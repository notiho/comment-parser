<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3303' />
<p class='juan'>吳都法乘卷二十四</p><p class="byline">吳江周永年撰</p>
<div class='div-other'><a id='mulu3304' />
<p class='h1'>普慈篇</p><p style="margin-left:2em">定業難逃雞豬受飼猶或免焉不就砧肆戾天躍淵飛潛自恣釣弋所及之死而致鳥獸魚鼈咸若何世三江五湖尤多悠逝述普慈二十四</p>

<div class='div-other'><a id='mulu3305' />
<p class='h2'>御書放生池碑</p><p class="byline">宋仁宗</p><p>朕惟誕節放生祝壽乃臣子忠愛錫宴食品自有彝式如聞軍州縣鎮緣此廣務烹宰殊央好生之意今宜戒勅不得多殺物命一如景佑三年詔書務令遵守仍於所在放生池刻石</p>
<p style="margin-left:1em">崐山縣知縣項公澤跋云<span class='note-inline'>(臣)</span>恭惟仁宗皇帝澤潤四海順及羣生迺以景佑三年十一月己亥朔詔天下乾元節宴設量事烹炮無得過傷物命皇乎休哉好生大德不遺微小所以壽我宋於萬年之脉者在是也于時中外之臣靖共豈弟推廣上意若民若物涵濡潤澤於有生之內肆惟皇上遵守家法親灑宸翰俾誕節錫宴一遵景佑三年詔書大哉王言上以續仁祖生生之澤下以遂萬有生生之性<span class='note-inline'>(臣)</span>嘗管窺蠡測竊謂聖德之妙漙傳無私仁民而愛物者此一念充之皇上曩以訓廉謹刑二銘董正吏治茲仁民之本原也今戒烹宰仍於所在放生池刻石其愛物之着見乎<span class='note-inline'>(臣)</span>承恩試邑寅奉德音敬摹勒於清真觀放生之所昭回之光焜燿百里雲飛川泳同躋壽域<span class='note-inline'>(臣)</span>敢不對揚休命奉行寬大詎容徒使恩及禽獸而功不至於百姓有負於聖天子一視同仁之盛心乎庸敢推明聖心并載於下方淳祐十年正月望日</p>
</div>
<div class='div-other'><a id='mulu3306' />
<p class='h2'>龍樹菴放生池記</p><p class="byline">周順昌</p><p>放生為佛法一門實眾德根本古德開導不啻已詳近則獨盛于雲棲龍樹菴傳公固雲棲之所傳衣也戒律精虔一秉雲棲之教菴在白蓮涇寬廣不盈數畆而有法堂以供佛有禪堂以安僧有普同塔以厝闍毘之眾骨其環菴如帶則皆放生池也余暇日與文文起朱德升過之欽其嚴<span class='corr'>淨</span>見池之右有田畆許頗為池礙詢之為公家義田不可以售惟同區者得相轉移而里中殷　汝良田適在跬步間因勸汝良施之聞於邑宰易之傳公募檀施吳經等捐資鑿之而池觀遂完生亦日繁傳公向余稽首曰茲菴創于萬歷丁未即以放生為願迄于今而未圓滿也以三寶之加被宰官之賜遂能竟此無上功德宰官固善因夙植冥修默證生生世世以有今茲抑貧衲竊有所進于宰官也身為比丘息心<span class='corr'>淨</span>行度不能有所普度于世而自私自了諸佛所訶故動念必求利生〃〃必先不殺〃〃之細而實者無如放生蓋力不能及人而姑及于物則惟比丘之行若夫宰官寸念之發生生無限其所生者豈惟蛸蟜蠢動即其所謂生者亦豈必相濡相<span class='corr'>沫</span>為沾沾之小仁小惠已哉應以宰官身得度者即現宰官身而為說法儻宰官之生生而猶夫比丘之生生恐非圓通第一矣且今者比丘之生生非宰官不成則知宰官能攝比丘行而宰官生生之念非比丘不觸比丘又能攝宰官行矣然比丘有願十餘年不能成就而成就於宰官之一念願力孰宏成就孰捷凡為宰官者尚其冥修默證無負此圓通矣乎余恍然顧文起德升而歎曰儒者多排釋氏以謂自私自了試證于傳公語云何非傳公不聞此語因書以為記天啟元年正月吉旦</p>
<p style="margin-left:1em">廣傳號濟川太倉沈氏子少從父賈京邸年四十始歸遍游名山至白嶽禮虎耳崖不二和尚豁然有省日誦金剛經不輟次參雪浪洪恩最後皈依雲棲宏公一意<span class='corr'>淨</span>土身猶未離白衣而冥契已冠緇流矣矢志復華山講寺走南都請大藏以還值有阻之者傳志益堅願捨身完寺赴雲棲削髮時文閣學震孟尚鄉舉未第殫力為扞禦<span class='corr'>己</span>事定入天目結廬西崖久之返吳就墓架屋遵雲棲清規課誦周忠介公題曰小雲棲後傳雖時入山習靜然終不踐華山故跡其剛决如此崇禎辛未九月禮大悲懺畢示寂年七十有七</p>
</div>
<div class='div-xu'><a id='mulu3307' />
<p class='h2'>戒殺放生文序</p><p class="byline">嚴訥</p><p>蓮池上人少通六藝文成而紙貴洛城長鍊三車忍證而宗超葱嶺勇披毘棃之鎧瑩握摩尼之珠當經禪暇愍切迷流于尸羅中特申殺戒蓋以血氣之屬莫不有知蜎蠕之倫無非同與充吾惡死之心豈宜牋物體帝好生之德用導昬衢夫惻隱之心人所同具刲燖之慘世所易明綢繆種族古今之致常然蹢躅喪羣禽鳥之情何異乃蚊蚋噆膚而生煩砧刀加物而靡恤刳彼膏膋充茲口腹反之于心予仁安在推之子報冤對奚辭既隨強弱而遁相吞食遂緣償負而長歷輪迴于是如來燃慧炬于重幽拯羣苦于八難令斷殺因不纏惡果當茲末法久昧微言而禪師滌五欲之泥釋三有之網于音聲海鼓智願船濟彼胥溺臻于一真猗歟旨哉法無分于頓漸入皆不二道靡間于聖凡信為第一苟能循師不殺之戒而諦觀吾起殺之因為生于靈知之心為發于膚革之體心本慈悲何因殘害體無覺識寧具貪嗔心忘則聲臭有所不知是嗜味者不由于體體寂則愛憎無以自起是好殺者不由于心二既無有中何從來故知身心本<span class='corr'>淨</span>習惑妄纏得本<span class='corr'>淨</span>之妙則此戒不由于外鑠解妄纏之蔽則大悲莫遏於中心入三摩提成等正覺由于是矣余少聞子輿遠庖之訓已深愛物之慈茲覽禪師戒殺之篇益重護生之念遂命兒摹刻廣世持流云</p>
<p>賜進士出身光祿大夫太子太保吏部尚書武英殿大學士知制誥國史典誌總裁官海虞嚴訥撰</p>
<p style="margin-left:1em">曾大奇護生篇云輪迴之說報應之談據事似誕尋理必然夫人之力莫大於心心力所牽形勿能抗故心悲則貌皺心喜則貌舒暫情猶且役貌全力固宜君形夫善境難攀惡途易渉即今殺心[泳-永+(瑤-王)]心貪心嗔心毒心憎忌心愛戀心驕慢心貢高心妄想心觸事現行流注不斷誰非蛇蟒之相並是馬虎之因孟子曰人之異於禽獸幾希希既去同體禽獸情同則形符理均則事等然則四支九竅暫時人體愛子艶妻剎那眷屬一息不還人物誰辨如此而猶恬心於千生入筯百品充庖吾恐傷心之慘行將自反周顒所云不亦悲乎夫寶慈止殺抑嗜全仁觀同形於異形之中想共體於殊體之外觀念既久慈力自成正不作子肉之想亦何有人物之分啁嘯唽〃踽〃㷀〃母視子死子視母亾或鞭皮而即下或灑乳而方終或臨危而護孕或冐死以隨兒見之慘目言則傷心固知七情非獨人鍾蠢蠢之物亦爾五常寧惟我有林林之生皆然念至於此則萬刼習心一念可灰則三途並宏物物免者亦多矣夫此習心為造業之本將欲去殺先須照習照心一起積習自蠲孟子言仁民而愛物謂其愛有緩急耳豈有殺之而猶為愛耶今之謂殺為中正不殺為過當者亦幸然為人耳使其戴角而居衣毛而處懸命於郇厨之下游魂於羿彀之中湯鑊在前刀砧交施於斯時也大覺垂憫倏然而現則夫夫也必將悲喜交懷旁皇歸命若抱怖之鴿䕃影而息機頻死之羊啣刀而祈客又何暇持前人之餘論較孔佛之勝劣哉</p>
</div>
<div class='div-other'><a id='mulu3308' />
<p class='h2'>重梓戒殺放生文跋</p><p class="byline">龔方中</p><p>雲棲戒殺放生文流布已久凡夙植德本皈依勝因者固已信受持行矣其間聦明彊項之士服儒太過或謂之說曰肥牡肥羜母彘母雞先典燦然彼非聖王正教不足存也噫母亦思戒殺放生之心何心乎即所謂惻隱者也本於不忍以及於政而王道具是矣亦何緯繣之有吾邑土瘠民貧百倍他邑而賓筵之侈乃十倍過之士大夫之家一集貴客則童僕東走西馳竆極水陸以為豪舉而常宴亦復不減豈其僻在海隅聞見或有未擴抑如北人好麗南人尚巧性實使然有不可易歟何其不能自異於末習也徃者一二丈人相與立為讌約酌豐儉之中而用之頗足遵守然風尚已靡未能遽革憫時之士徃徃臨食竊嘆焉吾以為雲棲二條實對治之善藥矣悲願所乘出以苦口詞約事核開闡無邊即今訶佛謗經之夫展卷讀之其惻隱之心必有勃然發動不能自<span class='corr'>已</span>者其又何能矰弋鳬雁網釣魴鯉刳割牛羊使之宛轉刀砧之間以為娛快也哉其有佐於儒者慈儉之旨非淺也因與友人李長蘅重為校錄印施以廣其傳乙<span class='corr'>巳</span>重九後一日忍道人龔方中題</p>
</div>
<div class='div-xu'><a id='mulu3309' />
<p class='h2'>戒殺放生文後序</p><p class="byline">顧雲鴻</p><p>戒殺非佛氏意也儒先聖人意也上古之世民未知衣食之原與禽獸混處盡力以相角幸而勝食其肉衣其皮不幸不勝糜其牙者亦不可數矣聖人既教耕稼以為食織絍以為之衣弧矢重門宮室以為之衛民得免於禽獸之害而亦不復藉乎禽獸之利聖人常不忘與之並育而不傷故龍蛇至變悍也虎豹犀象至猛暴也禹與周公不過驅而放之遠之而已不盡其類而殲之也聖人之意蓋常主於不殺而民之習於禽獸之利害者以為殺則利不則害則未可以不殺令也於是為制禮以重之曰國君無不殺牛大夫無故不殺羊士無故不殺犬豖必有故而殺殺者蓋寡矣曰天子不合圍諸侯不掩羣伐一艸木非其時曰不孝用不以禮曰暴天物夫子釣而不網弋不射宿齊宣王不忍一牛孟子盛稱美以為可以保民致王以是知聖人之意蓋常主於不殺也唯令以不殺之不得故為禮以防其淫而世之淫於殺者因曰殺固儒先聖人之教魯人獵較孔子亦獵較因俗行化導民不爭而曰獵較固出自孔子豈不悖哉蓋吾觀五代之亂寇賊聚人為糧頭會以當升斗老羸者并骨春之如破糠覈掃皮揮乳誇為美羹嬰兒無知貫搠為戲至今談者魄悸魂搖肝腸痛楚而當時之人恬不知怪何罪何讐酷毒如此佛氏冤業報應之說當自不誣即不然亦其人習於嗜殺如世人之習於宰屠耳今夫鳥獸失喪羣匹越日踰時反巡故鄉翔回鳴號躑躅踟蹰而有人心者乃聽其宛轉砧几之上跳躑湯鑊之中曾不動色鳥獸之視今人何異今人之視亂㓂乎嗚呼一飽何甘眾生何苦報應果信行遂及身即使不然所習如斯惻隱安在亦可懼矣且夫居今之世與古之習於鳥獸之利害者遠不相侔今之所日事宰割者雞鶩魚蝦生之既無害於人而其所戲相踐撲者螻蟻蝱蛾殺之又無利於人夫人唯利害切身不可化誘耳非利非害習成殺機既牋物生又傷我性嗚呼亦可止矣此聖人可以不殺令民之時佛時應機闡教故曰戒殺非佛氏意也儒先聖人意也嗚呼聖人以禮立戒佛氏以戒維禮今人恣餮以踰禮又借禮以毀戒亦殘賊縱肆甚矣夫破習莫如戒救殺莫如生假如亂離被掠之民有大力者破其械繫出之刀鼎還見親戚啼笑相持讚歎歡喜何可勝道應死之物放縱天淵復反林藪何異於此又有導師說法㓂中開其慈心永不嗜殺投戈釋劍復見太平抑何善矣世人戒殺普濟有情蠢蝡蠉飛物物得所豈非天地大生之德聖人一體之意乎嗚呼有人心者念拘執之苦思曠蕩之樂究報應之因通禮教之旨戒殺如赴殺放生如脫生庶不負雲棲老婆舌耳嗚呼戒放至易生死至悲可不念哉可不念哉是編刻者夥矣克靖兄梓之尤精佛氏因果已具雲棲所陳余論其合於吾儒者如此乙<span class='corr'>巳</span>臘月海虞弟子顧雲鴻和南撰</p>
</div>
<div class='div-other'><a id='mulu3310' />
<p class='h2'>書放生卷後</p><p class="byline">釋袾宏</p><p>曩余三十有五為文謂生日不宜殺生既而<span class='corr'>五</span>十為偈謂生日不宜慶生今茲一周甲子矣或曰不殺得矣如不慶何噫如是慶生萬物之生也余惟恐人之不慶生也或曰鳥未舒其翼弋者候於林魚未揚其鬣漁者盈於[沱-匕+(尸@貝)]雖日甦之惡在其能放也噫翔空入淵遂厥生者不知其幾也重罹乎鈎矢百永之能一耳方其獻俘於獵師待烹於庖人卜兆於饞夫之腹中死門甘伏倏焉解之雖未保所終而脫刀鋸鼎鑊譬之臨刑遇赦其樂為何如也且西湖歌舞歲無休時假令諸君子春花秋月朝宴暮集一舉箸則萬錢一染指則千命乃今而易腥以素轉殺為生較其得失奚啻霄壤不謂之勝槩吾不信也於是迭咏為放生卷係之辭曰</p>
<p style="text-indent:0em" class="lg-abnormal"><div class='lg-row'>上帝好生下民傷生捨財救生圖財捕生由二念生故有眾生生無所生亦無能生無生不生是名放生</div>
</p></div>
<div class='div-other'><a id='mulu3311' />
<p class='h2'>放生亭記</p><p class="byline">王衡</p><p>強弱之相兼也勢也上古之民穴居巢處與鳥獸錯當其時倮蟲弱而角距強故先王網罟之教興而猶懼其甚於野也時蒐獮以限之品三田以止之又禁鯤鮞長麑麌翼鷇卵舍蚳蝝以仁之蓋選徒囂囂也而大庖不盈逮乎後世澤虞不能其官川藪之魚鳥盡矣而取者猶不厭使先王見之必且矍然怵然鑱饕餮之鼎嚴彝酒之誅如恐不及况忍沃釜而助之膏乎其人之愈貴物之愈賤也必起于平世〃〃生齒繁衍勞侈其用物倍弘法宜受之以損損之彖曰二簋可用享故救奢莫若儉儉莫若本其所自生生生之相續也生殺之互相禪也所以救茹毛飲血之竆也言固有似大而非實者昔梁武問生於李諧諧曰本國不取亦不放夫以論於狉狉獉獉之世可耳業已無所不取而使別無取而不取者暫緩觳觫之生以㣲寄其髮膚爪甲之餘愛即天地之心息也矣矣余雅不談口禪而性惡殺自蓮公唱揚不殺戒於吳越間徃徃有能奉持者而吾婁獨若罔聞楊汝戢氏傷焉乃於城之西河鱗介鍾聚葦蕭相接之處建放生亭而屬余記之予欣然為之援筆蓋未暇以西方<span class='corr'>淨</span>業相勸勉而第使吾東海蒲蛤之民稍修觴酒豆肉故事以無失鄉社之遺又進之而超然味道以漸得雋于蔬水將庶幾殺氣不相感而夭札瘥癘迎而消乎吾亦為吾民樂之矣</p>
</div>
<div class='div-other'><a id='mulu3312' />
<p class='h2'>題殺生烱戒</p><p class="byline">前人</p><p>雞之育其雛也鷹隼下於空則奮翼呼號以護其子今人愛子亦然乃日俟其雛之肥以腯也而殺食之可乎雞特力不能敵人而恨可知矣况食雞不足而食鵝鴨食鵝鴨不足而食及於飛空之雀鴿人生食止一餉何無厭一至於是悲夫<span class='note-inline'>(右論禽)</span></p>
<p>虎食羣獸人共惡而捕戮之然虎有經旬月而不得一獸之食者人烹宰無虗日牛羊犬豕麋鹿獐兔之類不知其幾也人之當捕而戮也甚於虎矣悲夫<span class='note-inline'>(右論獸)</span></p>
<p>人自謂應食肉不知彼此相食者皆弱陵弱也虎強於人則食人然虎有時為人所食猶迭相勝負也誰有能食龍者弱之肉強為之食寧不信然是故龍不可陵矣魚可陵也而食之鰍鱔鰻以及螺蛤鰕蟹龜鼈也可陵也而食之燕與螂螳食蟬雀食螳螂等耳人也而甘心乎螳螂悲夫<span class='note-inline'>(右論鱗介)</span></p>
<p>蜂蟻之勿殺易矣蠶則為用甚大自古及今莫能廢也噫羅綺嚴身祇取其華飾耳不羅綺固無害而乃納百千萬億生靈於鑊湯之中抽其腸肚以為吾嚴身之具忍乎哉或又曰蜂蟻之勿殺宜矣蚊蝨咂我如之何噫蚊可帳而避也虱可放也奈何蚊虱之必不可貸也悲夫<span class='note-inline'>(右論虫)</span></p>
</div>
<div class='div-other'><a id='mulu3313' /><p class="byline">高啟</p><p>吳中報恩寺浮屠之顛有二鸛巢焉以游以宿出返必俱一日其雄罣頸輪索中奮翼自擲空懸勿脫雌下首大鳴若籲於人眾雖憐之莫能升遂宛轉而絕䳄倚其旁不去羣鳥欲磔之輙引喙怒逐不使近殆毛骨化盡乃已時高啟居寺東嘗見其彷彿飛　　憔悴風雨之夕哀唳嗷嗷若號慕然乃為之讚</p>
</div>
<div class='div-other'><a id='mulu3314' />
<p class='h2'>虎丘鵲</p><p style="margin-left:19em">載夷堅志</p>
<p>平江城內憩橋巷民郁大好養鷹鶻屬以捕鳥雀一黃鷂尤鷙每出所遇無得免者嘗拉其友葉生等擎鶴出郊由虎丘道中見羣鵲啄食陌上潛解縧將縱取之鵲作人言曰饒我饒我眾愕然佇立之次鵲飛起自空中墮三卵於地蓋驚怖之敬隕其胎也郁痛自悔恨亟還家盡放所畜終身不復業</p>
<p>詞林海錯云乾道時虎丘之鵲人言荊南之虎人言夢澤之鹿人言晉安鼠能咏詩宣城劉成舟中蟹呼佛</p>
<p style="margin-left:1em">聞見錄云瀘南有秦吉了能人言有夷人欲以錢三十萬買之其人告以貧將賣爾吉了曰我漢禽不願入夷中遂不食而死正德間有張姓者獲一雁置於中庭明年有雁自天鳴庭雁和之久而天雁自下彼此以頭絞死于樓前因名樓曰雙雁樓</p>
<p style="margin-left:1em">宋遂州姜學士弱冠暴亡冥王責曰汝前生修善今世該八十二歲丁丑科進士官至九[夕*即]不應殺食牛肉以致算减祿絕豈不聞海州七日夜雷雨天降石鼓之記手六畜皆前業惟牛最苦辛君看橫死者盡是食牛人言畢旁有吏謂曰汝宜急求還魂改過姜曰願求指示吏曰陰府最敬寫經受持金剛妙法華經汝若發心可得脫免姜依求之願改過書經冥王令還姜得生敬重三寶孝養二親書經斷死後登第位至學士</p>
<p style="margin-left:1em">明世宗朝京師有一牛啣刀赴通政司跪伏甬道若有稟<span class='corr'>訴</span>之狀官會其意訪得屠牛者即為具疏勅下法司屠戶服杖仍申明禁例頒布民間</p>
<p style="margin-left:1em">正德間餘姚東門顧屠將宰一㹀牛偶以事他出其犢見無人啣刀藏屋後灰堆中顧屠回家索之不得尋之屋後見犢在灰堆旁得刀知為犢所啣怒欲併殺之封君石泉翁知之貸糓數石乃免次年公子聯捷仕至大中丞</p>
<p style="margin-left:1em">祝允明志怪編蘇州閶門外上塘楊家以鬻油為業畜一牛行磨凡十八年矣以其老而衰議賣之召一人與商評將成交牛夜見夢於其曰我施巷謝挑盤也因負楊家債作牛補還之今既滿足主人將賣我與官人切勿買也既數日又夢前牛曰主人明日定召君賣我矣官人買必以後日殺我我固以告官人且與官人無仇債之負千萬勿買也又曰我在楊家第四闌中身有白毛頸皮皺破官人當認之言訖垂淚其人許之天明方共歎詫楊氏果來召去縱觀其牛至第四闌宛然夢中所睹者見其人來即屈雙足於地淚下被面楊大怪之其人因語之故更勸楊勿賣已而謝氏贖去養之終身時成化十八年春也</p>
</div>
<div class='div-other'><a id='mulu3315' />
<p class='h2'>吳民放鱔</p><p style="margin-left:19em">載夷堅志</p>
<p>吳中甲乙兩細民同以鬻鱔為業日贏三百錢甲嘗得蟮未賣夢人哀鳴曰念我有子在腹言至再四驚覺無所覩然火尋之聲在桶中一鱔仰首噞喁聽之口中如云念我有子者甲悟曰貨爾求利本非善圖即發心改業明日又以嘗所贏錢與乙而併買其所負者放諸江潭鱔迎首引水隨之久而不去甲祝曰我因貧不計罪福今既放爾乃相逐不捨尚有怨乎應聲而沒既空手歸其妻以失利詬之曰爾必以錢供飲博費矣竆詰不已具告之弗信是夜夢數十人言汝別圖經紀可徃某路二十里間當遂意寤憶所指非常人行處試徃焉約二十里草蔓深密中似有物視之得開元通寶錢二萬如宿藏者欣然拜受歸以為本家遂小康</p>
<p style="margin-left:1em">龍舒居士修持篇云佛問阿難云汝欲見地獄人否阿難云欲見佛云身行惡口言惡意念惡此地獄人也盖謂人生善惡不過身口意三業今三業俱惡是為純黑業所以入地獄若三業俱善則為純白業乃生天堂若三業中有一業善則為雜業亦不入地獄故身意雖惡而口念佛名亦一業善遠勝於三業俱惡况口念佛時又能心想佛像則意業善端正其身而手提數珠則身業善常能善此三業以修<span class='corr'>淨</span>土必上品生余嘗於鎮江聞賣蝦者呌蝦一聲而知其三業俱惡何則身荷蝦擔則身業惡意欲賣蝦則意業惡口呌賣蝦則口業惡是知呌蝦一聲而三業俱惡此佛所謂地獄人也以此觀之則目前所謂地獄人者多矣可不畏哉</p>
<p style="margin-left:1em">佛言若見一切世人上樹捕卵下水取魚當默念寶勝如來佛數十聲即得解脫去此亦救生之法也饒州陳鄰暴死以誤追放還閻王曰汝還陽間勉力為善見人殺生但稱南無阿彌陀佛與觀世音菩薩彼既受生汝亦得福或曰但念佛名何以自利利他曰眾生迷昧本性覺悟無期一聞佛名如寐斯醒矧彼以殘忍殺生而我以慈悲念佛則舍惡從善之路即在此矣故見殺念佛功德無量</p>
<p style="margin-left:1em">帝京景物略黃南充輝於慈悲寺中誦金剛經一蜘蛛緣案上正中高立向佛而伏驅之盤跚復來就前位伏南充曰此聽經來者為誦經終卷又為說情想四緣竟蜘蛛寂然矣舉之而輕視之遺蛻耳以沙門法龕之塔之碑之名曰蜘蛛塔鄞江東包氏望族也有老母畜一鵝躬親餵養已而母死鵝遶棺哀鳴三帀亦死包氏子顏其堂曰赧鵝文徵明太史為之記</p>
<p style="margin-left:1em">有宦閩者攜雙鸚鵡歸兩禽晨夕相依時絮絮若昆季後以一贈友人陳右嗣一贈韓人穀陳韓固親串過從無間鸚鵡時互相問哥哥好未既陳子齋中有貓摶鸚鵡死陳子賦詩弔之又語人穀　持告其家羽輙騰躑架上曰哥哥死哥哥死傷惋不勝遂不食越日亦蛻去三吳詞人皆有作因彙成集名羽聲合刻</p>
</div>
<div class='div-other'><a id='mulu3316' />
<p class='h2'>清波雜志內一條</p><p class="byline">周輝</p><p>舍弟昭達淳熙壬寅丞長洲沿檄徃海鹽回程次吳江見岸旁漁舟取龜板用銛刀剜其肉最為殘酷小人牟利忍於物命不恤也詢之一枚纔值一二錢惻然動心以錢一千得大小五百六十餘枚貯於竹籮度去漁舟差遠以數枚寘於板舟行旋取旋於盖恐僕隸軰用力拋擲或墮沮洳中反傷其生半日方竟事到家其婦唐迎謂曰昨夢甲士數百入門云荷官人見宥各聲喏而去殊不可曉初不知曾縱龜也告以故相與嘆息自爾凡遇鱗介鮮活者常取以善價俾相㤀於江湖迄今毋怠</p>
</div>
<div class='div-other'><a id='mulu3317' />
<p class='h2'>村叟夢鼈</p><p style="margin-left:19em">載夷堅志</p>
<p>崑山縣東近海村中一老叟夢門前河內泊大舟舟中罪人充滿皆繩索纏縛見叟來各哀呼求救繼而舟師攜錢詣門糴米寤而怪焉迨旦啟戶岸下果有一舟舟子市未與夢所合亟趨視滿艙皆鼈也垛疊縲縛莫知其數叟悚悟問所值曰三萬錢叟如數買之盡解縛放諸水是夢數百人被甲於門外驚出視之相率列拜謝再生之恩且云令君家五世大富一生無疾自是叟日康寧生計日益</p>
<p style="margin-left:1em">池州許齋公家世鳥戶偶張網得雁籠而置之庭羣雁過其上聲相聞也忽有一雁自擲而下遶籠哀鳴如不勝情去而復來者數四齋公有女甚慧見之愀然曰此豈其匹耶請母放之母亦感動開籠而放二鳥宛頸交翼若悲若喜俄而俱墜於地死矣剖之一獨無膽女乃嘆曰有生之累豈不以愛哉吾已矣不復嫁矣竟居家謂經以老</p>
<p style="margin-left:1em">相城沈恒吉畜一金絲犬長不過尺甚馴良恒吉每宴客犬必臥几下主客皆以肉啖之習以為常凡三載恒吉病痿犬即不食後恒吉卒殮于正寢犬盤旋而號竟夕方罷侍柩者期年日夜臥其側將葬遂觸而斃</p>
</div>
<div class='div-other'><a id='mulu3318' />
<p class='h2'>劉子嶼<span class='note-inline'>(見迪吉錄)</span></p><p class="byline">顏茂猷</p><p>子嶼吳江人有魚塘一所至冬築堰以放塘水竭澤取魚水放將半見二大鯉越出堰外復躍入如此再三子嶼異之觀所至乃新育小鯉數百尾聚一窟中不得出故二鯉徃來跳躍且啣且渉而救其子寧身陷死地不恤也子嶼慨然嘆息乃去堰放魚越二年鋤地得金遂致大富</p>
<p style="margin-left:1em">天地間只是此有情種到處堪憐堪痛被二鯉畫出仁人孝子之脉橫溢四海矣</p>
<p style="margin-left:1em">長洲徐存石本貴豪子而性蕭散喜禽畜尤癖愛一貍貓特為馴俊白質皎然曳尾如純漆名之曰雪燕飲食珍美必與之俱有童子名龍珠專掌雪燕每與客博丙夜浮白則龍珠點籌行觴雪燕偎依於旁息則同寢及存石病篤絕粒雪燕亦不食累日迨於長逝雪燕羸瘠垂斃矣鄰人汪生憐異之抱持而歸食以鮮腴終不肯食倐焉馳還故處䑛其巾履啣至昔時寢所已見蓋棺張幕乃躑躅悲鳴一夜不絕聲自投於井龍珠綆而置之懷悲不自勝裏以襦盛笥中埋於花砌之下友人為作義貓記</p>
</div>
<div class='div-other'><a id='mulu3319' />
<p class='h2'>華翥<span class='note-inline'>(見府志)</span></p><p>華翥字伯翔吳江人好古力學有聲士林性至孝母疾禱北辰而愈及母沒煑猶持律甚嚴履舄不悖北每齋日精潔整肅百拜稽顙至夜分乃罷至正辛丑夏四月丁未朔與客抵僧宗舍宗為忝飯之將殺雞翥以齋禁辭弗聽刀忽墮地折為三乃止</p>
</div>
<div class='div-other'><a id='mulu3320' />
<p class='h2'>弗殺眾駭其事咸賦詩紀之<span class='note-inline'>(吳復序)</span></p><p style="margin-left:1em">長洲沈恒吉石田先生之從父也曾蓄一犬其後恒吉有疾犬即不食及其沒犬竟夕盤旋而號晝夜不息至其葬也犬即觸死墓旁義哉犬乎</p>
<p style="margin-left:1em">蘇州過街橋腐店趙德甫有二豬索價二兩五錢未售夜忽聞人言吾兩人犯淫至於當就戮矣趙夫婦初疑街上人語細聽乃聲出豬圈中怪之决意速售晚豕復人言今中元地官赦罪圓妙觀建黃籙大醮吾人兩命儻得免死同到西園修行去一豕曰吾願徃玄墓去趙夫婦益駭事遂喧傳鄰人汪俊思出銀一兩六錢買而放之事在康熙八年六月十六日</p>
<p style="margin-left:1em">康熙癸丑春常熟縣橫塘屠劉七買一豬價銀一兩無暇操刀倩人代之夢豬謂劉七曰汝若出一兩二錢我債已完可得人今少二錢又要投豬還他好苦也又托夢賣豬人曰汝賣我一兩尚欠二錢我今又要變豬還汝賣者曰吾不要汝二錢矣豬曰汝雖不要還陰司那許我不還汝做不得主但賣豬殺豬俱有罪業今後不做此營生便好兩人互述其夢以豬放生誓各改業</p>
<p style="margin-left:1em">萬歷辛卯夏會稽陶石梁張芝亭同寓大善寺見鱔魚數萬陶謂張曰予欲買放生奈力弱兄為倡募眾成之何如張曰諾遂先出銀一兩眾湊成八兩遶城放之至秋陶夢人云汝未該中緣放生功大得早一科後於榜果有名且曰爾時我雖發心實賴芝亭之力奈何獨歸功於我數日後南京錄至張亦中式</p>
</div>
<div class='div-other'><a id='mulu3321' />
<p class='h2'>菽園雜記內一條</p><p class="byline">陸容</p><p>太倉張用良素惡胡蜂螫人見即撲殺之嘗見一飛蟲罥於蛛網蛛束縳之甚急一蜂來螫蛛蛛避去蜂數含水濕蟲久之得脫去因感蜂義自是不復殺蜂</p>
<p style="margin-left:1em">韓侍郎世能長洲人世居陸墓甚貧祖永椿喜放生乏錢每早起持箒掃兩岸螺螄放水中有時忍飢掃數里如此數十年不倦隆慶丁卬科侍郎赴鄉試夢金甲神告曰汝祖放生功大從此累世貴顯當令汝入翰林官一品後仕至少宗伯奉使朝鮮賜一品服曾孫治萬歷丙午鄉魁沐崇禎壬午舉人六世孫菼康熙癸丑會狀終禮部尚書</p>
<p style="margin-left:1em">吳江縣平望鎮有嶶客見一店家縛犬欲宰烹之客以銀四錢放任其所之不意此犬隨舟而行至僻靜處有盜數人沉舟子於河并欲殺客求全屍乃以义袋倒置客在內結口沉之水盜去犬見有後舟來如泣如<span class='corr'>訴</span>啼號不止犬又入水中啣义袋稍起舟人羣挈之解開求甦客言其故亟控於官先擒店主人物色盜即賣犬諸人也犬亦隨至公堂若質證者然此係康熙元年事</p>
<p style="margin-left:1em">王于一義虎記云嘉靖時孫某為山西孝義知縣時縣郭外多山一樵者朝行叢箐中忽失足墮虎穴兩小虎臥穴內穴如覆釜樵者遶壁泣待死日落虎嘯踰壁入口啣生麋見樵蹲伏張爪欲摶俄若有思者反以殘肉食樵入抱小虎臥昧爽虎躍而出復啣一麂飼其子仍投其餘與樵如此彌月小虎漸壯虎負之出樵大號大王救我須臾虎復入俛首就樵樵騎虎騰壁而上至中衢反立視樵樵者跪告曰小人西關竆民蒙大王活我歸當畜一豚候大王西關三里外郵亭之下某日月過饗虎點頭而去樵歸家人驚訊具以告共喜至期具豚方事宰割虎先期至不見樵竟入西關居民大駭呼獵者閉關柵約生擒以獻宰樵奔救告眾曰虎與我有大恩願公等毋傷眾竟擒詣縣樵擊鼓大呼官詰樵具告前事不信樵曰請驗之如誑願受笞官親至虎所樵抱虎痛哭曰救我者大王耶虎點頭大王以約入關耶復點頭我為大王請若不得願以死從大王言未訖虎淚如雨觀者數千人莫不歎息官趣釋之驅至亭下投以豚矯尾大顧樵而去後名其亭為義虎亭</p>
</div>
<div class='div-other'><a id='mulu3322' />
<p class='h2'>放龜<span class='note-inline'>(縣志)</span></p><p>崇明縣後沙萬歷八年時有捕魚者持大龜重三十觔顧　有乞憐狀曹良濟出穀五十觔易而放之海後數年良濟渡此舟覆眾皆溺獨良濟腳下若有憑者移而之岸見水中一龜昂首屢顧始知為放龜力也事與毛寶類</p>
</div>
<div class='div-other'><a id='mulu3323' />
<p class='h2'>志怪編<span class='note-inline'>(二則)</span></p><p class="byline">祝允明</p><p style="margin-left:1em">相城沈繼南名召啟南弟也其家一犬頗異余嘗作異犬傳曰異犬者沈維明家畜也維明先人繼南秀粹而早亾葬在家西數百步既乃東遷烝字圩去故壠四里許治塜時犬偶隨一徃返塜成犬數宵失旦復後家人怪之昬時相伺察見犬浮門外水而東既尾覘之犬踰三四川徑奔塜前貼貼如慕焉者如是累年霜雨無變焉比過維明呼犬至示予犬止黑色領足間白而長僅四尺維明又說此犬嘗隨繼南徃太倉舟停時犬登岸比解維諸僕都忘覔犬<span class='corr'>已</span>至家方怒惜之少頃犬亦來乃陸行而歸也相川至太倉且百十里犬又初行則犬之性信亦靈矣</p>
<p style="margin-left:1em">嘉定有一佛剎失記名其旁有大樹鸛巢於顛一誕三卵主僧謂其徒曰吾聞鸛生三子當有一鶴宜為護之中一髠素頑狠竟取一卵煮之將食主僧適還看之已失其一僧自搜覔至釜見卵<span class='corr'>已</span>柔軟半熟矣大恚詈復置於巢曰雖不可生聊以慰鸛悲也已而鸛歸後三雛皆育焉僧異且喜一夕四鸛齊去至明而返俄聞異香徹遠近察之出自巢審視有一物在非石非木細理如緯五色相錯香不可喻僧置之佛前示人莫有識者後數年海島諸夷入貢僧取此物視之悉不解至倭國人驚曰此欲售乎僧曰然倭問價漫以千金對倭酬之五百金僧曰茲物不識試為我明言之乃售汝倭不答又強問之倭曰伺吾舟瀕行當書以示爾倭取至舟中及瀕開舟倭以一木板書其上曰此還魂木也出千歲龍腦中非木石之質凡人初死以此煎湯灌之則復活不問老幼壯弱更生五十年乃死四海惟一國有之亦甚難得徒以白僧僧念此鸛報我我不可私因以金重建殿宇而載倭書以記其事</p>
<p style="margin-left:1em">袁中道字少修中郎之弟也兄弟俱奉佛法中郎沒後示夢少修曰我<span class='corr'>淨</span>願雖深情染未除初生在西方邊地名懈慢國與<span class='corr'>淨</span>友相聚以無淫聲美色勝解易成不久進為<span class='corr'>淨</span>土中人使吾生時嚴持戒律尚不止此大都乘戒俱急生品最高次戒急生最穩若有乘無戒多為業力所牽流入八部鬼神眾去予親見<span class='note-inline'>(者)</span>多矣弟般若氣分頗深戒定力少夫悟理不由戒定狂慧也實悟實修兼持<span class='corr'>淨</span>願勤行方便憐憫一切不久當相晤一入他途可怖可畏如不能持戒有龍樹六齋法宜遵行之殺戒尤急寄語同學未有日啟鸞刀口貪滋味而能生此土者也雖說法如雲如雨何益於事時萬歷四十二年十月望日小修自為記如此</p>
<p style="margin-left:1em">唐宜之述廣仁品序云學者聞民胞物與之說亦有刻意推心引為固體而無奈與自身痛癢畢竟不同凡夫與眾生雖求親而反隔聖人與眾生不求緣而自不隔則覺與不覺之分也伊尹天民之先覺者也未有天下之任而念及一夫如<span class='corr'>己</span>搆推溝亦其覺性明徹眾生痛癢呼吸相關安能禁其焦膓輪轉乎其任天下如此此之謂先覺覺後覺也而眾生不覺非止於不覺而已不覺之害不可勝言不知君父是我頭目起愛戴之心則自然欺慢不知百姓是我血肉起調理之想則自然貪虐不知鳥獸魚鼈是我手足指爪起保護想則自屠戮而諸受害之倫又不能覺知自性起容受想起平等想慈憫想於是欺者還欺虐者還虐屠戮者還屠戮合千百刼怨仇報施之慘禍聖人大悲覺體了了盡知盡見譬如祖父見子孫自相殘害無已安能禁其焦腸輪轉乎是聖人或以王法明吉凶之影嚮或以天網昭禍福之不漏或以三世因緣决因果之不爽燦然明備矣然憂世之君子惟恐眾生聾瞶易安隨其見之所到時有著述吾友小有先有仁品行既輯其大成曰廣仁品本以好仁戒殺為宗自後見有忠孝慈廉之事則曰此其生機之布濩也見有貪饕淫縱之事則曰此其殺機之橫流也而廣仁品又因以出焉向使小有非於至靜計求恍然得法界之路何以為眾生之心如此其焦膓輪轉也耶</p>
<p style="margin-left:1em">居士傳子瞻自出獄後持不殺戒過岐亭訪故人陳季常與之詩曰我哀籃中蛤開口護殘汁又哀網中魚開口吐微濕刳腸彼交病過分我何得相逢未寒溫相勸此最急不見盧懷仁蒸瓠似蒸鴨坐客皆忍笑髠然發其羃不見王武子每食刀几赤瑠璃盛蒸豚中有人乳白盧公信寒陋衰鬢得滿幘武子雖豪舉未死神已泣先生萬金璧護此一蟻缺一年成一夢百歲成過客君無廢此篇嚴詩編杜集</p>
<p style="margin-left:1em">法友張子灝持不殺戒蘊生喜曰姑現老齋公身而為說法可乎為和蘇子瞻岐亭詩示之其一曰罟師貪得魚不惜魚化汁屠伯恬殺牛不見牛眼濕嗟彼殺業多所以遭汝得彼債既<span class='corr'>已</span>償汝憂差獨急微性憐朱朱愚仁赦鴨鴨三品戒庖厨百籩謝中羃獸炭與松明入鑪平等赤象髓與韮菹入喉平等白深坐不橫參大歡至洿幘敢邀天公憐庶免佛子泣靜念古賢人飢驅食常缺今我餘草蔬猶堪享嘉客推此告同心暴殄非雅集其二曰昔有愚小兒垂死思肉汁世人與彼同談食口常濕大罰方後隨無肴汝猶得胡然一嚮甘易此八難急列柵囚雞豚排籤戮鵝鴨驅之黑業中何由發其羃我喜周生厨盤堆葵蓼赤我念唐帝庖剖蛤毫光白為生雖有累如僧但加幘為帝苟推心何異下車泣所嗟願力微不救世界缺鸞刀啟蒸甞折葅供賓客大哉食時觀觀彼諸苦集</p>
</div>
<div class='div-other'><a id='mulu3324' />
<p class='h2'>東坡作戒殺詩貽陳季常常自後不復殺岐亭之人多化之有不食肉者正欲拈出示俗適有感于吾鄉宴會之侈因和前韻得三詩示閑仲肯揭此戒于里中不也</p><p>人饑慕梁肉肉厭思茗汁徑寸神明倉蟯蛔爭暖濕珍奇縱可窮饑飽要自得于我實腐餘于彼捐所急曲曲方塘邊擾擾牧雞鴨時哉謹棲止[桓-旦+(亞-二)]花作茵羃憐汝巢卵傾忍使羽毛赤每來侍曲宴倒甕浮大白漸為腰緩帶或遣頭穿幘釜熟薪且勞餅飽湯已泣少損郇公厨鼎籩未為缺淡然天人糧請以羞主客一枕茶寮清時時來共集</p>
<p>解牛豈無刀函牛恨多汁可憐登庖肉日旦耳猶濕桑下有饑人一飽不可得我已摩腹行甕子進逾急砟[桓-旦+(亞-二)]穿跳魚撾丸射生鴨素鱗凍銀盤紅虬挺青羃大烹為誰來呀然面發赤安得口中膾盡化艸頭白本慙肉食鄙未老先投幘但對花鳥笑何負酒槽泣口實不願餘留此小陷缺吾黨饘粥斯勿若旅郵客好樂無<span class='corr'>已</span>康良士憂所集</p>
<p>飲酒不盡樽啜肉不盡汁同生天地間念此相呴濕每見肉食人豆藿亦甘得臠牛挂脯林無乃非其急牕前能談雞欄旁白名鴨性命嗟有制俄爾膏鼎羃五蟲毛領殊同茲一腔赤蜣蜋縱高飛曷思蝡中白強力相噬吞何異虎而幘撫<span class='corr'>已</span>胡功能忍彼釜底泣吾欲食稱事稍補百行缺乞汝耕饁餘施我不速客願同雀鴿馴欣然掌中集</p>
</div>
<div class='div-other'><a id='mulu3325' />
<p class='h2'>和東坡戒殺詩</p><p class="byline">黃淳耀</p><p>嘗酌醍醐漿不貪鮓甕汁嘗挹朝夕池不<span class='corr'>羨</span>涔蹄濕五戒空外空十善得無得放者尚云非殺者獨何急惜蟲反縛雞絞狸因飯鴨顛倒生愛憎何異蟹行羃令人遇勞瞪目眩成紫赤及其視根還惟餘鼻端白悟此空萬緣如風墮輕幘無生自無殺無殺自無泣大明懸三灮下照諸陷缺殺心如一塵眾塵合為客爆然氷釋時酒肆許汝集</p>
</div>
<div class='div-other'><a id='mulu3326' />
<p class='h2'>陶望齡放生詩</p><p>人生事膓腹及與口舌三二但取飽軟一乃司吾饞萬錢設盤筵殉此徑寸甘下咽了無知理與木札兼晚食美葵蓼甚飢望虀鹽徑寸况易欺何當信其婪半臠償一身債主真不廉人羊須臾理請君覩其凡毒莖烹肉肥利刃藏魚窄魚肉豈不美智者走不食吾有萬世患驁以取一適匕箸成戈矛操之還自賊君看几筵上怨敵常繞百食肉作莖觀斯言心可刺介盧曉牛鳴冶長諳雀噦吾願天耳通達此音聲類羣魚泣妻妾雞鶩呼弟妹不獨死可哀生離亦多慨楚語既侏離齊音了難會寧聞楚人肉忍作齊人膾可憐登陸魚噞喁向人誶人曰魚口喑魚言人耳背何當破網羅施之以無畏挾弩隱衣袂入林羣鳥號狗屠一鳴鞭眾犬從之囂殺機翳胷中燦然若懸杓吾聞螳捕蟬能變琴者操至人秉慈悲虎象亦足調因果苟無徵視斯亦已昭與其噉羣生寧我吞千刀[監-皿+立]首橫目人[監-皿+立]目橫獸從獸者智攖甘人者勇闘悲哉肉世界奚物獲長壽一虎當邑居萬人怖而走萬人俱虎心物命誰當救莫言他肉肥可療吾身瘦彼此電露命但當相憫宥共修三堅法人獸兩無負食肉反有墨食糠反肥盛薇葳惟苦飢甘脂亦生病我痛思彼痛彼命如我命勿憎質直語質語應易聽</p>
</div>
<div class='div-other'><a id='mulu3327' />
<p class='h2'>示放生者</p><p class="byline">釋法藏</p><p>曩時放生為長壽廣福之功德今日放生乃銷兵脫死之津梁昔日放生尚可姑緩此時放生最為急切昔時放生當以勸發此日放生合自勇猛請思遼黔兵慘皆殺生不放之鏡耳</p>
</div>
<div class='div-other'><a id='mulu3328' />
<p class='h2'>又</p><p>解網門籠真棒喝翔雲撥水正談禪莫將空語弄空道救死臨頭不捨錢</p>
</div>
<div class='div-other'><a id='mulu3329' />
<p class='h2'>山居襍興<span class='note-inline'>(二十三首中之第十七首)</span></p><p class="byline">釋明河</p><p>牛為我耕田馬為我致遠司晨為我雞警夜為我犬豕也獨何為充庖為我饌豕死願一言言告主人翁賤畜固不材前四非無功今日殺牛食明日馬就烹雞犬何足道鼎鑊無時空天地生萬物生理將無同虎豹攖人食豈曰人何庸豕言哀而直殺者誠何心暫圖口腹甜不顧冤讐深血肉看異同覺知聆聲音蚊蟲自不忍碪俎誰能任慈種功德芽生發無傷侵不然人與羊萬刼爭升沉</p>
<p style="margin-left:1em">周安士戒殺文云刀兵之難在於人道或數十年或百餘年僅一二見至畜生無日得脫普天之下一遇雞鳴無量無邊狠心屠戶手執利刃奮向羣豕爾時羣豕自知難到大聲哀號救援不至各被彼人裂腹刺心抽腸拔肺哀號未斷又沒沸湯受大苦惱片刻之間閻浮世界千萬生靈頭足異處如是惡因如是惡果詰其根由皆為我等口腹所致世人動稱我不作惡何必持齋豈知爾等偃息在牀妻拏聚首即有人先為汝等徧造惡業無量無邊諸佛菩薩神通天眼見一切眾生輪迴六趣如旋火輪或為大身更相殺食或為細身更相殺食或為父母六親眷屬更相殺食發大悲心說真實語導彼迷流開爾覺路我勸世人未能持齋先須斷殺孟子曰仁者人也人不信佛何不信人若信是人何不斷殺仁則不殺殺則非仁諦聽吾言免入異類不墮苦果安士每過一切神祠必祝願云惟願尊神發出世心勿受血食思仁自今二十四歲直至壽盡中間若殺一小魚蝦惟願尊神是紏是殛家中眷屬或有傷害物命不能極力救阻亦同此誓若見人殺生不能至心稱佛名號發救度心而反萌殺機者亦同此誓</p>
<p style="margin-left:1em">金正希禁斷食欲篇云止觀經智者念言縱令五穀饑荒蔬果饉乏非食少肉不得自活寧自攝身端坐自死割彼身肉活我軀命萬無此理何況今日食肉之外百味俱全佛言飲食如病服藥無得以意趣自增減視我此身如一竿竹如一根樹欲其存立用加灌溉令汁流潤無致速枯何心揀擇蔬穀之類而天真淡然原有至味業重之人舌浸醲肥無復舌本真味當前反不覺知是則佛所云可憐憫者也</p>
<p style="margin-left:1em">唐韋臯蓄一鸚鵡每聽念佛則仰奮傾陳及使念佛則大聲南無阿彌陀佛一日不震不撲端坐逝焚之得舍利十顆又清華寺僧養一鴝鵒恒隨僧念佛一日低頭<span class='corr'>斂</span>翼而死主僧憐而塟之不數日其葬處忽生青蓮華一朵開視葬處其蓮華正從鴝鵒舌根生出合郡徃觀郡守作偈曰天產靈禽八八兒解隨僧口念阿彌飛禽尚證無生忍吾軰為人反不如由此可見大小物類原與吾人等無差別故朱子云人物之性亦吾之性特以所賦形氣有不同耳我佛慈悲每每示現通靈俾人垂護化導善根歸于極樂故鷲頭作嶺雞足名山孔雀名經鸚鵡語偈一切禽鳥鱗介獸畜皆具佛性奈何視為几上肉而習焉不察也</p>
<p style="margin-left:1em">周顒貽何胤子季書令斷肉其略曰變之大者莫過死生生之所重無逾性命命之於彼極切滋味之於我可賒而終身資之以永歲月彼就怨酷莫能自伸我業長久吁哉可畏且區區微卵脆薄易矜歂彼弱麑顧步宜愍觀其飲啄飛沉使人憐悼况其甘心撲搋加復恣意吞嚼至乃野牧成羣閒豢重圈量毛揣肉以俟支剝如土委地僉謂常理可為愴息若云三世理誣幸矣良快如使此道果然而受形未息一徃一來生死常事傷心之慘行將自及丈人於血氣之類雖弗身踐至於升鳧沉鯉不能不取備屠門財貝一經盜手猶為廉士所棄生性之一啟鸞刀寧復慈心所忍騶虞雖飢非自死之艸不食聞其風者豈不使人多媿丈人得此有素聊復片言發起耳子季得書感動末年亦斷肉焉</p>
<p style="margin-left:1em">曾大奇護生篇曰夫聖言如實經旨不虗輪迴之說報應之談據事似誕尋理必然夫人之力莫大於心心力所牽形勿能抗故<span class='note-inline'>(云云此篇重出)</span>　<span class='note-inline'>(固知七情非獨人鍾蠢蠢之物亦困五常寧惟吾有林林之心皆然)</span></p>
</div></div>
<p class='juan'>吳都法乘卷第二十四終</p>
</div><!-- end of div[@id='body'] -->
</body></html>