<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu674' />
<p class='juan'>吳都法乘卷第十上之上</p><p class="byline">吳江周永年撰</p>
<div class='div-other'><a id='mulu675' />
<p class='h1'>壇宇篇</p><p style="margin-left:3em">土石諸山魚龍舊宅凡遇布金皆成<span class='corr'>淨</span>域漢季迄今遞代增益成壞相尋莊嚴靡惜賛塔諭僧</p>
<p>高皇明德鐘鼓聲聞紺園殿碧述壇宇第十</p>

<div class='div-other'><a id='mulu676' />
<p class='h2'>蘇郡開元寺重建萬善戒壇碑</p><p class="byline">朱希周</p><p>我覺皇之化降流茲土自王都建於徼塞莫不遠倣聖居之遺制精構道塲肖設法像以為供養名山奧區之內徃徃金鋪交暎梵唄相聞至不可以數計使蔑戾車地雖不生逢三寶亦得竊覩真儀遐想法會之餘風用以知日月之光雖穢必及其亦可謂盛矣然皆不過人間塔廟之常季代建立之末姑以存崇奉之名偹經祠之數而已間有號為度粵倫<span class='corr'>類</span>卓詭今古者則又不過以其宮室之美儀像之雄可以興人虔恭耀人瞻視未有聖神妙應之蹟來止其中真若世尊親涖之地者也若乃法王靈化之所託無上福田之所萃為能比崇覩史之宮躡蹤耆崛之嶺八部之同欽仰列聖之共咨嗟令河東之勝槩失其瑰奇洛下之伽藍忘其妙麗名稱普聞沙界為天下第一最勝希有者惟我蘓開元寺為然寺吳赤烏中大帝乳母燕國夫人陳氏捨宅之所建也本名通玄唐明皇帝以紀年更天下寺頟郡擇一大寺當之易今名焉當西晉建興時有維衛迦葉石像浮海而來届於滬瀆為里中善士朱膺迎奉入寺夫二像昔作於印度諸王流光現瑞事猶真佛則與旃檀之相石窟之影同其威神至誠禮覲無罪不懺永刼不沉苦海則與阿育諸塔同其利益徃來天人皆有懸記雖久滅度而化形在世所作佛事未嘗暫廢則又與千佛之鉢同其流傳其重如此於凡所在之處固不異佛之躬至其地其貴重豈復有與等者而況支那之邦自有生民以來未嘗一覩神功妙相巍巍若是其重斯像較諸五天踰百千倍則於斯寺其生崇重之想又當何如也奇渥溫氏末寺被兵燹惟二像威力加持巋然具在而昔所營受戒之壇及諸殿閣皆<span class='corr'>已</span>蕩為灰燼矣入國朝永樂初寺僧永宗重締創焉嗣是永宗之徒相繼繕治悉近厥舊迨嘉靖甲午之春僧復不戒於火舉寺無恙惟壇獨亡於時道人正清實主其寺每興歎曰大雄分化之地非常剎等必規制具偹始稱嚴奉之意一寺之偉觀盖莫過於壇壇他郡之所罕有其名亦嘗聞天下無壇是無寺也寺之不振何以上當二聖降蹟之心下副億兆依望之志哉且吾於寺有守護之責使千載之名迹當吾世而墜吾甚懼焉吾今所以光昭聖宇永事諸佛仰酬慈蔭之息者庶幾在此舉不敢以不力乃矢心殫慮以興復自任而四方檀越皆素孚正清之德行輸財助役者輻凑鱗集由是卜吉命工即故地以建室而築壇其中又建普說殿於其前經始乙未之十二月三閱寒暑而告成又五年莊嚴聖像成[土*玄]凡二級崇七尺有奇廣二十有九尺四面列階而陞壇之上設毘盧遮那如來像而護戒諸神圍繞其側焉壇之外設普門法王子大悲像而十八應真環坐左右焉扁其頟曰萬善戒壇其堂宇之宏敞壇塲之整肅與夫金容之殊特皆出正清之意極匠氏之能前此所不及也大功既成深自感慶欲紀之金石以詔後人介予友人許國請為之詞予惟說戒之有壇自佛在世時諸所住處莫不皆然意善來眾咸稟具於此末法奴為比丘則吾惟幸其名之不亡爾然豈不猶賢於名之俱亡未可視為冗設也失眾生<span class='corr'>淨</span>智妙圓本自空寂浮軀幻識全體即真而稚子何知類乃忘衣內之寶珠効祠授之狂走四倒六入恣其攻三毒十惡縱其惑大火逼舍而猶未悟鳩盤随逐而猶弗驚遂使剎那之過還招千種之殃一生之業致感萬刼之慘苟非攝心遮失護根絕緣則結使其可盡報障其可離四山其可摧輪轉其可息哉且聖道遠而難幾凡情近而易惑不有所斷則焉所忌而弗為不有所禁則馬所遵而不犯致令無始習氣日染益熟則純蜜之味豈垢器之堪盛峻極之峰豈跛驢之能步真如道路不亦愈遠愈難乎故如來以一切種智攝三界而因地之初必先戒律菩薩以六波羅蜜化四生而萬行之首寶重尸羅下至聲聞獨覺亦莫不護戒如明珠若優波離為持律上首是<span class='corr'>已</span>豈非乘雖分別說三而戒皆必不可闕者耶是故大之有四重十波羅之嚴次之有二百五十戒之[供-八+冉]又盡夫調伏之法則有三千威儀八百細行之精密必其慎於奉持纖毫勿失使身心圓潔如<span class='corr'>淨</span>琉璃始可以習定發慧泛寂滅之海而登觧脫之樓遊無礙之堂而踞法空之座此三無漏學所以為諸佛出世之要亘塵刼窮十方而莫之有改也昔者釋尊亦嘗云一切眾生雖有佛性要因持戒然後乃見及金河[(厂@((既-旡)-日+口))*頁]命之時荅慶喜最後之間不過曰未世修行當以戒為大師而已是故古人之於戒喻之大地以其能依茲起行也喻之城郭以其能禦諸侵宼也喻之時雨以其能生長萬善也喻之甘露以其能消滌煩惱也喻之浮囊以其能運度大河也喻之津梁以其能濟諸沉溺也喻之良醫以其能治諸百病也喻之燈光以其能破諸黑闇也他如攝諸律儀而法身由此具懾諸善法而報身由此得攝諸眾生而應身由此生甚哉戒之用不可思議也不嚴持戒而希般若之境何異灌水漏巵而望其盈者耶雖然亦有不能同者三塗苦難不可以得戒天道染樂不可以得戒其能整心慮受聖法僅見人道為然耳而欝單越中又以福報遇愚癡之障不堪聞教矣戒之不易值也如是生斯世者可不勉哉然又有不同者或止欣諸天之樂而持戒或止著人間之樂而持故六欲之嚴麗十梵之光明輪王之自在大抵皆持戒之果也而反是則為諸惡道矣為五濁世矣上能成出世菩提而下之猶能極世間上玅之報戒之饒益有情又如是又可不隨厥分量而益加勉也哉惟昔劉宋時求那跋陀三藏建戒檀於南海法性寺預讖云後當有肉身菩薩在此壇受戒越二百年曹谿氏出而應之壇之名用是至於今不[褒-保+曰]使今日庶有如曹溪者出而蒞斯焉則傳之厥後雖與大千俱壞可也是豈非予之深望於茲壇者乎而亦豈非正清建設之本意乎正清弱歲去家入寺齋素梵潔出自性生由少至老確然一致其於妙戒亦與有聞昔嘗覲無量壽佛於　　謁慈氏於岳林禮文殊師利於清涼拜大勢至於真定朝觀自在於補陀巖登峨眉獲覩普賢著瑞過瓦屋和南辟支佛上天台度石梁叅五百尊者以至終南雲臺㤗山大嶽神區異境足蹟幾半晚為是役雖謀於本師廣智而出己勤勞為多獨營無侶眾或虞其難成而魯未幾何忽完勝果非其志行誠䔍安能致神力冥資群需咸裕就績若是之偉也近又為二像殿頹壞修埋方備苦心盡瘁有人所不堪者余聞佛云若信人能補治故寺者是謂第二受梵天之福佛語非妄今以正清之事論之其効力於三寶至矣其植福於幽冥厚矣則其食報將來又何彊限也余既大慶勝功之圓又深嘉正清之行欲表之為當世勵故不揆蕪淺輙敘建置顛末又為讚歎持戒功德以俟學道之士覽觀焉然予又思茲寺肇自孫吳迄於今日更千餘祀間凡再罹刼厄皆幸有寺主之賢暫廢旋復然皆用力艱苦是則繼此來居寺者可不諦念而恪守之乎今壇雖<span class='corr'>已</span>就緒而法殿山門尚多傾圮方謀漸次修葺以正清善願之堅宜無不遂予耄矣他日覩寺完美尚能為正清記之文成遙對戒壇再說偈言　　稽首聖主萬德尊天上天下更無比了達真性如虛空永斷煩惱所知障扳濟四生出長夜而功不起度生想況餘無明諸妄念一切世間惡毒業如實知見三界相無有生與死可得塵刼常坐普光殿千聖百主盡朝拱凢夫垢重不令見而佛原未嘗滅度眾生各有本來性其中一物無所有身與心識俱幻造五欲塵境猶電露云何狂子妄生執因此作諸不善咎生死徃來如旋磨諸道更歷無停時業海茫茫浩無際沒溺其中安易出欲求觧脫出離路須是先從持戒始譬如流水勢洶放不有隄防難可禁又如悍馬恣狂奔施以韁韈斯調伏八萬四千塵勞門一持禁戒悉能斷如雞初鳴有曙兆漸　除昏暗至大明一百四十不共德一持禁戒悉可學猶如植樹根<span class='corr'>已</span>固自然開敷漸成實念念思慮悉屏除修首楞嚴佛毋定一念勤求無上覺非先持戒安能爾慈悲喜捨無量心皆是戒持之所生施恩精進及智慧亦先持戒始可行禁戒不持惡不斷身心污濁罪未免如人無足欲遠步必然毫髮無是處須彌可傾海可竭佛所說戒不可改至尊堅固不壞身色相光明悉圓滿非修梵行無染漏何緣致此大果報琉璃為地清<span class='corr'>淨</span>國佛在其中最安樂寶樹萬種列道側無有荊礫并堆阜皆由徃昔能持戒離諸穢雜謟曲心故生功德莊嚴土超過無色色欲界苟使不能嚴持戒猶尚不得野干身何況具足大人相眾生若能盡持戒應無鬼畜與地獄亦無五濁汙惡世戒是行人最重寶苐一趣向涅槃門出世舟航孰過此所宜愛護如身命身心無患得自在毛孔遍出旃檀香十方諸佛共嘉嘆天龍藥义咸欽仰方今邊地當末刼俻行十惡極純熟外道魔民如火熾沒身不聞三寶名不念永世輪轉苦亦復不思出離道豈能發心向菩提知有妙戒可佩服我願列聖大慈愍化蹟下生扶正法應身來坐此壇場擊大法鼓警眾睡悲此童蒙目俱盲深夜行於險絕道智燈懸照在虛空方便提携出通衢今此壇名聞忍界億萬千年無損壞梵王天帝散名華摩尼力士日呵衛三千洞然毫末盡此壇常住如今日嘉靖庚戌夏六月之吉資政大夫南京吏部尚書致仕前翰林院侍讀學士　經筵講官兼脩　國史睢陽朱希周撰前翰林院待詔將仕佐郎兼修　國史長洲文徵明書并篆額</p>
</div>
<div class='div-other'><a id='mulu677' />
<p class='h2'>重修蘇州府開元禪寺之碑</p><p class="byline">祝允明</p><p>吳大帝赤烏中乳母燕國夫人陳氏捨第為空王居在今闔閭子城中之西南維時釋端文師寔肇其績寺名通玄唐明皇帝以紀年更天下寺頟郡擇一大區專之吾蘇遂以通玄當焉開元之號於是始著晉代有石像二石鉢二浮海面西至于郡之滬瀆里人朱膺虔奉入寺迄今遂為中土神寶詳紀見於法苑珠林諸典而韋太守應物皮處士日休以來吟述接響寺於是為選佛場內神化名藍又不特稱大而已舊有贍僧之田為畆千餘今雖未復而剎右蔬圃廣數千兮猶陳夫人花苑也牲石之載名文久顯而奇渥溫氏倒屨之末郡罹干戈寺歸刼灰碑亦觧碎雜伴瓦礫故無得而稱焉　皇明平定永樂之初寺主永宗和尚重翦茒棘弘建諸果為大雄殿為千佛閣為山門為戒壇為僧堂丈室精舍庖湢次第咸成像設畢備而神像與鉢巋焉無恙寺觀返舊繼者指南又返綠陰堂以待海內名賢之蒞止堂盖元統乙亥恩公断江所造虞文靖公記之者也惟正大殿未就南公之徒澤源宣禪師奮為經籌餘三十年而復竟成於是故蹟無遺廢矣宣之上足潤公天雨持席既久亦復新弊易殘補缺增華潤傳濚源潔濚傳令玉澗清公益克紹述以戒壇殿壞特甚更撤建之而塗塐儀相整肅具足芳園流池曠廣澄活卵濕育殖果木茂麗中興之功更為大成則今弘治丁<span class='corr'>巳</span>年也其徒與外剎同勤莫不一口讚歎清師之功堅固光明勝果既圓靈場載闢是冝追初照來登示金石謂余郡士刀筆可寄竊惟千載神區五天分化道俗依仰遙賢稱誦一旦完結輝赫江海凡音肉語不能宣贊乃為錄述本末大概姑為刊著以伺鴻手行字就列復說偈言南閻浮提最四洲茲藍前後表江南吳媼唐王創繼雄十號具足天人師浮大瀛海化身來神通變現悟眾生靈感道俗昭贍部刼輪環轉壞復成紹千歲徃啟萬來大哉諸此勤宿力今力轉大惠清師殿閣欄楯耀七寶慈容變相威儀嚴旛幢香花燈燭等幀樂莊嚴種種具流泉疊山曠大園花葉果蔬禽魚順如大日月開光明願此功德在人天無量無邊遍恩有諸佛菩薩摩訶薩</p>
</div>
<div class='div-other'><a id='mulu678' />
<p class='h2'>綠陰堂記</p><p>至治壬戌集始遊吳斷江恩公住開元光公雪[片*忽]客予所同徃見焉是時斯堂方成樹陰四合三人者清坐良久共歎韋蘇州綠陰晝寂之句有心觧神釋而不可名言者恩公曰子為我記之乎予曰諾未幾還禁林綠陰之勝槩徃來于懷欲以數語道時所會了不能成自是居十餘年每初夏時天子燕閑穆清中外清謐予與學士二三人待[(厂@((既-旡)-日+口))*頁]問於閣下危坐終日遂無一事亦綠陰之一時也及㱕江西以久處北方不耐新暑輙求泉石以自容蒼松古磵人跡幾斷此又綠陰之一時也然穆清親切嚴密敬畏端思固不逮開元之適而山中枯硬寒絕殊乏清潤之意求夫寂然湛然之中純粹洞徹生意充滿融液如開元所遇殊不　得然後知韋侯佳句非言語意識所可到也是以終無以復恩公者豈忘之耶昔人以為同此境其人脩證造詣不同則所見遠有差別況人境俱不齊者耶今恩公年垂八十㱕坐雲門之上道德日盛予切諷其舊吟如望積雪暎空不見其迹光公㨿坐此堂亦有如當時可托以記者乎元統乙亥四月蜀人虞集記</p>
</div>
<div class='div-other'><a id='mulu679' />
<p class='h2'>石像銘跋</p><p>右銘載在郡志開元寺額中按梁史稱帝六歲能文讀書十行俱下在東宮十八年而遇侯景之亂景弒武帝立之甫二年亦遇弒然則此銘堂是居東宮時作也其時所稱通玄寺奠石佛二尊者在城北陲今臥龍街北報恩講寺是<span class='corr'>已</span>武則天㨿唐改名重玄寺玄宗開元中始改今額其遷入南城盤門內後唐錢武肅土鏐子元璙為之也至宋紹興間守臣洪邁復作戒壇以曹溪六祖常從法師印宗受具於新會印宗吳產也俗遂傳此為六祖受戒處元至治間寺燬則有僧光雪窓恩斷雲重建之又取韋詩綠陰生晝寂句作綠陰堂入　國朝永樂中重脩越二百祀為今萬曆中間興廢莫詳㨿余所目擊二石佛殿及戒壇外尚存大雄殿一座前四天王殿後萬佛閣二座勢已日圮綠陰堂則湮沒久矣寺僧圓桂圓因等以為憂特延虞山僧明宗修大雄殿余佐以文已而邑僧真<span class='corr'>淨</span>自它剎至構緣於錢大夫有威修萬佛閣工甫竣而有優婆塞真安偕僧徒如潭如正如會等續至能以真志苦行感動檀信張承祖優婆夷性安等協力濟之於是二石佛殿四天王殿六祖戒壇次第修整僝功又建毘盧佛殿於綠陰堂舊墟而殿右原額廢地則創地藏殿十王堂普同塔以實之東戒壇相峙諸莊嚴具稱是頹剎乃復再振其端起自明宗而普修則真安之功為大焉　賜進士奉政大夫兩奉　勅僉廣東湖廣等處兵巡憲事兩京兵刑二部尚書郎郡人管志道跋萬曆二十九年歲在辛丑孟冬日</p>
<p style="margin-left:1em"><span class='note-inline'>(按印宗遇六祖即執弟子礼請受禪要因會諸名德為之剃髮就法性寺智光律師受滿分戒此云六祖嘗從印宗受具於新會者誤也)</span></p>
</div>
<div class='div-other'><a id='mulu680' />
<p class='h2'>瑞光寺碑</p><p class="byline">劉鳳</p><p>夫視聽之表非聰識所謀墳索之外豈名言能及況乎掩覆載之舍弘彌歷運之終始捨生滅而常存離心想而自見此神聖之所不能窮而學地之所以兩絕也是以如來最初之日業誓弘通攝誘之端無方行衛沙界可窮莫非剎土法化所被周盡闡提相望支那拂空冥而拓宇盤桓江漠嵲雲霓而開席豈與夫時當移謝不能無與堕倪事有　遷改政復因之隆替者哉盖皇矣之極穹巍猶資功德九疇之能秩敘允在進修炎消六天之障寧闕飄淪會窮元二之厄烏無覆蕩自非道力所持威神自在則何以奠坤維而位上下領江海而定兩間故慈漸萬有義絕來稱妙辨三才力難圖議徃記所載有溢於削方則述詠厥文事㱕於傳譯矣夫應等正覺者語所兼善則萬行無遺究其精蘊則一切不立入微塵而不能析其理充宇宙而不勝舉其詞不可以意度測不可以緣境求雖所證知皆為幻妄悉其成就舉曰無常是惟究竟之義乎夫戒旦初分則晦景生色惠煦纔引則玄谷[合-一+(恭-共)]溫佛以種種光聚百千日輝散徹四天普現六度故大地震湧恒星不見標三際之真破無明之結馳六通之馭觧顛倒之惑於是寄滴水於巨海稽浸而涓流自如托流轉於千億窮刼而徧體未沬轉識為智復空何所空知合非覺亦有何所有凡目所接是生色塵色塵何知由己分別則心緣境立境因心生謂心即境則心非在我謂境非心則心胡為體心與境二識生其中有體無體在中非中離塵而無是性有斷滅離塵而有則何名漏盡惟捨此之妄緣求不還之見精見非是見妄亦無妄非性自然亦非和合明見兩者云何有畔漸頓非以求入半滿由茲俱遣此精理之甚深而照了之最勝也故示奢摩佗路而俯引群迷設不可徃喻而誘接凡聖唱無門之密因以廣著心宗運法忍之慈力以普濟輪刼語其功用則隸首不能舉其莫研桑何以計其蹟矣由斯而談則極於人心與綱維於世法緣化於無為與夷難締造非惟冥運相資誕啟於幾乖且功用相發並行於亭盲自熈連遺教二部結集分流競鶩者[監-皿+立]義以相詰難聲明觧脫者應機以標淵會始由初地以及無量諸禪總持於法藏蔭九地之慈雲入禪於滅盡等千載之長夜故使應身百億現無礙之靈通波旬六欲摧薰染之報業夢寐神人肇精感於東肄空來瑞像遂幻化以順緣孫主以不礼招殃晉明以傳寫蒙福傅毅通人夙生所值摩騰神足翻譯迨茲自邇慧錫振響嗣風徽于道果法乘高舉備欽挹於人天八萬四千輪王蘭若三百八寺南國浮屠象教之興歷代無改瑞光禪寺者吳赤烏年之所立也控引山河纏戒之所經絡襟帶都會八方之所走集俯瞰郊堙則東南鉅麗旁引藪澤則滄海夷衍信江左之勝地也光相空翔入煙霄而晃朗卿雲煜爚浮香界之霏㣲天瑞有四其來舊矣夫幻住者以電影為化城宮闕法趣者以智水為佛土莊嚴若乃寄工巧於椎琢豈有不藉經度而隆崇者哉寺之重緝也當我　大明　累朝之熈洽列辟之誠勞然門觀廊廡尚或闕如二千石太原王公道行之來蒞也誕義觧於英年寄高遠於淹忽酌古憲而平政爰清<span class='corr'>淨</span>以匡俗道韻所流游於域表神明所發溢此區內凡有廢墜孰不釐舉以此寺制作缺於未竟前構幾於將隕遂令所由嗣而新之時則明英法師叅味幽奧[書-曰+皿]師資於行學辨覈枉正誓廻禮於留影既虗徃實㱕和銷累[書-曰+皿]理懷淵達邁興公之稱竺護境範超越異仲文之挹支林入寂照觀數逾寒暑寢興持講獨高夏臘乃披榛莾以考築嘅以闡揚為任叅眠景而措規非以補治求福九流依向四民忻悅令辟丹堊雲蒸霧集盤木文珉猋騰景附遂建天王殿於前而中貌以慈氏佛翼修廊於側壁列以應真像夫諸苦輪轉非剛猛不能斷遣群魔嬈害非威雄不能摧殄求忍精進非勇激不能奮厲拔拯淪溺非桓武不能致果積行刻練非鷙強不能堅定暝恚驚怖非壯毅不能敢决故破惡滅愆為入道之階級盪海夷岳成慈忍之禁戒而此四王者昔於河邊奉鉢<span class='corr'>已</span>增平等之慧洎於滅度受記親承持護之音各於其方所有闘爭忿競讎怨觸惱災害流行離非時之沴寒暑毒淫逢不善之咎咸施以無畏畀以休息去狂趭之獷悍得惠暢之恬和所以固誠信而極流通功孰有加焉者也若此五百羅漢圍繞賛嘆為佛眷屬神通游戱汎八觧之泉多聞辨才妙七種之德毫端不動納世界之無窮微塵俄傾舍須彌之成壞性等摩尼韜虛應於法器心同一月廣攝湛於真如復有四大比丘不隨滅度十八弟子別稱上足闍耆窟山開而隱迹覩史多天昇以修習聲聞三昧緣覺種性並得正受湼槃謂人無我及法無我皆<span class='corr'>已</span>一切通達觀茲旃檀刻寫煥寶相之輝煌香泥圈範炳仙容之肅穆丹綴飛光金釭爛於壁帶宛虹遙弛銀繩耿以界道落陰蚪之[窲-米+口]窱不啻匿王於徃代奮燭龍之靈矯可埒祗苑於當年香煙夕臺罄投體而祈懺韻法晨宇競作禮乎尊經面四衢之爽塏導獎有來奏千樹之玲瓏隨方弘益孰不生希有心於霍悟厭茲大宅銷未來際之埃垢願獲菩提銘曰　邈矣皇始紛綸未乖首惟火風丕乃廸造清濁剖分萬類形肇三灾流行刼化悠藐湻質斯薄滔黷以矯苦喻海深塵方岳小情瀾既昬識竇無曉習氣所薰是惟浩溔孰謂知擇而甘茶蓼孔熾荒度精用俶擾如藝确犖雖獲則少簡此大悲奄乘運期往記所懸聿來於時示現迦衛誕跡伊犂肇撫千億三界是毘式譌天人窮未際垂紆軫皇軒擬息雙樹藉草神獻衣染神傳礪行六載攻苦休哺精忍降艱靡竭嚴固顧此宿因道成亦寓方以津一切求度大地砥平堆阜焉措巍巍釋梵超超輿輅咸來在前証以法付玅餙自然天花種布澡灌烟霏祥河零露為餟烹縻福感女孺炳此霄晰抗爾康步悠然帝先遐哉可慕九貫興心四魔惶怖如華霧淨若月空住濯粹冲池凝和玄素默顯義林靜標仁圃潏蕩冥筌皈攝萬趣非滅官知焉取境遇綜畧規檠虛藏方屨數孰存幾用空注緜綿何有亹亹焉務即之豈遐遼不可泝仰藉安般頹頴革慮遷　變倏徃綢繆調御揭員崑陵峻誕其庶量測所窮裒廣非㨿登格惟縡爰出太清真詣始際實稱妙明領宗二匠寂寥希聲智炬載焫獲隨器盈乃作朝警徹我暝行一音所宣疇不信誠惟私謟貳忸茲怍情忉利宮殿日月天子讚詠長跽聞法彈指給園英舊淨土人士弟子高足梵志鍱腹秀流渙啟菩提眷属恬以飛光沐以薰陸乘風和翔熈怡若淑流浪靈溪逶迤乾竺廣運陶鈞茂時敷所有世界舉以合成是中化佛皆王舍城充斥比景周徧寰瀛赩奕霞散軋沕雲蒸脫屣五蔭伏軾三乘洋洋法肆融融戒燈塵軌高謝世網憑陵黃中孕育易簡澄凝三達空洞六慧闡弘大極交喪永窒隙崩汩天襄憂我是用矜揚筏彼岸援手誕登獨下金鏡潛引玉繩廓矣遙漠非藉階升龍象驅駕神足騫騰惝罔圓照嚴密所應降生補處牒有代興接以正末大小殊稱有明紹隆興天蕩蕩化肘更新玄夷重朗並入下二交馳絕鞅韻徃　靡<span class='corr'>屆</span>虛流成響疵類消液昭度開獎高探靜域如游非想治理俱泯神功惚慌廻覽覺途四闢坱漭奮迅長羅遹中一徃業非有待日崇以長法亦無門詎逆徂兩德山峨〃緇林爽〃江介維服吳都宛潬翼以雲棲琳館青蒨儼來戾止爗如秋電璇階艷蔚璧帶流眄捷獵星峙嶊崣辰薦列講通谷開筵斥甸偉茲窣陼迢遙綵絢連翩飾補靡所不繕有嶫者隮緬彼紺殿芙蕖晞景珉瑤沈炫傾陽翳輝神蕋繾綣隅奧冬燠陰墀夏霰勢涌駭鱗基浮曳練遙映晬容[彰-章+同]〃石院俯心奚貴儒首并賤無學證品輕譬縷凡極三摩地深四阿舍綱維世諦未入泥洹載哲言蒞歲月其湍愛河可竭愆浪足彈蘊景幽岫結萼中峦勤求無上揮想湼槃金䇿此振內文所貫錫渡東旦幢揭勝壇罄祀罕遘騰芳義藍</p>
</div>
<div class='div-other'><a id='mulu681' />
<p class='h2'>重修瑞光禪寺記</p><p>釋氏之道以慈悲因果為證故聞之者易於信向而趨善由是自西土達中夏歷千百祀之久當我　高皇帝之聖而莫之抑也乃親為立教上足輔治下不病民塔宇僧負咸有定制弘規睿見度越前古粵自開國迄今天下叢林之大者巍屹相望重熈累洽風塵不警非遭欝攸之[咼*元]苛猛之政則華煥自若也吾蘇上遡孫氏代有崇建郡城之中鐘梵震疊洪武初清理歸併詔留名剎一十有七其一曰瑞光禪寺寺在　城西南隅盤門之內吳赤烏間僧性康開山號普濟院宋宣政間郡人朱勔就院復造塔塔成而五色光現經夕輝耀事聞于朝勅改今頟并賜號天寧萬年寶塔元豐間圓照講法開堂堂上法鼓自鳴池中白龜出聽庭下竹生合歡枝既瘁復榮與浮圖放光故有四瑞堂淳熈間僧法林修塔白牛逸入俛首求役重負遠引迄工而斃故有白牛冢皆寺舊迹也元俶擾寺凢再燬　國朝洪武二十四年僧曇芳稍加葺治永樂改元至十五年僧普震法湧相繼戮力三門廣殿方丈列屋禾寧之塔四瑞之堂以次復焉嘉靖紹統閱嵗逾百榱甍丹碧傾落漶漫于是寺僧智湧信士[(厂@((既-旡)-日+口))*頁]章共發誓願任以興修捐資倡眾紏集善義經之營之塔甫就飾而湧示寂焉[(厂@((既-旡)-日+口))*頁]君復迎海虞僧大震揔其事苦心竭慮恊賛于章棟宇既隆琱雘弥絢莊嚴金像轉動法輪祝釐之道塲安禪之精舍飾而加新豈伊其舊至乃介眾雲集<span class='corr'>淨</span>業日增然燈之會香花之供於諸寺特盛焉尼工於己酉畢役於庚戌凢施一錢名籍共載住持僧宗鼎念積累之纖㣲覩締搆之煩費大懼三人勞績之弗顯也乃礱貞石俾余書之余嘗聞像設供養非佛道之至者然即其毀建足以見釋氏之張弛與世治之污隆也近歲精藍古剎往往獘于賦役奪于豪<span class='corr'>僭</span>溷琳宮為賈區摧珎木而薪槱至有削金于滿月之容鑿寶于不壞之體者既而人隨澌滅居成僧舍所得亦幾何哉嗚呼悲因果之証其視積善餘慶崇惡麗罰豈復異耶茲寺當消否之餘脫侵軼之患而首事修創先覺群迷此其教將復行為之兆矣然非　高皇帝㝎制于前則無以固其存非嗣法者勤役則無以完其壞非世泰時豐民有餘力則無以究其績一舉而三善見焉余雖未學乎佛也竊有感于斯故不文其辭以著事實若夫大闡法音廣宣宗教用昭示于久遠尚俟虖當代宰官有聲名人　嘉靖二十有九年九月既望彭年着并書雁門文彭篆</p>
</div>
<div class='div-other'><a id='mulu682' />
<p class='h2'>瑞光禪寺興修記</p><p>式觀生有形氣率具有心心同一性唯<span class='corr'>淨</span>唯明吾人為最載追圓覺之體雖萬法同源而逐妄之迷乃多生不覺然語言罔及者心識心識叵得者真如良以心法無形法身無相當知大道亡言恬憺沖漠故相而非相言而忘言以機有淺深而乘分大小以悟有頓漸而教因半滿若法㱕之有<span class='corr'>淨</span>慧之空無非能仁之漚和也以是卓錫學徒登塲選佛具瞻夫梵剎叢林浮屠層級吳城瑞光禪寺斯其一也肇建於孫吳赤烏兵燹於靖康至正屢圮尋復祥光異瑞固承法皇之注照抑亦圓照禪師招徠者焉禪師係雪竇法孫天衣嫡嗣遠紹雲門淵源有自當趙宋神哲二宗寵渥優隆嘗為吳越二郡士眾迎主法席互相抗競四方從者相望於道會下恒過數百而嗣法傳道者莫可勝紀故富鄭公聞風而得心要王顯謨瞻顏乃証本心雖遠從高麗亦自欽服甫感異類而白龜逸牛此特有情者也若無情而甘泉懽竹法鼓等以至化及幽冥而蛇蟬二報噫嘻禪師以真慈善導而感化類此所謂圓音一演隨類得觧而馬鳴之言益驗矣夫以瑞光預称勝剎詎非誠然乎邇來風雨蝕侵儀像刊剝壇塔傾頹爰能矢心興修者圓悰大震師徒相仍住持宗鼎及智湧又克恊力賛襄更以善士[(厂@((既-旡)-日+口))*頁]章募緣[日/折]即此莊嚴佛土賸為參學淨因垂以祝釐　皇極耳經云莊嚴佛土者即非莊嚴予惟祝釐仰賛乎外護參學衷離夫莊嚴行將崇無相佛以尊不二門膏不退輪亦自忘我相斯固能仁圓照之所期允為衲僧之本分秪今興修之所事云是為記嘉靖二十九年九月既望七十六翁郡人湯儒着</p>
<p style="margin-left:1em"><span class='note-inline'>(按同時又有賜進士苐承直郎兵部職方司主事郡人焉承學撰一記與此文共勒一石與彭年碑分列殿內東西其所紀之事視二記無大異故不錄)</span></p>
</div>
<div class='div-other'><a id='mulu683' />
<p class='h2'>瑞光寺興修記</p><p class="byline">文徵明</p><p>吾蘇自孫吳以來多佛氏之廬雖中間屢經兵燹廢興不常而郡城中精藍古剎猶不下千數　國初歸併僅存叢林無幾瑞光禪寺其一也按寺建于吳赤烏間僧徃康開山本名普濟院宋宣和間朱勔就院復建浮屠七級既成五色光現時勔以花石得幸奉詔改賜今額并賜塔名天寧萬壽之寺燬于宋靖康再燬于元至正始葺于洪武辛未僧曇芳再修于永樂元年普震至永樂丁酉僧法湧極力興廢於是祝　釐之殿棲禪之廬以次興復而天寧之塔四瑞之堂悉還舊觀矣比嵗佛教漸弛雖名剎亦多就廢而瑞光巋然獨存盖自永樂抵今百二十餘年而室廬完好林木益茂鐘梵之音不絕則以嗣法有人焚修不墮耳今住山懷古鼎公尤重燈鉢之傳[(厂@((既-旡)-日+口))*頁]寺之緣起人未之知而弘道所為四瑞堂記及大祐所記興修本末多不存詣余再拜請述其事余為考諸傳記書其大畧如此</p>
</div>
<div class='div-other'><a id='mulu684' />
<p class='h2'>瑞光寺禪院建藥師佛殿碑</p><p class="byline">劉鳳</p><p>夫貞乘上義者廣啟妙門而導獎凢識宏立法願而饒益有來障染祛多生嬈累大破無明欲蓋撤無始幽蒙用砭美疢蓋七住五習既天人同稟三悔十懺為疹戾所膺故極援掄濟皈調御和銷照導揵拔賴希夷化肘自非大慈悲力隨方善救孰能免斯昏夜而獲此恬和者哉是以薄伽慈利為情故以重誘曼殊翹請因緣境以汛除憫浩刦之潏蕩殄此餘殃起沉痼之瞑迷漙茲良石由此愛海稽瀾出淪胥於滅頂意河津涘廻襄汩於滔心誓以沙界可窮要以博施不匱灑涼露以醒痟醒灌醍醐以療疲瘵傾滋液以滌滯壅抉脉髓以起躃廢審表齊以攻惑亂平泄注以除顛倒治結絡以瘥纏綿驅厲淫以蠲蠱慝使一切漏盡疴痗不產諸苦攝受毒業摧散乃廣說法要極陳功德世界以琉璃淨名佛號以藥師乘化觀其十有二大願[書-曰+皿]烝生以為津梁而十有二大神復著威雄以為營衛功參皇育遂斯世以安般得度慈攝琰魔濟羣有於昬墊放逸九橫所侵破壞欲樂者皆得清淨斷遣七日受持勤向正法者即令危厄度脫是以崔嵬宮殿蔚煥寶空錯落瓔蓋倩燿法世罄宇開搆飾以瓌詭自然八億懸制模以無為神匠奇萃風飛於逸囿溫光榮鏡於逝川幢旌無待而虗翔法皷自韻於淵震犍椎朗發以雷被瓊扇無關而雲啟玉醴導芳於義林旃檀苾茀於蘭吹靈諷四達於音海談牖沛浮而激清無學讚詠而忘味果乘投禮以廢筌慈澤響格於探契照悟默成於妙明固人天之所欽向而忍土所以保綏者也而此郡瑞光寺者尤一補道塲諸佛給苑前以歷歲久圮有比丘大震來自海虞薄寓丈室力并鳩度規致緝繕紺綵翼以序興光相由茲徧滿乃於右別搆禪院方更圖營補而震以戎事作遂出身衛法奮徃蹈難其徒道證等夙承師記日耳末命厲行精齊刻肌治練淳風穆如前搆鬱起遂於院後闢建藥師佛殿三楹中奉慈像及二菩薩而十二大將待焉夫降化無方則繕那於焉充斥示現不滅則真域所以炳流况微妙大願身光以相好洞燭莊嚴以琉璃周徧用物與種智無[書-曰+皿]外道以大乘安立戒律聞名而得清<span class='corr'>淨</span>劣根持誦而得具完眾患逼惱而此焉醫藥身相厭離而是焉轉化出魔罥以梵行超厄難以無恐法味以足饑渴妙衣以慰暄凉是則神功潛運輪搆速於不疾留影空翔庀徒歸乎曷有雖行檀長者時有發心而宏通遺語本乎初教布金界之威容量等日月成三摩之妙因業扶宇宙鳥注和滋絕天梁於河上象化埏埴凖華盖於宵中固經栽考卜若有相之而弘闡冥立迄非天造者哉至法施與財施務在血誠則半偈之於滿室皆是總持材建所由別有紀者銘曰超超義觧愔愔域表空有何名亦復靚窅緣因對立號以法紹抗三界尊勝業所皎藥諭瘥療師揭昏曉嗟此沉荒洞彼昭了孰惻蒙[日*貴]挈領惟標瞑眩焉施匪用介紹流離二孺矧斯瑣眇遊理自然永斷魔嬈惝恍大宗世法徒勩矯氏顧走季梁色悸偃蹇上醫此惟七治揖謝黃軒皈瞻十地虗摹靈育凉扇億志泯啟七觀玄池濯累並得本住允妄非試湔滌誰功吐此淨餌廸所格思遑不遐邃緬若云覯卓哉有睟荒度惟始於何式毖儼斯化庭峻由神肆倏若龍伸翩藐岳峙班爾心駭機揵疇肄質華以中文木栗緻無取礲斵周皇密垍崇深既冝衡縮凖視象設妙嚴天飾偉異騰足措䂓刻旃檠埴窹寐精感神通現示化佛石遶龍藏巍贔花樹樂音光聚圓瑞㝎外赫燦風際摧巋法應湏㬰無徃不莅功映土社慈漸愛利咸獲<span class='corr'>淨</span>心垢染捐棄消諸疾苦戒品成備欽渴內冥聞法強懻舉此世間非所思議聿來惟祺安不煩寘</p>
</div>
<div class='div-other'><a id='mulu685' />
<p class='h2'>重建四瑞山門記</p><p>先王緣物設教父父子子夫夫婦婦而倫紀脩明恊氣交應語其功化則曰室家無離曠之思千載無戰爭之患可謂盛矣當其時未聞有佛氏之說也自佛氏之說流入中國中國之民始有髠髮披緇斷父母捐妻子自謂出家者薦紳先生遂謂苦</p>
<p>寂滅提擲倫理佛教實然而要之非佛氏之宗旨也佛於西方號稱聖人風氣異殊人心不遠諒其作為必有不悖於先王者西方之民信奉頂禮無論智愚靡然從之此豈有大遠於人情如近世浮屠氏之所自謂者哉竊意身毒諸國生齒蕃聚無慮億兆其相臨而君臣相生而父子相合而夫婦相後先交遊而昆弟朋友一家一邑諒必有之況億兆蕃聚而獨能外此為人哉佛於其間不遇清<span class='corr'>淨</span>慈悲體備此道其曰清<span class='corr'>淨</span>猶吾儒所謂無欲其曰慈悲猶吾儒所謂仁迺其所以修道也是以道法孚於一時隆稱施於奕世而其遺世絕俗誇侈超度意者佛氏之中偶有此行警悟耽迷亦如聖人之中諫伐耻粟抗莭首陽提坊流濫爾而或者乃謂聖人之行必此為得非通論也今之浮屠何以異是且佛氏所以鼓動斯世而舉世悅焉從之者得非以其有為善之說乎然世卒未有外忠孝莭義而可以為善者謂佛氏以為善勸人而謂其以提擲倫理為教又非通論也曹溪之徒獨具正眼至其講說官師泯隸種種各別修其職業即成功德盖深於佛者今觀佛氏之書有所謂野舒者非室耶有所謂羅睺者非嗣耶余是以知人倫之道無間儒釋而世之談空說偈迷誑塵愚徒侈厥居罔關化理者非特儒者之罪人抑亦佛氏之罪人也蘇多古寺而瑞光獨在郡城之西南興廢葺墜蓋凢幾矣余為童子嘗過其門秩然飭也宦遊南北比歸郡中經渉南圃則見門之瓦級堦廉梁拱桷題日傾以剝一旦寺僧明英上人謁余曰徽商李松者亡數年矣其室鮑氏暨其子良輝追慕悲哀詣求濟度因謂之曰是誠無益佛法有能以其財捨建佛宇者得大法力蔭及亡魂逍遙自在不墮輪廻其室若子欣欣然之茲門其有興乎再過之則奕然煥然一鼎新矣問之則一氏一人之財力也其喜捨者哉余謂法力濟度佛家之說所不能知[(厂@((既-旡)-日+口))*頁]其妻為夫捨貞也子為父捨孝也而明英又能以此勸人則其戒行修明不悖倫理異于世之為浮屠者矣于是乎記時　大明隆慶六年歲在壬申端陽日　賜同進士出身奉直大夫南京刑部江西清吏司署郎中事員外郎郡人錢有威撰長洲章仕書并刻</p>
</div>
<div class='div-other'><a id='mulu686' />
<p class='h2'>瑞光寺白雲房重修佛亭碑銘</p><p class="byline">張獻翼</p><p>粵我覺王之化䧏流東土引諸子於大宅度群生於迷津道洽遊魚福沾行雁流鴻名懋實於不朽被神功寶業於無邊凡一燈所照一雨所潤莫不布金而構祇園流銀而成珠寺性海吾鄉法界吾宇戒為之墉定為之戶鑑闢妄軌園增惠臺修不捨之壇導西歸之路啟慈悲之門開仁壽之域遊無礙之堂升智慧之殿登觧脫之樓踞法空之座置須彌於葶藶納世界於㣲塵鹿苑可期鶴林非遠雖不生逢三寶亦得竊覩真儀欲使法燈永傳勝因長久然不過人間塔廟之常季代建歷之末但可興人虔恭耀人瞻視而<span class='corr'>已</span>未有聖神妙應之蹟真若世導親涖之地者也若東吳瑞光禪寺肇建於赤烏之性康演法於元<span class='corr'>豐</span>之圓照斜出城隅事非湫隘傍起泮水望異狹斜信息心之勝地忘想之嘉所也即其為瑞不一而三堂上之法鼓自鳴池中之白龜出聽枝美合歡於庭竹光添舍利於浮圖昔釋迦出世天雨四花地搖六動方斯祥瑞何多讓焉况當山水盤曲之境法門鈎帶之鄉沙鳥風帆皆成般若金湯雉堞[書-曰+皿]是津梁清梵接上座以俱飛白雲依香臺而共遠曲徑通幽閒房抱寂旅雁來賓叫落中岩之月幽人見客吟殘半夜之燈片月分照於叢林一燈相續於法席亦云盛矣無何覺岸罔求荊棘圍繞象教陵夷榱椽毀而莫搆棟宇崩落土梗鞠而就荒甚則鄰寺安為大宅紛作俗居尚云地亦是道場况有山可守有剎可依乃使普賢失其境界達磨不居少室去聖滋遠有不思聖滋深者哉白雲房主僧曰廣潮者有守護之責仰慈蔭之恩念染緣之易就嗟道業之難成隨眾叅請不辭破夏欲薙草開林再置經行之室崇臺表剎重立禪誦之臺修途托至於步仞成山假就于始簣拽石般土各有門庭墻壁瓦礫[書-曰+皿]歸宗旨為眾不無望於檀越接引庶不阻於後機有勝士高流成此僧以性康圓照之事躋今日於赤烏元<span class='corr'>豐</span>之年令寶座巍峩香花繚繞或乘象王或乘獅子佛佛重興生清<span class='corr'>淨</span>心生光明心處處無礙庶法鼓所振倘廻機而自鳴佳氣所浮或傍塔而生彩翠竹原成般若誰非合歡白龜本同佛性還來出聴變炎火于青蓮易苦海于甘露坐見功立預為之銘銘曰</p>
<p style="text-indent:0em" class="lg-abnormal"><div class='lg-row'>薝蔔林中香哀孰輓金剛醍醐味　孰返意絮晨飛心燈夜烜明鏡臺空菩提樹遠魂寂雁堂色空鹿苑高流居士賢哲偉人嚴事招提歸仰慧因亭棲靈剎地迹重闉基雖舊域其宇維新更維釋網重枻玄津風存寶筏道茂金輪眷言靈宇載興載葺翛翛梵宮皎皎緇錫光昭法門承事諸佛舟無輟棹月寧掩魄仰酬慈蔭不敢不力乞士命工日者卜吉殫慮矢心開扉建室徃來人天輸財助役以唱無緣以資兜率晬容<span class='corr'>已</span>安象設既闢竹向庭交龜從池出法鼓祥光圍繞其側支提永固福業恒集靈心去住神足游息廻日東維紹風西域標榜後人用紀金石</div>
</p></div>
<div class='div-other'><a id='mulu687' />
<p class='h2'>瑞光寺興造記</p><p>余十五六時從吾先君之吳門則主瑞光寺僧藍園遠公迄今三十餘年先君停舟解裝與遠公逢迎咲言之狀顯顯然在心目間每遇寺門輙泫然回車不忍入也遠公居寺之後院每令一小沙彌導余遊廢寺殿堂蕭然塔下榛茂不辦甃城廊廡漏穿敗甓朽木與像設相撑拄有聲拉拉然相與[(厂@((既-旡)-日+口))*頁]視促步以反余每思之如宿昔之噩夢尚為心悸又思此寺久圮不知今日又何如也崇禎辛未友人張異度以復寺來告曰寺僧竺璠寔主之<span class='corr'>已</span>而璠過余曰公知我乎即遠公院小沙彌也公于此寺有宿緣幸為我記之嗟乎璠為小沙彌導余游寺時其長與案上下耳今乃能夙夜經營還寺舊觀其所成就不苟如此余少長于璠束髮登　朝值兵興多壘之日浮湛罪廢一無以自效其視璠為可愧也雖然璠之主斯寺二十年所矣二十年之中相之拜者幾人將之遣者幾人督撫大吏易置者幾人當其築壇推轂富貴烜赫視夫祝髮壞服麻鞋露肘之徒不啻一毫末然其卒能無愧之者幾人也盖嘗論之浮屠之為其塔廟猶士大夫之謀人軍師國邑也浮屠以其塔廟為己而不以其塔廟為己之塔廟以其塔廟為己故捍護之不啻頭目而庀治之不惜腦髓不以其塔廟為己之塔廟故一錢之入不私其囊篋畢世之計不及其子孫二者士大夫所遠不及也斯所以愧與報應因果之說儒者所不道然吾觀富貴烜赫者未幾而囊金櫝帛棄擲道路遺胔撇骨狼籍烏鳶視浮屠之四眾瞻仰粥魚齊鼓安隱高閑所得孰多嗚呼士大夫之于浮屠不獨思愧也其亦可以知懼矣乎以璠之賢能勞身捐軀以為其塔廟其有取于余言也豈徒欲以夸大其能事耶予故推廣其意以告于世之君子而余既無用于世粥魚齋鼓之間他日將從璠而老姑書是以志予之愧焉寺建于吳赤烏其興廢載在郡志璠之與造經始于萬曆某年天啟癸亥造七佛閣于佛殿之北崇禎庚午修天寧塔先是募飯僧田寒灰奇公自椘來駐錫而崑山王在公孟夙以宰官入道皆助璠唱緣克有終始崇禎壬申五月常熟錢謙益為之記</p>
</div>
<div class='div-other'><a id='mulu688' />
<p class='h2'>勅賜蘓州報國禪寺記</p><p class="byline">祝允明</p><p>姑蘓報國禪院在郡城楊家巷初至元二十二年有嶺北湖廣道肅政廉訪使失其名捐楮幣購地為供佛道場殿堂門廡周嚴其內垣堞溝塹衛護其外延普照智明師主之一時禪風甚盛再傳覺無像三傳某子通暨入　天朝洪武中併隸開元而棟宇摧落塲路灌莾淹沉歲時不遇緣主景泰之際爰有大德曰志學來以自任廢起缺完故壯新華剏築法堂丕樹幢教天順改元復請于　朝報可仍以舊名　勅賜為額就令學公主之既而公示寂眾舉其徒大用釗公繼席釗益弘振載建正殿以及寮室莊嚴像設種具件足釗傳法南南傳能香香傳仁桂乃具始末及泰定丁卯通師所立寺基圖簿示予求記按當時所載寺南距路北距塹延七百尺東距火燒池西距紅白二蜘蛛溝袤四百尺前出官衢三面阻水所轄山塲阡陌甚廣別有下院七區可謂盛矣又傳亡宋遺老鄭君所南久居其中所南狷獨少合寺多佳僧亦可知矣予謂夫創復之功固勤然紀事者其徒自為之亦可矣而必問之予曹豈非以其言之文可以傳遠耶從而為言固當使紀於今者　然着以重覽於後者惕然慮以嗣則善矣夫二教之徒其事之所以易建者何哉倡之者無禁從之者非勉故也倡之而無禁上下然矣然其洞心性出世外超生死者上士之志也消罪苦得安隱樂人類者細民之欲也為儒者不及此而彼乃傳之則[書-曰+皿]生人之屬誰不欣躍以從之者歟先王之於人也養於井[(冰-水+〡)*ㄆ]教於學校行於禮樂齊於刑政為之祈報為之祓儺生遂苑息而<span class='corr'>已</span>矣人無他好惡亦無他念慮也自竺曇之教至於是以其所有諭此所無此之有者既衰於舊而其無者方切於今則從違之勢安得而不至此極也今百神之典祀儒宮之建修<span class='corr'>斂</span>其財役其力民以勢從之爾惡知所謂法施定國之五者哉故不知而倡之雖從猶勉耳有能奮志樹力大有為以復先王之法亦若其徒之勇焉則其效當亦有異於斯者今苐持空言以求勝彼而行乎己者甚自恕則又何貳乎彼之易建事也乎於乎發慮精厲力堅勢與時而偕行作則必要於成桂之績信美矣而斯道也豈獨斯績乎哉</p>
</div>
<div class='div-other'><a id='mulu689' />
<p class='h2'>重建報國禪寺記</p><p class="byline">蔡蒙</p><p>報國院據郡城南園之勝水木清華映帶前後信清靜之域也元至正間普明炤禪師建入本朝歸併開元寺而殿宇室廬風漏雨餒榱棟傾落鞠為榛莾莫任起廢矣僧志學過而愀然乃作法堂以續香火天順改元請于　朝　賜額報國寺始列于名山巨剎之中厥後志學示寂主席無人僉舉成釗代焉建正殿度三世佛十八羅漢三大士建棲禪之室飾以髹彤布以文甓而堂後禪室燦乎一新成釗恐寺廢興顛末無聞于後請予記之予謂禪林偉特之觀在處有之而山川林木之秀託夫佛之英踪異跡以顯夫亦智巧之所營而善察幽深者之所必錄佛以識心見性為宗其為道簡直易行也而緣業之論禍福之說故人趨之也眾然自其一曲推而致之則有感必應無微不顯是皆其術鼓動乎人也棟宇彤器之末初若無係乎道然廢興在人成懷因時固足見佛道之盛[褒-保+曰]因民情之向背所謂有緣有業者豈不較然着之是以見成釗之勝乎人可謂浮屠之極者哉成釗字大用號棲雲吳江元涇周氏子記以告來者知所自云成化丁未孟春吉旦</p>
</div>
<div class='div-other'><a id='mulu690' />
<p class='h2'>報國禪寺碑文</p><p class="byline">胡汝淳</p><p>盖血氣之倫遞成敗于界內妙明之體泯生滅以常澄在昔至人弘慈覺量者西方則迦文東土則宣尼也孔雖以五常律世實㱕源于不暏不聞佛雖以無生為宗先嚴範以五戒十善故高皇帝神武睿哲時復深譚竺宗剡<span class='corr'>藻</span>推崇且函蔵于禁中隸僧于儀部誠以孔佛之教道本相成用亦不相悖也昔自周魯二莊鑒神于夜景漢晉兩明嚴飾以丹堊嗣此精藍充路寧堵于霄中吳名山古剎從來冠冕江左而城南尤為鱗〃[羽*先]〃報國寺其一矣斷碑殘碣有可考者寺先為報國禪院元至元間普炤明禪師住持之洪武初以天下菴院僧㱕叢林習經論報國院遂隸籍開元寺天順改元僧志學者剏為法堂規儀大備請於　朝賜名報國寺遂得與城南諸剎稱魯衛焉志學既沒成化丁未間有成釗師者吳江周氏子也字大用別號栖雲始建正殿造佛菩薩應真等像剏立禪堂里人南寧府知府蔡蒙為之記萬曆癸丑歲漸頹廢有慧如誠師為虞山陸氏子素以勤苦行頭陀行誓於寺中募建僧寮承事雲水慧如將滅付雲峰湛心師師啟申大司馬凌侍御等延茂林戒師住持之茂師為苕水長興人族姓沈氏法諱性祇別號力果道人得法于雲棲蓮池大師受衣于靈谷和尚師接物真慈律己清肅五千四十八卷淹通融會登座敷揚遠邇惟洽每以蓮宗垂訓日持無量光如來名號十萬聲受法者三千餘眾歷年緇素受戒者以萬計其所刊施流通大乘經典若干部所著輯篇章四分戒本略記比丘尼戒本畧記五百問經畧觧毘尼日用八識規矩增補行于世所飯僧以數十萬計師雖以律為世宗而和易平懷無貴賤童耄下逮異類一以慈光攝受即瑜伽法事神鬼渴仰有異徵云師雖以念佛為法門而性相諸學博綜該徹惟不喜口頭禪時加訶責耳住持茲寺以後重創山門天王毘盧二殿前後方丈東西客寮養老有堂治病有室其餘修葺者如大雄殿華嚴堂以及靜室齋堂厨庫之所無不經營具備斥鉢資貿東房菜地十餘畆樹蔬飯僧師每示人真際理中不起一塵實行門頭不捨一法所云終日為而未嘗為者師之謂夫師以崇禎丙子春自徑山還示疾歸寺延諸護法宰官居士等而告之曰祇不濟矣昔佛于雙林以佛法囑國王大臣比丘比丘尼優婆塞優婆夷居士婆羅門等今祇有一言敢矢於眾凡為性祇弟子居斯寺者必當嚴持戒律宗主念佛深信因果有不類者寺眾白于護法擯之出寺是所囑也又曰性祇生平所行感諸護法贊揚舉行惟放生為最勝法門未及倡率願諸護法為我浚池立社以病僧遺念行之不替不以去住異觀是所祈也言竟則一意持名略無繫念真蓮邦之上善哉然師實江南大樹蔭滋教養數如恒沙此時見聞者悲喜填膺哀樂交挹淳父子宿欽弘範亦皈受毘尼于座下焉知者知非阿好也系之以辭曰　維茲鴻構以奉覺王見相崇教教日輝煌緣教啟覺覺路巍堂有大德者為眾舟航以慈沾洒以律堤坊示以像教如無[書-曰+皿]藏範以木义色充孔<span class='corr'>揚</span>學人愉怡亦無披猖我見戒僧雨集雲翔藹睹師顏永息貪狂我亦起舞願廁隊行我從師願莊嚴香光凡有寸善安養資糧師笑領之子隨我倡勒諸貞珉蓮跗舒長</p>
</div>
<div class='div-other'><a id='mulu691' />
<p class='h2'>惜字蔵銘</p><p class="byline">牛若麟</p><p>包羲觀象神農結繩黃帝置史倉頡造形聖人　起垂示六經千秋共寶石室金縢御寓　喆后設斆明倫同文出治禮樂政刑唯此點畫無翼而行鬯曉大義命曰後英未通其觧面壁如肓昔有成語隻字值鈞先賢壘帙拜禮朔辰竺乾遺教穢手勿擎[山/虫][山/虫]污褻憒激雷轟惜楮獲報福慧日增稗官紀載聞見確真吳都文獻書庋架盈夙飄殘幅委擲野汀婆心殊切卜墜南城願我士庶拾貯筐籯來投此蔵三昧火明雕繪文心免墮塹坑屬僧典守鐫勒斯銘甃石堊壁歲月常新</p>
</div>
<div class='div-other'><a id='mulu692' />
<p class='h2'>南禪集雲寺重建大雄殿記</p><p class="byline">吳寬</p><p>吳有佛寺曰南禪集雲者　國初所賜額也寺之始建不可考自唐宋以來多名僧居之入　皇明又有若寶曇和尚者　高皇帝知其名召　赴闕下俾住蜀之峨嵋化行其地久之而還因奏先所居吳門集雲旁有妙隱大雲二寺乞合而一之為是　上從之始　賜今額實洪武三十四年也事見左善世弘道所制寶曇塔銘乃成化十二年十月十三日寺燼于火主僧德本以為己事欲重建之而力未能也於是徧和富室求施積財蓄料盖越十寒暑爰以二十二年五月十一日興功始克建所謂大雄殿者像設既完供養益盛乃復建方丈以為晏息之所觀者稱歎以本公之勞其心力疲其精神不負乎其教有可嘉者然其意猶以寺之規制未備欲悉建之而力亦未能也特求予記其功之成者至于數四而不<span class='corr'>已</span>惟茲寺在城之南有山林幽絕之勝自昔賢士大夫嘗辱愛之盖唐開成初寺僧法弘惠滿等作千佛堂經藏<span class='corr'>刺</span>史白樂天既為之記又嘗以文集七帙寘于寺中非以寺之有人而有所託乎及宋蘇子美摘湖州長史流寓吳中作滄浪池以樂今寺後積水猶汪汪然子美嘗遺洛中故人書云吳多佛寺可游茲寺非其首歟夫前賢之遺事其可考如此予獨愛一言而不為本公復哉本公字一源俗出陽湖馬氏而受業于半塘壽聖寺曰顯祖庭為徒今年老退歸舊隱而惓惓于茲寺如此真所謂不負其教者乎</p>
</div>
<div class='div-other'><a id='mulu693' />
<p class='h2'>正覺寺記</p><p class="byline">吳寬</p><p>吳城中分四隅惟東南居民鮮少自巷術外彌望皆隙地大率與郊野類訪其遺蹟先朝廢宅及故佛老之宮為多今正覺寺者相傳其先為宋楊和王別墅後為元人陸志寧寓館既而捨為僧院號大林菴　國朝洪武二十五年　詔清理釋教菴併入萬壽寺遂廢久之一內侍有公事于吳得其地適有僧自滇南來曰弘此宗者才智人也寓于吳多所興修內侍遂以其地遺之於是此宗上京師奏乞為寺　朝廷特從之因　賜寺額曰正覺而為住持實自此宗始時宣德乙卯歲也其事見翰林學士金公問所贈序文此宗沒傳其徒福暄暄傳其徒祖鎮再世有戒行能守其業予昔家居與故山西參政祝公徃游坐談竟日留詩而還盖二十餘年矣一日鎮公以書來言寺創于前人<span class='corr'>已</span>久未有記之者願書之夫吳自六朝來佛老之宮相望于郡中穹門廣殿長廊傑閣王木之功窮極侈麗所以成此者豈皆其徒之身之所出哉出之人而從其說以為福田利益者也予嘗獨愛正覺為寺其地殆百畆非不能為彼侈靡之觀者願其屋纔數楹於奉佛屋僧僅足而　<span class='corr'>已</span>其外悉用以樹藝其徒持食其所入以自足不鼓其說以求于人其亦賢于其類者哉故為記之志寧故大家其當時園亭最勝尤好植竹至今美種蔓延不絕人猶以竹堂稱之地既幽僻入其寺竹樹茂密禽聲上下如在山林中不知其為城市也又幸其去予家更邇徒步可至予將㱕老良時策杖與故舊子姪同游于此即事賦詠其樂有日也</p>
</div>
<div class='div-other'><a id='mulu694' />
<p class='h2'>雙墖禪寺重修殿記</p><p class="byline">黃姬水</p><p>盖聞造寺創於伽水闢苑肇自耆山迢竺經一譯於摩騰而蓮剎遂彌於震旦良由聖靈周遍於日億像法皈仰於大千上至王公下逮士庶莫不躬禮支提心依正覺若此精藍實標吉土建自李唐拓于趙宋王居士兩塔之營表無縫之妙果徐提舉千田之給樹最上之善根賜書璀璨於琅函題額昭回於銀榜香臺逈奠複殿高驤樹借檀陰峰移鷲色地為罽國舍即毗城矣嗣後妙思抒記之日迄今本清改構之年善勝崩淪禪宮銷歇寶地鞠為蓁蕪金容毀於風雨廼有德盈上座任振復之謀祖曉道人為募化之主莊嚴倍於曩時經始成於不日但殫心以締勝因而回首即同壞刼方頌美輪遽嗟棟茲焉不葺便成廢墜於是德盈亟捨鉢資兼裒檀施揆日準繩礪金礱石蕭宮再飭梵宇重輝飛甍[山*截]嶭以連雲積拱嶙峋以納日鏤檻虹盤雕檐翬舉山縈繡梲芰繞璇題高僧是萃<span class='corr'>淨</span>行攸居梵伎與寶鐸齊鳴天花與芳蓮並馥一躡悲宮咸離火宅芬域常固福業恒新光承東壁燈傳數比於河沙釐祝北宸鞏圖永同於山嶽助修信士並列貞珉云</p>
</div>
<div class='div-other'><a id='mulu695' />
<p class='h2'>吳郡定慧禪寺蘇文忠公嘯軒碑記</p><p class="byline">黃省魯</p><p>吳宮之東有禪寺一區曰定慧者與壽寧萬歲院為鄰宇稽古范志及朱氏圖經咸曰在唐總同鴛馬至宋祥符中真宗皇帝別賜今額天章御帙玉臺而藏歲得緇度一人褒為叢林唱道之所于時沙門顒師白履戒香重於儒苑文忠蘇公之遊吳也交締雅密師乃䟽觀剔幽臨渠攬竹搆為清軒命之曰嘯蓋特欵公舒灝氣而暢高襟也公每蕭寓環堵詠言灑翰厥後公謫惠州江嶺隔絕其子邁愴違音塵孝思寤寐卓契順者寺僧守欽之徒也罙瘴萬里為達問書草聖報章灑贈行色迨今儼遺為祇園之華入我　聖代曰淨因者永樂中修校藏典以名緇見　徵歸則杜影精堵銀書方廣莊耀寺寶傳至妙玹益弘清矩正統中告圮於郡守況公捨祿為望佛宮煥新工部侍郎文襄周公巡撫南國命玹摹勒蘇書墨木永之瑤珉志言在紀總是以觀則此剎越歷雖緬而<span class='corr'>淨</span>業如一也歲之庚子秀釋仁濟輩展經于茲予嘗戾止流連觧帶遐寫芳抱虛窈閴寂宛如山曠關扣扉而方啟苔薦履而恒綠采薇御茗娛話終日凡蘇公曩昔之所饗明霞我餐泠飈我披鳥窺行藥月引歸步信乎珍妙之境非鴻遁之士莫能宴而居也一日寺持守成及其徒文慧嘅捧公編出而請記且曰頺齋陋錫恐不足以煩彤管也予欣諾而語之曰由宋而來世運鼎革堂㦸府化為茅繩紈兒珠貴流于奴隸紛而屢矣雖辟彊任晦之勝亦皆泯無處所獨此軒者幸託于荒涼岑落之界乃巍歷而猶在可俾後賢緣此仰追超迴之躅則釋氏之有德於公者遠矣況復楹棟之早敞唐位之束淺樊築之瑣隘屯烟蔓草非彼隆崇廣麗為鉅家顯勢之所欲而方咫之境可以垂千秋而不磨也迺令守成文慧繪圖文忠之像奉之軒中上嗣顒師綴闢之懷予也作記標闡以補蘇公之闕炳示將來庶周況二公崇慕前哲殷勤緝緒之澤或有嘉逢也嘉靖庚子春三月望</p>
</div>
<div class='div-other'><a id='mulu696' />
<p class='h2'>元敕建大昭慶寺碑</p><p>大昭慶寺者在吳郡城中東北隅朝列大夫前同僉宣政院事僧阿咱剌之所建也阿咱剌蒙古瞿湏台氏哈剌哈之弟至元二十四年世祖皇帝親巡朔方以之歸才十嵗適成宗皇帝時皇姑魯大長公主遣事輦真國師遂祝髮為僧從其大徒弟曰沙監徧以榮祿大夫宣政使行院江南公主又為請於成宗皇帝授濟寧僧錄武宗皇帝時又為之請授饒州路僧　皇慶元年仁宗以吳郡之良田增徽文懿福禎壽大長公主之湯沐命驛至其郡蠲免其賦入焉久之思報居師之德買地築茲寺以泰定二年閏正月經始公主聞而善之厚施俾造其寺天曆元年造成前為大門奉四天王像中為大殿奉三世佛觀世音文殊室利之像長壽兩石塔在殿前法堂方丈在殿後翼以廊廡其東伽藍神祠庫堂香積之厨在焉其西雲堂天台智者大師與諸祖之祠在焉買地租以　瞻眾備鐘磬旛盖之具以供佛事凡寺之宜有者無不畢備明年正月以聞今上皇帝嘉之俾官于宣政出璽書護其寺御前遣使賫寶香至寺以慶其成至順元年皇帝賜大藏經五千餘卷皇后賜金買田以飯僧使日誦是經以祈祥益壽云三年五月奎章閣大學士中書右丞撒廸傳敕命臣著文刻石以示久遠臣集再稽首而對曰聖天子以仁恩厚德覆幬天下山川草木衣被雨露咸遂生長凡有知覺孰不欲自獻報稱於萬一哉而四方無虞兵措不用勇者無所効其力年順糓成萬民樂業智者無所効其謀於是士大夫歌詠於朝農忭於野商悅於市休休焉重熙累洽而不自知也若臣僧阿咱剌者世為國人身奉梵教知我佛之力足以集福於國家垂賴於萬有是以既竭心力不吝財寶幾歲之間成此無上之勝因豈非報本者乎敢述賛以系之其辭曰</p>
<p>皇帝建元天曆歲吳郡大昭慶　　僧徒幼受佛禁戒發此弘誓不思議報國報師報佛恩以至皇后〃之母煌〃梵宮徧宇內府財民工之所就此稱有　何以故衣鉢之資積累成願力終始無限轉大作光明梵網聚三世諸佛儼常住莊嚴相好紫金光曼殊室利觀世音來捄眾　悉就位四天王　威神力持地結界奉世尊大寶樓閣現虛空梵音法雨普宣布聖皇最勝現在佛念爾善果故垂憫貝多寶經微妙法無量壽數所表見舟車象馬自遠致實諸天宮龍藏中聖后大懸寶月輪報母劬勞廣法施供養僧寶令安穩常轉法輪無間斷是時宰臣在法會請表功　示人天護聖護國護群生回向讚歎阿僧祇微臣奉敕愧凡劣得以文字為佛事願我聖皇與佛同壽命福德無盡藏</p>
<p>翰林侍講學士通奉大夫知制誥同修國史臣虞集奉敕撰</p>
</div>
<div class='div-other'><a id='mulu697' />
<p class='h2'>大昭慶寺旃檀閣記</p><p>平江路大昭慶寺新建旃檀寶閣成住持妙辨弘教大師惟壽使狀來求文為記勒于茲石按狀寺始成天曆元年實朝列大夫前同僉宣政院事阿咱剌公所建規制宏偉隱然為吳中一巨剎至順年奎章閣侍書學士虞公集奉旨文其碑後十有七年為至正九年公復即大佛殿後度地以建茲閣而　奉旃檀佛像于其上旁為文殊普賢兩菩薩像壁間圖繪萬佛及五臺山貝函寬大藏經循壁而列其下設補陀洛迦山觀世音菩薩像并祠故榮祿大夫宣政院使沙監偏公於中沙監偏公者所從受法之師也其右為公生祠左為公夫人童氏之祠閣凡楹四十有四以間計者三其崇五十有六尺修去崇一十二尺廣加其修一十六尺層榱步檐方欞曲檻上下四圍各称其度髹彤金碧內外光明種種莊嚴殊特妙好庀事於十月甲寅以十一年三月竣事閣之西又建方丈三間其費一出於公官不知而民不　徃來過者苐見闤闠萬井中飛紅涌翠突起天半瞻仰讚歎怪未曾有而莫知其為役之殷也夫旃檀有像自雙林唱滅之後周流中土以示有為騐時盛衰而為去住歷代靈迹紀述莫殫逮我國家聖神撫運握金輪以御區宇　佛之化同其廣大以故其像今應祥現瑞於京城之大招提希有殊勝可徵不誣願惟茲閣佛像亦因　旃檀之名者盖佛之具身徧滿一切三千大千世界在在處處莫不有佛非彼非此無去無來故閣之既成佛即在是閣之未建佛豈離茲而况佛本一佛無有異像像既無異名何有殊此非殆愚俗之所能知而亦非世諦言語所得称說若夫公之信力堅固一心觀佛誠以財法二施等無差別故助顯第一義而作是勝緣惟佛有言積土聚沙皆為佛事皆成佛道今土木之役窮極壯麗熾然建立如此其為功德詎可思議是則不得不託諸文字以傳無窮庸不辭而為之記至於寺之顛末及公之行業已具於虞公之文者茲不復書壽別號南山族姓董氏以至正四年來住是寺云</p>
<p>翰林侍講學士中奉大夫知制誥同修國史同知經筵事黃溍撰</p>
</div>
<div class='div-other'><a id='mulu698' />
<p class='h2'>師子林菩提正宗寺記</p><p>姑蘇城中有林曰師子有寺曰菩提正宗天如禪師維則之門人為其師創造者也林有竹萬箇竹下多怪石有狀如狻猊者故名師子林且師得法普應國師中峯本公中峯倡道天目山之師子巖又以識其授受之原也寺名菩提正宗者帝師法旨與以是頟也其地本前代貴家別業至正二年壬午師之門人相率出貸買地結屋以居其師而擇勝于斯焉因地之隆阜者命之曰山因山有石而崛起者命之曰峯曰[尒/口]暉曰吐月曰立玉曰昂霄者皆峯也其中最高狀如狻猊是所謂師子峯其膺有文以識其名也立玉峯之前有舊屋遺墌容石磴可坐六七人即其地作栖鳳亭昂霄峰之前因地窪下濬為澗作石梁跨之曰小飛虹他石或跂或蹲狀狻猊者不一林之名亦以其多也寺左右前後竹與石居地太半故作屋不多然而崇佛之祠止僧之舍延賓之館香積之廚出納之所悉如藂林規制外門扁曰菩提蘭若安禪之室曰臥雲傳法之堂曰立雪庭舊有栢者曰騰蛟今曰指栢之軒有梅者曰臥龍今曰問梅之閣竹間結茅曰禪窩即方丈也上肖七佛下施禪坐間列八鏡光相互攝期以普利見聞者也大槩林之占勝其位置雖出于天成其經營實由于智巧究其所以然亦師之願力所成就也師每說法參問多至數百隨其悟觧開導誘掖有所質疑剖析至當莫不虗往實歸至于安眾必擇法器不泛然以容檀施與貲視師意嚮亦不強委師取其具財足即止諸行省平章若河南之圖魯江浙之道童江西之買住行宣政院使若岳叔木肅政使者若普達實立稽顙問道執弟子禮彌恭旁觀異之師法施平等官資崇庳若罔知也寺成之十三年冝春之比丘之嗣談以臨川比丘克立所撰事狀來京師謁余為記余聞師之名起敬日久既摭其事狀述寺之勝槩而記之其師子名義則必有以復于其師與友也古有師子音佛有師子武佛言佛之威德能制諸魔也又曰師子乳一滴可迸驢乳百斛言佛法之真實能破諸妄也又若文殊之學得于智普賢之學得於行智之勇猛精進莫師子若故文殊之好樂在師子行之謹審靜重莫象若故普賢之好樂在象後之肖二菩薩者以之莫詰所從也今天目之所謂巖姑蘇之所謂林其取義必居一于是矣豈獨以山石肖貌言之乎雖然物有禁格而後有伏降有比擬而後有真贗孰若物我兩忘形勢俱冺以師子還師子以石還石以林還林然後佛自還佛法自還法菩薩自還菩薩哉論至于是師必有以警策其徒矣余聞師所說法不設厓險不輕揄<span class='corr'>揚</span>不自陳衒悟觧緣由以殷學人捷出蹊徑其為學平實縝密鞭辟近裏一時諸方之乍見乍聞而張磔旁午未證未得而捧喝生風者聞師所言皆噤故自中峰以來臨濟一宗化機局叚為之一變焉師舊多論建有楞嚴會觧若干卷有語錄別錄剩語若干卷行于世近乃一掃空言不尚文字於談之請立之狀全之記能無綺于茲乎師俗姓譚氏吉之永新人江浙諸名山屢請主席堅卻不受遁跡松江之九峯間十有二年道價日振帝師與以佛心普濟文慧大辯禪師之號兼與金闌僧伽梨衣至正十四年甲午五月癸未翰林學士承旨光祿大夫知制誥兼修國史廬陵歐陽玄撰奉訓大夫兵部員外郎臨川危素書宣文閣授經郎兼經筵譯文官王餘慶篆</p>
</div>
<div class='div-other'><a id='mulu699' />
<p class='h2'>敕賜重建師子林　聖恩寺記</p><p class="byline">江盈科</p><p>姑蘇城內東北隅有寺名獅林剏自元至正二年盖天如禪師諸弟子購買故宋人別業置菴居天如天如既號禪宗又工詩不忘水石花竹之嗜故其時菴多怪石類狻猊因稱師林自天如涅槃弟子散去菴之水石花竹日就荒蕪至國朝并菴亦廢昔所稱舍暉吐月立雪昂霄栖鳳亭小飛虹指栢問梅諸境一切淪沒于荒烟野草殘霞落照間久之析入豪門構為市居傭保雜作錯處其上如是者數十年而獅林之額幾不可識萬曆己丑嵗有僧明性者欲市買藏經持鉢遊長安諸貴人感其篤實率禮敬之會　慈聖皇太后慈悲奉佛大發蔵經分遺中使　敕賜海內諸名山明性以姑蘇僧又篤實為眾所推于是　內旨遣中貴一人護經若干卷　賜明性金襴紫衣袈裟一襲命函經師林　敕賜聖恩寺額既至而寺之故迹了不可覓不佞按舊誌漸為稽復其傭保雜作量給糧貲使處別境恢復故址明性乃自捐衣鉢遍募諸緣剏置佛殿并經閣三門各一殿上新設金像莊嚴慈慰而奉　賜經其中盖天如道塲頹廢二百餘年一朝悉還其故寺既成明性謁余求記余惟造化之理自無適有自有適無如環無端要之有成有毀有廢有興而又成也而又毀也而又廢也而又興也當其成毀興廢或令人欣然以喜凄然以悲及觀于事後緫一陳迹而向之喜也悲也皆属觸境生情乃吾真性如如亦復無成無毀無興無廢無悲無喜盖有無相遞如環而有之適無與無之適有則勢所必至理所必然知其必至必然則成毀興廢相尋于前如晝夜寒暑之變而于此中真性不啻霧之在天雲之過月有聚有散乃天也月也曾何毫髮加損耶西方之教所以貴無所以一死生齊得喪大較若此由斯以觀則宋人別業之變而為獅林也獅林之變而為荒炯野草也又變而為傭保雜作錯處之地也今又復變而為獅林也亦成毀興廢之常自佛法視之為極細何足置悲喜于其間哉則夫自今以徃百千萬刼安知獅林之不又變而為　　　　　荒煙野草　　安知不復還變而為獅林耶即明性亦書今日之力之所能為耳異時滄桑起滅何能逆料要以茲山大遭際則前有天如開山今有明性恢復兼之　慈聖寵綏特典更與　國運並久俱垂此叚功德安可無傳夫鴻聚于雪雪無留鴻而雪中之鴻爪不滅也蛇㱕于穴穴無留蛇而穴口之蛇蛻不滅也即獅林寺有成有毀又毀又成所不可知而天如明性之善果仰藉　慈聖法施方且照映人天日月並耀豈不永永無替超出成毀興廢　理之外耶惜余簿書彔彔不能如歐陽先生椽筆發揮其萬一耳明性聞余言請勒為記輙書而歸之</p>
</div>
<div class='div-other'><a id='mulu700' />
<p class='h2'>主雪堂記</p><p>榮祿大夫前江西等處行中書省平章政事高昌簡齊公縣車吳下休心空　寂一日語其門客遂昌鄭元祐曰昔普應國師倡道天目時余之先人秦國公方平章江浙行省以其素所學參扣于國師時國師之門人高弟東殫三韓南極六詔西祗身毒北彌龍沙則其近地槩可知<span class='corr'>已</span>今中吳師子林主人天如和尚在國師之門尤為得法上首穎異而秀出者也余也今茲所寓與師子林相密邇時時扣門膽禮請益其為室不滿二十楹而挺然修竹則幾數萬箇師與其徒休止其中蒲團禪板如大叢林勘辨根研以發明國師之道名公貴人向師道風參拜跪跽獲聞一言如飲甘露然師機用險峻傾企莫及至乎杜門却埽經歲不出余雖不敏竊嘗締觀師方以太虛空舍納沙界王公士庶貴賤雖殊若夫生死泡沫起滅須㬰則未嘗少異自非師隨方誘掖以倡明心宗則國師之道幾乎其熄矣余曾出高昌依佛為命覩茲僧寶敢同寒蟬第以學匪房裴艱於賛頌輙為師手書二扁榜名其說法之堂曰立雪禪燕之室曰臥雲仍命工刻諸梓而揭之以寓余參承之意子其為我記之</p>
<p>元祐曰世習下趨豈但人情而已要雖出世間者亦罕不為名聞利養之所動若天如師者殆所謂香象渡河金翎擘海為砥柱于波頺瀾倒之日振清風于炎埃腥腐之中也歟夫禪自少林立雪傳心垂八百餘載至普應國師而其化益隆今天如師上繼普應直截眾流弘倡大法使真參實悟之士永有依歸是則簡齋公立雪名堂之意良有以哉至正七年歲次丁亥秋七月甲子元祐記</p>
</div>
<div class='div-other'><a id='mulu701' />
<p class='h2'>建乾元寺記</p><p class="byline">顧況</p><p>五蘊十二入十八界此上三科能包萬法因緣生為有無自性為空空有融一即中道義雖石般渡海蚊背負山不為希有事僧法珣與和合眾法藏等造乾元寺者晉高士戴逵子顒之宅也乾元初節度使鄭旻之奏云觀察使李涵李道昌皆有力大臣求無生道以心無所願無邊受者實與雖空不敗有為有滅無為有為之體有為無為之用無生無滅無相無為無名無法說無言語法以無言語說故有相大乘有觀法門無相大乘無觀法門於法有所得有相大乘義於法無所得無相大乘義所得無所得二俱真一乘之義也為妙因果譬如種子依地而生又如大地能荷羣有虛空之體大於天地天地有盡虛空無盡如來之體大於虛空光明虛覺圓寂萬億故於無住本建乎諸法不動真際恒沙煩惱莫不斷除魚吞鈎虎落穿蛾拂火此眾生自取其毒道本平坦樹本清涼佛在提摩竭揭國成等正覺諸弟子栖乎茂林藉彼祥草厥後因時設教猶著弊衣行次乞食及徃忉利省摩耶夫人優填王鑄金刻木始用膠漆泥布佛有像自此始也與佛在時功德無異於是給孤長者造祇洹精舍木田底迦造龍宮精舍竺乾法蘭造洛陽白馬寺佛圖澄造鄴中九百七十三寺釋道安造襄陽一十五寺遠法師造廬山東林西林寺度　法師造攝山栖霞寺杯渡法師造南陵隱靜寺傅大士造東陽雙林寺思大師造衡陽南嶽寺智者大師造天台國清玉泉寺三十五寺略也涅槃無前無後般若無新無舊法珣上人重舊德不輕新學門人清玦請況於經藏中抄佛心說永示無極文曰偉哉迷盧宏亘大千百億日月藉絲貫穿蚊背負之飛登梵天塵勞為海般若為般截生死流是曰希有大哉乾元實則不朽和眾雲臻珣為稱首佛告善來寶坊崇哉法雨灑埃慈雲徘徊</p>
</div>
<div class='div-other'><a id='mulu702' />
<p class='h2'>蘇州萬壽禪寺重搆佛殿碑</p><p class="byline">宋濂</p><p>蘇之長州東北二里萬壽報恩光孝禪寺在焉初晉義熙中有沙門曰法愔自西域至中夏與慧遠法師結社廬山<span class='corr'>已</span>而來蘇以念佛三昧化導有情蘇人翕然歸之為建<span class='corr'>淨</span>壽院梁時更名安國唐長壽二年又更名長壽尋毀于兵吳越錢氏有國中吳軍節度使錢文奉重作之又更名安國長吳壽禪院始易禪僧明彥主之宋大中祥符二年丁晉公謂奏改為萬壽崇寧二年詔加崇寧於萬壽之上政和初又更名天寧紹興七年復詔更今額為徽宗薦嚴之所元至正末天下大亂寺為兵所焚群僧散走鞠為椔翳之場國朝洪武癸丑蒲圻魏君觀來為郡周視廢基蹙額而言曰是剎之廢不得名浮屠不足以起之行中禪師仁公乃寂照和上世適今住虎丘德涵道融堪為人天師且兼通儒家經發為辭章嚴簡而有法內外之學雙至中興之責庶其在是乎遣使者致書獘凡三徃而後應之視其寢室則床第蔑如也稽其穀粟則盎無斗儲也訊其執役則童隸有也師泊然獨居若享萬鐘之祿者曾未幾何僧之散者復還遠近清脩士魚貫而來有饋食者有供三衣者有施黃白金者禪師曰可矣戒左右重搆大雄殿五楹間鑿石于山市材于江陶瓦于郊工者奏技壯者獻力鞠明究曛不會而集四阿有巖若暈斯飛丹雘絢爛炫人心目僝工於甲寅春二月至乙卯冬十月厥事告成禪師太息曰寺之凢役殿為鉅殿既成門廡堂室當易為爾吾耄矣冝選春秋強盛者繼之禪師乃退居松林蘭若勤舊合輿議延瑩中瓛公嗣其席瓛公嘗請業禪師不復固辭乃走吳江水月廢剎輦致三世如來像安奉殿中觀者起敬瓛公晝夜孳孳將次第成禪師之志復來請文以示後之人誠可謂賢也<span class='corr'>已</span>嗚呼大千界中不離一念建治銷毀隨感而形者也茲剎付之虐燄化樓觀而為灰燼果誰使之哉此一念也今也剪翳剔荒變瓦礫而成梵宮又孰為之哉亦一念也善惡之所繫其懸隔有如此者可不慎歟禪師起廢之功無讓於開基瓛公善繼之力必漸復於舊觀皆肇於一念之善者也法社緇衣之士來居於茲來游於茲尚當擴而充之為聲聞為緣覺為菩提薩埵雖曰等妙二覺亦可拾級而升無有出於此念之外者母徒委為有漏因果而忽之哉寺有唐僧貫休所畫十六羅漢像頗著靈異吳越時邵思寶等共建尊勝二石幢今猶存詩曰</p>
<p style="text-indent:0em" class="lg-abnormal"><div class='lg-row'>牽牛南斗姑胥壚義熙神僧建梵居相傳正受啟凢夫以法籠絡為周阹洿泥欲現金芙渠盛哀相尋雲卷舒歲幾及千道如初飛棟湧殿薄太虗欝攸毒燄翻赤烏化為灰燼無復餘上遮叢林下夫須白煙斜日寒隼呼虎丘尊者名浮屠見性烔若摩尼珠胷中藏書比石渠應聘而起三嘆吁食無糗粻衣無襦赤立何以興吾廬蕭然一榻結雙趺風聲渢渢撼州閭四方聞者魚貫趨布泉盈槖粟滿車稛載有若神鬼輸成此寶構只須臾龍礎氶楹列碔砆榱題攢星塗以朱日月回薄氣扶輿懾慳破執道力驅空中樓閣齊毗盧法筵誰嗣乃其徒利如干將溫六瑚吳江有剎委平蕪尚留像變金作膚妙莊嚴相慈且都輦致中座青蓮敷直揭紅日升天衢大綱既挈萬目攄三門夾序暨堂塗勢可馴致當不孤秖今勝槩敻然殊黑白駢首施拜膜鏜鞳始獲聞鼓魚有情弱質同巴且暮枯寧復論朝腴一念搖曳風中旟大雄慈憫猶己痛乃假塔廟作世模由外脩內垢<span class='corr'>淨</span>除事為不落有與無空空色色皆真如作銘者誰列仙儒鎸之青瑤字縈紆後千百載期不渝</div>
</p></div>
<div class='div-other'><a id='mulu703' />
<p class='h2'>平江府萬壽寺浴院柴莊記</p><p class="byline">釋圓至</p><p>僧之躬以恬泊無慾為養其居也以鬼神為衛與鬼神混故形必潔凝而不慾故血氣之閉必宣而後平為之浴以洩其襟鬲膚膜之煩雖大雪堅水浴不廢焉所以莭宣致潔也萬壽在廛郭之間遠山少薪一湯之費用上農半月之食鼓鳴湢啟衣布之入如雲故凢主浴者必先掌田穡種刈事假利柄以集其費嵗終則<span class='corr'>斂</span>藁稭於所役之農歸而為薪以田為林以穫為　樵故歲一不穰則薪之源竭涫濯之候愆期失宜暑兩之月病焉南州禪師蒞寺之明年眾廣而浴政益脩永嘉祖朋寺徒也執其費三歲矣既而曰吾去里而東西漂手子子無挾以告覆養涵植鷇長而羽飛之僧於茲食於茲抉吾索一錢一粟必植根蕃葉於寺之帑不厚有報吾負不償乃悉舉其私及州民[(厂@((既-旡)-日+口))*頁]氏所施凡田四百畆歸其職於公通一歲之浴為薪三萬及舟子竈人之僦他浴具席履巾匜茗藥之材壹以田入給之蓄其餘以備凶歲之不足焉然後費出有經而浴不匱祖用勤於治貲積而不居凢眾之供億有大費必求其任久居之又寓錢於庫為子本以綿其施而害朋者撓仆之故屢立屢仆朋不懈嗜施益堅又施其餘田四十餘畆市膏燭為法藏晝夜燈明之供二善立而懲昔不繼也求余志其成就之難以勸于後其懷惠篤本雖老不渝亦徒之異乎其類者矣乃為書其欲而使刻之後有繼者視余書而矜朋之志浴傳不廢其庶幾哉</p>
</div>
<div class='div-other'><a id='mulu704' />
<p class='h2'>報恩萬歲賢首教寺碑</p><p>至元壬辰予客吳郡正月望日遊報恩寺南軒薰公迎憇丈室導予登塔周覽殿廬他日來訪持報恩興替之蹟求為寺碑予遂書其事刻諸石按報恩本吳通玄寺吳主孫權為乳母陳氏作也隋伐陳為吳令孫寬所廢唐僧慧頵更築之開元中詔郡國名藍為開元寺郡以此寺應詔大順乾寧復燬於兵錢氏有國日即故址新之揭以支硎山報恩舊額報恩之名實本於此古塔起於梁僧正慧久堕刼灰元豐重建蘇文忠公軾嘗捨銅龜以藏舍利崇寧初賜名萬歲建炎之難鞠為煨燼今所存者九成盖紹興僧大圓所造有釋迦文佛示寂像長及數丈弟子環繞擗踊哭泣極形似之工土人呼為臥佛寺近歲淳祐敕造傑閻以覆茲像令錫今額圖志相傳又有不染塵觀音像唐太和石經像毀於建炎而復於紹興經石則蕩為冷風矣自吳赤烏紀年迄今千餘歲浙右精藍此為最古舊分文殊法華泗洲水陸普賢五院合而為一大敞法筵牓曰華嚴性海實出芝林石橋諸師手薰公即開山崧鑒義法孫也皇朝混一之初來主教席以謂寶坊<span class='corr'>淨</span>域臣子祝釐之地不可不嚴於是度材訓工歲緝月桑起外三門營東西廡中甓法堂上嚴塔院若賓寮若懺室若土地祠若華嚴祖師殿若僧堂以至井亭浴室猊座法器之屬敝者以新缺者以完墜者以舉輪奐以楹計數百有畸墾闢以畆計數千有畸工用以緡計數萬有畸予既敘寺緣始末且諗以報恩之說曰父子之親人皆有之君臣之義人皆有之今師以無礙辯才闡揚妙法因權顯實納民於善俾為子者竭力報親為臣者盡忠報國豈非真報恩耶十萹之義孰外是乎師曰善哉謹繫以銘辭曰佛日西暉慈雲東冐赤烏紀祥通玄斯肇禎明被兵乾寧陷盜扁去開元乃崇今號塔始蕭梁中嚴佛寶元豐起廢蘇文可考圮於建炎金圓再造滄海幾塵炎岡幾燎不壞真如嘗圓覺炤孰主是圓孰明是妙崧秀相傳維薰克紹載闢堂筵載嚴塔廟彩繪虛空金塊蓬藋鷲表靈縱龜呈吉兆花雨晝零蓮燈夕耀啟廸愚迷闡明道要何恩不酬何德不報為臣思忠為子思孝是名報恩允符真誥歷刼光華恢宏象教至元二十九年八月望日通議大夫翰林學士江南淅西道肅政廉訪使闕復撰并書中奉大夫江淅等處行中書省參知政事除江南淅西道肅政廉訪使徐琰題盖住持傳華嚴教觀慈應大師處薰建</p>
</div>
<div class='div-other'><a id='mulu705' />
<p class='h2'>蘇州報恩萬歲賢首教寺功蹟總記</p><p class="byline">祝元明</p><p>舉淅西之佛剎其最大且久者無過於蘇城之賢首矣由其最也主者難焉今住持竺菴曇公正席以來保護不替每惕然曰凡持大業於久者必藉賢嗣之時葺而時葺之功力則藉言之文者紀而傳斯二者相須也然言于前者理固止其一事言諸後者勢亦畧於徃圖非通紀今昔之言豈周知功蹟之茂哉他日興其輩義了菴捧諸砰刻謁余陳敘請纂于一按寺名額非一而廢興亦多然而方今鉅觀咸存鴻文具列輙為綴屬而書之曰寺昉于吳廢于陳隋間復于唐壞于唐末再起于吳越增闢加稱于宋三修于元而大備於今日焉其初通玄者吳大帝為乳母陳氏創造而名者也陳隋之廢以縣令孫寬唐之復以僧慧頵也其曰開元者玄宗命天下名藍以年號為額而郡以此應詔也大順乾寧兵火蕩之後武肅錢王乃置開元于別地而即故址更建茲山取支硎報恩舊額揭之則報恩之名之始也崇寧之初賜號萬歲淳祐之代復名賢首初寺有文殊普賢法華泗州水陸五院於是合而一之鑒義佛日崧公大敞法筵開講華嚴有性海之牓則今賢首開山之祖也至元之脩出于南軒重公則學士閻公復記之延祐至正之脩出于別傳教公無言宣公皆文獻黃溍記之國朝弘治中之修出于無涯海公而侍郎孔公鏞記之以迄於今此寺之大略也其中如寶塔則起于梁僧正慧久燬于火元豐重建因賜嘉名蘇文忠公軾舍銅龜以奉藏舍利建炎再燹而紹興中大圓金公又復立之即今九成之偉觀也如臥佛殿則釋迦般涅槃像昉造于唐紹興之修特築傑閣覆之偽周張氏嘗更坐像洪武間德嚴行公改復元相則學士宋公濂記之弘治中德壽岳海重修故閣予所記也它如重門修廉僧寮丈室及諸庖庾像設之屬種種莊嚴有備無缺而又其外名蹟昔有而今亡者如不染塵觀音像如太和石經如延祐長生田猶不一也盖寺之名凢五其易者二加者三而俗又有二稱曰臥佛寺北寺弘圖異蹟表耀於巨細高僧義師踵望於前後奐文傑筆章揭于昔今佛日添輝雲孫蕃衍王度有翊民福攸皈善哉三吳之大法幢非凡夫所能承當而我師擔荷振作人與地稱足以上武眾師下引群學故為就此一端述之俾覽者易了而諸舊文次錄其後以授於師用遞傳于其嗣者大明正德五年歲在庚午夏四月一日</p>
</div>
<div class='div-other'><a id='mulu706' />
<p class='h2'>報恩佛殿重修記</p><p class="byline">楊循吉</p><p>凢吳之古剎無居報恩先者惟殿亦然繇南宋至今三百載矣而巋然存如故然後乃知佛之道大而尊即一宇盖久若是也然佛言曰凡物之成必歸於壞而況其久者歟夫值其久遭其壞勝之以力而不移於常數此又存夫其人焉始殿之敝再脩再輟或言趙靈釋文瑛之能而不以佛市者遂迎之至則果以勤役無私動乎人起仆而植易腐而堅入其中靚深弘麗不啻若所謂神通湧化焉者儼乎菩提道場之弘開而天人之幢幢也於是其徒嘉之相與言吾佛大師福德被三界莫不欽崇而一土木之興綿紀弗就何哉誠駕其說者道不足也今若人乃能成是其於道不優而能然乎因偕詣余述其事願書以勵其人乃備錄以為記而使鑱之石</p>
</div>
<div class='div-other'><a id='mulu707' />
<p class='h2'>重創不染塵觀音殿記</p><p class="byline">楊循吉</p><p>予既記寺之大佛殿瑛師復有請曰東廊不染塵觀音菩薩殿近成請子并述其顛末按殿寺故有也舊傳菩薩像以七寶末和泥而成端嚴妙麗飛塵不集其上故稱不染塵觀音四方之客至者必求觀焉十數年前殿燬於火像存一首而已久無葺者成化癸卯郡人張廷玉為採良材於千里外將圖搆之而瑛師適以修大佛殿在寺阻歲荒功未成廷玉乃請師輟鉅功而先為是殿越二年告成雖兼眾力然多廷玉之施也其後為菩薩塑像者別有陸道明張剏殿陸塑像合二家之力而東廊之觀遂復舊所謂舊像之故首則裝於後壁而以雲擁護焉不染塵之名則不易也嗚呼佛菩薩多矣然閻浮之人皆獨稱觀世音名號無間於老少男女者則以菩薩慈悲深重能應一切求故也然菩薩雖曰遍舍眾生而於其中唯就求之者斯徃應焉故曰觀音眾生之音不至菩薩之定不起故大求大應小求小應無求則無應也故有求於菩薩者患其不專不患其不應也今廷玉為敬於菩薩者如此豈謂無求乎慧眼所觀必有獲其願者矣而瑛師固無所求為惠利眾生之故也此菩薩之心也遂書之石</p>
</div>
<div class='div-other'><a id='mulu708' />
<p class='h2'>重建寶光賢首講寺碑</p><p class="byline">曾棨</p><p>寶光寺在姑蘇長洲縣治之東北漢末鬱林太守陸績捨宅為之故至今寺門外有巨石曰鬱林石寺盖以此也吳赤烏時郡守請額於朝始賜名曰寶光仍命圓法師主之以為十方講剎歷兩晉隋唐以來廢而復興隳而復振者盖嘗有之而寺之名迹固弗泯也迨元至正間佛殿兩廡三門講堂鐘樓經閣以洎眾屋歷歷完具宏壯雄偉冠於一方可謂盛矣　國朝洪武初開拓郡城始遷寺於跨塘橋西㨿齊婁二門之衝去舊址才數百步而近其後有　詔併叢林於是境內諸寺悉歸於此方其時郡副都綱湛源圓法師實居此以領教事乃所以授賢首一宗教觀與四方學徒講說究竟克闡厥宗暇日與文儒搢紳之流倡和其間而寶光之勝遂燁然于勾吳之城矣永樂改元之初有楚蘭馨法師繼主於此一欲興造以復前代之規制而被召入京與修大典願弗之遂九年寺僧大楨大衍同心恊力出其祖之遺貲及傾己帑仍資檀施庀材鳩工剏建法堂聿新眾屋甫及三載遂告訖工輪奐重新金碧照耀真桑門之盛事東南之偉觀也今年冬楚蘭以讐校藏典留寓北京遂述僧之本末偕中書舍人王和用來請予文記之惟佛氏之教入中土而四方禪林講剎星羅棋布不可勝數然求其若寶光之綿歷累代上下千有餘年而逾遠逾盛者盖亦尠矣是雖佛氏之靈有以默相陰祐於其間然亦豈非績之孝行夙著而其流風遺韵藹然彼于其鄉者有不能以遂泯歟是可書也因併書俾刻諸石庶後之人得有所考且系以詩曰　東南名郡粵為姑蘇秀氣所鍾山湖奧區巋彼寶光巍〃梵殿云昔陸績捨宅以建鬱林之石名高穹窿伊績之遺凜其清風兵燹荐更有隆有替迨際　天朝值茲盛世眾剎所歸蔚為叢林曰有湛源克振圓音賢首之宗益暢厥旨其徒如雲見聞悉喜迄於楚蘭志擴前規承　詔在公弗見於為繼此而興曰楨曰衍資帑克捐厥功以顯翼翼殿堂棟宇維新金碧煌〃有光璘[彰-章+霅]暮鼓晨鐘旛幢杳靄如旃檀林若華藏海聖壽齊天佛道興隆勒石於斯以播無窮</p>
</div>
<div class='div-other'><a id='mulu709' />
<p class='h2'>易承天為能仁寺</p><p class="byline">龔明之</p><p>宣和中戶部幹當公事李寬奏凡以聖為名者並行禁止又給事中趙野奏凢世俗以君王聖三字為名悉合革而正之然尚有以天為稱者切慮亦當禁止其後又有以龍王主玉字不當言者亦請遏絕前後共禁八字遂易承天為能仁其他觀寺及士庶名字犯而不改則重加之罪雖橋梁有為龍形者亦皆鑿去之太學同舍陳朝老語余曰此無君無天之兆甚可畏也<span class='note-inline'>(季父倅興仁者一太守曲意奉行盡取諸寺觀藏經命剪去所禁八字未幾而太守卒)</span></p>
</div>
<div class='div-other'><a id='mulu710' />
<p class='h2'>平江承天能仁寺記</p><p class="byline">黃溍</p><p>平江承天能仁禪寺在府署北之甘節坊梁天監初衛尉卿陸公僧瓚捨宅以建也初賜名重玄陳隋之際燬至唐而復廣德初加號廣德重玄遭廢於會昌末重興未幾而又燬至後唐而復宋咸平間更一新之大中祥符初始賜額曰承天宣和中乃改其額曰能仁南渡後燬于建炎末而復于紹興間淳熙初始定為禪居皇朝因之而悉蠲其租賦差役曰承天能仁者並存其故額也先是嘗於大界相之內折其地為寶幢永安龍華廣福四院久之復歸于一尋又別立圓通禪院於其後而分立寶幢永安兩教院于其前凢建置沿革與興廢之故可見者如此其易律為禪也妙菴宗公為開山第一祖繼之者有若無門覺庵諸公皆以明德為世師表法會甚盛珎樓寶屋紺殿緇廬雄踞乎萬井中而隱然為一大叢林五山十剎殆無以尚也仍紀至元之元年冬十有二月寺厄于菑惟無量壽佛銅像及盤溝祠靈祐廟獨存佛身丈有六尺邦人所共瞻仰依盤溝靈異之蹟尤著靈祐則衛尉之女不嫁而精于梵行以經營寺事而祀為護伽藍神以禱祈有應而賜廟額累封慧慈靈感顯佑盖利夫人者也烈熖熾然而不與刼俱化人知為重興之兆矣願法席久虛越三載莫有任起廢之責者行宣政院詢于僉言俾廬山開先南楚說主之其至以四年冬十有二月僅以衣祴坐具一布囊自隨聞其風者輸財薦貨川赴山積召匠簡材首建大殿殿楹之高百三十尺其大圍十有五尺廣加其修若干尺厚棟脩表曲欒方楶咸以楹稱楹之表上至屋極又若干尺脩去其崇若干尺廣加其脩若干尺像設繪事種種莊嚴搏土設色皆出國工之手殿之後有萬佛閣其楹加於殿楹三十尺閣為間五而東西朵樓為間四隆其中而剎其旁縱橫脩廣各中于度其上列十五大蓮花一華一佛一二華瓣亦各有佛以足萬數下施機輪可以運轉奇詭殊特昔所未覩範銅為巨鐘至萬八千斤比舊加三之一會南楚升居徑山所作無量壽觀世音護伽藍神三小殿及演法集僧之堂三門兩廡廚庫之屬皆弗克視其成他所冝有而未及為者猶多也今住持雪窓明以至正四年秋九月由虎丘遷主茲寺亟捐衣盂之貲搆經鐘二樓各為間者三其崇十有七尋脩應稱是棲經有藏塗以純金一柱八面納匭五百天神環繞力士翊扶旛盖香雲繽紛蒙蔽達官大姓好事之家觀者莫不目眩心駭爭投錢幣以助勝緣雪窓之經畫相勞靡憚其勤甫及三載土木之功秩然有序以老病厭理繁劇悉裒眾施并傾己槖以授提點僧而退處虎丘之東庵八年冬行中書省右丞石巖公左丞吳公謀於行宣政院挽之復出遂以九年春三月再正法席增飾萬佛創造四臂觀世音四天神三護伽藍神而畫正殿之八十四龕廡下之五十三參杇慢瓴甓縝壯礱密髹彤金碧絢耀華美厨堂庫院什器之類纖細畢備南楚之弗克視其成者至是可以無憾矣斥大方丈為間者五上為重閣下為廣堂前為廳事而蒙堂有位眾寮有閣倉庚湢室亦次第告成南楚之未及為者雪窓無不按其法之所冝有而伸其志之所欲為雖曰前規後隨而功實倍之南楚之成其始者奎章閣侍書學士內翰虞公記之而雪窓之成其終者未之有記於是其徒奉耆舊僧所述事狀屬溍書而刻焉阿舍經世尊說若能補　故寺是謂二梵之福南楚虎岩嫡嗣雪窓以晦機咲隱為師友相與紹隆祖道扶植教基期與國家億萬斯年永永無極是用假方便力示現有為不離世間法而入第一義豈止可資二梵之福而已雪窓之功倍於南楚而溍於虞公無能為役何以贊一辭哉姑序其歲月使來者考云爾</p>
</div>
<div class='div-other'><a id='mulu711' />
<p class='h2'>重修承天寺記</p><p class="byline">陳繼</p><p>寺之剏於梁天監初曰重玄唐曰廣德重玄宋曰承天後曰能仁元曰承天能仁國朝曰承天歷歲既深廢而復復而廢者累矣至元間南楚說公主之繼以雪窓明公二公先後為大殿為穹閣為經鍾二樓及諸殿堂皆極宏麗而天下未有與之稱者也然未百年而剝陊傾敗者日甚其為之主恬然視之莫能葺復者已越數輩長其教者恒慮不寧乃謀於眾曰東南大觀而振吾道以為眾之所歸者惟在承天主席既虛弗得其人將何所托僉曰南印定公其可為南楚雪窓後者即舉其住之公淡然若無所為惟勤其道敕其行以善化人而已與之遊者薰其仁慈不為殘忍浸其寬裕而黜隘陋茹其誠篤以謝浮薄跡其剛毅用變柔懦故人皆曰定公賢德而足以翊吾善之為者也咸傾心向之公乃倡於眾曰吾欲使是寺而輪奐之若初也盡出其貲以集工材其樂施占事者源源而至始葺大閣為佛萬數舟葺經鍾二樓葺無量觀音二殿而新盤溝殿末理大殿為四天王於三門畫五十三參於兩廡凡諸貌像而皆飾之旛幢供具處所宜有者無一不具金碧耀日輝煌映發入而覩之者恍然若不知其為人境也其功盛哉然公之志猶未<span class='corr'>已</span>也徃時南楚雪窓皆為宗門碩德著聲湖海其相繼事以雄土木之功猶稱不易況公一身而復新其舊者哉前有作者後無繼之其傳不遠公可謂有功於二公者矣可謂不孤其所知者矣公溧陽人也姓李氏生六歲聞長者誦佛書即忻忻喜悅父母以其有宿緣乃出家於邑之興化寺持規就度而若素習者十七游京師止天界日接諸老緒論釋然開悟既而泝大江抵荊湘遍求佛祖陳迹盡謁有道以正其學久之超然而還止菴祥公與之語喜而謂曰子能為吾宗嗣矣公始出世於吳江普濟轉湖之天聖人皆歸之起廢為新其主承天能仁越十年言行如一日於乎公可謂傑然而不凡者與余　其事述其行以刻於石俾有勸於後來者從其寺之耆舊眾所請也以書數抵北京而恐余言與之後者藏主瑹荊石也</p>
</div>
<div class='div-other'><a id='mulu712' />
<p class='h2'>承天寺重建大雄殿記</p><p class="byline">吳寬</p><p>蕭梁氏好佛其下化之一時佛寺江左為盛然尤莫盛於吳中若承天又吳中之特盛者相傳寺為衛尉卿陸僧瓚宅而捨以建者自梁以後廢輙興之至元至正間主僧南楚極力改作而其制之壯偉精巧絕矣金華黃文獻公寔為記其事入　國朝殆歷八十年當正統癸亥之十月寺一夕大火蕩然無存又明年適　朝廷頒大藏經至僧綱司都綱永端時兼住持特建堂九間以尊奉之其後僧徒相視莫敢復措手者盖三十年于此今住持道澤謂寺不可終廢也然功冝自大雄殿始乃謀建之盖承天固郡人之所瞻仰者也于時聞有是舉爭出錢粟來助其徒戒昌更<span class='corr'>刺</span>指血書法華嚴誓成其事而助者益眾矣竟以成化甲午七月丙辰起功凢六年而功始完高廣深濶一如舊制凡所像設亦無不備於是澤公領郡薦來受都綱之命乞序書之其言曰寺之功甚鉅此未及其半吾當次第成之而未可必也幸先[田/廾]之文以記嗟夫大雄之建非以奉佛也乎佛之道吾不能知然嘗觀於其書務為宏博廣大之說故學其道者每務為宏博廣大之事亦惟好於上者極其護持而不拘以法禁化於下者致其崇奉而不惜乎財力此其事之所以成也今夫官府學校所以出政令而資風化是固有益於上下者或病其敝且陋而有所為焉費於公而罪戾至勞子民而怨謗生繼之者視以為戒故有終其任不易一木增一瓦者此其事之所以廢也則澤公之為此舉固其才之長力之專以出乎其徒亦惟其為彼而不為此此其費若勞雖不可以數計卒能隨其用使致其才力以成乎所謂宏博廣大者而還郡中之舊觀也予故記之以示其後之人</p>
</div>
<div class='div-other'><a id='mulu713' />
<p class='h2'>游福昌寺入佛殿後記<span class='note-inline'>(甲寅)</span></p><p class="byline">祝允明</p><p>六月二十日與洪子詣福昌釋院逃暑洪子還出具飲膳僧人不來以俗貌侵擾意<span class='corr'>已</span>虗闊又能開佛殿導入乃稍入後門<span class='corr'>已</span>[示*虎]服不復作禮坐檻側瞻相皆圓滿猶欲垂言者又不可褻玩因回首看庭落牽豆蔓作頂障日風微微來時院內外極寂謐不聞一聲音不獨觧體亦觧心暑四體尚有縈被物乃漸以去巾次去手翣次去小拭巾次去屐意漸隨去物以㤗因悟夫佛之理以漸去為得者其大是也又思吾之教如幹世輔物者底於至有以為力至其終而吾故無有則今日之空無煩至於其終而同也使人蕩蕩焉無累矣洪矣佛之理歟一二刻際乃力爾歟是不可思議大弘重也又回瞻相即如真軀限一衣臬如別聖凡焉一時皈願無極既而飲食來思靈者超存而溷淆不足記<span class='corr'>已</span>殿中相者正坐三世尊後三大士旁先二十天次十八應真尊者次下達磨師地藏菩薩宋本剎慧感陸夫人及護伽藍神二</p>
</div>
<div class='div-other'><a id='mulu714' />
<p class='h2'>再游福昌談臥記</p><p>二十二日又與洪子侯二王郎入前地王郎具麥飯飯後悉臥地漸次縱談人間事間及一二出人間事未及究細瞻佛相益熟若有會許者</p>
</div>
<div class='div-other'><a id='mulu715' />
<p class='h2'>游雍熙寺雜記</p><p>二游後幽想不息二十四日侯君偕洪來期徃玄妙觀斯須呂學究不速以至遂偕行會道士脩事不可留即返徃漢壽亭侯廟亦有礙又徃雍熙遂登大殿沉靚弘窅其前廣庭左右夾室重樓可蔽日面北[糸*(十/甲/寸)]檜為屏數丈蒼蓊生冷氣是日極熱此若不知者予家故為寺門徒諸比丘並坐道二十年來事興人懷耿耿齊食後釋客請作詩書扇甚多書後更少食到前殿各房院徃徃轉清勝湜師誦予十五六歲時所贈詩如在夢內漸次迫暮乃歸</p>
</div>
<div class='div-other'><a id='mulu716' />
<p class='h2'>復禪興寺記</p><p class="byline">王鏊</p><p>禪興寺在吳城之乘鯉坊相傳梁武帝女公主所居也主諱妙嚴出降刺史孫㻛㻛與主皆脩梵行異室以屋㻛居西曰禪興寺公主居東曰妙嚴寺旹方崇釋教上自王公下迨黎庶奔走皈依傾動都邑爵殿崇臺金暉碧映齋廚方丈僧寮凡二百三十餘區其趾周各　千一百三十五丈有奇㻛死公主屏居焚誦沒[(蕵-食+匕)/大]寺後今有丘隆然其塚也宋大中祥符元年改額傳法屢興屢廢至元二十二年中尼祖壽奏復舊地再立香祠自是世以尼守正德丁丑提學侍御吉安張君鰲山至長洲縣學恠其隘鄰有廣化寺因撤之以廣學宮逐禪興尼以其寺俾廣化僧居仍改今額僧恩露令其徒道欽詣禮部給劄住持按寺自梁天監二季迄今盖一千世年矣代凡幾易寺額亦再三易僧與尼亦迭居之始㻛與主剏此為常住也視其生為空花水月況委蛻所托變易興廢真夢幻泡影又有大者焉梁武舉江南而棄之況此一杯曾何足存然吾聞之禮亡國之社屋之殷士黼哻祼將以為世鑒也則茲寺之存其不為永鑒乎恩露尚封殖之　光祿大夫柱　國少傅　太子太傅戶部尚書　武英殿大學士震澤王鏊撰　雁門文徵明書嘉靖癸未歲夏五月沙門洪深徒恩露孫道欽永貴仁厚立石　章簡甫鐫</p>
</div>
<div class='div-other'><a id='mulu717' />
<p class='h2'>雍熙禪寺碑記</p><p>蘇舊為平江大郡故其地素多蕭梁遺跡而名藍巨剎咸萃于是有寺曰雍熙者其一也寺距郡治東北約一里許其始置之由歲久莫知其悉相傳以為梁天監二年太守陸襄與僧清閒師有道契遂捐其宅宅趾廣袤師乃募緣作大殿舍利方塔於其上請額賜額法水寺攷之郡誌亦載焉是后兵火相繼而寺以廢揆之蓋在五代之季也宋有異僧壁師者卓錫是寺梵行精切嘗入定升夜摩天宮說法贈如意寶及出定尚執于手復改額曰雍熙寺一時殿宇復興緇流雲聚法之盛他剎莫之過者觀此亦有以見地因人勝之不誣也於是別為一十六房房各有名殆後諸房寢以不振其所獨存者安分一房而已歷數世傳至僧廣宣廣宣傳明理明理傳文采文采傳文奎文奎慨前人之故緒慕遠祖之餘風確然以脩舉為己任驅馳鄉井寒暑不憚遍叩諸崇我西方教者淂施予克相其事正統丁卯嵗甫撤其卑陋恢而大之有法堂有方丈而廊廡寢舍之所庖湢池圃之處有不具<span class='corr'>已</span>而慮大雄氏殿未復舊觀則又發大誓願廣畜工木之費雖暮年益堅其志力歷十餘年為天順庚辰而落成殿高計若干尺廣計若干尺而厚棟脩杗曲欒方栥皆與楹稱且求繪工繪佛摩尼天神之像金碧輝暎瞻者嘖嘖加嘆其徒宗軫宗翼道乾道坤大觀大升輩以次嗣主其寺皆能克紹前烈丕闡宗風故其傳愈久而愈隆也為宗翼者每念寺無紀述則何以監諸久遠一日具寺之本末來請予為記嗟夫凡佛者流類以莊嚴為事而於禪學則或未暇然莊嚴之事不能無起廢也夫起廢無常或既起而廢或既廢而起是皆存乎其人淂度之眾固不可不知所擇而於壁師禪學之驗則又當搜佛典究僧傳仰而止之使茲山之地因人而勝於今亦猶因壁師而勝於昔也願不美哉予嘗偕吾兄經歷公遊於寺靜脩子夏之業故不讓而記之以副宗翼之請云成化二十三年歲次丁未孟秋七月初吉立石鄉貢進士江西饒州府鄱陽縣儒學教諭郡人劉浩撰文徵仕郎中書舍人直　文淵閣預脩</p>
<p>國史　玉牒侍　經筵官東吳劉[(戶*戈)/木]書篆</p>
</div>
<div class='div-other'><a id='mulu718' />
<p class='h2'>蘇州府景德教寺重興記</p><p class="byline">姚廣孝</p><p>易曰二人同心其利斷金同心之言其臭如蘭聖人言人能同心金雖堅可斷則其言也有意味如蘭之臭氣可取也所以天下之事無鉅細為之者同心則成不同心則敗故周武伐紂有亂臣十人惟一心紂有億兆人億兆心紂所以敗武所以成也然人之於事為者何以能同其心哉在乎公無私而已爾公無私則眾人之心自然同矣故其事為鮮有不成者也非惟無不成况成之有易焉爾勝國之季余多游江湖間見佛氏之居號鉅禪剎者寺之眾常千有餘指灾後欲起其廢為住持人長年引眾鳴鐃擊魚穿長街入短巷徧行於眾落間化募檀施至有歷數代住持三五十年不能成一殿完一閣過其門者見之無不嗟咨而太息也余以其寺之眾非不多也化募檀施非不廣也然其事業久而無成者盖人之心不同以私無公故也吳城景德寺晉中書令王珉舍宅為寺基于深巷之中極幽閴清邃如山林間故代有名僧出焉近年以來寺罹回祿遂成丘墟寺之眾亦零落殆盡以是觀之何日可能起其廢也有僧曰智仁與其徒孫嗣賢如珣<span class='corr'>淨</span>琚志圖興復此四人者曰以應赴經齋所得嚫資俱入公帑寸累銖積以為材植磚灰瓦石工傭之費而未嘗登一富人之門求其財施權輿於永樂改元癸未至于二年甲申而成二殿及僧堂厨庫眾屋雖寺宇未十成而已有可觀也比前所見號鉅禪剎者廣行化募三五十年不能成一殿完一閣者豈不霄壤之有間哉智仁等余舊所識知其為謹愿人也來請余記余因嘉其四人同心而公無私事業之易成如此可書以為將來之勸故不辭而為記寺之剏始顛末㳂革事產元之翰林國史編脩官楊載之記備詳茲不復書</p>
</div>
<div class='div-other'><a id='mulu719' />
<p class='h2'>寶林講寺記</p><p class="byline">張益</p><p>有志者恒克于所欲為必大有所成就觀之白雲英講師易寶林菴而為觀音講寺也豈不信歟菴在蘇城中元至正壬午圓明妙悟大師懋公之所創懋公之師為中峰和尚中峰道振一時得其傳者輙能化眾所在法幢高建故寶林雖以菴名盛踰大剎懋公示寂繼之者則為無盡久禪師燈燈相續光明愈熾宣德丁未菴厄于火殿宇廊廡蕩然一空而講師乃禪師五代孫念茲佛地成壞有數興舉在人當使荊棘瓦礫之塲復覩輪奐翬飛之美罄槖出資務宏舊制始搆釋迦毘盧彌陀三殿繼搆觀音天王殿山門兩廊以及棲寮庖湢佛像供具種種咸備金碧交輝心力並殫人謂講師之志已愜然猶不自足聞觀音寺廢弛<span class='corr'>已</span>久寺榜額尚存因歎曰以菴易寺冥冥必有相吾者乃投牒禮部得從所請復命徒褧來菴為住持請余為記詢講師乃長洲人有章律法師之高弟號知幻叟禪講兼通齒德俱邵演天台性具之說為眾皈仰噫此所以能成其志也夫志猶力德猶水也力可以駕千石之舟苟無江河之水則不足以行後之人志欲為其所為者尚視其德用加勉焉厥寺其永隆乎</p>
</div>
<div class='div-other'><a id='mulu720' />
<p class='h2'>龍興寺碑</p><p>金紫光祿大夫守吏部尚書同中書門下平章事清河公房琯序　秘書省校書郎綦母潛銘</p>
<p>厥初道在人和上皇取象以濟其畧中古淳薄人散東周出禮以順其動後代澆極人妄西方流　以復其情夫動與理違靜與道遇詩書之義尚乎聰明其終動以乖乘戒之旨反乎視聽其終靜以適然則先王之作其未盡欤如來之道其無上歟觀其數乘方駕愚智各新其業大慈一貫胎化咸遂其情法要<span class='corr'>颺</span>言佛性可以懸得禪宗陰契菩提可以程至通天上地下之事達前生後身之理歷刼必遇其勝因累生固成其前果輪廻極厄無物不盡非釋迦如來孰能至於此乎精宮為歸誠之地比丘是覺後之人非明主良臣孰崇於此乎此宇宙我高祖創業之成烈祖潤色之則天皇后中微之孝和皇帝再興之此龍興寺則孝和之天下諸州各建同號所以慶王業也雖棟宇已立而裝持未嚴開元十七年天火下焚僅獲半存州將王三從叔無言聖㣧帝緒稟受自高發慮存誠與庶品不類於彼無度外之物在我無累己之人廣不可尋深難以測政成化溥身逸俗康位居藩牧與天子共理親則叔父與人主同家護社稷深於他臣視龍興別於餘寺興言多感舉意大成以家率先施錢數萬合境僧尼等道會一體物通十方同力來奉佛塔此州是闔廬故國太伯始封習俗尚華人云克讓聞義風偃捨財雲集上座戒嚴長江氣雄心朗才傑寺主行虔外想遺形苦心堅行相與戮力營衛受仗州主由是發人取材輦貨購匠川流咽塞道路相望體製諮决於公輸環巧採奇於眾藝程式既定百工齊舉素無時起舊有增飾㣧正殿之四霤蔓長廡之南垂廓開房室增加廐庫高閣疊起以下覆三門並建以相挾如少華之承西嶽少室之拱維嵩彩翠虹新欒櫨雲密歘爾已就宛然化成右驛亭左城堞亘望直視一面齊啟背倚闤闠俯朝盈夕散之人前枕通莊閱朝京通越之士地富聚落之腹壯為塔廟之首標吳中之巨麗實天下之景福向若眾生無緣則佛不出世象教何由及此乎聖祀非長則帝不出震龍興何以建寺乎州無賢牧則蒸庶不化財力何以得廣乎百祥畢備成是寶功是可以光揚前烈孚佑下人也琯浮客一過捨舟投體目駭奇功心賞直節輕諸敘事不甚明暢銘而頌之實在能者詞曰在㫺元命運革唐德大象有歸神器載復人人用慶玄津扇福廼命率土崇之法堂錫名取類棟宇以光善本物持<span class='corr'>淨</span>亦　護發地騰熖莫知其　　綴煙銷廻廊燼半　層構斜通平地烈烈皇叔緫我古城象設不覯風埃成　崩殘不葺忠孝何并乃廣其施誘人助成英英　貳亦既同聲粲粲僧士誰非會情投心霧塞効　泉傾舊製俄滿新規更營龍跳透檻虎翼飛甍與國同刼配天作程假詞紹美吁其以驚真元中造寺僧元壹神悟寺主靈俊上座靈琬都維那靈　經營結構心廣願成化攝有緣捨施雲會取材斬木驟水奔山騖途數千剋期以就戊寅歲刺史給事中京兆韋公夏卿言念棟宇脩復碑紀起廢爰獲舊文重此刻立時十四年又十月十五日建東海徐知古書前守楊州高郵縣尉沈寧篆額</p>
</div>
<div class='div-other'><a id='mulu721' />
<p class='h2'>永定普慈天台講寺重建海印堂記</p><p class="byline">姚廣孝</p><p>永定普慈天台講寺按宋廸功郎平江府和靖書堂山長劉承增田記梁天監初永定祖師建于長洲大雲鄉閶門水北之地蘇州刺史顧彥先舍宅為寺迨唐乾符間始賜勅額大順元年寺罹于火景福五年重創于吳縣西南當闤闠中道塲洞啟檀度坌集比舊有加即今之寺也石晉天福六年節度錢元璙更額為普慧至趙宋寧宗朝浙西提刑司鄰於寺提刑知府發運節制觀文趙公就立為本司祝聖道塲命<span class='corr'>淨</span>信講師惟一主之觀文公信向於佛竭力護持時有未省元等五省元占住寺宇公謂五省元曰祝聖道塲官員寄寓大為不便公以禮待各助搬挈之資出焉於是伽藍庶復清<span class='corr'>淨</span>提刑司有前代累歲决獄文卷堆積腐爛不堪稽考者公盡舍入寺命善工團造釋迦佛像布以膠漆飾以金粉輕堅美妙非木刻泥塑者可並至今嚴奉累經兵變不壞其靈驗如此元至正間九皋聲公來董是寺徒眾廼蕃法席始盛公容儀秀整通內外學尤長於文章望重於時能大弘法施陞堂講教法花妙經緇素耆艾童稚習學者數千人庖供<span class='corr'>豐</span>足香燈畢具於是永定名冠諸剎唐韋應物為蘇州刺史遊永定寺詩有閑齋春樹陰之句公以方丈息焉之所扁曰閑齋大夫士休沐之日則會集于茲講論吟咏為樂每至夕則返說法之堂名曰海印元禮部尚書泰不花公擘窠大書海印堂三字揭諸楣間觀瞻者莫不忻艶元季繹騷張士誠據蘇州城中僧坊例皆軍住於是永定寺宇亦毀壞講眾不遑安處惟佛像與海印堂三字在焉至於　本朝洪武初雖有住持皆無力興修二十六年寺鄰黃居士茂之念此古道塲乃眾生植福之地一力施財鼎建佛殿三十年本寺住持永壽仍立山門三楹間殿成於一時易而靡固不二十年風雨震凌瓦甓摧裂兩廡眾屋蕩盡惟方丈獨存烏足以栖眾演法而行其規矩也然而主席久虛壽偕其徒善述禮請同郡前寶積住持此宗入師補處焉師有戒德精究講學有結眾緣人多慕向寶積久廢師力為之興復及受茲請欣然而來壽仍割衣盂之資及募眾施助師之力翻盖佛殿重造海印堂始於永樂十年春完於十二年秋輪奐一新壽復施長財印造一大藏經函盛匱貯庋于佛殿左右間以備寺眾展誦祝　釐來遊觀者無不歡喜合掌而去壽等感師不憚勞苦成此大功詎可不使後人知之於是過余乞為文以記余以壽乃鄉中故舊弗多讓遂備書寺之歷代廢興顛末為記俾歸以刻諸石</p>
</div>
<div class='div-other'><a id='mulu722' />
<p class='h2'>重復永定寺建佛殿五賢祠記</p><p class="byline">江盈科</p><p>蘇州永定寺盖梁太守願彥先舍宅建其後陸處士鴻漸僑寓焉因為題額韋蘇州應物觧郡棲息久之劉賓客禹錫白舍人居易則先後<span class='corr'>刺</span>郡嘗游咏其間吳人乃肖五賢像因寺搆堂伏臘俎豆無替及我　世廟初寺廢堂亦圮知府胡公纘宗改剏書院聚徒講業迄今垂四十載并院亦廢余嘗駐馬入憇但見斷蓬荒草走兔棲狐棟折為薪垣摧為土僅院後小菴如斗大沙彌二三輩就中禮佛案上列木像座正冠垂紳然皆珠網塵灰眉宇黯淡余曰此何神僧愀然曰是韋白諸公像所謂五賢者也自堂拆為院遂乃假宿于菴蘋蘩俎豆缺如矣余不勝慨歎以問王徵君稚登徵君曰盍請當路挈基歸僧俾募建原寺與五賢祠可乎余乘間言于太府朱公燮元辱報可而知長洲鄧公雲霄繼余主持僧乃從郡縣受牒求徵君題疏遍募錢刀粟布鳩工庀材建大雄殿奉諸佛搆祠堂奠五賢其餘齋厨僧舍次苐修葺期復千載偉觀余時在長安徵君緘書請記余因歎此五賢者彥先挾專城之貴舍宅以畀諸僧鴻漸遭平林之危寄寺而長四大韋公宴坐翛然埽地焚香白公劉公賦詩寄情虛舟遊世皆抱夙因負大根器今殿宇既啟祠堂載闢諸佛得五賢而震旦之教彌宏五賢託諸佛而俎豆之延彌久豈非人天快事哉夫彥先四君子刺史之賢而鴻漸則布衣之傑也此堂既恢登而拜焉者瞻四君子之像必且穆然思曰吏患不循耳吏誠循即崇祀與梵供俱綿瞻鴻漸之像必且穆然思曰士患不脩耳士誠修即韋帶與簮紳並貴感而奮奮而奔走于賢者之林可謂非廉頑立懦之一助哉是舉也一朱公一鄧公握四寸管還金輪之墟于久假之後王先生掉三寸舌復袈裟之地于灌莾之餘並稱法施同證善果而拮据鞅掌聚氷為川如燕封泥期于就壘比丘至理與其徒寂安實永肩一心茹苦底績余官長洲凡六稔即今棲遲京洛不無并州故鄉之想異日上書乞骸骨當以一笻一笠入吳門拜五先生之像分廣長菴主鉢中香積償今日濡筆之資無俟裹糧徃矣</p>
</div>
<div class='div-other'><a id='mulu723' />
<p class='h2'>吳郡崇慶禪院<span class='corr'>淨</span>因堂碑記</p><p class="byline">黃省曾</p><p>常樂我<span class='corr'>淨</span>者際覺之強名也漸頓悟修者緣身之幻履也因以對生順果隨而權地淨無體性即垢境而起詮圓湛全融洲部本青蓮之藏靈如貫攝塗天皆皓晷之區盖一道清<span class='corr'>淨</span>窮太始竟末來入無畔絕思議而不動者也我吳郡齊女門之西厥有崇慶禪院秀植華敷莊嚴秘境漪泉燭帶洗挹幽襟大學士文定吳公昔焉遵賞賦標<span class='corr'>佳</span>勝目以百花舉國播稱習沿為號遡其建始則緬於湻祐開此靈山皇運<span class='corr'>已</span>三道輪則一弘治間寺持法鏡星集上緇日輝宗學慧香罔息聖炬恒光遂使飛鷲新林土通鹿苑搖珠蘭剎界接金園帝釋遊徊以詠經天育嚮欽而應會悟通晚臘端化委終茲有法嗣如祥聳然僧秀正依住摠揚闡妙風爰於嘉靖九年飾菩提之寶樹結宴坐之瑤堂後樞西極前俯東明中儼象尊列分禪榻採採招提[社-土+業]從茅質草草寮舍陿僅居容層㕍既登名芻悉致選張席坐翹印手之創儀安處沙門準普眼之請範趺參花觀雕琢燈傳迅越慈程契無修而無證當躋祖位排有執而有捐精勤汎截愛之舟聖度騁騰虗之轡智雨丕施盡阿祇而被潤法雲弘覆彌情想而軿陰病愴眾生願混成於象帝迷悲曠刼力荷奮於師王自此盛哲言臻怡衷悅味清賢拭輳陟趾福田翰林待詔衡山文公嘉其高賁題曰<span class='corr'>淨</span>因楣色有榮道聞愈顯如祥以余素有匡廬之慕託記穹珉表詮真體竊憶如來旨肯若非因者何云大事因緣殆萬行之虗設若為因者何云從因生法不名為常豈能造之定有故知非因所作非無因作非有<span class='corr'>淨</span>相非不<span class='corr'>淨</span>相了此神觧雖業<span class='corr'>淨</span>談因莫非卷縱之超機而廓照之最諦者矣迺綴斯文<span class='corr'>授</span>鏡來祀嘉靖十五年丙申十二月望比丘如祥立石</p>
</div>
<div class='div-other'><a id='mulu724' />
<p class='h2'>定光寺興造記</p><p class="byline">張習</p><p>定光寺在吳城中西北創始于宋景定間定禪師厥後代不乏人繇宋而元以及　國初惟以菴名中更兵燹鞠為荒墟陋屋數楹雜于民舍景泰中有永琮講師幼受業于茲以為方今遭逢　盛世像教之興正斯時也慨然以興廢為己任爰引舊址而廣之特走　京師請定光寺額　制曰可遂錫今名乃建承恩堂以侈　上賜餘未及為而示寂其徒德[王*〡*臣]嗣之欲大營建以畢師志而槖無餘畜乃與善友陸以章軰欣然出貲為倡於是施者接踵乃　成化乙<span class='corr'>巳</span>創造大雄殿繼立祖師伽藍二祠而講經之堂賓之所以至寮庾庖湢之屬與凡像設繪事備極莊嚴瓴甓圬鏝俱極縝固庚戌之歲搆起三門金碧翬飛峙通衢始與閭閻弗類傑然超出矣久未有載恐將來者莫知所自摭詞授予文記之復欲建天王殿材瓦<span class='corr'>已</span>具而[王*(└@臣)]又謝世今其孫定興永慶善繼善述締搆完好有隆無替惟茲寺之興適當　聖朝隆盛之時又得琮[王*〡*臣]二師與其徒孫之賢致諸善士之助勞心殫力銖積寸累五十餘年建大法幢為四眾所皈依而定光之名始列于吳大剎其亦難矣按其教阿含經云能補故寺是名二　梵之福今[王*〡*臣]師軰非徒能補而能煥然一新則其所獲之福詎止于經所云乎則凡施財效力讚歎者舉蒙其福利矣後人尚克嗣之以毋忘前人之賢庶幾億萬斯年與</p>
<p>皇圖鞏固焉故為䟽其始末俾刻之石弘治十年丁<span class='corr'>巳</span>孟冬吉旦</p>
</div>
<div class='div-other'><a id='mulu725' />
<p class='h2'>定光講寺重建天王殿記</p><p class="byline">皇甫汸</p><p>夫寺曷繇興也稽之于經師利創道于摩耶阿含示福于迦葉遂乃布金為地聚寶裁基育王擬象于青鴛漢帝錫名于白馬鷲峰峻挺鹿苑叢開二梵福緣十方功德者也吳乘所載古剎森列定光寺者初以菴名後陞為寺衢帶皋比之虹山倚艮隅之雉繇宋及　明乍興尋廢法僧永琮徒步而入　燕京披[(重-┴)/衣]而干　英廟　詔從舊額　寵出新恩琮師奄寂德[王*〡*臣]攸嗣時景泰成化之交也燈燈相傳種種以續肇建承　恩之堂以侈君賜復營大雄之殿以妥佛靈以次而講經有齋繼之而謁欵有室寮庚庖湢之皆備垣墉瓴甋之惟堅像飾莊嚴寺稱佳麗師琮[王*〡*臣]擬迹于澄什徒興慶標聲于禪林王國光近接比隣為公社之淵明徐紹卿每來託宿若解榻之玄度第歲歷綿長不無興廢天王殿棟宇頹傾甓礎摧圮鳥鼠縱橫丹青漫漶象教設而徒存金碧毀而莫振慨茲廢墜捐貲完好復渡甘泉以資塗渴築石渠以却泥潦起廢振頹之功詎可冺哉沙彌文林乞言于予予曰昔簡栖綴<span class='corr'>藻</span>于頭陀廷碩騁奇于天竺余才雖不逮鮮或似之夫定禪之體也光禪之用也㤗宇內融德輝外煥蒙莊止止虗白吾儒誠明形著一也上鞏皇圖下綏民業不有<span class='corr'>豐</span>碑安紀鴻烈乃稽首而說偈曰佛本名覺世崇三寶定立靜體光留慧炤金粟呈神玉毫吐曜眷爾緇徒闡<span class='corr'>颺</span>玄教運適其昌繇其造能定益尊其光彌邵紐提其綱樞執其要材竭句吳沙逾[葸-十+夕]徼億萬斯年永綏朕兆萬曆庚辰孟冬之吉</p>
</div>
<div class='div-other'><a id='mulu726' />
<p class='h2'>東華嚴講寺重建大殿記</p><p class="byline">沈幾</p><p>吾吳東華嚴寺創始于赤烏之年有德雲法師從北寺卓錫于此及宋咸淳元年方請寺額六年僧嗣芳奏免地稅寺傍有祠山張帝廟每禱雨輙應慶元間吳地久旱知府虞公儔祈雨獲㴻營殿以奉神神于法門為外護若頻那夜迦現身為異類在東華嚴一剎則與韋琨並功俗誤以帝廟而名寺焉　本朝永樂甲申住持性乘剏講堂三楹宣流法化伽藍次第興建宣德間知府况公鍾復修祠山廟并葺僧廬嘉靖時山門衰替雍熙寺僧海淵來繼東華嚴之業故寺為雍熙之衍泒萬曆己丑大雄殿傾金容蝕且廢更地近市廛舊址多為居民侵割庚<span class='corr'>戌</span>秋寺僧智覺同遊衲德殊奮起重搆時宰官申公用懋善信楊君應春倡義布金棟梁椽瓦庶幾將備而智覺等復以老不任事法孫<span class='corr'>淨</span>達稚修梵行矢志荷擔不惜蕊神痡形捨身為法亦脚炎霜者十餘年至丁<span class='corr'>巳</span>而雲間宰官董公其昌本郡宰官凌公漢翀陳公仁錫樂為讚勸絫錙積黍越三年又宰官汪起鳳發歡喜心再捐貲鏹命僧性本協理工役殿始落成<span class='corr'>淨</span>達于出入因果毫髮不昧檀那輻輳大業克舉然經始以迄竣業非一手一足之烈矣予思東華嚴講寺也講者明真空達妙有試思赤烏至今吳中王侯第宅不勝變遷而寺之盛而復衰圮而更葺無改初建規模豈非俗之所居無関行願故豪貴雖榮轉盻成夢琳宮紺殿乃清<span class='corr'>淨</span>誓念所持雖三災彌綸而行業湛然閱嵗二千殆猶瞬息此為妙有然妙有即空發揮何礙今佛宇氓居不隔一塵鐘鈴梵貝別成法界且納履多何許之流揮<span class='corr'>麈</span>登支遠之座華嚴四界儼然不動盖一灮東炤皆西㱕之揔持要攝也余特為東華嚴點首云時崇禎辛未冬仲閏月之吉</p>
</div>
<div class='div-other'><a id='mulu727' />
<p class='h2'>梅隱菴記</p><p>吳郡坤維枕盤関直伍相廟東北有地數十畆皆建炎前邦人居址界為蔬畦而梅隱菴者獨峙其中嘉定丁丑歲予自雲間復携家歸卜居適與之咫暇日賓朋來訪求所以為散策之地始識所謂梅隱者規模略具棲道流六七軰于其中而胡普義實主之問其經始則肇剏于開禧間方未創時境特靜僻日未及暮人<span class='corr'>已</span>跡絕自有是以來昏且之過往者始安焉其地則得之鍾氏者餘皆仗熏修踵至成他日一偉觀耳未幾有道人陳一如用平生剛猛力除塵障歸清靜地於湯火池中發生蓮花盡捐<span class='corr'>己</span>貲輔以供施舉菴之鉅細物務皆增廣修飾之仍助菴之歲瞻焉於是佛像殿舍一新眾覩會今武陵使君鄭公監郡有意崇獎因得元僚四明樓君治書扁以榜其廬而梅隱之名始著其菴後架屋周繞以池池通外渠中設板道貫道架屋後為穿堂倚欄憑檻俯瞰清池碧落懸倒荷熏晝馥萍浮星翠殊有奇觀池之左右外隅環植花木舒豁幽清塵囂不接修道者雲來皆一如之力也一如以予向所遊適屬為記予謂天下之事無常昔本荒土旋為勝境今梅隱所住之址一蔬畦地耳而焚修精潔之宇施焉局者廣狹者斥舉所謂栽墾灌溉之地盡為名藍福地未可知也一如其勉之時紹定二年季冬月吉修職郎慶元府[邱-丘+黃]縣主簿范元衡撰</p>
</div>
<div class='div-other'><a id='mulu728' />
<p class='h2'>大雲菴重建殿宇記</p><p class="byline">楊循吉</p><p>天竺聖人一仁而已矣其法東流二千餘載雅為王公大人之所尊仰所以寶坊金剎隨方顯現吳為大都尤櫛比焉大雲菴者南禪集雲之別院也洪武中寶曇師欽奉　高皇帝賜額統之本寺吳中諸蘭若多出前代褒崇至於親承　聖渥惟此得之且寶曇遺塔所在前沼後岡古松標壽又廣陵南園之舊蹟斯實伽藍之傑然者歟境不徒勝必有嗣人燬而復興茲惟道力於是西房一峯嵩公暨徒松岩鎮公又一始於斯菴也當正德中菴遭回祿<span class='corr'>已</span>為瓦礫之塲矣十二年一峰師徒以己貲先建大殿不藉檀施之利其八月告成至今嘉靖三年又建堂宇門廡自為一房亦成座下半雲雪溪本閑吟筆馳聲叢林至是咸預駿奔共落勝舉然後祝　聖有所居眾有寮美哉輪且奐矣十四年南禪主席缺員眾推松岩為綱紀亦　　力修盖傾囊無吝明年隨牒上禮部領劄　　　歸具事蹟請記尋先約也惟大雄氏之道弘被四洲匪徒以寂滅為事其中富貴與世諦等惟善嗣者受其福茲菴化舊為新能恢弘先業非其迓承紹續得人之一驗歟且荷　國家恩命外緣無擾受賜匪常得不晨香夕燈以竭焚修之報則法搆永隆傳祀無極可不朂諸一峰妙通醫術體釋行仁由是克裕　財用充興復既崢嶸於法門矣松岩剛直有為醫尤青藍兼好文事皆前修之上足本山之小宗昔創固不易也今復寧無難焉是冝書以志之</p>
</div>
<div class='div-other'><a id='mulu729' />
<p class='h2'>重修大雲菴碑</p><p class="byline">文徵明</p><p>吾蘇故多佛剎經洪武釐革多所廢斥郡城所存僅叢林十有七其餘子院菴堂無慮千數悉從歸併遺基廢址率侵於民居或改建官署有基在而額湮者有名存而實亡者亦或鞠為荊榛瓦礫之區併其名與迹而莫之知者百八十年來更革靡常禁網云弛殘寮廢剎稍稍興復聚徒焚修香燈不絕日引月翼徃徃藂林比隆亦有<span class='corr'>已</span>興而復廢因循諉棄不復再振者則在嗣承之人何如年大雲菴建自前元某人寔始開山考之郡志菴嘗併于南禪寺洪武中寶曇以高僧奉敕住南禪某盖其徒也大雲寔其子院寶曇示寂猶藏舍利於此石塔猶存豈當時雖属歸併而以曇故不滅其迹承傳有人延引不絕以至於今耶菴在長洲縣之南雖逼縣治而地特空曠四無民居田塍縵衍野橋流水林木蔽虧雖属城闉逈若郊墅菴介其中水環之如帶其水東自葑溪沿流入郭至此分支而南轉出菴後左右紆廻匯其前為放生池池方廣數畆洲渚浮泊望若島嶼獨木為梁以通出入撤梁則菴在水中入菴則身游塵外僧廬靚深古木森秀暎樹臨流恍然人區別境余屢遊其間至輙忘反非直境壤幽寂而僧徒循循多讀書喜文所雅遊皆文人碩士若沈處士石田若楊禮部君謙蔡翰林九逵皆嘗栖息於此比歲燬於回祿住山嵩一峯與其徒鎮松巖戮力起廢煥然一新禮部寔記其成及是再燬而鎮之徒定昂亦再新之經始於嘉靖丙午落成於戊申之夏棟宇雄麗像設有嚴華幡鼓鐘列置如式門屏垣墉悉還舊觀於是伐石樹碑請書其事余惟像教之行於中國固以崇嚴為事昔之名僧高士多留意於此名山勝境珍樓寶閣列剎相望玉函金相璀璨琳瑯謂非此不足以極天人之觀以起人歸依之心其為道盖如此而今之為佛學者高談空寂務為虛幻視塔廟崇嚴之設凡一切丹青土木之設皆以為有為而非道之所存徃徃棄置不以屑意其或作意興修以基道業則題䟽勸緣持盂請丐所成無幾而半入私槖此則佛氏之巨蠹無足言者惟茲菴起於歸併之餘其興廢之由不復可考然自正德以來三十二年之間再燬再新事功宏偉經費浩　而皆取給衣盂之積一不假檀越之助而事無不集嚴翼有加豈非嗣承之得人哉比來茲道寂寥僧徒孟浪雖名藍寶剎號稱藂林亦多隳廢不葺荒寮敗堵榛莾蕭然燈灺香炷不絕如綫視一<span class='corr'>已</span>廢復植之區何如哉吾於定昂之徒之舉重有慨焉昂號半雲靖共有為今被推擇為郡都綱乃作頌曰有崇大雲奠此幽墟孰其啟之其人寶曇斷厓其初巖巖寶曇衍德以紹爰寂於此於先有耀湜湜清池翼翼幽居石塔渠渠舍利其於維百斯年弗替有引有攸維人嗣承則允寶幡帙帙紺殿嶐嶐鬱攸示變維刼之逢載焚載葺亶輪以奐迺言有作式還舊觀華幡珠網像設中嚴諸光下賁人天具瞻一峯用凝松雲其繼匪法則然亦衷厥義我作頌言後人伊徵弗隕厥世尚慎其承</p>
</div>
<div class='div-other'><a id='mulu730' />
<p class='h2'>金井菴白業堂記</p><p>姑蘇齊門之隅徃有銘心菴建自元至元四年菴廢于回祿久矣尚遺三井其中者瘞比丘骨左以瘞優婆塞右以瘞優婆夷與比丘尼至今不廢　世廟初年道人馬祖曉者振錫於茲道人為海天禪師高足負大智慧羯磨精進結數椽其傍是夜井發金光菴所由名時未有金像比鄰某居士塑大士像將供於普陀山既就道　感夢大士謂蓮臺<span class='corr'>淨</span>土豈必海際已寢遂移像菴中供奉道人示寂其徒孫比丘法志繼其衣鉢以及演量演信修持勿替嚫施雲集金太學繼臣首創堂五楹莊嚴法像申少師為書棹楔其前堂五楹則藉眾力以奉大士傍為<span class='corr'>淨</span>室齋廚浴[厂@(幅-巾)]以次而具廣潔靚深為城中諸菴甲最後有隙地劉學詠獨搆三室以奉白衣大士余捐貲佐之己亥歲落成因命其室為白業堂而法志以屬余記余謂業因念起<span class='corr'>淨</span>以垢名白者<span class='corr'>淨</span>之至也念苟不起垢<span class='corr'>淨</span>兩忘即業且不名何云白哉雖然妙明心中無所不現隨現而有緣隨緣而有業趣黑則黑趣白則白苟以無生理照無明心前不留後不迎趣舍離合之迹泯如則匪但面壁膝蒲汰躁蛻濁自濯滌於塵根香色之外而後稱白即廣應普度治世資生如龍如象變化擔荷一切[尒/口]靈蠕動破石瓦礫皆妙湛揔持無所不<span class='corr'>淨</span>無所不白豈白之而後白哉若以功德心求佛以福利心求佛則為有住有相有住有相則有碍有漏塞而不通暗而不明斯未免於五陰六入流浪生死之黑業而已矣故曰業本無業白本無白法志等苟悟於此則是菴也即為<span class='corr'>淨</span>土即為蓮臺昔人所謂道德所在山川草木變為寶林焉道人金光之現其徵於斯言則雖精舍沉沉特五濁中之幻景耳奚足志　賜進士第嘉議大夫浙江按察司按察使前奉敕提督學校四川貴州按察司副使奉　佛弟子邑人馮時可齋沐稽首撰　太原王稚登書　天水趙頤光篆</p>
<p>賜進士第嘉議大夫<span class='corr'>陝</span>西按察使袁年立石</p>
</div>
<div class='div-other'><a id='mulu731' />
<p class='h2'>大悲懺堂記</p><p class="byline">姚希孟</p><p>自智者大師行法華三昧心緣苦行觧悟自發見靈鷲山七寶<span class='corr'>淨</span>土聽佛說法遂于翹勤禮拜中融通三觀了了通達一切心非心法心如流水不住法中作是懺悔從證入得與七如來滅罪偈淨光相暎非徒效世俗擊顙祈哀苐求人宥不思自㧞亦非憑仗將罪來懺一語影響顢頇自謂護身符也數傳而有四明延慶禮公本法華儀式開大悲懺不特以大士慈悲心拯㧞一切淪溺而為大梵天王說此陀羅相貌曰無染心空觀心雖知空觀無染則無罪無懺而又不廢恭敬卑下嘗依大乘三寶作我怙恃此正十佛業與十不共中權實㕠行之法乃懺法中最尊最勝者邇來台教一燈輝燄嗣續延及吳門駸駸沾被然龍樹大師之法源慧文慧思之裔泒乘戒辨其先後通別判其指歸無論初心末學展卷茫然舌橋口呿莫測何語亦有夙稟利根喜探捷要而苦行布之森密覺名相之繁多者惟吾友心城居士䔍嗜而深研之雖暫借雙輪究竟一實自有密因未易臚列獨謂理奧則要眇難尋迹彰則軌域易守且有菩薩之悲願引之于前有交報之畏途迫之于後求止者不必結跏枯坐而合掌<span class='corr'>已</span>是那伽入觀者亦不煩捷扉寂炤而道塲即為帝綱故知台教本一方便門若修懺尤便中之便也蜀僧真常與居士適有同願募建大悲懺堂重跰奔走辛苦年歲固鮮須達之布金亦少祇陀之隙地居士於苫塊中聞之喜而見齒謂是吾不請友也遂以西園慨然施授此地有池榭亭臺之勝嘉樹文禽之樂靜可以庋置琴書動可以留連觴咏如所謂春憐墅不山坡眼角妚國取意命名超忽駘蕩無論一丘三徑即月席花茵興復不淺若視等蝸牛情依猿鶴平泉之花木且與西陵之香履分據于八識田中當懸崕撒手之時猶且捲入慳囊而不知遣寧使欹湖鹿柴與經卷繩牀同作招提故物而甘以其身為辭巢之鷰踏雪之鴻乎然居士捐割之勇檀施之博人知之亦能言之若其弘宣大乘暢衍孤宗以折狂慧之貢高而攝愚癡之信受此其微意所鍾而人不盡知余將揭之以諗于緇素之履此堂修此懺者[母-(、/、)+〡]忘居士苦心昔菩薩有十種園林教化眾生是也其居士之謂乎居士姓劉名錫玄長洲人嘗死守黔城重圍經年而百堵晏然是能以宰官身為天子作金湯者然又不自功而迴向大悲曰此祕密加持力也居士之能空一切也獨園榭云乎哉</p>
</div>
<div class='div-other'><a id='mulu732' />
<p class='h2'>能仁菴記</p><p>有道者不求人知而人自知之故身彌隱道彌顯天目幻住本公其道大而弟子眾逃于窮山海涯而追逐不捨高麗君長即山問道朝廷屢徵不起于其死也<span class='corr'>諡</span>為普應國師仍賜其書入藏嗚呼何其盛哉方師之逃于潛至于[白*宛]也有祖震者先隱此山願為役終身從遊匡廬金陵旋至天目擇其勞者躬為之如庚桑于老[日*冉]薛勤于郭林宗明大師之於妙喜必有厭服其心者也至大四年吳江居士陳無心以白洋山新菴施師名之曰順心俾震主之震以姑蘇禪衲遊方之行而無所歸宿至治二年買仰家橋嚴氏地南北至河東延二百三十三尺創菴曰能仁以駐錫有果菴居士吳志因者施財作觀吾羅漢像自門而室及買菴基之右余氏地為園南北至河東西沿八十三尺至順二年復買菴基之左戴氏民地為園南北至河東西延八十五尺爰及松陵贍眾之田六十二畆心之所施者畢應菴既成以順心所度弟子正性領菴事定為甲乙傳授立誓以示誨盖震之侍師日久得師之道為用其土苴固足以成此况其精者乎于是震之死又一年矣性慮其後罔守先規而斁成法介福慶院長老從雅求文為記述本公之道震之能動其師以告之云至順三年三月十日四明沙門祖瑛撰</p>
</div>
<div class='div-other'><a id='mulu733' />
<p class='h2'>了菴記</p><p class="byline">祝允明</p><p>有一苾蒭其名曰義住蘇州城臥龍街上報恩賢首大阿蘭若於大阿蘭若中造一小舍號舍曰了於身稱喚亦復如是來請臥龍街中菩薩弟子明為說其義我聞世人謂諸心事究竟完結謂之曰了如苾蒭旨謂之曰了我未知識譬之於舍於舍一間謂之曰了一間無逆如一間外為當曰了當曰不了謂當曰了則舍有二謂曰不了舍身乃連譬之如舍於舍一間於間一柱謂之曰了一柱無逆如一柱外還有一柱還有十柱百柱千柱還有一梁還有十梁百梁千梁乃至又還有椽有栱有墻有瓦有門有階為當件件謂之曰了為當[糸*忽]件謂之曰了於件謂了則未完舍於[糸*忽]謂了件非非了如是苾蒭不謂一舍乃謂一身如謂一身血肉曰了四大見存如謂一身心性曰了心性未泯如日<span class='corr'>已</span>沒謂曰日了如謂日了明日還日如謂不了日在何處於一夜間為當曰了當曰不了於此境界於此時候為當何稱為當有稱當無有稱我問苾蒭苾蒭無荅所以我於稱喚云未知識云何為說我聞菩薩究竟完結在一大無苾蒭如是當大明心當大見性當大發力如是乃知菩薩究竟完結在無所了亦無不了亦無無了與無不了轉轉歸無乃是了義苾蒭聞我所說歡喜觧悟乃為約宣此義而說偈曰</p>
<p style="text-indent:0em" class="lg-abnormal"><div class='lg-row'>我觀苾蒭身非無非非無身外復有舍舍外復有稱如是以為了如稱木云灰苾蒭如了此無稱亦無舍無身無我語而究竟完結</div>
</p></div></div>
<p class='juan'>吳都法乘卷第十上之上終</p>
<p class='juan'>吳都法乘卷第十上之下</p><p class="byline">吳江周永年撰</p>
<div class='div-other'><a id='mulu734' />
<div class='div-other'><a id='mulu735' />
<p class='h2'>虎丘雲巖寺記</p><p class="byline">王隨</p><p>夫元黃判質肇自乎太極融結辨位式分於方域凡鍾靈秀之氣悉為勝異之壤圖誌具載言不可已姑蘇乃吳會劇郡茂苑名封川塗當閩越之衝分次應斗牛之宿高田多稼歲儲以之流衍雲屋比居風俗于焉富庶俯重湖之縹緲煙景何窮睇百城之紆餘金剎相望虎丘山者按吳地記云本名海涌山去吳縣西九里二百步高一百三十尺周二百一十丈越絕書曰吳王闔閭塚在吳縣閶門外名曰虎丘下池廣六十步水深一丈五尺銅棺三重澒池六尺玉鳧之流扁諸之劍魚腸三千在焉發卒六十萬人治之[(蕵-食+匕)/大]之三日白虎居其上故有茲號又世說云秦皇帝因遊海右自滬瀆經此山乃欲發墳取寶忽有白虎出而拒之始皇挺劍刺虎虎奔而隱因改為虎丘焉故上有劍池或曰秦皇試劒池亦謂之磨劒池今則長十有三丈濶餘三尋其深則莫可測矣古詩云劒池無底浸雲根又云沉沉劒池水直上連滄溟後以唐祖廟諱更為武丘云其山又有響師虎泉陸羽茶井真娘墓生公臺石壁現其鬼詩林逕回其仙馭詭異之迹莫可悉述雲巖寺即晉王氏伯仲珣珉捨別業以創焉始於一山中分兩寺故顏魯公詩云不到東西寺于今五十春今則合而為一先是至道中嶽牧貳卿魏公庠改為禪剎延清順尊者演法主之彼美招提實為絕境粉垣回繚外莫覩其崇巒松門鬱深中逈藏於嘉致故前賢詩云老僧秪怕山移去日莫先教鎻寺門又云宿雲侵曉去不待寺門開若乃層軒翼飛上出雲霓華殿山屹旁礙星日景物清暉寮宇岑寂千年之鶴多集四照之花競拆垂組縹纓之彥靡不登臨達心了義之人終焉宴息允所謂浙右之壯觀天下之靈跡者矣其有古高僧之行樂諸名公之詠題編錄盡存美難備敘禪師用慈道行明潔智懷淵廓自招提宗唱克奉神君屢飛翰於雲鸞祈鏤文於金石愧先聖之嘆輙成章於狂斐斆頭陀之碑聊寓言於髣髴云爾時天聖二年歲次甲子六月二十八日翰林侍讀學士中散大夫守尚書禮部侍郎同知通進銀臺司門下封駁事護軍瑯瑘郡開國侯食邑一千九百戶食實封二百戶賜紫金魚袋王隨記</p>
</div>
<div class='div-other'><a id='mulu736' />
<p class='h2'>重興虎丘雲巖禪寺碑</p><p class="byline">黃溍</p><p>自佛學行於中土法幢所建必天下之名山莫不侈為寶搆華居以宅夫形勝盖以表靈山之未散作大眾之依怙俾來者覩相而生信也丹青土木之事雖若渉於有為而事之與理不相留礙推理而適於事清<span class='corr'>淨</span>覺地即大伽藍混事而歸於理積土聚沙皆以成佛一切世間成住壞空之相固未有出乎心境之外者苟非乘方便力遊戱如幻安能具大莊嚴為無上之勝因也哉吳郡西北有山曰虎丘或謂之海涌峯有大招提曰雲巖寺山之得名寺之剏立悉見于圖誌山川吳王遺蛻之所託秦皇轍跡之所<span class='corr'>屆</span>劒池及試劒石存焉寺則晉王氏昆弟司徒珣司空珉所施之別業生公講堂處點頭石千人坐在焉宋至道中始以寺為禪剎皇祐初又更為十方住持紹興間長老大比丘隆公以圓悟嫡子坐鎮茲山法席鼎盛東南大叢林號為五山十剎者虎丘遂居其一大慧以法門兄弟相依最久繙經有室容聲儼然繼以雪庭瞎堂松源咲翁諸宿德唱道其中而宗風愈振纂承基緒代不乏人而支傾植仆日不暇給際今昌辰尊崇象教猶或失於因循未克大起其廢重紀至元之四年行宣政院以慧燈圓照禪師普明嗣領寺事至則裝飾佛菩薩阿羅漢執金剛神塐造文殊普賢觀世音三大士繕治舍利之塔經律論之藏範美銅為鉅鍾視棟宇之摧墮蠹敝者或因或革百役並舉大佛殿千佛閣三大士殿藏院僧堂庫司三門兩廡古木寒泉劒池華雨諸亭則　其舊祖塔眾寮倉庾庖湢宴休之平遠堂遊眺之小吳軒山之前為重門則改建使一新環寺為渠六千餘尺陻於客土水遏弗行則䟽瀹之凡其費一出於經用之<span class='corr'>羨</span>財而集眾施以助其不給方謀石築隄屬于城闉以復唐刺史白公故迹未及庀工禪師遷主本郡之承天能仁禪寺爰序其成績來取文以記焉禪師材周而智圓達理事之不二觀一切法皆佛法未嘗於一法中妄計無為有為而生欣厭故其經度指授久而弗懈閱七年如一日宜有以　于成而不愆于　也前作後述是在來者可以無告之使勿墜其<span class='corr'>已</span>成之業而益廣其所為之志乎記為興造而作山川靈異風物之美著于前賢紀詠者茲不複出禪師族松江曹氏說法嗣晦机和尚於大慧為五世孫於隆公為五世從孫云至正六年冬十月甲子中順大夫秘書少監致仕黃溍撰并書太中大夫禮書卿泰不華篆額</p>
</div>
<div class='div-other'><a id='mulu737' />
<p class='h2'>虎丘雲巖禪寺修造記</p><p class="byline">楊士奇</p><p>蘇長洲縣之西北不十里有山曰虎丘吳闔閭所葬處世傳既葬有白虎之異故名岡阜盤欝泉石奇詭盖有王珣及弟珉之別墅咸和二年捐為寺始東西二寺唐會昌中合為一而名雲岩者則昉於宋大中祥符間載盧熊郡志如此始清順尊者主此寺至隆禪師而復振歷世變故寺屢壞輒屢有興之洪武甲戌寺復燬永樂初普真主寺始作佛殿寺僧寶林重葺浮圖七級繼普真者宗南作文殊殿十七年良玠繼宗南是年作庖庫作東廡明年作西廡作選佛塲又明年作妙莊嚴閣三年落成盖寺至良玠始復完所作閣之功最鉅凡三重崇一百尺有奇廣八十尺有奇深六十尺上奉三世佛及萬佛像中奉觀音大士及諸天像其材之貴為鈔三十餘萬貫金石彩繪之費六十餘萬貫又經營作天王殿以次成良玠杭之海昌人原石其字前僧錄闡教止菴其師也余聞諸刑部主事陳亢宗云原石嘗從亢宗遊遂因以求余記其成余聞虎丘據蘇之勝歲時蘇人耆老壯少閑暇而出遊者必之於此士大夫宴餞賓客亦必之於此四方貴人名流之過蘇者必不以事而廢遊於此也然亦有興念夫王氏之嘗樂於此者乎當是時王氏父子兄弟寵祿隆盛光榮赫奕舉一世孰加也而能遺棄所樂輕若脫屣焉者豈獨以為福利之資乎其亦審夫富貴之不可久處焉與子孫之未必世有者乎雖其智識趨向高明正大不足以庶幾范希文之為而無所係累乎外物<span class='note-inline'>(視)</span>李文饒溺情役志下至於草木之微者豈不超然過之也而自建寺以來今千餘年雖屢壞而屢興其飛甍傑搆凌切雲漢與其山川相輝煥稱名勝於東南愈久而不衰者固佛之道足以鼓動天下亦必其徒多得瑰瑋踔絕刻厲勤篤材智之人能張大其師之道以致夫多助之力也瑰瑋踔絕刻厲勤篤之人其用意也宏其立志也確有不為為之而孰禦其成哉嗟乎其若是也使就於世用有不立事建功而可以裨當時聞後世哉吾又以慨夫屢見之於彼而鮮遇於此也永樂二十二年甲辰歲　月朔奉議大夫左春坊大學士廬陵楊士奇撰翰林院侍讀承德郎華亭沈粲書徵仕郎中書舍人三山陳登篆額</p>
</div>
<div class='div-other'><a id='mulu738' />
<p class='h2'>虎丘山重脩萬佛閣記</p><p class="byline">文嘉</p><p>虎丘山在吳城西不數里而近中多勝跡其琳宮梵宇亦為吳中甲觀而萬佛閣尤雄偉宏麗歲久有傾圮處游者每興歎惋於是吳城專諸巷人守成張君暐欲重加脩葺以功費浩穰非一力可成因為䟽語將告之于其人之所願欲者以恊就厥事既而歎曰天下事患為之不勇耳焉有為而不成者遂矢心捐產脩理凢閣之圮者立之朽者易之漫漶者新之庀工程能以一身任其勞費盖始事於嘉靖二十六年八月八日歷若干時而工畢繼而西方殿伽藍殿天王殿中山門斷樑亭大山門以次告畢至三廿年五月三日又重盖玉皇閣一所三十一年三月七日則千手觀音殿大悲閣轉藏殿皆以次畢事或有嗤之者君曰吾見大家巨室窮極土木以為子孫謀然身歿未幾<span class='corr'>已</span>屢易主矣吾豈不念子孫哉然吾所以為此者亦非敢微福於佛以為後利特以名山勝地傾圮莫治故盡力為之然亦不自意其必能成也今賴佛祐皆以次告成則吾願畢矣因屬予為之記予惟世之人老則愛惜費念子孫寸田尺宅必爭必計凢以為後人慮至深遠也故窮年矻矻老而不休達者[竺-二+犮]之其或築園囿適游居自以為達矣然視吾張君之無所利而為而又莫惜其勞與匱者其相去何如哉予故樂為記之使刻石山中來遊者觀焉不特可以為吝惜貨財者之警又可以為勇於為義者之勸也於是乎書嘉靖三十一年歲次壬子冬十月茂苑文嘉撰</p>
</div>
<div class='div-other'><a id='mulu739' />
<p class='h2'>重脩虎丘寺千佛閣記</p><p class="byline">鄒廸光</p><p>自夫差稱霸江左而姑蘇為一大都會諸土錯貢賦鼎族素封神臯靈宅甲天下而以山川勝其山崷<span class='corr'>峷</span>崨嶪隱轔[窲-米+口]窱延袤曼衍綦履所不能徧而以虎丘勝虎丘于秀壤芳原之上靡所附麗竦而上千葱菁絢目紫翠襲衣竹木駢羅空香交加旃檀蘭若遠邇相望門千戶萬虧蔽雲日而以千佛閣勝閣當山之陽庨豁中據左右兩殿翊之轢埃壒納景顥吞吐沆瀣曳帶星斗飛櫩[革*甲]鞢反宇高驤玄墀丹墄玉瑱銀舖徃徃而是為永樂十九年僧良玠所繕盖棟宇若斯之瑋矣歷歲之久而寒暑再離兩師無賴風伯不仁繡桷支離從東而靡丹青剝落金碧[黑*勾]黯礎花內蝕筍虞多故于是乎聞者歎息見者懊惻王孫公子悵無眺望騷人墨客用以予古方袍圓頂之眾歎其無所瞻禮牛山之淚洒于沃州雍門之悲作于梵宇桑田之感及于恒河始未嘗不崢嶸璘㻞而後以凌遲惜化城之欲化也司禮孫公有事三吳意在恢復力能振舉睹斯閣而歎曰昔王珣王珉割別業以為寺稱茲山盛事夫未有寺而割業以興既有寺而悋財坐廢何古今人之不相及也爰捐緡錢若干首授成事而後少師申公侍郎韓公與夫邑人善知識吳之相等相率信施寺僧通密具大津梁廣饒慧力乃為搜美材購堅甓伐精䂥鳩集群工撰時之良規矩中持斧斤上下鍾畚絡繹薰修不廢閣以告竣若危始安若虛始實若仆始起栱若羅而侍棟若翼而飛檐若覆而帡礎若踞而伏慧曜再朗法雲大被迦陵嚶鳴其上薝蔔杜嚕之花菩提婆羅之樹紛披其下恍若即雞山而登鹿苑矚阿閦樓閣者工始于萬曆二十一年十二月而成于二十四年四月所費緡計三千七十兩有奇通密謂余稚奉金仙修出世法乞一言以紀盛事且曰之舉也非孫莫倡非申與韓莫繼非諸同志莫終財以義集功從眾建萬心斯㱕千靈乃妥然　而有佛力焉非眾手目之所能運也昔胡以廢今胡以興廢何其久興何其速不有如來冥〃曷助昭昭孰須密等稽首十方投誠千佛而後敢告下執事惟執事其國之夫佛無事以人為事佛無為待人而為故如來即大靈通不欲斷其臂為木縻其肉為土灰剖其五臟六腑為金石化其百骸為諸匠氏若魔王外道之所為以駭天下而必寄之人故人亦佛也人力亦佛力也乃不有無事之事事而非事無為之為為而不為者乎有事故寶宇珠宮無事故清<span class='corr'>淨</span>覺地有為故白馬招提無為故攝心<span class='corr'>淨</span>土事而非事故福地亦心田為而不為故募脩亦靜攝故世有成住壞空而理無成無住無所空壞寺有興廢而佛無興無廢當其廢也阿育挽之不來優填氏追之不及金剛神力繫之不能迨其興也不五丁六甲而開不公輸班倕而建不郢氏而斵乃其倏而廢倏而興則又神禹之所不能謀隸首之所不能箅而魍魎魑魅之所不能窺夫何以故千佛一佛一佛無佛無佛無閣無閣無廢興一理冥然孰知徃始孰測將來不有端倪故經不云乎萬法惟心必求佛于千求千佛于閣求閣于廢興興廢之間是謂以幻執幻無有是處通密頷其言歸而授之劂氏用告學禪者萬曆丁酉嘉平月既望　賜進士第中憲大夫兩奉　璽書八閩三楚學政福建等處提刑按察司副使梁溪鄒廸光篡　賜進士及第特進光祿大夫左柱國少師兼太子太師吏部尚書中極殿大學士知　制誥　經筵揔裁　國史　會典　予告邑人申時行篆額</p>
</div>
<div class='div-other'><a id='mulu740' />
<p class='h2'>千佛閣</p><p class="byline">錢希言</p><p>虎丘千佛閣傾圮不可為游者無不仰歎殿學申公發大願力捐貲鼎新眾亦樂助一日有匠人持斧鑿詣寺自云能整齊之請具香燭花果楮鏹　列數百餘燈夜與同伴三四人閉戶丁丁不輟及曉錙銖不失尺寸巋然如故矣仍索厚緡謝辭而去識者謂匠本凡人偶為神物所馮而然如古者般倕之流其神不死徃徃下降人間成就釋道二門勝事非有他也一云是異僧來敲正之非匠人也其僧是越東人尚在</p>
</div>
<div class='div-other'><a id='mulu741' />
<p class='h2'>水陸堂記</p><p class="byline">范成象</p><p>自吳西門出並城以北十里而近有山孤峙於平田中無有重複綿亘之勢而盤積巨石撑突崷崒轉步幽險若在衡廬深窅處中如劈華絕壁劃然湛盧之淵下臨無極即之危愳若墜而稽此虎丘之名聞天下雄勝次當東南二三殆有神明之所扶持哉故大士說法頑礦至於頷首山鬼留詠岩穴為之生悲惟景勝地靈結為佛廬精嚴冠它剎釋氏有教施及杳冥冝其徒號為水陸環浮圖比比是為四方所歸嚮獨盛者亦莫虎丘若也冝有道塲廣傳嚴<span class='corr'>淨</span>然寺之屋　其巔　不能備眾事所謂水陸之供僅列廡下卑隘不稱威儀前後領徒雖巨擘咸弗克究度今傳法者定慧圓明禪師廣彥始至籌室即慨然有興作意且道行為眾所仰乃有信女張氏法濟欲成夫薛贇之志命其二子曰澄曰沔捐貲率諸家捴七百餘萬有僧義才運其智巧累石崇基㔙營大廈架壑為梁結樓翬飛直小吳軒相對如翼鳩工於乾道乙酉之冬役不逾月藻繪金碧如幻如化既落成又增置田半頃永為祠闈歲給蘭膏蒲塞之助凡城邑聚落與夫舟車衝衝見聞喜躍輦財為供輻輳沓來想其清夜沉寂太虛泬寥鈴鐸振響梵唄摩空山川草木為之肅然而况三乘十類有情無間靈　來下地湧沉幽法力一加普徧蒙益諸法施中此施無上諸莊嚴中此為最勝彥以一方便成就二種因乃移書　屬隨順居士范成象為之記成象嘗讀華嚴經見諸佛用心得水陸起教之源有曰佛住甚深真法性寂然無相同虛空而為第一實義中示現種種所行事此如來以大事出現知諸法差別相住無為開此施門利益一切也又曰菩薩善知權實雙行道雖以相好莊嚴其身而現示受醜陋貧賤之形常積集眾善無諸過惡而現生地獄畜生餓鬼此面然大士所以隱其福德假諸惡道以應緣闡教也又曰住於涅槃而示現生死究竟寂滅而現起煩惱此慶喜尊者所以內懷智慧外示悲憂以祈哀顯化也此一大教聖賢如是周遮建立於世間法决非小補受付囑者冝何如哉此定慧圓明傳佛祖印而下礙垂手以有為法興建佛事也嗚呼善哉先佛以誓願為眾生故此法會不斷滅後人以慈悲同一契故此法會常相續願力悲力無有邊此山此會亦常住彥以如是為諸有施者福不唐捐余以如是說諸有聞者一時解脫乾道丙戌上<span class='corr'>巳</span>日記</p>
</div>
<div class='div-other'><a id='mulu742' />
<p class='h2'>千頃雲記</p><p>虎阜為吳會絕景幽岩曲沼佳木盤石之環麗娟秀悉在寺前劒池鑱山腹以出清泉在寺中寺[耳*氐]山勢為高下廣袤規置不能平直而梯空駕虛俯仰避就各有態度丈室盡山之背一目千里以故遐披遠眺空濛浩渺之趣廼在寺後中為致爽閣灌木蔽虧目不得騁少東可十步前無蓊翳望眼始逸屋圮陋弗稱今住山古田師徹西堂之前為軒居東面以延納空翠收拾平遠然後畦疇畎澮之交錯遙岑平湖之隱見出沒風帆陸車樵歌漁唱之斷續欵乃千古塵迹盛衰興亡漭滄寂寞可悲而不可繪而不可言者莫不悠然翼然於几席之上使騷人墨客登高能賦之士低徊感慨竟日<span class='corr'>徙</span>倚而不能去也既成摘坡翁千頃雲之句扁焉性存子來遊而問義師曰宇宙之間人物之眾榮枯生滅之相餞盈虛消息之相禪亦猶夫雲之一聚一散而不可常也以名吾軒使來者悟此觀之本空世諦之非有劃然省覺以求吾常住不壞之實體不與形噐俱存亡者其庶幾乎性存子軒然笑曰師贅矣乍有忽無者雲也而雲未嘗盡倏成倏改者世也而世未嘗窮以至天地日月子之教以為刼至皆壞吾意有形雖有數而天地日月無終息之昭昭矣謂雲為有謂世為真是之為縛謂雲為無謂世為幻是之為脫臧與糓俱亡羊也尹與僕俱昔夢也且翁有言自其變者觀之天地不能一瞬自其不變者觀之物與我皆無盡吾則不變者不能一瞬變則長上古而不老子知雲則知易知道矣吾不學佛以吾意言之云爾師曰善哉子之言莊周不如願受而藏之為記古田名德垕天台人宗通眼正其主虎丘百廢具舉景物為一新云咸淳九年正月三日性存子家之巽記并書</p>
</div>
<div class='div-other'><a id='mulu743' />
<p class='h2'>虎丘殿閣亭臺<span class='note-inline'>(虎丘山雖在寺中然樓閣亭臺有義繫於山不繫於寺者亦置不錄)</span></p>
<div class='div-other'><a id='mulu744' />
<p class='h3'>梁雙殿</p><p>吳郡志云大殿前二小殿相對最為古蹟[涼-小+田]熙中有僧庸凡而好修造始盡毀之好事者至今以為恨</p>
</div>
<div class='div-other'><a id='mulu745' />
<p class='h3'>宋御書閣</p><p>真宗御書三百卷其副藏名山虎丘得之閣因是建元初更名妙莊嚴閣位佛像其中<span class='note-inline'>(相傳在東)</span></p>
</div>
<div class='div-other'><a id='mulu746' />
<p class='h3'>陳公樓</p><p>初寺僧取水劍池登降甚勞隆興間陳敷文出錢二十萬跨兩崕剏樓其上為井幹以便汲因名陳公樓其作石梁者則霑公改為之</p>
</div>
<div class='div-other'><a id='mulu747' />
<p class='h3'>生公講堂</p><p>一名生公禪堂<span class='note-inline'>(李德載云)</span>劉夢得有詩<span class='note-inline'>(所在不可考)</span></p>
</div>
<div class='div-other'><a id='mulu748' />
<p class='h3'>何胤講堂</p><p>在西寺胤講經不害物虞人逐鹿鹿來伏堂上不動有鳥似鶴紅色群來狎堂下</p>
</div>
<div class='div-other'><a id='mulu749' />
<p class='h3'>白雲堂</p><p>續圖經云寺中白雲堂絕勝<span class='note-inline'>(不知所在)</span></p>
</div>
<div class='div-other'><a id='mulu750' />
<p class='h3'>官廳</p><p>續圖經云寺中有官廳登覽勝絕<span class='note-inline'>(相傳在方丈)</span></p>
</div>
<div class='div-other'><a id='mulu751' />
<p class='h3'>琴臺</p><p>隋王劭舍利記虎丘寺王珣琴臺唐顏魯公詩云琴臺化若神<span class='note-inline'>(相傳塔基是)</span></p>
</div>
<div class='div-other'><a id='mulu752' />
<p class='h3'>生公講臺</p><p>顏魯公詩云登臺仰生一<span class='note-inline'>(指此臺言)</span>蔡忠惠公篆生公講臺<span class='note-inline'>(石刻存)</span></p>
</div>
<div class='div-other'><a id='mulu753' />
<p class='h3'>可月亭</p><p>在劍池東劉夢淂有一方明月可中庭之句後因以可月名亭俗誤以為可中亭耳雲嶠類要云可月是寺毀時亭獨存真師修之</p>
</div>
<div class='div-other'><a id='mulu754' />
<p class='h3'>翻經臺</p><p>生公池之東南有翻經臺相傳為晉梵僧於此重譯法華經者唐王建詩云　　　　小入寺覺山寬此是翻經處千人石一壇陳中書令江整詩云寶塔㨿高壠經臺鎮嶺頭</p>
</div>
<div class='div-other'><a id='mulu755' />
<p class='h3'>羅漢受戒臺</p><p>羅漢臺在翻經臺西謂昔有羅漢嘗於此受戒古詩曰稅駕虎丘山開尊羅漢壇清風起襟袖黃葉墜盈盤</p>
</div>
<div class='div-other'><a id='mulu756' />
<p class='h3'>通幽軒</p><p>通幽軒在西庵即尹和靖先生舊寓處</p>
</div>
<div class='div-other'><a id='mulu757' />
<p class='h3'>小竹林</p><p>踰山之嶺西折而之北有平陸焉主僧就其處結屋一區古木篁脩左右交閟烟雲旦晦或失不見殆猶竹林化境也人目之為小竹林馬登山之人窮探歷訪足倦將休忽然望見此所則又不厭躋攀而必至馬莫不垂涎于茲而興隱居之思也<span class='note-inline'>(新志云再折而東僧房有韻玉樓塔在簷下可翫)</span></p>
</div>
<div class='div-other'><a id='mulu758' />
<p class='h3'>花雨亭</p><p>亭下臨千人坐名花雨者取方子通生公天人師講法花雨墯語<span class='note-inline'>(今不存)</span></p>
</div>
<div class='div-other'><a id='mulu759' />
<p class='h3'>小吳軒</p><p>在寺東南角飛駕出嵒外<span class='note-inline'>(張仲舉詩云佛宮飛閣出巑岏)</span>勢極峻聳平林遠水聯岡斷隴烟水萬家盡在檻外朱伯原文稱小吳會張氏名天開圖畫</p>
</div>
<div class='div-other'><a id='mulu760' />
<p class='h3'>佳致軒</p><p>東萊先生曰寺有佳致軒在法堂東<span class='note-inline'>(或云即東軒)</span></p>
</div>
<div class='div-other'><a id='mulu761' />
<p class='h3'>千頃雲</p><p>東坡詩曰雲水麗千頃故取以名軒<span class='note-inline'>(在舊方丈前)</span></p>
</div>
<div class='div-other'><a id='mulu762' />
<p class='h3'>妙喜看經室</p><p>妙喜來歇處又號妙喜小庵<span class='note-inline'>(莫詳所在)</span></p>
</div>
<div class='div-other'><a id='mulu763' />
<p class='h3'>楞伽室</p><p>在舊方丈中</p>
</div>
<div class='div-other'><a id='mulu764' />
<p class='h3'>福嚴館</p><p>雲嶠類要云寺有福嚴館</p>
</div></div>
<div class='div-other'><a id='mulu765' />
<p class='h2'>虎丘寺廟</p>
<div class='div-other'><a id='mulu766' />
<p class='h3'>東山廟</p><p>廟在入山南徑東嶺上相傳奉東亭獻穆公從山之東抵郡城西北居民歲時致祀不絕<span class='note-inline'>(即短簿祠)</span></p>
</div>
<div class='div-other'><a id='mulu767' />
<p class='h3'>西山廟</p><p>廟去山無百步在平壤臨大溪相傳奉中書令王珉自山之西及南以至楓橋閶門市民居時祀之<span class='note-inline'>(此盖東西寺廟寺去而庙存耳在元時每當元夕兩庙張燈設饌蕭鼓喧闐遊人雜還寺之山徑亦節節有燈徃來之人或以鼓樂自隨競相為樂盖踵宋時故事也)</span></p>
<p style="margin-left:2em">按二王乃捨山為寺者故當附見于寺末</p>
</div></div>
<div class='div-other'><a id='mulu768' />
<p class='h2'>虎丘泉石<span class='note-inline'>(凡係釋氏有關者從志中摘出)</span></p>
<div class='div-other'><a id='mulu769' />
<p class='h3'>白蓮池</p><p>池在講臺下周百三十步巉石旁出而中有磯雲嶠類要云山中勝景白蓮池</p>
</div>
<div class='div-other'><a id='mulu770' />
<p class='h3'>憨憨泉</p><p>吳郡志云憨憨泉皆山中之景<span class='note-inline'>(在路側有呂升卿題字蘇州府志言恐即虎跑泉者非　父老云山有海涌泉或云即憨憨泉莫可考)</span></p>
</div>
<div class='div-other'><a id='mulu771' />
<p class='h3'>生公池</p><p>池在西嶺生公到日其水驟盈生公既去其水忽涸詠之者曰生來池水滿生去池水空</p>
</div>
<div class='div-other'><a id='mulu772' />
<p class='h3'>洗缽池</p><p>在羅漢臺南相傳羅漢翻經時洗盋於此古詩云煉丹井上暮雲合洗盋池中海脉通</p>
</div>
<div class='div-other'><a id='mulu773' />
<p class='h3'>放生池洗硯池</p><p>二池東晉時有之今皆湮廢不知所在<span class='note-inline'>(元僧靈暉云)</span></p>
</div>
<div class='div-other'><a id='mulu774' />
<p class='h3'>響師虎泉</p><p>王隨記山有響師虎泉續圖經云虎跑泉<span class='note-inline'>(在山後倉基上濆泉也蘇州志以為亦生公遺迹者非　新志云今有八角井尚在)</span></p>
</div>
<div class='div-other'><a id='mulu775' />
<p class='h3'>觀音泉</p><p>蘇州府志云即陸羽石井俗稱觀音泉耳</p>
</div>
<div class='div-other'><a id='mulu776' />
<p class='h3'>陸羽石井</p><p>續圖經陸羽井吳郡志云劒池傍經藏後大石井面濶丈餘嵌巗自然上有石轆轤久湮塞今寺僧乃以山後寺中土井為石井紹熙三年主僧如壁始淘古石井去淤泥五丈許四傍石壁鱗皴矢城下連石底漸窄泉出石脉中甘冷勝劍池郡守沈揆虞卿作屋覆之別為亭於井傍作烹茶宴坐之所自是古跡復出</p>
</div>
<div class='div-other'><a id='mulu777' />
<p class='h3'>千人坐</p><p>吳地記云虎丘泉石其最勝者劍池千人坐續圖經云平石可容千人相傳因生公得名吳郡志云生公講經處大石盤陀數畆高下如刻削亦他山所無</p>
</div>
<div class='div-other'><a id='mulu778' />
<p class='h3'>點頭石</p><p>十道四番志云異僧竺道生講經虎丘寺人無信者乃聚石為徒與談至理石皆點頭故名然</p>
</div></div>
<div class='div-other'><a id='mulu779' />
<p class='h2'>古杉附</p><p>吳郡志云寺有古杉在殿前相傳為晉王珉所植唐末猶在形狀甚恠不可圖畫皮日休稱其死奇節不知雨露之可生即是時<span class='corr'>已</span>枯日休詩曰種日應逢晉枯來必自隋陸龜蒙亦曰後彫依佛氏初植必僧彌<span class='note-inline'>(僧彌王珉小字也)</span></p>
</div>
<div class='div-other'><a id='mulu780' />
<p class='h2'>虎丘寺</p><p>晉司徒王珣司空王珉即劍池東西為別墅咸和二年捨為二寺在山下唐會昌中毀　　為一寺在山上錢氏廣陵王不好追游不事園苑望見虎丘即色喜至即規畫興建故寺多其經意宋至道中郡守魏公庠改為禪剎延清順尊者主之請額賜名雲嵒禪寺至紹隆宗達二師而規模始大得捨田至八千畆充塔燈費元有永師明師者出寺益振國朝開平忠武王提兵取張氏因開平駐　山中而寺獲免于禍</p>
</div>
<div class='div-other'><a id='mulu781' />
<p class='h2'>山下二舊寺</p><p>唐顏魯公詩云不到東西寺李紳有遙望武丘報恩二寺詩<span class='note-inline'>(報恩是東西二寺名)</span>白樂天詩云不厭西丘寺<span class='note-inline'>(是西寺勝東寺)</span>續圖經云東寺皆為民疇西寺半為榛蕪矣<span class='note-inline'>(是西寺遺址宋時猶在也)</span></p>
</div>
<div class='div-other'><a id='mulu782' />
<p class='h2'>山上舊寺</p><p>前門榜曰海湧峯<span class='note-inline'>(山南臨大路)</span>中門榜曰虎丘<span class='note-inline'>(山口)</span>三門榜曰虎丘雲巗禪寺<span class='note-inline'>(山上南面)</span>妙莊嚴閣<span class='note-inline'>(對三門)</span>千佛閣<span class='note-inline'>(三門左舊有普門關即此是見物初賸語)</span>大佛殿<span class='note-inline'>(山頂東面)</span>塔<span class='note-inline'>(佛殿后以隋王劭諸州舍利記言盖隋時造)</span>法堂<span class='note-inline'>(塔後)</span>方丈<span class='note-inline'>(法堂後轉北)</span>鍾樓<span class='note-inline'>(初在佛殿東後在左廡北)</span>藏經<span class='note-inline'>(劍池南)</span>禪堂榜曰佛海<span class='note-inline'>(在廡劍池西)</span>祖師堂<span class='note-inline'>(佛殿右)</span>土地堂<span class='note-inline'>(佛殿左)</span>水陸堂<span class='note-inline'>(右廡劍池東)</span>應夢觀音殿<span class='note-inline'>(藏殿南)</span>旃檀林<span class='note-inline'>(五臺上轉西近觀音殿南)</span>蒙堂<span class='note-inline'>(千佛閣南)</span>厨堂榜曰香積<span class='note-inline'>(左廡北)</span>庫院<span class='note-inline'>(左廡)</span>浴堂<span class='note-inline'>(五臺下轉西)</span></p>
</div>
<div class='div-other'><a id='mulu783' />
<p class='h2'>新寺</p><p>舊寺從宋南渡前枑元末變故雖多而皆無害洪武甲戌九月八日一火蕩盡丙子五月性海真師至毅然以修廢舉墜為己任既而有施巨栰者遂即故處以次興作焉厥後宣德八年冬寺復火更良价以至南印大照軰漸次補治始復舊觀云</p>
<p>太佛殿<span class='note-inline'>(視舊加高作重簷闢其基向前使去塔遠今宣德間火南印重建又加闢焉榜曰大雄殿)</span>法堂<span class='note-inline'>(旧三楹今加兩翼堂廣視旧有加中結覆頂)</span>方丈<span class='note-inline'>(舊梯岩為之弗固今改平實處)</span>禪堂<span class='note-inline'>(初毀后或重建而未就緒真師完之)</span>應夢觀音殿<span class='note-inline'>(初舊殿火石皆坼裂而觀音像獨如故里人為募材建殿飾像以金石室經字亦餙焉　良玠重建)</span>塔<span class='note-inline'>(林重修南印重脩)</span>祖師堂<span class='note-inline'>(改在殿前中庭左正統間大照又建)</span>土地堂<span class='note-inline'>(改在殿前中庭右成化　年正清又建)</span>蒙堂<span class='note-inline'>(在田處雲盖慧施材)</span>千佛閣<span class='note-inline'>(五楹兩廈三簷　永樂十九年良玠建)</span>天王殿<span class='note-inline'>(重簷良玠建)</span>藏殿<span class='note-inline'>(良玠建)</span>三大士殿<span class='note-inline'>(在五聖臺旧址正統八年僧勤蘭等建)</span>僧堂<span class='note-inline'>(正統五年寺僧德源建)</span>勑賜藏經閣<span class='note-inline'>(正統十二年侍郎周公恂如賫經至郡守朱公勝寺建閣藏焉)</span>香積厨<span class='note-inline'>(大照建)</span>庫院浴堂<span class='note-inline'>(在舊處)</span></p>
<p style="margin-left:2em">以上皆㨿舊志錄出以新志文多愆謬故寧從其舊耳若若新志所稱前　山門近年來百步街兩旁居民占塞萬曆六年督糧道大參徐公查清原額始復舊觀禪堂靖海真師修完正德間僧大眾重建塔僧寶林重脩南印又脩祖師堂今為西方殿伽藍殿仍在佛殿左伽藍者西域佛廬之號也僧房小樓北窓正對海虞山因題虞印亦可眺遠大悲閣宣德元年良玠建天王殿良玠募指揮童福海建萬曆五年住山僧圓曉脩此數則可綴舊志之下者亦備錄於此</p>
</div>
<div class='div-other'><a id='mulu784' />
<p class='h2'>海湧山</p><p class="byline">龔明之</p><p>虎丘舊名海湧山闔閭王既葬之後金精之氣化為虎踞其墳故號虎丘山椒有二伽藍列為東西白樂天有東武丘西武丘詩顏魯公亦云不到東西寺於今五十春今之西菴所謂西武丘也虎丘避唐諱改曰武</p>
</div>
<div class='div-other'><a id='mulu785' />
<p class='h2'>敕建明㤗禪寺碑記</p><p class="byline">申用懋</p><p>余按吳中梵剎林立碁布創自我　明者百無一焉非　天子不賜額非　勅建不名寺甚鉅典也虎丘望山橋之陽有原明菴者肇於南宋紹興之世原明故住持中白眉搆茲下院為靜攝地而迪功郎唐霈福因舍宅成之迄今四百餘年行僧踵接焚脩罔懈四方名流碩彥式廬造請無虛日然未有議易菴名者迨我　神祖久道化成廣為　聖母延禧賜藏賜額靡遠不<span class='corr'>屆</span>于是菴僧性咸匍匐走　闕下苦行遠孚禮臣湏之彥等合䟽具請遂淂奉　旨賜名明泰禪寺賚紫衣白鏹而歸時萬曆庚戌之十二月也余方承乏兵曹與聞厥事嗣歸里門則性咸物故寺額未新煌煌　明旨幾委於蓁莾爰有僧錄司覺義祖倫志果行勤慨然引為己任咨於清遠行潔等庀材鳩工鼎新門閱明泰禪寺之額始落成於戊寅之春季因采貞珉謁余記其端委余恭念　聖祖以儒治天下而於普門內典則曰暗翼王風助流聖化洋洋睿謨真挈三教之捴持培萬年之福極至於今　聖子神孫於崇儒重道之中存護法弘慈之意故能使生机翔洽淳化融流玉曆恒新金甌永固即我三吳之民世為　國家財賦奧區雖云物力孔竭而家絃戶誦曳縞擊鮮百年父老白首不見兵革豈非我　佛於仁幽贊　累朝之休養使生民默受其福而不知者耶余既幸明泰之興有光虎阜而更慶　四朝之明旨能聿觀厥成也謹稽首<span class='corr'>颺</span>言而為之記</p>
</div>
<div class='div-other'><a id='mulu786' />
<p class='h2'>明泰寺普慧堂記</p><p class="byline">趙鳴陽</p><p>自金乘西衍石像東來姑蘇為三寶祇園虎阜尤四衢皈命[監-皿+立]法幢於海湧名宿代興懸慧炅於雲巖宗風時振爰有十一代住持號原明者性空五欲道濟三途獻酬久愜群心靜業尤勤獨徃[(厂@((既-旡)-日+口))*頁]瞻平野得勝地於山南結構精藍跓錫緣於水曲入其邃宇覺中亭片石翻屬紛囂領其幽悰使千頃間雲益增玄暢此原明菴所繇昉也記迪功捨宅之歲為南宋紹興之初入我明四百餘年傳耆德十有數軰雖教因境寂焚脩逈軼叢林而庵以人名寺額未遑勑賜迨我神皇御宇化日雍熙幸<span class='corr'>逢</span>　聖毋迓休慈雲遍覆珠旛鏹幣掩映名山玉藏金函輝煌古剎於是庵僧性咸持精進心發勇猛力芒鞋北指一瓢一衲枑皇都捧勅南歸賜額賜衣來帝闕於萬曆庚戌冬月奉　旨錫名明泰禪寺龍章與法寶昭回像教得綸音震疊固冝聿新棹楔永樹宏模乃咸奄忽蒿[卄/采]功歸庋閣茲有南京僧錄司左覺義祖倫號曙巗者宅心惇大持律端詳清脩緇素瞻依雅望公卿動色雖策名京署而樂志玄棲將鼎峙山門克彰崇號而僉謀未恊孤掌難鳴乃先罄其鉢資營為精舍軒楹敞朗華素合中輪奐扶踈寬約得度良朋萃至嘯咏忘歸名衲攸躋誦㷊加肅兼以時花遶砌翰墨盈廂旃壇旖旎以凝和梵唄琳琅而演法斯誠普門之福地慧命所倚庇也於以紹隆先緒怳原明衣鉢重光抑將大啟祗林使明泰之恩綸丕著茲堂之建詎不休哉余數椽小築咫尺禪宮敢云方外論交實乃卜隣叶比媿無檀施奠厥崇居聊借彫䖝用彰懿媺云爾時</p>
<p>崇禎嵗甲戌小春五日天放居士趙鳴陽撰河東薛益書</p>
</div>
<div class='div-other'><a id='mulu787' />
<p class='h2'>宋敕賜半塘壽聖院記</p><p class="byline">常楙</p><p>凡物有形必有終獘自古聖賢之傳非皆託於物固能無窮也為善之堅堅于金石予嘗味斯言善之足以垂後如日不滅如海不竭豈但好修君子然哉佛自漢入中國歷魏周迄唐幾廢興矣然教視羽流為盛前軰所謂以空化執以福利化欲以緣業化妄以地獄化愚要皆導性之本善陰助政刑所不及是故其教能持久更千變而弗昧良有以夫吳門之西半塘有寺曰壽聖盖自東晉因誦經童子有塚賜材建塔院至我國朝治平賜今額固雖中毀於建炎隨復於紹興上下千餘載甲乙相承逮僧清一益能繼述興脩燈燈接燄儀曹且申明傳帖之旨下之郡以維此意於石人知愈遠彌存寺之壽其傳也不知所以壽其壽也其壽也名以壽聖又將使君國與天同壽也得非脩佛善道道久化成固爾歟吁為善最樂謐彼堅于金石之訓於斯益信</p>
<p>朝奉大夫集英殿脩撰知平江軍府兼管內勸農營田事節制許浦水軍常楙撰時咸淳六年庚午中元日記</p>
</div>
<div class='div-other'><a id='mulu788' />
<p class='h2'>半塘壽聖寺記</p><p class="byline">陳繼</p><p>距吳城西北七里抵虎丘山者曰山塘境有勝處群山獻奇詭者屏列北南而環拱於其西清流演注迴合前後嘉木繁蔚蒼翠無冬夏以其居塘之中名曰半塘晉釋道生法師鳩摩羅什之高弟神悟佛道而為魁傑者也師寄迹虎丘愛半塘幽勝時居誦法華經有雉日聽之不聽者一日師意念夜入夢告以聽經獲報為兒某家數歲當恃左右師騐之不異夢及期出家尋殀葬林中俄夜有光燭塘塢鄉人異之啟視獲一舌而生青蓮花義熙十一年有商謝本者栖半塘濱夜聞經聲琅琅迹之無所得旦視塚青蓮數花燁燁照其上郡乃以聞詔賜材用建塔寺號法華院郡志所謂半塘法華院其塔謂雉兒塔者也宋治平間錫額壽聖寺紹興七年燬而復新工作之日塔中再聞經聲數夕不輟顯謨閣直學士魏憲記其事元季兵興寺復見燬國朝洪武辛未詔天下佛所有像設古蹟及僧眾者為叢林否則廢之寺僧南宗迺會緇流而告曰壽聖寺古名道塲也可舍而弗居即聚指二百由是寺為叢林然其故地皆沒於荒荊穢草之間昔所謂幽勝者寂然蔽伏而失其態過者悽然而不忍佇翫也如是者久歲莫有以起廢為己任者南宗奮然曰吾為釋氏豈求獨善<span class='corr'>已</span>也報四恩資三有者詎非吾事吾將復吾寺為之即傾己槖以倡眾施掄材於山勞歷二三千里始克有濟迺召工攻之建正殿建西方殿建四天王殿建演法堂建集僧堂建廊廡山門而建寢息之所栖賓之所庖湢之所庫庾之所序為而成外庖湢庫庚咸飾五彩輪奐輝發而與名山望剎之相角麗也初寺為叢林今典甲乙傳司後南宗請於朝給部文主之其始欲新寺也晝不安食夜不寧寢獘衣寫勞形志數歲而若於人仰其行稱之者皆謂宿德委施惟恐後寺復藝松竹理泉石啟幽闢邃蔽伏失態者咸顯露誇異昔之過而悽然之不忍佇翫者今皆悅而樂遊之矣然非其積勤累行曷以致若此哉天下之事莫不成於志之堅敗于力之惰以南宗之復其寺之志而求其道則生公其如尔何於乎南宗其有志也寺之復也成之不易立之尤難其請記之用刻于石以告來者俾嗣其志</p>
<p>翰林院五經博士兼脩國史廬山陳繼撰宣德二年三月朔日住持克紹立</p>
</div>
<div class='div-other'><a id='mulu789' />
<p class='h2'>指南軒記</p><p class="byline">盧萬春</p><p>住持蘇之半塘壽聖寺者曰南宗紹禪師翦荊畚礫翬飛堂殿廊廡而金碧塑刻之後謝其事軒于松風梅月之間其懷瑾握瑜者禮羅于上席商今酌古以求至當之歸因籀指南二字揭諸楣托予友虎丘隆上人徵文以記予曰昔越裳氏來賓周家及歸而迷道周公爰制指南車錫使者為之先導禪師之扁得不有取於斯歟曰不然予試以前後觀之處其後者指其前為南前其南者復指南其後者為非南以南謂南之非南以指謂指之非指更南迭北邈無定方禪師之指其將有辯於斯歟曰不然且以五行言之則南為火以八卦言之則南為離以四時言之則南為夏以四德言之則南為亨以五常言之則南為禮禪師之所指其五行之南歟其八卦之南歟將四時四德五常之南歟曰不然若是乎禪師之指南其志果安在耶上人曰禪師之志以堯舜禹湯周召伊傅之典謨訓誥誓命孔孟程朱之刪述傳著為儒者之指南也明之者為智履之者為賢周流不息渾融而無間者為聖以五千餘卷之藏教達磨西來之直指為佛者之指南也遵之者為律宣之者為講悟之者為禪今禪師延求儒雅究明聖壼朝禪夕定洞達西來得儒釋之指南者也若夫越裳前後之引論斯下矣予曰噫嘻旨哉斯軒之扁乎今禪師之翬飛殿廡金碧塑刻是亦立指南于起廢之徒乎延留士夫酌古商今是亦遺指南于後學乎其或登軒視扁而動達厥旨者又未必不指南于將來也耶雖然瞻前忽後南何在也迎之不見其首隨之不見其後南何在也泛觀無物近觀無我南者何物所指者又何人耶予雖欲記將焉記上人為齎此論造軒而質之來者</p>
<p>宣德六年歲在重光大囦獻夏六月望後二日會稽盧萬春撰</p>
</div>
<div class='div-other'><a id='mulu790' />
<p class='h2'>利濟寺重建記</p><p class="byline">江楊循吉</p><p>吳門利濟寺基於閶門外南濠繇委巷而西入則巋然宏以麗者東南祠佛之一宇也興自宋隆禪師洪武中併小菴於大剎為之叢林非歷年古居僧多者不得與而是寺有焉盖有大殿廣庭脩廊潔宇為佛徒之完居至成化六年悉燔無遺有石阿羅漢十八軀亦闍毘入於無常惟二尊留焉每有靈異主僧柔公始值其厄謀復焉不果化去毅公繼之仁公嗣之兼公成之合四沙門之力而後殿湧二座像現三身天神地王肅護衛之貌救眾生之慈悲大士則獨專其後也從是齋有堂居有室靡不備矣閱四年毅公既逝而兼公復歿余嘗觀天下之人所惜者財所憚者屈獨於佛而不然謂盡愚耶千百年來何無一智者能勝人之愚而佛獨天下盡其居乎人必有利佛佛必有可慕嗚呼中國聖人以仁立極佛之慈悲及乎昆蟲非仁之大者歟天下人有情者必有苦有身者必有患而佛之誓曰吾願[書-曰+皿]救　將來之人與物無苦無患其言哀故天下之人趨焉曰佛能念我報其心之仁而已矣而此寺亦因以復興盖佛之心所以致人之　事者有道也非人之愚不觧也弘治三年十月吉旦</p>
</div>
<div class='div-other'><a id='mulu791' />
<p class='h2'>再復石佛寺碑</p><p class="byline">姚希孟</p><p>原夫成壞相因陵谷互位灰飛石窟<span class='corr'>已</span>經刼火千年水泛蓬萊又見桑田三度諸相緫非實相則實相詎存有常俱屬無常而真常何在慨自㕠林寂滅百㲲闍維金人現日輪之光靈骨起佛陀之墖繇茲風教徧被群陬琳宮遙望于閡衢紺殿重興于聚落崇巗窈窱晨風雜漁梵之音仄磴靈奇夜雨振鯨鍾之鈕烏瑟膩吒既宴坐於蓮臺室摩那拏亦分棲于蘭若喜捨善信皆持優磌波匿之心護法貴人共矢梵釋天龍之願然運分盛衰否泰事関時節因緣譬諸生誦法六經尚有焚坑之慘若佛法緫持三教豈無摧折之憂摩騰翻白馬之章積薪付火康僧建赤烏之墖燃鼎趨烹惡黑衣以及緇衣可謂魯魚莫辨見兵噐以及釀噐遂令玉石俱焚更以麟德之空談釀成望仙之實祻鞠精藍為廢圃欲廣阡陌之規驅<span class='corr'>淨</span>侶而戌邊爰從牧圉之捍驟聞焉或一道也儀園之豈其然乎即棄地可耕非寺非菴沃野自多閒曠雖惰農當警不披不薙丁壯每務般游無論具八觧而兼六通精者固超軼窮神知化即其念四恩而資三有粗者亦冥維世教民彝倘信之不疑自當就崆峒而諮大道即　　　　舍旃何礙不妨付箕穎以作外臣而夏虫語氷蜀犬吠日人自貽其伊戚佛但說為可憐至若梵宮板蕩之餘復還舊剎貝闕蒿萊之後聿整新規事有廢而必興笑昔日之闡提安在業<span class='corr'>已</span>湮而復振知宿因之檀信重來斯吳中石佛寺恢復因緣洵可述<span class='corr'>已</span>寺始晉朝邈延　昭代嘉靖中王侍御行會昌之政致袁氏因而受廛萬曆間伍少參踵汝南之風使它人居為奇貨狐潛兔窟烟迷鷲嶺之雲鵲換鳩居霧冷獅臺之月溯厥摧殘之狀每令長老咨嗟至其靈異之彰應屬鬼神呵護茲有兩張先生文學世俊孝廉世偉暨大廷尉毛公堪並系袁甥俱稱眷屬何宅相之競爽固受記於陽元獨渭陽之云亡更傷情於伯道若揆因而推果得非壞寺之殃欲幹蠱而弭諐冝復當年之剎至珠英屢萎於芳樹在文學更切驚心而玉茁未煥藍田在廷尉忻茲植福赤脚頭陁心力殫竭同精衛之填河長者居士財法弘通猶馮夷之赴壑各懷本願共恊弘勳此所以市閧塵嚻復覩寂塲<span class='corr'>淨</span>域衝衢溢陌爭開貝樹曇華者也參合替興既恍成其一夢從茲香火可永亘於三吳於是現聞道人姚希孟盥手稽首而系以辭曰</p>
<p style="text-indent:0em" class="lg-abnormal"><div class='lg-row'>徧閻浮中遷謝靡停銕絙終刓金穴可崩崇墉巀堞華甍雕楹冷若寒灰滅如曙星豈獨群星品幻泡紛淪世界亦然彈指可傾維茲佛法覺性所成何斷與常匪滅而生導師权巧即幻表真斷木就鐻笵土從型玅麗端嚴號曰世尊亦有名香爰及奇琛刻玉截昉鎔鑄五金借實榑空藏用顯仁維石鑿鑿地大所凝清<span class='corr'>淨</span>本然真空妙明彈指開峯點頭聞經可叱可鞭寧非有情以此一卷化丈六身日晅風披霜雰露零迺繚墉墻迺闢殿廷迴廊幽邃傑閣嶒崚施以黝堊藻以丹青鼓鍾喤喤警其朝昏整衣唄誦滌鉢經行梵聲盈衢香風滿城佛法東來吳地蔚興維衛迦葉浮滬而遵得此鼎峙如日月燈閱盡市朝忘其古今荒砌凝苔舊礎蒸雲滄業自移禪天獨存云何刼灾濫及祇林陡值脩羅兼遇波旬以埽以湮以兼以并甫六十年甲子一更誰則重來而能廓清袁既若敖展矣我甥拮据將荼殫厥苦辛徃諐代懺新福互增口碑載塗頌溢歡騰我嘗興惻蚩蚩者氓朘割閭䣊旁迨桒門佛廬僧寮廣其幅負咸焰幾何彈指銷沈生馳白駒死集青蠅邸第田園朝齊暮秦久假必歸物理為恒佛法豈湮終當鼎新獨愍愚癡轉入苦輪福業自招覺迷在心我感斯事爰告後人時維春半歲次丙寅追而術之以付貞珉　邑人姚希孟撰文震孟隸額嘉定李流芳書丹</div>
</p></div>
<div class='div-other'><a id='mulu792' />
<p class='h2'>重復石佛寺記</p><p class="byline">王在公</p><p>當今佛教寢微闡提熾盛廢寺毀像罕有知忌予方悲之未有以救也聞有石佛古剎在郡城南濠者廢為民居<span class='corr'>已</span>久友人張孟舒忽興復之余驚喜而叩其詳孟舒為予言曰寺創於晉時載在郡志當　世廟初有御史王某者巡按吳中以寺院太繁䟽請減省而許民間得承佃於是外曾大父胥臺袁公遂有其地而寺僧堅欲復之累走京師外大父吳門公上公車時每苦之迄於嘉靖癸亥寺始復比僧歿其徒眾又以訟困不能守當萬曆之癸未復為伍少參所有伍用為遣女資付之歸〃又以畀章此廢寺顛末也寺門三楹殿三楹樓三楹最後為香積厨嘗有賈人賃樓為居積以布袋盛木綿貯焉而堅守之比睡覺身乃在樓下凡袋之積皆觧而散之地然銖兩無少虧人咸以為異從此販夫絕跡矣予外家先後俱夭三世斬然外大母每言當時毀寺徒佛之舛今日所以覆絕者殆其報也毛具茨公與予皆袁甥頗聞其語外大毋又云王御史所奏毀寺不少他寺僧亦求復而以力不逮輒散去獨此寺僧堅持必復乃<span class='corr'>已</span>予初不識赤脚僧偶五臺蘊真師來云有赤脚僧名如祥者發復寺願而艱於力余初亦訝其難以為取材多而鳩工鉅及問之云止需二百緡耳時児雲龍病正劇心動追念外家以毀寺絕盍國復之兒病庶有瘳乎且可為外家補過也遂徃覓赤脚僧及至寺則秕糠滿目僅得拜廊廡下默禱矢志求復兒病少瘥與家弟異度徃謀之於毛毛艱於子又念外氏云云即捐六十緡為助石像久供村落小庵脩葺工畢仍迎而供奉焉此復寺緣起也予聞之且喜且歎世之居高位擁厚貲者日夜持籌計筭欲以貽所不知何人而語之以因果最易明者即啞然而笑不之信何况大法今孟舒以一寒士而一念誠信令廢寺愌然更新鐘鼓重明像設如故其子雲龍甫年二十始病甚父發願後少瘥力疾書法華經一部金剛經一部梁皇懺一部水懺一部畢未幾又病語父曰兒殆不能起矣兒捨父去當以六月十六日亥時幸可無罣碍父信道䔍必無過悲也舉家初不之信已而果然嗟乎死生之際何遽能主張若是將無乘願力而來者乎孟舒既哭其子更於石佛旁造二菩薩像且欲因而擴大之此又非著相莊嚴以[袖-由+固]福動其心者所可幾者也孟舒名世俊故鄉貢靖孝先生之孫異度名世偉<span class='corr'>已</span>薦於北京兆矣具茨名堪今為大理寺卿予十載山中久踈筆硯[(厂@((既-旡)-日+口))*頁]與孟舒昆仲交深且其事可以為撥無者勸輙漫為之記天啟乙丑春菩薩戒弟子王在公撰文寒山趙[穴/(〡*臣)]光篆額歇道人婁堅書丹</p>
</div>
<div class='div-other'><a id='mulu793' />
<p class='h2'>慧慶禪寺記</p><p class="byline">釋維則</p><p>蘇城西五里許松林柳徑映帶如畫有重閣廣殿飛出林杪者慧慶禪寺也寺視他剎雖不古而化聲藉藉緇白歸之如市普菴禪師之化也初普菴振化于袁之南泉山道塲之盛甲天下沒世雖久揚揚百靈凡官民旱潦病橫與夫拘忌營構之事皆禱之輙應皇元加贈大德慧慶禪師歲時香幣與民施交委食無寸壤居徒嘗數千人江湘淮漢之間其化殆遍獨未至于吳延祐甲寅春南康無瑕沙門宗璁訪道至吳門誦寒山夜鍾江楓漁火之句惻然有感乃謀結菴以延游錫且以奉禪師郡人金國寶首率財營地相其成戶屨恒滿日持鉢以食之閶関驛道濱長河民苦濘淖璁募眾以甓之橋之圮者新之凡利人之事靡不為之必徼靈于普菴江艘海舶有獲冥應而脫風濤者至則必拜普菴為更生繇是施者翕然遂建無量壽閣以祠佛及五百尊者像閣後為普光明殿普菴之像居焉殿後為大莊嚴閣像盧舍那佛及五十三參敞其下為演法之堂繕治方殷而璁告寂其徒法智繼其志夙夜靡懈規制日益增廣元統二年奉帝師法旨賜以金額眾以寺未具體咸願輸力于是比丘法恢營三門達信營觀音殿蜀人楊善[夕*即]作外門疊石岸河以接通衢松江府判官曹澤之作輪藏之殿宣讓王賜銀鈔五千緡助建棲僧之堂從而簴鐘之樓香積之厨㫋檀之林庫堂行堂兩廡方丈皆以眾力次第成復創塔院于寺南之蓮花峰榜曰歸真中為三塔同室異竁僧俗皆得藏馬寺之體至是具矣智請于予曰先師遺誡在延接凡百仰于施甲乙度徒而繼席者從眾所推不以其次進法智非才不足以繼幸而有成普菴之賜也懼來者昧其本願為我記之余謂世尊以正法眼藏涅槃妙心付摩訶迦葉凡十八傳至達磨又十傳至臨濟臨濟十三傳為普菴普菴以臨濟峻机大用陶鍊學徒不歷階梯深達佛祖堂奧此其化之大本者也彼弭災救患應禱于有為功用者餘事也今慧慶有其居矣有其眾矣當務大本以率以訓使人人發真歸元同悟普菴之自性然後隨方建化各顯自性之普菴上以壽聖躬下以福黎庶則異時宗嗣之品法幢之固化聲之大豈如是而已哉</p>
</div>
<div class='div-other'><a id='mulu794' />
<p class='h2'>重脩慧慶寺碑</p><p class="byline">王世貞</p><p>具一切智釋迦所以悉達多歷萬刼身彌陀所以無量壽故知慧緣慶啟慶繇慧成非慶無以表權非慧無以明實金篦前引則三途不迷摩珠在懷斯七寶咸萃住觧脫者薩埵之實地種方便者真相之法門蘭若而自興慧慶所由署殆非虛己相此化城實吳吉壤在元延祐三載大智識比丘宗[王*忽]以慈悲化四兵用堅忍穿七札魔波旬眾望寶相而皈誠阿育利王指銅梁而悔殺用鳩法施創此叢林鷲嶺分來黼藻震丹之境雉林開後奕葉閻浮之區然而夙業所牽風災難免光空陣於羅睺淨宇蕩為危連種漢雕梁類空中之阿閦凌波賣舶怳雲表之浮圓所賴熙朝更逢開士蒼鵝指天而上擊白馬路土以悲鳴創成化之庚寅歷正德之辛未曰苟完矣未盡善也　世廟之末有歙地婆羅門吳誠明者悟多寶之宿根發布金之希念即因陀剎摩之地為龍洞舍衛之壇規倣竹林用成精舍時吾州淮雲寺無盡律師精通五演洞括三乘閉戶行道不替羯磨登壇受戒鬱為法將吳生聞而異之禮請住持交露之臺山神伏而獻果飛香之閣天女跪而散花珠匿敝衣必待馬鳴之用凌雲卓錫用警白鶴之來此師願力弘深果行精猛自一鉢一衣外悉充檀那不屬己槖用能創盖三十五佛寶殿一區優曇企景白玉雕龕般若尋風黃金化像須彌八寶魏乎不動之尊帝釋三橋儼若接引而至師以大事甫盡報身冝捐僧臘周天奄然顯化上足明秀繼之尋此前因恢彼徃志雖仍舊貫普加新飾複殿丹楹虹霓吞吐重廊綉拱日月蔽虧仍於正殿粧嚴三世大佛湧壁三大士十八阿羅漢聖像辨影龍窟窺形梵天白毫標入定之光金杵顯降魔之力鹿苑之僧輝茂苑鷲山之授記吳山海若按波而不<span class='corr'>揚</span>脩羅戢刃以革面緇素填溢哀祈震天斑黔競趨首面投地時有本里善男子沈璠特捐家田<span class='corr'>斂</span>師遺體并以餘圳作常住資明秀謂昔者法輪之再轉則王父司馬公之勒記也若聞孫之繩武吾斯未能苟宰官之現身敢忘護法愧以長語勒之堅珉辭曰　句吳之墟實多福田其最名者萬壽承天應物為有以漏稱緣寧如茲剎佛所雅言一念不昏厥慧斯圓眾善奉行厥慶乃全第一聖諦希有妙詮標揭招提彼岸巍然有善知識發願精堅一切檀施莊成嚴緣巍巍世尊大士翼焉如海金山光徹大千盡欲界人獲筏濟川銅堞自摧鐵圍為穿火宅燄騰俄成青蓮以此功德永不唐捐委順<span class='corr'>斂</span>迹母侵化權我勒貞珉仰止斯賢敢規法嗣善護持旃</p>
</div>
<div class='div-other'><a id='mulu795' />
<p class='h2'>楓橋寺記</p><p class="byline">孫覿</p><p>平江自唐白公為<span class='corr'>刺</span>史時即事賦詩<span class='corr'>已</span>有八門六十坊三百橋十萬戶為東南之冠詩云茂苑太繁雄是也逮乾符光啟間大盜蠭出爭為強雄而武肅王錢鏐以破黃巢誅董昌之功盡有淛東西之地五代分裂諸藩㨿有數州自王獨嘗順事中國有宋受命盡籍土地府庫帥其屬朝京師遂去其國盖自長慶迄宣和更七代三百年吳人老死不見兵革覆露生養至四十三萬家而吳泰伯廟棟猶有唐昭宗時寧海鎮東軍節度使錢鏐姓名書其上可謂盛矣建炎盜起官寺民廬一夕為煨燼而楓橋寺者距州而南六七里枕漕河俯官道南北舟車所從出而巋然獨無恙殆有數焉寺無石誌按吴郡圖經實妙利普明塔院而不著經始之歲月唐人張繼張祐嘗即其處作詩紀遊吟誦至今而楓橋寺亦遂知名於天下太平興國初節度使孫承祐重建浮圖七成峻峙蟠固人天鬼神所共瞻仰至嘉佑中始改賜普明禪院而椎傑偉麗之觀滋起矣屬有天幸僅脫於兵火而官軍踊踐寺僧逃匿頹簷委地飄凢中人臥榻之上仰視天日四壁蕭然如逃人家紹興四年長老法遷者會其徒入居之而相其室無不脩銖積寸累扶顛輔敗棟宇一新不支十世寺有水陸院嚴麗靚深龍象所栖升濟幽明屢出灵響尤為殊勝而塔之役最大更三年而後就一日遷老過余言曰願有紀也余嘗恠天下多故縣官財匱力屈天子減膳羞大臣辭賜金將　吏被介冑以死士大夫毀車殺牛而食而吾民則當輸家財助邊率常睊睊然舉首蹙額疾視其上無慨然樂輸之意而佛之徒無尺寸之柄無左右紹介之先瓦盂錫杖率爾至門則倒之吐哺躧履起迎惟恐後<span class='corr'>已</span>乃捐金幣指囷廩捨所甚愛如執左契交手相付無難色此何道也今觀遷老積精營作練學苦空獘衣糲食不以一毫私其身日以飾蠱壞起頹仆為急又飭其徒三二軰持鉢扣門或持薄乞民間日有獲鳥惟資以治寺以故一方道俗皆向慕之凡所欲為無不如志故成就如此今吾鄉縣之長人者晨擁百吏坐一堂之上赫然如神明之臨又阻聲威以怛之而後吏得以投其隙吾欲以柔道理之量其力之所堪任而與之為均無急之以期無使吏迫之上下休戚共為一體人人歡然欣戴如駒犢嬰兒之慕以盡夫為民父母之道夫以子弟而事父母其於奉佛固無間然矣故著余之所欲言者為記使歸刻焉紹興十六年七月日晉陵孫覿記</p>
</div>
<div class='div-other'><a id='mulu796' />
<p class='h2'>蘇州府楓橋寒山寺重興記</p><p class="byline">姚廣孝</p><p>出閶門而行不十里而楓橋橋之西南去尋丈地寒山寺在焉寺臨運河塘其塘北抵京口南通武林為衝要之所舟行旅馳蟬聯蟻接晝夜靡間唐元和中有寒山子者不測人也冠樺皮冠着木屐被[糸*藍]縷衣掣風掣顛咲歌自若來此縳茆以居暑[月*曷]則設茗椀濟行旅之渴挽舟之人施以草屩或代其輓脩杜多行甚勤尋遊天台寒岩與拾得<span class='corr'>豐</span>干為友終隱入巗石而去希遷禪師於此創建伽藍遂額曰寒山寺寺當山水之間不甚幽邃來遊者無虛日唐詩人張懿孫賦楓橋夜泊有姑蘇城外寒山寺夜半鐘聲到客舡之句天下傳誦於是黃童白叟皆知有寒山寺也自唐歷五代及宋與元寺凡幾興廢碑刻澌沉無可考見粵自　聖朝永樂三年深谷昶禪師老成有戒行僧錄司劄授住持深谷蒞其任赤手奮發化募眾檀刜荊榛畚瓦礫先建大佛殿次立丈室山門及說法之堂栖禪之所庖庫湢溷凡合有者畢備殿內塑釋迦世尊中坐蓮花臺迦葉阿難侍側文殊普賢二大士坐于左右梵王帝釋秉爐而前十八應真列于兩傍香臺䁆曖金碧焜熀一會靈山儼然未散方丈中間設寒拾<span class='corr'>豐</span>干之像不敢忘其所自也道塲一新規模可觀榗紳大夫士之遊覽豈無如懿孫之題咏者耶雖然深谷興復之偉績其可泯沒無聞於是深谷所交之友請余記勒石以告夫來者永樂十一年十月吳郡姚廣孝撰</p>
</div>
<div class='div-other'><a id='mulu797' />
<p class='h2'>寒山寺重建大雄殿記</p><p class="byline">文震孟</p><p>寒山寺之名冠姑蘇也實繫于江楓漁火之句然亦以其地當孔道舟車鱗集非若深谷窮巖窈冥間寂游者易于渉足[(厂@((既-旡)-日+口))*頁]雖處閭閻囂雜中一入其門清幽蕭遠別為一境以是從來名公韻士徃徃樂之為之題咏為之記志而寺愈益有聲後有曉山旭公能以雅事作佛事脩竹名花圖書香茗媚秀靜好使人徘徊不能去其嗣松林陵鑒公西流吾公等乃益精進勤脩梵行者可必其宗風之不替矣萬曆壬年建傑閣以奉大藏戊午殿罹火復鼎新之皆出自鉢資而後益以檀施翼翼莊嚴有加於舊尤為諸剎所希有云或謂茲寺居四達之衢朝商夕賈呼籌握筭耳目薰染以是圓頂方袍不能不以計然餘鮮間一染指于自然生息凡有建造易于措置[(厂@((既-旡)-日+口))*頁]經不云乎不壞世相而談實相資生產業緫非違背貴有所以用之耳檀度一門原以破人慳囊尋因覔果各乘願力以覺群迷吾公不恡資財廣作勝事因地真矣若能空諸所有回向菩提悟成壞之無常識聚散之皆幻繇有為法證無住相則又且一関超出直躋聖境乃至聖凡都泯空有俱無斯巍巍殿閣眼前佛邦即心即佛彈指圓通又寧帷人天小果<span class='corr'>已</span>哉寺有寒山拾得二像相[(厂@((既-旡)-日+口))*頁]軒渠勞勞塵土偶一瞻禮亦不覺輾然自笑不知張繼題詩時<span class='corr'>已</span>有此否閱世既深順逆夷險略<span class='corr'>已</span>備嘗知世間事無非一笑者凡人我是非愛惡好醜皆笑具也即寒山嘅世警世百千歎咏要不若一笑之直捷矣殿成于己未年住持僧即明吾請余為記者僧性寧所謂勤脩梵行者也崇禎庚午仲冬之吉</p>
</div>
<div class='div-other'><a id='mulu798' />
<p class='h2'>重建古正覺菴碑</p><p class="byline">江盈科</p><p>去楓橋西二里許地名王路盖吳王夫差登山輦道云其地有童塾者宋學士陶穀墓在焉唐以來為菴者四後皆圮惟正覺以塾故獨存然制甚湫隘歲萬曆丙申僧如瑞有戒行一時眾姓翕然皈依相與捐貲市材鳩工拓地大暢故觀侍御劉子威題曰古正覺菴宗伯韓公手隸水月觀三大書懸之佛殿其他長軒廣廊周遭四布盖菴制巋然一新魯川曹大令儼然謁余曰子地主也願一言為記夫余誦法孔氏西方之教未窺其藩第以臆度之聖人之為聖佛之為佛總歸于性覺也者性之真竅也覺則聖不覺則狂覺則佛不覺則鬼覺之所關大矣乎試觀吾身見一夫向隅一尸橫道其衷愀然不啻己痛無他覺故也時或肢体受侵風邪為痿為痺撾亦不痛搔亦不癢無他不覺故也故人必能覺然後知四大非我眾生非物而所謂真我也者立于象先不為無寄于眾中不為有超然獨存一切歡喜煩惱如海面浮漚于我無渉則何難捐我以濟天下而慈悲之教由之以行如</p>
</div>
<div class='div-other'><a id='mulu799' />
<p class='h2'>堯峰山佛殿記</p><p class="byline">王鏊</p><p>吳橫山之西南有峯名堯莫知其所始或曰堯時民於此避水也<span class='note-inline'>(蘓子美詩西南登堯峯俗云堯所基洪水不能沒上有萬眾樓)</span>唐末慧禪師者始建精舍曰免水院宋改曰壽聖寺有寶雲禪師繼居之會學去來恒數百人元渉　國初久茀不治弘治初有雲谷禪師諱茝始謀居之與其徒文通披藂剔薈支傾葺頹歲餘人漸知之雲谷軌行峻持通亦戒律清脩遠近參謁者日眾始相與立山門繚以石垣觀音龍王之殿寶雲碧玉之沼東齊西隱以次脩復而大雄殿費鉅未遽議也久之雲谷示寂通矢卒先志乞諸檀越一時鉅公名士亦多礼焉於是富者施財貧者施力豫章瓴甓無脛而自至不召而雲集大雄之殿倏還舊觀矣初予自內閣告歸間一造焉峭壁梯空側足而上及至其顛曠然平夷　林壑巗洞之縈紆池沼泉石之秀麗卻而望之太湖萬頃浩蕩在前而吳興雲間諸峯亦隱隱可見信地之高且勝者也則洪荒之世民聚居以免懷襄之患亦或然歟地雖勝而其蕪也久得人焉居之則蕪者治頹者起事之興廢其不在人乎今天下之事廢而不舉者亦多矣彼獨何修有若易易然者乎予誠嘉焉為記其事嵌諸壁</p>
</div>
<div class='div-other'><a id='mulu800' />
<p class='h2'>堯峯興福菴記</p><p class="byline">湯賓尹</p><p>予以丁夘冬孟游太湖東西兩洞庭山之末得堯峰焉堯峰在橫山西去吳縣四十餘里予從木瀆易小舠枑興福塘陳子元祿導予步而升剎宇靚整僧眾森然禮迎者其名為興福菴菴址在堯峰西麓繇麓至顛可數里稍舁上有菴曰露禪其前左偏有方池二疊可半畆其東為龍洞為觀音巗龍洞者傑石巍峙如闕石石之下平如席兩山環抱如左右垣太湖尾橫滙其口煙雲吐納如喉鼻間呼吸子戀異之不忍去問之則湛川海性禪師趺坐初基也師以獨身離絕人境溽暑隆冬寒風號雪　棲息洞中亦不知鉢供所自來或時循乞下巖無與餉者還以膝楮腹瞑坐如槁一日值田婦炊方熟持鉢長跽自晨至莫婦勿[(厂@((既-旡)-日+口))*頁]明旦復跽其門姑若夫皆誶其婦鄰家爭餉師堅勿受也曰必某孃子發心親施又明日擬復跽其門行未半飢蹶胸坎忽開恍悟積歲所泰父母未生前句義自是橫飜縱突當下絕沉滯而群英翹首老宿降心遠邇之檀布輻集矣初剏菴于龍洞之西曰露禪佛堂僧舍色色備舉可以居後人之叅學者矣<span class='corr'>已</span>慮山顛跋渉棲眾為難卜築于麓後宋成淳中所稱興福菴者琳宮絳宇寶像珎龕與夫應接十方飢需食勞需息疾需養一切齋庖休舍之類靡不完好加于露禪等等予自露禪晚歸值其課誦魚板之清潔梵唄之精謹威儀之恭至悉中法律生敬禮焉盖予周還兩洞庭山水鴻麗樹木<span class='corr'>豐</span>蔚聚族之富甲于吳中獨禪剎率就衰圮即包山翠峰雄兩山亦覺寂杳無光及至堯峰興福而法唱喁于佛寺之勝遂為耳目遊從第一恨兩山獨不得此終缺典爾予過吳逢湛持太史誦贊湛川師道力曰一生受用龍洞苦功又曰惜師末年勤心佛事而簡忽己事予曰己事佛事有以異乎莊嚴法象導引群生願天下人一徃奔詣盡得與於斯道師固謂人人是佛人人可立地成佛與枯坐了悟孰多巢由淺堯舜深吾儒者之教亦如是也菴首建自師其徒悟亮等精苦拓成之陳子礼齋密行蓋儒而禪者從吳門伴予兩洞庭送之東壩為作堯峰山興福菴記授之</p>
</div>
<div class='div-other'><a id='mulu801' />
<p class='h2'>寶華寺新記</p><p class="byline">孫規</p><p>寶華山智顯禪院面震澤之洪瀾背長洲之故苑左控洞庭之峻右挹靈巖之巔刻蟠之闕相望遊糜之墟密邇真三吴之佳地一方之正游先是梁天監中有僧號憨憨者至自梵天營立香界植錫杖之故所化靈源之尚存年祀滋源締架幾圮國朝祥符乙乙歲故府崇儀秦公羲當巋然之未墜思勉矣而可興其疇尸之必有能者即以今心印師居焉增庫為齋堂禪室梵殿之類岌起金碧垂一紀間精廬克備云</p>
</div>
<div class='div-other'><a id='mulu802' />
<p class='h2'>天峰禪院記</p><p class="byline">魯旼</p><p>闔廬城西二十餘里山之顛有禪院祥符詔書賜名天峯考於圖記所謂報恩山南峰院者是也記言晉僧支道林因石室林泉置報恩院唐之大中改為支山禪院晉之天福改南峰額予先世松檟在羊腸山之朝陽歲時展省屢過天峰嘗訪遺詩舊刻求其地之所在以參騐之而唐人劉長卿遊支硎山寺皮日休陸龜蒙宿報恩寺水閣題支山南峰皆為賦詩寶曆以後州<span class='corr'>刺</span>史白居易劉禹錫亦有報恩寺詩按長卿至德中嘗為監察御史日休龜蒙松陵唱和出咸通年又言南峰院額故相國裴休所書也休乃大中宰相於是一時而報恩支山南峰三名並存則知記所載大中天福更名者誤也今山下楞伽院以有石刻言院即報恩遺址原田中有報恩惠敏律師塔碑言建塔于寺之西南隅當八隅泉池之上中峰蘭若之下碑望楞伽正在東北而記所謂石室者亦在楞伽人猶謂之支遁菴自菴前西向登山可數百步林中一徑入中峯院自徑前南行其登彌高又數百步乃至天峯北僧院其依一山而道周有石盤薄平廣泉流其上清泚可愛居易詩云淨石堪敷坐清泉可濯中其謂是也昔莊周言庖丁之刀十九年若新發於硎陸德明釋硎磨石也余謂此石其平如砥支硎之名宜取諸此而石文又如蹄涔者人謂之馬蹄石故禹錫詩云石紋留馬跡峰勢聳牛頭日休龜蒙與穰嵩起南池聯句亦曰翠出牛頭聳苔深馬跡訛又曰支硎辟亦過牛頭峯今在天峯之南此其可考者禹錫詩又泉眼潛通海之語與夫松陵詩所云水閣南池惠敏碑所言八隅泉池皆已湮沒失其故處而裴公書額亦不復見矣若山下石室山半石門天峰之傍有待月嶺下有碧琳泉又有放鶴亭其址猶在而劉白皮陸之所賦詠皆不及之此又不可考者也昔逸少既謝會稽安石猶臥東山遁乃與之從遊自放虛寂之境而有登臨之適故時人以為高逸遁之所遊多矣維吳之報恩越之沃洲最著沃洲有養馬坡放鶴峰故此山亦有馬迹石放鶴亭傳言遁常畜馬縱鶴其說皆有理趣非窘拘於浮屠法者也遁之沒已七百餘年而事之傳於名跡者猶不泯其為世所慕如此近歲僧德興者始傳禪法於天峰繼住持者十來人矣德興之始來茅屋土堦僅禦風雨後有文啟慧汀賛元維廣者大增葺之基土架木上瓦下甓堂殿庖庫廊廡寮閣門庭戺街次第完潔東有浴室西有憇菴佛號經藏無不嚴具以其治之非一人積之非一日而能終始如一故賴以成就其財費則取之州人非一家也予嘗以職事獲閱書於太史氏因見景德四年有建言者曰民佞佛費財冝加禁止上曰佛教本於脩心至於禪學為益滋大於是言者不行蓋先王以道治天下使人心化而不自知故其盛時慎獨而無思犯禮者非必士民也釋民心法之妙殆不失先王道化之意乃知前聖後聖其揆一也豈虛言哉贇公長老夙受法於明因禪師又深通順觀肇論之旨心地乃達無所底滯予之道友也一日謂予曰天峰自德興新之且及百年願有所記予謂沃洲居易為之記矣而報恩寂寥未有紀者因為考論本末書以畀之元<span class='corr'>豐</span>六年龍谿曾敗記吳郡朱長文書</p>
</div>
<div class='div-other'><a id='mulu803' />
<p class='h2'>觀音禪院碑銘</p><p>天下之名郡言姑蘓古來之名僧言支遁以名郡之地有名僧之蹤復表伽藍綽為勝槩至于傳法不泯真風剛紀之以文信無愧矣蘇州觀音禪院即東晉支公道林所建支硎寺也伊昔二眾同居舍宇尤廣其山有支公馬跡及所居石室存焉唐景龍中詔更名報恩及瑞陵初圮海內精宇人祇號咽茲寺在圮例獻文纘嗣佛日舟中旃檀之林枯美畢秀時太原尹盧公簡求方牧是邦與僧清贄相善乃勸捨俸錢復新締架大中五年請僧洪憲主之憲豫章希運禪師之法嗣也自咸通甲申歲至于乾德甲子歲凡百餘年陵谷迭遷香華中輟其年二月有永嘉禪學沙門文謙嘗駐錫姑蘇永先蘭若頗以佛事結諸眾緣尋詣天台大寂韶公禪師之法席願齒入室之列大寂示之曰汝雖越人非越地可居其當化人於吳地耳於是遂如大寂之教復來茂苑會僧正安公以報恩舊地辟而住持是為今觀音禪院矣復有本郡都知兵馬使趙承遇及司理判官張仁某等同經度之獲石銘於殿基承遇<span class='corr'>已</span>下名氏皆如銘之所記盖宿緣符契也未幾謙師徒居上方所度弟子三十餘人今之恩公上人盖白眉也亦禮大寂得其宗旨退而闡法席于先師之精廬昭善繼也恩公苦行有聞玄談尤峻適居放鶴之地雅契安禪之懷早歲師嘗入京師時愚方預常參一得相面今師沿前會之邂逅䟽本寺之寅緣欲愚為文以紀其事愚以向之所言信無愧者迺記而銘之云時大宋咸平六年六月忠果確勇功臣金州管內觀察使判和州軍州事光祿大夫檢校太傅兼御史大夫上柱國彭城郡開國公食邑六千戶實食封一千一百戶錢儼撰</p>
</div>
<div class='div-other'><a id='mulu804' />
<p class='h2'>超隱堂記</p><p class="byline">葉勸</p><p>佛子棄親出家本欲擺脫名利自非上根法器了達根源未有不為名利所縛雖大善知識亦不免於求名而利附焉故必欲開張舖席以求出世至於終老而不返一曰欲以利益眾生一曰欲以開導群迷此特自為之辭爾焉有能利益眾生開導群迷而不知所以自求安隱以遁其形耶余道友才公則不然雖嘗繇萬壽首座住天峯禪院纔得旬歲即興退休之念會余觧官南歸亦思與之相近因出<span class='corr'>槖</span>裝為營小居能仁精舍乃名其所居堂曰超隱盖佛以清<span class='corr'>淨</span>為本虛無澹泊為宗而垂世立教禪律兩行專說法相是真是實即謂之律說有非有說無非無當体不離湛然常住即名為禪自達磨傳此心印面壁九年不立文字不假聲聞而第一義諦復然流通徧周沙界自尓以來燈燈相傳照耀大千啟發昏蒙證菩提果超出世間與佛同体得茲道者才公有焉昔紹聖末余椽澧陽謁長老自齡於夾山時會下禪人無慮二百軰而獨談公不容口繇此始識公於此山之庫下形骨清癯標韻高古無異於孤雲獨鶴然稍稍接之話言莫非善辯柔輭議論風起至於亹亹之處如泉竇始開悉自胷中流出所謂深得辨才三昧者見知既<span class='corr'>已</span>如此之超然矣而又能於茲時出超然㧞俗之見以求隱處而退休焉其度越稠人廣眾卓絕數等矣以是而名茲堂非虛言也堂兩楹五架粗完潔不侈不陋真道人所居余不記其土木之工而粗記公超然隱居之意如此政和七年</p>
</div>
<div class='div-other'><a id='mulu805' />
<p class='h2'>支硎</p><p class="byline">高德基</p><p>支硎山在吳縣西南二十五六百沙門支道林常卓錫於此山多平石平石為硎又以支公處此故名支硎舊傳道林嘗居石室中所遺故物有木鞋鉄拄杖之屬旁有放鶴亭馬跡石皆因之得名延祐乙卯土人耕其地得小石碣刻偈云風既不來山亦不去逢羊遇狗合做一處後有小字云阿多摩偈人皆不觧其說石刻見在白雲寺中</p>
<p style="margin-left:2em">支遁菴　支硎山山一名報恩山晉高僧支遁道林剜山為龕世稱支遁菴又稱石室</p>
<p style="margin-left:19em">王賓</p>
<p>不知城市有囂塵只見寒泉盡日新是處與誰閑共坐許詢之外更無人</p>
<p style="margin-left:2em">放鶴亭　　支硎山支遁放鶴處</p>
<p>生身高潔是仙才可使樊籠裡面來人在夕陽闌畔望肯從塵外再飛回</p>
</div>
<div class='div-other'><a id='mulu806' />
<p class='h2'>吳中舊事內一條</p><p class="byline">陸輔之</p><p>華山有智顯寺宋紹聖四年知樞密院事林希請為功德寺遂加慈嚴之額林氏墳在寺後</p>
</div>
<div class='div-other'><a id='mulu807' />
<p class='h2'>穹窿禪院記</p><p class="byline">楊宿</p><p>穹窿禪院者唐會昌六年之所建也先是蕭梁下詔取梅梁於茲地致白馬之奠感明神之徵因謂白馬塢即茲院之址也至唐宣宗改元大中重興梵宇法眷承紹六世于茲事曠繕完迨今百載飛梁朽以虹天危薝壓而翼摧則燥濕之患是生矣大教不泯招來信人天王嗣位之八年粵有當院徒弟奉安發志必葺果得檀那繼踵而至自夏侯鍾離二氏等一百五十餘人咸蠲<span class='corr'>淨</span>緡鼎新大壯殿堂爽塏廊廡轇轕璇題次第以輝鮮金地廻環而嚴潔於戲阿舍所云若能補故寺者是謂二梵之福則安師之興葺能事有是夫諸檀信之慈悲喜捨有是夫魁茲勝事願勒真珉聊奮直筆為記歲時皇宋景德四年三月九日記</p>
</div>
<div class='div-other'><a id='mulu808' />
<p class='h2'>麝香塢<span class='corr'>淨</span>念精舍記</p><p class="byline">姚廣孝</p><p>蘇城西之諸山高而大者惟穹窿山山之陰折而小西曰麝香塢姚子得塢之地近百畆一逕而入窈邃衍夷若盤谷然離地百餘步有茅屋數家為隣鳳凰山如几當其前穹隆山如屏直其後竹樹蒼翠池泉澄渟諠囂不聞靚深可愛於是姚子結廬其間作退藏之所中奉西方教主阿彌陀如來像晨香夕燈精脩念佛三昧眾妄頓消一真不立於是取楞嚴經中大勢至圓通法門<span class='corr'>淨</span>念相繼之語名之曰<span class='corr'>淨</span>念精舍夫人之心本來清<span class='corr'>淨</span>良由一念妄興即有<span class='corr'>淨</span>有垢也一念垢則為眾生一念<span class='corr'>淨</span>則為諸佛惟佛與生在乎一念若一念著<span class='corr'>淨</span><span class='corr'>淨</span>即為垢一念忘垢垢即為<span class='corr'>淨</span>所以智人無<span class='corr'>淨</span>而<span class='corr'>淨</span><span class='corr'>淨</span>而無<span class='corr'>淨</span>無念而念念而無念是為真<span class='corr'>淨</span>真念也雖然如是見者尚存於法未為究竟當知此心如太虛空念起念滅如空中花是垢是<span class='corr'>淨</span>如水中月眾生諸像如鏡中像畢竟無有實者我此精舍如海上漚亦不可得凡過吾精舍作是觀者即登不退轉地於是姚子復說伽陀以啟其來者之<span class='corr'>淨</span>信伽云陀曰吾觀世間人心如太虛空良由一念興而有<span class='corr'>淨</span>與垢垢則為眾生<span class='corr'>淨</span>則為諸佛一念若著<span class='corr'>淨</span>是<span class='corr'>淨</span>即是垢一念若忘垢是垢即是<span class='corr'>淨</span>所以大智人無<span class='corr'>淨</span>而為<span class='corr'>淨</span>無念而為念<span class='corr'>淨</span>念不可得斯為圓通門故我此精舍如彼海上漚畢竟不可得凡過精舍者若作如是觀即入三摩地</p>
</div>
<div class='div-other'><a id='mulu809' />
<p class='h2'>聖恩禪菴開山記</p><p class="byline">陳元宗</p><p>中吳號稱名藩非特以物產富雄天下而佛宇之盛咸殫極壯麗雖小鄉僻壤無處無之郡西連山數十欝然森聳香臺寶地爭據殊勝若靈巖之軒豁白雲之深秀天池之幽邃固已為古今名人所稱賞其巋然興於我　朝者則聖恩禪菴亦其一焉菴盖禪師萬峰蔚公所剏在郡西七十里袁墓村之鄧蔚山按郡志以袁為玄蔚為尉而名村以山公恒得石刻山下乃宋進士廸功葉君和甫墓中物紹興二十九年所藏由是始克正三字之誤碑晚出菴時未甚有名故志不暇悉疑三字或姓則莫知其然也厥地瀕太湖草木清潤群巒環抱菴當其腹軒豁而不病於敞深秀而不患乎僻幽邃而弗失之隘重樓複閣位置適冝並山勢為起伏層見疊出如畫法華山自東逶迤而南轉折西指墮半湖中宛若飛舞下有小阜隆然離立類覆鉢正當其前而洞庭諸峰點綴波間處其次而湖南苕霅群山復次其後云遠黛浮嵐風颿沙鳥日夕容與三萬六千頃之波瀾七十二峯之奇秀一旴衡若指諸掌誠足以兼眾美而有之也初公以元末壬申提其師千巖之學自浙東游歷至是觀厥殊勝丐廸功之玄孫華一得棄隙数尺縛禪居之久之人漸信向　皇明開天表章真乘而公道價益隆緇素奔湊洪武九年始闢地為觀音寶閣諸室號曰聖恩焉尋與其徒普壽等構演法之堂落成而公示寂壽與其弟普隱用甲乙之傳繼主菴事乃乘其願力發其留貲於經畫指授處大佛殿以及伽藍祖師二祠及三塔院齋厨有堂春碓有室凡像設之莊嚴妙麗則僧普現善明與今住持智璿任之<span class='corr'>已</span>而首座普持以為梵宇之制必備鼓鐘警昏旦以集眾而闕焉非所以稱嚴肅乃為重臺範銅為巨鐘而法鼓雲板則委之僧<span class='corr'>淨</span>心自是雷轟鯨號六時震撼花香燈供淨潔鮮明而規制漸備矣永樂七年智璿既正席尤孜孜于述作首撤大殿瓴甓之毀敗者而一新之議以為前所造法堂去殿一隅非處乃改卜於殿後龕置檇李蔡景和所施大藏經于中易舊為丈室中奉大士小像前設無盡燈復營僧堂右立碧照軒為娛賔之署而山門廊廡眾寮庫庾舡舫之類以十四年之冬咸用告成於是丹甍紺宇文栱華衰山湧翬飛人天瞻駭而山川改觀四方遊覽之迹莫不以寓目為勝事雲水之徒從而栖止者常以百數計有不遠萬里而至者咸謂其勝槩宏模雖宿號名剎者未易過之其為役至殷為費至鉅雖出于四方善信之所樂施而人未始非之大殿則郡人金榮甫及其子婦三人罄家以濟而功居其半僧堂則智璿佐以衣鉢之<span class='corr'>羨</span>為鈔六千緡前後置山園二百餘畝<span class='corr'>斂</span>其產貿遷以供歲用不足者則賴遠近好事之家舟肩之助庸取給焉始公鑿四大井人莫測其意及是人得無遠汲之困盖可見其慧力之至矣智璿念自剏始已來三百甲子而登載[(厂@((既-旡)-日+口))*頁]未有作爰礱石以記來請余辭弗獲竊以為天時人事之會合一皆有数今而四方名勝為方外據而有者搜抉殆盡矧吳佛祠之盛歟是地也距郡不一牛鳴初無崇岡峻嶺長林大澤為之限隔方袍羽人之蹤日相尋乎是而有目弗見焉豈非天造地設鬼神訶衛有俟于今日者子方公之得刻也欣然若有夙契則其兆固非偶然矣抑嘗觀夫所謂名山勝剎者皆興自徃昔多者千餘年次亦五六百祀而後剏建始備公以赤手入吳得容膝之　于灌莾蒙羃中非若名山勝剎素為人所欽仰之為易舉其難豈直什百乃能跨而軼之隱然成一大叢林雖由人事之會合而公願力之感召於人者良不可誣其為開山苐一代祖師又何負哉普壽等又能䔍於繼志述事益可見其源流之懿非能深達理事之不二示現有為以成始成終者疇能然乎方今　聖人執金輪以馭世佛日再中行見賜額之頒有不期而然者矣余不足以知佛學之奧庸備著其山川之美剏始之詳欲使繼之者無忘所自而[(厂@((既-旡)-日+口))*頁]名思義以共報夫　君親之恩因不覺其辭之覶縷若夫公之行業自有語錄及見翰林學王公達善所為塔銘洎余所造傳中兹不復贅　承德郎刑部主事永嘉陳亢宗撰并書篆　永樂十五年二月朔旦住山智璿立石</p>
</div>
<div class='div-other'><a id='mulu810' />
<p class='h2'>天壽聖恩禪寺事蹟記</p><p class="byline">王一寧</p><p>姑蘇去郡治西南僅四十里有山曰鄧尉綴毓峯巒之蒼翠遠枕洞庭之巨區前朝剏建天壽禪寺聖恩禪菴為上下道塲元季寺燬菴存而後神僧萬峰蔚禪師出謂是菴氣[酉*瓜]敻異乃於此開山說法十方禪衲爭馳叅禮於座下者星拱雲合師月勤于封植培萟墾田於川鑿井於谷住木脩篁葱蘢環繞山麓間師　叱石預知覺慧神通不可具述繇是居民向化施財資助者甚眾殿宇廊廡輪奐一新像設嚴整安禪有室延僧有寮伊蒲有供為接眾叢林<span class='corr'>淨</span>境師入大寂定其弟子勝學無念法師勘明上乘㣲妙正宗究竟不立文字之學道風馳振於半天下幸際　太祖高皇帝龍飛開天得以安隱洪武中雲遊行化於湘南以通靈侯薦召至　奉天賜坐喻問當世之事及正法宗旨師仰瞻具清<span class='corr'>淨</span>眼應對掉廣長舌敬謹一言無失　上大悅欲授以僧錄緫司綱領法門之職師載拜九頓辭不就　詔許之爰灑宸翰遣中貴官齎送還山厥後屢荷　龍章寵渥賜賚弥厚誠千載一遇也師脫幻出塵其法弟智璿亦蔚師手度梵行卓尔而能靜定心王超然物外恢宏其新規增飾其舊製建層樓甃複道盖其功深矣永樂中秋官主事陳公亢宗嘗為作傳以僧臘之高謝事復隱同袍寶藏持禪師典其事寶藏既超化僧錄講經實公大和尚敘其本末撰靈骨塔銘其所傳有自也璿師證無聲三昧其法嗣碧潭清師悟堅密徹見之徵歷正信希有之功其操也如金斯剛其行也如玉斯潔睠是庵嗣葺若是之金碧交煥歎寺之廢弛為荊榛瓦礫之塲喟然曰夫三界一體一方一剎可不以彼此併而歸之奚用謀於二業遂遣法弟道立上春官大宗伯䟽其事援　聖朝之制得允所請郡檄下郡併額為天壽聖恩禪寺寔正統八年也時住持虛席適巡撫工部侍郎廬陵周公忱舉碧潭師以蒞其任師尤能砥礪加勉增建毗盧宝閣天王殿香花石橋山林出色泉石重輝法鐘法皷祝　聖壽與天地同其久慧香慧燈賛佛法與滄海同其長復搆軒室百楹將廣堦墀發坡嶺得奇石玲瓏小山一壁四仞靈秀乃天成也豈非碧潭師道德之所符夙緣之所合至其寺寺致日益盛大繼之於其前續之於其後無忝祖風名[夕*即]儒碩樂與碧潭師交稅駕于此則心曠神怡不知世之埃壒為何如哉一日師致書請予言記其傳宗事蹟勒石以詔後之嗣法者義莫可靳予惟汃國之教流于東土延衍于天下後世臨濟其一焉得其人則顯其地得其地則表其人今碧潭師得時行道於太平之世寺與名兩立後之仰于清師若清師之仰于蔚師也閶闔門<span class='corr'>艁</span>玄関以便雲水行脚野衲休息之所可謂博施矣投寺之選佛塲者常滿千指香積齋糧歲以千斛計住持舉以甲乙規範有定而不紊也因其請述此以復樂道人善之萬一云是為記通議大夫礼部侍郎王一寧撰太常卿兼經筵侍書程南雲篆承德郎刑部主事東淮史敏書大明正統十二年十月上澣穀旦住持沙門道清立石　琴川王淵鐫</p>
</div>
<div class='div-other'><a id='mulu811' />
<p class='h2'>昭明寺記</p><p class="byline">虞集</p><p>吳中多古佛寺徃徃有蕭梁遺跡郡城西四十里曰錦峯之昭明寺相傳以為昭明太子所建故曰昭明或曰錦峯之山產文石中為用器華采炫爛故有是名或曰其寺中處沃壤群山如屏如翼去寺皆遠無所障蔽其稱昭明之名此殆是也然而不見於郡志豈會昌沙汰之後日就頹廢脩志時冺沒　聞故也宋嘉泰中里人有周氏子為僧於穹窿白馬寺曰南公歸省其父父曰吾老矣汝母遠我南乃即昭明故址葺之以居辛苦勸乞周父又以其財力助之　而施予者日至歷數十年法堂僧堂厨庫粗備土田稍為人所侵去者以漸來復其子本立實相其事南沒立躬任作勞思成南之志益殖美壤作佛殿門廡方丈之　度弟子九人約以次相繼嗣主院事至元中執事者浸用懈惰遂以中㣲南公之願力幾息矣一真始出乎其間大有以充闢之山林廣袤而林木足用土田易治而共具有餘矣屋室華麗外固內完其計慮久遠者日以周備矣昔之處此者不知有所紀述以待來者是以数起数僨相尋於数百年之間而莫之定獨真公知以此為意亦自其積之不易而成之不可忘也噫為佛者之初固不以植生營業為務然而四方名勝之處或困於主者之不一徒眾之集乃至失其所依曾不若世繼而守者之為遠也然而得其人則易以興不得其人則易以衰物理固然非獨昭明而已然則真公之欲記之也冝矣予之先壠在吳者與其寺相望為鄰故不辭而為之書錦峯舊有宋穆陵親書　賜貴臣之家者今留昭明云</p>
</div>
<div class='div-other'><a id='mulu812' />
<p class='h2'>澄照教寺記</p><p class="byline">陳最</p><p>佛宇之興其來尚矣自竺乾入洛象教歸周琅函流貝葉之文寶塔閟玉毫之相莫不圖諸爽塏樹乃精藍苟非背山而面林左泉而右石則何以延大千之開士啟孤獨之名園是故鷲嶺雄標世尊因而說法雙林秀拔惠遠由是奠居盖人境之両殊無古今而一致蘓州郡城之西北三十五里山曰陽山山之下寺曰澄照先是唐會昌中丁某施白馬磵宅為白鶴寺後有龍興寺僧智義因遊其上縱目周覽嗟其年祀寖遠名額僅存榛莾靡除基址甚隘於是鴻臚卿左衛大將軍曹茂達六代孫玄祚拾祠堂基以搆寺不改舊額因而遷之始剏茅茨数十間而已觀其岡巒環合巗谷洞呀其佛者之津梁乃道林之形勝靈啟其地人興厥謀决智力而有開獲神明之來義寺中有靈泉潛發莫窮其源决洩蓋自於神功䟽鑿豈因於人力引山渠者数泒溉民田者百勝水旱不更其淺深遠邇必沾其潤利為國彭城威顯公嘗而異之因改曰倦眾我宋祥符初始賜今額乾德中義公既沒上足蘊明嗣而續之香火無廢道者蘊與亦義公弟子也勇猛精進出於常倫痛先志之未終發精心而善誘由是智者獻謨壯者效用經始勿亟舉而新之敞廣殿以安睟容飾華龕而庋大藏厨有庫香積之供成僧有堂[(冰-水+〡)*ㄆ]雲之眾集晨昏是警鼓鍾於百尺之臺水陸致虔設會於五層之閣而又置懺院法華院亭榭高揭房廊繚周耽然巍然不勝其壯觀矣開寶中太保韓公承德復捨梳洗樓為塔院詳其始末敘厥廢興見徵蕪辭用紀珎琰時天禧五年十一月二十一日記</p>
</div>
<div class='div-other'><a id='mulu813' />
<p class='h2'>壽聖院記</p><p class="byline">強浚明</p><p>元祐八年九月辛<span class='corr'>巳</span>同郡錢君慎㣲過余言曰昔我先王既荒吳越維子若孫分建藩屏我高祖廣陵宣義王實鎮中吳父子再世嗣　有節鉞逮我皇祖司封始去而仕子朝然自廣陵而下四世皆葬於蘓晉天福辛丑歲曾祖威顯公始建寺於吳山之麓以為薰修之所用其山名之曰吳山院本朝天聖丁卯歲主僧維久嘗遷其寺少南既又遷瓦塢最後遷宋塢則今所建寺之地也治平中賜今名壽聖院厥初屋纔数十間僧徒甚寡歲久益壞而僧之來者日眾先將軍為出緡錢二十萬俾其徒懷政合眾財以新之然後瞻礼有殿講說有堂井廬庖湢無不完具又俾其徒懷遇即寺之側相沃衍之地闢田百畆歲更<span class='corr'>豐</span>凶不資檀施而寺常足食先是法堂獨庫隘不稱寺僧智來又侈大之以增其舊此寺之興踰百年更三遷歷吾家四世而後大備其成之難如此幸此寺日益新僧之來者日益眾則錢氏之興可知也恐後來者亡以考也吾子試為我書之余曰唯唯詞曰武肅多子大王小侯厥初啟宇十有三州分建子弟維藩維屏維時中吳式控外境廣陵受鉞闢壤千里文穆之兄武肅之子生有其土死即葬之父子孫曾相望纍纍在晉天福當威顯公相方視址爰作佛宮桓桓將軍世濟其美百年于茲寺更三徙浮圖惟久實繁有徒修敝徙廢不忘其初太湖之濱吳山之原斷石刻辭敢告後昆</p>
</div>
<div class='div-other'><a id='mulu814' />
<p class='h2'>明因禪院重建方丈記</p><p class="byline">凌民瞻</p><p>世之為放曠曼衍之言者指宇宙為極矣如來[日*示]宇宙猶一漚也嘗以大千世界為言斯多矣而未極其廣也嘗又以殑伽沙世界為言斯廣矣而未得為無量也然則無量者非世論所可計矣如來能如是無量世界置諸虛空而不墮納諸芥子而不迫擲之方外而無動沃之巨浸而不溺神化無方理絕思議是莊嚴偈云<span class='corr'>淨</span>土如所欲受用皆現前盖言諸佛如來游戲三昧自在若此雖欲貿梵世於忍土遷內苑於　鷲峰固為不難然且狥湏達之請而經營舍衛之室忍其虛府庫殫智力而後成豈神境妙用不足尚耶嗚呼非具大悲者孰能與於此眾生差別知見冥鈍要以檀施攝其初心由是言之祇園精舍豈一手一足為之哉茲院成於國初景祐中璿玠師頗易舊宇其間未葺者日益隳圮長老唯廣師補漏支欹迨<span class='corr'>已</span>四稔尺椽寸甓不以強人凢興斯緣莫非樂施熙寧七年四月二十七日始工後十月而工畢坎高增庫廣倍舊址欂櫨欀角亦攻堅材圬墁斵削皆聚良匠美哉輪奐不日而成如天持來若地湧出物不終否在人而興僝工之初予嘗謂師曰弟子貧不能以財施弱不能以力施它日願施鄙文讚勝事明年師故遺書來岳陽從索斯記師昔住天峯盖有甚大緣事未嘗刻一言今反記此者是欲攝我以文施因得記其歲月焉</p>
</div>
<div class='div-other'><a id='mulu815' />
<p class='h2'>平江幻住菴記</p><p class="byline">釋明本</p><p>清<span class='corr'>淨</span>本然云何忽生山河大地楞嚴有是語昔僧問瑯瑘瑘述是語以荅之僧頓悟玄旨人徒知山河大地是幻而不知清<span class='corr'>淨</span>本然亦幻也鏡光本<span class='corr'>淨</span>物像無狀而生水體元清月影不期而現原夫昭昭影像所現之幻跡也澄澄水鏡能現之幻體也幻與幻盡覺與覺空斯僧所以悟極也大德庚子余遊吳中郡人陸公德潤施松岡數畆于閶門之西地曰雁蕩結茅以棲禪者踵至僅半千指凡三見青黃絕際上人永中與董菴務一日眾集請名其菴因謂眾曰二千年外大覺世尊棄王位臥深雪夜覩明星與無邊有情同時渉入如幻三昧嗟乎眾生迨今沉酣情妄而不自知我曹出家雖依此如幻三昧而住無有所未悟者冝以幻住名之可乎時有避席而言者曰承教有言幻身滅故幻心亦滅幻心滅故幻塵亦滅幻塵滅故幻滅亦滅幻滅滅故非幻不滅其不滅者是住乎非住乎余曰子以識量分別欲知幻法是住非住無乃增益幻見安有悟入之理也爾但能蘊無義語於識藏以究其心捧應量器於檀門以正其命荷百丈不作不食之具以效其勞守諸祖萬慮冰消之誡以堅其志一旦能所頓盡功用兩忘廓爾無依劃然起悟則是住非住政不待借手於無臂之人也越十八年歲丁<span class='corr'>巳</span>中忽相值於吳松江之舟中從容敘舊亟請業以為幻住菴記擬相傳於久遠云爾</p>
</div>
<div class='div-other'><a id='mulu816' />
<p class='h2'>吳門重建幻住禪庵記</p><p class="byline">宋濂</p><p>姑蘓幻住庵者元普應國師中峯和尚本公所建立也國師既得法于高峰妙公唯恐人知而挽其出世深自韜晦徃游三吴間大德庚子國師年三十又八嘗憇閭門之西麓見松檜蔚然成林問名于居人則曰此雁蕩也國師喜曰永嘉有雁蕩山乃應真諾矩羅示下現之所名與之同其般若之當興耶吳士陸德潤聞其言遽以地施之國師縛草庵三間以居趙魏公孟頫為扁之曰棲雲國師趺坐其中而問道者連翩而來至于五百指之多乃創精舍一區僧俗超功不三月而就所謂堂房門廡咸具乃請名于國師國師曰澄澄水鏡能現之　本昭昭影象所現之幻跡與幻盡覺與覺空斯則超悟之極至也吾儕依此如幻三昧而住冝以幻住名之當是時若南詔之無照鑑西江之定叟泰荊南之鐵印权冀北之指堂月號為一時麟鳳咸集輪下幻住之名藉藉于四方矣又明年壬寅松江瞿霆發延主天目山大覺正等禪寺國師不俟終日避走南徐而向之相從者皆水流雲散唯絕際中玉亭立二師素掌庵政相守于寥寞之濱自時厥後二師後入寂立之徒湛源止止之徒用庵照補苴[卸-ㄗ+(少/日/小)]漏而思繼承為尤謹元季兵亂一旦蕩為塵埃而不可致詰矣用庵日憂之圈為興建之計僅四十年皆次第就緒而復國師舊觀實　國朝洪武戊申之春也庭曲之碑久未有刻文會濂　朝京師道過吳中用庵以記為請濂聞國師之道東行三韓南及六詔西通印度北極龍沙莫不躡屩擔簦咨决法要然其心未嘗自以為足屢却名山而不居飄蕩窮崖孤洲之上誅茅結廬在在以幻住名之其故何耶盖謂主持宗教必無上大道必夙植福緣必明智通受具是三者然後可其意誠有所激欲以身捍大法俾之去澆而還淳也用庵思祖武是繩木茹澗飲夙夜究明本心其亦可謂無忝于國師孫曾者乎嗟夫諸法固幻也而住者亦幻也知住者之非住始知幻而非幻也幻而非幻則如幻三昧在烏雖然非幻亦幻也是為記</p>
</div>
<div class='div-other'><a id='mulu817' />
<p class='h2'>栖雲室記</p><p class="byline">宋濂</p><p>中峰本禪師結廬姑蘇城西以為禪定之室翰林學士趙文敏公書其扁曰栖雲迨今數十年中峰卒而廬亦頹壞中峰之孫用庵照師作新室于故址復取故名揭之而屬余以記余笑曰師其欺予乎哉今之廬非昔時之所築也今之人又非中峰也而猶曰栖雲何哉室廬之壽以百年計人之壽以數十歲計禦燥濕閱寒暑屹乎有不傾之勢毅然有不亡之意今欲求而見之且不可得矣彼雲者起滅萬狀不可斯湏審視奚為而久棲此室哉文敏公取以為名固異矣師取而重揭之又異也余復以言文之不亦甚異乎雖然自其易化者觀之則天地曾無殊于水中之漚自其可久者觀之流電之光可使比于歲月自其有形者觀之泰山可以齊于毫芒自其無形者觀之一髮可以擬于嵩華久速巨細者跡也有跡者固不足恃以不壞不可以巨細久遠論者道也斯道也何間于古今新故之分哉然則安知今之廬異于昔之時所築今之人異于昔之人哉而雲也安徃而不在乎嘗試與師登姑蘓之臺而覽古今之變三吳之間崇臺廣榭凉亭燠館敷金碧而玹丹瑤極人力而窮物狀者何可勝數盖有歌舞未畢而號泣繼之車馬陳于庭而狐兔<span class='corr'>已</span>游于寢席矣彼之富麗奇瑰苟與栖雲之室絜量大小何啻岡阜之于沙塵今彼皆不復得守而此猶能新其棟宇而不廢何耶盖無道以保身者雖富麗不能久存而有道之士身亡而名立固不隨世以為變遷也吾坐乎斯瞑目而思之充乎室皆雲也皆中峰也入吾耳而接吾目者皆道也中峰之徒苟有志于道孰不可為中峯哉尚何取于區區之故名也乎師近道者盍以吾言求之</p>
</div>
<div class='div-other'><a id='mulu818' />
<p class='h2'>中峯草堂</p><p class="byline">楊循吉</p><p>中峯卓錫處皆以幻住名之道行既高四眾皈向凡建所謂幻住庵者有數十處今在吳中者正居吾家雁蕩村之西無二里遠也殘碑墮草莾中雖殿堂三間基址去地殆五尺餘云禪師之所築也故老相傳建此菴時馬海粟煉泥趙子昂搬運中峯自以塗壁即此草堂是也或謂馬趙二公貴為王臣豈屑為是此俗人之見耳前人高勝處至多要此亦是其高致常事何足恠也</p>
</div>
<div class='div-other'><a id='mulu819' />
<p class='h2'>南濠金山下院記</p><p class="byline">楊循吉</p><p>地之<span class='corr'>淨</span>垢起乎人心繇一人發一<span class='corr'>淨</span>心故能使垢境湧為<span class='corr'>淨</span>坊是故居人沾其福游客資其勝則茲院是也始吾境蔑有佛之家魚肉食貨利焉莫聞慈悲之梵音與瞻妙嚴之瑞相也傳老本以力傭能依大覺一念之<span class='corr'>淨</span>起十方之地成遂以正統丁夘創有茲院始則荒墟數弓上作圓通大士之室而前隘後逼莫克寢處乃盡收其地而作之寮舍囊無留金院既成無所于屬聞金山萬峰禪師玄風特茂四眾載趋傳擇蔭子祗樹求芘乎法幢持院蹟請知寺昂公獻諸禪師時其徒今典院德雲峰侍側器度偉秀謂之曰彼院在人境回事無憂吾觀尔貌<span class='corr'>豐</span>碩可居之他日并為老僧建㱕窆焉自是昂公下山營募則必以院為家飢則齋倦則休也而所引必雲峰與俱創廣堂三間嗣傳之績雲峰居久緣熟利養之資將與古剎侔烏屬昂公下世茶毘之餘乃迎不壞之骨于院後作石塔傳年益老不勝院務雲峰有弟子三人曰文僎僎字仲巽嘗從杜東原游善書能詩亦閑禪觀傳既謝緣西逝復塔于昂公之側成化癸<span class='corr'>巳</span>眾舉雲峰知金山寺越三年厭名惡紛復旋于院以院事付仲巽專領焉余居邇院北二百步方外之交惟仲巽一人自少至今每家居之日必以此院為外齋及養痾在告游尤數至是院也左通市巷前面水田右帶溪流其遠秀則有望市之墩羅萬僧奴之墓類嶺類壑高松挺特茂樹掩映野徑交錯雜乎田間若城郭外如此境冝在艱值之數不知惟吾之獨得欤不知人盡以為然欤若夫酬人事隙身倦體困則挾一書徜徉緩步憂觧慍釋使路人遇之者肩摩不讓混同于野夫此吾之因院以有游也及門緇袍出迎談空論有供止一茗或觧衣高臥憇息于匡牀主不貴礼客不貴欵殆于兩忘此吾之至院而為樂也若值食時則取具于家不煩院設故吾之游無早暮院不拒烏至于納風于溪觀月于庭看霞于郊視雲于野把臂連袂無不與仲巽俱盡其游與既倦而歸則仲巽必披衣相送東極乎巷首西底乎王園予與仲巽真稱法侶之骨肉無一字紀錄院蹟失其厚薄矣况知顛末無如余又奚讓焉天首之以傳之建著始也記其二塔誌奉歿非私創也詳堂字之蹟見作之難也敘院之群眾善德也昭院食之艱勸有力防侵蠧也述環院之境明其幽勝能助道芽也道吾之所以游彰愛其人也吾之記院盖如此弘治庚戌十月望日</p>
</div>
<div class='div-other'><a id='mulu820' />
<p class='h2'>壽生菴興建記</p><p class="byline">劉鳳</p><p>壽生庵者為予里中佛剎自昔元季創立以至于今其繼緝之者曰性月時則有萬鹿苑陸五臺王龍溪諸公徃來寓于是庵則其興緝也易又有王龍池林心泉前後為守其接遇諸公礼甚殷則性月爰有憑烏自後住是庵者力不任前業頗隳僧永休自瑞光來竭力闢創其初棟宇卑小垣墉蔽密多設房櫳未有高軒崇逵于是緣募諸長者選材庀工構立穹宇以為佛殿而像設威嚴旋有差第蓋未久即世其徒萬融紹隆前緒內外聿新高潔爽朗融之功何其偉哉且今無名德若五臺軰于此流連則郡邑諸公亦不復知有茲菴里中父老惟知僧之戒行無虧悉心奉施率先從事鳥可無記余因憶徃昔數至于庵而性月能醫藥以治人患故博濟普惠開拓其址而始之逮今融亦不交于王公大人但禪寂以修無為口之易集其感化則尔乎夫廢興時也隳成數也即茲菴開建于元季嗣法者幾何人非不能網紀其事之難而禪定之難故能證修于茲菴者予未之聞今融既于眾有緣則其能崇飾剏造之也既有可紀以貽將來若迺于其躬之超三界而出萬有者則不足輕重于茲也黃檗曰有必速卞無必久長興必速廢廢不終窮天地雖變虛空　獨常則斯菴之存為予里中崇剎亦寄之真理而<span class='corr'>已</span>哉</p>
</div>
<div class='div-other'><a id='mulu821' />
<p class='h2'>重修壽生菴記</p><p class="byline">王心一</p><p>吳城為江南都會而胥閶之間則又吳城之一都會也市人肩摩轂擊如蟻百貨巨航鱗次填委市肆如山四方商賈言語嘈雜如沸徃來冠盖之倫河干接迹如雲夜半酒人竹肉之聲不絕如縷浮沉五濁無非苦海誰為彼岸獨是六時鐘聲佛號向人耳根若提若命則有壽生菴在焉菴為天池之下院元僧道在創之成化間有德圓嘉靖間有性月遞相葺而廣之繇性月以迄于今百年之中風兩侵蝕歲月摩盪日有傾圮之患雖菴僧萬融與其徒慧炤拮据修葺遐邇皈向而相繼示寂未克鼎新乃其徒修慈者復就遺構修其垂廢拓其未備比性月之初而加飭焉脩慈又不煩募化取香積之餘與檀越自然之喜捨鳩工庀材<span class='corr'>已</span>成勝果夫脩慈何以得此也吾聞佛之為教皆于無處設法故言佛者必歸于空學佛者必先于苦修慈為太保陳僖敏公裔孫夙有慧根其學佛也戒律精嚴自一衲一鉢而外毫無所蓄倘所謂不住色布施不住聲香味觸法布施者耶其靜息也超五濁而俱盡其接引也登彼岸以為招故人遇之各忘其我相而自生其懽心相湊成緣譬如水之不能不波山之不能不雲脩慈與其徒誦諸大乘磬聲梵唄六時無間于是四方之徃者來者居者聞斯音也如病熱酌以清涼爽然當口翻然動心各知名利之外別有津梁營營逐逐元非故我使五濁眾生盡出苦海盡耀光明其所濟渡寧有邊際崇禎元年戊辰皋月既望</p>
</div>
<div class='div-other'><a id='mulu822' />
<p class='h2'>龍樹菴記</p><p class="byline">錢謙益</p><p>儒者文文起姚孟長吾郡之巋然者也[(厂@((既-旡)-日+口))*頁]好從浮圖廣傳者游傳學浮圖法參雪浪雲縷諸大和尚栖止華山鳩<span class='corr'>淨</span>侶繙大藏披莾經營若庀其家未幾華山有攘地之訟傳自誓于佛云削髮願以死殉凡三載訟稍息乃口而游虎林天目諸山軌行堅苦歸于墓田丙舍結廬以居因斥之以事物齊眾所謂龍樹菴者也吾覌佛之徒其為說以為山河大地一切如幻而其身之所寄瓦盂錫杖一飯一宿即五山十剎亦比之于逆旅傳蘧而已然其人徃徃以塔廟為國土以伽藍為金湯而效死以守之身可殺而不可奪若傳者何其固也今之為[夕*即]大夫者身受　國家疆圍之寄而不難以戎索與虜一旦喪師失地拱手瞪目彼此相[(厂@((既-旡)-日+口))*頁]視所謂敗則死之危則亡之者其于浮圖何如也夫浮圖之塔廟彼四海未嘗耑責任于一人又非有高爵醲賞勸誘于前巖刑殊死警戒于後也而浮圖之效死以衛塔廟者時有而[夕*即]大夫視疆圍之事若奕棋然豈佛能以禍福語傾天下而　國家之賞罰[(厂@((既-旡)-日+口))*頁]不足狥欤抑亦佛之徒棄氏毀服視除髮毛無妻子身名之紲覊故其志傑然得信而未可以責諸[夕*即]大夫與嗚呼此之不能而彼能烏而又疾其能焉而思以盖之曰彼浮圖也彼之效死以居者固慬而免于吾之廬者也一旦有事上不能謀下弗能死委而棄之　國家之疆圉曾不淂比于浮圖之塔廟而不以為恥也文起孟長儒者也不斥浮圖而與之游也宜傳治龍樹菴既成文起以書屬余曰傳具石請記子其勿辭余為之記曰菴在吳城西白蓮涇南右折半里許老樹拒門如虬龍攫拏因以名菴搆十方堂以養老病畜池水以放生立普同塔以厝闍維四眾而文起書金剛經刻于塔上經始于萬曆丁<span class='corr'>巳</span>凡若干年以底于成是為記萬曆己未仲春月望</p>
</div>
<div class='div-other'><a id='mulu823' />
<p class='h2'>小雲棲題額記</p><p class="byline">張世偉</p><p>小雲棲題額者故吏部郎周忠介公為龍樹菴主西崖傳公題也西崖得法于雲棲歸舍墓為菴在吳城西五里白蓮涇南淪漪交前墩皁培後灌木叢陰稱郊外勝地其焚修梵唄一準雲棲六時課誦未有揭而標之者此忠介公所為題額也公所至清風勁節傾動一世而宅心極平且慈度其徃因非直從英靈中來每值勝緣福地輒與同志讚歎徘徊久之西崖能以硬脊肩佛事盖尤所許可者方菴之創也山門未顏額會公初習顏平原書心諾為今所題且曰俟吾學成而踐烏閱數月閹禍熾公遂及時天啟丙寅三月望也維時遍速名賢警耗日亟公自知不免宿陰未霽旭慘無光即紙窻竹屋亦非尋常蕭蕭况味公[(厂@((既-旡)-日+口))*頁]心念題額促予兄孟舒為商欵式儲墨瀋欲書所為小雲棲者已他冗未果而外報緹騎逮公至矣縣宰懷牒坐前楹內外聲沸宅男女環遶哭公從容謁家廟辭訣不復處分家務[(厂@((既-旡)-日+口))*頁]與諸相知慷慨語　中朝事忽憶曰僧諾不可不踐又吾意所寄也遂渉筆排行填名用圖書記無纖毫謬者此公署書絕筆也嗟乎[嵇-尤+九]生琴夏侯色誠千古臨難異事而康樂施維摩詰鬚竟足為心雜觧嘲以公定力何詎不相若第緣會有足異者生平慕顏平原為人比浹歲攻平原書乃署書創得此額即今懸望之鶴立雞群楚楚肖其半神山門留鎮不為龍樹永遠故實哉且徵公與平原壯耄同歸作忠義去後一著榜樣而以握拳透[瓜-、]示奇更不如此題之寄意微渺也崇禎己<span class='corr'>巳</span>立秋前二日書</p>
</div>
<div class='div-other'><a id='mulu824' />
<p class='h2'>青松菴記</p><p class="byline">申用懋</p><p>昔蘇子美云盤閶間多高僧隱君子盤居城西南太湖波光澄碧萬頃群峯攢翠環列屏障山水之所聚也郭外吳門有巨橋虹臥逶迤而西不二里地名何家搭蒹葭蒼茫中望見高松亭亭鬱然深秀鐘磬鏗鍧出松際者青松菴也菴之始故颯寂荒墟耳萬曆丁亥有頭陁無住者住錫依此誅茅結繩虔修苦行誠感檀波開創茲菴先文定顏以青松繼無住者曰松屏曰鑑池曰雪松相與僇力先後締剏自山門而大殿而廊廡翼然有序煥然有章殿後峙傑閣左[(厂@((既-旡)-日+口))*頁]新郭炊烟遙出樹杪右[(厂@((既-旡)-日+口))*頁]秦餘茶磨諸嶺翠黛橫波齋堂禪室香積庖湢羅列鱗次幽邃精潔完矣美矣若夫流水繞前嘉木周翳生烟流颸可蔭可憇朝霞暮靄色與佛燈交映農唱漁歌聲與梵唄相和此又菴之景色所以甲于胥盤者也菴雖肇于無住實庀于松屏成于鑑池雪松徃松屏銳意興構阻以無年鑑池現羅漢身說藥王法以三指禪拔人苦海遠近爭信之錢刀不募而麕集皆浮圖屠氏之功臣耳頃雪松慮後人之忘所始俾余為記因追先文定名庵之意為廣其旨夫菴何依松而立松何托菴為名盖松姿朗秀似禪標松月清孤似禪寂松風閒冷似禪韻松花簡澹似禪味聲氣所移幽結物外之契故古人于禪剎徃徃取意于松形諸題詠今宵松月下開閣想安禪如蘿幌棲禪影松門聽梵音皆盛唐名句至千林松下兩函經水在青天月在瓶又入宗門悟机矣先文定固有所昉與今觀茲庵始從修持<span class='corr'>淨</span>業忽顯藥王之神通乃復以溥濟功力滋廣薪燈之接受如松之凝挺堅</p>
<p>碩發為菁葱欝茂之色故能貞久不傾而漸至蔭物也更有說焉松以根榦為因枝葉為果菴以出世而行度世法者根榦立　也以度世而證出世果者枝葉茂也昔謝偃之品松曰香有四飛味喻九轉因果圓通不分境界然則菴之以松得名者松且藉菴以傳而菴與松不互為因果乎自此青青相傳燈燈嗣焰法兩所濡匝地彌天安見一車輪地不[合-一+(恭-共)]數百繇旬也耶無住名源靜松屏名覺滄鑑池名海珠珠孫本瑞是為雪松上人崇禎戊寅端陽日</p>
</div>
<div class='div-other'><a id='mulu825' />
<p class='h2'>海會菴記</p><p class="byline">周玘</p><p>吳為山水之國領其勝者則在具區烏盖繇三萬六千頃烟波朝夕獻秀七十二峯佳境晴兩發奇闔閭有國遊觀郊甸悅皋峯南塢土沃泉甘乃樹青李居人因之名塢至今稱為李木塢馬塢背太湖東澨而漁歌不至樵唱莫聞而我道林禪師賞其閴寂結菴于斯八関齊心六時課誦緇素相從者眾由是顏其蘭若為海會也得非有其實乎即其菴而言之長林深塢負岡緣磵雲霞花竹蔽虧映帶精藍經像鐘磬旛盖之飾　華燈香之供法所冝有者悉具然皆去奢就儉化刓為檏務從簡約裁足稱事朝誦夕梵禪律並修于是儼然為一禪林矣乃謀刻石以著成績傳示永久而以其詞属焉吾聞之道林深于禪學制行清苦不屑為人師而人自宗之夫記者豈但識嵗月營繕而<span class='corr'>已</span>固將以垂儆戒也則凡居于斯食于斯者母惑外誘毋恬于佚以求乎佛建宗設教之本精思玄覽內外交致庶幾無為以極夫忘言自得之妙則海會之傳雖欲弗永久惡得弗永久乎是為記</p>
</div>
<div class='div-other'><a id='mulu826' />
<p class='h2'>海會菴中興記</p><p class="byline">凌雲翼</p><p>粵惟吳會西境俱山水木清輝巖巒聳秀民物生聚舟楫所通易于集事故藂林梵宇星列棋布雖興衰不常而無久廢者郡城西南越一舍曰李木塢橫金沃野在前震澤東湖控右朝輝暮映則皆山色松聲真天設畫圖也中有海會蘭若據舊記為晉道林開山按郡志則曰宋元祐宗浩建其或中有隆替舊菴厄為豪家所逼僅存禪堂幸郡志所載名不容冺耳今山計空而難支僧徒閴乎莫守實丁壞空之刼久矣嘉靖間檀越徐某素心樂善捐貲以倡而僧守峰發願起廢首建觀音殿高潔弘敞塑像嚴奉又得同參明凱徒宗誠相繼戮力次苐開拓之于是棲禪之堂庖湢磑臼之字藂林具体至此始備永為息心了義者之所托也茲惧泯其績徵余記之余曰世間之法成壞相因皆不可據其可恃以恒久者信惟道力耳茲明凱宗誠委心宗教其集世緣而成勝事者皆其道力所致故遂書之以詔來葉後人亦以明凱宗誠之心為心則海會之傳庸有<span class='corr'>已</span>乎時萬曆七年九月既望</p>
</div>
<div class='div-other'><a id='mulu827' />
<p class='h2'>陽山大石巖雲泉菴記</p><p class="byline">吳寬</p><p>吳雖號澤國其西有山亦連延不絕陽山在稍北視諸山雄偉特甚其陰石巉然起如人負奇骨而傴者當嶔崟磥硊間有僧居在烏號雲泉菴成化間予與太僕少[夕*即]李貞伯吳興張子靜松陵史明古徃游自滸墅北轉入小溪舍舟從平田行仰見石勢欲墮舉足甚恐入門竹樹幽茂薜荔滿墻僧緣崖架木有小屋在石下益奇客喜而就宿聯為長句明日太僕大書屋壁復題名石上而去後二十年予再還吳中則太僕以下相繼而逝自歎不能獨游而徒得沈啟南所作巨圖時取而玩之耳一日有僧來謁問其名曰智韜則菴之主人也曰山居辱公題詠後游者接踵而至大石之名暴著于時此皆詩人和萹也予既為書其末智韜復請曰菴未有為記者更乞書之盖山之有菴相傳為宋珍護禪師所創其扁則銀青光祿大夫齊國公德剛所題然莫能考其為何人也石之大且奇者散列不一當時與客議此可亭此可堂且軒者尚多今歲久其地如夢中事不能了了况予且老未知他日㱕休再能游否所幸主僧有開拓志來游者或能成之當再為書之刻崖石上</p>
</div>
<div class='div-other'><a id='mulu828' />
<p class='h2'>吳釋傳內一條</p><p class="byline">劉鳳</p><p>道上人來吳居吳山寂照院即西南搆軒題曰小隱几席外置圖書瓶錫而已蕭然有塵外賞</p>
</div>
<div class='div-other'><a id='mulu829' />
<p class='h2'>白馬澗</p><p class="byline">龔明之</p><p>南峰山北有聚落號白馬澗昔支遁騎白馬而來飲於澗中因以名馬山之顛有石塪然號馬跡石又有一石室號支遁菴乃其脩習之地也</p>
</div>
<div class='div-other'><a id='mulu830' />
<p class='h2'>報德菴記</p><p class="byline">蔡懋德</p><p>士人讀書學道每思委身于國以顯親澤民既沾國恩又兢兢以致君保民為懷不敢稍負初志也盖生人託形天地藉庇三光豈孑然無所依賴雖清如夷齊亦必履首陽而採蕨高若巢由亦必託箕山而飲水可不思其本而自賢自智辜恩負德乎茲履水上人為報德菴請記因攷菴剏自宋咸淳乙丑僧玅燈以報四恩之德而建也所謂四恩者經云行國王地飲國王水諸餘利益不可稱量君恩莫大烏頂踵膚髮非親不成親恩莫大烏一字一語維師訓迪乃至暢義理聞大道盡憑師力比丘清<span class='corr'>淨</span>自居不農不賈口食身衣以至房寢醫藥皆資檀越故比丘精勤辦道求契無為以了夙願而報四德自宋逮今興廢不常菴額不改萬曆間僧寂傳號瑞林者年九齡依翠堂師薙染甫六載而翠堂等棄世瑞林㷀㷀艱苦有遊衲謀踞是菴誓志堅守不墜翠堂之業里中士庶共驅遊衲而三寶益壯干城矣自後瑞林僧臘漸長道風日盛鼎新殿宇教育僧雛凡可為佛法隆者不遺餘力雖未即明心證道殆亦無忝報德之義予嘉其志因為之記以致履水俾鐫之石崇禎壬午二月吉旦</p>
</div>
<div class='div-other'><a id='mulu831' />
<p class='h2'>寄心菴記</p><p class="byline">釋智旭</p><p>承天寺伏龍塔院本古寄心菴址坐伏龍而對天池左麓山而右穹窿環列而相拱者則有蓮華竺塢諸峰古吳勝槩屈指居先精舍名藍久埋荒草　神廟初年寶林堂玉林啟南二師卜宅于茲重為經始芝庭潤師繼其志而成之至　今皇帝之七載水侵雨蠧漸就頹圮靜居師以其地近泉脉易受蒸濕移于西麓而鼎新之中堂奉佛名<span class='corr'>淨</span>業堂堂後建閣名證桂閣閣之下為禪堂以安<span class='corr'>淨</span>侶閣左右各有靜室以為耆宿養道之地野花送春群壑送響鎮日危坐洵可以忘世也佛堂之前後構三楹一為賓堂二為僧寮浴室雲厨畢備雅整倍于舊觀顏其門曰重雲小隱盖以寶林堂左復有重雲堂也繇菴而東北則瓊師骨塔及累世法屬之佳城在馬師又欲永茲香火置僧田園圃柴山各幾畆延名衲于堂中晨昏課誦祝　釐禳嵗晝則香花繚繞夜則燈火輝[光*皇]松濤鳥語與般若法音相唱酬予與宗師為忘年交每挹其德容慈語從容中道兼之仁風厚扇忍草長敷本自性成非関修證誠緇林雅望耆宿芳規也嘗訊以昔日締建之始實昉于瓊金二師繼以潤泉德師及潤師等而宗師善守其成而更擴烏然或以歷練或以儼恪或以仁恕皆自有真精神以持之是故即一家香火而護　國不壞俗諦而真諦自明此其寄心于一菴而亦可以悟心于無寄者也是役也經營之力者為侶雲塵公公即宗師法孫水心雪操能繩其祖武垂裕後人於此<span class='corr'>已</span>見一斑云崇禎丙子孟春吉旦匡山智旭撰</p>
</div>
<div class='div-other'><a id='mulu832' />
<p class='h2'>濶脚菴記</p><p class="byline">蔡懋德</p><p>鶴林玉露云有僧住山或謀攘之迺挂草鞋一雙于方丈前題詩云方丈前頭挂草鞋流行坎止任安排老僧脚底從來濶未必骷髏就此埋士大夫去就亦當如此楊誠齋立朝時計料自京還家費貯篋鑰置臥所戒家人不許市一物恐累歸擔日日若促裝者又聞昔有京尹不携家唯獘篋一擔每晨起則撤帳卷席食畢則洗鉢收著以拄杖撑弊篋于廳事前嘗若逆旅人將行故<span class='corr'>搏</span>擊豪強拒絕宦寺悉無所畏予謬渉世途嘗以此語粘諸壁遇有方外交亦輙以此進之慧朗炤公向與予有同庵之約逡巡未就頃吾年友鮑侍御搆徑山別業盖古德叢林炤公樂之虎林諸門人復為從㬰將舍作袈裟地居未浹歲隣僧有起而爭界者炤公不較曳杖即日行還憇鄧尉聖恩結茆寺傍即以濶脚名菴而予為之落成因歎曰山河大地總是幻境非有非無何彼何此世間本無障礙人自生蠻觸稍知學道者即具達觀之識矧炤公深于禪者乎生本<span class='corr'>邗</span>江世胄辭朱門而投野寺人所共戀麾之若凂彼佛廬之尺寸何足櫻其念慮此濶脚之名殊合道妙尤慊余之素心請即以是語為菴記</p>
</div>
<div class='div-other'><a id='mulu833' />
<p class='h2'>靜中齋銘</p><p class="byline">釋圓至</p><p>記曰人生而靜天性也感於物而動性之欲也又曰喜怒哀樂未發謂之中發而中節謂之和余謂未發者靜者也性也發者感而動者情也故感於其所不忍而惻隱生焉感於其所不為而羞惡生焉感於可欲可恚而忿忮淫辟生焉無不本於性無不感於情中者性之恒和者情之善性情之辨學之大端也世儒言中曰不偏夫性感而情興然後其發也有善惡偏正自孟軻氏以情言性世儒尊守之而棄仲尼子思之說謂其近於佛而不敢取余不可毋辨從余遊者來上人名其室靜中乞銘銘曰孰迫烏而紛孰召焉而應曰此妄動非吾之正吾之所吾不形而存是謂大本生生之元孰其無形其有無情惟寂不動乃以一貞昧罔聖言銘訊於明</p>
</div>
<div class='div-other'><a id='mulu834' />
<p class='h2'>友石軒記</p><p class="byline">釋圓至</p><p>昔牛奇章李贊皇爭以致石聲勢誇天下至卑躬而兄事之二子以私意為好惡其是非毀譽之際猶水火不相悅獨於石則所嗜無間然豈其縝確哨幻不渝之質足與好者為砥名勵節之鑒非以朝煥夕寒希價售者所可幾歟夫人之志有淫正稚俗每於所耆見之二子之志盖近於正矣然奇章卒以黨比黜名行均穢與之暱者覆為垢而不足榮而贊皇之敗平泉所蓄猶不能有况其後世哉由此觀之二子于石雖欲忘所挾以友之而石未嘗與友也惟巖穴之士無慕求於世者止則與俱游則與適取諸左右而逢焉豈友之道必其同乃合不可以富貴強取歟夫以[夕*即]相之勢非其同不與友此所以獲友者可貴石之可賢也吳郡瑞無象聚石所居之軒以友石名之無象行天下悅其意無幾雖師弟子之間猶患所趣之異獨厚於石若此豈非有所合歟夫玩物以害其志之正二子之失也不於其同於其益君子之取友也余知子於斯友也鑒其堅則勝物之操益厲儀其峻則違俗之行愈高確以誠乎中重以儼其外則斯友於子也豈少益哉</p>
</div></div>
<p class='juan'>吳都法乘卷第十下之上</p><p class="byline">吳江周永年撰</p>
<div class='div-other'><a id='mulu835' />
<div class='div-other'><a id='mulu836' />
<p class='h2'>重修上方寺記</p><p class="byline">宋儀望</p><p>吳中名區惟太湖為勝湖有七十二峯皆見圖記惟縹緲峯為最勝吳王夫差嘗即山之灣為清暑宮宮廢多占為寺今所稱上方寺者唐會昌六年僧道徹所剏宋嘉泰中釋無證新之殿宇樓閣飛棟連甍雜出林木煙雲間最稱雄麗矣迄於近歲山田蕪沒各僧苦於輸賠多逃移他所寺就頹落今嘉靖戊申予令吳首詢民隱理徭賦創役田簿書酬應日昃不休每思遊太湖諸山尋昔所稱十八招提與一二方外高士談名理觧迷縛未能也又越嵗始以清田之役徧厯太湖而因登縹緲之最高豦視諸峰如矗螺然予扣松而歌其思飄飄然若昔人所謂羽化而登仙者既返宿上方則寺廢<span class='corr'>已</span>十數年因謂父老曰茲山靈檀一區後數年寺當復興乃命覈其荒磽稍為蠲補尋即別去自後予覊官內臺奔馳齊趙吳楚又巡河洛渉崤澠遵龍門厯覽秦晉之墟然窹寐所至未嘗一日忘情於太湖諸山今去吳且十年在告家居忽寺僧惠雨至告曰幸賴君侯清理虛賦僧漸復業嵗在戊<span class='corr'>巳</span>殿宇載新使君辛亥之言合矣頭乞一言以示來世予怳然太息曰吳中以財賦甲天下佛宇琳宮徧滿鄉邑富室巨賈施佛飯僧一無慳惜田野細民終嵗力作不能侔本至語以奉佛即傾囊無所[(厂@((既-旡)-日+口))*頁]盖習使然也邇歲海㓂竊發賦役繁興長民者略農事而議干戈百姓苦於供應日朘月削咸有怨心雖說以仁義示以刑罰猶不能聽也今惠雨軰持疏募勸即能<span class='corr'>斂</span>財鳩工大興殿宇雖其志行　為善為眾生開誘亦以佛法因果足以動人故吾儒顯言仁義不如佛氏陰談祻福彼仁義有常而祻福難測宜乎民之嚮應而樂施也雖然今儒者談仁義又多佐以佛語以為得最上乘法則佛氏之入人豈徒細民<span class='corr'>已</span>哉惠雨曰賦不清則寺僧不復君侯徃昔之言要不可謂山靈無助也<span class='corr'>已</span>予既感其言遂書此俾勒諸石</p>
</div>
<div class='div-other'><a id='mulu837' />
<p class='h2'>祇園寺記</p><p class="byline">李居仁</p><p>釋氏稱給孤園祇陀太子之園也以黃金布地得八十畆施為寺南朝散騎常侍吳猛舍宅為寺名孤園其心必有契于祇陀之心而以名寺耶不然則他人以其事符于施給孤園之事而以名寺耶予嘗求猛之行夏月不驅蚊恐去<span class='corr'>已</span>嚙親猛愛親好善也崇釋好善也施所居為寺宜也復聞猛好道術回豫章江急莫可濟畫水成陸路而行夫猛好道學長生也好釋求不死也施所居為寺又宜也寺在陳隋間規模宏麗棲僧半千唐初有徹道師者脫俗其間宗風大振實居猛之右既而以人夥務繁無以成學乃作別室於北山麓今上方院也廣明問巢㓂作寺弛僧絕惟上方克存無恙宋咸淳年僧有名能名輝名門者欲興其廢共力為之遂募緣於鄉之巨室銖積寸纍成五十餘楹亦以猛之址也工畢請記于予予嘗閩都乘知寺肇於猛故不辭而書之</p>
</div>
<div class='div-other'><a id='mulu838' />
<p class='h2'>包山禪院記</p><p class="byline">王銍</p><p>靖康元年夏五月慈受大士普照禪師懷深住大相國寺慧林禪院之六年力祈還山優詔不許命大丞相喻旨所以留師者靡不盡也師確不可奪拂袖出都徧走江浙所至山川城邑僧俗擁眾驩迎瞻頂焚香夾道如佛行化靈巖蔣山虛二禪席以待而兩山之人遮道不得行師姑慰其意皆少留而去最後得洞庭包山廢院欣然駐錫卷祴為終焉計茲院自六朝云初為勝地梁天監中始再崇葺唐高宗賜名慶為人崇林庇千僧陸龜蒙度日休所賦包山精舍是也政和中權豪用事撤以修其墳寺瓦木滌地俱盡淵聖皇帝詔復其名而舊寺僧法聰為師以請既至山平江府令其弟子了初主院事然頹基斷址四顧荒寒而富者獻財巧者獻技壯者獻刀不數月殿堂門室鐘經與樓皆具師平日未嘗求施兵燼之後尤不煩人而施者自遠而至惟恐弗受於是禪居靚深巋然出雲煙之上矣夫洞庭別名震澤又曰松江又曰笠澤又曰具區道家謂一水五名上稟咸池五車之氣而包山即林屋洞天下有洞穴水潛行地中無徃不達號為神仙天后便閤洞中產白芝紫泉廼仙饌天醴環以七十二峰而明月之灣縹緲之峰毛公之壇尤為塵外<span class='corr'>淨</span>境傳稱黃帝訪道所幸而夏禹治水藏素書於此至吳王闔閭得之以問孔子盖仙聖所宅得名數千年遠矣地分東西兩山院在西山之巔巨浸廻環四絕無地天水相際一碧萬頃風濤豪泃旁接滄溟下則魚龍之所窟宅上則虎豹之所伏藏藤蘿膠葛橘柚蔽虧深林森木橫生例植納天風海日於窮崖絕壑之間所謂烟雲生於步武陰晴變於几席猿鳥悲嘯晝夜清寂而水作限斷遠與世隔盖江海之外無際之山孤聳於不測之淵無逾此者東南號山之富此又東南百水所鐘之地也竊嘗論古昔學道之士必游走四方以極天下壯觀登高望遠廣其耳目使萬井森然納於胸中然後見聞深博道學明偹釋氏之教亦然自出家祝髮則一衲一食水浮陸走偃薄風霜以求師問法務見一切世間艱難險阻情偽利害然後心境廓然知無一當留者故於道為近思斯院之成人與地稱山川改色來者瞻敬殊不知師所見豈在於此視天宮化城金色世界釋帝龍天之居與夫光明藏海毗盧法畍皆吾一性之內非遠非近無去無來今我行住坐臥莫非西方<span class='corr'>淨</span>土豈猒此樂彼有所分別而更佗境於一念之外哉此師之達觀一視如法無彼此不眷眷於一居也然則僕今所言皆師所不敢也其如院廢興歲月與師居此本心以待其徒傳永遠而無窮者亦不可以不記者於是乎書紹興二年正月戊寅記</p>
</div>
<div class='div-other'><a id='mulu839' />
<p class='h2'>水月寺記</p><p class="byline">蘓舜欽</p><p>予乙酉歲夏四月來居吳門始維舟登靈巖之巔以望太湖俯視洞庭山巋然特起雲霞采翠浮動於滄渡之中即時據欄竦首清爽下墜欲乘風跨落景以翱翔乎其間莫可得也自爾乎居[糸*丐]然思於一到惑於險說而未果行則常若有物偪塞於胸中是歲十月遂招徐陳二君浮輕舟出橫金口觀其洪川蕩潏萬頃一色不知天地之大所能并容水程沂洄七十里而遠初宿社下踰日乃至入林屋洞陟毛壇宿包山精舍又泛明月灣南望一山上摩蒼烟舟人指云此所謂縹緲峯下也即岸步自松澗出數里至峯下有佛廟號水月者閣殿甚古像設儼煥旁有澄泉潔清甘凉極旱不枯不類他水梁大同四年始建佛寺至隋大業六年遂廢不存唐光化中有浮屠志勤者厯遊四方至此愛而不能去復於舊址結廬誦經後因而屋之至數十百楹天祐四年<span class='corr'>刺</span>史曾珪以明月名其院勤老且死其徒嗣之迄今七世不絕國朝大中祥符初有詔又易今名予觀震澤受三江吞齧四郡之封其中山之名見圖誌者七十有二唯洞庭稱雄其間地占三鄉戶率二千環四十里民俗真朴厯歲未嘗有<span class='corr'>訴</span>訟至于縣吏之庭下皆樹桑梔柑柚為常產每秋高霜餘丹苞朱實與長松茂樹相差間於巖壑間望之若圖繪金碧之可愛縹緲峯又居山之表民<span class='corr'>已</span>少事尚有歲時織紃樹藝補採之勞浮屠事本以清曠遠事物<span class='corr'>已</span>出中國禮法之外復居深遠絕勝之地壤斷水懾人跡罕至數僧宴坐寂默于泉石之間引而與語殊無纖芥世俗間氣韻其視舒舒其行于于豈上世之遺民者邪予生平病閟欝塞至此嚗然破散無餘矣反覆身世惘然莫知但如蛻觧俗骨傳之羽翰出乎八荒之外吁其快哉後二年其徒惠源造予乞文識其居之廢興欣其誠請攬筆直述且敘昔遊之勝焉慶曆七年十一月五日記</p>
</div>
<div class='div-other'><a id='mulu840' />
<p class='h2'>水月禪院</p><p class="byline">高德基</p><p>洞庭西山水月禪院正在縹緲峯下去吳縣百餘里剏于梁天監三年舊名明月禪院大中祥符中易今名故老謂當時湖中有木牌為風浪打壞漂巨木百餘根湧至山下泛罟船鈎致之每木上刻水月二字各船以為神木捨送禪院搆為大殿寺僧永照神其事遂改今名</p>
</div>
<div class='div-other'><a id='mulu841' />
<p class='h2'>西小湖寺記</p><p class="byline">曾棨</p><p>姑蘓太湖有山烏磅礴峭㧞屹然特立湖中小頂有小湖泓湛澄徹烔若寶鑑每太湖風生浪湧則小湖必相應梁大同間達法師始以其地創為寺唐乾符中有沉香觀音像汎湖而來諸山具舟爭迎莫能動獨西小湖寺僧誠禱像忽隨波低昂一舉而上遂至寺像旁楊枝水下滴皆生千葉蓮花由是四方水旱疫疾禱莫不驗寺遂大興宋元之際弛于火棟宇無遺泰定中昌法師始創觀音殿　國朝平張氏中山武寧王駐兵于此號令嚴肅寺得不廢永樂初僧惟寅主寺事十餘年出其先師康公伯寧遺貲興造聞者爭以貲施建三　　暨廊廡方丈眾室像設靡不[供-八+冉]高甍　　金碧煥發湖波嶺岫光彩浮動於　　湖一寺之勝悉復其舊西湖為東南　　唐白居易宋孫覿述嘗題詩茲來京請　其事遂為之書</p>
</div>
<div class='div-other'><a id='mulu842' />
<p class='h2'>重興福源寺記</p><p class="byline">文震孟</p><p>吳洞庭山之有福源寺也自蕭梁大同二年剏也是時吳邑宰黃公禎實施寶林而僧普國為開山祖厯世久遠興廢靡常先於隋之大業間燬而唐貞觀復之再災於宋紹興而南渡嘉定間又建陽燄空華雪泥鴻爪其事其人俱不可得而考矣入　朝而寺僧俱以徭役重困散走四方紺殿珠林鞠為茂草至嘉靖中葉比丘洞然縛[蕵-食+ㄗ]三楹焚香於此攻苦茹淡踰三十年饑鼪窮鼯嘯呼白草沒而戒其徒天性惓惓以興復古剎相囑累性天爾時合十受記私自誓願踐此遺言萬曆辛<span class='corr'>巳</span>　朝有均田之令邑宰傳公光宅躬行猷畆為減重額捐積逋寺遂不苦　國課僧散復歸興有基矣後三十年辛亥廼始拮据為重興計少師申文定公徵士王百糓先生皆撰募文為之助揚米粟金錢寸絫銖積性公擔瓢笠沐風雨踰江渉漢取材於楚捍勞忍苦以集厥事又七年戊午經始營建更五年為天啟壬戌廼底于成嗚呼其艱哉甲子之冬邑宰萬公谷春以事入山停驂瞻禮署其額曰福源古剎盖自黃公施地以來歷千三百年成壞遞變而傳公寬其征萬公樂其成三邑宰後先相望為德於茲寺者薪薪相續也性公請余文為記以昭垂來祀俾知肇造之不易請三年而意彌勤余廼因之重有感矣大千世界建治銷毀不離一念隨感斯形大同之時像教宏興造寺寫經所在而是如黃公治吳越今千餘載一事無所表見而獨捨寺基一叚佳話名與福源共為不朽又如茲剎俄而攢星耀日俄而冷風飄塵俄而剪翳剔荒俄而鼓魚唄梵故知萬法無常惟心自造緇流法社來居來遊倘有悟於斯乎為聲聞為緣覺為菩提薩埵雖妙等二覺拾級而升無有外于一念者母徒委有漏也因為人天小果而忽之哉至如性公自受記以來首輕徭役次取材次鳩工一生精力惟此一事施為次序井然不紊成于幾十年中而不怠不躁乃至乞文為記亦且三載終無倦色又知一念倦固無事不辦豈特有為法之榜樣即見性明心成佛作祖津梁階級於此亦可以頓悟矣中興之功與開剏者相映不磨則其細焉者也余故樂為之書崇禎元年戌辰十月之望</p>
</div>
<div class='div-other'><a id='mulu843' />
<p class='h2'>圓通殿記</p><p class="byline">僧懷深</p><p>洞庭華山觀音院者本在胥湖之北宋元嘉中會稽內史張裕請於朝而立馬初裕嘗事應真謹甚感池產千葉蓮因名院曰華山隋大業間經毀廢暨唐開成四年始遷於此徃時浚治得會昌斷石刻其略云羅浮常安禪師卜其地即里人進士徐正甫所施也逮咸通十五載奏賜今名再廢于會昌至是復興有屋數十楹視洞底西峰諸剎最為勝絕處主僧維照篤志學佛材器足以立事嘗語其徒曰茲院雖號觀音盖未覩其像名存而實亡矣或問觀音安在吾將何辭以對於是發廣大心欲令一切覩相聞名悉蒙觧脫乃用紫旃檀八百兩造菩薩像餙以黃金丹砂珎珠琉璃端嚴瑞相工妙天下并刻諸天十有六尊莊嚴畢偹為大殿以居之規模雄偉動人心目費錢凡三百萬毫累銖積閱二十年厥功乃就來者作禮歎未曾有弟子維鑒實左右之既而照公欲刻譜石自太湖泛舟登靈岩謁慈雲叟懷深求紀其事懷深曰華嚴經云海上有山多聖賢眾寶所成極清<span class='corr'>淨</span>勇猛丈夫觀自在為利眾生住此山是大寶殿跨起于曾波之中真若鬼工神運所謂補陀洛迦山者豈異此耶余聞菩薩從聞思修入三摩地乃至心精遺聞圓融無礙悲愍群品迷本循聲是故不動道塲渉入諸國廣施無畏饒益眾生請試宴坐反聽嘿觀則風濤澎湃水石相薄林木鳥獸粥魚齋鼓莫非三十二應身八萬四千手眼徧周法界又何止于一方耶雖然不假乎像無以示圓通之捷徑俾夫見聞者各隨根器普皆證入或由此也歟獨喜照公能以如幻三昧成就不異議事故樂為之書像造于崇寧五年二月工休于四月殿作于靖康二年之二月落成于建炎改元之七月作記以是冬之十月初八日也</p>
</div>
<div class='div-other'><a id='mulu844' />
<p class='h2'>翠峰寺碑記</p><p>太湖中多山其最鉅者曰洞庭其東十里而遙又山相距而差小其勝略等人稱東山以別之其尤勝處往往有禪寺據之寺有廣福翠峰者在莫釐東南麓當兩山對峙欝然蒼翠又山有九塢九塢之水合流循寺門而行松根石罅水聲<span class='corr'>㶁</span>〃殊為幽僻地形勝而棟宇雄麗屹然一名藍歲久廢興莫考志言唐天寶間席將軍捨宅建寺至宋雪寶禪師於此說法致神龍出井而聽其弟子天衣妙契禪主嘗親汲爨為眾僧都養寺石忽湧泉甘冽名之為悟道淳熙熙戌申元曰建塔迪功郎盛章為之落成予惟自孫吳國江左蘓之有寺盖自此始蕭梁踵其故都好佛愈甚一時穹廬廣殿徧於南中令試詢其肇建之代無非赤烏天監而<span class='corr'>已</span>厯年既久半亦成墟茲寺復于成化間修于嘉靖中葉葺于萬曆初年雖志存恢復力欲圈新然作輟相循罔克有濟至山中翁叟遵仰嗟發願起頹為壯易壞為美補缺為完工不為勞財不知費先鼎繕大雄殿而天王殿次之高廣深濶一如昔制凡所像設無一不偹值席君某相與董成君盖席將軍之裔善承先志者也仍構堂以安清鉢築室以嚴<span class='corr'>淨</span>居東西表乎兩山前後煥乎二殿種種莊嚴咸臻嘉麗不惟緇表大生歡喜乃山為寺而秀泉為寺而人之蹟為寺而勝嵬然為東方一大叢林矣寺僧復初誦檀越恩請識其事余嘆曰世之有力者不肯為與為之而弗底績並未足數今得翁席二叟庶合支遁買山肯搆之意歟工始于萬曆甲午春日畢于戊<span class='corr'>戌</span>中秋記之日為庚子七月七日長洲張獻翼書</p>
</div>
<div class='div-other'><a id='mulu845' />
<p class='h2'>興福寺記</p><p class="byline">吳寬</p><p>吳地多水其最鉅者曰太湖湖中多山其最鉅者曰洞庭洞庭為山周可百五十里中有穴相傳禹藏治水符於此因名其東十里又山相距而差小其勝略等人稱東洞庭以別之當波濤浩渺間兩山對峙欝然蒼翠儼如畫圖殆道家所謂蓬萊方丈者民環山而居善植果木世擅其利而屋宇閭巷聯絡映帶忽不知其為山林也其尤勝處徃徃有佛寺據之成化十五年二月既望予與李兵部應禎為東洞庭之遊自岱心吳氏肩輿行十里計入俞塢得寺曰興福主僧恩復出迓客延登其浚小閣是時梅華方盛開彌望如白雲崖谷莫辨山有九塢塢塢之水合流循寺門而行松根石罅水聲㶁〃意甚樂之予既留詩而去未幾北來京師車馬塵埃間未嘗不想東洞庭之游之樂也一日有僧扣門來謁予熟其貌則昔者復公之徒也其言曰興福寺久矣甚恨無文字刻石可考徃者幸辱游覽惟終畀之此智勤所以來者予嘗愛其寺據山水深遠處殊為幽僻宜學佛者居其徒歲食田園所入可以自足而予所接如復如勤軰又皆恭謹能守戒律稱學佛寺予何愛一言不為記之寺建于梁天監二年傳有于將軍者所捨宅故在山之東麓始居者曰清禪師至唐遷于此歲久興廢皆莫能知可知者廢于　國初而深谷邃公復興之二傳仍廢而僧亦絕矣景泰間今復公始自其山法海寺從里人之請而來凡建門堂殿閣數十楹而佛像咸具盖智勤實相其事而成之是為記</p>
</div>
<div class='div-other'><a id='mulu846' />
<p class='h2'>興福寺山居記</p><p class="byline">王鏊</p><p>浮屠氏之道有合乎吾儒之所謂靜何也達磨西來傳佛語心心或撓烏則安得而寂或淆焉則安得而清或翳焉則安得而明是故亦有資乎靜也靜斯定矣慧矣然後唯其所之靜亦靜也動亦靜也洞庭有湖山之勝而恒患于偪獨所謂俞塢者窈然而深坦然而夷長松攙天嘉花異果紛峙羅列而興福寺又據其勝占其幽勤上人又擇其巉絕之處作山居焉旦莫焚修終年蔬食年且九十而貌如少壯者非有得于靜耶若吾人之所治者何靜而安而慮而得其素講也[(厂@((既-旡)-日+口))*頁]擾擾烏日馳乎外非名而利有若動之靜且專乎是不能無愧于彼也然吾有問焉勤之靜也惺惺然專一之中其有所主乎其無所主乎有所住則倚無所主則蕩則所謂靜而定者其亦難乎故因其居之成為記諸壁而因以問之</p>
</div>
<div class='div-other'><a id='mulu847' />
<p class='h2'>吳釋傳內一條</p><p class="byline">劉鳳</p><p>蘓故水地去長洲東四十里曰陳湖固潢然巨浸中有壤曰磧沙湖行者必竟日始濟磧砂居中舟得艤以避風宋乾道八年僧寂堂師元祝氏華亭人始菴其上為中流之鎮棟宇由是大興因故額曰延聖院其後沙益延水日却東北属於岸皆為田寶祐六年燬於火至咸淳間可樞力圖復之惟吉繼而葺治崇麗乃逾其舊其徒清宇志琛清仰清懋志朋志頥皆盡其力焉天隱圓志為之記寂公始學於水菴一公密菴傑公際遇孝宗多靈德異跡惟吉則文雅之孫殿之始由雅建也其裔魁上人與清表為天隱梓其集於院</p>
</div>
<div class='div-other'><a id='mulu848' />
<p class='h2'>平江府陳湖磧砂延聖院記</p><p class="byline">釋圓至</p><p>姑胥以水為國民廬皆岸溝港濱泖涇而居猷畆之間有澮洫無涂徑雖東阡越西陌非舟不通荒村下聚菰葦魚鳥之鄉陂湖浸淫塗鹵<span class='corr'>藻</span>溢至於水之不及人乃以為桑為田猶必隄其外以備水之爭環州四疆其東為海北西南為具區婁松之江貫其內土耕民與食於水者戶相半狷<span class='corr'>商</span>遊販出疆入境之舟岸牽港<span class='corr'>刺</span>夜歌晝行大抵一州之間民里往來以水為徑不獨資之以生而<span class='corr'>已</span>然其險不測非如蹈土駕陸之安故遠渉者必恃中流有避患之地乃敢無恐而濟陳湖在長洲東四十里當華亭吳江之間兩界民舟之東西行者魚銜而蟻接然其水混江際海以雲為涯旦而放舟日昃而後至岸其浪波潮汐之壯足以敗舟帆而宿姦宄宋乾道八年寂堂禪師來自華亭得湖中費氏之州曰磧砂乃庵其上為中流之鎮民利其留而惜其勢之猶小也更為大招提宮室居之於是穹殿涌堂屹流崛興㨿津[日*敢]沚碇泊湊附既成因所請故額曰延聖院而定其傳為甲乙之居寂堂沒其子孫立浮圖以祀其舍利又刻三藏之經而棲其板於院北之坊其後磧砂四面沙益延而水日邪東北皆為田属於岸延聖子孫益蕃延富盛其才賢者爭以學術自緣餙時節眾會文物布述粲然矣寶祐六年延聖大火獨懺殿與寂堂之塔不火咸淳初住山可樞按火所毀募其徒分而搆之益為壯靡以加舊觀迨今吉公之世延聖院復成吉為六世之勤未能有記以留不朽使其老清懋買石以請于余盖自宋之季年都國兵饑大姓貧而施予之家少名山大川化佛靈僧鼓鐘香火之宮福國壽民之祀其棟宇不幸而壞廢則無以勸豪傑之財力而復於成能自植立于丘燼之中以存其舊者少矣獨延聖益有餘力以增鉅麗為崇侈其勃興决起之勢非獨不撓於時之難而屋室之盛貲聚之贏方且檀強於今而加富於昔雖其嗣繼材智能爭翔競奮以大其門亦寐堂養培積種以遺其後者<span class='corr'>豐</span>堅根碩葉之蔭茂也嗚呼盛哉寂堂祝氏諱師元華亭人嘗學於水庵一公密庵傑公有名孝宗時多靈德異迹既老又為白蓮寺於弁山之下而歸終于磧砂其言有錄而行有銘故不繁載於記</p>
</div>
<div class='div-other'><a id='mulu849' />
<p class='h2'>延聖院觀音殿記</p><p class="byline">釋圓至</p><p>余記延聖院逾日其大浮圖唯吉來曰院有刻經室有白衣菩薩之殿我所為也請復得記刻之役始至元二十四年六月成於二年七月成之明年然後舉殿所宜有畢備役于下者曰清宇曰志琛實庇其事相於傍者曰清仰清懋志明志頥實欣其費殿之中菩薩西嚮天王侍於前南北相嚮立凡二十軀其髹彤刻餙工材之價又若干則出於里豪[(厂@((既-旡)-日+口))*頁]氏盖湖濱之壯招提延聖為甲而延聖之屋百有餘室無能與殿比隆者則其勢之大作之難不見而可知也夫聖人之出必有地固將假境以表其教也教不一方得不一門觀音之道以耳為門以聞為修以應為形故其神島處於海水之中水無窮而一月皆入應之智象烏海無聲而假潮以鳴聞之性顯焉使凡至其室者目擊而道得不言而教行此聖人導惑之冥權也今夫陳湖之大姑蘓之水以是為歸霆奔雪躑澒洞百里半濟而後磧砂屹焉其境之所肖固有冥示于人者<span class='corr'>而</span>又當二邑之會舟車禳禬之衝險足以揚靈要足以極物是故菩薩所擇處以行其教者也然則吉之成此其假物以喻於人者為道至大豈苟以崇村鉅甓之觀為一壑之餙哉初殿在院北廡南住山文雅所建也寶祐火祻毀烏吉於雅公為冡孫卒復殿以繼其先人之志</p>
</div>
<div class='div-other'><a id='mulu850' />
<p class='h2'>吳釋傳內一條</p><p class="byline">劉鳳</p><p>善慶菴在郡城北六里胡涇上始宋紹興間元泰定中有嗣芳師者中興之至正丁酉復燬於兵僧處林與其孫善來同力恊搆不憚勞勩復之丙午又燬寸椽無復存迨洪武年始謀再起其舊未久而室廬門垣皆以次新花香幡盖輝煥相映林公年八十餘乃卒其寺之廢興數十年間畢成於其祖孫守來號仲行復度孫三人日普圓正宗紹隆皆謹厚能持其山門</p>
</div>
<div class='div-other'><a id='mulu851' />
<p class='h2'>慧聚聖迹記</p><p class="byline">僧辯端</p><p>至道二年冬端自杭州止於姑蘓遂謁郡太守尚書戶部貟外郎陳公公一見若舊識廼盤桓于是邦得遊其属邑三年春二月<span class='corr'>屆</span>於崑山縣寓慧聚寺木數日會公聽理之暇出巡水塘相繼而至又得以陪從嘉賞周覧古迹且目其孤巒奇秀屹立天際曰馬鞍山也群岫相去皆百里而遠極頂四視東連溟渤西接洞庭原隰溝塍坦然舖著初至寺陞殿尋碑讀記厥石斷壞其文殘闕年月名氏皆蔑然也乃詢諸寺人有耆年宿齒者徵以舊傳乃得唐人博陵崔子向所紀之文略敘其事先是梁天監十年有帝之門師吳興沙　門釋慧嚮姓懷氏久居內寺一旦歸省而至是山有息焉之志因放錫禪坐于山脇石室間以二虎為侍師方運籌思立精舍忽有神人見師之前曰願施千工以成其事其夜風雷震吼林木號怒近山之人聞樸斵之聲翌日而奇石矗叠廣階駢墄其方截如也延袤一十七丈高顯一十二尺盖山王之役神工也時宰縣者異其事聞刺史奏武帝因造寺馬遂立正殿於其上勑張僧繇繪神于二壁圖龍于四柱每雲陰天暝則鱗甲皆潤潗潗然及有浮萍者或曰多興疾雷鼓巨浪於江海間後勑僧繇畫鎖以制之泊唐武宗會昌中詔毀天下佛宇茲寺嘗在毀間大中五年宣宗皇帝重闡釋門故寺僧清江以其靈迹聞郡守常公於是奏再興焉凡今殿閣像設非梁製也唯神砌存爾觀其神迹規制皆窮奇極壯造化所成信非人力遊者觀之莫不虩然心懾而股慄魂驚而魄駭苟非嚮師至德通于神明又疇克臻于是耶苟非山王靈感昭于有德又胡能成其績耶又前後曾未有郡收至此者今陳公博古聞異來而覩之久以嘉歎因謂端曰前記湮滅來者昧其所從請摭其實庶垂以永永端雖諛才忝辱厚命故抽毫以書時至道三年孟夏僧辯端記</p>
</div>
<div class='div-other'><a id='mulu852' />
<p class='h2'>天王堂記</p><p class="byline">王洮</p><p>有釋氏子宅於馬鞍山下者一日忽扣太原王生洮促足角坐涵意欲洩不能者數四頃乃作曰欲以天王堂事勞筆端謹按釋氏書云天王生于闐國作童兒時猶能血鏃射妖遂去走天竺遇金僊子授記護閻浮提補多聞王騰雲跨溪靸鬼撚魔霞幟雪㦸指鈎摧泮竟鎮妙高北面水精宮中為藥乂官長吁奇恠事孔門弟子慙於語然儒以正直為神今天王能射妖摧魔用壯護世是亦正直也復何慙之哉按馬鞍山踊出平原中絕頂晴望他山百餘里緣接培塿咸溝穿塍織坦然鋪出復多奇石支叠危拄釋氏築室鑿倚山半今天王堂實翼西北隅塑狀岳聳屹然柱空金精獰環力溢膺腕彘卒象伾作為部落堂宇宏麗四簷飛翬庥靈庇像　若腴瞞被甲擔戈立于煙靄洮因勞其費進曰非某力能皆邑民為之塑實成于張弘度堂實成于俞師甫吁大凡力于耕者一人切于獲者三人豈偶然于天王者大中三年鄉貢進士王洮立</p>
<p style="margin-left:1em"><span class='note-inline'>(一本塑狀作盤末伏云釋氏子姓闞號清建姓趙號良顗時唐大中三年記)</span></p>
</div>
<div class='div-other'><a id='mulu853' />
<p class='h2'>山圖記</p><p>慧聚一淛之名剎肇跡于梁天監中耆舊傳昔者法師慧嚮駐錫之地謀建塔廟力所未給精切誠至俄有鬼神之助一夕雷電大作怒風惡雨明而視之宏基崛成殿之階是也觀其裒碨礧積嶔嵌在蒼崖崇崗之垠直逾引繩方邁截矩剖劂鐫鏤了無瘢痕隱隱隆隆頹然似巨鰲之俯伏不欹不頗背負柱石殫巧窮妙信非人力之可致是以自時厥後馬奕蟬聯月增日崇底今大脩寺之疆境據崑山之西北寶勢屹業依馬鞍山繚繞而上高七百尺茂林修竹松檜藤蘿之隙又有靈苗佳卉珍叢秀蔓自紅自綠霜霰弗凋佛宇僧舍疎曠爽快之處蔽紅陰而翳綠影者棊布櫛比幾三千楹經畫締搆　　　　乃若躋躡煙霞偃仰風月軒堂亭榭臺閣樓觀徃徃橫跨傑出旁峙挺立若鳥之翔如獸之蹲甚者架虛排空玲瓏縹緲層層叠〃銀硃金璧之相耀乍顯乍晦于翠雲紫靄之顛加以巨海處其左重湖居其右俯瞰淞江之汹湧側[(厂@((既-旡)-日+口))*頁]<span class='corr'>揚</span>山之巑岏朝化暮變供秀氣而借清光指掌之間四望百里真天下奇壯雄偉之觀也然而姑蘓一隅地極僻側弗類乎杭之天竺潤之金山當冠盖之衝臨車航之會萃乃非凡之勝概包蘊停蓄止見于近未聞於遠量彼較此為之不平適主事僧法同刻圖于石踴躍執筆從而道其始末庶或流泒傳之四方且俾好事者燕坐几席髣髴乎登朱橋步碧砌審眾水之環山想孤峯之擎寺必稱其灑落峻峭蔑一點埃壒之氣可以儔天竺儷金山並駕而同馳靡分先後盖無揚善成美之志也雖然模之于畵述之于書寄象寓數特其糟粕殆有畵之書之莫窮莫盡之妙潛藏默喻于象數之表觀者自得斯圖也豈徒誇詫是招提而已耶因以見國家太平一百六十年之盛神功聖德格于上下覆護函毓無垠無涯故茲山邑水鄉幽閑荒陋之地尚克闢紺舍而集緇徒為民祈福有如是居有如是景嗚呼休哉政和元年十一月旦知縣事盍嶼記</p>
</div>
<div class='div-other'><a id='mulu854' />
<p class='h2'>諸天閣記</p><p class="byline">范浩</p><p>浮屠氏傳西竺一乘流入中國偈天堂地獄報應之說風動世俗波從信向者徃徃悔惡徙業而歸之善其亦有補於眾化矣昌黎嘗言自其西來四海馳慕結樓架閣上切星漢處處嚴奉高棟重簷闘麗誇雄自唐<span class='corr'>已</span>然雖妙言論如退之亦嘆其不可遏止也崑山普賢教院有閣翬飛下俯鱗宇碧擩丹拱隱霧延暉森列諸天勢欲浮動使人髮立凜凜生肅心每陳供辦香氛靄葱欝神若天墮馭風而翔雲諦觀恍然復疑身之排金闕而簉瓊樓也<span class='corr'>予嘗</span>訪禪者曇益因見住持講<span class='corr'>僧</span>淵問誰為此具言政和癸<span class='corr'>巳</span>苾蒭義明演經丐錢創興普賢殿邑人沈饒募緣增堂廡以侑道塲今年夏五月沈又感夢率眾建閣豪姓辛珍獨又晝刻諸天十六尊像遠邇信向磨肩投禮禱福祈年應不旋踵念此殊勝緣要湏書以信諸世因請予記之靖康丙午季冬既望奉議郎新濟王康王祁王府記室范浩記</p>
</div>
<div class='div-other'><a id='mulu855' />
<p class='h2'>惠嚴禪院法堂記</p><p>崑山縣治之東有禪院曰惠嚴始唐末嗣禪師以佛學名一時故鎮遏使劉璠為建院以處之嗣師既去其徒以世及續居者百五十餘年屋老而敝徒不能葺凞寧四年主僧惟<span class='corr'>已</span>請如嗣師故事復以院待學眾之末遊縣以聞州命選於眾乃得惠元禪師畀以住持於是四方之士不期而自集一境之民不言而心化因相與視其屋則又皆曰是豈人法之所宜者遂謀新之鄉人聞命樂輸以助先為法堂寢室几二十楹始事于元<span class='corr'>豐</span>元年之秋來歲仲夏二日畢工師曰不與俗交非興化為人也則記其事以慰作者之勤其得<span class='corr'>已</span>乎而法堂寢室豈特以休耆壽者之身佛之法傳于其中矣非知吾法者不能為也以書属全曰幸為記之予聞釋氏之書曰所言法者謂眾心生是則攝一切法釋氏之言心法如此則吾先聖人所謂天下之至神者是也夫心之為物微妙寂通故用之彌滿六虛廢之莫知其所不古不今神而無方信乎廣大高明超於名迹豈言與書之所能盡哉是以學者欲其深造于道而自得之也當梁之世釋氏之教最為盛時然學其法者亦泥于言學其書者亦忌其真天竺之師達磨始自其國來其曉人也直示道心使之研幾見獨盡豁幽滯則廣大高明皆我同有豈如老身窮年敝精神於名迹而已者乎于斯時也道之不明久矣聞其風脫之者六通四闢如醯雞之發其覆而見天地之大全雖中國之士大夫欲息於道者亦從之遊故傳其法者所居而眾至所教而誠復待人之餉而後食待人之衣而後衣或泛求于人而人亦不以為厭也其居之至則崇棟廣宇極於壯麗敝則眾相與新之而人亦不以為侈也盖聞其道而心化者皆將虛己以遊于世則其驕吝之意消而能尊道輕財固不足言也惟此堂室師之居此湛子淵靜廓然朗徹資道之侶遝主而時集顯問於堂密叩於室迷者自覺疑者自信神悟心照不知其然堂室雖無與于人法亦人法之所依也則作而新之者其澤豈易竭哉云云元<span class='corr'>豐</span>二年八月初一日常州團練推官將仕郎試秘書省校書郎前充曹州州學教授曾旼撰</p>
</div>
<div class='div-other'><a id='mulu856' />
<p class='h2'>重修延福禪院記</p><p>蘓州常熟縣海隅山舊有延福禪院盖出於梁天監之初自唐會昌廢毀存者無幾端拱二年今長老惠明大師希辯荷天子榮命歸止於斯而鄉耆里氓為之捨土木畚鍾之功大作廣宇峻廈不五歲而告歸於是有隆博而門者有炳煥而亭者有顯壯而堂者有邃麗而室者有虛揭危累而塔者有雙延相敞而廡者有表門背室䊸遮峭植而垣者抱塔之址又有圍覆環架四十而院者居高而顧望周旋自下以相之翼舒鱗萃輝照可鑒會奇集勝狀不能盡即以主者處師俾悉得而專有之師當錢氏列國時從學於天台山既大成而有聞被召入為惠智禪師居普門寺演法暨餘杭國除隨詔詣闕上御滋福殿引見宣授紫羅命服及內府帛五十疋復賜今師號留之京師天壽寺淳化三年上御製草書急就章一卷逍遙詠一十一卷秘藏銓三十卷太平聖惠方一百冊藏焉恐後未諭其來故按其實以錄之至道二年冬十月二十四日鄉貢進士李湛記</p>
</div>
<div class='div-other'><a id='mulu857' />
<p class='h2'>興福寺再修功德記</p><p class="byline">唐人</p><p>此寺始自齊始興五年因邑人郴州牧倪德光捨居第置之是為大慈寺至梁大同三年改為興福寺自為邑為寺歷陳隋四代迄于我唐甲辰歲歲餘三百年會昌末釋教中圮僧難聿興武宗斥去浮屠法寺毀大中踐祚再恢釋教俾餙伽藍先是大檀越主吳興錢公某吳郡[(厂@((既-旡)-日+口))*頁]罕汝南周坦與彼親友兼募信士助修塑像添建殿堂赫赫垂芳傳之不朽以雋僑居是邑廢之興之耳目相接俾書其事有愧斐然中和四年六月五日記</p>
<p style="margin-left:1em">范成大云按齊無始興年號但有延興中興二號皆止一年流傳之誤如此既是唐碑姑存之即常建題詩處</p>
</div>
<div class='div-other'><a id='mulu858' />
<p class='h2'>慧日寺修造記</p><p class="byline">張珽</p><p>梁僧慧嚮造大寺三在淮南曰慧照在崑山曰慧聚在常熟曰慧日環常熟之境他佛廬無慮數十所或背岡巒而深穩或面江湖而舒曠其得勝槩固宜獨慧日在縣西稍北九十步臺殿屹立檜栢葱翠當闤闇中乃有小林瀟灑意鐘磬石鼓之音時徹縣齋為令者藉以稍清胸次為不易得也院從昔名重甲諸剎旃檀林率瞻二千指非但為展鉢計頗知相勉參請或在定累日無少懈怠以故主席者必當世龍象然後其徒心悅而誠服嘉定丙子夏五比丘子幸以少師樞使大丞相魯公之命來住茲土始至之日旱蝗積逋舍宇就獘緇袍稍稍雲散幸與佛為謀奮空拳而一新之凡所得施利悉以助修設毫髮無私焉居無何甑中之塵銷而戶外之履滿矣於是首興造寺聞者響答富室至捐百金其窶人子無分錐刀若法堂若庫院若浴堂若眾寮若華嚴閣若水陸殿既次第補葺復製幡幢二十四首以嚴冥陽之儀剏經函六百餘枚以足大藏之數三門兩廡舊為賈區卜肆喧啾冗雜亟聞諸公而盡斥之塗以丹艧輝如也繼此來者欵門而客改升堂而意消使人折不　之萌者固多謂佛法無益世教不厚誣哉挺朅來試邑既喜與蘭若鄰壁故因其求記而有考焉自天建初院為十方禪林幾千載于此矣中更欝攸碑碣無有老宿或謂三錫勑額曰壽聖曰晏安曰慧日無口相傳以屬爾乾道間僧宜意建佛殿淳熙間僧宗璉建法堂嘉泰間僧祖印慧光又建寢堂丈室皆未就去間関至今乃迄于成是必有數存乎其間斷非偶然之故也抑嘗誦湏菩提經云菩薩莊嚴佛土不不也世尊何以故莊嚴佛土者即非莊嚴是名莊嚴夫靈山六年鵲頂蘆膝佛自處也金碧晃耀十二由旬人奉佛也二者並行初不相悖今慧日奉佛之道至矣若夫離相莊嚴則在比丘反求而自得之嘉定十二年觧夏日宣教郎知平江府常熟縣主管勸農公事兼兵馬監押龍泉張[土*廷]記</p>
</div>
<div class='div-other'><a id='mulu859' />
<p class='h2'>寶嚴院新達佛殿記</p><p class="byline">陸絳</p><p>近代儒家流以韓退之擠釋老賢與不肖皆欲隨而去之未熟思之甚矣夫受天命者莫大於君中國其間哲侯辟王治亂興亡之運接迹而不可勝數至於治而興者則諸儒必曰非人事也天之曆數輔治世而興者也亂而亡者則諸儒亦曰非人事也天之曆數厭亂德而亡者也夫如是則治亂興亡之運莫不推之於天韓退之有唐之鉅儒也以堯舜禹湯文武周孔之道不行於當世而釋氏之教獨盛于中國故力排而擠之若原道篇佛骨表皆著辭深切痛疾時君奉之太過者也其所以然者誠欲抑之捄其浸盛未始不為釋氏福殆弗納而黜之彼得以益其惑遂有會昌之禍豈非道隆則汙物盛則[褒-保+曰]之效歟天意若曰蠧中國害生民則使大中履會昌之迹如韓文公之比者佐而輔之固當拔本塞源矣豈會昌廢之未數年而大中復之易如走凡疾如反掌得非天之未厭其教哉噫大道喪而有仁義仁義衰而尚權詐故堯舜禹湯文武周孔之道塞於時雜於霸金僊氏之說其不有興乎由是源於漢流於魏波於晉宋齊梁間與吾儒老子之教鼎峙於中國若夫本空寂破迷妄以出生入死之說為興善滅惡之筌蚩蚩之氓從而遠罪則如來真意深乎救世者也而時君奉之或多立寺宇以徼福或廣度僧尼以崇教上焉者佞之下焉者化之如之何不為後世弊盖崇之者反於其道耳文中子曰齋戒修而梁國亡非釋迦之過此言得之我國家四聖御寓灼知化源寺觀㳂舊而存率禁其剏置僧道限年而入必試以行能故天下名山勝槩或有所旌異者非道存乎人孰能與於此哉始蘓北走有邑曰常熟邑之西偏有佛宇曰寶嚴即梁天監中所建也倚山面湖繡若屏幛嘗有希辨禪師者心悟大乘是焉棲處錢氏霸國時以名聞召歸餘杭普門寺目為慧智禪師及錢氏獻土隨召請見賜紫方袍號曰慧明大師既而厭居京國歸隱舊剎錢氏以師入境俱勝復施金五百兩建七級浮圖一所淳化中太宗皇帝詔賜急就章逍遙詠秘藏詮太平聖惠方凡一百四十三卷獎高風旌善地也院舊名延福天禧中邑尹胡公順之飛章上請帝可其奏改賜今額焉院有佛殿者積其歲月了無尺掾明道中武陵龔顯始發信心崇修妙果次有東　禪慧院僧清鑒浮杯至止苦行自修謀茲勝　有若符合復有邑人諸葛頔李仁壽樊福僉　所聞贊成其事且曰仁祠之興為我福地今　字不立粹容無覩則吾儕何所起信哉由是　厚施貿良材庀徒僝工審曲面勢即其舊址　以新創經始於景祐之丙子落成於慶曆之乙酉凡數年而能事畢矣觀其壯而不華嚴而不陋巍乎中者其宇一所以納高廣之座而宅乎豪相也翼其旁者其舍二所以容儀衛之位而列乎寶供也遠而望之若太微之凝帝宅聳　雲端迨而察之猶列漢之立僊宮來從方外其為功德殊勝可思議哉武陵公帑無多藏屋無餘潤獨以興弊補廢皇皇於佛事人所難能矣若夫辨師興之前鑒公繼之後事有冥契豈誣也哉絳里人也因熟於茲山之遊目擊諸公之善以文見記得以直書時聖宋慶曆六年歲在閹茂王正月一日將仕郎守真州楊子縣令陸絳記</p>
</div>
<div class='div-other'><a id='mulu860' />
<p class='h2'>空心亭記</p><p>海虞山循常熟州治西北十里而近曰破山直破山之麓有寺曰興福澗流絕山而下瀦為深潭潭之上有空心亭山以崖斷不裂得破山之名亭以唐少府常建詩得空心之名海虞之勝萃於破山而破山之秀鍾於斯亭孱顏峙其前冷洌停其下設置既宜而稱謂也當人知少府之詩之工而不知所以為工一登斯亭不言而喻矣亭之始建莫知為誰歲滋久風雨弗支至正五年寺僧澂上人謀撤其故而更剏焉走邑士崔君天游后君議皆許諾二君人望也既相為先後聞者樂趨而朱君其倡者也落成宏敞雅潔十倍其舊先是崔后二君嘗與寺昌上人取少府詩析為韻授四方名士大夫各賦五言一詩至是悉刻梓揭之亭冠以少府詩亭所宜為者始大偹以天祐佐是州而山若亭實所遊歷致書屬為記惟元氣結而為山其秀且奇者所不乏非有文章才藝之士發之未必顯於世破山之以秀傑稱宜矣必少府詩出而後人人知之又必空心之亭立而後人人信之地有待夫人重事有待天時如此檐甍翬飛棟宇雲湧陰晴雨雲光景變幻遊者稅塵鞅縱清躅蔭林樾之薈蔚[日*弟]谷巖之硱磳寓聽於琴筑而致迹於水雪平昔寵榮勢利之膠乎中者蕩然火燼烟滅其靈臺虛明直與潭水相為洞照名亭空心疇曰不宜天祐不敏方將命杖履載茟札從諸君子之後崔君名元方后君名充正朱君名士昭八年九月應奉翰林文字儒林郎同知制誥兼國史院編修官叚天祐記</p>
</div>
<div class='div-other'><a id='mulu861' />
<p class='h2'>明因新改禪寺記</p><p>東常熟縣七十里有雙鳳鄉有材支塘而寺於其間曰明因昔嘗曰永昌又名再昌至國朝祥符改元始易今額至熙寧六年遂為禪寺土不變壞人不更聚而名目之不同者時異事異實亦尊佛而已佛以一無冐一切有以一真破一切妄一切法是有我何使之無我本無無今安得有一切法是妄[禾*戈]何使之真我自非真今安得妄一有一妄為有情故一無一真為無情故此禪律所由判也東西分祖南北異宗以攝戒名律以見理名禪此禪律所由盛也夫律為漸禪為頓而為之徒者以禪受十方以律傳父子因而及戈自伐與俗同污其不見僇于世者無幾初僧文曉由是與流軰有不平者以事至有司遂攘臂鼓眾更律為禪自今日始縣為開府府下僧藉蒐可為領道者眾薦今禪師紹瞻而府可之師至其徒有不悅者豫空其室以遁其頹垣壞璧蕭然如無人之墟師收付遺眾繕革故廬鳴鐘擊鼓晨唱夕和欣欣如也規範僅舉徒眾僅安歲輙大凶而水且旱百里蕪其八人輙大疫而逋且逃十室虛其九嚴不轉之心奉一實之事根無利鈍應病用藥其徒以此親施無厚薄均福田相鄉人以此敬八年於今而門之外導長涇以利眾長涇之上營石橋以便行堂室龕殿雖未及美而小康矣因師請記之論次如此若夫門未革殿未紺而丈室未敞此必有待於他日全不得而書也元<span class='corr'>豐</span>四年五月十五日前常熟縣尉陳于撰</p>
</div>
<div class='div-other'><a id='mulu862' />
<p class='h2'>頂山瑞石庵記</p><p>頂山之巔直上絕險怪篁奇木陰森欝翠之中有瑞石峭拔不可窮極而龍母之冡神龍之池環窟其旁邑民禱禳水旱曾不告召而千里畢至明道紀元之初浮圖守常者能默誦妙法蓮華經邑民陳氏屋其下為庵召守常者持事之自是禳禱輙應而福在一方守常死菴其下者不得其人則禳禱不效水旱相仍嘉生不遂邑民以為甚患迨今治平丙午縣大夫向侯因民之欲命僧慧安拯廢舉墜益廣其旁以廊以軒以垣以甓以飯四方之來者以起民人歲時祈禱之誠信夫窮巖極境龍怪之窟宅足以為一方之福遇人而興其信誠之應效盖不可誣神之為靈嘗陰寂無形不可得詰而若依人以為報其能不逆民之心以嚴香火之地以致誠於陰寂不可詰之間而為取福善之應盖亦賢於無所用心而欺闇以悖人者之為也丁未春正月承奉郎守尚書祠部員外郎充秘闇校理通判秀州軍州兼管內勸農事騎都尉借緋錢藻撰</p>
</div>
<div class='div-other'><a id='mulu863' />
<p class='h2'>新甃頂山路記</p><p>常熟居海濱地無大山縣依山之陽是為隅山以瀕海之隅也又名虞山以昔人虞治於此也山北行九里是為破山以闘龍破山而為澗也又北行九里為頂山又北行六七里為小山山之南北相距纔三四十里名<span class='corr'>已</span>不一矣又合而名之或曰烏目山烏縣人徃還以舟航為安向視道路無不勞苦者自縣至破山即有興福寺又至頂山即有頂山寺其路隨山山皆砂石人迹不類則榛卉為之莾雲雨暴至則泥潦為之塗昔之僧於興福者憚其如此累甓以甃之然自縣之北門以至興福之寺門而已因仍時久未有以動心者今頂山中峰庵主懷素始自破山之雙塔甃之以抵頂山之寺門兆於熙寧八年之孟春成於元<span class='corr'>豐</span>二年之季夏雖以堅為之心感向化之人而必更五年方即成功古之治田澮上有道州上有路而道路不除當責於任事者雖州縣之吏時有銳意臨之而後或無成亦又有其意而不得自任以為責者今懷素非徒能甃路而已又能建雙石塔以鎮交衢之衝開四石橋以濟徃來之阻是能為縣官之未為者而以佐縣官之不逮吾其可以無書元<span class='corr'>豐</span>三年三月日文林郎試書省校書郎守縣尉陳于記</p>
</div>
<div class='div-other'><a id='mulu864' />
<p class='h2'>重修虞山白雀寺記</p><p class="byline">王世貞</p><p>去常熟云二十里有寺曰白雀其地東枕虞山西沼大海襟江帶湖盖羯磨之勝境也寺所以名白雀者長老云梁天建三年有遊僧志圓善堪輿家言得其地而悅之倡諸善知識以有知剎剎甫構而白雀二巢焉自是數圮數振以迄於亡吳之季委之兵燹之手歷我明入熙朝而弗克復其存者草莾之址與僧雛之丙舍而已久之為正德丁夘比丘明慧以四眾力悉新而拓之又久之為隆慶丁夘再圮優婆塞明<span class='corr'>淨</span>再新之尋復圮而比丘智海乃歎曰嚮者六十年而圮今者不二十年而圮豈末教之轉促耶將無所以致力於土木者未固也謂其徒慧秀曰吾饒緣為汝職募若饒思力為吾職締自海公之募而檀施雲集秀公獲匠意焉甓取其厚材取其良塗塈取其精堅於是三身之座四天之閽與十八應真之位屹然若金剛不壞矣壯麗亦稱是寺成秀公來乞余記余之鄉先生王寵履吉嘗養痾茲寺余得其詩二卷詞翰皆驚絕因竊跡其瑰奇崇塏宛委呌窱之勝思一遊目而未能嚮者似聞客言勝且冺冺矣詢之秀公寺今如故勝亦當如故秀公曰然嗟乎當天監之世冠達氏以人王之尊酷入人天之小果而吾吳郡又其左馮右扶緇黃之所皈嚮貨賄之所蘊隆盖有非佛理不談非佛事不之者冝浮圖之盛至此也然而同泰之講座未撤而火輪即逐之其它臺城之內外今所按圖而得列於伽藍記者十復有幾而[卄/瀕]海一蘭若遇比轉振魔所不能姤而社所不同改豈護法諸天厚小而薄於大哉夫圮者數也振者人也或者曰人亦數也夫山河大地惟心識所造而可盡諉之數也耶且而師之有感乎圮之緩促也以為致力之固與不固也此非獨一剎言盖哲於說<span class='corr'>淨</span>業者矣二比丘勉乎哉以此功德而不住相則無漏以此深心而奉塵剎則大報恩不然而欲以余言而為寺重以寺之復而為若重非所知也</p>
</div>
<div class='div-other'><a id='mulu865' />
<p class='h2'>接待庵記</p><p class="byline">李維楨</p><p>性鎮上人者余里人也少祝髮沙羡之龍華寺<span class='corr'>已</span>參少室南海及兩京諸禪窟義林入理泓然至於海虞賢士大夫與結未許之契檀越八十一人卜地邑南郭三里橋構團焦居之以接引四方赤髭白足之侶為大雄殿造佛菩薩諸像<span class='corr'>已</span>為千臂文殊金像盖錢觀察侍御某某三公及其群從子姓首事夕郎翁公學師瞿公賛之後先海虞令叚公譚公某公為之題目而巋然稱東南名剎矣會余叔弟宦海虞樂觀厥成上人介之請記于余盖吾儒所重君臣父子夫婦兄弟朋友五倫而釋氏無之然其立教先令服勞以孝父母祝壽而報君恩至于指服生羅候一體度阿難舍利弗以德獵推為長老迦葉以鉗錘成就同衣金粟如來現<span class='corr'>淨</span>名身示同居士〃〃修行聽衍嗣息人倫何嘗廢也吾儒所謂大丈夫者富貴不淫貧賤不移威武不屈耳釋迦入道<span class='corr'>淨</span>飯留之不住耶湏挽之不戀宮嬪誘之不惑外道嬲之不移雪山苦之不悔太子名利哥利屠毒視之蔑如也吾儒以天地萬物為一體不獨善其身辟支獨覺自修自証為小乘禪如來弘願普度身作津梁遍三千大千則大乘也吾儒禮樂刑政並用不以姑息釋氏有地獄輪廻因果報應使人廩然戒懼南天王鎻食人夜义或憐其哀呌將釋之曰小慈者大慈之賊也吾儒教多術百慮一致殊塗同歸而學佛者亦各以所見入三摩地或以色因觸因法因味因或以音聲香嚴或以分別自在或以修習水觀或以純覺遺身或以身根圓照三昧或以攝六根<span class='corr'>淨</span>念要于証聖一也吾儒所病釋氏不忍于蚊蝱之細饜其嘬血而土木金錢傷耗不貲然而謂事物在恭儉慈忍為惡不悛者可無罰乎第無濫耳道在心不在法由己不由人刑不夭命役不勞力風雨寒暑時若百穀桑麻蕃植其為持齋不殺大矣輟一日之餐救一禽之死安能弘濟耶建寺施僧人天有漏小果不名功德此佛圖澄那跋摩達磨寶誌之論也宋之大儒言虛無寂滅之教其高過於大學而無實夫無實安得高於大學天下之物無有不無無無不有物虛則生何物不有物過則寂何有不無世人執於有襲蜉蝣之羽而好蠻觸之爭是非相軋人我相傾以此嚴浮提稱五濁惡世故為說虛無寂滅以觧之而二乘人頑空枯禪或盡掃行門單提宗印以恣其猖狂無憚之私則又為有以破之諸惡莫作眾善奉行竭磨精進歷試諸艱人心無一物而後能應萬物無一事而後能應萬事釋氏不名真不逐妄不貪成不怖壞其情不塵其定不稿山河天眼世界法身聚則有相百千萬億變化無方散則歸于太虛而靈光炯然自在昏庸蔽錮父兄師保所不能訓虣猛獷悍王法官刑所不能禁一旦皈依西方瞿然[(厂@((既-旡)-日+口))*頁]化豈盡無實哉吾儒之學莫精于易易雖不言有無博而約費而隱無聲無臭上天之載非無而何彼虛無寂滅而無實者學釋而失之者也非釋之端使之也海虞儒者相望雅重性鎮鎮鎮癯然貧衲能使文獻之邦遠近崇向開山演法日新月盛必有道矣叔弟官師儒與性鎮中國而立將有昌黎大顛徃來之疑余故於工費䂓式畧不言而獨舉儒釋大較浮廓如此道聴而塗說之不中受水源一踏德山一杖矣</p>
</div>
<div class='div-other'><a id='mulu866' />
<p class='h2'>跨海梁</p><p class="byline">錢希言</p><p>常熟縣北行三十六里有福山鎮鎮在海濱寺名大慈中有轉蔵殿極大相傳轉藏一回可代誦經百卷故四方善信游其寺者無不轉藏嘉靖甲寅年殿燬于燹至隆慶中有僧募化重建改其殿額曰西方木瓦之費<span class='corr'>已</span>苟完矣獨缺正梁一根居民葛甲夜具舟楫將徃郡城買梁施寺侵曉忽見海口有一巨木浮來視之乃是香楠盖良材也使人起之於岸亟召匠工計度不爽尺寸其殿遂成道俗長幼咸來觀矚呼之為跨海梁矣乃知佛力廣大加崇信焉</p>
</div>
<div class='div-other'><a id='mulu867' />
<p class='h2'>常熟寺觀志</p><p class="byline">鄧韍</p><p>佛老氏之教行天下其崇宮傑搆莫盛於吳會而常熟一邑<span class='corr'>淨</span>坊琳寺領號于祠部者盛矣考其建設多出梁唐元宋之舊則當時之好尚可知<span class='corr'>已</span>其在今日寖失其舊豈王教明而民習牖耶將篤於利而莫之有捐也愚於是乎有感作寺觀志</p>
</div>
<div class='div-other'><a id='mulu868' />
<p class='h2'>吳釋傳內一條</p><p class="byline">劉鳳</p><p>常熟之東崇教興福寺宋建炎間文用禪師開山所建也用善地形故所占善地也為塔僅六成而歿咸淳間有淵塔主悉撤其舊而更之為九級時日觀溫公為疏應施雲委遂落成上施露盤表以金剎金碧丹艧上下照灼人謂淵公即用禪師後身也久而頹圮洪武八年僧<span class='corr'>淨</span>慧大合眾施興修之迄工於十六年癸亥昔晉沙門曇彥與許玄度同建塔越城未就玄度亡至梁岳陽王察來鎮越彥猶在乃迎謂之曰許玄度來何暮察恍然悟其前生事殆相類</p>
</div>
<div class='div-other'><a id='mulu869' />
<p class='h2'>吳釋傳內一條</p><p class="byline">劉鳳</p><p>虞山西言教上人於所居開軒之東榮署曰招隱環植以桂自題署其壁夫僧之能肯搆者即禪門之棟宇予見今招提有房室新<span class='corr'>淨</span>几席潔雅安置器物可玩者嘗過而流連嘆僧與俗大概同能成立者難若彼覆蕩荒殘鞠為草莾者可勝恨哉</p>
</div>
<div class='div-other'><a id='mulu870' />
<p class='h2'>吳江重修聖壽禪院之記</p><p>平江府吳江縣聖壽禪院石晉天福七年所建也初朱梁開平三年錢氏奏分吳縣地為縣閱三十四年而有是院始名興寶皇朝天聖二祀賜以今名開山以來有志昇法序居此禪席實相先後二師俱宗門樑棟五家宗泒可考也景祐中兵部員外郎知制誥謝公施大藏經在焉圓照禪師宗本嘗主之後自瑞光台對便殿遂為慧林第一代師其它領袖有道因佛緣者常不乏人以故號名剎更建炎兵火　　像毀掃地無遺會清本法師相繼駐錫徧募檀那增剏莊田而又畚築故址僅成殿廡嵗月積久風[泳-永+(瑤-王)]雨虐寖復頹圮田為畆于皆沃壤年來守者屢更徃徃侵漁百用不給而逋負重仍殘僧纔三数軰鐘魚幾為絕響聞者駭之縣大夫趙公下車之明年政既成儒宮神宇驛舍橋梁次第營繕一日因會慶節率僚佐詣其院慨然曰莫嚴乎萬呼席拜之所而蕪廢日甚何以昭臣子恭虔於是謀所以新之呼集其徒授之規畫俾各董一事其鳩工度材自一金一穀以上悉徹公聽曾未逾時法堂方丈與山門佛屋煥馬輝映且衷以修廊　以高墉凡所以安眾作佛事者靡不縈貴公復慮異時強有力者虺居蟻蝕乃作靈山設法像於法堂之兩翼馬公平日持心誠慤不餙目前於時概觀未幾四方衲子雲會相與驚嘆曰物之成就自有時縣有剎曰無碍寧境華嚴萬壽與是凡五公各講助勤奮或圖新於舊或易橈以隆而聖壽尤其全備自是信士善女破慳捨有日月以至則窮壯極麗他日之雄當未易量夫廢於一時而後人不能更興者天下事多此類使振頹起仆率如是院[(厂@((既-旡)-日+口))*頁]天下有不足言者將　於公見之落成日耆宿踵其門曰院之中興縣大夫力也請述其事刊諸石以詔後世僕猶得於目擊所不敢辭故為厯道其廢興之端而并以窺公它日閎大者寓馬公玉牒名公廣字德儉令官宣教郎淳熈三年季春既望建陽陳武子記丹丘李時高書并篆額住持僧道珠立石</p>
</div>
<div class='div-other'><a id='mulu871' />
<p class='h2'>重修北寺碑記</p><p>予曩嵗曾肄業於北寺其寺名十方禪院北寺其諺名也有主僧慈雲恒相與議論時每欲新斯寺以告於予予曰新之何說也曰吾之舍凡身而從幻身辭穢土而皈<span class='corr'>淨</span>土且得以主持斯寺詎忍見斯寺之將圮而不新之新之所以救其圮也將不可乎曰世之圮者多矣顧新之之不暇而暇寺之新乎曰吾之新此寺也非獨以為吾徒也吾將上以為　朝廷中以為官司大夫而下以為民也予請言其略曰斯寺之建也自赤鳥始自我明洪武中定為祝聖道塲故額其門曰　勑賜聖壽禪院也則大雄正殿　金闕坐焉東西二殿官司大夫更衣在馬法堂方丈僧會司設焉左以僧會右以住持晨則談玄講法夕以演課誦經則斯民未必無向善讙趨之卜也予之所謂當新者此也其將新之<span class='corr'>已</span>乎曰若是則新之烏可<span class='corr'>已</span>也以子之言諒子之心行子之力吾見斯寺之新也其可計日而俟矣越明年予<span class='corr'>已</span>僥倖科甲日韉都門又不得一盡鄙心至致仕始得歸省遂造其廬仰觀斯寺則易置而煥然左之重建觀音殿演經堂敻〃特出而一新之予憇少頃撫而嘆曰人之有為不能為無惟[(厂@((既-旡)-日+口))*頁]其力量之何如耳前之子所謀于予者今皆得以遂子之心矣予昔既不能助之以力今當贈之以言也故為之序云　洪武丁丑秋七月　賜進士出身任山東監察御史姚恕撰</p>
</div>
<div class='div-other'><a id='mulu872' />
<p class='h2'>吳江聖壽寺恢復法堂方丈山亭故址碑</p><p class="byline">吳應賓</p><p>法之東漸入吳差晚大帝赤烏康㞐會尊者始以舍利而作佛事浮屠剌天精藍布地吳江之有梵剎自尊者昉也梁晉宋元鼎革代有興寶聖壽名字相禪賜額置司祝釐弘教則我　聖祖之勑慈雲比丘眆也旃檀之林龍象之窟倡導者無慮十餘軰臨濟之報本元雲門之雪竇顯天衣懷圓照本最著古輪持地石之言邑之乘班如也宋陳武子明趙宗伯用賢最著灰可然金可布茆可支固非一時事一人力也乃至肺石可鳴庭墻可笑足可刖膽可嘗菟裘可以傳舍子父戮力三十餘年當萬曆壬辰克還故鼎妙樓寶楯次第出興則住持妙能及其徒果正悟林又最著觀察實相深入緣起願王默導悲心普熏付囑受記不愆於素吾知其為紫栢大師可金矢既得鞶帶乃褫一牘之幛無能見頂闡提薄酖逭於泥犂寧不亦恒順之異方便哉如是者吾聞之周開府繼沈郡丞父趙令尹夢麟於我為城乎於彼為雹乎力之為檀乎慧之為方便乎財之為摩尼寶乎吾聞之陸太宰光祖馮祭酒夢禎沈開府季文余同年唐宗伯文獻沈僉臬瓚盲者厯数導以達寶所最後之導以妙甘露瘥其目眚曰恣汝之所耴之其方曰艮其菴曰合妙其地舊隸於寺折入於民浸假而自僉臬以歸於三寶其所供養說妙法者吾知其為大師之獅子兒湛豔調達之三禪覬憍陳之首度島夷入宼喪亂是因破羯磨沼蘭若相大悲之臂而䧟之綺羅池館数稔而畢疽出刀入五內洞然長跪自訟七日乃斃豈其逆行示現花報使俱四七遮之有出佛身血非異人為若人之為也如是者吾知其為皇甫少叅渙前有覆車後有叱御代麋蒙虎肯搆寔艱秦也亡城趙乃完璧夫非虞他族之為墨翟忍辱分惡以持今之治反者乎如是者吾知其為周光祿圖南及其子道殷鑒不遠在夏后之世畢生本識普擎十方<span class='corr'>淨</span>穢成壞如響集谷矧於般若無上願王從井是憂蹔希安養治國則去暱就娑婆不樂菩提寧怖惡趣心奉塵剎氣作金湯吾知其為孝廉胄子文學凡三十有七人沈令名周禎周之琦申五常周叔宗沈令謨吳承烈周祝周祇沈令言如是等而為上首踞法華乘而三車亡浴涅槃海而百川用囊之蚨囷之禾虞之材陶之埏埴褚之齒牙四事五體合掌低頭勇怯促延究竟悟入佛之知見其事一而棼其人渙而萃其名可以石載而不可以文字数也不佞應賓得事湛師為八戒弟子徃以不腆之言前茅歸宗幸而不辱僉臬虛合妙以致缾錫正上人復請於師使余顛未茲剎勒之[王*貞]珉余為優婆塞殘檀詘於貧力弛於病維是函大唾餘属耳於口数從紫栢推糓願輪豈不亦援溺人以浮囊而繫貧子以衣寶乎余所願者　聖壽無盡祝延無盡說法無盡度生無盡而余盡未來際得值尊者迄于湛師諸善知識種種緣起清<span class='corr'>淨</span>善友若行若證若剎若眾等無差別是禱也倘庶幾法華之所謂童子戲乎若曰不朽之言無畏之說則請避三舍以俟大龍之具廣長相者</p>
<p>萬曆三十五年嵗次丁未仲夏日立</p>
<p style="margin-left:19em">釋元照</p>
<p>言天下為佛氏者有參禪者焉有聽教者焉有習律者焉以至營福雜業事業萬異且未有一人不登壇受戒者則知受戒乃為僧之本歟然受戒者必當持奉奉奉必遵制法法法萬途不越　　一者晦望說戒二者眾法羯磨磨磨是和僧之要術既秘且勝非作法之地不能勝之則知結界又持奉之本歟然而毀容壞餙陞壇稟戒反不能持奉伽藍設置厯年寖久復不能結界者得非忘本乎蘓州吳江縣東走近二十里有僧伽藍號為壽聖考其剏建之始乃有唐大中元年鄉人[(厂@((既-旡)-日+口))*頁]文通捨宅為之舊名報恩皇明治平中改賜今額中間興廢傳錄不書徃世相承未嘗結界律議法制有所不行負識之流慨其忘本嘗有不足之色遂以元祐三年十二月十一日命知律僧主法行事隨方維以立標約步量以集眾唱相以告之秉法以加之是夕二鼓厥功告成翌日將勒界相垂諸不朽仍書其始末以告來者云餘杭釋元照敘</p>
</div>
<div class='div-other'><a id='mulu873' />
<p class='h2'>吳江縣華嚴講寺記</p><p class="byline">曾令得</p><p>華嚴講寺在吳江縣治東門外百步許自東晉明帝大明元年衛尉鄉陸僧瓚捨庄基為寺法師嚴公講道其間東魏太平初姚氏重建開運三年鈒弘佐法師復增新之宋元祐壬申邑人姚得暄施錢四十萬緡建浮屠七級紹興五年隣有寧境寺僧眾稀少寺僧從了告給公文捨與華嚴併為一寺故額云寧境華嚴講寺時慧壽法師開拓基址建修兩廊三門佛閣建炎間浮屠兵燹邑人鈕氏捐槖金修之至正甲辰復燬于兵丁未法師繼公重復修建　國朝洪武間清理佛教以成叢林永樂初住持文錦首僧<span class='corr'>淨</span>滿勸里人新之永樂十三年住持僧文烱於殿西造西方佛殿粧塑三聖凡棟桷之橈腐赤白之漫漶者咸治之今浮屠七級撑空屹立佛像羅漢金碧熒煌房有舍庖湢有次無墮前人無廢後觀文烱憫夫累世締造之勤恐湮滅以無聞求余記之予叨使節居吳中久嘗假館其寺逍遙徜徉每雲消風止烟霞澄霽與文烱軰輙登浮屠而遊目騁懷左引吳江右瞰笠澤湖光接天碧波萬頃風颿沙鳥出入于空曠之中棹謳漁唱互答於杳靄之外使人心舒神怡如在空色之界則文烱軰之居此不明心見性者乎其寺之西南若上方洞庭靈岩穹窿諸峰林壑尤美望之浮藍凝翠如屏如㦸如龍蛇如獅象如天馬待馭迤然而折者如城郭厯然而布者如列星磅礴深秀難為具狀登茲一覽而中吳之勝概皆在眉睫間則昔之雲門若耶天台雁蕩豈得專美欤於是文烱躍然而喜曰斯言有禪于空門也請書以鏤諸石陳循科賜進士出身文江曾令得撰宣德二年立石</p>
</div>
<div class='div-other'><a id='mulu874' />
<p class='h2'>重建寧境華嚴講寺拜殿法堂兩廊記</p><p class="byline">周忱</p><p>去吳江縣治東幾二百舉武有剎馬郡乘云東晉明帝時衛尉[夕*即]陸僧瓚捨其居第為剎而嚴法師建道塲于此迄今千餘祀圮復不一稽前人誌而刻諸石者可徵矣　聖朝宣德辛亥歲蘓城集慶菴僧碧庵廉公住持是剎至正統二年眾舉擢任吳江僧會器宇軒豁深于華嚴教觀宗旨旁達書史嫻于辭翰蔚為緇眾之表儀覩前人之建搆有未偹惻然于中馬遂傾己貲瀉材子川輦石於山陶甓于原鳩工師傭役夫邑之宰官鄉之巨室聞其賢德或五金之施或楮幣之施或布帛之施或菽粟之施廉公遂于殿前創建拜殿後搆法堂左右翼以兩廡殿以楹計者三堂以楹計者五廡以楹計者五十材以株計者如干上以日計者如干費以秔稻用石為率計者如干又莊嚴天台羅漢五百尊金碧交映丹艧相輝以暨僧房幣藏香積湢溷之所靡不鼎飭傍剎雖無崇山峻嶺之擁抱然土平衍而饒沃林未蓊欝具區盪其前笠澤艮其背長橋巨浸縈紆左右波光霞彩絢爛朝夕亦一奇觀也屋既落成謂自晉迄今剎凡幾圮起之必繇主剎得其人賛襄者有其人故爾焉是役也廉公倡之邑之宰臣以及巨室石宗茂等從而相之冝誌于石或者又曰人但知堂廡金碧丹艧上下輝映繇于廉公之倡眾之施而爾也而不知繇于時和嵗<span class='corr'>豐</span>秔稻穰穰故倡易而施之不難也人但知繇於時和嵗豐秔稻穰穰故倡之易而施之不難也而不知本于　聖天子致中和之極天地位萬物育故爾也盖因是剎之修以紀有年之績以恭祝　聖壽萬萬年與天地同其悠久也與僉曰然遂記之　資善大夫工部尚書廬陵周忱撰</p>
<p>賜進士榮祿大夫太子太保兼都察院左都御史吳門陳鎰書賜進士榮祿大夫太子太保兼刑部尚書吳郡俞士悅篆</p>
<p>景泰三年嵗次壬申菊月吉日當山前住持沙門僧會智廉立</p>
</div>
<div class='div-other'><a id='mulu875' />
<p class='h2'>重修寧境華嚴寺塔院記</p><p class="byline">徐師曾</p><p>昔阿育建塔以奉舍利其侈至八萬四千而在江南者居多若我吳江寧境華嚴寺塔則始剏於宋哲宗之朝盖亦其蔓延也中間新故屢更而迄今猶存則以其教不墜而崇奉者眾耳事雖不經然其金碧輝煌丹堊照映則於一方之形勝不無助焉自寺而東北若干武為學宮負艮抱坤而塔當其東南在青龍之位有丁火文明之象故堪輿家以為文華峰非無謂也峯現則文盛晦則衰故卜科第者恒於塔焉覘之咸厯〃有驗邑人以修塔為事佛不知其有裨于儒也世嘗稱儒佛之道不相為謀由今觀之豈盡然哉嘉靖戊午當大比之期會塔敝寺僧祖芳慨然嘆曰我雖為佛弟子然不可以無助於儒[(厂@((既-旡)-日+口))*頁]力不逮思集眾緣以葺之乃告於縣令安丘曹侯一麟侯報曰可而教諭沈君朝臣訓導徐君瑞尹君奎僉力贊之余亦為撰疏詞有泮水文星之句於是好義之士咸樂施捨得錢若干緡飭材庀工凡四閱月而告成事是秋薦士果得九人自設科以來未有若是之盛也夫堪輿家之說余不能知然考之邑乘徃徃利於子而不利於午余竊怪之乃今值午而其盛[(厂@((既-旡)-日+口))*頁]如此將氣數之更欤抑人事之勝也不然豈可謂無其故哉芳之為僧也能詩能醫又能勤力以助文事不可無記故為志其歲月以示後人使知儒佛亦或相資且以見余始終之意若夫福田術數一切不問而唯修其在我者則又當為吾軰告焉</p>
</div>
<div class='div-other'><a id='mulu876' />
<p class='h2'>致爽亭記</p><p class="byline">曾令得</p><p>吳江縣城之東有僧寺曰華嚴殿堂寶塔魁偉傑觀佛像莊嚴金碧輝煌堂後有山曰仰賢搆亭其上名曰致爽軒窓敞豁不雕不斵無欂櫨莭梲之華環亭四面樹以竹梧槐樸木陰蓊葧亭前雜植花卉錯置恠石迴巧獻奇各盡狀態雖挾闤闠而市廛不染當夫祝融秉今赤日行天登斯亭也解衣盤礡清風徐來煩囂暫忘若置身清涼境上祇樹林中不知有九夏也其亭西臨震澤東接滄溟南控甌閩墨客騷人多萃於茲覽物之情得無有動于中乎及夫志倦體疲隱几而臥瀯瀯之聲與耳謀蒼翠之色與目謀怡然而得者與神謀悠然而得者與心謀幽閴遼敻不可殫述余嘗公餘遊息其中不覺境與意會情隨事遷感慨係之矣一日寺之主僧恫南中揖而言曰公樂斯亭之勝願留一言以紀其實可乎余遂矍然曰吁美不自美因人而彰蘭亭也不遭右軍則清湍脩竹蕪沒於空山矣斯亭也不有所是作貽墨客才人之譏矣乃書以為之記使後之觀者亦將有感云　賜進士出身文江曾令得記</p>
<p>宣德二年丁未歲季夏月五日當山住持文烱南中書併立</p>
</div>
<div class='div-other'><a id='mulu877' />
<p class='h2'>吳江接待寺新建禪堂記</p><p class="byline">陸光祖</p><p>寺以接待名者盖為十方雲水設也故裕師寺誥云法為一切眾僧經遊徃來受供所處其中飲食眾具凡聖共受與檀越作生福之田皆無遮礙嗟乎此即那蘭陀之遺意也豈徒為一寺私哉自大教陵夷古䂓盡冺雖伽藍精舍遍滿宇內徃徃相深人我視同學為胡秦遂使杖錫之士貧里棲遅須提貽誚外道闡提得藉口以非正法獘斯極矣余實疚之欲於吾郡擇一名剎修舉曠典恨綿力之有限慨任事之無人語間有明覺上人者先得我心因曰松陵介乎蘇嘉湖三大郡間實吳越孔道圓頂方袍匪但入春朝海肩摩趾接凡參方羯磨來者自南自北無日不繹絡馬城南百弓外舊有接待寺自島夷患起方丈久廢雖供倡不聞僧跋寺名猶表餼羊覺欲圈之素矣公其有意乎余樂聞斯語良愜夙心與吳郡太史馮君夢禎進士袁君黃共倡勝緣而覺上人以精持規律見稱族性乃有太學吳縣吳君某捐貲幾百邑人周君某助其經理相度佛殿之右即方丈故址營建禪堂三楹左庫右廚各二間齋堂<span class='corr'>淨</span>室東西相向各三間前堂七間以其中間供養韋䭾東為旦過寮西為賓館又西北則浴堂廁舍種種畢具盖不數月而落成是舉也固太學君之檀波羅密而覺上人願力亦<span class='corr'>已</span>弘矣然鐘鳴鐼舉羣緇日集於祇林而午飯晨糜五噉不贏乎香積余乃稍出東禪義米每歲五十石助之吳君復奉母夫人<span class='corr'>淨</span>念捐施馬共得米二百五十石略做長生局遺法附之永福寺邑人周君之琦義倉歲取息米五十石以供四事名曰長生米云由是三時無礙毋煩分衛於王城五正咸克自得專心於梵行或又以傳至無窮歲入有限為憂不知如來白毫相中供一切出家弟子亦不能盡況此都人士咸聞妙法茲焉嚆矢將必有蝟興雲應各植福田者矣嗚呼飯於斯堂者當作食時五觀則四分能均三匙易足可以受人天供養抑有進於是馬禪悅為味法喜為實養法身資慧命坐得觧脫是名真正應供善知識誠有若人乎余不難以身作供也覺上人礱石請記為書此畀之</p>
<p>萬曆十五年秋八月望日</p>
<p>賜進士第資善大夫南京刑部尚書前吏部左侍郎平湖陸光祖撰</p>
</div>
<div class='div-other'><a id='mulu878' />
<p class='h2'>吳江接待寺十方常住記</p><p class="byline">釋德清</p><p>雜華云毘盧遮那遍法界身以智悲行而為莊嚴故我震旦五臺峨嵋普陀三山為三大士攝化地舉國男女之有知者靡不歸心為寶所其南海又近而易至者是以十方僧徒徃來繩繩不絕如縷而中途疲乏非化城蹔息無以濟其饑渴勞苦此接待之說尤為第一最勝行矣吳江為南北孔道而津口接待寺適當其衝其來舊矣寺建於宋紹興間僧寂照開山額承天萬壽元至正間僧正壽增修改名接待我　明景泰二年僧濱湖重建祝壽放生池具區一覽樓中書盧儒記萬曆初僧了空重建接待院會尚書五臺陸公中丞太素沈公善士吳氏等各捐貲建禪堂遂立永遠十方常住以賢者主之了空後得無邊海公繼之名行益著至庚戌海公遷化邑縉紳居士延念雲勤公居之勤乃達觀禪師之法孫密藏開公之上首也以禪師久過化於此法緣最熟以勤公立行端確不忝其嗣故一方盛推重之得周沈大姓宰官長者為護法若善士盧某等相率而歸之於是叢林日益振會建法華樓以為大事因緣然念法門之老者無所歸乃設養老延壽二堂以為養生送死計建普同塔以歸寧之此為㝡勝悲行也居士周居實陸敬菴諸護法者慮食指之難為久遠議設長生曰歲計三百六十畒僉憲定庵沈公為疏勤公陸續勸募之事竟成於是寺有恒產以供來者可為世世常住矣第慮徵徭之為累也邑宰官呂公某率諸士紳具請中大丞玉沙王公議下署篆郡丞康公某復省其差煩著為令自後可無催科擾矣緣既具勤公走書乞予以記之曰自古叢林非建立之難而守業之為難也以佛教菩薩專以利他為任故百丈立清規凡在伽藍眾僧之物秋毫皆為十方常住設非若世俗子孫之業比其戒亦何森嚴也乃曰十方僧物幾如鴆毒[糸*(冬-ㄆ+免)]沾着則通身潰爛極言其不可輕易染指也粒米莖菜尚不敢私況其多乎以乞者初心元為眾僧而施者發心本為福田種子佛說食者苟非良田則不免復身酬償之苦況以養貪毒滋泥犂之業乎此因果皎然不之爽者可不為之寒心乎惟此道場之建立也苟勤公之心不普必不能成此業後之守者非若勤公之心必不能繼其緒若果潔己[書-曰+皿]力以奉佛戒則使徃來雲水饑者食勞者息病者安老者佚死者歸豈不為永永福田而為苦海之津梁乎若明察秋毫不昧因果則為文殊之大智守之勿失行之無倦則為普賢之大行利濟無窮悲田益廣則為觀音之大悲三者具足為因圓滿毘盧法身之果是則成佛妙行無越于是矣又何庸登山渉水廣參知識別求玄妙佛法乎予昔東遊弔達師信宿其地且知勤公之操心立行而嘆此功德之最勝故詳為之記時天啟二年歲次壬戌孟夏佛成道日匡山逸叟前中興曹溪憨山沙門釋德清撰</p>
</div>
<div class='div-other'><a id='mulu879' />
<p class='h2'>吳江接待寺殿堂修造記</p><p class="byline">周永年</p></div>
<div class='div-other'><a id='mulu880' />
<p class='h2'>指明亭記</p><p class="byline">陳理</p><p>同里湖東屬同里西抵吳江城兩稱之圖志以吳江縣統名非湖敢專持從同里湖南北通巨浸泓澄囦潫澒溶沆瀁長盜焉舟行遇昏迷其塗輙投穽好事者立木懸燈指之獲免標掠初從旁結屋為燈傭居後漸廣為普明庵以奉大士久之菴敝傭弗寧㞐燈日以熄天順戊寅理先大父陳翁讓與里之章翁弘李翁箎[(厂@((既-旡)-日+口))*頁]翁彔襲為稅長朝赴縣召夕而歸願見是燈澤人弗可慢請于邑長賈公亮願盡心於燈役賈故侍御史慷慨喜功許之居成而菴無飭迺圖燈費三翁願謂先大父曰君長茲土無恥獨為先大父遂買田三畆于菴佐取入作炬號為燈田越六十七載為嘉靖甲申開州王侯紀來知縣事下令棄佛老宇為官廨菴首犯令逮于燈居理聞與三翁後合言於侯日是燈一方指南可擬養濟之功乞推還之辭頗迫切侯報曰誣民者聽爾令去之苟利於土令無爾從燈居入充公家材還之不便其以未撤大士亭當其值爾人謂何眾應曰諾廼相與徙亭於燈田立木以從仍舊益新中可几筵不特居傭而<span class='corr'>已</span>請名於侯侯以舊名弗切菴渉時禁故名指明亭人曰侯始以誣民毀之剛也終以利民作之慈也惟剛惟慈侯不可忘謂理紀其事昭示方來侯不可既而侯以嘉績召去繼者為名進士洛陽胡侯瀹讀而善之為伐石樹亭中祝曰後世有令如王者其作民葺之有土人如今日者其佐令焉則亭可長存燈可無替矣嗚呼無亦作者之意哉乙酉春穎川陳理撰文</p>
<p>賜進士第徵仕郎刑科給事中沈漢篆額　里人李瓚書丹陳陽立石</p>
</div>
<div class='div-other'><a id='mulu881' />
<p class='h2'>應天禪院記略</p><p class="byline">僧曇義</p><p>唐大中七年歲癸酉里民沈揆捨莊第營之迄乾符二年乙未嵗<span class='corr'>刺</span>郡者始以狀聞詔下賜今額周顯德二年歲在乙卯始建殿宇始立貌像香炬鐘梵蔚為道場年祀綿渉名存實亡大宋咸平五年壬寅歲超師進道之外慨然繕葺市木召匠運斤畚土不歷數稔壯麗寶坊大中祥符四年辛亥歲重建正殿巍</p>
<p>大壯屹若山立金碧丹艧煥赫顯敞云</p>
</div>
<div class='div-other'><a id='mulu882' />
<p class='h2'>永福院記</p><p class="byline">李杼</p><p>累土畫沙童子戲也皆足以成佛况乎運心廣博勤用苦功以是因緣而佛作事利益一切眾生則佛之道豈難成哉平望之北六十里有墅馬曰八赤前俯洞庭太湖旁連震澤甫里魚稻之美商旅舟檝之所趨會居處聚落殆且百家其民淳而樂業日以遷善農夫合耦以相助幾於上古之遺風舊有精廬中更煨燼僅存遺址比丘宗潤即其所處為接待院延竚四方雲水之客若見若聞皆爭捨施貧者出力富者出財巧者出技皆捨所愛及諸結集訖用有成三門方丈堂宇庖湢皆易新之嚴麗潔精具足眾妙為徃來者駭心動目之觀序其實以告具石請記為書其略云紹興二十一年八月日右承議郎差權通判秀州軍州主管學事李杼記并書</p>
</div>
<div class='div-other'><a id='mulu883' />
<p class='h2'>重建觀音蘭若佛殿記</p><p class="byline">吳驥</p><p>在昔有元之時蘇郡有善知識萬峰和尚居玄墓山中唱道棲禪續佛慧命四方緇素景慕儀刑而不得恒相親者乃即過化之處搆蓮宇以俟重遊者若松陵之方尖肇建觀音蘭若亦其一也　聖明臨御治教維新謂佛氏之道能陰翊　皇度密贊化機爰設僧司維持防範洪武中萬峯語其高弟正堂真公曰方尖之地沃饒民俗好善爾徃闡揚宗風承吾禪[泳-永+(瓜-、)]俾來者有矜式馬正堂蒙師授記卓錫於斯究竟苦空專心內典羹藜飯霍草屨麻衣囊無私蓄之地寢無牀褥之具臨終端坐而化遍體汗流茶毗復有舍利道德之光時譽歸重繼之者了然應公其同產弟也亦嘗師事萬峰禪學戒行視前人為有聲慈風遠<span class='corr'>揚</span>檀越踵至而方伯文載蘓公幼澄何公處士原衡梅公士誠吳公與為方外交尤加敬愛永樂初迺作觀音殿於前次作大雄殿於後釋迦三尊圓通大士像設威嚴法筵如在以及護法天神應真羅漢左右環衛極諸幻化之態兩殿相去之間為經堂兩掖傍附之室為僧舍又其西為塔院正堂之遺蛻在馬晨杳夕燈鐘魚梵唄之音不輟境因人而益勝矣自是以來其徒精進菴嚴自儀義用中榮秀峰皆相繼物故莫克有為歲月侵尋棟梁將壓自儀之徒<span class='corr'>淨</span>無塵志慕前修村堪適用欲撤舊更新遂展其址若干步慮江鄉地卑多螘木蠧易摧繇是皆用杉栢之堅價雖高弗悋殿宇崇深窗牖軒豁昔年經始之良規至是改作而全羙梵相金容漫漶頹剝命工重餙則梅君彥英之力也其他所需皆出己槖好義者克贊其成丹碧黝堊光彩煥然無塵之善繼述厥功為何如哉工既訖囑余書其事勒之貞珉噫將繼後來之績必求先世之詳故予為書創業之悠祖德之芳馨垂休委祉可考而知庶幾方袍之侶接武而來者尚能觀感而興起也夫茲菴賴之而永久也夫是為記清<span class='corr'>豐</span>縣儒學教諭致仕松陵吳驥才良撰文承德郎刑部主事邑人梅鼐志中篆額書丹天順二年龍集戊寅十一月一陽日比丘道<span class='corr'>淨</span>立石</p>
</div>
<div class='div-other'><a id='mulu884' />
<p class='h2'>殊勝院記</p><p style="margin-left:18em"><span class='note-inline'>(載鄭虎臣吳都文草)</span></p>
<p>草創於崇寧間時丞相蔡京趨朝道由平望因觀寺僧書華嚴經僧以寺額為請蔡問書經至何品僧云至殊勝功德品蔡咲曰當以殊勝為額已而蔡當軸遂得殊勝勑額寺有僧誦金光明經深得三昧日課至有部人竊疑之僧有誦云我誦光明經自得三昧力舉起便周圓何用高聲覓一日三百部日輪猶未是見者總生疑我自心堅實</p>
<p style="margin-left:1em">按此與縣志所載事同而年異</p>
</div>
<div class='div-other'><a id='mulu885' />
<p class='h2'>重建特賜殊勝寺記</p><p class="byline">吳鎮</p><p>佛氏以慈愛為心以形像設教慈愛為心故人悅而樂從形像設教故人覩而自化此普天率土咸響慕而信之也去吳江縣治南五十里有墟曰平望宋治平年間僧初創精舍延納緇流政和年間太師蔡京奏賜今額厥後沿革之故可見者有里人進士孫銳之記具存茲不錄元氏以來舊有殿宇卑陋偪窄不足以動人敬信之心　國朝正統改元初山之老宿源翁浹海有聿新之志寫其衣鉢授其法嗣吳山用中式公俾經營之用中遂退席而歸謀於眾曰凡大江南諸名剎莫不創於前代至於今為益盛上自王公大臣泊百執事下逮黎庶靡不嚮風禪宮法窟秘宇靈宮廢者起缺者完巍峩雄壯緇侶所集徃徃蒙休而吾殊勝叢林當閩浙大藩南北要衝之地香炧燈光相續不絕而規模低狹廊廡荒凉自非吾黨不憚寒暑戮力盡心其何以能與眾頡頏哉於是告諸豪宗右族并割己之所有復募眾緣越二年乃徙舊殿宇于東裝圓通勝境一璧遂擇材召匠諏日庀工仍於舊基重加甃石首建大殿高以尺計者七十有五廣袤稱之可謂遠囂煩而近亢爽者也正統丁<span class='corr'>巳</span>落成中奉靈山一會後塑大士三身復肖阿羅漢諸天人環恃其旁若夫范檐廣霤崇階邃宇金碧丹堊則絢爛溢目矣東西廊廡則吾徒謙遜堂任其事方丈亦吾徒芳古林佐佑之與凡庖湢庫庾皆井井可觀繇是日與諸上善人發弘願以修<span class='corr'>淨</span>行上以增崇[虍-七+(一/火/目)]筭下以扶樹教基為後世無窮之計爰識重建之由俾某敘其歲月用詔來者庶幾有攷云景泰五年歲次甲戌春正月吳江縣纂修書籍緫裁儒士吳鎮楊搢撰後學里人陳旻用文書朝政大夫修正庶尹廣西按察司致仕僉事三山鄭觀篆額</p>
</div>
<div class='div-other'><a id='mulu886' />
<p class='h2'>吳江縣黃墓村觀音菴新建像閣記</p><p class="byline">徐師曾</p><p>南海大士肇于天竺顯于補陀而敬信崇奉徧于天下故琳宮梵宇專為大士而設者在在有之若吾蘓諸邑總二十有三而吾邑居其三在黃墓村者其一也私剏不與馬於戲何其盛也大士之書不多見僅載蓮華經中余嘗讀之大抵似莊列之寓言而真實為人其意溢於言表如言火坑者喻利欲之熾然也言苦海者喻貪愛之沉溺也言刀械者喻災患之纏縛也言猛獸者喻橫逆之侵凌也若人一念清<span class='corr'>淨</span>則烈焰成池矣一念警覺則船到彼岸矣隨處皆安不生畏怖則械自壞矣犯而不校勿懷忿嫉則獸自奔矣諸如此類不暇枚舉盖皆修身之樞要入道之階梯誠非浪語誣民者獨惜夫世人之莫觧也史稱人有繫獄而枷鎖自脫臨刑而刀析被赦者彼以為大士之力若此其神也念誦之效若此其捷也而不知其流於誕矣昔唐李文公謁藥山禪師舉此經黑風吹舫飄墮鬼國為問師曰李翱小子問此何為文公愓然發怒師笑曰發此嗔恚心即是惡風吹船飄入鬼國也噫若藥山者可謂善悟人矣千載而下吾安得斯人而與之讀是經哉夫以大士之書啟佑眾生明白簡暢如此顧悟者鮮耳則夫敬信崇奉有若鼓之舞之而不自知者固其宜也此方觀音菴為宋建炎間僧和覺所剏入　皇朝宣德中里人翁某史某皆嘗修之然堂宇湫隘久漸頃頹嘉靖中主僧如果欲建閣遷奉而有志未就遺言屬其徒靜學真緣諄謁懇至於是緣等承師旨經營數載將議興造乃得封君吳公子隆為之首倡自是檀越好施者接踵而至遂相與庀材鳩工更新舉廢晚又得布衣顧君騂鎔金範像遷坐要靈而事始偹馬閣高二十八尺有奇廣三十二尺深如廣而殺其二經始於隆慶四年十月訖工於明年某月土木丹堊像設工匠之類凡費白金若干兩有奇緣等礱石具狀請記歲月余欲後人毋忘其勤善繼其志而永大士之教於無窮也遂不辭而文之</p>
</div>
<div class='div-other'><a id='mulu887' />
<p class='h2'>吳釋傳內一條</p><p class="byline">劉鳳</p><p>吳江西浲妙智寺始建於唐開成五年至宋有僧智推復興起寶覺圓通法濟法師道公上書徽廟得罪去高宗時禮請為開山第一祖遂為名剎弟子四徽岑絕嗣耑嵩析為四[泳-永+(瓜-、)]又分為十淳祐間太古齊公能大其業徒毒菴親雪菴明皆善繼至元初厓謙以弘天台教而寺益有聞信菴誠在山常各以田四百畆為常住業而殿臺樓閣咸構立崇麗至正丁酉罹兵火時德庵迪住山竭所以補戢洪武初雲溪繼之興立而南山凱中山正皆有道力能規復故復赫然為松陵盛</p>
</div>
<div class='div-other'><a id='mulu888' />
<p class='h2'>又一條</p><p>吳江絕無山妙智寺中山公擇亢爽作面堂湖盡挹西山之勝命曰北山堂於是自遠來效者舉在目前為遊覽之勝</p>
</div>
<div class='div-other'><a id='mulu889' />
<p class='h2'>又一條</p><p>仲謨謀上人於具<span class='corr'>區</span>之上浲溪之陰置院時游息焉軒曰野望四眺頗極曠遠</p>
</div>
<div class='div-other'><a id='mulu890' />
<p class='h2'>又一條</p><p>育王藏主菴顏公歸休於松陵海雲寺搆室題曰拈華</p>
</div>
<div class='div-other'><a id='mulu891' />
<p class='h2'>南翔寺</p><p class="byline">龔明之</p><p>崑山縣臨江鄉有南翔寺初寺基出片石方徑丈餘常有一白鶴飛集其上人皆以為異有僧號齊法師者謂此地可立伽藍即鳩財募眾不日而成因聚其徒居馬二鶴之飛或自東來必有東人思其財自西來則施者亦自西至其它皆隨方而應無一不驗久之鶴去不[這-言+歹]僧號泣甚切忽於石上得一詩曰白鶴南翔去不歸惟留真跡在名基可憐後代空王子不絕薰修享二時因名其寺曰南翔寺之西又有村名白鶴</p>
</div>
<div class='div-other'><a id='mulu892' />
<p class='h2'>重修南翔寺記</p><p class="byline">王世貞</p><p>去嘉定縣之南二十里而遙盖有南翔寺云寺所以稱南翔者當梁天監間有異僧德齊止宿其地規為阿蘭若甫决筮而雙鶴依之晨起放鶴鶴徃之方必有客至至則為檀越布金其地委輸若神鬼不日而成上剎以雄麗冠東南德公化之亡幾鶴亦望南而翔不復[這-言+歹]或云鶴之逝也留詩於剎云楣郡乘載馬以其俚或傳會寘弗錄垂五百年而為後唐之開成寺且圮矣復有異僧行齊者止錫如德公雙鶴復依之行公感其事為一眾說法而有莫少[夕*即]者盡捐其槖緍而拓餙之雄麗踰於舊觀行公戲謂鶴吾事畢矣恣汝所徃鶴應聲盤舞遂亦望南而翔不復返行公尋亦化當是時震丹之士毋論緇白咸以二齊公為一身而後雙鶴之為前雙鶴其語留珠林中甚著至宋紹定中天子知之遂賜寺額曰南翔至元而講有堂禪有廬會食有所盖以時次第新之及　明正統中而大圮司空周忱氏過而慨之以邑賦之<span class='corr'>羨</span>粟倡而諸善知識和馬其觀遂復故至嘉靖中小圮則小飭而至萬曆初則益大圮上雨傍風飄搖其外蠧螘叢蝕其裏勢且及像像亦多損剝寺僧自重悲之憫之計無所出彷徨四顧而歎曰乘軒者源源且不乏而不一及鶴耶我則不德不能若二齊公何以使鶴今其地猶曰南翔而歙之公乘里士行賈不可指數能一慨然為莫少[夕*即]哉於是稍有應者若某某等然不能十之一而諸歙中獨有一善知識為任良祐氏其貲金五千嘗汎大河而遇風以舟免歸德於河金龍之神而捐千金之槖新其廟矣既而嘆曰是神也尚不能不賴如來之力以脫大鳥喙而我敢忘所自挺身出任其費若木石若甓堲若塗塈若脂澤之類計可中金二千曰去吾槖之半不至凍餒妻子也逾月而以其貨賄器用來又逾月而以匠石工師及諸役作來日運指計身分功於其最下者盖不及歲而大雄寺之宇煥然一新餘力以及門廡方丈而佛及菩薩阿羅漢天王諸像皆奕奕神采生動瞻者肅然僧自重等不勝感稽首來謁余請為序次其事或謂寺創自梁天監監監之生不有所謂武帝者哉其剏浮羅經像不可勝計普通大同之名震耀於異域而我初祖達磨直斥云為人天小果有漏之因彼二齊公者獨不之聞耶而今任氏復效之吾子固不自愛其筆礼母乃讇語以辱我初祖余竊不然夫童子聚沙之因至受鐵輪王位而及其既登祚也以摩訶力役鬼神一夜而成八萬四千塔徧於閻浮提而尚未證五地何者以難易之勢殊也武帝挾半天下之訾而作此小有為事固易易耳且其難不在有為而在無為無為之地不過識本來面目武帝不之悟而沾沾焉挾以為功德冝初祖之一斥而欲醒之也若必以初祖而律二齊公則徧閻浮提何所著大雄跡且令我大雄無一盖頭茅而何以標象教於後世作人天眼也今夫任氏者徽賈人子耳徽俗以訾為命而獨弁髦之悉竭其精力從事于茲剎而不之恤即無論其為齊公化將無謂莫少卿者化哉且夫樂界之有鶴非罪報所生又焉知二鶴之一不為任氏而任氏之異日不為鶴勒那尊者也耶夫任氏者苟不住色而行布施則固初祖之所許而我大雄之深嘆以為貧窮之難者也或人屈而退余故筆之以授自重使勒石以詔來者</p>
</div>
<div class='div-other'><a id='mulu893' />
<p class='h2'>聖像院記</p><p class="byline">僧仲殊</p><p>生民之欲者富與貴而<span class='corr'>已</span>富貴知道德稱為君子君子所居鄉黨歸之是故博施濟眾君子之所職也率人為善君子之常分也在西方之教謂之居士長者乃利益及物因以為寺故釋迦如來號剎利氏謂利益所及一剎土耳中國有大聖人作自太祖皇帝至今天王推原開闢以來未有太平如此之盛也化隆侈天下富樂比屋可封餘力閑暇人人得以講性命之宗究生死之本覽罪福之要互相勸飭思所以因教而達以道夫三教之用雖趨尚各異要之為善其揆一也佛法之盛莫如姑蘇白沙又居其上游附海膏腴地力十倍朱君肱承父業起家稱為右族父某天資好善嘗遊陸河聖像院觀大殿摧圮首施家財募眾興功嘉祐八年夏績用成就熙寧初再造佛像未畢而終君能追誦先志紹興三年工畢刻石作記以告後來紹聖四年十月霅川空叟僧仲殊記</p>
</div>
<div class='div-other'><a id='mulu894' />
<p class='h2'>普濟教寺記略</p><p class="byline">曾棨</p><p>崑山距縣治之東一舍餘為大倉其城之南門外有普濟寺其先當宋季時有僧結庵於此然舊無田產唯募田以贍眾至元間有五臺僧曰普明大師者東遊卓錫於此日擊木魚化募婁江之上時有左中丞者厭其煩聒令奪木魚弄擲水中<span class='corr'>已</span>而泝流而上左丞驚異遂捐貲改創後請改今額未幾張士誠㨿有姑蘇寺悉焚蕩獨存靈山聖像靈屋祥師思欲重創弗憚勞勩俄而神光屢現施者雲集即鳩工庀材構堂五間以居眾像國朝洪武辛酉建大佛寶殿癸亥作方丈併為叢林永樂戊子昌範與梵衍各捐貲并募眾重建造圓通殿佛氏之教以慈愍濟眾為心故世之人瞻奉嚮仰以求福田利益者日滋而月盛况於其徒崇信而歸向之以樹立而振作之歟永樂十九年</p>
</div>
<div class='div-other'><a id='mulu895' />
<p class='h2'>重修法華菴記</p><p class="byline">王世貞</p><p>出太倉城東北為岡身路古捍海塘址也自岡身而北三十餘里為塗松岡居民數百家聚焉為塗松鎮鎮之中有法華菴唐之龍朔二年開士所創建也毋論蓮華法界彌綸大千即多寶塔亦可上割半空四掩由旬而以一蘭若承之盖亦芥子之納須彌丈室之容方廣云爾是以法力所搆歷千餘年雖棟宇間新而寶額如故屬　明嘉靖之辛夘有詔毀天下淫祠株及庵院之私剏者塗松異見婆羅門陸姓居隣其傍竊謀據之謂可以別置[厂@墨]室置網利源而顧姓婆羅門亦與之同欲而生妬構訟於臺寺僧文英乃走京師䟽白其狀下之臺臺下常熟以邑志證之茲菴得不毀而陸顧俱抵于罪六十年之間菴之丙舍為楹者尚七而二姓之廬瀦矣其蹤跡問之田[由/文]牧[監-皿+立]而不能荅菴之僧天寧奮然有志興復與其徒紹元法隆福慶性禪軰盡縮三衣中食之資以庀木石甓堲而鄉進士曹君巽學大損槖以佐之為經堂五楹翼以兩廂而州判官楊某者以治水憩焉憫其弗廓給帙付天寧軰化募楊某去而天寧軰之募益專遂有佛殿五楹中塑大雄氏像晨鐘夕燈香火嚴飭茲庵遂巍然稱叢林矣天寧乃走金陵謁侍御蘓君以居士邵弁之狀來請記余嘗謂古之士大夫若王東亭周顒明僧紹之屬未嘗有福田利益之覬而慨然捨其所居以公之釋氏之宮彼盖深見夫幻跡之易淪而佛力之宏遠也彼其牟請而無<span class='corr'>已</span>所得幾何展轉墮落其苦亦當無<span class='corr'>已</span>且也縱文英不能抗而歸之二氏將併二氏之廬而盡廢之一旦有任其興復者法華之阯尚可尋而二氏之跡安在也若曹氏可謂聞王周之風而興者<span class='corr'>已</span>故不憚為詳書之以告塗松之人</p>
</div>
<div class='div-other'><a id='mulu896' />
<p class='h2'>聽聞說偈</p><p class="byline">張益</p><p>比丘有中居婁東蘭若精力苦行修習一乘頓教常<span class='corr'>瞑</span>目危坐攝心不二入於無量華藏世界香水海中依寶蓮臺聆大雄師敷演妙法從耳而聽從耳而聞從聽而觧從聞而入比丘既觧入<span class='corr'>已</span>即以其室名曰聽聞覺空居士欲宣其義為說伽陀我聞妙覺大梵尊精進得成無上道無邊性相了圓融一切眾生誓開悟乃於天上及人間敷獅子座日演眉間白髮放大光剎土微塵無不照上至有色與無色無相非相兜率天一一盡觀此光明歡喜皆來聽正法初時廣度諸眾生即說一乘開頓教彼名頓者為何因眾生與佛不二故信觧行證雖異門性相圓融本如一所有十方世界中天龍鬼神非人等日月星宿及山河草木禽獸非腝類卵生胎化并濕生有足無足與多足一一皆具此真如如是真如本來有妙體菩提本現前頓識由於無礙故迦陵頻伽勝妙音聞者各開欵悟豈但七處九會然華藏界中咸共聽遍至華藏重復重重重皆在香水海一香水海一華藏乃至河沙七俱胝普現百寶光明臺臺中復現如來身一一盡宣微妙法譬如月在天中央遍照千潭皆有月謂月當有百千光百千之外亦復爾為當千潭共一月千潭復各具光明乃知性水同湛然明月即無所徧照我知比丘如是聽比丘所聞亦如是以此聽聞作思惟從耳而出從耳入耳根了了自通達觧證當具遮邏心千玄妙義不思議是為無量莊嚴海願得遊戲於其中湏假神通自在力了知非聽亦非聞一切諸法皆平等</p>
</div>
<div class='div-other'><a id='mulu897' />
<p class='h2'>重建天台教壽安寺碑記</p><p class="byline">馮夢禎</p><p>粵自大教東來梵剎漸廣禪講戒律[泳-永+(瓜-、)]別為三講宗惟天台㝡盛有徒有繁徧吳楚間稱講寺者不下數百千其十之九皆台宗也崇明婁東僻邑四面環海潮汐衝齧晨陵莫谷遷改不常人民魚鱉雜居其慄悍者沒波濤間為盜盖不聞三寶名字從來遠矣宋淳祐間有僧曰模曰儔者偶進其地拾枯竹插土祝曰竹榮當置道塲<span class='corr'>已</span>而果榮土人異之為捐貲結庵焉曰富安院在三沙東仁鄉盖有三寶之始兩僧不知何許人而能宗台教法席既布遠近嚮臻元延祐戊午賜額永福壽安寺無何齧于海泰定甲子僧全乃卜遷於東仁鄉之中土建大雄殿之三門兩廡選佛堂翰林直學士完澤台為記全法席最盛學徒至數十百人國朝洪武僧神芝建千佛閣永樂中僧普照建懺堂琳宮寶像如從海中湧出照輝人天稱名剎矣無何燬于火宣德五年寺址復圮于海明年辛亥僧韞等遷於其鄉永興渉慶<span class='corr'>豐</span>圍重建三門方丈又明年建佛殿功始於韞而成於智連等又建四大天王殿嚴飭殊麗視昔有加焉嘉靖初廢友昂等重建亦圮於海其興大略如此吾友妙峰覺上人盖習台教而深者有弟曰元公元之上世有定悳者則壽安支[泳-永+(瓜-、)]也壽安既廢　居慈濟寺云時台學久廢而覺上人獨契　宗於數百年之後慧解既深妙辯橫發雖於　法席者不敢致詰焉余客歲始識上人於昭度僧舍語次及台教上人稍引其端如懸河瀉水余曰請以異日卒業焉今歲余結夏　園中偶閱四明尊者妙宗鈔所不解者數十處莫可咨決會上人與其弟元公見省　曰壽安講寺故天台教也元也謀再建焉而王公世貞進士張公新水部王公豫　左右之乞地若干畝于縣大夫已得請矣又　　某等皆樂捐貲所規畫或不能壯麗如昔時然樂成亦易願以子之言預記之余笑曰正吾所疑於妙宗鈔者若干則仁為我釋之如命不難上人曰趣舉之余隨舉上人隨破不數日而目中全牛遊刃餘地矣上人又為余辨析台家宗旨如三觀四教五玄六即之屬於是始悟台教之大且深而遇上人之晚也余雖不敏願生生世世流通台教圖報佛恩上人曰善哉十方諸佛與十九代祖師實聞子之言幸卒勉之上人辭欲行遂敘近緣并壽安廢興始末屬元公勒石焉且謂元公曰仁其嗣兄之學而令壽安法席接武天台與模儔全諸師後先輝映則崇明其幸矣哉元曰唯唯嗟乎上人其四依再作耶元公其模儔後身耶南京國子監祭酒檇李具區馮夢禎撰</p>
<p style="margin-left:1em;text-indent:1em">恒河大海幾數十萬由旬茫乎其何有涯於其中突兀聚沙別成一片境界此造物之所以示幻也眾生從而食息營攘焉幻中寄幻奚啻若蠻觸之居矣夫此洪波巨浸之中漂味其平生必精進秀媚如大火聚迨以大胥屬事太史南雍則頎然<span class='corr'>豐</span>碩而氣和如春真乘悲願而至者也寺謀建于崇明之長沙余其邑人故元公之徒請余書太史碑陰以示道俗余不得而辭云時大明萬曆戊戌仲夏望日南京國子監監丞陳一道撰</p>
</div>
<div class='div-other'><a id='mulu898' />
<p class='h2'>重修興教寺碑記</p><p>余自束髮時即聞海上有興教寺云寺創于唐之興元入我明朝更數十百世矣舊址故濱于海東望潮門與天上下奔波怒濤澎湃砰訇其前龍宮梵宇時圮天吳幾與里云樵牧共自萬曆改元之一載寺僧大方卜吉遷建則今地也然聚恒河沙為雁塔良非易事一切堊者墁者黃金相者時第創有大凡而已無何復中波臣之慘則瓦礫在前比丘法庸實目擊而心愴之于是出鉢中蓮花合浮圖尖營之久久乃始就緒縵立遙貼其四周若城前為門者一額設其上太史嚴公訥題也中豎饗殿七寶須彌莊嚴可怖稍進而丙舍禪房連絡左右除中穹碑杉栢森森布列剔苔蘚讀之多名人蹟寺之顏興教者由此遂當崇之第一矣夫象教之來昌于震旦自昔隋唐之有天下則然故大江以南精藍矗出達磨之少林誌公之靈谷為震旦之重盛盛盛而興教之蹟與之並久迄今而更巋然靈光將西方之教大行於鮫室龍沙亦隆亦盛有如所謂興教者歟[(厂@((既-旡)-日+口))*頁]此寺之沒消長固在瞥眼間足當諦觀者一番省　雖云無涯適為彼岸津梁矣此壽安寺所以數圮而元公復建之意也一時善眾能因喜信心發樂施願植福德本以成此無量慧業即後之永永歷劫吾不能定其數而勝果不墜庶幾因幻即真圓滿方便皆為游戲如來大寂滅海矣崇之二令陸子羽氏余之契友也以是冊為元公請題因書于馮司成之後如此萬曆己亥歲重陽日史舘編修董其昌書</p>
<p>書天台教壽安寺碑陰</p>
<p>是碑為馮開之太史以蒲團機語為文字禪嗚呼其有旨要乎冷齋云自道法凌遲妙門交士大夫未得預下士之禮喜見眉目益悼末法之不振也余亦頗見近世士人從桑門談出世法眼盖衲子雖全提正令或非木頭幡所能然即有作家宗師應機妙密亦畏其面目嚴冷門風孤峻徃徃薄吻而止不復敢以宗旨爭講風繇是宗門已墜之綱馴致于不可復續叢林浸[褒-保+曰]可為太息太史此碑自敘前此嘗閱妙宗鈔有所不解者若干則元公為釋之始悟台教之精深廣大而得公晚嗚呼其有旨要乎良以時機淺昧我見之夫無證謂證橫生呵詆故太史以過自貶損而尊法為佛事陰奪其憍慢幢仆之不見轍迹此其所以大過人也欤若謂太史真有所不解是惡足以知太史哉初予于人間每得太史文讀之修仍其舊而葺者十之六鼎新者十之四越歲不下六七而始克煥然比丘拮据之力當與曇氏之靈俱不朽矣愧余不能若唐室世南伯藥遂良師古諸人分撰碑誌嚴傳其事而獨有慨于象教之興也故援筆而為之記若此旹玄默攝提格之八月既望翰林院太原王衡薰沐撰</p>
</div></div>
<p class='juan'>吳都法乘卷第十下之上終</p>
</div><!-- end of div[@id='body'] -->
</body></html>