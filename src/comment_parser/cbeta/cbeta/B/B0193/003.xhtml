<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu46' />
<p class='juan'>吳都法乘卷第三</p><p class="byline">吳江周永年撰</p>
<div class='div-other'><a id='mulu47' />
<p class='h1'>半滿篇</p><p style="margin-left:2em">康祖舍利全提密拈生公群石聚講罷參光音所攝視聽不遷法待人弘道隨言傳代有翻譯漢晉唐三輪恒一轉帙萃千函述半滿第三</p>

<div class='div-other'><a id='mulu48' />
<p class='h2'>神宗顯皇帝頒賜開元寺大藏經勑</p><p>皇帝勑諭蘇州府通玄寺住持僧人如緣及僧眾人等朕發誠心印造佛大藏經頒施在京及天下名山寺院供奉經首護勅以諭其由爾住持及僧眾人等務宜虔潔供安朝夕禮誦保安眇躬康泰宮壼肅清懺己徃愆尤祈無疆壽福民安國泰天下太平俾四海八方同歸仁慈善教朕成恭己無為之治道焉今特差尚膳監太監趙繼芳賫請前去彼處供安各宜仰體知悉欽哉故諭萬曆四十二年八月日</p>
</div>
<div class='div-other'><a id='mulu49' />
<p class='h2'>蘇州重玄寺法華院石壁經碑文</p><p class="byline">白居易</p><p>碑在石壁東次石壁在廣德法華院西南隅院在重玄寺西若干步寺在蘇州城北若千里以華言唐文譯刻釋氏經典自經品眾佛號以降字加金焉夫開示悟入諸佛知見以了義度無邊以圓教垂無窮莫尊於妙法蓮華經凢六萬九千五百五言證無生忍造不二門住不可思議解脫莫極於維摩經凢二萬七千九十二言攝四生九類入無餘湼槃實無得度者莫先於金剛般若波羅蜜經凢九千二百八十七言壞罪集福<span class='corr'>淨</span>一切惡道莫急於佛頂尊勝陀羅尼經凢三千二十言應念順願願生極樂土莫疾於阿彌陀經凢一千八百言用正見觀真相莫出於觀音普賢菩薩法行經凢六千九百九十言詮自性認本覺莫深於實相法蜜經凢三千一百五言空法塵依佛智莫過於般若波羅蜜多心經凢二百五十八言是八種經具十二部合一十一萬六千八百五十七言三乘之要旨萬佛之秘藏盡矣是石壁積四重高三尋長十有五常厚尺有咫有石蓮敷覆其上下有石神固護其前後火水不能燒漂風日不能搖消所謂施無上法盡未來際者也唐長慶二年冬作太和三年春成律德沙門清晃矢厥謀清海繼厥志門弟子南容成之道則終之寺僧契元捨藝而書之郡守居易施詞而讚之讚曰</p>
<p style="text-indent:0em" class="lg-abnormal"><div class='lg-row'>佛湼槃後世界空虛惟是經典與眾生俱設有人書貝葉<span class='note-inline'>(上)</span>藏檀龕中非堅非久如蠟印空假使人刺血為墨剝膚為紙即壞即滅如筆畫水噫畫水不若文石印蠟不若字金其功不朽其義甚深故吾謂石經功德契如來付囑之心</div>
</p><p><span class='note-inline'>(此篇下尚有　石室經字見虎丘山志)</span></p>
</div>
<div class='div-other'><a id='mulu50' />
<p class='h2'>瑞光寺藏經院記</p><p class="byline">劉鳳</p><p>瑞光寺昔有藏經不知何時散失至傑峰上人始募印置旋遭徒醉僧質于他寺管大夫志道與今徒孫某贖回藏于所居院繄經之獲返皆佛因緣聖果不可無紀以示後人嚴奉無使復失俾予為記予惟經之曰三藏者經律論也閱五千四百餘卷者佛之所說為經佛之說法四十九會度人無量曰大乘經則有般若部及寶積大集華嚴湼槃諸部又有五大部重譯經及單譯經曰小乘經則有阿含部單譯經又宋元入藏大小乘經又有西土聖賢撰集經其儀軌戒行曰律讚述功德甚深密門又有小乘律五分十誦毘奈耶苾芻尼諸部百一羯磨其諸得法聖僧所說曰論者有大乘小乘若其曰傳曰集曰實錄曰記曰尊宿語錄義疏代有所益五宗十七世其流別同歸于一然自是鮮闐嗣法者其講席聽授亦皆泛然無所開悟然則所賴以傳緒使教不墮地者惟是維藏之繫我　二祖開基則有所頒于郡國諸剎者皆有佳本曰北藏其在今南都刊者曰南藏亦間有小異而兹瑞光之所藏北與南與或宋元與盖不可知而亦不知其亡失于何時至傑峰而始獲復備南藏旋亦失之者魔尚未殄耶今復藉善緣與僧某之力得歸自兹當謹奉之無致燥濕蠹傷有所損失實藉佛之威神靈德丕顯光照臨之哉夫法不可滅則經自當無隕自昔之遘罹豈不有不信罪福果報欲泯棄損廢之者然旋卒克復而身自罹其殃經無毫髮損也故願以戒諸緣信凢預聞其法者興大慚愧懺悔往愆以修後有其有一偈一句當極信受而况可毀謗法輪滅棄經典以貽無間獄苦哉我佛正信非同戲論期共守之無怠若乃比丘身服緇衣口眈麯蘖與彼有官乃視之編戶役加殷焉則寺宇安得不頹廢是以敢告請發信心焉則管大夫之意也又聞經返之夕塔放大光明余不及見傳之里中云萬曆乙未八月之朔</p>
</div>
<div class='div-other'><a id='mulu51' />
<p class='h2'>蘇州南禪院千佛堂轉輪經藏石記</p><p class="byline">白居易</p><p>千佛堂轉輪經藏者先是郡太守居易發心屬沙門清間矢謨吳僧常敬弘正神益等僝功商主鄧子成梁華等施財院僧法弘惠滿契元惠雅等蕆事大和二年秋作開成元年春成堂之費計緡萬藏與經之費計緡三千六百堂之中上蓋下藏蓋之間輪九層佛千龕彩繪金碧以為飾環蓋懸鏡六十二有藏八面面二門丹漆銅鉛以為固環藏敷座六十有四藏之內轉以輪止以抳經函二百五十有六經卷五千五十有八<span class='note-inline'>(南閻浮提內大小乘經凢八萬四千卷按唐開元經錄名數與此經藏同於閻浮大數二十之一也)</span>藏成經具之明年蘇之緇白徒聚謀曰今功德如是誰其尸之宜請有福智僧越之妙喜寺長老元遂禪師為之主宜請初發心人前本郡守白少傳為之記僉曰然師既來教行如流僧至如歸供施達嚫隨日而集堂有<span class='corr'>羨</span>食路無飢僧遊者學者得以安給惠利饒益不可思量師又曰與苾芻眾升堂焚香合十指禮千佛然後啟藏發函鳴犍椎喝伽陀授持讀諷十二部經經聲洋洋充滿虛空上下近遠有情識者法音所及無不蒙福法力所攝無不歸心佻然巽風一變至道所得功德不自覺知繇是而言是堂是經是藏之用信有以表旌覺路也脂轄法輪也示火宅長者子之便門也開毛道凢夫生之大竇也亶其然乎又明年院之僧徒三詣雒都請予為記夫記者不惟記年月述作為亦在乎辨興廢示勸誡也我釋迦如來有言一切佛及一切法皆從經出然則法依於經經依於藏藏依於堂若堂壞則藏廢藏廢則經墜經墜則法隱法隱則無上之道幾乎息矣嗚呼凢我國土宰官支提上首暨摩〃帝軰得不處奉而護念之乎得不保持而增修之乎經有缺必補藏有隙必葺堂有壞必支若然者真佛弟子得福無量反是者非佛弟子得罪如律開成二年二月一日記<span class='note-inline'>(此下尚有蘓州南禪院白氏文集記)</span></p>
</div>
<div class='div-other'><a id='mulu52' />
<p class='h2'>雙塔寺印造藏經記</p><p class="byline">管志道</p><p>諸佛以一大事因緣出現於世無問眼耳鼻舌色香味觸珍禽寶座花塢雲林等項俱作佛事而我釋尊獨號文佛大都以音言文字作佛事也遡其說法四十九年度人百萬億眾所詮三藏十二部不啻詳矣何以故剎臨五濁惑重塵沙刦減百齡悟湏彈指而世尊因中以難行能行故疾證菩提如是願力入我祗<span class='note-inline'>(此處少一行眾生心想中此言教所為詳也余嘗稽教乘始末自)</span>國流我支那盖有三難焉雙林示寂不留一字而破顏微笑之頭陀得正法眼蔵垂湼槃結五百大士於耆闍崛山中集世尊生前所說法阿難尊者尚以漏未盡故擯不得與斯會亘七日證蘊空而始克尋如是我聞之囑此集之難也自周太史占紫微五色之祥已知西域有大聖人嗣後雖化人西來刦灰東啟而教猶未入迢永平之季摩騰法蘭以修多羅五部入招提然惟四十二章緘諸蘭臺而四部失傳暨士行法顯者流度流沙抵于闐印度等國得梵本線經律抄雜藏諸書中間如初地聖人憶華嚴於龍宮五品智者楞嚴於天竺歷唐三藏大師徃返華夷間關險阻而契經稍稍稱備此購之難也華梵殊音篆隸代變貝葉靈文孰志而述三賢羅什至勤姚秦十萬之師而出之龜兹國乃以東土之文譯西天之義繼以流支難陀般剌彌伽跋陀等諸開士遞相翻譯而秘部顯暢然閱華文或移梵義從梵義或窒華文必四願而躇躕方迎刃而節解此譯之難也兼見三難而重以應化之賢聖護持流通肆我末法眾生緣教叅宗熏入大乘種性以不負世尊所垂破塵出卷之喻其亦躍然奮戄然省矣或曰少林印心不立文字何事此喋喋筭沙為余謂不然如來密因難究眾生智量易窮匪藉筌蹄曷覓魚兔悟之則拈草是藥執之則入屑成塵亦存乎其人耳或又疑孔祛行怪孟闢辭滛若儒服而禪語且為之分疏豈獨冒逐媿之譏抑亦蹈代斵之戒余曰出[厂@墨]求證禪宗之學也入[厂@墨]濟生菩薩之行也根有勝劣願有淺深總歸性海豈曰相違苐釋家以三祗了見道修道之因不免暫捨人倫儒家以一生辦自利　他之業何暇復論因果道並行而不悖此之謂矣嗟夫非通乎權實之變者孰能知之哉吴東隅雙塔寺舊有頒降契經一藏歲久散逸殆盡屬有耆宿德盈者叢林中之白眉也追惟古額惻焉疚心與徒眾廣求檀越飄鉢而南從白下復造全帙以歸蘄為<span class='corr'>已</span>發未發當發菩提心者作眼目謂余曾獵內典索記勒石以垂不朽余為逆其理如此云</p>
</div>
<div class='div-other'><a id='mulu53' />
<p class='h2'>兩遇吳城靈隱寺觀貝葉經</p><p class="byline">王叔承</p><p>白馬西來萬里經梵文歷亂雨花青薄于蕉葉輕于紙點簡三生夢忽醒</p>
</div>
<div class='div-other'><a id='mulu54' />
<p class='h2'>靈隱寺看貝葉經</p><p class="byline">孫七政</p><p>何年靈隱寺松徑到門深石上看殘貝鶯聲在碧林</p>
</div>
<div class='div-other'><a id='mulu55' />
<p class='h2'>靈隱寺觀貝葉經</p><p class="byline">張獻翼</p><p>妙典製超人匠義非翻譯所窺葉葉露開仁壽條條門闢慈悲六地一音輟響八聲三點成伊安得矯然獨悟無言文字俱離英宗睿皇帝頒賜虎丘山大藏經勅皇帝聖旨朕體天地保民之心恭成皇曾祖考之志刊印大藏經典頒賜天下用廣流傳兹以一藏安置直隸蘇州府虎丘禪寺永充供養聽所在僧官僧徒看誦讚揚上為國家祝釐下與生民祈福務湏敬奉守護不許縱容閒雜之人私借觀玩輕漫褻凟致有損壞遺失敢有違者必究治之故諭正統十年二月十五日</p>
</div>
<div class='div-other'><a id='mulu56' />
<p class='h2'>神宗顯皇帝頒賜虎丘寺大藏經勅</p><p>勑諭蘇州府虎丘寺住持通密及僧眾人等朕發誠心印造佛大藏經頒施在京及天下名山寺院供奉經首護勑以諭其由爾住持及僧眾人等務要虔潔供安朝夕禮誦保安眇躬康泰宮壼肅清懺<span class='corr'>己</span>往愆尤祈無疆福壽民安國泰天下太平俾四海八荒同歸仁慈善化朕成恭己無為之治道焉今准欽差蘇杭等處提督織造兼理蘇松常鎮稅務司禮監太監孫隆奏請前去彼處供安各冝仰體知悉欽哉故勑萬曆二十八年九月初三日</p>
</div>
<div class='div-other'><a id='mulu57' />
<p class='h2'>勅賜藏經閣記</p><p class="byline">周忱</p><p>欽惟我　朝奄有萬邦聲教所覃地大且遠　列聖相承廟謨迭出爰乃叅用真乘助宣　皇度廣資福利昭薦　國釐故凢神州赤縣必鼎建梵宇增餙莊嚴復有　詔校修大藏經典至是事竣頒　勑降經於天下寺之暴著者而蘇之虎丘雲巖禪寺與馬適忱叨蒙　上命巡撫京畿賷敕護送藏典至於其寺當正統戊辰正月望日也主寺煚師因聚緇眾大啟寶函同音閱誦忱獲　拜瞻何幸躬逢勝事見其縹帙之整彩燁而光騰奎畫之妙龍翔而鳳舞猗歟盛哉然則天章玄文之重奚可不庋而珎藏所司以帑廩<span class='corr'>羨</span>餘度材庀工為層屋五楹高六十五尺廣九十七尺深如高函以龕匱設供以几案彫繪金碧靡不堅完於是臣忱謹題曰　勅賜藏經之閣閣後煚師復整衣槖搆一軒以待徃來休息又建香積堂伽藍殿海泉亭相峙殿塔之左右前後可謂得人矣既而師狀附遠來江右蹐門求識其事於石余已衰老獲乞骸骨歸田文思凋落曷足以應其求耶雖然師篤惡能終拒抑予嘗與馬且春秋之法常事不書今天恩如此之被佛典如彼之全誠曠世盛典其可不書矣乎苐慙拙訥無以昭示後來始述梗槩以復之師嘗奉　詔內廷校經名煚字照巖林隱其別號也故云資善大夫工部尚書致仕廬陵周忱撰</p>
</div>
<div class='div-other'><a id='mulu58' />
<p class='h2'>藏記</p><p class="byline">張浚</p><p>吴郡山水秀麗虎丘號勝處世傳闔閭葬此地氣騰出秦皇使人求劍虎在其上因以名焉晉王珣與弟珉宅石澗之東西<span class='corr'>已</span>而捨興佛剎本朝至道中革律為禪紹熙八年余謫居零陵住持宗達以書抵余曰我與紹隆同嗣法於圓悟禪師實繼洒掃隆常建立轉輪大藏效彌勒示現禮製施軸于中負戴其上規摹甚偉僧法靉法清法悟為之勸邦人李方高次弟輸財方議卜築隆適告寂我不敢以勝事難集為解夙夜究力益勵精誠再閱寒暑工績俯就平高益下棟宇翼如琅函貝葉輝燦焜耀信士鄒珉目規口嘆盡捐所有獨力莊嚴於我法中為大緣事敢以請記且當天下無事時當世名儒間以財為病矧兵革迭興軍儲或匱勤役費用理容未安然我常思之夷狄之變其來有事因欲生愛因愛生貪因貪生忿欲愛貪忿是謂無明展轉交攻激為闘亂怨深禍結殆不偶然我佛以清<span class='corr'>淨</span>立教使人回心歸善一念儻正和氣自生其於教化似非小補是以有請而無愧余聞佛為一大事因緣故出現於世種種譬喻發明空理丁寧反復務息塵勞現大光明饒益照耀玅用神通不可思議古人指摘之意盖病夫不知虗靜修<span class='corr'>已</span>區〃致恭以侫之也又病夫落髮披緇之徒易浸以溢流宕南畝其教可輕疵哉將見斯藏之成覩相增信由信趨善宿習退轉真證圓通孝弟和睦之心油然而起冝勤守護用永其傳藏始建於紹興丁<span class='corr'>巳</span>春正月至冬十一月告成復授資政殿太學士左宣奉大夫福建路安撫使兼知福州張浚為之記　<span class='note-inline'>(此下尚有楞伽山寺大藏緣起　釋真可　轉輪義記（）　俞隖興福寺建藏經閣記（劉鳳）)</span></p>
</div>
<div class='div-other'><a id='mulu59' />
<p class='h2'>石室經字</p><p>石室盖應夢觀音殿也旁石壁上刻經九十二行皆宋人所書人各書一行每於行下題注名氏官爵首行觀音經四字其下題曰右僕射兼門下侍郎平章事曾公亮書次行自爾至世凢廿四字題曰秘書丞通判軍州事胡宗愈書其餘亦皆名人徐恪文稱當時公卿墨妙然不知果出眾人之手否耶載之雜志以俟博識者</p>
<p style="margin-left:2em">右見虎丘山志</p>
</div>
<div class='div-other'><a id='mulu60' />
<p class='h2'>血書華嚴經賛<span class='note-inline'>(有序)</span></p><p class="byline">宋濂</p><p>上人幻滅嚴持梵行欲求無上真如之道常自念言華嚴大經實中天調御第一時所說一乘頓教最為尊勝欲爇松為煤入以香藥搗和成劑以書此經而彼松煤者假物所就具黑暗相有染白法欲煆汞為丹承以空露研潤如法以書此經而彼汞丹者炫燿可觀能盲人目非助道者欲椎赤金素銀廉薄如紙復粉為泥以書此經而彼金若銀雖曰重寶外塵為體初不自內以是思惟身外之物若勝若劣若非勝非劣若一若多若非一非多皆不足以稱此殊利維我一身內而心膂肺肝外而毛髮膚爪資血以生資血以成資血以長資血以至壯老暨死是則諸血眾生甚愛如梵摩尼一滴之微莫肯捨者我今誓發弘願於世尊前以所難捨而作佛事從十指端<span class='corr'>刺</span>出鮮丹盛於清<span class='corr'>淨</span>器中養以溫火澄去白液取其真純蘸以霜毫志心繕寫滿八十卷尊閣聖壽禪居昔者樂法比丘當無佛時欲聞佛語了不能得乃信婆羅門言以皮為紙以骨為筆以血為墨願書一偈况今百千妙頌十萬正文不止于一縱捐軀命以報佛恩無足為異於血何吝唯願法界有情或見或聞證入雜華藏海證入<span class='corr'>襍</span>華藏海已即得六根清<span class='corr'>淨</span>得六根清<span class='corr'>淨</span>已即得自性清<span class='corr'>淨</span>得自性清<span class='corr'>淨</span>已即得四天下微塵剎土中一切眾生皆得悉清<span class='corr'>淨</span>無相居士未出母胎母夢異僧手寫是經來謂母曰吾乃永明延壽冝假一室以終此卷母夢覺<span class='corr'>已</span>居士即生今逢勝因頓憶前事於是親爇五分妙香香雲輪囷結為寶網編覆經上乃復合爪向佛散花作禮而稱賛曰</p>
<p style="text-indent:0em" class="lg-abnormal"><div class='lg-row'>雜華<span class='corr'>淨</span>智海九會之所說一音所演唱十處放光明信觧行證門總攝無復餘如是具五周如是辨六相如是分十玄妙義皆充足以至四法界二十重華藏無邊香水海教條有差別性相了無礙圓融與行布非異亦非同一可為無量無量亦為一重重無有盡是為功德聚如來最上乘龍宮所秘藏上人出身血嚴飾書此經於一一滴中普含十方界於一一界中普現光明臺於一一臺中普成師子座於一一座中普見分身佛如上無數佛皆具大威德眉間白毫光徧滿一切處共宣大乘法聞者應觧脫譬如日月王照三千大千悉見種種色法能破暗故譬如大洋海一平乃如掌無丘陵堆阜法能平等故譬如陽春至大地盡發生諸根各萌芽法能霑溉故譬如梵志夢一夢千刦事不遇剎那間法能融攝故譬如子憶母未見心<span class='corr'>已</span>至形神皆兩忘法能無離故譬如黃金色金色不相分金亡即色亡法能不二故譬如石性堅初不從外淂石性自圓滿法無修證故能如斯見觧見經不見血若加精進力見佛不見經及至成道<span class='corr'>已</span>見性不見佛我性如虛空了無能見者無見中有見全體即呈露苟執於所見亦非我本性見見二俱泯此為真見見真見復何有性本無物故一心歸命禮祗夜以為賛諸妙樓閣門彈指一時啟</div>
</p><p style="margin-left:1em">新都謝陛跋曰蘇州半塘寺有法寶二一為善繼上人血書華嚴大經一為雉兒塔上人血書經後我　明宋文憲公序之賛之㨿序乃知上人永明師後身而文憲公前身也永明師直超極樂轉度娑婆西方一大菩薩文憲公黼黻　皇猷宣揚聖諦東土一大宰官上人從永明師一轉而書此經再轉而終此卷其入母夢時不曰善繼而竟曰延壽盖挈前因以徵後果共一大事因緣文憲公豈作誑語乎余一再瞻仰此經毋論筆鋒道勁行欵清勻自始至終不見一毫怠惰相而血光融瑩漸變金光非永明師一轉後身而能然乎文憲公序則事昭賛則義了書復標鮮非永明師再轉後身而能然乎二百三十餘年寺運式微萬曆丙戌汪司馬公遊吳頂禮瞻仰嘆為希有尋憇焦山宗人汪子建以寺僧來願以是經權寄肇林精舍暫藉宰官護持司馬肯之且命其弟仲嘉與約他日寺僧稍能興復仍復歸其原函寺僧亦以雉兒塔寄王居士半偈菴萬曆壬寅曇旭比丘有緣吾土而寺僧孫徒明德有願還經一時宰官居士開士等並賛成其勝移書仲嘉仲嘉謹如約此經既還塔亦歸附十六年間彈指去來楚人之弓延津之劍豈可思議哉檢文憲公集稍差數字在集乃公定本在經乃公的筆集稱幻滅當是善繼上人別號而聖壽禪居或半塘寺中藏經所耳兹並識之</p>
<p style="margin-left:1em">右謝陛少連跋載此經去來事甚詳苐云永明禪師一轉為善繼再轉為文憲以文憲為善繼後身誤也按文憲為永明後身見此經序讚及永明像讚中而善繼之為永明與文憲之為善繼則未知何㨿也文憲序讚載其門人李耑鄭淵所刻潛溪後集中盖文憲未入　國朝之作而善繼寫經始於至正二十五年乙<span class='corr'>巳</span>成於次年丙午文憲生於元至大庚戌計是時五十有七年矣序云今逢勝因頓憶前事文憲殆親見善繼者安得為善繼後身乎三世去來如屈信臂不可思議然以應身信之則後先歷然謝氏之譌不可不訂也丙辰冬十月遇半塘瞻禮是經因志其後錢謙益記</p>
</div>
<div class='div-other'><a id='mulu61' />
<p class='h2'>血書華嚴經讚</p><p class="byline">陳寰</p><p>半塘壽聖寺善繼禪師於前元至正間瀝血寫華嚴經一部寺僧傳守不忽　大明正德十六年辛<span class='corr'>巳</span>正月虞陽子陳惟明寓半塘㴻上人得翻閱一周竊念惟明先世崇佛念不退轉今見此經乃知禪師不惜身體供養諸佛功德如是當得作佛敢頓首賛頌其末苐愛欲未離他方去促不能詳諦頌曰</p>
<p style="text-indent:0em" class="lg-abnormal"><div class='lg-row'>昔佛截肢體能行忍辱故况此大乘典妙義難思議法海四無邊具足諸佛性一一放白毫普照諸煩惱煩惱緣有情有情惟身惜而此大慧師見佛不見我四大本皆空何有於幻血如來真實義天人所信重我今滴滴出植此大善本能見諸佛故化無量眾生同證雜華藏漸得見如來各各如經中有此真法相緣知未生前無字亦無血三千大千界普發菩提心</div>
</p></div>
<div class='div-other'><a id='mulu62' />
<p class='h2'>楞伽山寺大藏閣緣起</p><p class="byline">釋真可</p><p>眾生不悟言說法身而為文字所轉如悟言說法身則不必離言說而求法身也古有鳥官聞羽蟲之音知其好惡吉㐫焉由是而觀則言說法身亦不外鳥音有也眉山曰溪聲便是廣長舌山色無非清<span class='corr'>淨</span>身則言說法身與色相法身無別也豈惟色相哉鼻之所臭舌之所嘗身之所觸意之所知謂之臭味法身觸法法身亦不悖初言說法身也故靈雲見桃花而悟道樓子聽曲聲而明心良有以乎然文字般若又言說法身廣長舌相也娑婆眾生心量狹小習尚卑微苟不以廣長舌相吐大雷音震其常情則生死之夢終不醒矣又諸施之中法施為上財施次之然微財施則法施難廣是以能割所有身命之財流通佛法者其功與法施等也某人立心造大藏一部施石湖楞伽山僧某禪人構閣供養永為人天眼目施者受者必皆無我所心而能成此言說法身之功德也豈可以算數知哉末法眾生福薄凢集勝事多難少易某其勉之</p>
</div>
<div class='div-other'><a id='mulu63' />
<p class='h2'>俞塢興福寺建藏經閣記</p><p class="byline">劉鳳</p><p>東洞庭有寺九而俞塢之興福最名焉成化間僧思復與徒智勤等三四人自法海來主是寺以兹土所藝植與所喜施大興棟搆遂有殿臺室宇以逮於今日有崇飾則其徒奉教惟謹故克臻此粵有僧某來請予以藏經久已散佚今獲鳩集得完欲建閣嚴奉之惟賜之一言樂成勝事予惟佛滅度時迦葉奉遺教以入靈鷲已乃大結集命阿難揔集默其異端簡正微謐迦葉騰空自焚作十八變蛻骨於地皆為舍利炤燿山澤傳二十四祖以逮達磨度江為此土初祖其間諸菩薩所造論與僧祗互分諸戒律及佛所說經名為三藏踰五千四百餘卷予服習雖久尚茫然無際今藏乃有南北之分其間稍有不同宋元所藏山寺多有存者墮於庸僧之手故徃徃滅裂之為人截去餘綫此又非經之一厄耶然予聞昔之纂言者多藏之名山川兾不朽然竟澌滅無遺惟斯經藏神靈所守護故其傳至今無少失墜雖經喪亂及欲滅佛者竟不能燬其一字旋即復大興於時此非佛之幾神靈德丕顯哉今寺之綱維尚能綜葺使三乘十二分教六度萬行有能荷擔△大法者求之不遠而得然聞前代皆有譯經者置院集諸僧傳譯梵文是經在西土尚未盡來耶今我斷自舊所傳無復益亦無復耆宿語錄入藏者是五宗十七五之後高峰天如外遂無聞焉將有智人深閟不肯見耶將羣魔方競出以撓亂我法耶予求法頗力頋不能遠適忝請所見一二雖極所皈心而皆捨我去惟孤守經藏句身文身之義爾僧乃能同我見守護若救頭然圃建閣以藏垂之永久夫佛法未終替萬五千年之期尚未至則當有得法者作且今名山大剎岩居穴處者豈無得心印禪定不起人無自而知若今藏經於閣其庀材軌垣令辟椵橛欒㮞塗塈堊慢庋函惟罄竭所有以求底濟若宰官長者有所助亦惟信心實無有福德是名福德予勉狥僧意為之題如左</p>
</div>
<div class='div-other'><a id='mulu64' />
<p class='h2'>轉輪藏記</p><p class="byline">葉夢得</p><p>佛法自漢入中國即與其言皆來然未然若是侈也至晉宋周隋之間鳩摩什之徒出更相傳譯轉相付授於是其書之至者日以廣源流既遠徃徃失其本真梁武帝時始有言心法者一切以洞然無我為宗不立文字佛氏之學遂判為禪律兩岐其後更數百年學心法者雖盛益然其書未嘗卒廢自隋開皇至唐開元正元以來凡列於目者曰大乘小乘曰律曰論部分甲乙鱗次櫛比雖假託疑似謬妄之辭苟不叛其說亦莫不具在其傳至于今不絕昔吾儒者之言僅出於中國其道在天下昭然若揭日月而一遭秦火雖六經不淂為全書殘編断簡得於屋壁丘墟之餘與一時遺老所誦習雖幸而獲存然顛倒錯謬固<span class='corr'>已</span>不勝其弊其他諸子百家各以其藝自名於時者近數十年遠或百年皆已湮滅無聞而佛氏去中國數萬里其言率一譯再譯而後見乃全而有之愈久而盖著者何也豈其言皆足以示後行遠使人欲廢而不可得歟盖為之學者皆知信其所習而尊其所聞相與謹守嚴奉手傳口誦而不敢慢非有意於借資取便階梯所欲嘗棎而忽忘之者然也常熟姑蘇別邑梅里鎮又在邑之東北海上有寺曰勝法故無藏經崇寧二年長老道綱始募眾緣為之綱強力明果學心法者也居勝法二十年與始至之日無異工既成見余霅上曰並海之民不耕而漁其習以多殺為事而不畏罪與之言吾理則惑教以其書則怠惟轉輪藏備極雕刻綵繪之觀以致其莊嚴之意可使凢徼福悔過者一皆效誠於此吹蠡伐鼓机發軸運象設駭於目而音聲接於耳不待發函展卷而其心固<span class='corr'>已</span>有所嚮矣然邑民瘠而艱施歲且多潦有欲成吾事者而屈於力其力足以及之者而窘於歲盖竭吾勤而後能成不有記其略無以慰此意也因請余文至再三不已夫物之盛衰存亡固不可皆以力致然未有不存乎人者服儒衣冠者徧天下不能盡有其傳而佛氏獨能持久若此是必有當其責者因推其所以然書以遺之非特嘉綱之勤而已也</p>
</div>
<div class='div-other'><a id='mulu65' />
<p class='h2'>血書法華經報母</p><p class="byline">釋智及</p><p>筆底紅蓮朵朵開是名真法供如來指端瀝盡娘生血全體何曾出母胎</p>
</div>
<div class='div-other'><a id='mulu66' />
<p class='h2'>血書華嚴經</p><p class="byline">前人</p><p>五十三人血戰來百城烟水盡成衃毗盧樓閣紅雲湧帝網山河赤幟開十指頭邊獅子吼一針鋒上象王回有無功力難思議直得腥風遍九垓</p>
</div>
<div class='div-other'><a id='mulu67' />
<p class='h2'>繡字金剛般若經</p><p class="byline">前人</p><p>般若靈文宿有緣等<span class='corr'>閒</span>繡出喜功圓銀鈎鐵畫分行草玉線金針顯妙玄兔子懷胎皆剩法蚌含明月匪真詮金剛正體堂堂路錦上添花五色鮮</p>
</div>
<div class='div-other'><a id='mulu68' />
<p class='h2'>血書法華經</p><p class="byline">釋文琇</p><p>是真精進是名真法供養如來中吳清信士顧福敬誓誦妙法華一萬部復刺指血書寫此經且道是是真精進非是真精進是是名真法非是名真法湏知真精進真法在未啟口未舉筭之先洞然明白靈山一會儼然未散若向聲音字畫求之鷂子已過新羅矣蘧然一兩一菴諸尊宿聲偈以讚在于別卷盡是畫蛇添足徑山恁麼批判在裏許不在裏許也是洋瀾左蠡</p>
</div>
<div class='div-other'><a id='mulu69' />
<p class='h2'>題血書法華經</p><p class="byline">前人</p><p>練川諸正智刺血為墨書寫妙法華經既完載拜請題其後因謂曰經中有云藥王菩薩與二萬菩薩皆於佛前作是誓言惟願世尊不以為慮我等於佛滅後起大忍力讀誦此經持說書寫種種供養不惜身命善哉居士乃是二萬數中菩薩乘願力而再來者也不然何以能於末法之中起大忍力不惜身命<span class='corr'>刺</span>血為墨書寫此經者耶雖然未下金針未舉毛錐之前此經元自具足若向點畫<span class='corr'>已</span>形之後而見此經劍去久矣</p>
</div>
<div class='div-other'><a id='mulu70' />
<p class='h2'>血書華嚴經</p><p class="byline">前人</p><p>經云剝皮為紙折骨為筆刺血為墨書寫經典積如湏彌為重法故不惜身命且道如何是法七處九會佛菩薩所說是法耶雲臺寶網自然出聲是法耶五十三知識為善財所說是法耶若是靈利衲僧便能直下領略則知七處九會佛菩薩所說不是法雲臺寶網自然出聲不是法五十三善知識為善財所說不是法既皆不是法且畢竟喚甚麼是法明眼人前不得錯舉中吳利濟比丘聞韶嘗典藏靈谷發心刺血書華嚴大經用報父母劬勞之恩余因獲覩遂為書於卷末</p>
</div>
<div class='div-other'><a id='mulu71' />
<p class='h2'>題血書楞嚴經後胡本澄請</p><p class="byline">前人</p><p>練川王福源平昔發心<span class='corr'>刺</span>血書首楞嚴經至第八卷而亡其友胡本澄為續書完復來雙江永懷再拜請識其後噫張方平前身書楞伽未了再生續書酧本願也今王福源書楞嚴未了而亡其友胡本澄續書而福源不勞再生而了其願即於此身便成真脫矣本澄實可謂福源知心友也若掛劍墓樹安可同日語哉</p>
</div>
<div class='div-other'><a id='mulu72' />
<p class='h2'>束本日墨書金剛經後</p><p class="byline">前人</p><p>金剛般若有不可思議不可稱量無邊功德聞此而信心不逆尚超恒沙七寶三時身命布施之福況書寫受持讀誦者乎吴門伊蒲塞束本日持誦已久兹復書寫深信般若可知矣觀者謂為必當來成佛之緣豈可與世福相較殊不知未舉筆之先已成佛竟如其不信試入日光定問取兜率慈氏</p>
</div>
<div class='div-other'><a id='mulu73' />
<p class='h2'>䟦照公墨書華嚴楞嚴</p><p class="byline">釋真可</p><p>本朝尹山隆菩薩少年時血書華嚴經法華經各一部及　高皇帝開試經度僧之例有業不精而妄應者　帝怒坐及三千僧皆邊遠充軍隆公特徃京師願焚身贖眾僧之罪　帝允之勑有司設道塲嚴侍衛公躍然登之身將半燼烈焰中猶手書風調雨順四字囑內使曰俟天旱焚之後果亢旱　帝焚之即沛然大足　帝曰此永隆之雨也嗚呼隆師血書華嚴法華二經時初無求效之心及焚身之際火光中露此三昧使天下千古仰而戴之當時道亦賴之大振皆自心不欺之力也今去隆師二百年尹山復有僧明照者墨書華嚴楞嚴各一部雖用墨不若用血然其最初一念不欺之力未始不同也予登峨嵋道夔之萬縣見一老僧書華嚴以精懇虔篤不覺暗中書經達旦偶隣僧說破即不能書楞嚴曰因明有見暗成無見不明自發則諸暗相永不能昏若然者隆師焚身之際火光亘空與夔之老僧暗中眼光不昧皆不明自發之光也照上人書經時能猛加精懇以增上之緣熾熏自心則此光之發不獨前人有之上人當勉之</p>
</div>
<div class='div-other'><a id='mulu74' />
<p class='h2'>書經發願文<span class='note-inline'>(經入蘆芽鐵塔)</span></p><p class="byline">釋真可</p><p>我父生兮我逃逝痛慚不得奉甘旨我父死兮我未歸一坏之土誰掩骨此慚此恨何時消日增月累丘山積丘山刼壞終有崩刦壞山崗恨無盡今仗佛光書此經字字功德難思議南無妙法蓮華經經中之王我自性以此功德報亡父黑業頓謝生佛國見佛聞法証實相如戰有功得髻珠願我亡父持此寶遍照十方熖<span class='corr'>无</span>際我本母生不及養寸心耿耿石難化期酧至德無所從慶我離塵為佛子深思婦人[婬-壬+(工/山)]業重堅固難拔等湏彌湏彌可傾[婬-壬+(工/山)]難断津梁苦海湏聖力佛說諸經度眾生皆先戒殺後淫欲先淫後殺惟楞嚴是故報恩應伏此南無無上楞嚴呪消母淫業如天風片响之間不可得戒珠清<span class='corr'>淨</span>光無缺見佛聞法得自心一切萬行悉堅固我發此願等法性見者聞者皆出苦何况書經報父母若無利益我不實惟願二經入此塔塔亦永〃無圮壞風鈴宣說皆呪心有心無心俱悟入又願因緣若至時普放光明照法界觸此光者生孝心因此孝心得菩提一燈傳至百千燈百千燈傳永無盡我願如是佛証知護法人天并八部二經會上發心者佛前立誓說諸呪願護此經如護眼在在處處恒不離我今哀求說呪者護我書經亦如是我若成佛報汝恩如我今者報父母</p>
</div>
<div class='div-other'><a id='mulu75' />
<p class='h2'>䟦慧慶中公血書法華經</p><p class="byline">釋廣印</p><p>半塘寺血書雜華盖三生緝於一手吴中希世寶也慧慶密邇半塘中公穴膚書法華現優曇於十指與雜華媲美智覺為不孤矣然法華雜華皆從佛口生兹以通身遍身說之何異古人背手推出枕子乎觀者試覷捕着</p>
</div>
<div class='div-other'><a id='mulu76' />
<p class='h2'>月印上人血書五大部經䟦</p><p class="byline">姚希孟</p><p>丙寅初夏宿龍樹菴中與西厓恒宗諸師談一切法空机鋒甚暢頃之坐斗室中持咒為飢蚊所唼雙腕作椘如被利鏃不能自持為之啞然失笑此小小痛癢耳便不能空空何在乎人謂刺血書經者僅從指端出濡縷與剔肉析骨敻異不知眾生顛倒惟認此草囊為我戀不能割若能從此猛下鍼鋒便是金剛經掃除回相之第一針亦如來為歌利王割截身體之真種子也故從功勳位中言則與然身然臂供諸佛菩薩者同一莊嚴若能刺血不作血想與滴水和墨蘸筆舒紙同一等閒便從指頭微細孔中開一人天法眼染着側　理有如天半朱霞雲端赤電即珊瑚火齊閃爍寶色不足為喻而何有斑斑血痕乎請以此似月印上人四月廿七日因先慈文太君小祥集諸師于風樹堂作佛事月上人在會為䟦数語</p>
</div>
<div class='div-other'><a id='mulu77' /><p class="byline">董其昌</p><p>余昔為雲栖大師碑文曰行在梵網經志在報恩經時人以為實錄盖雲栖以孝思發願故也今觀月印禪師血書此經皮紙骨筆不見有身相景濂以後僅一見之當有舍利於毫端涌出起塔供養諸佛菩薩歷刦無盡<span class='note-inline'>(則知亦剳所抄語言是文非法亦非非法如何印公以一毫力成五大部來諸天龍空無不有有無不空此則善解空有之紐善住道人禮拜讚歎說是語已乃還其經)</span></p>
<p class="byline">陳継儒</p><p>革囊中血自無始以來幾成大海穢腥萬狀今刺寫血經一濡一縷皆攪得醍醐相似四大可磨滅此經功德歷萬刦决不能磨滅也展經之頃不覺草木山川色色震動誓願猛裂乃如是耶</p>
</div>
<div class='div-other'><a id='mulu78' /><p class="byline">娄堅</p><p>學佛者多以苦行作佛事若刺血寫經其尢也非大願力非深心慈豈能積成卷袠使人於一展誦間知皮肉髓腦盡属可捐陽燄空華[撼-咸+勿]無足戀於區區百齡俄頃見歷歷三身顯現不死生僅同蟬蛻而譽誹䓁是蛙嗚乎一字即五大乘一念即萬億刦雖欲以言語讚歎亦了不可得矣</p>
</div>
<div class='div-other'><a id='mulu79' /><p class="byline">韓敬</p><p>宋學士為壽禪師後身補書華嚴一卷此血濡縷足攝儒釋二宗始知断臂剷頭未是報恩實義今月公以毛孔針芒湧出天龍五蔵計運毫承腕之處天雨不霑鬘華飛繞願海所極峩眉大士當引手天際豈獨永明弥陀舍笑安養耶願讀學士書者認此光明一紙</p>
</div>
<div class='div-other'><a id='mulu80' /><p class="byline">趙宦光</p><p>頭目髓腦何者非菩提資粮天地水火何者非無明遮障六道得生人天天復付與知見遭逢有佛世界中得無上妙法即析骨濡血有何吝惜月印苾芻有觧於此出指端甘露書經五大部經文所謂千生萬刦虛生浪死惟此一生是真供養</p>
</div>
<div class='div-other'><a id='mulu81' /><p class="byline">汪遠</p><p>常悲身外物割反如血肉古德乃勇猛身首至不惜余方駭希有師視若平昔三乘四部文指血日㳙滴遂令廣大心化為百川溢豈知金剛身非損亦非益筆鮮氣尚生紙枯色將碧理性與緜〃絲縷周身脉莫但觀同水欲作西江吸要知同一兩普潤無所擇金山老僧書夜光仍四壁雉塔旁石函猶煩兩世續何如竪指頭<span class='corr'>已</span>盡百千億彼增上慢者五千同退席願堅祇受心歡喜無終極</p>
</div>
<div class='div-other'><a id='mulu82' /><p class="byline">胡汝淳</p><p>觀法法空云何迦文四十九年舌敝耳聾觀人人空云何阿難如是我聞蔵西流東誰觧空法我知即是書寫受持讀誦講說誰觧空人我知即是刺舌剺指濡血燃身不然指節非隃糜函此身中血非花上露則知紙劄所抄語言是文非法亦非非法如何印公以一毫力成五大部采諸天龍空無不有有無不空此則善觧空有之紐也善住道人禮拜讚歎說是語已乃還其經<span class='note-inline'>(歷刼無盡)</span></p>
</div>
<div class='div-other'><a id='mulu83' /><p class="byline">王志堅</p><p>眾生自有識神以來骨莭高於毗富羅山身所出血過四大海乃于此生寄寓之幻軀恡惜靡所不至可謂愚矣月印上人居酒肉歌舞塲中能刺血寫此經作大苦行是為大難公蘭若相去不百武有古德華嚴金華學士所補書在焉此經可與媲美余何幸得並見之</p>
</div>
<div class='div-other'><a id='mulu84' /><p class="byline">李之椿</p><p>虎丘為一片清凉地幾為煙粉[糸*系]肉所仇然而忍草慈雲未嘗不在余隨家君宿綠蔭堂得讀月公手書血經百四十有九卷而因有暢於忍與慈之說也不忍不能空諸一切不慈不能育諸一切刺血是心即心是忍寫心是血即血是慈請問月公還是心上証如來還是指上証如來當應默然無語慈忍俱通</p>
</div>
<div class='div-other'><a id='mulu85' /><p class="byline">李流芳</p><p>書寫一經半偈功德無量何况刺血寫經積至五大部實為希有之事忘身為法我法并空無可言說但有讚歎</p>
</div>
<div class='div-other'><a id='mulu86' /><p class="byline">陳元素</p><p>是五大部版冊流通遍滿天下何煩手寫縱湏手寫碧松之烟丹砂之末皆足濡毫而必指尖[刻-人+ㄑ]絲縷血一點一畫一波一磔積至一行乃至成卷卷盈一百四十有九當㓨寫時我佛如來毛孔光中悉見悉知應大悲愍乃寫經者惟知有經了無痛覺盖彼發願寫是經典先捨是身何况縷血以此臭穢化為神奇報生身恩即報佛恩我身所有悉是經典凢經中字字〃歸我并此血本亦當捨却捨血本者亦復如是</p>
</div>
<div class='div-other'><a id='mulu87' /><p class="byline">周永年</p><p>血之為物以榮膚髮以養筋骨滋長染業㓨以代墨蘸以書經<span class='corr'>淨</span>因<span class='corr'>淨</span>果一時俱結繇是而觀染<span class='corr'>淨</span>二法初無常性惟人所轉生公之石聞法點頭無情山骨得佛心髓澄公之筆滴血濡縷無窮法水屬君手指從一點畫至五大部行行字字其數凢幾為出佛口為出君手為無間說為無復說請書經者略為我荅我作是言護口不迭</p>
</div>
<div class='div-other'><a id='mulu88' />
<p class='h2'>題月印上人血書五大部經</p><p class="byline">釋法藏</p><p>指端一劄血滔天五部何曾有一言刺得金椎鋒遮點要君拈出向人前</p>
</div>
<div class='div-other'><a id='mulu89' /><p class="byline">釋大艤</p><p>法雨法雲何物化血流遍滴太虛空龍華會上重開展爛熳千函映日紅</p>
</div>
<div class='div-other'><a id='mulu90' /><p class="byline">釋傳燈</p><p>昔天竺慈雲大師發願偈云折骨出經等妙高忘軀為法周沙畍是則刺血書一大藏經亦不為多矧五大部乎然余苐能以三寸舌流通大乘於月印師能無愧乎獨有合十頂禮懺悔而已</p>
</div>
<div class='div-other'><a id='mulu91' /><p class="byline">釋明河</p><p>眾生堅執我相寶惜身血一滴不肯捨即鍼點蚊唼有所不耐况與刀接况接之不已以至五大部經月印兄可謂希有矣遠種勝因克成佛果誰有智者而不為此世人執我寶血終歸乾鱉不遇為荒塚燐火夜晶〃而已安得如印公此舉放光動地哉</p>
</div>
<div class='div-other'><a id='mulu92' /><p class="byline">釋正性</p><p>昔我天台智者大師刺頂門血和五色香烟手書陀羅尼經永鎮修禪間有大力之者欲携置海南非本願力龍神勿與也今吳門月印師刺指血書五大部其本願力直與金地老人同一肻綮永為虎丘常住龍神護持我願亦當如是</p>
</div>
<div class='div-other'><a id='mulu93' />
<p class='h2'>奉釋典諸部經於小祇園藏經閣中有述</p><p class="byline">王世貞</p><p>方廣宣妙覺緫持諦真乘白馬叶休期金人肇奇禎傷哉末教日聖澤漸以凌冥跡蹈恒河狂颷吹慧燈我友修<span class='corr'>淨</span>業慷慨惠函經奚必具羯磨居然一摩騰小果固有漏法施良足憑雖靡布金田幸依化人城蒼松雲瀰瀰修竹風琮琤層閣臨廣除廻流激清泠闥婆陳天樂龍藏欝飛騰中有慈悲相恍發妙音聲玉笈啟湘縹流紈染翰青彷彿貝葉端自然蓮花生如日懸中天萬象借光明稽首兩足尊發此肴有誠破除諸疑網摧伏群魔兵前因獲心通後果希勝僧願以一切智迴施一切情[山*截]嵲西逝梁金篦導前行凢聖同超觧怨親歸合并執離文字間猶為道所憎曹溪倘吾許筌蹄詎堪徵</p>
</div>
<div class='div-other'><a id='mulu94' />
<p class='h2'>墨書法華經</p><p class="byline">釋智及</p><p>松陵信士王元吉夫婦同持妙法華笑倒虛空多寶塔驚翻露地白牛車世緣未了曾何礙寶所親登定不差朵朵青蓮毫未現腕頭餘力更堪誇</p>
</div>
<div class='div-other'><a id='mulu95' />
<p class='h2'>寫塔童子</p><p class="byline">錢希言</p><p>蘇州城西寶林寺相傳不知何代忽有十三歲童子無何而至云欲得<span class='corr'>淨</span>室寫經寺僧以別房待之就索紙筆寫法華經以半幅高麗繭紙畫作七級浮圖一級一卷紙長四尺許廣可尺半而經文焉數日便了仍留寺中供養童子不知所之里人陳文綱云曾親見此塔字如麻而大緻密分明其下左方題行童東海王師光寫一行年月不盡記矣今歸蕩口華氏</p>
</div>
<div class='div-other'><a id='mulu96' />
<p class='h2'>敬法篇之感應緣</p><p class="byline">釋道世</p><p>唐吳郡陸懷素家貞觀二十年失火屋宇緫焚爰及精廬並從煙滅有一函金剛般若波羅蜜經獨存經函及褾軸並盡惟有經字竟不被燒爾時人聞者莫不驚歎懷素即高陽許仁則前妻之兄仁則當時目覩於後具自言之</p>
<p style="margin-left:2em">右出冥報記</p>
</div>
<div class='div-other'><a id='mulu97' />
<p class='h2'>題金剛經塔</p><p class="byline">釋真可</p><p>余贍禮是塔自如是我聞以迄信受奉行一晝至於一字一字至於一句一句至於一行一行至於一經鱗鱗曳曳宛轉橫斜靜對之如遠水孤峰流觀之則長空雁序及其標塔標佛忽然妙合則七寶無所施其工帝梵何所関其巧直自一心不生處為基不生用處為用世尊未說是經北塔先<span class='corr'>已</span>成就經云應無所住而生其心全是此塔註脚鑒大師且從其註脚悟入而今此塔當机電掣豈無毒眼漢見鞭影而馳乎螺燈父子刻施是經余竊有囑累昔有堅持此經者江風敗舟經遂漂墮意其竟入龍宮矣一日其妻浣於溪畔見羣螺結聚沉浮衍漾如水上燈毬恠而掇之羣螺既盡此經獨出誠願刻者施者受持者等彼羣螺遂與此塔共結一段不思議公案也</p>
</div>
<div class='div-other'><a id='mulu98' />
<p class='h2'>跋趙凢夫篆書金剛經後</p><p class="byline">鄒迪光</p><p>金剛一經大資冥福故世好誦亦好寫然書者河沙而能書者帝青寶至於篆體則絕不多得矣凢夫善篆而此書更屬精嚴必有青衣童子自化池出現手磨隃麋助之何可思議</p>
</div></div>
<p class='juan'>吳都法乘卷第三終</p>
</div><!-- end of div[@id='body'] -->
</body></html>