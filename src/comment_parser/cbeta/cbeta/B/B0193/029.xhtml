<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3582' />
<p class='juan'>吳都法乘卷第二十九</p><p class="byline">吳江周永年撰</p>
<div class='div-other'><a id='mulu3583' />
<p class='h1'>雜舉篇</p><p style="margin-left:2em">文囿馳騁羅陳萬有非資兼收或貽疎漏篇什繁頥胥堪世壽徃哲鉅製日新匪舊吳地名剎洞矚啟牖雜連連篇古人尚友述襍舉二十九</p>

<div class='div-other'><a id='mulu3584' />
<p class='h2'>卓契順</p><p style="margin-left:19em">載長洲志</p>
<p>契順渉江渡嶺徒行露宿僵仆瘴霧黧面蠒足為其師持書至惠且惠州不在天上行即到耳投書徑還公問其所求答曰契順惟無所求故來惠州若有求者當走都下矣苦問不已乃曰昔蔡明遠鄱陽一校耳顏魯公絕糧江淮間遠載米周之魯公憐其意遺以尺書天下至今知有明遠今契順雖非明遠然區區萬里勤懃儻可援魯公例得數字乎公遂為書淵明歸去來辭以遺之</p>
</div>
<div class='div-other'><a id='mulu3585' />
<p class='h2'>陸遜齋書華嚴經跋</p><p class="byline">釋智及</p><p>無上法王初成正覺稱法界性說華嚴經譬如虗空具含眾象於諸境界無所分別唯上乘大士信解弗疑中下之機如聾若啞吳郡遜齋陸公吏隱而事佛尤篤佐政之暇手書是經八十一卷裝潢函秘安奉丘瑞山大雄寶殿以永傳持非上乘根器疇克是也觀其發大信心啟大行願不翅陰翊王度報資恩有欲壽大法無有盡滅期與極微塵剎海無盡眾生同證一真法界功德其可量哉至正壬寅余客留山中得遂披閱時公已沒于王事追授承事郎昌化縣尹木落天空秋高氣肅<span class='corr'>淨</span>几明牕焚香展卷恍若與公游泳毘盧性海死生何間焉</p>
<p style="margin-left:1em"><span class='note-inline'>(四十二章經云財之于人譬如刀刃有蜜小兒餂之有割舌之患○若有人得道者猶如食蜜中邊皆甜)</span></p>
<p style="margin-left:1em"><span class='note-inline'>(楞嚴云惟以空寂修于滅[書-曰+皿]身心乃能度百千刼猶如彈指○即以利益諸眾生而為自行清<span class='corr'>淨</span>業悉刺傷足我身疼痛覺清淨心無疼痛覺世尊福足慧足故稱兩足尊)</span></p>
<p style="margin-left:1em"><span class='note-inline'>(梁武問達摩曰如何是聖諦第一義荅云廓然無聖)</span></p>
</div>
<div class='div-other'><a id='mulu3586' />
<p class='h2'>跋四十二章經</p><p class="byline">王世貞</p><p>右四十二章經摩騰法蘭自中天竺携來以梵書紀梵音至吳興趙承旨孟頫乃以漢語作漢字要之能受如來心印作東震旦功德先後一也承旨精八法咄咄逼晉人而此書尤遒媚蕭散有王會稽父子風若能乞精手如章藻拓作石木二本搨之則尤我如來千百億化身之一證也得之者慎無私為筐笥間物哉</p>
</div>
<div class='div-other'><a id='mulu3587' />
<p class='h2'>題趙松雪中峯老人行道歌後</p><p>中峯老人行腳歌真得游戲三昧第謂不學趙州上門尋謔似小過也趙州竿木隨身要勘破天下禪和子本相出聖入凡不可蹤跡老人昂藏九尺軀圓頂嶷嶷踏尺二革履所至人天供奉當輸一籌耳松雪居士為老人入室上足每得法語輙不憚傳寫所謂人間合有數百本此其一也</p>
</div>
<div class='div-other'><a id='mulu3588' />
<p class='h2'>跋清凉國師所書棲霞碑<span class='note-inline'>(代黃侍講今載侍講集中)</span></p><p class="byline">宋濂</p><p>唐攝山棲霞寺律大師碑華嚴疏主清凉國師所書也國師越之會稽人飛來山寶林寺實其得度故處今住山同公舊裴相國所撰妙覺塔銘而知國師得二王之筆法又聞趙魏公稱國師字畫之妙而知相國之言為可徵每歎其[書-曰+皿]罕傳于世今年春出游吳中始從報恩萬壽寺住上人得此墨本歸而刻諸石屬余志于下方謹按國師以大歷三年受詔入內譯經為潤文大德　年三月二日律師示寂而碑之建在明年三月十二日今去之已五百八十年覩其遺刻法度森嚴神采奮發而國師之德容猶可藉是想見也國師世壽百有二書此時甫三十有一或者妄計其晚歲安住毘盧華藏必不復作如是游戲事余竊不敢謂然法身大士應化人間於一毫端現諸萬象卷舒無礙寂用常如塵心交入無非法果覽者毋徒弊弊焉索之於形迹之間庶幾目擊而道存也</p>
</div>
<div class='div-other'><a id='mulu3589' />
<p class='h2'>吳中舊事內一條</p><p class="byline">陸輔之</p><p>穹　寺有元章　　書壁高宗嘗欲取去有狀免不曾移徒</p>
</div>
<div class='div-other'><a id='mulu3590' />
<p class='h2'>中峯和尚蓮華吟卷跋</p><p class="byline">釋智及</p><p>普應國師中峯和尚說法如雲如雨蓮華吟一篇豈非懷<span class='corr'>淨</span>國之遊而作耶趙魏公因而畫之為圖馮待制又從而大書特書合成一卷可謂三絕矣京口天天民獲之于烽塵澒洞之際不翅夜光明月謂是卞山幻住舊所藏者即歸諸吳門幻住照用菴為傳家之<span class='corr'>券</span>張亦有德者歟噫中峯為東南大善知識踞師子巖作師子吼埀三十年氣吞佛祖道重王臣如趙魏公馮待制皆儒林巨擘徃來參叩咸稱弟子蓋欲咨决大事因緣碎塵勞窟宅拔生死根株豈吟詠云乎哉然達人大觀游戲翰墨無非佛事用菴為中峯直下的孫得此寶諸宜矣儻能捩轉面皮伸出毛手付諸丙丁則老和尚大寂定中必為破顏一笑</p>
</div>
<div class='div-other'><a id='mulu3591' />
<p class='h2'>跋本上人所蓄小坡字後</p><p class="byline">釋惠洪</p><p>雞蘇本草龍腦薄荷也東吳林下人夏月多以飲客而俗人便松議坡公誤用雞蘇為紫蘇可發吳儂一笑予將發鸞溪上人以此軸為示筆勢飛動皆學坡而未臻坡險處者要之如馬巷中逢王謝家子弟步趨狀貌蘊藉風流有自來矣覺範題</p>
<p style="margin-left:1em"><span class='note-inline'>(蓮池大師云蓮之為華也得水而生得大而萎今華從大生誰復萎之者夫蓮以水為命而曰火生何哉豈不以火紅聚爐即清凉沼蓋法爾如是非神通使然也雖然悟大之有蓮而幻抽幻添調護之功不廢此大號作陽和恃蓮之出火而任燔任熄上慢之心一生則此火名為毒熖是知火稱發育而亦解枯焦與水本滋成而兼能泛沒二弊等耳可弗慎歟)</span></p>
</div>
<div class='div-other'><a id='mulu3592' />
<p class='h2'>薤室西菴梅洲蒲室四尊宿墨蹟</p><p class="byline">釋文琇</p><p>經書咒禁術工巧諸技藝盡現行此事饒益諸羣生故宗師家得處親切見處明白發為文章詩詞偈頌至於戲笑怒罵咄嗟棒喝無非揭示向上一着誘接來學豈有他哉四尊宿遺墨今中吳萬壽住持象初璿公寶而藏之在此也凡展卷者亦當作如是而觀若秪重其語句合作字畫得體正如盲者摸象但逐其頭尾耳牙鼻足而已安能識象之全體也哉</p>
</div>
<div class='div-other'><a id='mulu3593' />
<p class='h2'>文待詔修竹堂寺募緣䟽後</p><p class="byline">王世貞</p><p>萬歷壬申今陸司空與繩為曉上人謀復修竹堂寺而問疏於余余得學人語數十應之今又七年矣而曉公從文司諭休承所見其先待詔徵仲修寺䟽墨蹟蓋前正德壬申歲也曉公異其事以誠請休承亟許之而示余屬題其後竊惟瞿曇老師有授記懸讖之說而澄誌諸太智承之以顯示化跡今待詔非能預識者余非能洞因者其為䟽語何以距一甲子不能爽也豈所謂釋證者故有合耶曉公自安居後能於一切大覺前為吾與司空結龍華異日緣見待詔吾四人當破顏一笑也卷首錢叔寶補畫王舜華古隸署題及休承不妨於九品外散花矣</p>
<p style="margin-left:1em"><span class='note-inline'>(紫桃軒又綴陰符經玄解曰陰符經以褚河南永徽年奉敕寫一百廿本細楷書為定本李筌得之嵩山虎口巖云魏真君二年上清道士㓂謙之所造後筌撰注人疑為筌偽作按其語古奧决非漢以後人作與參同契相合陰暗也符合也即參同之意五行能盜人氣水寒火熱金剛木柔土溽當其偏勝皆能侵人盜奪真氣若能見之不惟遠害兼可擒制以補我不足故曰見之者昌五行之氣全在人心覺察惟我所施行耳天無為其主宰在人人有心其通靈能用天人心靈活不定必立天道之無為以合之則定矣故曰立天之道以定也立者即觀而執之意天道殺機云云天地人亦自有機機謂之殺者以其猛烈直遂不可禦也凡生物亦殺機也故謂之亭毒夫于冥冥大無中而歘然使之有豈萎繭之物能乎火生于木禍發必尅蓋所受恩養之氣即是墓刼潰亂之資其要只在一機字得機則藉㓂糧資盜兵何所不居其勝此聖人修煉所以偕形中之火真烹極煉為焚身脫殼之具也九竅之邪在乎三要人身九竅皆能受五行之賊而其要在耳目口三者鈐制有法邪自遠也三要中又剔出要之要者曰心生于物死于物機在目蓋目與心幾無二是以養生家名曰內視久視返觀默照靜虗專一自然無為而變化順軔契天之妙正聖人所觀而執之之機也安往而不符合哉經云至樂性餘至靜性廉無不足故樂無所覬故靜人惟取于造化者故終日勞擾多所不足故常戚戚廉則自收縮機念自息餘則自舒展結慮自消故餘即廉之餘而廉又餘之所養非二事也不然生死恩害相為循環不得制之之機但有汩沒消散而<span class='corr'>已</span>故曰生者死之根死者生之根恩生于害害生于恩相推相蕩終無了期耳人生圓顱方趾肖象天地百骸九竅關閉微密人能合天道之無為得運行施化之機而返還用之故云爰則宇宙在手萬化生身有奇器是生萬物觀天之道信無餘蘊矣此經不言陽符而曰陰符亦欲陰之符于陽而無虧也)</span></p>
</div>
<div class='div-other'><a id='mulu3594' />
<p class='h2'>書聽法華經歌跋</p><p class="byline">釋真可</p><p>夫法華七軸不過六萬餘言而其所詮者雖三周九喻直談曲說亦不過一實相耳惟此實相昭然本不離於日用之中奈何樓子六十餘年辛勤行腳求之而不得長慶蒲團七破求之而不得由是觀之行求亦不得坐求亦不得則此實相又不在四威儀中可得而求矣然則昭然本在日用之語寧非夢言哉而永嘉老又曰不離當處常湛然覔即知君不可見以永嘉之語較彼二老所求之見何天下老和尚舌頭雌黃不定若是耶及讀唐修雅法師法華經歌則若庖丁解牛公輸子之為匠而縱橫順逆精粗巨細皆大白牛之全體也是牛也頭角崢嶸出入於吾人六根門頭咆哮蹴踏喜怒無常平田淺草綠楊溪畔黑白互奪使吾即文字求之而不得離文字求之而不得離即離非求之而不得畢竟至於無可奈何此蓄曇生通禪人每以奈何此畜不得為恨一見此歌便有跨牛之志然不得能書者書而寶之作一覔牛話頭無擇山林城市境緣順逆持此參此若不得牛殫生弗<span class='corr'>已</span>紫柏道人舍然大笑曰汝非跳過魚盤覔豆腐之瞎貓乎當今號稱能書者舍吾叔宗周氏而他求豈不誤耶雖然若有人問大白牛兒畢竟在甚麼處章草米書揮筆處細聽蹄響墨邊池</p>
<p style="margin-left:1em">蓮池師牧牛圖序云遺教經云譬如牧牛執杖視之不令縱逸犯人苗稼則牧牛之說所自起也嗣是馬祖問石鞏汝在此何務答曰牧牛又問牛作麼生答曰一回入草去驀鼻拽將來則善牧之人也又大溈安公之在溈山也曰吾依溈山住不學溈山禪但牧一頭水牯牛又白雲端公之於郭功輔也詰之曰牛淳乎而若自牧若教他牧疊見于古今者彰彰矣後乃有繪之<span class='note-inline'>(乎)</span>圖始於未牧終於雙冺品列若十其牛則如次初黑繼白以至於無粲如也而普明復係之以頌言近而旨遠其為圖也象顯而意深學人因之審德稽業俯察其已臻仰希其所未到免使得少為足以墮于增上慢地則裨益良多矣外更有尋牛以至入[厂@墨]亦為圖者十并及教中分別進修次第可比例而知者俱附末簡以便參攷若夫一起直入之士無常鞭挽而天然露地白牛不落階級而剎那之間能所雙絕則圖成滯貨頌成剩語覽之當發一笑吾無強焉蓮池大師偈曰二十年前事可疑三千里外遇何奇焚香擲㦸渾如夢魔佛空爭是與非師從參究念佛得力至是乃併歸<span class='corr'>淨</span>土一門普攝三根人稱雲棲古佛傑出諸方念佛專勤遠追蓮社而不知其砥柱狂禪搘持末法深心密慮人固未易測也別眾示寂云老實念佛勿揑怪壞我規矩向西念佛而逝佛囑末世護持正法者依四安樂行師實以之師所著述多發揮戒<span class='corr'>淨</span>法門不事詞藻</p>
</div>
<div class='div-other'><a id='mulu3595' />
<p class='h2'>題對峯老宿血書戒文</p><p class="byline">釋法藏</p><p>余初行腳時聞紫柏老人有德山臨濟風正欲參之已示寂矣乃訪其遺凡柏之弟子多相見之獨對峯老宿見之最晚歲癸亥會于治平知此老心孤骨勁脫然世表心尤敬之未幾示寂嘗徃弔於寺之南牕孤桐矮墻一龕傍壁四顧無人真見此老骨髓因有題曰屋外楸梧冷龕前薜荔荒湖看青眼活雲想白眉長詩草留山色禪機語石牀瞻依成徃昔落落倚空廊今</p>
<p>法藏　其孫泓公擕老宿血書戒文一軸見示恍見白眉青眼峭骨寒風一滴鮮華古心猶在以此傳付俾受而興起知參禪須從戒地發光且令今時一軰似悟衰憨借杯託興竄入惡道者生慚抱怖肯離魔病真古風不墜矣稽首贊言以告夫後之英傑</p>
</div>
<div class='div-other'><a id='mulu3596' />
<p class='h2'>瑞光上人寫經疏意</p><p class="byline">潘之恒</p><p>一乘師有高足瑞光者吳之慧人也誦經日覆數千言不誤一字如華嚴法華金剛圓覺維摩諸經俱可掩卷默課作字摹王右軍李北海虞永興楷法筆畫嚴整日可書三千言善數計自微塵至不可說不可說無爽雖巧歷有所不及然經義之外問其書不知也字格之外作世法文冊不知也法界度數之外舉一指一目問之不知也知其精而略其粗知其大而略其細知其內而略其外知佛世界而出俗世界人以為愚吾必謂之慧人也之人也世之大癡佛之大慧惟其癡所以養其慧惟出世間故入法界然則上人將何持為之筴曰入山無出守菴無行誦佛書無誦他書寫梵經正字無寫法帖行草字工數息雨點㣲塵悉知無計米鹽錢帛總之癡慧功德元無差別請端居正念供當自至聞一乘師以三年期盟上人書華嚴楞嚴法華圓覺維摩五大部經書竟日再與較計尚有三期三觀可修皆上人無障礙事努力精進尚有餘力也書此代疏不假多言</p>
<p style="margin-left:1em"><span class='note-inline'>(圓覺經云我今此身四大和合所謂髮毛爪齒皮肉筋骨皆歸于地唾涕膿血精液涎沫皆歸于水煖氣歸火動轉歸風地水火風合而成身所以謂之四大也)</span></p>
<p style="margin-left:1em"><span class='note-inline'>(楞嚴經云汝之心本妙明<span class='corr'>淨</span>汝自迷悶喪本受輪豈惟年變亦兼月化何直月化兼又曰遷念念之間不得停住故知我身終從變如浮雲然○欲界為一地四禪四空為八地合為九地即三界是也（亦名三有）起信論世間根本味禪出世根本<span class='corr'>淨</span>禪出世口無漏禪出世間上上禪此四禪也三界欲界色界無色界也)</span></p>
<p style="margin-left:1em"><span class='note-inline'>(傅大士金剛頌天眼通非閡肉眼閡非通法眼惟觀俗慧眼真緣空佛眼如千日照異體還同此五眼也)</span></p>
</div>
<div class='div-other'><a id='mulu3597' />
<p class='h2'>玉澗雜書內一條</p><p class="byline">葉夢得</p><p>今歲中秋初夜微陰不見月吾與周子集適自山中還是時暑猶未退相與散髮披衣坐溪上二更後雲始解三更遂洞徹澄爽月色正午溪面如鏡平月在波間不覺水流意甚瀟然並溪居人樓閣相上下時聞飲酒歌呼襍以簫鼓計人人皆以得極所欲為至樂然不過有狂藥淫聲不失此時節耳安知吾二人真有此月乎世多言李太白以醉入水捉月溺死此談者好奇之過太白對月能作今人不見古時月今月曾經照古人之句意氣本自超出宇宙對影三人雖醉豈復狂惑至此因舉寒山頌吾心如秋月碧潭清皎潔無物堪比倫教我如何說四海今夕共為中秋不知有一人能作此公見處否雪竇禪師初住洞庭翠峯寺道未甚行從學者無幾寺在太湖中所謂東山者嘗有詩云太湖三萬六千頃月在波心說向誰固自<span class='corr'>己</span>有津梁斯道之意然月一也寒山以為無物可比而不可說雪竇以為無人可說而不可說可說乎不可說乎請以質之望舒</p>
<p style="margin-left:1em"><span class='note-inline'>(楞嚴經攝心為戒因戒生定因定生慧是名三無漏學又云空生大覺中如海一漚發有漏微塵國皆依空所生漚滅空本無况諸三有○如人以手指月彼人因指當應看月若復觀指以為月體此人豈惟亡失月輪亦亡其指○如汝文殊更有文殊是文殊者為無文殊如無文殊誰為是月又誰非月文殊偈曰<span class='corr'>淨</span>極光通達寂照含虗空<span class='corr'>卻</span>來觀世間猶如夢中事法華經堅着於五欲癡愛故生惱因造立宅舍五欲以自娛維摩經汝等已發道意有法樂可以自娛○華嚴經云寶輪妙莊嚴世界有佛名功德海光明輪於時為五通仙現大神通六萬諸仙前後圍繞○圓覺經云由寂靜故十方世界諸如來心于中顯現如鏡中像心悟實相具無生忍)</span></p>
<p style="margin-left:1em"><span class='note-inline'>(雲駛月行舟行岸移　四大假合而成幻軀　七女經偈云雀來入瓶中羅糓掩瓶口糓穿雀飛去識神隨業走)</span></p>
<p style="margin-left:1em"><span class='note-inline'>(楞嚴經云不斷淫修禪定如蒸砂石欲其成功經百千刼秖名熱砂又若有見者去既華空旋合見眼若無見者出既翳空旋當翳眼又塵既不緣根無所偶反流全一六用不行又云麄為大地細為微塵若此隣虗析成虗空當知虗空出生色相又起為世界靜成虗空〃〃為同世界為異又佛告波斯匿王我今示汝不生滅性汝年幾何時見恒河水王言我三歲經過此流爾時即知是恒河水佛言如汝所說日月歲時念〃變遷則汝三歲見此河昨王年十三此水云何王言如三歲時宛然無異乃至于今年六十二亦無有異　眾生皆轉于物若能轉物即同如來　六根圓通明照無二含十方界如大圓鏡　根塵同源縳脫無二世間一切根塵陰處界皆如來藏清<span class='corr'>淨</span>本然　汝觀世間可作之法誰為不壞然終不聞爛壞虗空我此無常變壞之身雖未曾滅我觀現前念〃遷謝新〃不住如火成灰漸〃消殞　因色有香因香有觸　反聞〃自性性成無上道)</span></p>
<p style="margin-left:1em"><span class='note-inline'>(華嚴經譬如一鐙燃百千鐙其本一燈無滅無盡○維摩經有法名無盡燈譬如一燈燃百千燈冥者皆明明終無盡)</span></p>
</div>
<div class='div-other'><a id='mulu3598' />
<p class='h2'>寶林寺柱龍</p><p class="byline">錢希言</p><p>閶門內有寶林寺唐年剎也正殿梁柱雕繪盤龍門外有水一池石梁跨之夏月居民曉起入寺追凉驚見羣龍下飲于池鱗甲張起如欲振躍奔走告人黯然風雷之聲不知其所矣市人皆見檐廡間烟霧絪縕其礎上猶有泥滓萍藻若經水淋洗者然是日蘇州城中震雷暴雨</p>
<p style="margin-left:1em"><span class='note-inline'>(圓覺經云如夢中人夢時非無及至於醒了無所得○金剛經云若心有住則為非住菩薩常覺不住照與不照者同時寂滅譬如有人自斷其首已斷故無能斷者如湯消水無別有氷知氷鑄者存我覺我亦復如是○傳鐙云如寒月水結為氷煖時氷釋為水（此毘鉢舍那華言觀也）天教八教頓漸秘密不定藏通別圓○止觀三諦曰空曰中曰假是謂三德止能捨樂觀能離苦止如定而后能靜觀則慮而后能得也傳燈錄古靈神賛禪師見蜂子投紙牕求出師曰世界如許廣濶不肯出鑽他故紙驢年去偈曰空門不肯出投牕也大癡百年鑽故紙未見出頭時○又參禪有二病一是騎牛覔牛一是騎牛不肯下不觧即心即佛真是騎牛覔牛也○智藏宿靈曜寺云一心寂照滿室光明人問其故答曰此中奇玅未可得言夫晏寂之門固有妙喜吉祥○楞嚴經月光童子修習水觀室中安禪有弟子閫牕觀室惟見清水童稚無知取一瓦礫投于水內激水作聲出定心痛後入定時童子奉教除去瓦礫身質如初○優波尼沙陀觀不<span class='corr'>淨</span>相生大厭離悟諸色性以從不<span class='corr'>淨</span>白骨微塵歸於虗空○又相待生勞勞久發塵自相渾濁○寶王經云法身如月之體報身如月之光應身如月之影一覺性是法身二覺相是報身三覺用是化身應身即化身也○楞嚴經云得大自在力無畏施眾生妙音觀世音梵音海潮音救世悉安寧出世獲常住○維摩詰言是身如浮雲須臾變滅　會中有一天女以天華散諸菩薩悉皆墮落至大弟子便著不墮天女曰結習未盡故華著身結習<span class='corr'>淨</span>者華不著身天女之華無所分別仁者自生分別耳)</span></p>
<p style="margin-left:1em"><span class='note-inline'>(法達禪師誦法華經及三千部六祖謂之曰心迷法華轉心悟轉法華)</span></p>
</div>
<div class='div-other'><a id='mulu3599' />
<p class='h2'>研北雜志內一條</p><p>車谿賀上人為子東言嘗與其徒月夜登閣聽江貫道鼓琴貫道信手撫絃曲盡其妙於是據琴而弗彈坐客皆自失莫不超然得意于絲桐之表隆茂宗乃畫為據琴圖</p>
</div>
<div class='div-other'><a id='mulu3600' />
<p class='h2'>紫桃軒又綴一條</p><p style="margin-left:1em">唐僧元覽齋壁有張璪畫松苻載贊之衛象詩之覽悉加堊焉曰無事疥我壁也覽嘗有句云海濶從魚躍天空任鳥飛惟其有天海襟度故一塵不立一法不捨所謂大地森羅是沙門一隻眼也</p>
</div>
<div class='div-other'><a id='mulu3601' />
<p class='h2'>題僧日南畫水仙</p><p class="byline">姚廣孝</p><p>昔浮屠師之工於伎藝者多有其人焉如巨然之山水華光之墨梅妙善之寫神日觀之蒲萄貫休之羅漢一行之於術穎師之於琴智永懷素高閑之於書湯休皎然齊<span class='corr'>己</span>之於詩皆名顯當時而蹟存千載者也蒙聞浮屠氏之道可以脫死生超凡聖真出世間無上之妙道也學浮屠氏者當以其道為本有餘力則工于伎藝作游戲三昧乃可爾若不以其道為本而沉著於伎藝者可謂作無益而害有益寧不戒哉使其伎藝縱如巨然等之工雖名於時不能脫死生超凡聖亦徒其爾吳僧日南畫水仙頗得其妙一日介其友真師持所畫者過余請題余故書此以告之欲日南之工乎其本能脫死生超凡聖豈不韙乎</p>
</div>
<div class='div-other'><a id='mulu3602' />
<p class='h2'>跋師子林圖</p><p class="byline">陸深</p><p>此卷師子林圖徐幼文作凡十二叚叚有題名以古篆隷寫之獨損其一按圖當是雪堂云各係以五言詩凡十二首不書名氏後有少師姚榮公跋尾想見一時之文雅可補後來之郡乘榮公稱余友幼文洪武間為師林如海作十二景余嘗題其上頗有稱譽卷中之詩當出榮公無疑而詞翰盡皆簡徤按幼文名賁仕至河南左布政工詩能畫吳門四傑之一也師子林在吳城東北隅本元僧維則之道塲最號奇勝則好聚奇石類狻猊故取佛語名菴首圖一石題師子峯者是已或云則得法於中峯本本時住天目之師子巖蓋以識授受之原也姑蘇新志維則字天如姓譚氏至正初人而跋稱如海師豈即其人歟但榮公跋於永樂丁酉似為其徒擕至京師而作故有四十餘年之歎而興感於幼文如海之謝世矣嘗聞榮公以少師還吳訪其師於師子林為所拒至夜漏深以微服徃叩後門求見有僧瞑目端坐止以手捫其頂曰和尚留得此在蓋榮公功成貴顯猶本僧服故不曾蓄髮徐六和尚撇下自<span class='corr'>己</span>事<span class='corr'>卻</span>去管別人家事恁麼榮公憮然而去可謂本教中之棒喝乎乃大善知識豈即維則歟又聞榮公法名道衍嘗學於相城之靈應觀道士席應真者盡得其兵法機事執弟子禮豈還吳所見乃應真耶顧風旨嚴峻粃糠事功異學中自有之不必深求其人亦可也暇日偶閱此卷因重裒之聊記于此若師子林之題詠尚多而幼文亦自有作天如詩尤可誦併錄于後以資閒中之一覽</p>
</div>
<div class='div-xu'><a id='mulu3603' />
<p class='h2'>贈像師華宗禮序</p><p class="byline">姚廣孝</p><p>雕刻之工與畫工異矣雕刻以斧鋸刀鑿而成畫以筆成故雕刻難而畫易也於是自古迄今而畫者良工多雕刻者良工鮮苟非性靈而兼得師授烏能造其妙乎能造其妙者方為良工也東倉華宗禮善雕刻人物甚肖蓋其性靈兼得師授而然亦可謂工之良者永樂<span class='corr'>己</span>丑冬余擇嘉木求宗禮刻造西方阿彌陀觀世音大勢至三聖像宗禮不計工而成三聖之德容態度無毫髮之隙儼然如覩蓮華座上生佛相好使人瞻仰禮敬歡喜踴躍讚歎無已雖畫之善者惟影耳詎能及之者哉矧宗禮之專志於雕刻佛像舉家不食葷血不逆取直其誠恭如此經中以像師稱之者惟宗禮為宜工畢求言為贈余謂工非性靈而兼得師授不能造其妙也况吾黨之學聖人之道者哉因以為序</p>
</div>
<div class='div-other'><a id='mulu3604' />
<p class='h2'>師子林記跋</p><p class="byline">釋真可</p><p>紫柏道人得於吳門沈伯宏齋中嗚呼師子林榛莾久矣狐兔成羣白日青天作諸妖孽師子貪睡不管今此記一出師子鼻孔竟為之牽痛矣痛則醒醒則吼請門現前大眾且道師子正吼時遮一隊狐兔向何處着落能薦此師子林一旦恢復許渠來林中蹴踏而去去</p>
</div>
<div class='div-other'><a id='mulu3605' />
<p class='h2'>書文徵仲補天如師子林卷</p><p class="byline">王世貞</p><p>勝國<span class='note-inline'>(時)</span>則天如和尚為高峰嫡孫中峰主鬯行化諸剎作師子吼已乃挂錫吾郡選地得師子林郡中諸善智識用幻住菴故事運瓦擇木成此蘭若遂以幽奇冠一郡叢林天如嘗有十六絕句頗紀其勝法嗣善遇輩遂釐十二景而洪武初王先生彝高太史啟謝太史徽張水部適王處士行皆游而有絕句紀之前是朱提舉澤民圖之徐布政賁復圖之倪山人瓚今趙善章復圖之真蹟不知散落何手百五十年而文待詔徵仲重貌其勝而書彝啟之作条而歸之主僧超然者超然歿歸之竹堂僧福懋不能守歸之歙人黃汴幾若落異域矣汴歿幸而歸之崑山周鳳周歿其家又不能守而吾弟敬美始得之余乃拈天如絕句授敬美伊倣徵仲例以小楷系于末聞十餘年前師子林尚在而所謂十二景者亦半可指數今已受據民家陸氏縱織作畜牧其中而佛像峯石老梅奇樹之類無一存者嗟夫如來遷化後尚不能長有王舍給孤竹園而一天如力烏能使師子林垂二百年而巋然無恙也敬美意似欲盡購三四君子之圖大較謂書畫力更可得數百載將以救兹林之冺冺然[糸*忽]之幻耳天如一幻人師子林幻地今皆已幻化而乃欲狥此幻迹了幻念耶故不若中峯老人之以幻住名菴也因復贅我幻語</p>
</div>
<div class='div-other'><a id='mulu3606' />
<p class='h2'>為碓峯上人題竹卷</p><p class="byline">沈野</p><p>碓峯上人居楞伽山中時徃碓峯宴坐因號焉西池上人與之善乞勅山老人圖碓峯以贈或謂碓峯殊堪宴坐而此圖恍惚不能著足則上人何用為余謂芥子中能納須彌安知此圖非真碓峯非妄上人試飛錫一駐足焉還我真妄來</p>
</div>
<div class='div-other'><a id='mulu3607' />
<p class='h2'>跋子城賦後</p><p class="byline">盧襄</p><p>吳在春秋為富強窮極荒侈以亡其國其遺宮別館載之史傳者不可殫數然循名責實徃徃失真若子城則斷濠殘堞猶存無可疑者百六十年來濠日以堙堞日以頹駸駸乎有不可辯之勢此文恪公之賦不得已而作也城西偏有天王寺公昔讀書其中僧廣珵嘗從學詩故以此賦歸焉珵命其孫道洽刻之石存徃蹟垂後鑒公之文其可少哉其可少哉嘉靖<span class='corr'>己</span>丑八月</p>
</div>
<div class='div-other'><a id='mulu3608' />
<p class='h2'>說聽內一條</p><p class="byline">陸延枝</p><p>元墓山寺門有巨松甚欝[卄/戌]堪輿家言當門不利勸僧去之天全翁至山中僧以是請翁笑曰木在門中成閑字僧家正要閑也僧遂止</p>
</div>
<div class='div-other'><a id='mulu3609' />
<p class='h2'><span class='note-inline'>()</span>蘇州府志</p><p>楞伽寺今名寶積寺與治平寺隣寺前山岡上有越公井徑一丈八尺石欄如屏繞上有刻字多不可辯井記云寺創于乾元年年又有唐廣明元年僧茂乾述大唐楞伽寺殿後重修吳朝大井記略云惟兹巨井坐當橫山艮位越來谿西百步隋開皇十年越國公楊素築城創斯井焉時屯師孔多日欽萬人邇來三百餘年邑則可改其道不革按此即是楊素井蓋素既平陳後嘗遷治平寺前知古只一寺也</p>
</div>
<div class='div-other'><a id='mulu3610' />
<p class='h2'>竹杖林</p><p class="byline">錢希言</p><p>吳縣西洞庭包山寺旁有竹園傳是宋朝呆菴禪師臨化時手插一枯竹杖于庭後遂漸生枝葉長數丈鬱然成林</p>
</div>
<div class='div-other'><a id='mulu3611' />
<p class='h2'>重榮樹</p><p>常熟福山寺中有一大銀杏樹相傳千年物也寺既大此樹枝葉萎悴後殿宇鼎新復吐青葱之色居民謂之重榮樹云</p>
</div>
<div class='div-other'><a id='mulu3612' />
<p class='h2'>平江記事內一條</p><p class="byline">高德基</p><p>吳城東禪院古佛像容貌端嚴頂珠圓徑數寸宋乾符甲午歲忽有毫光紅黃青紫頂中出現士庶觀瞻檀施山積後三日有老翁疑其怪固請梯升即佛光燄而窺之乃見佛像之首開一穴以手捫之有二白鼠長可尺餘自穴躍出綠光燄燄入藻井內遂得碎幡數片以紅幡映頂珠即紅光出青黃紫亦然人皆嘆息而去或曰佛金仙也而白鼠之禍作光於其頂得非金氣盛乎是後金孽遂興兀朮之來大被其虐</p>
</div>
<div class='div-other'><a id='mulu3613' />
<p class='h2'>北寺浮圖災</p><p class="byline">伍餘福</p><p>浮圖九級坐奠吳城卧龍街上作為雄鎮正德壬申五月六日有火自空而來流為烏其聲殷〃然與雷相薄而風雨隨之火愈熾延及如來示寂像亦入茶毘自內城而外烟燄燭天見者駭目次日徃觀之則向來金碧之飾土木之費蕩然[書-曰+皿]矣因嘆息久之以為佛有靈乎有靈則護之胡乃自滅如此遂循廊而行得一碑為宋濂撰相傳創於孫吳載新于蕭梁又載新于趙宋所謂東坡施金龜以藏舍利者即其所也未幾流聞日急俗以謂兆而竟不驗然則浮圖之興替常也奚怪焉</p>
</div>
<div class='div-other'><a id='mulu3614' />
<p class='h2'>犬怪<span class='note-inline'>(六道篇畜生部之感應緣)</span></p><p class="byline">釋道世</p><p>晉元康中吳郡婁縣懷瑤家忽聞地中有犬子聲隱其聲上有小穿大如螾瑤以杖<span class='corr'>刺</span>之入數寸覺如物乃掘視之得犬子雌雄各一目猶未開形大於常犬也哺之而食左右咸徃觀焉長老或云此名犀犬得之者令家富昌宜當養之以目未開還置穿中覆以磨礱宿昔發視左右無孔遂失所在瑤家積年無他禍福也大興中吳郡府舍中又得二枚物如初其後太守張荗為吳興兵所殺尸子曰地中有犬名曰地狼有人名曰無傷夏鼎志曰掘地而得狗名曰賈掘地而得豚名曰邪掘地而得人名曰聚聚無傷也此物之自然無謂鬼神而怪之然則與地狼名異其實一物也淮南萬畢曰千歲羊肝化為地宰蟾蜍得[卄/爪]卒時為鶉此皆因氣作以相感而成也</p>
</div>
<div class='div-other'><a id='mulu3615' />
<p class='h2'>郭家朱砂圓</p><p class="byline">龔明之</p><p>郭氏本郡中一小民所謂林酒仙者每至其家必解衣以醉之酒仙遷化前數日語郭氏曰疇昔荷相接之勤以藥一杯為報郭氏以味惡頗難之力強之飲至三呷而止酒仙自舉而盡遂授以朱砂圓方曰惜乎富及三世爾郭氏竟售此藥四方爭求買之自此家大富三世之後絕無有欲買之者</p>
</div>
<div class='div-other'><a id='mulu3616' />
<p class='h2'>寺僧稀痘藥</p><p class="byline">王肯堂</p><p>姑蘇一寺僧賣稀痘藥服之神驗王荊石相公許以重利欲傳其方峻拒之後以十金得之於其徒乃玄參兔絲子二味等分蜜調服也公欲廣其澤見人即說後亦罕驗蓋秘方廣傳則不效人莫喻其理紫柏大師嘗問余余對曰眾生業力大製方者之心力幾何不能轉之故也師擊節歎賞</p>
</div>
<div class='div-other'><a id='mulu3617' />
<p class='h2'>鷹俊</p><p style="margin-left:19em"><span class='note-inline'>(染沈約袖中記)</span></p>
<p>支遁常養一鷹人問支何以答曰賞其神駿</p>
</div>
<div class='div-other'><a id='mulu3618' />
<p class='h2'>吳江志內一條</p><p class="byline">徐師曾<span class='note-inline'>(異聞志)</span></p><p>嘉靖初平望鎮殊勝寺有一道人來游題其壁曰我自蓬萊跨鶴歸山僧不遇意徘徊時人莫解菩提寺三十年餘化作灰題畢而去後至三十三年六月倭夷至鎮寺悉被燬距題詩之日凡三十一年矣</p>
</div>
<div class='div-other'><a id='mulu3619' />
<p class='h2'>簡義上人</p><p class="byline">祝允明</p><p>不奉慈誨已久恨瘡癬被體未能奔侍丈室早晚期抽身一徃也昨夜夢被人誣以殺人窘撓間忽得師來導引同入佛塲亦有仙道參列師以有一冤賊作[出/宗]果一物踞朱案若人若猴師持薝蔔二朵擲起華騰飛空中怪物應手形影灰滅餘花散落瓣瓣如雪余意乃安與師更周旋久始覺思平生無傷人害物念豈四大家裡六賊將肆毒害賴師導指脫此冤纏乎隨服以還先此馳訊遙丐洞察參面領受</p>
</div>
<div class='div-other'><a id='mulu3620' />
<p class='h2'>祭達觀大師文</p><p class="byline">釋德清</p><p>維萬歷四十四年歲次丙辰十一月庚子朔越十有九日丙戌前海印沙門辱教德清謹陳香積之供致祭于紫柏尊者達觀大師之靈曰嗚呼惟師之生也不生乘願力而來師之死也不死順解脫而去去來不落常情生死豈同世諦以師之住世也秉金剛心踞堅固地三十餘年家常茶飯脊骨純鋼千七百則陳爛葛藤鼻孔殘涕推倒彌勒釋迦不讓德山臨濟為人極盡慈悲臨機絕無忌諱誓護法若惜眼睛求大事如喪考妣不與世情和合便是真實行履晏坐水月光中獨步空華影裡初訪余於東海也頓脫形骸既再晤於西山也搜窮骨髓當予禍之未形也備告之以隱微及予難之既發也將為我以雪洗且酬夙約于曹溪將扣閽于帝里冐炎蒸於道路兮望影響而進止乃設法以多方冀出予於九死嗚呼師之為法門也實抱程嬰杵臼之心師之為知<span class='corr'>己</span>也殆非管鮑陳雷之比予荷皇仁之薄罰兮在師心之猶未已予被放於嶺表兮師佇候於江沚一見歡若更生兮如九原之復起予與師作永訣兮甘為炎方之厲鬼師囑予以寧志兮冀幽扄之再啟予揮涕以臨長路兮師執手含悲而不語維時關山一別兮日月若矢心知師之不我忘兮每叮嚀其無以師以願力所持兮誓不負其本始乃<span class='corr'>斂</span>太阿之光熖兮不顧放身於塵滓冀和璧之必信兮不惜隋珠之輕抵將扣君門兮九重倏遇飈風兮四起陸海波騰龍蛇披靡玉石俱焚法幢傾<span class='corr'>圮</span>師登八道之康衢兮忽遇長蛇與封豕皇天實鑒其衷膓兮唯見逞於庸鄙幸此心之一白兮聊以發其蘊底師實曠然何憂何喜逆順隨宜死生游戲何夙負之相尋兮信前緣之固爾師悲五濁之不堪直一行之可恃乃盥漱以趺坐兮遂寂然而長徃矣嗚呼痛哉師既不以禍患攖寧又何以去來為事故撒手便行全無議擬惟師以金剛為心故留不壞之體有予弟子奉師以南旋兮就雙徑以歸止予聞訃以摧心兮望長空而殞涕欲親禮於龕室兮奈業繫之覊縻擬生還以慰師靈兮忽星霜之踰紀匪此心之暫安兮第因緣之不我與頃幸遂其本懷兮始得陳辭而致誄嗚呼痛哉師何死兮我何生我不來兮師不寧形骸異兮共此心幽冥隔兮終合并誓同歸兮踐深盟寂光朗兮師安住我頂禮兮展哀慕陳香積兮灑甘露師臨機兮願來赴光明兮照耀翹勤兮延佇哀哉尚饗</p>
</div>
<div class='div-other'><a id='mulu3621' />
<p class='h2'>夢游記</p><p class="byline">王世貞</p><p>五月九日夜四鼓夢有僧過訪語次曰去觀而西則華嚴菴也能間一游乎問所以名菴曰普賢經行道塲也後有嶺石若青羊嶺故又曰青羊觀玉局老公像在焉俄而御一小籃輿挾兩奚童西若沿長堤者其南皆麥田黃雲被壠隱隱見城堞行可二里折而北得一橋其高下瞰人屋而以磚砌之傍皆大榆[桓-旦+(亞-二)]橋下流水粼粼余意已樂之又數十武則若街市頗坦陀而行人甚稀山門翼然前所過僧出迓曰公來矣入門左方有若嚴道塲者梵唄磬鐸聲振耳拾級而上至前殿已又拾級而上至後殿殿不甚高大亦稍敝而皆扃鐍不可開庭際古槐壽藤虬龍屈蟠蒼翠映菴右廡得一竇而入僧曰此禪房也室宇高下鱗接然不甚整次乃復循階傴僂而上最後呀然門忽開目境若闢而新者蓋殿據山趾其後壁數丈外臨絕壑壁之後中一洞庭石二斧劈二錦川翼之庳者亦可三丈許色皆葚紫文理密緻皮骨皴瘃可怪壑之南為嶺中斷左右嶷然青石望之羊也逼而視之則不類以顧他石詭瑰千狀有若踞師者若鬥虎者若牛下飲者若猿猱者其上皆髯松文柏其高造天嶺之北則平湖萬頃一碧陰雲解駁日腳下漏為金銀瑠璃者不可勝計鳧鷗鸛鶴鴛鴦鸂鶒之類散布砂磧爛若舒錦余顧僧曰此為<span class='note-inline'>(何)</span>蘭若何地耶吾所知於里者海寧隆福淮雲三剎若衙院耳夫吾生五十有七年矣而不知有此何也僧笑曰公自有之公自不知耳雖然姑為我作一記送余至山門而別廼醒余生平所游大和之南巖五龍諸宮洞庭之資慶包山長圻錢唐之昭慶蕅華洲諸寺其勝埒者當時歷歷真境第不轉首而失之追數若一夢然然則夜之所夢其果真耶其非真耶今夢而真昔真而夢異耶不異耶既以稱菴又稱觀老子之于普賢有諍耶無諍耶吾皆不能為之辯而又何記為雖然吾既已許是僧矣姑以夢語了夢事</p>
</div>
<div class='div-other'><a id='mulu3622' />
<p class='h2'>錢唐溺</p><p class="byline">錢希言</p><p>蘇州臯橋張叟素崇像教喜施僧食萬歷辛亥年春將詣南海補陀瞻禮觀世音[絜-刀+口]其孫八歲小兒以行既達杭城擔囊渡江不取道于西陵求寄載下海船意在速濟時海船已鱗次江頭待潮平而發矣張叟欲乘一船其小兒忽見此滿船人悉被繩縛手足急從後牽衣止之向阿翁敘此異事叟大駭遽依其言登岸及再換第二船其小兒復敘所見如初已又登岸更求第三船附之問此小兒目中已無所見曰只前兩船怪異餘並安然叟意未決有二人立于船首大呼之曰勿乘彼而來此此船甚穩無虞也逡巡又若有人自後推之遂挈小兒登船附焉祖孫兩人坐方定訪呼者推者並已不見日暮潮至雪浪如山而前兩船所載並尼嫗僧徒之屬舟人不善迎潮應時淪覆緇俗男女溺死無一存者張叟所附之船獨全與數十人俱濟越三日仁和縣令出江口點巡沒死人屍每一方僧腰纏中各有兩大錫錠小刺刀子一枚驗是釣淫之具信知闡提無賴為菩薩所不救也張氏感悟折節空門杭州人目覩僧事而未委八歲小兒所見之奇矣</p>
</div>
<div class='div-other'><a id='mulu3623' />
<p class='h2'>說聽內一條</p><p class="byline">陸延枝</p><p>相傳太監鄭和下洋時吾鄉葑門有衛卒王老者其舟被風飄至一島散步島上忽見城門大書酆都二字亟回適值一人出乃其故友也懷置簿籍若曹吏者謂曰何為來此卒告以遭風吏曰來此亦是因緣可隨吾觀獄引入一處王者據坐堂上兩傍侍從獰怪庭中一官人被鈎懸其背一婦跪戴火爐並有慘苦之貌其傍一無首者腔中辯析不已卒大怖問此何罪曰此汝蘇州衛指揮何某婦人即其妻無首者盜也盜被獲以銀盥盆求援於其妻妻受之不告其夫而盜竟被刑故累其夫受此耳卒曰可免乎曰若修法事薦拔亦可俄又引至廊下皆荷校者吏指一人曰汝識之乎卒熟視之乃里中水夫也謂卒曰煩語家人多多懺悔觀畢吏顧二皂送出曰子舟久俟可便歸也恍惚間身在舟內更入島尋之無見矣月餘抵家訪問何指揮者正患背疽其妻首發火[病-丙+(冉-土+十)]咸困頓欲死卒告以所見何妻懼曰有之即出銀盥盆付僧誦經追薦而夫婦皆愈又問水夫正是相見日死其家聞之亦薦以經典云</p>
</div>
<div class='div-other'><a id='mulu3624' />
<p class='h2'>揣骨僧</p><p class="byline">陸粲</p><p>正統間虎丘半塘寺有僧兩目皆盲善揣骨言人貴賤禍福多奇中粲之外大父胡公年數歲時家人擕徃求揣骨僧云兒他日應得繫金帶好自愛也後公舉進士累官至山西參議致仕果終四品里人石乞貧為人傭織以二子見僧揣之喜索厚謝曰此兩財主骨也謂石云勿輕視爾兒聞者初不信二子長果以貲雄於鄉龔大者家頗溫裕為人豐肥腹臍間黑痣有毫長數寸嘗言其一生福皆在此龔平日與人語好大笑一日在僧所方笑未<span class='corr'>已</span>僧顧曰勿笑明年爾腹間毛落死矣龔惡其語不答後偶就浴摩挲間毫忽落又數日病死</p>
</div>
<div class='div-other'><a id='mulu3625' />
<p class='h2'>蓬軒吳記內一條</p><p class="byline">黃暐</p><p>賈孟泰為庠生時同舍岳本和當撰表太守呼之急不及闔戶而徃暮未還賈散學為入闔几上白金二錠蓋撰表貲也賈欲持之歸恐渉嫌棄之去又不可為留一宿未曙岳來索自分必亡矣見賈在拜謝持去後賈為湖南委吏省參徐輔德亦賈同舍剛方嚴毅<span class='corr'>贓</span>污必汰郡守召賈曰知爾與徐善一郡必當無恙賈退思曰不為營方守命必為營沮徐法吾知兩全矣乃不與徐接竟至省以老乞歸歸貧無居妻子繼沒寄食洪範僧舍扁寢處曰三絕蓋累世宦族與嗣與居至孟泰皆絕故云吳士大夫里居者咸高其誼憐其貧月醵金會飲洪範歸所於賈以給日迨賈卒乃罷卒時年八十八</p>
</div>
<div class='div-other'><a id='mulu3626' />
<p class='h2'>吳中舊事內一條</p><p class="byline">陸輔之</p><p>姑蘇雍熙寺每月夜向半常有婦人徃來廊廡間歌小詞且哭且嘆聞者就之輙不見其詞云滿目江山憶舊游汀花汀草弄春柔長亭艤住木蘭舟好夢易隨流水去芳心空逐曉雲愁行人莫上望京樓好事者錄藏之士子慕容巖卿見之驚曰此余亡妻所為外人無知者君何故得之客告之故巖卿悲嘆曰此寺蓋其旅櫬所在也<span class='note-inline'>(此事亦載竹坡詩話但望京作望東)</span></p>
<p style="margin-left:1em">祝允明志怪編云成化辛丑長洲瓜涇民王敬病死一日復甦問之初病篤有冥吏追之去到一所見主者坐殿上判官方與吏胥運算校計敬竊問旁人算何事皆不答因注聽主者所言乃是算商學士俸祿吏算訖聲覆云大學士尚有數月小學士只四十日既而引敬問之主者曰誤矣非此王敬急放還敬又竊問旁人殿上何王者或告閻羅王也曰何官何姓耶曰即蘇州范參政仲淹也遂寤時商公父子俱無恙既而學士良臣死久之閣老輅亦卒審其時無少爽焉</p>
<p style="margin-left:1em">中吳紀聞云曾王父捐館至五七日曾王妣前一夕夢還家急令開篋笥取新公裳而去因問曰何怱促如此答曰來日當見范文正公衣冠不可不早正也又問范公何為尚在冥間曰公本天人也見司生之權既覺因思釋氏書謂人死五七則見閻羅王豈文正公聰明正直故為此官耶</p>
</div>
<div class='div-other'><a id='mulu3627' />
<p class='h2'>趙定宇作閻王</p><p class="byline">釋<span class='corr'>袾</span>宏</p><p>少家宰定宇趙公與雲南巡撫陳玉台同年公以萬歷丙申三月望日捐館時玉台在任因內人病扶乩請神神判以死因懇乞救援神云五殿閻君方新任其人剛正不可干以私無以為也問新任何人曰常熟趙某耳俄而訃至則任期與訃期肳合陳大驚異或曰閻王帶福帶業者為之定宇盛德士亦有業乎噫地藏菩薩言我觀閻浮提眾生舉足動步無非是罪焉得無過昔聞一僧有天符召作閻王者僧懼大起精進一心念道符使遂絕嗟乎古稱韓擒虎生為上柱國死作閻羅王又近代傳聞鄭澹泉司㓂死作閻王杭太守周公死作城隍此常事也古德有言僧雖有行不了道者多作水陸諸神豈徒言哉</p>
</div>
<div class='div-other'><a id='mulu3628' />
<p class='h2'>吳中舊事內一條</p><p class="byline">陸輔之</p><p>甫里白蓮華寺乃陸魯望故宅後有祠堂蓋唐時物咸淳間有盛氏子醉游寺中因仆其像於水中則滿腹皆其詩文親藁也寺僧訟於郡時郡守倪普深怒之遂笞其人而更塑其像雖少雪天隨之怒辱而無復當時之腹藁矣</p>
<p style="margin-left:1em">祝允明志怪編樂亭令蔣君廷貴字元用長洲人戊戌進士第三甲既作邑未及二考而卒後代者來入廨之夕恍惚見蔣公危服正寢驚問之答曰廷貴姓蔣即舊尹也死幸無過當血食茲土冀明公為圖之新尹敬諾即為立祠縣治稱為縣土地頗崇香火四五年尹去任乃為後代者撤去蔣平生聰明長厚行履忠信有不欺神明之志或應有此理也</p>
</div>
<div class='div-other'><a id='mulu3629' />
<p class='h2'>客座新聞內一條</p><p class="byline">沈周</p><p>太倉劉家河天妃宮永樂初建以僧守奉香火一日僧自外歸見厨鍋沸湯中二卵將熟則行童攫之鸛巢者僧命還巢中且云固無生理但免鸛悲鳴爾後數日忽出二雛僧怪之令僕探巢見一木尺許紋成錯錦香氣甚郁僧取供佛前後倭國貢船因風打收港登岸入寺拈香見佛前木問僧買僧紿云香是三寶太監捨供天妃者能蓋造後殿觀音閣則與之倭曰我是貢使那可留願酬以價因與白金五百兩僧得厚利遂與之去後數年倭人復入貢訪前老僧已故因留金作享其徒詢所取香是何物曰此仙種名返魂香焚之死人魂復返聚窟洲所產</p>
<p style="margin-left:1em"><span class='note-inline'>(楊璜字希周宣城諸生世居官圩之栗樹墳希周為人公正不肯詭隨會崇禎末年兵亂璜曰吾祖宗丘隴在此何忍棄去因匿妻妾與子於林中以身守隴兵見墳上有衣冠者奔執之璜遂赴水死子甫十齡自林間見父溺號泣亦投入水中順治丙戌三月十六日也三日後父子兩屍攜手浮出人皆以官圩水比諸曹娥江云妻陸氏感悼欲死因妄有遺腹遂破涕而言曰吾夫庶有後乎吾死誰為之撫日夕哭泣哭罷則喃喃念佛夜夢佛賜一子醒而識之及歲暮妾乃生女陞氏泣曰嗚呼<span class='corr'>已</span>矣無可復望矣丁亥春遂以其產聚族而分之已但欲粗給衣食以撫此女至小祥且會親族禮佛而後議分散齋之夕為三月十六日女呱呱哭不已妾張氏抱女就枕張夢魘不醒陸疾呼張若無聞陸怪而視之則此女已非女矣驚呼家人見其面目身體如故惟私處生男根其旁尚有血痕未泯也親族共相瞻視驚詫始悟是如來靈感嘆前夢之不虗競至佛前矑拜更名佛賜次日遠近聚觀聞於本縣張公取兒庭閱之問其宗族僉口一詞曰脫兒之變非同十可吾儕小人不願分其田產張因獎賞許之計佛賜變身之日即前年希周父子死難之日也雖曰佛之靈異哉然非璜之公正自矢子之至孝殉父婦之號泣動天能遘此千百年罕見之事乎嗚呼焉知變男之子非即十齡殉父之子耶佛賜變形之日若非親族聚會之日其又誰信之此純孝精誠感佛之報也按正德時<span class='corr'>陝</span>西李良雲以男變女一事識者皆以為逆璫之應故初聞此事而疑之及五月五日晤宣城湯君謨言此事出於目覩不可不錄以傳示於後也永嘉王泰幼失怙恃鞠於伯父丁未兵大至執伯父求財不得將殺之泰時年十五匿叢薄中躍出紿兵曰兒知瘞物所伯父得釋遁去兵監掘數穴皆無乃涕泣告曰兒實無所知但願以身代伯父死耳兵怒斬之仆地而去伯父哀而視之則頸骨已斷而其喉未傷遂捧其首合於頸適有修船油灰取以塗其瘡滴水口中稍能燕至暮昇至家越七日始甦言方斬時風冷然過頸良久熱痛悶暈若有數人過指曰此兒甚孝且不當死即全一人以藥敷其頸冷然若冰雪痛遂止凡八易月其創始合而頭竟偏云)</span></p>
</div>
<div class='div-other'><a id='mulu3630' />
<p class='h2'>吳釋傳內一條</p><p class="byline">劉鳳</p><p>行春橋宋淳祐間徑山淮海禪師嘗行橋上有文刻於石今不知何在洪武戊午長洲僧善成勸募重修今又不知幾更易矣</p>
</div>
<div class='div-other'><a id='mulu3631' />
<p class='h2'>春渚紀聞內一條</p><p class="byline">何薳</p><p>裴亞卿言紹興九年湖州普安院尼沈大師者聞吳江縣潘氏兄弟析居而家有華嚴經一部惜不忍分試徃求之眾議皆允而尼請歸具香華及舟載迎取潘老謂尼曰爾徃則恐有中變者我今并具小舟假汝載徃如何尼欣然更過所望經既登舟而歲大旱川港乾涸不能寸進翁曰我更假汝一牛挽引而前也經既至院中船還家公中夜忽語其媼曰吾之捨經得供養矣而吾牛何慮也媼問之我適夢牛而人言曰謝公數年豢養之力又承公遣以挽經之功今得脫此畜身徑生安樂處感德無窮也亟徃視之牛已殺矣</p>
</div>
<div class='div-other'><a id='mulu3632' />
<p class='h2'>朱玉<span class='note-inline'>(見崑山志藝能傳)</span></p><p class="byline">周世昌</p><p>朱玉均璧善繪事聞佳山水每翛然獨徃數千里不以為難永嘉王振鵬在仁宗朝以界畫稱旨玉從之游盡得其技嘗奉命金圖藏經佛像方不盈　曲盡其狀而意度橫生不束於繩墨人言振鵬蓋不之過所居有虹月樓</p>
</div>
<div class='div-other'><a id='mulu3633' />
<p class='h2'>尤求<span class='note-inline'>(見太倉志)</span></p><p class="byline">張采</p><p>尤求號鳳丘長洲人移居太倉工寫山水兼人物嘗畫小西門關廟壁作行軍勢又畫弇山藏經閣壁作諸佛像皆絕技也</p>
</div>
<div class='div-other'><a id='mulu3634' />
<p class='h2'>童和尚</p><p class="byline">陸輔之</p><p>僧妙應者俗姓童鄉人呼為童和尚妙於刻石居龍興寺嘗摹廬山王瀚須菩提像刻寺中其碑陰作天台五百尊者筆法奇古又於虎丘作石觀音像亦佳淳熙中人</p>
</div>
<div class='div-other'><a id='mulu3635' />
<p class='h2'>楊惠之<span class='note-inline'>(出紀畧)</span></p><p class="byline">徐林</p><p>楊惠之初與吳道子同師學畫見道子藝成惠之耻焉更為塑工遂為天下第一手故中原多其手製山水之壁崑山慧聚寺有毘沙天王像惠之所塑形模如生其傍二侍女尤佳真得塑工三昧惠之申戒後人不可妄加修飾後果為一俗工修治遂失初意</p>
</div>
<div class='div-other'><a id='mulu3636' />
<p class='h2'>岑文本</p><p style="margin-left:19em"><span class='note-inline'>(載佛法金湯編)</span></p>
<p>岑文本字景仁鄧州人貞觀元年除秘書郎遷中書令太宗破劉黑闥於洺州立昭福寺命文本撰碑文本少時常念法華普門品曾乘舟吳江舟覆人盡死文本沒水中若有人曰但念佛必不死既隨波湧出至岸獲免後於家設齋一僧後去謂曰天下方亂君幸不預終逢太平致富貴言訖不見及文本就齋復於椀得舍利二<span class='note-inline'>(見舊唐史并統紀)</span></p>
</div>
<div class='div-other'><a id='mulu3637' />
<p class='h2'>虎丘養老</p><p style="margin-left:19em">徑山志</p>
<p>癡絕道冲禪師淳祐甲辰靈隱辭眾歸隱金陵京兆尹遣屬官追挽不可朝命以虎丘養老不就<span class='note-inline'>(徑山列祖第三十五代)</span></p>
</div>
<div class='div-other'><a id='mulu3638' />
<p class='h2'>姑蘇顛僧</p><p style="margin-left:19em">夷堅志</p>
<p>沈端叔姑蘇人也年過三十未有子其家頗豐腴求嗣之意彌切數招道士設醮禱于天帝有僧以顛得名癡狂無賴飲酒食肉每見必笑曰此家要子嗣何不求我是豈泛泛道流能辦耶他日別命梵侶齋供其語亦然或勸之試邀致求之族黨皆云怪妄不足信而其婦意尤急銳意召之方縱步外廡值其過門延以入叩請殷勤僧曰一子不難得當使孺人月內便成孕然須夫婦下階禮拜乃可婦如其言又令遍拉姻戚畢集幕㡩正堂當中設榻不掛帳請夫且避舍而約諸親共觀相為證明看我施法但不可笑笑必誤事使婦卸冠釵脫上服仰臥僧相去丈許咄咄持念忽踊身而起番背一躍若優人所謂打筋斗者徑跳登婦榻跨腹而過之四座不覺失笑僧歎曰幸好一個男男可惜笑害了不得全具然尚可整理遂去婦果有娠生男而上唇缺始悟僧前說復延致敬禮如仙佛僧曰君家只合招一兒俟缺者夭折然後可再求不數月兒亡僧至曰如前法式可也時觀者滿座皆屏息注視事畢出賀主人曰極喜極喜及期婦生子了無破相</p>
</div>
<div class='div-other'><a id='mulu3639' />
<p class='h2'>鄭氏子<span class='note-inline'>(獸部狸類)</span></p><p class="byline">太平廣記</p><p>近世有鄭氏子者寄居吳之重玄寺暇日登閣忽于閣上見婦人容色甚美因與結歡婦人初不辭憚自後恒至房鄭氏由是惡其本妻不與居止常自安處者數月婦人恒在其所後本妻求高行尼令至房念誦婦人遂不復來鄭大怒曰何以呼此妖尼令我家口不至尼或還寺婦人又至尼來復去如是數四後恒罵其妻令勿用此尼妻知有效遂留尼在房日夜持誦婦人忽謂鄭曰曩來欲與君畢歡恨以尼故使某屬厭今辭君去矣我只是閣頭狸二娘耳言訖不見遂絕<span class='note-inline'>(出廣異記)</span></p>
</div>
<div class='div-other'><a id='mulu3640' />
<p class='h2'>如公</p><p class="byline">陸粲</p><p>嘉定僧如公者嘗晝假寐夢至蘇城楓橋北里許度板橋入一家瓦屋三間飲饌滿案已據中坐有婦人前立年可四十許展拜埀泣少者數人侍立於後有頃進餛飩婦人取案上紙錢焚之地及醒乃覺飽且喉中有餛飩氣怪之後以事至楓橋順途訪之到一處宛如夢中所見入門几案陳設皆夢中物也有少年出迎之叩其家事云父死矣其死忌之日正僧得夢日也乃知是時其家設祭耳</p>
</div>
<div class='div-other'><a id='mulu3641' />
<p class='h2'>吳縣志藝事內四條</p><p>繼華吳僧工畫山水與巨然同時<span class='note-inline'>(張昹人物志)</span></p>
<p>法能亦吳僧作五百羅漢圖秦觀為之記曰戴逵嘗畫佛像人有所臧否輙竊聽而隨改之積年而就意法能研思亦非率意而為之者<span class='note-inline'>(鄧椿畫紀)</span></p>
<p>德正徐競之兄登科為平江教職棄去為僧能畫山水人物種種清絕專師龍眠<span class='note-inline'>(張昹人物志)</span></p>
<p>普明嗣法徑山晦機熙來徃承天寺以畫蘭與柏子庭齊名<span class='note-inline'>(同上)</span></p>
</div>
<div class='div-other'><a id='mulu3642' />
<p class='h2'>鬼聽法<span class='note-inline'>(載暌車志)</span></p><p class="byline">歐陽烱</p><p>生公說法時有鬼來聽生公識之喝曰何不為人去鬼以詩對做鬼今經五百秋也無煩惱也無愁生公勸我為人去只恐為人不到頭</p>
</div>
<div class='div-other'><a id='mulu3643' />
<p class='h2'>蘇州游僧</p><p style="margin-left:19em"><span class='note-inline'>(載太平廣記絕藝中)</span></p>
<p>蘇州重玄寺閣一角忽墊計其扶薦之工當用錢數千貫有游僧曰不足勞人請得一夫斫木為楔可以正之寺主從焉游僧每食訖輙取楔數十執柯登閣敲㭬其間未旬日閣柱悉正<span class='note-inline'>(出國史補)</span></p>
</div>
<div class='div-other'><a id='mulu3644' />
<p class='h2'>贊林酒仙書聖僧詩後</p><p class="byline">唐寅</p><p>不癡不顛是佛是仙開眼狂走闔眼喫酒北斗須彌着境小兒日午夜半打乘老漢</p>
</div>
<div class='div-other'><a id='mulu3645' />
<p class='h2'>謝文徵仲寫金剛經</p><p class="byline">薛蕙</p><p>齋沐開經卷名香手自焚天人遙作禮鸞鳳欝成文心印傳先佛書林擅右軍殷勤謝良友何日話停雲<span class='note-inline'>(停雲徵仲書室名年來屢有命駕之約因循未果)</span></p>
</div>
<div class='div-other'><a id='mulu3646' />
<p class='h2'>趙承旨為恭闍黎寫經畢以詩乞茶真蹟在余所戲為代答</p><p class="byline">王世貞</p><p>玉堂潤筆元無價珍重吳興秪換茶但使毫端吐舍利一蒙山頂屬君家</p>
</div>
<div class='div-other'><a id='mulu3647' />
<p class='h2'>題三教圖</p><p class="byline">釋真可</p><p>我得仲尼之心而窺六經得伯陽之心而達二篇得佛心而始了自心雖然佛不得我心而不能說法伯陽不得我心而二篇奚作仲尼不得我心則不能集大成也且道末後一句如何播弄自古羣龍無首吉門墻雖異本相同</p>
</div>
<div class='div-other'><a id='mulu3648' />
<p class='h2'>又</p><p class="byline">釋袾宏</p><p>鬍鬚秀才一卷書白頭老子丹一片碧眼胡僧袒一肩相看相聚還相戀不知說甚的萬古常不厭想是同根生血脉元無間後代兒孫情漸離各分門戶生仇怨但請高明翫此啚尋取當年祖宗面</p>
</div>
<div class='div-other'><a id='mulu3649' />
<p class='h2'>題鬼子母揭缽圖</p><p>鬼母失兒情太戚天上人間求未得缽盂指示空覩形盡其神力不能出回光省過大歸依剎那母子重相識重相識遲八刻自家懷裏抱嬰兒何必向如來膝下殷勤覔</p>
</div>
<div class='div-other'><a id='mulu3650' />
<p class='h2'>擬古<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>畏寒思欲夏苦熱復思冬妄想能消滅安身處處同</div>
</p><p style="text-indent:0em" class="lg-abnormal"><div class='lg-row'>忖得還成失擬東仍復西未來杳無定何必預勞思</div>
</p><p style="text-indent:0em" class="lg-abnormal"><div class='lg-row'>蠶出桑抽葉蜂飢樹給花有人斯有祿貧者不須嗟</div>
</p><p style="text-indent:0em" class="lg-abnormal"><div class='lg-row'>草食勝空腹茅堂過露居人生解知足煩惱一時除</div>
</p></div>
<div class='div-other'><a id='mulu3651' />
<p class='h2'>題繡佛齋圖</p><p class="byline">顧大典</p><p>頂禮莊嚴相廣說微妙音願依般若法永證菩提心</p>
</div>
<div class='div-other'><a id='mulu3652' />
<p class='h2'>題蓮華圖</p><p>幻彼池中蓮見此種種相紅衣與黃裳素質互相向聊持不染心一破空華障</p>
</div>
<div class='div-other'><a id='mulu3653' />
<p class='h2'>題鳥王啖龍圖</p><p class="byline">王世貞</p><p>黑風吹海海水立璢璃宮中老龍泣此時鼓翼天關摧左足下蹴龍宮開海人明珠若明月願贖龍軀了無答鼉參黿史祈以身天厨朝餔不爾珍老拳頓顙隆凖坼雙角拉枯血中擘敗鱗飛空空欲赤餘噫尚足呼風霆擲火波底流金鈴宛轉骨盡神不靈我聞閻浮提三千六百海一龍一餐八萬載須彌山傾刼　竭鳥王與龍竟誰在君不見龍兒一夢何其聰可憐宮中羣小龍金翅乃是宣城公</p>
</div>
<div class='div-other'><a id='mulu3654' />
<p class='h2'>寫墨竹</p><p class="byline">趙孟頫</p><p style="text-indent:0em" class="lg-abnormal"><div class='lg-row'>開軒叢竹杪坐久聞清韻重陰結春雲小雨生衣潤親友有嘉集笑語發真蘊游衍暮始還流光疾如瞬</div>
</p></div>
<div class='div-other'><a id='mulu3655' />
<p class='h2'>跋</p><p class="byline">黃溍</p><p style="margin-left:1em">至大間趙魏公遊姑蘇報恩小憩于丈室乘興寫墨竹一小枚于壁題古詩五言四韻于牕間今埀四十年竹故在而牕紙久不存住山宣公法師聞吳江賢上人裁得此紙物色得之并竹摹刻於石將使久而勿壞庶後來有以想見其清操雅韻也夫襍華境上實報並嚴毘盧樓閣非成壞相高人上士游戲作如是幻事豈以石之壽為真足恃哉姑以備好奇者之一覽云爾</p>
</div>
<div class='div-other'><a id='mulu3656' />
<p class='h2'>趙仲穆用龍眠法寫藥王像坐藤竹牀手執葫蘆在芭蕉林中喻是身之非堅腳下靡靡細草俯覸之喻大地皆藥草也贊曰</p><p class="byline">倪瓚</p><p style="text-indent:0em" class="lg-abnormal"><div class='lg-row'>耆婆大醫王能療諸疾苦視虗實表裏施補利汗吐設或有心病非針砭能愈世尊安心法一彈指疾去</div>
</p><p style="margin-left:1em"><span class='note-inline'>(題梵隆十散聖像為達摩誌公言法華長汀老子普化禪師寒山拾得善道和尚泉大道金華聖者蜆子和尚蓋取佛法中神通游戲諸散聖者以配元<span class='corr'>關</span>十子也王莫孫作偈頌金華聖者云杖藜到處自悠然手托豬頭不是顛成佛若還因喫菜世間牛馬盡升天)</span></p>
</div>
<div class='div-other'><a id='mulu3657' />
<p class='h2'>為因師題松梢飛瀑圖</p><p class="byline">高啟</p><p>松風散飛瀑夜作濤聲急棲鶻起空山如驚鬼神入定僧寂無聽任灑袈裟濕</p>
</div>
<div class='div-other'><a id='mulu3658' />
<p class='h2'>題倪雲林畵贈因師</p><p>含暉峯下路樹石盡垂藤欲認莓苔蹟相尋行道僧</p>
</div>
<div class='div-other'><a id='mulu3659' />
<p class='h2'>方厓師畵</p><p>畫圖忽見白雲峯茶屋香臺樹幾重身若在師行道處晚來唯<span class='corr'>訝</span>不聞鐘</p>
</div>
<div class='div-other'><a id='mulu3660' />
<p class='h2'>為方厓畫山就題</p><p class="byline">倪瓚</p><p>摩詰畵山時見山不見畵松雪自纏絡飛鳥亦閒暇我初學揮染見物皆畵似郊行及城游物物歸畵笥為問方厓師孰假孰為真墨池挹涓滴寓我無邊春</p>
</div>
<div class='div-other'><a id='mulu3661' />
<p class='h2'>題方厓墨蘭</p><p>蕭散重居寺春風蕙草生幽林蒼蘚地綠葉滿紫璚莖早悟聞思入終由幻化成虗空描不盡明月照敷榮</p>
</div>
<div class='div-other'><a id='mulu3662' />
<p class='h2'>題畫送僧</p><p>不到荊溪三小秋南津溪水亦東流用公住近金鵞嶺魏族猶隣白虎丘楓葉斕斑霜落後竹枝蕭瑟渚邊頭歸逢古德方厓叟為話談玄舊日遊</p>
</div>
<div class='div-other'><a id='mulu3663' />
<p class='h2'>跋云</p><p style="margin-left:1em">用大機吳人也住宜興保安寺壬子九月十九日將還山戲為寫秋樹筠石井詩以贈之且以呈方厓禪伯云</p>
</div>
<div class='div-other'><a id='mulu3664' />
<p class='h2'>南翔寺僧梅月卷</p><p class="byline">張泰</p><p>定起昏鐘後虗牕寒影搖啟關何所見明月在梅梢寶性空中住香塵靜裡消拈華向西笑圓境正寥寥</p>
</div>
<div class='div-other'><a id='mulu3665' />
<p class='h2'>為石室瑛上人題松陵圖</p><p class="byline">馬臻</p><p>左右江湖送客船分明徃事十年前三高祠下秋風起貌得詩愁畵裏傳</p>
</div>
<div class='div-other'><a id='mulu3666' />
<p class='h2'>題啟南畫月下杏花</p><p class="byline">史鑑</p><p>我昔慶雲看杏花春雲壓樹埋晴霞無端風雨中夜作狼藉滿地同泥沙十年蹭蹬不復見無乃天意於吾賒老南忽徃花正好兩株繁華對晴昊白日苦短看不足更向良宵事幽討月明照花花滿地恍若清波漾文藻夜深露下花更佳汗濕蛾眉淡於掃巫山神女朝夢雲洛水靈妃夜當道知君好事不可當繞樹行吟被花惱詩成得意難具陳片紙再與花傳神品高意遠蹟逾妙反覺樹上花非真須臾喧傳動城郭借看累月紛蹄輪君不見虎頭曾圖瓦官壁觀者雜還輸其珍老僧老僧収拾去且莫出示無錢人</p>
</div>
<div class='div-other'><a id='mulu3667' />
<p class='h2'>題洞庭興福寺圖</p><p class="byline">趙寬</p><p>太湖波濤深浩浩映空但見蛾眉掃不有玉堂詩畵傳怎識洞庭泉石好老禪蘭若山之中山勢直與湖爭雄秋高月浸廣寒殿海曙日出蓬萊宮千林橘柚包[卄/匪]入百落雞犬閭閻通若耶雲門不足數鷲峯鹿苑將無同愧我平生寡游矚此境不到寧非俗會當破浪乘長風一上層巔快雙目</p>
</div>
<div class='div-other'><a id='mulu3668' />
<p class='h2'>題勝感寺小幅</p><p class="byline">胡纘宗</p><p>粼粼石下水團團屋上松凭欄獨無語天外看羣峯</p>
</div>
<div class='div-other'><a id='mulu3669' />
<p class='h2'>永樂癸卯菊月望日游半塘寺畵松檜壁間并題</p><p class="byline">浦彥弘</p><p>天平之山重復重上有雲泉怪石生蟠松憶昔當年到彼觀覽最奇異至今偃蹇卓爾於心胷虬枝秀葉煙霧籠翠濤洶湧騰蒼龍偶然到此發清興信筆披圖一意同</p>
</div>
<div class='div-other'><a id='mulu3670' />
<p class='h2'>題檜</p><p>老檜龍形信筆揮虬枝交錯竄巖微叮嚀童子休樵採留與山僧挂衲衣</p>
</div>
<div class='div-other'><a id='mulu3671' />
<p class='h2'>畵兩童枕帚而睡疑是寒拾應人索咏</p><p class="byline">徐渭</p><p>人間何日不塵生掃到何年掃得清輸與天台雙行者睡彎苕帚午雞鳴</p>
</div>
<div class='div-other'><a id='mulu3672' />
<p class='h2'>林侍者紀花木也</p><p class="byline">釋通潤</p>
<div class='div-other'><a id='mulu3673' />
<p class='h3'>松</p><p>風露洗濯氷霜鍊磨何以似之雪山頭陀</p>
</div>
<div class='div-other'><a id='mulu3674' />
<p class='h3'>柏</p><p>非趙州生非錦官出鐵山老人親手栽植</p>
</div>
<div class='div-other'><a id='mulu3675' />
<p class='h3'>竹</p><p>近水已好入林益清篩風簸月瀟灑一生</p>
</div>
<div class='div-other'><a id='mulu3676' />
<p class='h3'>梧</p><p>足雨飽露含宮吐商丹鳥不來凄〃道旁</p>
</div>
<div class='div-other'><a id='mulu3677' />
<p class='h3'>桺</p><p>煙來混煙霧來混霧些子不粘孰知其故</p>
</div>
<div class='div-other'><a id='mulu3678' />
<p class='h3'>天竹</p><p>纍纍火珠和盤把出光明燭天無旦無夕</p>
</div>
<div class='div-other'><a id='mulu3679' />
<p class='h3'>芭蕉</p><p>以空幻身現大人相澹月微風頹然自放</p>
</div>
<div class='div-other'><a id='mulu3680' />
<p class='h3'>老少年</p><p>我少年老汝老年少畢竟不知誰正誰倒</p>
</div>
<div class='div-other'><a id='mulu3681' />
<p class='h3'>栗</p><p>赤身在外黃玉在中鏟影埋光良賈所宗</p>
</div>
<div class='div-other'><a id='mulu3682' />
<p class='h3'>蒲萄</p><p>羅衣滿架瓔珞滿身彼哉何物藤國之君</p>
</div>
<div class='div-other'><a id='mulu3683' />
<p class='h3'>銀杏</p><p>此物珍貴重重包裏剝盡皮膚始見真果</p>
</div>
<div class='div-other'><a id='mulu3684' />
<p class='h3'>櫻桃</p><p>其光爍爍其圓陀陀欲得卞咽親手自摩</p>
</div>
<div class='div-other'><a id='mulu3685' />
<p class='h3'>楊梅</p><p>逢青現青當紫即紫是摩尼珠映色如此</p>
</div>
<div class='div-other'><a id='mulu3686' />
<p class='h3'>橙</p><p>黃金裏身秋香滿鬲遇逐臭夫一錢不值</p>
</div>
<div class='div-other'><a id='mulu3687' />
<p class='h3'>橘</p><p>香陸即袖藏老人奕最宜江南不利江北</p>
</div>
<div class='div-other'><a id='mulu3688' />
<p class='h3'>柿</p><p>紅如肉髻甘若萍實剖而食之飢火頓息</p>
</div>
<div class='div-other'><a id='mulu3689' />
<p class='h3'>棗</p><p>稟純陽性心赤皮禿胡棄其心而噬其肉</p>
</div>
<div class='div-other'><a id='mulu3690' />
<p class='h3'>梅花</p><p>以必死心犯寒而出在羣花中倔強第一</p>
</div>
<div class='div-other'><a id='mulu3691' />
<p class='h3'>水仙</p><p>彼黃冠者不雜塵烟從清谿來字曰水仙</p>
</div>
<div class='div-other'><a id='mulu3692' />
<p class='h3'>菊</p><p>燦燦寒華似彼隱者不逞風日甘此蘺下</p>
</div>
<div class='div-other'><a id='mulu3693' />
<p class='h3'>桃花</p><p>顏色雖好東風易銷請鋤其色毋以色驕</p>
</div>
<div class='div-other'><a id='mulu3694' />
<p class='h3'>杏花</p><p>汝既賈艶蜂來蝶來靜言思之悔此一開</p>
</div>
<div class='div-other'><a id='mulu3695' />
<p class='h3'>李花</p><p>聃之初生此花正開目斷花底聃胡不未</p>
</div>
<div class='div-other'><a id='mulu3696' />
<p class='h3'>牡丹</p><p>顏如渥丹君之儀表畢竟下梢入泥落草</p>
</div>
<div class='div-other'><a id='mulu3697' />
<p class='h3'>芍藥</p><p>稟醫王心現菩薩面倚藥欄前赤心片片</p>
</div>
<div class='div-other'><a id='mulu3698' />
<p class='h3'>蓮華</p><p>可宮可臺可座可舟于以乘之穩于圓丘</p>
</div>
<div class='div-other'><a id='mulu3699' />
<p class='h3'>桂花</p><p>彼眾香國在此花側綠<span class='corr'>刺</span>不鈎何由得入</p>
</div>
<div class='div-other'><a id='mulu3700' />
<p class='h3'>紫薇</p><p>此無省即雖開亦孤其可對者西山餓夫</p>
</div>
<div class='div-other'><a id='mulu3701' />
<p class='h3'>海棠</p><p>葩小而艶足以媚世汝獨何心傍老梅住</p>
</div>
<div class='div-other'><a id='mulu3702' />
<p class='h3'>秋海棠</p><p>夏日可畏秋陽更烈顧影自憐向隅而泣</p>
</div>
<div class='div-other'><a id='mulu3703' />
<p class='h3'>玉蘭</p><p>渾身是花絕不帶葉唯純白人可與同列</p>
</div>
<div class='div-other'><a id='mulu3704' />
<p class='h3'>木筆</p><p>此物數莖花神所弄獨有文通一生借用</p>
</div>
<div class='div-other'><a id='mulu3705' />
<p class='h3'>蘭</p><p>香可易骨清能脫心是遯世物最宜深林</p>
</div>
<div class='div-other'><a id='mulu3706' />
<p class='h3'>萱草</p><p>汝已㤀憂願并㤀喜憂喜兩忘是宜男矣</p>
</div>
<div class='div-other'><a id='mulu3707' />
<p class='h3'>槴子</p><p>贈以玉盞報以金巵出乎反而爾豈不知</p>
</div>
<div class='div-other'><a id='mulu3708' />
<p class='h3'>紫荊</p><p>有粟如金可以療飢不煙不火穩臥柴扉</p>
</div>
<div class='div-other'><a id='mulu3709' />
<p class='h3'>玉簪花</p><p>此丈室中天女所墮墮者謂何以散花故</p>
</div>
<div class='div-other'><a id='mulu3710' />
<p class='h3'>雞冠花</p><p>不能司晨胡綘其幘是守雌者有木雞德</p>
</div>
<div class='div-other'><a id='mulu3711' />
<p class='h3'>榴花</p><p>以大德王是劉家物天與張騫持還漢國</p>
</div>
<div class='div-other'><a id='mulu3712' />
<p class='h3'>葵花</p><p>智可衛足心堪對日葵哉葵哉花之司直</p>
</div>
<div class='div-other'><a id='mulu3713' />
<p class='h3'>木芙蓉</p><p>對影秋江自問自答遭青女來一時妬殺</p>
</div>
<div class='div-other'><a id='mulu3714' />
<p class='h3'>金雀花</p><p>雀臺已空金雀飛去爾獨泫然埀頭思帝</p>
</div>
<div class='div-other'><a id='mulu3715' />
<p class='h3'>鳳仙花</p><p>但紅指甲寧染鳳毛是單單者聲價何高</p>
</div>
<div class='div-other'><a id='mulu3716' />
<p class='h3'>木香花</p><p>此雜華林爾為藩臬衛彼羣花得無夭折</p>
</div>
<div class='div-other'><a id='mulu3717' />
<p class='h3'>薔薇</p></div></div>
<div class='div-other'><a id='mulu3718' />
<p class='h2'>數年前北寺塔重修近復見虎丘佛閣二事俱絕奇惜無好事者勒石紀之因述其槩并寓所感</p><p class="byline">張鳳翼</p><p>通衢中城臥龍似北寺浮圖龍尾起一朝不戒隆熒惑萬里雲霄失龍尾當崢嶸那復然行道蘧蒢歎成毀異僧躡屩何處來身掃刼灰忽經始猿猱攀援未足奇鸛鶴成巢差可擬眾材奚營若湧潮羣工不鳩如聚螘巨功落成還舊觀諸天光生舍利子屈指于今纔數年虎丘復見茲奇事崔嵬山閣日阽危大木難支欲傾<span class='corr'>圮</span>計需檀樾千黃金所得沾一杯水欵門忽焉過梓人持引執杖符桺氏經營已入顧盻間眾人難之獨輕視從者環向僅八人視色聽言惟指使夜闌棟宇皆作聲朝來端莊直如矢胡然而欹胡然直使鬼為之固如此神奇詭秘不可知僧誇佛力欣欣喜異僧示寂不可得梓人欲行或可止願言借爾回天力為我黌宮正頹靡</p>
</div>
<div class='div-other'><a id='mulu3719' />
<p class='h2'>北寺醫僧為叔貽療痬詩以謝之</p><p>日出汀洲塔影移經禪之暇習軒岐無邊紅杏迷珠樹不謝青蓮吐上池自我晨昏驚夢草藉君信宿慰連枝折肱何必通醫術信是痬師即藥師</p>
</div>
<div class='div-other'><a id='mulu3720' />
<p class='h2'>記夢中作伽陀</p><p class="byline">祝允明</p><p>爾時遇佛子云所有都失各各大驚怖奔走四尋覔散亂如狂癡走回各相值開掌各示說在此何曾亡急急同把去納還兩足尊納已還共看元有還在些些必是佛說而非波旬說</p>
<p style="margin-left:1em"><span class='note-inline'>(楞嚴八還明還日輪暗還黑月通還戶牖壅還墻宇緣還分別栢虛還空欝[土*孛]還塵清明還霽也經云汝看此變化相吾今還本所因處則諸世間一切所有不出斯類汝見八種見精明性當欲還誰○四病作病任病止病滅病也○四相一生相謂本無今有也二住相謂生位暫停也三異相謂住別前後也四滅相謂暫有還無也)</span></p>
</div>
<div class='div-other'><a id='mulu3721' />
<p class='h2'>篳篥引</p><p class="byline">釋維則</p><p style="margin-left:3em;text-indent:-1em">西瑛懶雲窩距余禪室半里許時相過從吹篳篥以為供復于予言有所需乃賦長歌以贈</p>
<p style="text-indent:0em" class="lg-abnormal"><div class='lg-row'>西瑛為我吹篳篥發我十年夢相憶錢唐月夜鳳凰山曾聽酸齋吹鐵笛初吹一曲江風生餘響入樹秋嗚咽再吹一曲江潮驚愁雲忽低霜月黑坐中聽者六七人半是江湖未歸客歡者狂歌繞樹行悲者垂頭淚沾膝我時奪卻酸齋笛<span class='corr'>斂</span>襟共坐松根石脫略悲歡萬念消悟聲無性聞無跡西瑛篳篥且莫吹篳篥從古稱悲篥悲歡茫茫塞天地人情所感無今昔山僧尚賴雙耳頑請為西瑛吐胷臆聲聞相觸妄情生聞盡聲亡情自釋盡聞莫謂聞無聲機動籟鳴無間隔亡聲莫謂聲無聞去來歷歷明喧寂吹者之妙余不知聞者之悟公莫測公歸宴坐懶雲窩心空自有真消息</div>
</p><p><span class='note-inline'>(楞嚴云反聞聞自性性成無上道)</span></p>
</div>
<div class='div-other'><a id='mulu3722' />
<p class='h2'>示友</p><p style="text-indent:0em" class="lg-abnormal"><div class='lg-row'>逝水不復返黃葉無重榮萬物有終極浮生欲何成愛緣一染指智慮常縱橫寧知昨日事轉眼多變更聖人示欹器稍滿還復傾及時不自惜時去空傷情</div>
</p></div>
<div class='div-other'><a id='mulu3723' />
<p class='h2'>示漆匠</p><p class="byline">釋清珙</p><p style="text-indent:0em" class="lg-abnormal"><div class='lg-row'>裏面盡情灰得了外頭方始好揩磨雖然本有靈光在也要工夫發用他</div>
</p></div>
<div class='div-other'><a id='mulu3724' />
<p class='h2'>示針工</p><p style="text-indent:0em" class="lg-abnormal"><div class='lg-row'>手攜刀尺走諸方線去針來日日忙量盡別人長與短自家長短幾曾量</div>
</p></div>
<div class='div-other'><a id='mulu3725' />
<p class='h2'>贈<span class='corr'>淨</span>髮待詔<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>結緣待詔到山中廊下諸僧盡整容方丈老人何不剃要留白髮過隆冬</div>
</p><p style="text-indent:0em" class="lg-abnormal"><div class='lg-row'>剃了又長長又剃一年幾度遠煩過大夫只管來求福我福如何有許多</div>
</p></div>
<div class='div-other'><a id='mulu3726' />
<p class='h2'>示縫人馬生</p><p class="byline">釋文琇</p><p style="text-indent:0em" class="lg-abnormal"><div class='lg-row'>大千沙界一端布覿面相呈見也麼好把金刀輕翦破為吾製取鬱多羅</div>
</p></div>
<div class='div-other'><a id='mulu3727' />
<p class='h2'>贈髮生</p><p style="text-indent:0em" class="lg-abnormal"><div class='lg-row'>五蘊山頭荒草盛歷塵沙刼未消磨寶刀一舉都除<span class='corr'>卻</span>也與從前不較多</div>
</p><p style="text-indent:0em" class="lg-abnormal"><div class='lg-row'>兩目昏花已少明耳根閉塞髮鬅鬙吳生刀鑷精來久識取者般癡鈍僧</div>
</p><p style="text-indent:0em" class="lg-abnormal"><div class='lg-row'>髮生腳未跨山門金鑷聲聲到耳根好箇為人消息子不知誰是解知恩</div>
</p></div>
<div class='div-other'><a id='mulu3728' />
<p class='h2'>山樓秋夜三首</p><p class="byline">釋智及</p><p style="text-indent:0em" class="lg-abnormal"><div class='lg-row'>月色白如晝松陰多似雲牕虗山欲墮燈炧夜初分河影中天見泉聲隔樹聞小樓成獨坐此景與誰論</div>
</p><p style="text-indent:0em" class="lg-abnormal"><div class='lg-row'>衰草緣幽徑踈林出短墻風回驚宿鳥露下泣寒螿歷歷無差訛頭頭自顯揚跏趺坐來久重爇瓦鑪香</div>
</p><p style="text-indent:0em" class="lg-abnormal"><div class='lg-row'>秋半山樓好匡牀夜不眠感時思佛果撫景憶南泉月下機何峻更深語最元寥寥千古意危坐獨超然</div>
</p></div>
<div class='div-other'><a id='mulu3729' />
<p class='h2'>山居</p><p class="byline">釋<span class='corr'>袾</span>宏</p><p style="text-indent:0em" class="lg-abnormal"><div class='lg-row'>平生命坐太孤星峭似高峯冷似氷自主自賓還自僕空菴空榻復空鐺藤入戶無人剪鐙火消煙借月明獨有纖雲孤未盡白雲時至伴幽清</div>
</p></div>
<div class='div-other'><a id='mulu3730' />
<p class='h2'>示騎驢者</p><p style="text-indent:0em" class="lg-abnormal"><div class='lg-row'>雙耳披風老敝驢長途力倦步行徐低聲說與揚鞭者一念差來爾即渠</div>
</p></div>
<div class='div-other'><a id='mulu3731' />
<p class='h2'>謝嚴子魯左丞惠貢餘新茶</p><p class="byline">釋智及</p><p style="text-indent:0em" class="lg-abnormal"><div class='lg-row'>槍旗不展策全勛占斷江南第一春除<span class='corr'>卻</span>金輪聖天子舌頭具眼是何人</div>
</p></div>
<div class='div-other'><a id='mulu3732' />
<p class='h2'>贈鑷生</p><p style="text-indent:0em" class="lg-abnormal"><div class='lg-row'>千僧徧剃娘生髮一念全超罔極恩老我畏寒偏護頂謾勞彈鑷到雲根</div>
</p><p style="margin-left:1em"><span class='note-inline'>(洞山良价禪師觀水影偈曰我今獨自徃處處得逢渠渠今正是我我今不是渠)</span></p>
<p style="margin-left:1em"><span class='note-inline'>(中峯本禪師詠雪云凍四合雪漫漫誰解當機作水看只為眼中華未瞥啟牕猶看玉琅玕)</span></p>
<p style="margin-left:1em"><span class='note-inline'>(有為爬癢瘦語云上些上些下些下些不是不是正是正是楊道南夜坐爬癢口號云手本無心癢便爬爬時輕重幾曾差若還不癢須停手此際何勞分付他)</span></p>
<p style="margin-left:1em"><span class='note-inline'>(焦弱候和之曰學道如同癢處爬斯言猶是隔塵沙須知癢處無非道只要爬時悟法華雲谷老衲曰二先生不是門外漢予謂二公之言尚落擬議不若瘦辭之當下了徹也)</span></p>
<p style="margin-left:1em"><span class='note-inline'>(睡訣云目垂下〃無着心向內〃無法不思不想清<span class='corr'>淨</span>樂遺身遺心大和樂)</span></p>
<p style="margin-left:1em"><span class='note-inline'>(染坊姓記云身居色界中不受色界染解結解冤結見性自分明)</span></p>
</div>
<div class='div-other'><a id='mulu3733' />
<p class='h2'>所思二首<span class='note-inline'>(并引)</span></p><p class="byline">釋法杲</p><p style="margin-left:2em">三百篇則以夫婦之昵託於禽獸草木間而古十九首又以君臣暌違之私寄託於夫婦今之企慕聖諦者獨無所寄寓哉讀者幸勿以相思別離作情會也</p>
<p style="text-indent:0em" class="lg-abnormal"><div class='lg-row'>倉庚方始鳴倏焉屆秋杪蚤歲事行役躑躅悲衰老脩途遠游奔生死良苦惱負兹結髮親於邑殊難道空牀有餘塵征路無常飽嗟嗟人之生不及鴛鴦鳥王事敢云疲投歡苦不蚤恩情日以衰奚啻如秋草草枯萌有時佳人覯無期凉風一何厲旦夕空嗟咨嗟咨復嗟咨涕淚紛如絲</div>
</p><p style="text-indent:0em" class="lg-abnormal"><div class='lg-row'>賤妾委空房曷不霜與霰良人天一方顏面寡相見豈無機杼勞終歲不成絹豈無室家私徒抱衾禂戀睇彼女牛星一夕猶歡讌咄嗟夫與妻永隔平生面一葦信可杭勿曰阻河漢秋風幸旋歸曷辭繁露泫思彼故人心膓似車輪轉悲思夜未央目斷雙飛㕍漢廣莫可渉故情中道裂惜哉不見知已矣勞中熱吁嗟復吁嗟蕙帳空凉月</div>
</p></div>
<div class='div-other'><a id='mulu3734' />
<p class='h2'>米珠謠三首</p><p style="text-indent:0em" class="lg-abnormal"><div class='lg-row'>西星而東南星而北孤梵肖鬼丁壯司賊攔街者青挨門者黃妻孥在路父母誰湯身乎身乎何時殞乎</div>
</p><p style="text-indent:0em" class="lg-abnormal"><div class='lg-row'>日煎煎風獵獵斷苗根殺苗葉朝炊骸暮易子朱顏皴白頭死白頭何足惜人兒詎為食</div>
</p><p style="text-indent:0em" class="lg-abnormal"><div class='lg-row'>穿貂一負薦十坐不臥朝難夕野草尚連根人不期生色廒倉入萬委積成千[貝*荅]夫高枕餓莩思烟吁嗟乎今日之日乃復丁此嚼珠之年噫嘻嗚呼天乎人乎</div>
</p><p style="margin-left:1em"><span class='note-inline'>(真歇了禪師題涅槃堂云訪舊論懷實可傷經年獨臥涅槃堂門無過客牕無紙爐有寒灰席有霜病後始知身是苦徤時多半為人忙老僧自有安閑法八苦交煎總不妨)</span></p>
<p style="margin-left:1em"><span class='note-inline'>(雲棲大師和云幻質寧知有敗傷舉頭驚涅槃堂一生盡也殘更夢萬慮灰來皎日霜過去業多心主亂前趨路險腳跟忙而今欲問安閑法臨渴開池事已妨○徒入空門最可傷涅槃今是試僧堂炎燒壬內魚游釜痛切諸根草被霜獨抱癡禪成底事旁修外道枉干忙人人道有安閑法爭奈臨行一句妨○脫體無依絕毀傷沉疴終日自堂堂心鐙破暗明如月慧劍降魔凜似霜藥病兩非何足辯死生雙幻不須忙從誰更覔安閑法纔說安閒便有妨○偶成云孤峯千仞立江心八面洪濤愁殺人奈是深根自堅固幾回經古又逢今落魄平生倦倚攀赤條條地任孤寒休因蘿蔓依他活千尺喬松一例看木食岩居老此身招提忽就本無心如何水月空華境惱得時人眼不禁六十餘年照世來炷殘膏盡夢初回誰言入滅光沉沒灼地輝天正不埋東方初日漸當陽使得人間萬事忙轉軸西來山欲暮寶光依舊映紗牕又題寶刀嚨云從來利刃號吹毛萬樹松絲繫獨牢莫謂鈍根虧斷得此中原是活人刀)</span></p>
</div>
<div class='div-other'><a id='mulu3735' />
<p class='h2'>問影</p><p class="byline">釋法杲</p><p style="text-indent:0em" class="lg-abnormal"><div class='lg-row'>夜堂孤繞座何物共徘徊奄忽吹鐙去斯須趁月來似奴家未蓄疑客戶誰開折項低看汝將無汝在哉</div>
</p></div>
<div class='div-other'><a id='mulu3736' />
<p class='h2'>入菴</p><p style="text-indent:0em" class="lg-abnormal"><div class='lg-row'>春林重拭目片片落空花未死俱為客能安即是家十年藏市虎一日了弓蛇莫怪寒山笑于今笑轉賖</div>
</p></div>
<div class='div-other'><a id='mulu3737' />
<p class='h2'>僦居</p><p style="text-indent:0em" class="lg-abnormal"><div class='lg-row'>獨樹帶斜日翛然四壁存野花空發豔霜草自營根幻擬雲為路寒如雪在門彼羶安足慕名已挫乾坤</div>
</p></div>
<div class='div-other'><a id='mulu3738' />
<p class='h2'>齒落</p><p class="byline">釋通潤</p><p style="text-indent:0em" class="lg-abnormal"><div class='lg-row'>氷蘗憐同受虀鹽幸共餐如何忽摧落令我益悲酸不分重闈煖新添一竇寒明朝過函谷直欲借秦凡</div>
</p></div>
<div class='div-other'><a id='mulu3739' />
<p class='h2'>禁足</p><p style="text-indent:0em" class="lg-abnormal"><div class='lg-row'>庭面生苔日鞵頭上蘚時孤情唯月領幽事只雲知風靜落松葉露寒驚竹枝偶然看落日隱隱見吾師</div>
</p></div>
<div class='div-other'><a id='mulu3740' />
<p class='h2'>洗澗</p><p style="text-indent:0em" class="lg-abnormal"><div class='lg-row'>古澗除砂礫泠泠水乍新雲添幾葉影月送一重輪菱芡秋應富鷗鳧近可馴短橋雖設极不許妄通人</div>
</p></div>
<div class='div-other'><a id='mulu3741' />
<p class='h2'>聽泉</p><p style="text-indent:0em" class="lg-abnormal"><div class='lg-row'>靈泉從石迸汩汩石中鳴來處不留迹去時無戀情借雲傳乳色附籟作秋聲轉聽窮崖口能令骨益清</div>
</p></div>
<div class='div-other'><a id='mulu3742' />
<p class='h2'>九日友人約登高阻雨</p><p class="byline">釋希復</p><p style="text-indent:0em" class="lg-abnormal"><div class='lg-row'>聯翩鴻㕍下寒塘不道西風遽已凉客有窮愁關晚節菊無嘉色豔秋陽侵燈細雨牕交暗匝樹濃雲水共長此日登高空我望籃輿那得出柴桑</div>
</p></div>
<div class='div-other'><a id='mulu3743' />
<p class='h2'>九日登高</p><p style="text-indent:0em" class="lg-abnormal"><div class='lg-row'>胷中一點雲俱盡頭上千莖雪未消老步只宜平直去不知何意又登高</div>
</p></div>
<div class='div-other'><a id='mulu3744' />
<p class='h2'>南臺偈</p><p style="text-indent:0em" class="lg-abnormal"><div class='lg-row'>南臺靜坐一爐香終日凝然萬慮㤀不是息心除妄想都緣無事可商量</div>
</p></div>
<div class='div-other'><a id='mulu3745' />
<p class='h2'>冬望</p><p class="byline">釋慧秀</p><p style="text-indent:0em" class="lg-abnormal"><div class='lg-row'>倚杖高原白日斜陰風獵獵起江沙草枯平野來輕隼葉盡孤村集亂鴉映郭暮雲全似雪隔峯寒燒半成霞誰家茒屋臨溪住門掩庭梅一樹花</div>
</p></div>
<div class='div-other'><a id='mulu3746' />
<p class='h2'>行藥梅花下</p><p style="text-indent:0em" class="lg-abnormal"><div class='lg-row'>病裏逢春劇可憐梅花開徧石闌前淡因月上微矜色瘦恐風吹不駐年靜愛寒香浮藥椀遠驚長笛度江烟凄凉此際巡檐索默默相看病入禪</div>
</p></div>
<div class='div-other'><a id='mulu3747' />
<p class='h2'>山居十二首</p><p class="byline">釋通潤</p><p style="text-indent:0em" class="lg-abnormal"><div class='lg-row'>山雨暮方歇澹雲天際收蒼茫遠峯樹浩渺春江流風影弄竹色隔花啼錦鳩還須待明月聽水溪南頭</div>
</p><p style="text-indent:0em" class="lg-abnormal"><div class='lg-row'>夜靜天宇白起看煙際峯風吹北堂草月出南溪松俛首問孤影索然天地空歸來入茅屋隱隱蘿鐙紅</div>
</p><p style="text-indent:0em" class="lg-abnormal"><div class='lg-row'>數椽藏窅窕人跡杳無聞石瀨鳴風谷青山響白雲天香花際出煙影樹中分不盡遲回意偏宜在夕曛</div>
</p><p style="text-indent:0em" class="lg-abnormal"><div class='lg-row'>亂草滿堦除蕭然自索居峯陰籠夏室花氣逼春廬澹色真堪畫幽心不可書翻思人代裡風物竟何如</div>
</p><p style="text-indent:0em" class="lg-abnormal"><div class='lg-row'>烟莾白蕭蕭巖阿正泬寥雨清花下簟風洗樹間瓢蒔藥臨霞嶼期雲立板橋自開蓮社後誰赴遠公招</div>
</p><p style="text-indent:0em" class="lg-abnormal"><div class='lg-row'>結廬當翠棧峯影半天垂石駭奔泉落雲驚峭壁危冷霞凝香閣奇木蔭霜榱漸入桃花洞香風滿路吹</div>
</p><p style="text-indent:0em" class="lg-abnormal"><div class='lg-row'>山靜水悠悠青天杖獨留樹深雲忽聚峯冷日常秋花影迎橋合溪光抱竹流偶逢林叟至相與聽鳴鳩</div>
</p><p style="text-indent:0em" class="lg-abnormal"><div class='lg-row'>臘盡復迎春多年電露身有山堪作主無法可傳人片月流壇白孤花倚磴新空將暮顏色日日面嶙峋</div>
</p><p style="text-indent:0em" class="lg-abnormal"><div class='lg-row'>每看飛鳥跡轉笑落花身一世無長技三餐總累人夢隨生處斷心向死邊真所喜寒巖鹿從兹是法親</div>
</p><p style="text-indent:0em" class="lg-abnormal"><div class='lg-row'>青山興不淺日日寄萍蹤入棧看新竹披榛問老松月明江閣樹雲白海門鐘尚曳蒼龍杖冷然過別峯</div>
</p><p style="text-indent:0em" class="lg-abnormal"><div class='lg-row'>一谿斜隔寺終歲斷人行白日孤猿嘯青天散雨聲水光虛照影山色冷浮名有分橋南地年來學火耕</div>
</p><p style="text-indent:0em" class="lg-abnormal"><div class='lg-row'>杜門兼杜口落落一孤身形影同朝夕雲山互主賓倚階調闘蟻坐草析爭鶉間向籬根立寒花<span class='corr'>刺</span>眼新</div>
</p></div>
<div class='div-other'><a id='mulu3748' />
<p class='h2'>步月吟二首</p><p style="text-indent:0em" class="lg-abnormal"><div class='lg-row'>天空白雲小月出青林皎背月踏花行香風吹百草</div>
</p><p style="text-indent:0em" class="lg-abnormal"><div class='lg-row'>蟋蟀鳴秋堦流螢綴桐井深松明月來照人還照影</div>
</p></div>
<div class='div-other'><a id='mulu3749' />
<p class='h2'>山行</p><p style="text-indent:0em" class="lg-abnormal"><div class='lg-row'>閑花歷歷鳥關關盤過斜溪更入山身到孤夆心亦住<span class='corr'>卻</span>嫌流水出人間</div>
</p></div>
<div class='div-other'><a id='mulu3750' />
<p class='h2'>月夜二首</p><p style="text-indent:0em" class="lg-abnormal"><div class='lg-row'>昨夜對君時白雲滿青嶂人在明月中月在青松上</div>
</p><p style="text-indent:0em" class="lg-abnormal"><div class='lg-row'>明月墮地白皎潔如秋霜低頭拾明月驚碎青琳瑯</div>
</p></div>
<div class='div-other'><a id='mulu3751' />
<p class='h2'>春日山行</p><p style="text-indent:0em" class="lg-abnormal"><div class='lg-row'>荷钁立蒼苔春雲霽色開亂峯鋤术去深洞問花回蟲胷遊絲落蜂粘舞絮來煙光無限好不奈夕陽催</div>
</p></div>
<div class='div-other'><a id='mulu3752' />
<p class='h2'>秋懷</p><p style="text-indent:0em" class="lg-abnormal"><div class='lg-row'>已驚霜入鬢况復病催何藥椀頻經手花村久不過晚風疎落木秋雨折殘荷遠媿雲中侶經年在薜蘿</div>
</p></div>
<div class='div-other'><a id='mulu3753' />
<p class='h2'>曉起</p><p style="text-indent:0em" class="lg-abnormal"><div class='lg-row'>晴日曨曈映草堂風簷斜掛[桓-旦+(亞-二)]絲長曉鴉<span class='note-inline'>(啼)</span>破闌珊夢整頓衣裳始下牀</div>
</p></div>
<div class='div-other'><a id='mulu3754' />
<p class='h2'>招隱二首</p><p style="text-indent:0em" class="lg-abnormal"><div class='lg-row'>石門堪倚杖霜樹可懸瓢肯就祗林下諸天路不遙風煙翻磴道雲日盪疏寮况是清谿畔千峯隔板橋</div>
</p><p style="text-indent:0em" class="lg-abnormal"><div class='lg-row'>陰風生鬼洞陽雨肅神壇老樹苔文古空山石色寒霞林凝渥綵花壁儼塗丹轉憶人間世空歌行路難</div>
</p></div>
<div class='div-other'><a id='mulu3755' />
<p class='h2'>初霽思湖上故居</p><p style="text-indent:0em" class="lg-abnormal"><div class='lg-row'>喬樹碧巃嵸瓊筵起梵宮雲驅將斷雨風勒欲垂虹殘照薰晴壑高花媚遠空<span class='corr'>遙</span>瞻故山寺心注太湖東</div>
</p></div>
<div class='div-other'><a id='mulu3756' />
<p class='h2'>團瓢</p><p style="text-indent:0em" class="lg-abnormal"><div class='lg-row'>團瓢小小倚山顛四面無隣直見天栽得門前數竿竹不招風雨便招煙</div>
</p></div>
<div class='div-other'><a id='mulu3757' />
<p class='h2'>若雨</p><p style="text-indent:0em" class="lg-abnormal"><div class='lg-row'>久雨不晴天地濕隔樹啼鸎聲半澀谿魚水急不吞鈎谿上漁翁荷蓑立</div>
</p></div>
<div class='div-other'><a id='mulu3758' />
<p class='h2'>種竹</p><p style="text-indent:0em" class="lg-abnormal"><div class='lg-row'>已罷栽松事仍添種竹心擬將一片地轉作萬重陰帶雨生新綠因風送好音衰年無可意猶望速成林</div>
</p></div>
<div class='div-other'><a id='mulu3759' />
<p class='h2'>山中書懷</p><p style="text-indent:0em" class="lg-abnormal"><div class='lg-row'>谷幽略似百花潭山水新奇頗盡探見客未能酬禮數逢人強半笑癡憨欲將多寶融成塔聊借羣花暫結菴曉起急磨鋤芋钁春來先製採茶籃婆娑月底看叢桂潦倒風前種石楠反舌正當逢夏五眾狙不復怒朝三香塗刀割身能忍檗若餳甘舌盡諳泛水鳬鷖皆得意採香蜂蝶未忘貧孤寒卒歲能消遣佛法何人肯荷擔坐倚瑯玕春寂寞漫言吾道在江南</div>
</p></div>
<div class='div-other'><a id='mulu3760' />
<p class='h2'>寒夜有感</p><p style="text-indent:0em" class="lg-abnormal"><div class='lg-row'>長夜不肯旦起行霜滿天低頭思徃事無計妥衰年學道憎多口為農無薄田彼蒼不可問冷笑白雲邊</div>
</p></div>
<div class='div-other'><a id='mulu3761' />
<p class='h2'>歲暮</p><p style="text-indent:0em" class="lg-abnormal"><div class='lg-row'>經年株守北山隈荒徑蕭蕭沒草萊換我眼青惟老檜催人頭白是新梅雪深板閣香難入冰擁籬門凍未回鑿取石泉烹瓦釜且教稚子薦春杯</div>
</p></div>
<div class='div-other'><a id='mulu3762' />
<p class='h2'>惜春</p><p style="text-indent:0em" class="lg-abnormal"><div class='lg-row'>乍見新花照碧池一朝落盡只留枝空多滿架薔薇<span class='corr'>刺</span>不得鈎春住片時</div>
</p></div>
<div class='div-other'><a id='mulu3763' />
<p class='h2'>夏日山中</p><p style="text-indent:0em" class="lg-abnormal"><div class='lg-row'>晝長無所事心境兩虗閒但覺室　水不知身在山樹疎雲助影石老雨添斑最喜顛崖屋清宵月半間</div>
</p></div>
<div class='div-other'><a id='mulu3764' />
<p class='h2'>曉起見雪口占</p><p style="text-indent:0em" class="lg-abnormal"><div class='lg-row'>北風吹凍雲夜半結深冷林光散朝旭雪色亂天影山鳥寂不言熟眠人未醒惟有石女兒拍手笑相領</div>
</p></div>
<div class='div-other'><a id='mulu3765' />
<p class='h2'>偶作</p><p style="text-indent:0em" class="lg-abnormal"><div class='lg-row'>秋日澹松姿秋山影亦遲坐眠雲不意空寂鳥能知病骨添新氣枯禪翦舊思何須重刻豹煩惱已無脂</div>
</p></div>
<div class='div-other'><a id='mulu3766' />
<p class='h2'>山中問答偈二首</p><p style="text-indent:0em" class="lg-abnormal"><div class='lg-row'>山中何所有雪片大如手凍殺石蓮根來年不生蕅</div>
</p><p style="text-indent:0em" class="lg-abnormal"><div class='lg-row'>山中何所有松子滿崖口臘月火燒山一錢換一斗</div>
</p></div>
<div class='div-other'><a id='mulu3767' />
<p class='h2'>梅月詠</p><p style="text-indent:0em" class="lg-abnormal"><div class='lg-row'>月鏡流清魄梅花倚澹粧偶然同照水豈意忽過墻跡在無留處香來不定方空山有禪老私喜合行藏</div>
</p></div>
<div class='div-other'><a id='mulu3768' />
<p class='h2'>雪月詠</p><p style="text-indent:0em" class="lg-abnormal"><div class='lg-row'>雪晴方見月即與雪和光混竹俱生態分花不並狂性從消處得情許照時長欲掃重重跡何山可閉藏</div>
</p></div>
<div class='div-other'><a id='mulu3769' />
<p class='h2'>秋日歸菴有感</p><p class="byline">釋慧浸</p><p style="text-indent:0em" class="lg-abnormal"><div class='lg-row'>昔日經行處歸來草正荒鶴因無主瘦松已礙簷長秋老流雲殿螭頑吼石堂始知蠻觸理從此不分疆</div>
</p></div>
<div class='div-other'><a id='mulu3770' />
<p class='h2'>寄宿</p><p style="text-indent:0em" class="lg-abnormal"><div class='lg-row'>秋山探已遍向晚入雲居月滿飛霜後風鳴落葉初不知寒漏盡但覺故人踈四壁蛩螿語蕭然一室虗</div>
</p></div>
<div class='div-other'><a id='mulu3771' />
<p class='h2'>村行</p><p style="text-indent:0em" class="lg-abnormal"><div class='lg-row'>暫別青山出行行適莾蒼風寒歸獵犬日落走村羊野竈頻炊黍奚囊不裹糧杵鳴黃葉下一一擣衣裳</div>
</p></div>
<div class='div-other'><a id='mulu3772' />
<p class='h2'>對影</p><p style="text-indent:0em" class="lg-abnormal"><div class='lg-row'>行藏唯爾共動轉不吾先識自孤鐙下交從明月前陰晴猶有待寵辱竟能捐齊物偏憐汝莊生豈偶然</div>
</p></div>
<div class='div-other'><a id='mulu3773' />
<p class='h2'>秋夜</p><p style="text-indent:0em" class="lg-abnormal"><div class='lg-row'>秋深臨逈閣蕭瑟倍含情月隱螢偏照艸寒蟲不鳴風威驚落木霜氣壓孤城此際幽牕下泠然病骨清</div>
</p></div>
<div class='div-other'><a id='mulu3774' />
<p class='h2'>秋晚山居雜詠二首</p><p style="text-indent:0em" class="lg-abnormal"><div class='lg-row'>山杳渾如古猶宜靜裡看白雲歸樹老明月到溪寒鼓壑風加怒臨江葉已[舟-(白-日)]道人心跡穩隨處自能安</div>
</p><p style="text-indent:0em" class="lg-abnormal"><div class='lg-row'>秋深豺虎嘷落木下滔滔一月當空白羣峯露頂高短垣飄遠瀑孤枕送寒濤直似清江上踈風坐小舠</div>
</p></div>
<div class='div-other'><a id='mulu3775' />
<p class='h2'>山居</p><p style="text-indent:0em" class="lg-abnormal"><div class='lg-row'>烟雲停泊處許可託閒身古色庭前樹蒼顏鏡裡人松鳴誰是主月出互為賓寄語同門道如斯水牯淳</div>
</p></div>
<div class='div-other'><a id='mulu3776' />
<p class='h2'>山居即事</p><p style="text-indent:0em" class="lg-abnormal"><div class='lg-row'>十年不照鏡頭鬚雪如映但覺白皚皚原來自家鬢</div>
</p><p style="text-indent:0em" class="lg-abnormal"><div class='lg-row'>松間一鶴鳴腳下松雲起問予何所為嘆言惡可已</div>
</p><p style="text-indent:0em" class="lg-abnormal"><div class='lg-row'>雖無邁徃氣卜此凌雲軒非雪緣誰白梅花影到門</div>
</p><p style="text-indent:0em" class="lg-abnormal"><div class='lg-row'>暮集樹頭鴉其如畫裡家松濤千尺浪鏡面一池花</div>
</p></div>
<div class='div-other'><a id='mulu3777' />
<p class='h2'>春日詠</p><p style="text-indent:0em" class="lg-abnormal"><div class='lg-row'>木困未曾醒三月猶然冷非關春不知祗為山窮頂</div>
</p><p style="text-indent:0em" class="lg-abnormal"><div class='lg-row'>谿東一片雲似與僧為伴因之急過溪過谿雲已斷</div>
</p><p style="text-indent:0em" class="lg-abnormal"><div class='lg-row'>一朵蓮花峯分影紙牕上紙牕影不全走<span class='corr'>卻</span>峰兒樣</div>
</p></div>
<div class='div-other'><a id='mulu3778' />
<p class='h2'>山居歲暮</p><p style="text-indent:0em" class="lg-abnormal"><div class='lg-row'>踈竹茅菴歲暮時目中物類牕相知予悲叔世耽丘壑鳥戀殘陽立故枝林葉一朝都掃盡桑根三宿又誰期春風指日吹庭草何事梅花信轉遲</div>
</p><p style="text-indent:0em" class="lg-abnormal"><div class='lg-row'>圓頂方袍四十餘或居丘壑或閻閭雪中曾欲捐雙臂雲裡猶然理舊書可嘆安心人未得倏今屈指歲將除他時更[監-皿+立]金剛骨擬向匡山掩敝廬</div>
</p></div>
<div class='div-other'><a id='mulu3779' />
<p class='h2'>山棲雜詠四首</p><p style="text-indent:0em" class="lg-abnormal"><div class='lg-row'>年逾四十無相識百畝青山常獨居風送濤聲寒壁落月來花影暗牕虗日中朱紫無容口夢裏袈裟得覆予猶恐獼猴仍睡去一聲喚醒夕陽餘</div>
</p><p style="text-indent:0em" class="lg-abnormal"><div class='lg-row'>鳥啼花笑猶朝暮霞落松飛孰主賓世已一生渾適我年將半百未逢人因慚短翮無求遠為惜空山不捨貧雙足入雲霄漢坐青峯影裡作天民</div>
</p><p style="text-indent:0em" class="lg-abnormal"><div class='lg-row'>一入高丘野鹿羣平教足底泛流雲靈花敢是龍王雨法語應知山鬼聞缺兔娑婆能若幻全牛世路劃然分不須更作躊蹰態回首孤扄日已曛</div>
</p><p style="text-indent:0em" class="lg-abnormal"><div class='lg-row'>云是支公古影堂花陰松雨暗蒼蒼業唯陽燄空無住名倚青山實未忘岞崿靈峯塗海色嶙峋貝樹綻谿光凌霄鶴翮終難鎩得返孤雲舊日鄉</div>
</p></div>
<div class='div-other'><a id='mulu3780' />
<p class='h2'>水田庵</p><p style="text-indent:0em" class="lg-abnormal"><div class='lg-row'>桃花流水古人狂若效顰眉失故粧儻以碧山來問我也能不答意偏長</div>
</p></div>
<div class='div-other'><a id='mulu3781' />
<p class='h2'>山居雜詠四首</p><p style="text-indent:0em" class="lg-abnormal"><div class='lg-row'>牕開竹裡對蒼茫霧白風清籬菊黃餉客不須盤內果滿空秋色一庭霜</div>
</p><p style="text-indent:0em" class="lg-abnormal"><div class='lg-row'>庭樹有聲知日短朝來松下攤書卷書卷纔拋夢未成夕陽又被松風捲</div>
</p><p style="text-indent:0em" class="lg-abnormal"><div class='lg-row'>誰為居山了無我風我月我青山我聞說莊生我是魚臨溪又把谿魚數</div>
</p><p style="text-indent:0em" class="lg-abnormal"><div class='lg-row'>行到深深一翠微人多畏虎閉山扉我今最愛茲山住虎跡多時人跡稀</div>
</p></div>
<div class='div-other'><a id='mulu3782' />
<p class='h2'>夜坐口占</p><p style="text-indent:0em" class="lg-abnormal"><div class='lg-row'>刁刁落木響空廬獨夜孤鐙展舊書安得春風一回轉疎花分影上牕虗</div>
</p></div>
<div class='div-other'><a id='mulu3783' />
<p class='h2'>立秋口號</p><p style="text-indent:0em" class="lg-abnormal"><div class='lg-row'>茶竈夜留桑柘火[茆-ㄗ+(邱-丘)]庵秋澹荻蘆灣閉門刪草不辭倦對月讀經殊未閒</div>
</p></div>
<div class='div-other'><a id='mulu3784' />
<p class='h2'>晚步</p><p style="text-indent:0em" class="lg-abnormal"><div class='lg-row'>晚來猶愛山中景忽覩巖花落春井泠然樹杪細生風吹出笆籬杖竿影</div>
</p></div>
<div class='div-other'><a id='mulu3785' />
<p class='h2'>山行</p><p style="text-indent:0em" class="lg-abnormal"><div class='lg-row'>為愛千峯杳來從秋色過人宜末路少雲到斷橋多踈雨分梧竹香風出薜蘿欲尋橫錫處指點碧巖阿</div>
</p></div>
<div class='div-other'><a id='mulu3786' />
<p class='h2'>率諸子坐二師影堂守歲<span class='note-inline'>(<span class='corr'>己</span>夘)</span></p><p class="byline">釋明河</p><p style="text-indent:0em" class="lg-abnormal"><div class='lg-row'>侍立無言結想同如生二老坐軒中眼前法乳人三代嶺上香烟寺半空殘臘氣寒猶帶雪早梅春暖不因風探尋又是明朝事直到前峯有路通</div>
</p></div>
<div class='div-other'><a id='mulu3787' />
<p class='h2'>雜詩</p><p style="text-indent:0em" class="lg-abnormal"><div class='lg-row'>紺泉新出樹新栽一鏡天光石面開未掃<span class='corr'>卻</span>疑黃葉動不知今日是誰來</div>
</p><p style="text-indent:0em" class="lg-abnormal"><div class='lg-row'>愛行流水愛看松拄杖多情出每同記得夜來留坐處今朝不見白雲封</div>
</p><p style="text-indent:0em" class="lg-abnormal"><div class='lg-row'>急雨狂飈作怪聲如妖如鬼不分明青山即使連根拔只當乘舟附遠行</div>
</p><p style="text-indent:0em" class="lg-abnormal"><div class='lg-row'>客來不見看門犬日出方聞報曉雞漫向人情爭恰好從來只管自家齊</div>
</p><p style="text-indent:0em" class="lg-abnormal"><div class='lg-row'>盜滿江湖蝗滿天蕭蕭墟里帶炊煙虎丘山上中秋月只照生公不必圓</div>
</p><p style="text-indent:0em" class="lg-abnormal"><div class='lg-row'>石頭大小依山住流水東西看地行世上不平唯有我亂如春草踏還生</div>
</p><p style="text-indent:0em" class="lg-abnormal"><div class='lg-row'>五更鍾板最分明歷歷何曾錯一聲信是長安官馬路直前不走要橫行</div>
</p><p style="text-indent:0em" class="lg-abnormal"><div class='lg-row'>軟翻觔斗軟藏身總是區區非別人最快一時都放下洛陽橋上看迎春</div>
</p></div>
<div class='div-other'><a id='mulu3788' />
<p class='h2'>山中秋暮</p><p class="byline">釋慧浸</p><p style="text-indent:0em" class="lg-abnormal"><div class='lg-row'>凉飈吹不歇巖壑倐深秋道者心能定孤雲跡自幽水煙橫谷口霜葉滿谿頭只合蓮峯外相期鹿豕遊</div>
</p></div>
<div class='div-other'><a id='mulu3789' />
<p class='h2'>歲暮</p><p class="byline">釋通潤</p><p style="text-indent:0em" class="lg-abnormal"><div class='lg-row'>貧到無錐始是貧皮膚剝落露真身敢辭長者牛羊乘暫作經王蟣虱臣糞掃堆頭鋤小草蕅絲孔裏縳長人天西舊有蓮華寨一別空銷五十春</div>
</p><p style="text-indent:0em" class="lg-abnormal"><div class='lg-row'>不設町畦不立階自操杵臼自擔柴奪將束肚三條蔑換得還葱一隻鞵髭鬢儘教蒼白亂神情未許雪霜埋石頭已朽蘆根死留取空名挂斷崖</div>
</p><p style="text-indent:0em" class="lg-abnormal"><div class='lg-row'>流水潺潺隔院墻春風曾未到筠房鳥行雪路留寒跡花壓冰簾落凍香早起半盂蓮肉飯倦來一盞橘皮湯林間且喜無相識日日乘頭坐板牀</div>
</p></div>
<div class='div-other'><a id='mulu3790' />
<p class='h2'>有感</p><p style="text-indent:0em" class="lg-abnormal"><div class='lg-row'>眼倦睛皆鈍唇勞齒漸空偶看霜草白轉惜露花紅萬事留身後殘生寄夢中不知朽衰骨可得葬谿東</div>
</p></div>
<div class='div-other'><a id='mulu3791' />
<p class='h2'>有所思</p><p style="text-indent:0em" class="lg-abnormal"><div class='lg-row'>日出有定時人出無定處除<span class='corr'>卻</span>賣笟籬不必下山去</div>
</p></div>
<div class='div-other'><a id='mulu3792' />
<p class='h2'>新秋</p><p class="byline">釋方擇</p><p style="text-indent:0em" class="lg-abnormal"><div class='lg-row'>草暗簷前螢火稀樹間孤鳥宿還飛空庭坐久宵將半不畏寒生露濕衣</div>
</p></div>
<div class='div-other'><a id='mulu3793' />
<p class='h2'>汾湖述懷</p><p class="byline">釋通豫</p><p style="text-indent:0em" class="lg-abnormal"><div class='lg-row'>夾山老人閒不徹見聞蹤跡各冺絕水鄉高挂一帆平順逆灘頭[書-曰+皿]履渉時流空向色聲尋只見寒潮堆白雪那知大地一毫頭放去收來明歷歷自纏自縛弄精魂迷處尋迷迷何極請看徧野髑髏枯換了皮囊自不識</div>
</p></div>
<div class='div-other'><a id='mulu3794' />
<p class='h2'>為印師設夜供偶然作</p><p class="byline">王世貞</p><p style="text-indent:0em" class="lg-abnormal"><div class='lg-row'>適聞印師歸咄嗟供草具燕筍斵春雲狗<span class='corr'>杞</span>吠朝露辛香溢楚芹柔甘調薯蕷徐進宜城粥玉脂戀湘著何必五鼎烹所得良已飫回思鵠形子半菽猶未固一甘縱足快萬古誰為度與汝誦五觀毋為口腹誤</div>
</p></div>
<div class='div-other'><a id='mulu3795' />
<p class='h2'>有薦新蠶豆櫻桃麥蠶者邀印師共嘗之戲成一章</p><p style="text-indent:0em" class="lg-abnormal"><div class='lg-row'>麥秋麥作蠶蠶月蠶名豆豆作綠珠圓蠶似碧玉皺家老憫我饞傾筐前為壽櫻桃况初熟可以佐春酎念無水晶盤瀉自翡翠袖野人欣及新儉歲享慚厚印師獨不然入口如傾溜天厨與貧里等付一飽後迦葉須菩提妄心分去就</div>
</p></div>
<div class='div-other'><a id='mulu3796' />
<p class='h2'>月來不能盡<span class='corr'>卻</span>酒而數有致黃魚饌者擬齋月斷之成此二律</p><p style="text-indent:0em" class="lg-abnormal"><div class='lg-row'>首夏清和節江鄉櫻筍餘時〃呼白墮頓頓食黃魚謬忝道人服虛迴刺史車未論他日事捫腹定何如</div>
</p><p style="text-indent:0em" class="lg-abnormal"><div class='lg-row'>捨家成底事對案獨何心未斷柴桑酒翻愁絲竹音門人議糖蟹少婦<span class='corr'>卻</span>鮮禽從此清齋約饑膓任自吟</div>
</p></div>
<div class='div-other'><a id='mulu3797' />
<p class='h2'>弇園雜咏四十三首之六</p>
<div class='div-other'><a id='mulu3798' />
<p class='h3'>清凉界</p><p style="text-indent:0em" class="lg-abnormal"><div class='lg-row'>步屧脩竹林銀橋佛廬<span class='corr'>淨</span>灑然忽清凉是境還非境</div>
</p></div>
<div class='div-other'><a id='mulu3799' />
<p class='h3'>契此巖</p><p style="text-indent:0em" class="lg-abnormal"><div class='lg-row'>契此不彌勒此像非契此許大須彌山收置一囊裏</div>
</p></div>
<div class='div-other'><a id='mulu3800' />
<p class='h3'>梵音閣</p><p style="text-indent:0em" class="lg-abnormal"><div class='lg-row'>夜半海潮音松風竅天籟我亦從中證非惟觀自在</div>
</p></div>
<div class='div-other'><a id='mulu3801' />
<p class='h3'>百衲峯</p><p style="text-indent:0em" class="lg-abnormal"><div class='lg-row'>大似百衲僧卻顧僧雛語其語了不聞低頭似相許</div>
</p></div>
<div class='div-other'><a id='mulu3802' />
<p class='h3'>碧蓮池</p><p style="text-indent:0em" class="lg-abnormal"><div class='lg-row'>世尊蓮正青遠公蓮自白爾向青白間別作天水碧</div>
</p></div>
<div class='div-other'><a id='mulu3803' />
<p class='h3'>墨池</p><p style="text-indent:0em" class="lg-abnormal"><div class='lg-row'>書不如右軍何煩使池墨唯將用洗心能使<span class='corr'>淨</span>業白</div>
</p></div></div>
<div class='div-other'><a id='mulu3804' />
<p class='h2'>弇園雜題八絕之二</p>
<div class='div-other'><a id='mulu3805' />
<p class='h3'>西歸津</p><p style="text-indent:0em" class="lg-abnormal"><div class='lg-row'>佛日瞻依咫尺其奈波羅乏船藉令折蘆北渡何似隻履西還</div>
</p></div>
<div class='div-other'><a id='mulu3806' />
<p class='h3'>廣心池</p><p style="text-indent:0em" class="lg-abnormal"><div class='lg-row'>莫欺方池一畹對爾胸中廓然平吞雲夢八九別有世界三千</div>
</p></div></div>
<div class='div-other'><a id='mulu3807' />
<p class='h2'>用晦以三寸篋貯金字佛經咒二十餘卷精工之甚感而賦謝</p><p style="text-indent:0em" class="lg-abnormal"><div class='lg-row'>函端舍利發知爾不成空老眼粗能辨僧繙未易終真文玄奘熟梵字阮咸工大類　龍藏收來一缽中</div>
</p></div>
<div class='div-other'><a id='mulu3808' />
<p class='h2'>戲章仲玉寫楞嚴經且用自解</p><p style="text-indent:0em" class="lg-abnormal"><div class='lg-row'>要君日日寫楞嚴曇<span class='corr'>[石*襄]</span>村頭損素縑夜望神光生口角朝疑舍利吐毫尖行歌劍客緱將蒯調笑書生舌欲黔真箇法門無一字五千函卷是誰添</div>
</p></div>
<div class='div-other'><a id='mulu3809' />
<p class='h2'>徐大宗伯以佛語見訊倚韻和之</p><p style="text-indent:0em" class="lg-abnormal"><div class='lg-row'>老來離欲正中偏差勝耆婆始上天漏盡尚餘迦葉舞慈深寧愛辟支禪開椷罔象欣珠得倚杖長庚配月懸悔不乞公祠部牒也堪將換沃州田</div>
</p></div>
<div class='div-other'><a id='mulu3810' />
<p class='h2'>夜聽印師禮誦走筆偶成</p><p style="text-indent:0em" class="lg-abnormal"><div class='lg-row'>街鼓初停香篆寒唄聲那為雨聲闌彌陀界遠疑城近慈氏宮深外院寬正念可爭無念好非心還較即心難道人別有安身處準擬清晨叩懶殘</div>
</p></div>
<div class='div-other'><a id='mulu3811' />
<p class='h2'>臥病同舍弟於小祗園棲止承淳父以法語見示率爾裁答</p><p style="text-indent:0em" class="lg-abnormal"><div class='lg-row'>自緣衰相現敢學<span class='corr'>淨</span>名身室總無天女經惟對世親空花來處失池草幻餘新解作門中語君非第二人</div>
</p></div>
<div class='div-other'><a id='mulu3812' />
<p class='h2'>自警</p><p style="text-indent:0em" class="lg-abnormal"><div class='lg-row'>飲光跡樂章形天舞干戚業從定中現死作生時劇習氣苟尚存窮刼猶未息所以西竺言蕩然<span class='corr'>淨</span>八識而我獨胡為苦搜紙上跡淺或解焚誦粗能節衣食忽起人我相紛紛填胸臆雖或祛之早猶恐中伏匿猋風突如來吹入羅剎國惡固不可為善亦竟何益善惡了不思如如湛常寂</div>
</p></div>
<div class='div-other'><a id='mulu3813' />
<p class='h2'>歲暮即事雜言六章之二</p><p style="text-indent:0em" class="lg-abnormal"><div class='lg-row'>七尺虎軀將自言能學道舌底吐蓮花心頭發殘燒東家怨除目西家盻邸報欲出中既熱欲處唇亦燥何似兩不關蘧〃睡一覺</div>
</p><p style="text-indent:0em" class="lg-abnormal"><div class='lg-row'>衝寒褁頭出剝啄何太緊徵施勝徵稅責文如責進財枯思復竭拒之則不忍何不焚筆研深山採薇菌慳心久已無名根或難盡</div>
</p></div>
<div class='div-other'><a id='mulu3814' />
<p class='h2'>後雜言六首之二</p><p style="text-indent:0em" class="lg-abnormal"><div class='lg-row'>朝禮觀世音夕禮阿彌陀不願乘金臺不願產蓮花聊以銷宿憯攝心使不它貴人背相笑禪者面譏訶我亦不敢言自問各如何</div>
</p><p style="text-indent:0em" class="lg-abnormal"><div class='lg-row'>由來大乘地不踏小乘逕滿口說大乘何曾有一證或請丞相田或借中涓柄開筵珊瑚擁發篋黃金迸未必小乘人肯作大乘行</div>
</p></div>
<div class='div-other'><a id='mulu3815' />
<p class='h2'>用韻自警</p><p style="text-indent:0em" class="lg-abnormal"><div class='lg-row'>寂爾當春晝怳然現余過僅曉身外師不識師中我逞筆亡所裁幾復釀語禍迴塗塗轉迷蹈海海仍苦所執但空花而乃希真果俯慚抖擻念仰愧慈悲父名欲一線牽百諐成子母搜之若微細任之終失墮真一苟有虧畢生莫能補冉冉崦嵫照沉沉北邙土不解去日愁為昧來時路試一喚王生王生必回顧惺惺與昏昏兩反當兩助於此尚因循聖賢莫能度</div>
</p></div>
<div class='div-other'><a id='mulu3816' />
<p class='h2'>有感</p><p style="text-indent:0em" class="lg-abnormal"><div class='lg-row'>轉輪聖王招不起閻羅老子呼即去人言此去無奈何我道死處為生處若縣僅開榮辱根竺乾始究去來趣記取湛然一點圓莫遣枯藤束枯樹</div>
</p></div>
<div class='div-other'><a id='mulu3817' />
<p class='h2'>甫爾逍遙偶得陸司空與繩數行坐客因舉吳門詩語一笑賦此</p><p style="text-indent:0em" class="lg-abnormal"><div class='lg-row'>[婁*殳]弓甌脫一蝸廬老去生涯自有餘但飽何須香積飯得閒能厭惠陁書師教忍辱波羅蜜代有同生蔑戾車<span class='corr'>卻</span>是山僧多伎倆此身聾瞽不妨渠</div>
</p></div>
<div class='div-other'><a id='mulu3818' />
<p class='h2'>感事</p><p style="text-indent:0em" class="lg-abnormal"><div class='lg-row'>白簡彷徨尋所之入山不深復何辭世人煮鶴寧一事而我雕䖝亦少時多聞比丘結未斷求名菩薩緣當遲怨生轉作善知識咀口懺<span class='corr'>卻</span>波羅夷</div>
</p></div>
<div class='div-other'><a id='mulu3819' />
<p class='h2'>入秋無事案頭偶有紙筆隨意輙書如風掃葉不倫不理故曰雜題<span class='note-inline'>(三十首之十三)</span></p><p style="text-indent:0em" class="lg-abnormal"><div class='lg-row'>事在名教中理在名教外事理兩無渉於中得自在</div>
</p><p style="text-indent:0em" class="lg-abnormal"><div class='lg-row'>上智與狂愚俱能奪造化唯有中根人隨緣作榮謝</div>
</p><p style="text-indent:0em" class="lg-abnormal"><div class='lg-row'>東林咫尺地陶然四方樂<span class='corr'>卻</span>笑柴桑翁斷酒有何惡</div>
</p><p style="text-indent:0em" class="lg-abnormal"><div class='lg-row'>阿難縱強記何如周利槃伽陀無一句調息入泥丸</div>
</p><p style="text-indent:0em" class="lg-abnormal"><div class='lg-row'>快如久繫人忽遘獨角赦不作謝臨川矯首白蓮社</div>
</p><p style="text-indent:0em" class="lg-abnormal"><div class='lg-row'>一把茅蓋頭兩盂陳脫粟笑殺頂生王到了不知足</div>
</p><p style="text-indent:0em" class="lg-abnormal"><div class='lg-row'>西有華胥國北有拘盧洲那堪此中住耐可少時游</div>
</p><p style="text-indent:0em" class="lg-abnormal"><div class='lg-row'>十三十八月清光濯毛髮真境苟不虧從人指圓缺</div>
</p><p style="text-indent:0em" class="lg-abnormal"><div class='lg-row'>秋聲不解愁偶叶愁人意任使將愁來無愁與相會</div>
</p><p style="text-indent:0em" class="lg-abnormal"><div class='lg-row'>大毀彌天來今生夙生事差勝買虛名尸居長抱愧</div>
</p><p style="text-indent:0em" class="lg-abnormal"><div class='lg-row'>調達丈五身刼火燒不息一生無所為與佛作功德</div>
</p><p style="text-indent:0em" class="lg-abnormal"><div class='lg-row'>趙州柏樹子強半賺人死脫得葛藤纏走入虀甕裡</div>
</p><p style="text-indent:0em" class="lg-abnormal"><div class='lg-row'>雖云<span class='corr'>卻</span>五辛叚食猶自寬要和禪悅味不在歡喜丸</div>
</p></div>
<div class='div-other'><a id='mulu3820' />
<p class='h2'>即事</p><p style="text-indent:0em" class="lg-abnormal"><div class='lg-row'>出語膾一世不受兒軰悅總為般若河雅無文字筏</div>
</p><p style="text-indent:0em" class="lg-abnormal"><div class='lg-row'>聖如薄伽梵狂如阿闍世順逆雖有殊從兒得初地</div>
</p></div>
<div class='div-other'><a id='mulu3821' />
<p class='h2'>雜言十章之二</p><p style="text-indent:0em" class="lg-abnormal"><div class='lg-row'>維摩默不語迦葉笑仍㣲此意誰能會悠然見道機百千萬偈後四十九年非若有雲門棒能令狗子肥</div>
</p><p style="text-indent:0em" class="lg-abnormal"><div class='lg-row'>七情聊試勘唯愛覺難論已自傍倫物兼之有我根摶沙一以結歸路遂長昏是故雙林叟功成始報恩</div>
</p></div>
<div class='div-other'><a id='mulu3822' />
<p class='h2'>口號十首之七</p><p style="text-indent:0em" class="lg-abnormal"><div class='lg-row'>儒童本來菩薩大覺亦是金仙其奈兒孫合閙與說無始根緣</div>
</p><p style="text-indent:0em" class="lg-abnormal"><div class='lg-row'>維摩夜來病熱千言萬言不休偶然剎那閉口坐斷天下舌頭</div>
</p><p style="text-indent:0em" class="lg-abnormal"><div class='lg-row'>玄奘欲從西返道遇達摩東歸我已盡黜義相百篋千像何為</div>
</p><p style="text-indent:0em" class="lg-abnormal"><div class='lg-row'>香積缽底分飯趙州罏頭噇茶喫了依然不會問着只索瞞他</div>
</p><p style="text-indent:0em" class="lg-abnormal"><div class='lg-row'>趙州行腳亦得寒山散聖也奇五葉莫嫌零落五位已自支離</div>
</p><p style="text-indent:0em" class="lg-abnormal"><div class='lg-row'>講座清凉䟽鈔禪宗臨濟評唱不論伎倆有無見了先喫十棒</div>
</p><p style="text-indent:0em" class="lg-abnormal"><div class='lg-row'>易擲千金入海難拋萬卷填胸未敢望他乾慧且求暫落頑空</div>
</p></div>
<div class='div-other'><a id='mulu3823' />
<p class='h2'>有感<span class='note-inline'>(四首之三)</span></p><p style="text-indent:0em" class="lg-abnormal"><div class='lg-row'>人云舉頭八座我曉失足三途開籠故憐鸚鵡倚杖或聽鷓鴣</div>
</p><p style="text-indent:0em" class="lg-abnormal"><div class='lg-row'>漸踈青州從事頗倦子墨客[夕*即]心事栽松道者門風泄[桓-旦+(亞-二)]先生</div>
</p><p style="text-indent:0em" class="lg-abnormal"><div class='lg-row'>出逢野人爭席歸覩山鳥銜花無妨<span class='corr'>淨</span>行居士是否禪那作家</div>
</p></div>
<div class='div-other'><a id='mulu3824' />
<p class='h2'>長夏無事避暑山園景事所會即成微吟得二十絕句<span class='note-inline'>(錄四首)</span></p><p style="text-indent:0em" class="lg-abnormal"><div class='lg-row'>北牕高枕便羲皇佳景無多畏景長爭似儂家祗樹苑六時何處不清凉</div>
</p><p style="text-indent:0em" class="lg-abnormal"><div class='lg-row'>寶閣蓮花法像新垂楊拂水四無塵那知咫尺清冷外便有泥連火宅人</div>
</p><p style="text-indent:0em" class="lg-abnormal"><div class='lg-row'>有人相過說無生須斷人間利與名畢竟尚殘名利字不如支枕聽鸎聲</div>
</p><p style="text-indent:0em" class="lg-abnormal"><div class='lg-row'>一閣中安兩藏書當時有諍未同居若教勘破西來意紫氣東行也不虛</div>
</p></div>
<div class='div-other'><a id='mulu3825' />
<p class='h2'>寓懷<span class='note-inline'>(三十首之第十七第二十二)</span></p><p style="text-indent:0em" class="lg-abnormal"><div class='lg-row'>四大偶然合六塵遂緣生幻心從茲起空華竟何形執幻既為滅離幻亦無成積漸由奢摩既得不可名萬動順其軌杳然空中澄定靜與寂感吾聞之孔經</div>
</p><p style="text-indent:0em" class="lg-abnormal"><div class='lg-row'>西方有聖人自然坐蓮花跏趺黃金相下照干恒沙莊嚴先帝釋紛詭諸藥义種種明心地安在闘毗夸奈何浮屠教土木被諸華求因還生障積幻遂成魔智士達其根愚者將奈何</div>
</p></div>
<div class='div-other'><a id='mulu3826' />
<p class='h2'>送張幼于扶侍還越舅家因檀施諸寺</p><p style="text-indent:0em" class="lg-abnormal"><div class='lg-row'>寧親為令子似舅即賢甥我有王維句重貽張仲行玉看家宅相花作板輿程峯色兩高紫松陰九里清忘憂行際草惜別夢中荊鈿寶施貧域篦金引化城莫深慈母慮斟酌錦囊輕</div>
</p></div>
<div class='div-other'><a id='mulu3827' />
<p class='h2'>園居雜興六首之一</p><p class="byline">顧大典</p><p style="text-indent:0em" class="lg-abnormal"><div class='lg-row'>香鐙清<span class='corr'>淨</span>儼禪居一箇蒲團數卷書屏肉斷葷方佞佛起來和雨摘園蔬</div>
</p></div>
<div class='div-other'><a id='mulu3828' />
<p class='h2'>病目晝寢忽得惡夢賦此觧之</p><p style="text-indent:0em" class="lg-abnormal"><div class='lg-row'>身心本如幻誤執塵緣相譬彼空中華翳者自迷妄幻華本空虛無相亦無色猶如夢醒時了然不可得</div>
</p></div>
<div class='div-other'><a id='mulu3829' />
<p class='h2'><span class='corr'>淨</span>土</p><p class="byline">釋明誠</p><p style="text-indent:0em" class="lg-abnormal"><div class='lg-row'>寶繩界地絕縱橫剎剎何須躡屩行况是頻伽音韻好衝開碧落紺雲晴</div>
</p><p style="text-indent:0em" class="lg-abnormal"><div class='lg-row'>閻浮客邸幾多時早辦舂糧勿少遲世界右旋香水海鷦鷯何事戀枯枝</div>
</p><p style="text-indent:0em" class="lg-abnormal"><div class='lg-row'>清梵聲流白社門一花遙供十虛尊月臨寒水涵秋碧翠葉田田浸蕅根</div>
</p><p style="text-indent:0em" class="lg-abnormal"><div class='lg-row'>香罏瀑布望匡廬山頂白雲千頃餘最是遠公開社後六時鐘磬下村墟</div>
</p></div>
<div class='div-other'><a id='mulu3830' />
<p class='h2'>懷<span class='corr'>淨</span>土</p><p style="text-indent:0em" class="lg-abnormal"><div class='lg-row'>西望迢迢是故家智人寧肯落天涯清流已泛慈航去險岸何時信櫓加共命音中聞般若芬陀葉上見僧伽夕陽懸鼓歸心處別有金光爛彩霞</div>
</p></div>
<div class='div-other'><a id='mulu3831' />
<p class='h2'>擬寒山</p><p class="byline">釋明誠</p><p style="text-indent:0em" class="lg-abnormal"><div class='lg-row'>夜臥晨復起經暄又過寒不思千刼苦只取暫時歡碌碌求名利明珠<span class='corr'>博</span>彈丸厲風花欲盡仔細請君看</div>
</p></div>
<div class='div-other'><a id='mulu3832' />
<p class='h2'>勵志</p><p style="text-indent:0em" class="lg-abnormal"><div class='lg-row'>入門謬着水田衣多病人間乞食稀乍可掉頭聊脫俗敢言徹骨盡忘機六塵聚<span class='corr'>沫</span>同湍急三毒浮雲似鷁飛潦倒至今曾未瞥玉函金字更相違</div>
</p></div>
<div class='div-other'><a id='mulu3833' />
<p class='h2'>和傳荗苑秪園春雪次韻</p><p class="byline">孫七政</p><p style="text-indent:0em" class="lg-abnormal"><div class='lg-row'>一片閒雲自可依從來吏隱不相違河陽未覩千花發給苑先看六出飛夜月照來空即是春風消去色還非惟憐白雪歌成後雙樹蕭蕭即紫薇</div>
</p></div>
<div class='div-other'><a id='mulu3834' />
<p class='h2'>靜會禪心有感</p><p style="text-indent:0em" class="lg-abnormal"><div class='lg-row'>可憐世網與情塵欺盡悠悠今古人身計總成三點誤心詮始信一空真閒看遠岫雲無礙靜愛牕虛月自親謝監不須投白社在家還復了迷津</div>
</p></div>
<div class='div-other'><a id='mulu3835' />
<p class='h2'>繡佛齋口占代偈</p><p style="text-indent:0em" class="lg-abnormal"><div class='lg-row'>從教雙鬢日相侵乞得如來義漸深白玉光中看世界青蓮色內<span class='corr'>淨</span>閒心</div>
</p><p style="text-indent:0em" class="lg-abnormal"><div class='lg-row'>分明幻海託浮因妄處纔離即是真朗月獨懸空寂境紅塵不渉渡迷津</div>
</p></div>
<div class='div-other'><a id='mulu3836' />
<p class='h2'>看師子林禪書聽姜生琹</p><p class="byline">王叔承</p><p style="text-indent:0em" class="lg-abnormal"><div class='lg-row'>眼在禪經耳在琴可能聽字復觀音箇中覔得真消息笑殺西來一片心</div>
</p></div>
<div class='div-other'><a id='mulu3837' />
<p class='h2'>題焦山寺霽上人虎丘採茶圖卷</p><p style="text-indent:0em" class="lg-abnormal"><div class='lg-row'>片帆飛破虎丘烟載得中泠第一泉穀雨欲來花未盡江南無數采茶船</div>
</p></div>
<div class='div-other'><a id='mulu3838' />
<p class='h2'>實公牕前竹數莖娟秀可愛坐對移日風水家謂為忌將盡翦去予聞而惜之作詩貽公焉</p><p style="text-indent:0em" class="lg-abnormal"><div class='lg-row'>吾非愛我姿娟秀向在清光人影舊終食雖難飽客餐經年已分同君瘦不爭淚結粉痕枯忍見明月辭翠袖感君信厚少拘忌莫怨斯人為固陋</div>
</p></div></div>
<p class='juan'>吳都法乘卷第二十九終</p>
</div><!-- end of div[@id='body'] -->
</body></html>