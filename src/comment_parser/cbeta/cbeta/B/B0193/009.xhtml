<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu629' />
<p class='juan'>吳都法乘卷第九</p><p class="byline">吳江周永年撰</p>
<div class='div-other'><a id='mulu630' />
<p class='h1'>表剎篇</p><p style="margin-left:2em">死而不朽是名為壽神既長存氣亦相守有設利羅精凝堅久若窣堵波基隆勢陡拾級登梯隨方闢牖俯視殿閣直上牛斗述寶剎第九</p>

<div class='div-other'><a id='mulu631' />
<p class='h2'>太祖高皇帝御製瑞光塔贊</p><p>大智力人性定心方穩首陵穹脊骨純鋼瞑目而逝餘灰塔藏信有之乎靈明常存午夜放光</p>
</div>
<div class='div-other'><a id='mulu632' />
<p class='h2'>宋時板榜</p><p>本院有古塔一所崇寧四年重修於塔上現五色光是時闔郡官兵士民咸得觀覩盖緣　上祝　皇帝　宸筭當年四月十四日恭奉　聖旨特賜塔名天寧萬年寶塔應差科占拘　恩例與諸州郡天寧天慶寺觀並同永久放免</p>
<p style="margin-left:1em">此榜現存瑞光寺每行六字大書精刻據寺僧云萬曆初江陵相當國行丈量法本寺以此榜送郡邑騐視得免盖異代猶賴其庇護云</p>
</div>
<div class='div-other'><a id='mulu633' />
<p class='h2'>瑞光塔院贊</p><p class="byline">虞集</p><p>大修行人本覺明了脚跟之下十日並照信功德母眾聖伴繞大寂定光恒住佛表</p>
</div>
<div class='div-other'><a id='mulu634' />
<p class='h2'>圍城中登瑞光塔望舊游諸山</p><p class="byline">姚廣孝</p><p>寶塔作登臨靈焱蕩夕陰故山俱對眼此日獨遊心遠水勞歸揖長空倦去禽自非嬰世難何不遂幽尋</p>
</div>
<div class='div-other'><a id='mulu635' />
<p class='h2'>捨銅龜子文</p><p class="byline">蘇軾</p><p>蘇州報恩寺重造古塔諸公皆捨所藏舍利余無舍利可捨獨捨盛舍利者敬為四恩三有舍之故人王頥為武功宰長安有修古塔者發舊葬得之以遺余余藏私印成壞者有形之所不免而以藏舍利則可以久藏私印或速以壞貴舍利而賤私印樂久存而悲速壞物豈有是哉余其并是捨之</p>
</div>
<div class='div-other'><a id='mulu636' />
<p class='h2'>重修報恩寺寶塔記</p><p class="byline">陳琦</p><p>吳城大剎最古而名著者惟報恩賢首講寺寺剏於吳大帝赤烏初年而塔則肇於蕭梁時凡十一級屢堕刼灰至宋紹興間沙門大圓僅成九級即今塔是也然歷歲既遠峻峙亭毒風摧雨擊易就隤毀過者興嗟弘治庚申知吳縣鄺侯璠命僧德壽鳩工修葺且戒諸人勿撓其事未久德壽示寂眾舉僧德吳道充宗恩司之洎善士倪道完復相其役各恊乃心不憚勞勩若見若聞悉上喜躍於是大姓割其財小夫奏其力銖積寸累總費萬餘緡經始於是年五月明年是月乃底於成易腐堅為增新去舊珠頂光茫金繩交絡白蜃外飾丹梯上通像設莊嚴天神森衛闌楯旋繞層層如一風鐸之聲聞乎四境夜燈之燄燭乎半空[(厂@((既-旡)-日+口))*頁]不雄哉諸僧以興修之功不易皆賴侯外護之力不可無文用昭永遠乃持其所述本末謁文於予按佛氏之說釋迦說法於靈山多寶佛塔從地湧出為作證明及其入滅留舍利八斛四斗為浮圖八萬四千遍滿娑婆利樂羣品此塔之繇興也若今之塔蘇文忠公曾施銅龜以藏舍利於中想八萬四千之一也我　國家神道設教仁壽躋民而亦妙嚴寶乘無乃象教之功易感蠢愚之善心也哉茲塔之偉麗觀者起敬可以住持佛法鞏固　皇圖為東南塔院之冠冕矣但今之學佛者或離乎真或蔽乎物高者為名下者為利餘波末流無所不至而佛法㣲矣德昊輩必不若是其得義以了心者乎因請記并序其事而警之且以告後之同志者嗣而葺之庶斯塔之不朽也</p>
</div>
<div class='div-other'><a id='mulu637' />
<p class='h2'>吳郡北寺重修九級浮屠記</p><p class="byline">王世貞</p><p>原夫窣堵波之昉肇也如來示寂雙樹之間闍維不燼皆成舍利上而帝釋梵天下至拘尸摩竭咸搆層剎以示瞻依爰及弟子鶖眼慶喜之倫雖等級小殊而供養臚次漢明之季則摩騰標幟於洛陽孫氏之初則康會著祥於江左古語所述經來白馬教盛赤烏殆非虛也當是時孫之乳母陳有宅於吳郡城之艮隅擬舍為寺而仲謀信心方熾大捐國帑以成厥功鬱作雄剎後有僧正慧者別創窣堵波十一層於殿之右方迨千餘歲而不戒於火宋元<span class='corr'>豐</span>中善信比丘及諸大檀越合謀新之且曰後分經載如來十三層辟支減二而因緣經則謂如來八辟支七夫數窮於九九之可也盖緒成而感舍利之瑞學士蘇軾以所藏古銅龜奉之而為之志自是稱壯觀者數十年未幾而遘金狄之難復委之火紹興末頭陀大圓復一新之垂四百年而復不戒於火其上三層與中之幹柱蕩為煨燼縉紳大夫故嚴太保恪顧太僕存仁今錢司寇邦彥郭光祿仁及大婆羅門俞賓輩感形家言發希有念將鼎新之而貲用不繼善信稀簡有山僧性月者清<span class='corr'>淨</span>少欲精勤自勵六時皈命一鉢不私聞而慨然請任其役延禮坐主朗公為一大眾開首楞嚴襯施雖㣲漸有至者甫謀樹架而工師驕焉故昂其直以相要苦有游僧曰南山如金者自伏牛來遶塔頂禮而歎性月故識之讙曰事濟矣請一切受署如金初無所難易架搆之工十未二三即挺身木杪指揮羣役小間即為廣說因果辨辭泉湧或㦸雙肘或翹一足猿跂鳥掛踔厲若飛嘗一傾滑而墜眾謂立縻碎矣去地丈許蹔騰而上尋理舊談面不改色乃共咋指以為神人檀施雲集如金復手自料理分功役作往往兼數人凡九閱歲而始成為工三萬餘為木石甓堲之費直金萬餘高三十七丈延袤二十八丈八尺雖九級之尊[母-(、/、)+〡]改舊觀而壯麗奓鉅儼然若攬化人之<span class='corr'>袪</span>而造天中矣如金又能賈其餘力化造能仁丈六金像及圓通妙相慈氏應身種種悉偹自是不能以其名隱而漕使者符攝俾主寶應湖隄緣如金意難之業已不可止遂示微疾而逝其徒之住持茲剎者追感無已俾居士記其略於堅珉居士少嘗讀史至齊梁魏隋間見天下波靡於西竺之教盡發齊民之蓋藏而糜爛之金碧宇舍文繡土木疑其蕩而亡所莭得達磨有漏小果之一語以為快然至梁武之末契折蘆渡江面壁嵩少魏之女主亦嘗再使問存當時永寧之剎上徹霄漢下窮黃泉吞若同參者八九而未聞有所風止者何也盖以實引冠達而以權聽胡媚也此所以待中智下根之異也破相盡於大鑒即心標自寂公夙慧之士一時為之穎脫而百丈繼之別樹法堂不立佛殿丹霞燒木佛以禦寒玉泉書祖名於犢鼻乃至有盡撤諸佛投之水火而即師子坐設臯比者曰佛菩薩假名也西方假地也天堂地獄假設也今夫律者人之所不樂受也財者人之所不樂捐也非有甚畏於彼者未有能去而就此者也今天下之號為叢林者眾矣然往往創自六季及唐至宋若元而復者有之矣創者何寡也其在於今則[母-(、/、)+〡]論創而復也因而餙之者非宮掖之重則大璫醝賈耳於齊民何寡也非古財力之獨易而今之獨艱也其權屈於實實之不足而權亦因以冺故也嗟乎冠達而前尊佛之跡而迷其心百丈而後得佛之心而絀其跡跡絀而心存此其重奚啻倍蓰然而能使佛之教日凌夷而不振者亦一濫觴也夫以吾郡之一窣堵波於佛事至猥小耳以如金之為幻而使人　之苟有所就其功德亦至渺淺耳然使闡提之眾因而有所提策振怠而為警破恡而為施閭左之金錢粟帛不去而之狹斜改陸博游冶闘訟之業而皈善地者非亦末法之一助也耶諸公又為言郡以推聞天下其勢盤紆若龍而茲窣堵波實為之尾前者災民為之謠曰龍無尾雨不起今茲大有利哉則非居士所與知也</p>
</div>
<div class='div-other'><a id='mulu638' />
<p class='h2'>入郭過南湖望報恩浮屠</p><p class="byline">高啟</p><p>雨過春陂柳浪香布帆歸晚怕斜陽漁人為指江城近一塔舡頭看漸長</p>
</div>
<div class='div-other'><a id='mulu639' />
<p class='h2'>元日登北寺塔時重修落成</p><p class="byline">張鳳翼</p><p>雞辰風日愜招尋雁塔岧嶤試一臨二梵果中應是福百年刼後再成林城懸北斗開天象標出西湖接地陰欲向上方題姓字躋攀不覺入雲深</p>
</div>
<div class='div-other'><a id='mulu640' />
<p class='h2'>北寺浮圖<span class='note-inline'>(有序)</span></p><p class="byline">范惟一</p><p style="margin-left:2em">寺在吳城臥龍街上浮圖九級制甚鉅麗相傳創造於孫吳新於隋唐再新於趙宋所謂蘇端明施金龜以藏舍利即其所也正德壬申燬於火嘉靖間方僧如金募財復新之如金多異術走木末若飛鳥余嘗目覩云</p>
<p>臥龍靈氣湧浮圖九級毫光散五湖拔地高標雲幄麗接天寶樹相輪孤孫吳灰刼經興廢學士金龜任有無見說如金多異術總因象教鞏南都</p>
</div>
<div class='div-other'><a id='mulu641' />
<p class='h2'>數年前北寺塔重修近復見正虎丘佛閣二事俱絕奇惜無好事者勒石紀之因述其槩并寓所感</p><p class="byline">張鳳翼</p><p>通衢城中臥龍似北寺浮圖龍尾起一朝不戒罹熒惑萬里雲霄失龍尾當時崢嶸那復然行道蘧除歎成毀異僧躡屩何處來身掃刼灰忽經始猿猱攀援未足奇鸛鶴成巢差可擬眾材奚營若湧潮羣工不鳩如聚螘巨功落成還舊觀諸天光生舍利子屈指於今纔數年虎丘復見茲奇事崔嵬山閣日阽危大木難支欲傾圮計需檀越千黃金所得方沾一杯水欵門忽焉過梓人持引執杖符柳氏經營已入[(厂@((既-旡)-日+口))*頁]盻間眾人難之獨輕視從者環向僅八人視色聽言惟指使夜闌棟宇皆作聲朝來端莊直如夫胡然而欹胡然直使鬼為之固如此神奇詭秘不可知僧誇佛力欣欣喜異僧示寂不再得梓人欲行或可止[(厂@((既-旡)-日+口))*頁]言借爾回天力為我黌宮正頹靡</p>
</div>
<div class='div-other'><a id='mulu642' />
<p class='h2'>玄亭閒話內一條</p><p class="byline">周錫</p><p>蘇城北寺浮圖火一書生夜半登樓見火如連環空中從東北來至浮屠火即起已而火滅其連環復從東北去</p>
</div>
<div class='div-other'><a id='mulu643' />
<p class='h2'>蘇郡虎丘寺修塔記</p><p class="byline">張益</p><p>虎丘寺有塔凡七級在絕頂故視他塔特高始建於隋仁壽九年當其掘地築基得舍利一人聞空中奏樂井之吼者三日虎丘既為蘇之勝地而塔之靈異又若此其來遊者不但欲遂登覽之樂且以致崇信之心焉寺凡屢燬塔固無恙洪武乙亥僧舍不戒於火寺焚延及浮圖永樂初住持法寶重搆殿宇而塔則專託寺僧寶林加葺之宣德癸丑火復作於僧舍浮圖又及於灾而加甚於昔焉住山定公南印慨然嘆曰是魔耶數乎不有廢也則何以興人能興所廢無他在其志之所立[(厂@((既-旡)-日+口))*頁]何如耳乃罄衣貲所有粗具材石既而巡撫侍郎周公郡守况公聞南印之有為也即捐己俸首助之郡人爭以財物來施由是材非美者繩墨不加石非堅者礱琢不及經始於正統丁<span class='corr'>巳</span>之春落成於戊午八月三日露盤初上白鶴數十廻旋塔頂久之乃去舍利之光連夕燭天既閱月復有紅白之光自塔頂出橫亘北斗之下靈異荐彰眾目所覩謂尤盛於塔之初建時也南印又因餘財創搆大雄殿丹碧交輝寔與塔稱惟前塔之重建也始發心於南印而力之所成就者多出於周况二公之樂施力於此者又因南印梵行內學高而且深有以動之也南印字味蘗南印號也盖為天界住持蒲室之孫樸菴之子禪泒傳自臨濟歷吳江之普濟湖之天聖蘇之承天住持今為郡僧綱司都綱僧臘踰七袠矣嘗承　召命較藏典於北京海印賜賚便蕃緇素致榮艷焉其徒永端斵石於寺求文以識其師重建是塔之由用示久遠予嘉南印有志於事而竟成也乃為書之石云</p>
<p>賜進士行在翰林院修撰承務郎姑蘇張益撰</p>
</div>
<div class='div-other'><a id='mulu644' />
<p class='h2'>登雲巖塔</p><p class="byline">沙門青芑</p><p>衷情殢幽欝登陟睇遐荒草滋饕宿雨林薄迴陽光雲颺產孤嶼鸝鳴㨿高岡圓吭如有得輕飈隨低昂澄江界天極欲濟豈無航睠時遇坎止韜迹事括囊志潔道詎昧時濟理自章世囂孰觧領朝營夕不忘先聖去已遠感抃空慨慷</p>
</div>
<div class='div-other'><a id='mulu645' />
<p class='h2'>塔影<span class='note-inline'>(虎丘十詠之一)</span></p><p class="byline">[(厂@((既-旡)-日+口))*頁]阿瑛</p><p>塔倚高標立樓深一竅虛海風吹勾影顛倒落方諸</p>
</div>
<div class='div-other'><a id='mulu646' />
<p class='h2'>虎丘塔王太史繩武同賦</p><p class="byline">袁襄</p><p>雁塔翔雲表龍宮湧寺心乘高冝眺望暇日與登臨山面支硎逼湖窺震澤深平生飛動意慷慨一狂吟</p>
</div>
<div class='div-other'><a id='mulu647' />
<p class='h2'>登虎丘浮圖</p><p class="byline">徐學謨</p><p>春色宜高望丹梯引睇遙金輪從地轉花雨颯風飄勢涌三天出雄看萬里朝無能生羽翼直欲駕扶搖</p>
</div>
<div class='div-other'><a id='mulu648' />
<p class='h2'>隔溪望[土*龠]影</p><p class="byline">周治</p><p>危影矗林杪幾層雲外浮望來仍地湧躋處擬天游香藹盡空界燈輝滿夜洲如何聊置足頫眺此清秋</p>
</div>
<div class='div-other'><a id='mulu649' />
<p class='h2'>橫山舍利靈塔銘</p><p class="byline">嚴德盛</p><p>竊以至理無言非言無以寄理玄蹤無體非體無以明蹤然則八十種好呈應身之妙三十二相表化質之妍至如獻土童兒聚沙稚子尚獲無窮之報猶成莫盡之因況撒身命重財崇諸聖業者矣但樹因之最無過起塔崇福之重詎甚建幢而銀青光祿大夫吳郡太守李顯者乃華陽杞梓江漢芳蘭夙布素誠少匡王國吐納風雷之際出處朱紫之庭縻爵峻於其身隆基茂於往葉溫良洽於郡國孝友睦於閨門建莭賛治張振化風門雖望族世載公卿安仁樂智之心無違終食謙明惠厚之德造次必存仍共獎勸郡部官人奉為皇帝皇后齊玉六宮眷屬各捨七珍同崇八福在郡城之西山頂上營起七層之寶塔以九舍利置其中金瓶外重石槨周護留諸弗朽遇刼火而不燒守諸不移漂刼水而不易時有龍華道塲比丘法首者嵗居齠齔即起踰城之心年將志學仍持航海之操自離親捨族三十許年洞識苦空明閑法要誠心內發冥夢外酬時聞此山是古之佛殿乃共於此所成斯勝業願寶鐸常搖法輪恒轉含生廻向　　歸心上通有頂之天傍及無邊之地同離生死之苦俱成湼槃之樂其辤曰</p>
<p style="text-indent:0em" class="lg-abnormal"><div class='lg-row'>相焉是滅法矣非生盖纏虛萃渴愛徒盈不無不有何體何名業風既息法水便清以茲勝地令德來持功施合矩化動成規如雲出岫狀月臨池清流不倦貽銘無疲虔心局體同歸共慕施彼七珍崇斯六度下被群品上資天祚萬福莊嚴千靈輔護少宣令聞特秀苗聚輪轉三有馳流六通獨善非德兼濟為功俱成法雨用息塵籠</div>
</p><p>大隋大業四年歲次戊辰九月辛未朔八日戊寅立銘吳郡司戶嚴德盛製文司倉魏瑗書</p>
</div>
<div class='div-other'><a id='mulu650' />
<p class='h2'>靈巖山新建磚塔記</p><p class="byline">孫承祐</p><p>吳靈巖山即古吳王夫差之別苑也太湖渺白涵其側虎丘點翠映其後自餘崗阜川瀆沃野土田環遶帶縈若視諸掌代遷人異倬為佛祠愚守藩之七祀也屬丙子歲冬先國妃居共氣之親鍾斷臂之禍詩人罔極聊可諭其哀素王尚右未足申其制繇是顯營雁塔冥助翟衣於山之椒累塼而就基其巖所以遠騫崩之患黜其材所以絕朽蠧之虞不揮郢匠之斤止運陶公之甓自於經始迨爾賀成凡九旬有六日仍以古佛舍利二顆親書金剛般若一編寘彼珍函藏諸峻級美歟上聳地以千仞塔拔山而九層巍巍下瞰於婆娑杳杳平觀於寥沉纔疑湧出或類飛來如日之升無遠弗届可以高擎天盖可以久鎮地輿實在報先妃之慈薦先妃之福也覺雲澄足定水澄心拂石仙衣尚為遊轉無垢佛土終正菩提抽毫直書用偹陵谷太平興國二年平江軍莭度使孫承祐</p>
</div>
<div class='div-other'><a id='mulu651' />
<p class='h2'>靈巖塔辨</p><p class="byline">馮翼</p><p>山志云宋太平興國二年藩臣孫承祐為姊錢王妃修冥福建塔九成藏古佛舍利二顆親書金剛般若經於峻級中記云不揮郢匠之斤止運陶公之甓乃磚塔也不知何年復搆以木邇燬於雷火者未知即是此塔否馮翼云宋所建之塔非令靈巖塔也凡古剎中小小建置必有記豈梁天監二年鑄塔缸建此拔地巍巍者竟無記乎如第一宮碑吳文定寬猶及見之今何在矣如圓照禪師無際之塔賜額於政和二年亦必有記今僅存碑額於荒蔓間歲久失據妄有指名卒非其實也按宋塔記云九級今七級一誤也不揮郢匠之斤止運陶公之甓則無木矣茲於萬曆間雷火自級中熾熖三日夜而鐵缸始墜則自下至上皆木也與不揮郢斤不合二誤也記云藏古佛舍利二顆金剛經一卷而佛牙不載入記豈佛牙不足鎮塔何灰燼中木篋得存偏著靈異三誤也梁天監二年鑄塔缸已有明徵則宋記宜云某年某人建某年某人重修不曰修而曰建四誤也記云賀成凡九旬有六日若如許巍巍之工定需經歲豈不百日而竣耶五誤也山史云未知即是此塔否一時未置辨但翼嘗過㠛山何氏有廣庭〃有老梅花盛開周墻俱斑剝研石翼甚異之主人云此何足貴舊有金沙塔甎規制甚古可作研並為人取去翼瞿然曰金沙塔何在乎主人曰在琴臺下稍西塔甎今可得乎曰盡矣依稀僅存廢址始信甎塔記非今靈巖塔記也土人幾世於斯聞見真切何所誣乎先是翼謁父執許機於楓橋見几上一研甎銘曰靈巖寺浮圖石廣六寸長踰尺吐雲雷吸風日刼火燒塵土蝕千秋萬年誰拾得叩即淵淵噓乃濕是藐秦碑誇漢勒[奭*斗]數斛之石墨潤生花之夢筆翼展玩良久意靈巖塔巋然無恙未嘗損一甎也特木燬耳即有甎與鐵缸俱墜鐵且碎況甎乎是惡能周正若此蓋蓄疑不決者有年聞何氏說而此甎為金沙塔甎無疑矣今人不得其實而指百步街石幢為金沙塔不亦謬乎然記中不及金沙二字抑亦疑也</p>
</div>
<div class='div-other'><a id='mulu652' />
<p class='h2'>天平山樓望靈巖墖作</p><p class="byline">范惟一</p><p>倚樓聊騁望香塔湧諸天疑雨蒼龍起瞻空繡柱懸毫光河漢表紫氣斗牛邊為憶宵燈燦靈山象緯偏</p>
</div>
<div class='div-other'><a id='mulu653' />
<p class='h2'>光福寺舍利塔記</p><p class="byline">崔鵬</p><p>式觀元始[耳*少]覿玄風夏巢冬穴之時茹毛飲血之世一寒一暑一陰一陽其道雖分萬彚猶塞逮乎伏羲氏之王天下也始畫八卦造書契由是文籍生焉然後歷堯舜至周孔由是釋像興焉及乎東被大漢尤加崇飭按牟子云佛生天竺假形王家即其生也又云拂衣雙樹脫屣金沙即其滅也然雖示生滅之相詎加恍惚之道何異經巨海者終年不見其涯測虞淵者畢世不知其底吾以此觀之佛理不可盡也若夫舍利者即金人之遺骨堅剛不壞變化自然西天敬之立為塔廟昔育王見而丕信吴主修而放虔迤邐南移年代頗久　哉寂滅之理豈一魯男子以探其好焉余素不留心略為敘事故經云若能起塔供養皆獲福田此乃聖教所談事豈虛謬固知為善者天報以福為非者天報以殃雖則玄妙難求而實精專可驗光福寺者即梁九真太守顧氏之家山也士有惡嫌塵網種植善根遂捨林泉建茲佛剎立寺之始其由此焉斯地之銀闕移來洪波架出碧岫孤聳青天下臨洞庭勢控吴苑上止斗牛之宿旁連太伯之墟何必鼇負蓬萊蛇蟠崑閬歇樵翁於片石臥禪子於幽林草樹麗而攢花杉蘿深而蔽日長松古栢緣情無塵世之機遠岫平湖舉目入[書-曰+皿]屏之色其僧自相謂曰此之靈境爰有上方可以建立亭臺而莊嚴廟塔既而不日不月其功就焉斯塔也梁大同之中建矣唐會昌之末毀焉興廢之由是其一也然則基址雖在而乃煙蘿以荒於時咸通中困敦嵗天子明睿四方清平野人入朝賢士出世而我吴郡云之一也鸞鳳異態龍武殊姿嘯傲誰同孤高自得霜雪徒侵碧松色塵埃難染白璧光嚴陵臥時國乏賢良鄭均閒時位齊卿相魚腸之劍利斷鯨鯤龍頷之珠光浮日月燒金屑玉閒邀蓬島之僊釣月歌風隱笑武陵之客公不惟優游儒籍然亦探奧釋門故儒則素王間生於釋乃金人謫下則知人情難及智用全殊每登山而躊躕因驚塔之荒毀是斯塔之將興也一則合天中后聖德遐被慈心普施行是日之堯風徵當時之漠夢於是三寶起跡十方歸心布金祗園圖像花界今者又塵清域外鏡朗天衢金柯開鰲背之花寶位乾銀河之浪玉潢丹甑坐分瑞應之符樵子漁翁胝唱太平之曲二乃遇公道窮生滅心達苦空信塵刼之迷途悟法門之了性迨我家之舊迹再葺蓮華護我佛之真身重修寶塔然後增基表剎薙草開林剪荊棘而雲平列松杉而洞出時維三月莭属九春[(目*目)/鳥]吟風而千般草垂巖而萬種建金棺而心動羅寶盖而雲陰緇徒共贍士俗咸悅芙蓉坐上飄三界之異香簷蔔花間散諸天之法雨是時也祥雲結綵氛氳於行道之壇慧日澄華照耀於然燈之位公乃覩相生善至誠感神遂發善心爰命工者於是依憑氣象結構規模初標覆簣之蹤漸著凌雲之勢亦有飛閣周繞迴廊　連石工呈奇巧之才梓匠設雕鏤之妙壯觀而　蹲虎踞巍峩而僊掌蓮峯繡柱矻而星攢雕梁赩而虹指掩映而初蜃吐崚層而欲鵬飛不踰一年拘就工畢斯狀也險體千仞高標七層疑兼鬼工又若神助上穿星漠下壓雲根豈劍閣之能齊比爐峯而尚峻鶴歸天而一駐雲[(冰-水+〡)*ㄆ]霽而半開發郢客之詩情壯吳宮之地勢金輪縹緲亞日月以高明雁像參差拂虹蜺而若動偉哉塔之美也其功杳莫繼焉至若遊人訪景淑女尋春入幽徑而攀蘿步晴崖而拾翠巢鳥暎葉嵐煙惹衣苔舖石而霞斑花朠峰而綺合高瞻闤闠千家之臺榭龜文逈瞰林巒四面之波濤練色其乃金飈<span class='corr'>屆</span>莭銀露催寒何用悲秋正堪憑檻天朗而雲霞弄錦風高而松篠張琴蒹葭之浦上漁歌蒲蓼之汀邊雁影叠浪裁古人之素群山闘少婦之眉開謝客之愁襟抒休公之佳詠松間踈磬伴高鳥而飛來湖上輕煙暎孤帆而掠去斯塔也非公不能見矣斯景也非公不能剏焉時有勾當僧道居文瓚崇建等皆以高空皎月深谷奇松掛衣錫而雲閒臥煙霞而鶴瘦真宗真理金言積於情田無垢無塵玉蓮生於水上且小人識比求劍材非利錐焚香雖效其不迴叩角常慙於未達辛苦十載每思蚊夢之徵搏躍九衢頗有龍門之志曾勞閉戶何啻仲舒之三年誰念無家更甚相如之四壁惟公不捐質㣲詞陋命作斯文操觚長吟永日忘輟何以著公之美大播芳風</p>
</div>
<div class='div-other'><a id='mulu654' />
<p class='h2'>吳江寧境華嚴寺佛牙舍利寶塔記</p><p class="byline">釋文烱</p><p>余按元時石室瑛禪師敘仲殊舊記云宋元祐壬申吳興姚得瑄施錢四十萬建塔以棲佛骨靈舍利又云吳江地素淺薄姚氏鑿地深丈土愈燥有物如豆如黍隱然有光視之舍利也其中甓甃方數丈疑古塔地宮中耳有文在理塼曰天平元年造姚瑄記豈若得瑄之先世歟元<span class='corr'>豐</span>中其地嘗為蔬圃有婦人將娠為鬼物所遷耆舊云晉開運初因除道掘出石像一軀高五尺是則神物居守知不誣矣仲殊善為詩而文非所長故敘之事辭不逮意所云寶積佛骨靈牙舍利不著所自天平元年東魏孝靜帝之號時江南為梁中大通六年魏之正朔不可以用於梁猶梁之不可用於魏或者疑其為古之初若道家所謂龍漢赤明者埋塼之文用今字姚為虞姓此尤不可㨿而仲殊竟弗之考非春秋疑以傳疑信以傳信之義也建炎南渡燬於兵紹興十七年有王助教嘗修馬<span class='corr'>已</span>百九十二年郡人鈕君某棄官家食一日呼其子某告之曰吾聞寧境主僧梵國與耆宿欲修塔者屢矣斯以事大嵗艱莫敢舉手吾槖中有餘金竭槖以倡必有和者爾其助吾志於是寺僧恊心勸相施者如市皇元戊寅嘯工至正甲辰年兵燬至正丁未間繼法師相囑喆師明叟與勤舊處仁等竭捐長貲營之至於　國朝洪武己未畢工於今世遷四代宣德丁未年來四十有九載中間頹隳余欲經營時有周人謝氏鈕子助吾之志不日將成層簷却散粲若繁星然則塔廟之雄麗神物之森護上以壽　國下以福民窮天地亘古今理國必然無足疑矣永樂年間余承纂修采取前人之言以留於後世而刊於石揭為永鑒庶不隕其美云時宣德二年龍集丁未五月五日當山住持文烱南中撰兼書立石</p>
<p>草堂吳仲剛篆</p>
</div>
<div class='div-other'><a id='mulu655' />
<p class='h2'>登華嚴寺浮圖二首</p><p class="byline">趙宏</p><p style="text-indent:0em" class="lg-abnormal"><div class='lg-row'>躡[書-曰+皿]雲梯第幾層平生健步老猶能萬家城郭煙花裡面面紅闌取次凭</div>
</p><p style="text-indent:0em" class="lg-abnormal"><div class='lg-row'>昔年曾此倚闌干萬頃江湖[書-曰+皿]裡看物換星移人自老風光依舊水潺湲</div>
</p></div>
<div class='div-other'><a id='mulu656' />
<p class='h2'>同三博士兩將軍登東寺浮屠</p><p class="byline">徐元</p><p>博士談經暇將軍射獵閒五湖同嘯傲三載一躋攀霜葉紅鋪地寒波白滿山家家刈新稻玉粒破愁顏</p>
</div>
<div class='div-other'><a id='mulu657' />
<p class='h2'>輟耕錄內一條</p><p>華嚴寺浮屠之顛望之二矢著其上簳羽宛然相傳宋南渡初金人粘罕乘快一發而中又賈似道出督時祝天自誓亦中焉以故留題者有至今塔杪留遺跡猶是元戎金僕姑之句元大德中寺僧善信大修浮屠更其巔而新之視向二矢乃圓鐵條二交貫橫亘於上盖昔人以是輔顛且以防鸛鶴之巢故耳乃知所傳大謬也其後長樂郭德基嘗作華嚴塔頴辨疑行於時盖德基嘗為州官目擊其非故有是作</p>
</div>
<div class='div-other'><a id='mulu658' />
<p class='h2'>方塔</p><p class="byline">錢希言</p><p>常熟城中東塔為一邑之鎮有宋建炎初僧文用募造功未及半化去至咸淳中僧法潤撤其遺搆改建方塔四面九層巋然壯觀與他<span class='note-inline'>(處)</span>浮圖逈異矣或云法潤即文用再來也去縣治東十五里有水一窪舊名塔潭每當天色開霽纖雲無痕潭中倒影九層歷歷可數少焉縱橫上下忽有數十塔影凌亂波光中怳不可辨此其理殆莫測先年徐光祿振德季子故居在塔寺前其家北樓壁縫中現出塔影無數見者詫為恠異豈未觀之潭上乎<span class='note-inline'>(余別有記)</span>一僧房在塔東南隅中有小屋周遭漆黑而上置蜃牎〃中隙光射壁宛然一小塔也此更奇矣相傳塔頂常有黃衣仙人偃臥於其上白晝多見之龔氏松窓快筆載其說頗詳</p>
</div>
<div class='div-other'><a id='mulu659' />
<p class='h2'>塔影</p><p class="byline">錢希言</p><p>常熟縣城東有崇教興福寺宋建炎四年建寺塔止四面謂之方塔俗遂呼為東塔寺徐光祿第四郎所居正在東塔巷中有客常登其樓見照壁上倒挂塔影數百座其人大怖而下呼主人共觀莫測所謂此數年前偶聞以後不知如何今其宅已歸蕭氏矣</p>
</div>
<div class='div-other'><a id='mulu660' />
<p class='h2'>寶嚴院</p><p class="byline">龔明之</p><p>常熟海隅山有古剎號寶嚴院吳越錢王之子祝髮於此太宗嘗賜御書急就章逍遙詠及聖惠方於寺中有浮屠七級極莊嚴吳人相傳自京師來泗洲僧伽塔為第一此為第二至今尚在</p>
</div>
<div class='div-other'><a id='mulu661' />
<p class='h2'>石塔</p><p>姑蘇產奇石師遂購善工造多寶佛塔十三層載歸海東俾信心者禮焉<span class='note-inline'>(出大天界寺住持孚中禪師信公塔銘序中見宋文憲護法錄)</span></p>
</div>
<div class='div-other'><a id='mulu662' />
<p class='h2'>吳中舊事內一條</p><p class="byline">陸輔之</p><p>郡城北數里有一石幢唐徐浩書太守陳師錫徙置府第鄉人夜過河上者多見鬼物乃相與請於州復置舊處遂絕</p>
</div>
<div class='div-other'><a id='mulu663' />
<p class='h2'>毘盧幢</p><p class="byline">錢希言</p><p>蘇州閶門內專諸巷城上有專諸墓與要離墓相近萬曆年間專諸墓壞居民起出石幢一座高僅三尺許上蓮華下雕礎四壁各刻毘盧遮那佛一軀三面並作思憶相一面撒手不知何代物也今歸寒山</p>
</div>
<div class='div-other'><a id='mulu664' />
<p class='h2'>吳中舊事內一條</p><p class="byline">陸輔之</p><p>秀峰寺西二十里至三泮有福林寺寺門石幢刻唐咸通年又云上當慶忌尼寺盖寺舊名字已漫滅</p>
</div>
<div class='div-other'><a id='mulu665' />
<p class='h2'>破山寺幢</p><p class="byline">錢希言</p><p>常熟縣破山寺今名興福有唐人刻尊勝咒幢二座石斯為古矣寺即常建題詩處</p>
</div>
<div class='div-other'><a id='mulu666' />
<p class='h2'>半塘壽聖教寺重修塔記</p><p class="byline">魏憲</p><p>半塘壽聖浮屠按舊記云晉義熈十一年名法華塔詔賜國材以建繇晉歷唐距宋興凡一再改造嵗久寢壞先君開府覽之慨然若契夙願實始修焉建炎庚戌之亂塔復廢憲不孝顧瞻餘燼夕惕於懷曰此吾先君所植德者也疇不敢勉於是傾貲度財載加營繕紹興七年七月二日工告訖功初道生法師有童子能誦法華經死葬半塘其後遇客夜聞誦經聲迹之莫見其人旦視童子塚青蓮花塔之建盖權輿於此迨今幾八百年矣而鳩工之始役夫夜方寢復聞誦經聲琅然出塔數夕不絕嗚呼異哉僧了勤以其事來告因為之書顯謨閣直學士左大中大夫提舉江州太平觀吳郡開國侯食邑一千二百戶實封一百戶魏憲記</p>
</div>
<div class='div-other'><a id='mulu667' />
<p class='h2'>仁孝皇后勸善書</p><p>晉釋道生從師姓竺年在志學吐納清新人皆異服之要慧觧為本故讚仰羣經不憚勞苦遂往関中稟承羅什辨問超卓咸稱神悟後遁迹虎丘有講臺石至今存焉或時居半塘誦法華經忽有一雉常來聽受一日不見師念之夜入夢云某因聽經遂獲改報今在某家為兒子待過數年却來奉事洎師詢之果爾及出家無何童子命終因瘞於林一夕放光輝照塘塢鄉人異之啟看乃獲一舌生青蓮華因是起塔後葺成寺即半塘寺是也</p>
</div>
<div class='div-other'><a id='mulu668' />
<p class='h2'>雉兒塔</p><p class="byline">錢希言</p><p>雉兒塔在半塘寺傳是晉朝生道人虎丘說法野雉來聽明日誕生為城東某氏兒肋下有雉翼尚存兒後出家半塘寺中化之日寺僧造石幢葬之因名雉兒塔焉宋學士濂前生血書法華經至今尚在寺也</p>
</div>
<div class='div-other'><a id='mulu669' />
<p class='h2'>雉兒塔詩</p><p class="byline">高啟</p><p style="text-indent:0em" class="lg-abnormal"><div class='lg-row'>黃土但埋骨豈能埋性靈昔聞宿單間曾吐蓮花青身臥長夜臺口誦西方經尋跡殊窅窅聞聲每冷冷寒燈照空塔時有山僧聽應使隣塚䰟沉迷[書-曰+皿]皆醒</div>
</p><p style="margin-left:1em">稚兒塔　半塘兒為竺道生童子誦法華經死葬此晉義熈中商人謝本夜泊聞經聲但見葬處蓮花青色言於官詔建塔宋紹興中修塔塔中經聲又復夜聞焉</p>
<p style="margin-left:19em">王賔</p>
<p style="text-indent:0em" class="lg-abnormal"><div class='lg-row'>芝草能生古樹根蓮花宜出異人身塔燈明處風鈴息清夜經聲誰再聞</div>
</p></div>
<div class='div-other'><a id='mulu670' />
<p class='h2'>破山高僧塔</p><p class="byline">居簡</p><p>寺倚四僧傳僧今<span class='corr'>已</span>蛻蟬塔隨榛棘老德與苾茤全翠滴添衣重雲低染屨鮮何年山脊斷飛去玉蜿蜒</p>
</div>
<div class='div-xu'><a id='mulu671' />
<p class='h2'>修虎丘塔頌序</p><p class="byline">釋圓至</p><p>曹洞氏之老秀公鎮虎丘明年始以官命并西菴墟之徙其棟瓦椽梠完寺壞屋於是虎丘隆禪師之塔破而復新藩級崇宏奧閾冥深戶容庭貌煒煥赫奕觀瞻聳悅如教復振論者多秀公之義頌聲不期而作焉惟禪師之道於臨濟氏為正徹的受當教統之季群宗遺支微絕不嗣獨禪師眾胄曼衍天下百年之間以道德表茲山居禪師之居者父子弟昆後先之踵相接也然皆熟視其祖凜然欲壓於頹簷仆壁之下莫肯引手持一瓦一木救其風雨寒暑而秀公異氏也獨知尊教基飭祠宇致孝乎非<span class='corr'>己</span>之祖豈惟善善之公足以滅黨私而矯薄俗彼為人後而遺其先者視公之為宜何如也</p>
</div>
<div class='div-other'><a id='mulu672' />
<p class='h2'>翠峰山居修普同塔記</p><p class="byline">陳宗之</p><p>翠峰自雪竇開山天衣禪師從之始聚徒匡眾建設林宇鑿井以通汲則有悟道之泉置塔以代封則有普同之穸是二者生養死歸歷五百年未改也山中僧喜牧豕釀麯破律放濁惟山居片地晨鐘夜梵楚楚有風規隣僧忌之托形家言謀毀其塔向高尋餘今則童然與絫絫者相伍兔絲燕麥棲荒莫掃賴諸檀信呵護稍復舊觀然<span class='corr'>已</span>岌〃乎有餼羊之虞夫無塔是無叢林無叢林是無天衣以來燈燈相傳之法系也其為関係甚鉅近日高緇有以修復祖塔與薦紳犄角者此猶有僧俗之辨若同棲<span class='corr'>淨</span>域共託祇園而僴然肆其闕翦此豈欲以屠酤之氣抹殺五百年宗風乎多見其冥悍不知量矣於是主者寂上人既正告大眾屬余記其成毀以俟後世考焉嗟乎法教陵夷如棟斯崩繇塔推之其賴弘匠支撑傾圮者豈止塔焉已哉辛<span class='corr'>巳</span>仲春長洲陳宗之撰</p>
</div>
<div class='div-other'><a id='mulu673' />
<p class='h2'>聖恩寺禮三峯和尚塔呈剖石宗師</p><p class="byline">楊士修</p><p>日高山霧開山夢忽然醒梅花千萬株參差露光影遙看一片白雪海波千頃院宇久廢沉次第得精整古像開慈顏侍衛現勇猛興復端賴誰吾師神烱烱洪鐘晝夜鳴草木都似警稽首寶幢前竹篦正嚴冷嶺梅遍地香如何能有省</p>
</div></div>
</div><!-- end of div[@id='body'] -->
</body></html>