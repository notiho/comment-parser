<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu61' />
<p class='juan'>天目中峯和尚廣錄卷第八</p><p class="byline">叅學門人北庭臣僧慈寂　上進</p>
<div class='div-other'><a id='mulu62' />
<p class='h1'>佛祖讚</p>
<div class='div-other'><a id='mulu63' />
<p class='h2'>盧舍那佛讚<span class='note-inline'>(并序)</span></p><p>佛身無相隨念現形。佛身無為依作而住。當其念之未起作之未興。所謂佛身與虛空合。有劒門上人智慧者。嘗發大心<span class='corr'>刺</span>十指血。染雜華藏海之文八十一軸。以其筋膜日積月累。聚為舍那佛像。經書既畢佛身亦圓。高二寸許。眉目可覩毛髮微露。冠纓衣褶靡不分明。飾以黃金奉以朱塔隨處供養。惟見若聞莫不稱異。彼上人者返觀十指了無痕跡。經自何來佛從何見。初心既滅所作亦忘。惟佛與經昭然不隱。如是了知盡法界性及微塵剎起滅不停動靜無間。如我佛身等無有異。以此一盧舍那依幻而見。如是了知百億盧舍那大而虛空身小而微塵身。未有一佛不依幻而見者。以其所見。白於幻住比丘明本。於是歡喜合掌而說伽陀。以讚之。</p>

<div class="lg regular" style="margin-left:0em;"><div class='lg-row'>稽首盧舍那　安住雜華藏　金色妙相好</div>
<div class='lg-row'>燦如日月輪　縮作二寸身　從十指中現</div>
<div class='lg-row'>指相寂不動　現理無所為　悟此舍那身</div>
<div class='lg-row'>虛空微塵等　靡不依幻住　法界本空寂</div>
<div class='lg-row'>上人悟佛身　而獲性常住　如是功德聚</div>
<div class='lg-row'>微妙難可測　我作如是觀　說此妙伽陁</div>
<div class='lg-row'>與法界眾生　同入智慧海</div>
</div></div>
<div class='div-other'><a id='mulu64' />
<p class='h2'>釋迦如來十大弟子圖像讚<span class='note-inline'>(并序)</span></p><p>釋迦如來展化權於五天之中。有聲聞弟子上首者十人。各擅一能。而如來併其十者之能。曾不滿一毛孔之法量。何况一一毛孔所容受者。豈心思意解而可了知耶。故佛法如大海。香象一飲十斛。而蚊虻不過涓滴。各盡其量而後<span class='corr'>已</span>。然十斛與一滴之飽無異。特量之大小。而所受之多寡不同耳。詎謂二千年後能專其一。亦未之見。烏有所謂兼善其十者乎。雖然須知。一即十十即一。互融互攝全主全賔。審如是則上無師尊下無弟子。展開圖畫坐立儼然。傀儡一棚不加線索。眼目定動肯遭熱瞞。三搭不回。更聽說偈。</p>

<div class="lg regular" style="margin-left:0em;"><div class='lg-row'>稽首迦葉解禪定　鉢盂不用重安柄</div>
<div class='lg-row'>多聞為最阿難陀　那事還容記得麼</div>
<div class='lg-row'>神變目連稱上首　忘却家鄉沿路走</div>
<div class='lg-row'>保綏清禁優波離　至體誰言有犯持</div>
<div class='lg-row'>說法富樓那第一　水中捉月爭拈得</div>
<div class='lg-row'>阿那律多天眼通　銀山鐵壁障雙瞳</div>
<div class='lg-row'>羅睺密行稱無比　脚底白雲千萬里</div>
<div class='lg-row'>論義莫敵迦旃延　佛法驢年也現前</div>
<div class='lg-row'>長老解空為領袖　究竟何曾離窠臼</div>
<div class='lg-row'>身子專開智慧門　遇無義語渾侖吞</div>
<div class='lg-row'>惟有迦文都不會　任有弘為俱請退</div>
<div class='lg-row'>四枯榮樹非斷常　竹林冉冉沉蒼翠</div>
<div class='lg-row'>面面相看何所為　行人猶在青山外</div>
</div></div>
<div class='div-other'><a id='mulu65' />
<p class='h2'>歷代祖師畫像讚<span class='note-inline'>(并序)</span></p><p>世尊教外別傳。脫略義解之大旨。二十八傳而至菩提達磨大師。是為東土第一代禪祖。初師觀東震旦人有大乘根噐。乃越重溟三周寒暑。以梁普通七年抵金陵。尋往少林居九載。得可祖領荷心法。<span class='corr'>已</span>而翩翩隻履復返流沙。五傳至黃梅。而橫出牛頭一枝。六傳至曹溪。則有南嶽青原派而為二。自南嶽青原而下宗而為五。南嶽出馬祖。祖出百丈。丈出黃檗。檗出臨濟。濟以金剛王寶劒之喝。雷轟霆震不容掩耳。別傳之道由斯而盛。濟十七傳而至仰山雪巖和尚。先師入巖翁之室。於羣弟子未造之先。誤中其毒口耳俱喪。既而深棲天目。影不出山三十年。無一法與人領荷。杭之妙行寺甞集五宗傳道之師遺像數千軸。每遇歲旦展挂。緇白瞻禮目之曰祖師會。有好事者圖少林至天目直下相承二十八代祖師遺像。歲遇少林諱日。薦羞粢盛以酬遞代傳持之德。明本為述小傳并偈。以賛之。<span class='note-inline'>(小傳不錄)</span></p>
</div>
<div class='div-other'><a id='mulu66' />
<p class='h2'>少林初祖圓覺大師<span class='note-inline'>(菩提達磨)</span></p><p style="margin-left:1em" class="lg-abnormal"><div class='lg-row'>大法資始　妙存直指　唯不可藏　汝得吾髓</div>
</p></div>
<div class='div-other'><a id='mulu67' />
<p class='h2'>二祖大祖禪師<span class='note-inline'>(慧可)</span></p><p style="margin-left:1em" class="lg-abnormal"><div class='lg-row'>雪腰刃臂　忘<span class='corr'>已</span>安心　十萬里師　芥投以鍼</div>
</p></div>
<div class='div-other'><a id='mulu68' />
<p class='h2'>三祖鑑智禪師<span class='note-inline'>(僧璨)</span></p><p style="margin-left:1em" class="lg-abnormal"><div class='lg-row'>達罪性空　為法作則　信此心兮　唯嫌揀擇</div>
</p></div>
<div class='div-other'><a id='mulu69' />
<p class='h2'>四祖大醫禪師<span class='note-inline'>(道信)</span></p><p style="margin-left:1em" class="lg-abnormal"><div class='lg-row'>縛脫兩忘　威武莫屈　破頭山高　一枝橫出</div>
</p></div>
<div class='div-other'><a id='mulu70' />
<p class='h2'>五祖大滿禪師<span class='note-inline'>(弘忍)</span></p><p style="margin-left:1em" class="lg-abnormal"><div class='lg-row'>青松未老　室女懷胎　黃梅東阜　五葉華開</div>
</p></div>
<div class='div-other'><a id='mulu71' />
<p class='h2'>六祖大鑑禪師<span class='note-inline'>(慧能)</span></p><p style="margin-left:1em" class="lg-abnormal"><div class='lg-row'>縋腰石存　風旛話在　一滴曹溪　雄吞四海</div>
</p></div>
<div class='div-other'><a id='mulu72' />
<p class='h2'>南嶽大慧禪師<span class='note-inline'>(懷讓)</span></p><p style="margin-left:1em" class="lg-abnormal"><div class='lg-row'>金雞有讖　<span class='corr'>玉</span>鏡非磚　躍天馬駒　實資其鞭</div>
</p></div>
<div class='div-other'><a id='mulu73' />
<p class='h2'>馬祖大寂禪師<span class='note-inline'>(道一)</span></p><p style="margin-left:1em" class="lg-abnormal"><div class='lg-row'>耽耽虎視　足印兩輪　其遭踏者　八十四人</div>
</p></div>
<div class='div-other'><a id='mulu74' />
<p class='h2'>百丈大智禪師<span class='note-inline'>(懷海)</span></p><p style="margin-left:1em" class="lg-abnormal"><div class='lg-row'>不作不食　大智惟昌　痛難忍處　扭折鼻梁</div>
</p></div>
<div class='div-other'><a id='mulu75' />
<p class='h2'>黃檗斷際禪師<span class='note-inline'>(希運)</span></p><p style="margin-left:1em" class="lg-abnormal"><div class='lg-row'>神珠在額　智鏡潜心　棒頭眼活　大樹垂隂</div>
</p></div>
<div class='div-other'><a id='mulu76' />
<p class='h2'>臨濟慧照禪師<span class='note-inline'>(義玄)</span></p><p style="margin-left:1em" class="lg-abnormal"><div class='lg-row'>用金剛<span class='corr'>王</span>　作師子吼　真照無私　雷奔電走</div>
</p></div>
<div class='div-other'><a id='mulu77' />
<p class='h2'>興化廣濟禪師<span class='note-inline'>(存獎)</span></p><p style="margin-left:1em" class="lg-abnormal"><div class='lg-row'>罰克賔飯　削臨濟跡　還識老僧　投柺而寂</div>
</p></div>
<div class='div-other'><a id='mulu78' />
<p class='h2'>汝州南院禪師<span class='note-inline'>(慧顒)</span></p><p style="margin-left:1em" class="lg-abnormal"><div class='lg-row'>同時啐啄　電捲星馳　未詳終始　鐵裹摩尼</div>
</p></div>
<div class='div-other'><a id='mulu79' />
<p class='h2'>汝州風穴禪師<span class='note-inline'>(延沼)</span></p><p style="margin-left:1em" class="lg-abnormal"><div class='lg-row'>濟北之道　遇風欲絕　荷負之誠　益增餘烈</div>
</p></div>
<div class='div-other'><a id='mulu80' />
<p class='h2'>汝州首山禪師<span class='note-inline'>(省念)</span></p><p style="margin-left:1em" class="lg-abnormal"><div class='lg-row'>法華放下　拂袖便行　動揚古路　落壍墮坑</div>
</p></div>
<div class='div-other'><a id='mulu81' />
<p class='h2'>汾陽禪師<span class='note-inline'>(善昭)</span></p><p style="margin-left:1em" class="lg-abnormal"><div class='lg-row'>龍袖拂開　西河師子　停筋便行　孰云其死</div>
</p></div>
<div class='div-other'><a id='mulu82' />
<p class='h2'>石霜慈明禪師<span class='note-inline'>(楚圓)</span></p><p style="margin-left:1em" class="lg-abnormal"><div class='lg-row'>惑亂神鼎　彌縫李楊　生機活眼　不離平常</div>
</p></div>
<div class='div-other'><a id='mulu83' />
<p class='h2'>袁州楊歧禪師<span class='note-inline'>(方會)</span></p><p style="margin-left:1em" class="lg-abnormal"><div class='lg-row'>總院十年　親遭教壞　突出金圈　兒孫遍界</div>
</p></div>
<div class='div-other'><a id='mulu84' />
<p class='h2'>舒州白雲禪師<span class='note-inline'>(守端)</span></p><p style="margin-left:1em" class="lg-abnormal"><div class='lg-row'>相逢一笑　觸著父諱　猛省得來　聲光振地</div>
</p></div>
<div class='div-other'><a id='mulu85' />
<p class='h2'>東山五祖禪師<span class='note-inline'>(法演)</span></p><p style="margin-left:1em" class="lg-abnormal"><div class='lg-row'>拽海會磨　轉東山輪　沸騰佛海　一遠二勤</div>
</p></div>
<div class='div-other'><a id='mulu86' />
<p class='h2'>佛果圓悟真覺禪師<span class='note-inline'>(克勤)</span></p><p style="margin-left:1em" class="lg-abnormal"><div class='lg-row'>錦帳夢回　金雞報午　陵跨古今　蕩除佛祖</div>
</p></div>
<div class='div-other'><a id='mulu87' />
<p class='h2'>平江虎丘禪師<span class='note-inline'>(紹隆)</span></p><p style="margin-left:1em" class="lg-abnormal"><div class='lg-row'>拳邊獲見　已露一斑　最親切處　坐視耽耽</div>
</p></div>
<div class='div-other'><a id='mulu88' />
<p class='h2'>天童應菴禪師<span class='note-inline'>(曇華)</span></p><p style="margin-left:1em" class="lg-abnormal"><div class='lg-row'>播屋頭春　料老虎尾　太白峯高　甘露門啟</div>
</p></div>
<div class='div-other'><a id='mulu89' />
<p class='h2'>天童密菴禪師<span class='note-inline'>(咸傑)</span></p><p style="margin-left:1em" class="lg-abnormal"><div class='lg-row'>投機以句　頂門廓徹　唯破沙盆　萬古一傑</div>
</p></div>
<div class='div-other'><a id='mulu90' />
<p class='h2'>破菴密印禪師<span class='note-inline'>(祖先)</span></p><p style="margin-left:1em" class="lg-abnormal"><div class='lg-row'>一菴破壞　藞苴無餘　瞎金剛眼　走玉盤珠</div>
</p></div>
<div class='div-other'><a id='mulu91' />
<p class='h2'>徑山無準佛鑑禪師<span class='note-inline'>(師範)</span></p><p style="margin-left:1em" class="lg-abnormal"><div class='lg-row'>用文武火　行密化周　鳳毛麟角　一網齊[(冰-水+〡)*ㄆ]</div>
</p></div>
<div class='div-other'><a id='mulu92' />
<p class='h2'>仰山雪巖慧朗禪師<span class='note-inline'>(祖欽)</span></p><p style="margin-left:1em" class="lg-abnormal"><div class='lg-row'>機前語活　棒頭眼開　山河倒走　仰嶠再來</div>
</p></div>
<div class='div-other'><a id='mulu93' />
<p class='h2'>天目高峯佛日普明廣濟禪師<span class='note-inline'>(原妙)</span></p><p style="margin-left:1em" class="lg-abnormal"><div class='lg-row'>揭開天目　坐斷死關　峯高萬仞　險絕難攀</div>
</p></div>
<div class='div-other'><a id='mulu94' />
<p class='h2'>觀音</p><p style="margin-left:1em" class="lg-abnormal"><div class='lg-row'>上同諸佛慈心兮　天下歸仁焉　下合眾生悲仰兮　萬物備於我矣　若夫覆其頂跣其足　周遊於娑婆界中　以圓通三昧而為佛事者　吁吾無隱乎爾　<span class='note-inline'>(趙教授請)</span></div>
</p></div>
<div class='div-other'><a id='mulu95' />
<p class='h2'>少林初祖</p><p style="margin-left:1em" class="lg-abnormal"><div class='lg-row'>揚子江心波　少林峯頂月　寥寥一片心　直指成曲折　謂其有傳兮　胡為乎壁觀九年　謂其無傳兮　因甚麼花開五葉　秋山落木猿晝啼　行人眼底流鮮血　<span class='note-inline'>(傳上人請)</span></div>
</p><p style="margin-left:1em" class="lg-abnormal"><div class='lg-row'>大鵬展翅取龍吞　一攪滄溟徹底渾　觸碎珊瑚枝上月　至今千古暗昏昏</div>
</p><p style="margin-left:1em" class="lg-abnormal"><div class='lg-row'>遮漢捏怪　為欠禪債　此土西天　重重納敗　最初見梁王言不識　末後受神光禮三拜　凄凄隻履西歸　漆桶依前不快　似遮般阿師　貶向師子巖頭　雲蒸霧鎻千百年　且看眉毛壞不壞</div>
</p></div>
<div class='div-other'><a id='mulu96' />
<p class='h2'>栽松道者</p><p style="margin-left:1em" class="lg-abnormal"><div class='lg-row'>種得千山無空地　一枝猶挂钁頭邊　不因脫賺周家女　衣法何緣到你傳</div>
</p></div>
<div class='div-other'><a id='mulu97' />
<p class='h2'>粥薪漢子</p><p style="margin-left:1em" class="lg-abnormal"><div class='lg-row'>荷條柴檐眼頭空　路入黃梅伎<span class='corr'>已</span>窮　賣得叢林枝葉盡　嶺南無地種春風</div>
</p></div>
<div class='div-other'><a id='mulu98' />
<p class='h2'>馬郎婦</p><p style="margin-left:1em" class="lg-abnormal"><div class='lg-row'>深願弘慈無縫罅　乘時走入眾生界　窈窕丰姿都沒賽　提魚賣　堪笑馬郎來納敗　金沙露濕衣裾壞　茜裙不把珠纓蓋　特地掀開呈捏怪　牽人愛　曲盡許多菩薩債</div>
</p></div>
<div class='div-other'><a id='mulu99' />
<p class='h2'>布袋</p><p style="margin-left:1em" class="lg-abnormal"><div class='lg-row'>兜率天宮降人世　忘却當來下生記　閑家潑具有許多　勾引兒童恣游戲　袒肩赤膊當神通　揚眉瞬目稱三昧　奪將拄杖劈頭揮　一齊趂入龍華會　黑拄杖橫挑布袋　轉頭忘了率陀天　茫茫不顧肩頭重　猶要逢人乞一錢</div>
</p></div>
<div class='div-other'><a id='mulu100' />
<p class='h2'>臨濟</p><p style="margin-left:1em" class="lg-abnormal"><div class='lg-row'>[祝/土]三拳於大愚肋下　捋虎須於黃檗面門　肆一喝如雷砰霆震　搖寸舌似電激雲奔　掣風顛漢世希有　普天匝地皆兒孫</div>
</p></div>
<div class='div-other'><a id='mulu101' />
<p class='h2'>趙州</p><p style="margin-left:1em" class="lg-abnormal"><div class='lg-row'>腦後萬莖雪　面前三尺霜　肚裏直儱侗　語下絕囊藏　勘破臺山婆子　大坐平欺趙王　萬里海門攔不住　遠遺清影過遼陽　我只喚作三百年浸漬不朽底陳爛葛藤椿　試將此話傳諸方　<span class='note-inline'>(高麗僧請贊)</span></div>
</p></div>
<div class='div-other'><a id='mulu102' />
<p class='h2'>丹霞靈照</p><p style="margin-left:1em" class="lg-abnormal"><div class='lg-row'>放籃斂手　提籃便走　弄鬼眼睛　自呈拙醜　及至歸家舉似爺　毒蛇不肯輕開口　牛妳無端赤土塗　是非從此難分剖</div>
</p></div>
<div class='div-other'><a id='mulu103' />
<p class='h2'><span class='corr'>郁</span>山主</p><p style="margin-left:1em" class="lg-abnormal"><div class='lg-row'>朶朶山河眼裏塵　明珠一顆匪家珍　至今千古溪橋月　看盡驢前馬後人</div>
</p></div>
<div class='div-other'><a id='mulu104' />
<p class='h2'>政黃牛</p><p style="margin-left:1em" class="lg-abnormal"><div class='lg-row'>跨牛背兮執牛尾　一片吟懷<span class='corr'>淨</span>如洗　鷺鷥終日自忘機　何曾見儞常來此</div>
</p></div>
<div class='div-other'><a id='mulu105' />
<p class='h2'>天童東巖日禪師</p><p style="margin-left:1em" class="lg-abnormal"><div class='lg-row'>匡廬山高　太白山高　較吾圓應老人面門鼻孔　猶太虛之一毫　腥膻露兮　螻旋蟻聚　槌拂動兮　鬼哭神號　雙眸四海空牢牢　下視佛祖為兒曹</div>
</p></div>
<div class='div-other'><a id='mulu106' />
<p class='h2'>道場及菴信禪師</p><p style="margin-left:1em" class="lg-abnormal"><div class='lg-row'>盡十方世界是古佛道場　盡十方世界是雙溪橋梁　不住而住兮　風飛雷厲　非成而成兮　虎踞龍驤　面目現在　如何讚揚　頷下眉毛十丈長</div>
</p></div>
<div class='div-other'><a id='mulu107' />
<p class='h2'>南嶽鐵山瓊禪師</p><p style="margin-left:1em" class="lg-abnormal"><div class='lg-row'>向上機若鐵　末後句如山　既不得而擬議　又豈容其躋攀　堅密不動　湛寂自閑　無端將戒定慧三學　編作漫天網子　向萬里鯨濤之東　攔空一撒　直得高麗國僧俗二眾　沸騰上下　奔趨往還　腥風遍界絕遮攔　<span class='corr'>逐</span>隊隨群入北關　<span class='note-inline'>(錢塘妙行院祖師會請讚)</span></div>
</p></div>
<div class='div-other'><a id='mulu108' />
<p class='h2'>徑山晦機熙禪師</p><p style="margin-left:1em" class="lg-abnormal"><div class='lg-row'>面如臨濟三角　心似妙喜空廓　坐斷大雄峯　高踞慧日閣　自徑山而至仰山　肯受尊卑之束縛　是風動旛動心動　黑漆竹篦難湊泊　<span class='note-inline'>(風旛寺長老請讚)</span></div>
</p></div>
<div class='div-other'><a id='mulu109' />
<p class='h2'>徑山虛谷陵禪師</p>
<div class="lg regular" style="margin-left:0em;"><div class='lg-row'>面冷如鐵　髮白如雪　起集雲萬古法幢　追凌霄三世道業</div>
<div class='lg-row'>奔走象龍　掃空魔孽　佛祖不敢正視　天人咸被慈攝</div>
<div class='lg-row'>我嘗隔嶺望餘光　惟見曇華開五葉</div>
</div></div>
<div class='div-other'><a id='mulu110' />
<p class='h2'>天童雲外岫禪師</p><p style="margin-left:1em" class="lg-abnormal"><div class='lg-row'>太白峯為屏　廿里松為座　雲影外藏身　幾多人蹉過不蹉過　元是隰州古佛再來　切忌機前說破　且道說破後如何　夜明簾挂須彌顛　走盤珠向空中墮</div>
</p></div>
<div class='div-other'><a id='mulu111' />
<p class='h2'>靈雲鐵牛定禪師</p><p style="margin-left:1em" class="lg-abnormal"><div class='lg-row'>那伽定裏鑄鐵為牛　白雪<span class='corr'>巖</span>下一握齊[(冰-水+〡)*ㄆ]　掀翻聖凡窠臼　結盡佛祖冤讎　茶陵千仞靈雲寺　聲播元朝數百州</div>
</p></div>
<div class='div-other'><a id='mulu112' />
<p class='h2'>高峯和尚</p><p style="margin-left:1em" class="lg-abnormal"><div class='lg-row'>雙髻六龍須九　一十八年師子吼　死關<span class='corr'>已</span>掩三十秋　惡聲萬里猶奔走　既陷險機　親遭毒手　一回見面驀上心　恩怨難教自分剖　<span class='note-inline'>(義首座請)</span></div>
</p><p style="margin-left:1em" class="lg-abnormal"><div class='lg-row'>天目三千丈　難方高峯之高　地獄十八重　莫比死關之險　我曾親近十餘年　不願頻將畫圖展</div>
</p><p style="margin-left:1em" class="lg-abnormal"><div class='lg-row'>三十年影不出山　二六時情不附物　逼釋迦達磨生陷鐵圍　鞭白牯貍奴立地成佛　便是這箇不覩是底　阿師坐斷天目山　深踞師子窟　儞若不是我本師　更要罵教儞見骨</div>
</p><p style="margin-left:1em" class="lg-abnormal"><div class='lg-row'>掃帚兩眉橫　塵埃堆面上　依俙徐十三郎　彷彿高峯和尚　松江江上姚道人　好把香華勤供養</div>
</p></div>
<div class='div-other'><a id='mulu113' />
<p class='h2'>斷崖義禪師</p><p style="margin-left:1em" class="lg-abnormal"><div class='lg-row'>撞漫天網　解師子鈴　情忘義斷　石裂崖崩　奪龐老金珠　高揮大抹　將阿爺門戶　竪拄橫撑　這邊那邊了無覊絆　問禪問道不近人情　大地山河一片雪　話頭流落至今行</div>
</p><p style="margin-left:1em" class="lg-abnormal"><div class='lg-row'>失脚踏斷懸崖　逢人更不安排　取性入真入俗　一任神猜鬼猜　掉臂獨行時　拖拽不住　狹路相逢處　推托不開　虛空拔得無根樹　要向蟭螟眼上栽</div>
</p></div>
<div class='div-other'><a id='mulu114' />
<p class='h2'>中竺布衲雍禪師</p><p style="margin-left:1em" class="lg-abnormal"><div class='lg-row'>淛東山淛西水　面目儼存　真機不倚　蓮華峯突兀半天　桂子堂腥臊萬里　玻瓈誰道匪家珍　沉沉法海深無底　<span class='note-inline'>(法海院珍知客請讚)</span></div>
</p></div></div>
<p class='juan'>天目中峯和尚廣錄卷第八</p>
<div class='div-w'>
<p class='h1'>校訛</p>
<ul class="no-marker">
<li><span class="note-inline">(五十二葉第四行)</span>袖<span class="note-inline">(誤作神從南改正)</span></li>

<li><span class="note-inline">(五十四葉第三行)</span>扭<span class="note-inline">(南作搊)</span></li>
</ul></div>
<div class='div-w'>
<p class='h1'>音釋</p>膜<p style="margin-left:1em"><span class='note-inline'>(暮各切胲膜也)</span></p>
褶<p style="margin-left:1em"><span class='note-inline'>(陟涉切襞積也)</span></p>
傀儡<p style="margin-left:1em"><span class='note-inline'>(傀口猥切儡落猥切傀儡木偶戲也)</span></p>
縫<p style="margin-left:1em"><span class='note-inline'>(直偽切以繩縣物也)</span></p>
柺<p style="margin-left:1em"><span class='note-inline'>(古買切老人拄杖也)</span></p>
啐啄<p style="margin-left:1em"><span class='note-inline'>(啐即聿切啄竹角切)</span></p>
圈<p style="margin-left:1em"><span class='note-inline'>(丘圓切)</span></p>
藞苴<p style="margin-left:1em"><span class='note-inline'>(藞盧下切莫側下切)</span></p>
跣<p style="margin-left:1em"><span class='note-inline'>(息典切足親地也)</span></p>
粥薪<p style="margin-left:1em"><span class='note-inline'>(粥音育賣也)</span></p>
罅<p style="margin-left:1em"><span class='note-inline'>(呼訝切孔隙也)</span></p>
茜<p style="margin-left:1em"><span class='note-inline'>(倉甸切染絳草名)</span></p>
[祝/土]<p style="margin-left:1em"><span class='note-inline'>(側六切)</span></p>
砰<p style="margin-left:1em"><span class='note-inline'>(披耕切砰磅聲也)</span></p>
妳<p style="margin-left:1em"><span class='note-inline'>(奴切乳也)</span></p>
臊<p style="margin-left:1em"><span class='note-inline'>(蘇高切豕膏臭也)</span></p>
</div>
</div><!-- end of div[@id='body'] -->
</body></html>