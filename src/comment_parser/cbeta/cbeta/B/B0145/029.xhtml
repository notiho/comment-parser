<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu262' />
<p class='juan'>天目中峯和尚廣錄卷第二十九</p><p class="byline">叅學門人北庭臣僧慈寂　上進</p>
<div class='div-other'><a id='mulu263' />
<p class='h1'>偈頌</p>
<div class='div-other'><a id='mulu264' />
<p class='h2'>寄同叅十首</p><p style="margin-left:1em" class="lg-abnormal"><div class='lg-row'>本來成佛非他得　不信分明是自欺　一箇主人翁既失　萬生皮袋子難醫　昇沉相續蟻旋磨　憎愛交纏象溺泥　未肯懸崖親撒手　不知辛苦待何時</div>
</p><p style="margin-left:1em" class="lg-abnormal"><div class='lg-row'>自從昔日昧天真　掘箇無明窖轉深　因業受身身造業　由心起境境生心　輪回動是經塵劫　修證何曾惜寸隂　生鐵秤鎚牢把手　莫教東海又平沉</div>
</p><p style="margin-left:1em" class="lg-abnormal"><div class='lg-row'>修行須是用心真　心若真時道易親　迷悟二途端在我　是非兩字莫隨人　黃金猛與鑄肩脊　白醭常教生口脣　漆桶驀然箍自脫　心華開發少林春</div>
</p><p style="margin-left:1em" class="lg-abnormal"><div class='lg-row'>法界何曾間自他　見聞知覺眼中華　眾生心佛三無別　煩惱菩提兩不差　嚇你老爺臨濟喝　惑他兒女祕魔叉　低頭更擬求玄解　十萬程途未是[賒-示+未]</div>
</p><p style="margin-left:1em" class="lg-abnormal"><div class='lg-row'>即心是佛佛惟心　三際同時絕古今　將佇思間駒過隙　擬承當處鼠偷金　拍盲快向聲前領　脫略難於句下尋　早不立成男子志　驢年方會芥投鍼</div>
</p><p style="margin-left:1em" class="lg-abnormal"><div class='lg-row'>今古奔趨幾象龍　禪禪禪直是心空　二宗得旨非南北　五派歸根絕異同　得馬還牛閒口鼓　<span class='corr'>鍛</span>凡鎔聖假神通　苟非真實超玄者　端的難教振祖風</div>
</p><p style="margin-left:1em" class="lg-abnormal"><div class='lg-row'>即心是佛大家知　涉境難教絕順違　既悟且言無戒律　不迷安得有貪癡　閉門說路語何直　出戶親行步却遲　故國苟非真到者　萬般施設緫非宜</div>
</p><p style="margin-left:1em" class="lg-abnormal"><div class='lg-row'>如來禪與祖師禪　一手猶分掌與拳　既得髓時忘直指　<span class='corr'>已</span>拈華處喪單傳　烏焉成馬今皆是　黃葉為金古亦然　未具照空生死眼　爭教仰不愧龍天</div>
</p><p style="margin-left:1em" class="lg-abnormal"><div class='lg-row'>相逢盡說做工夫　謂做工夫何所圖　不是坐忘消白晝　豈應高臥守清虛　多生憎愛情難遣　積劫輪回業未除　不做一回親斬斷　空將名字掛江湖</div>
</p><p style="margin-left:1em" class="lg-abnormal"><div class='lg-row'>十方聚會號同叅　半入叢林半住菴　大法不明宜自譴　靈源未透欲誰甘　識田塞斷泥犂穽　心地熏開優鉢曇　今日伊余容易別　牛頭自北馬頭南</div>
</p></div>
<div class='div-other'><a id='mulu265' />
<p class='h2'>示玄鑑講主二首<span class='note-inline'>(并引)</span></p><p>雲南鑑講主。知有教外別傳之旨。越一萬八千里。而來西淛。自相見至相別恰三載。一日尋我客中。夜話湖山間。因舉宗門下數段陳爛葛藤。不覺咬斷拇指。臨別怱怱。不欲徵其罪犯。且放過一著。異日抵匡廬而之故鄉。却不得出露醜惡被人呌罵而累及我也。就以二偈贈之。</p>
<p style="margin-left:1em" class="lg-abnormal"><div class='lg-row'>狂心未歇為禪忙　萬八千程過遠方　喪盡目前三頓棒　揮開腦後一尋光　陳年故紙渾無用　今日新條亦頓忘　見說雲南田地好　異時歸去坐繩牀</div>
</p><p style="margin-left:1em" class="lg-abnormal"><div class='lg-row'>衲僧用處絕羅籠　拶著渾身是脫空　輾破一塵如有旨　撥開萬象覔無蹤　德山焚䟽情先死　良遂敲門路已窮　積劫塵勞忽吹盡　黑龍潭下五更風</div>
</p></div>
<div class='div-other'><a id='mulu266' />
<p class='h2'>鴈蕩除夜</p><p style="margin-left:1em" class="lg-abnormal"><div class='lg-row'>茅屋三間冷似冰　灰頭土面十餘僧　掃除自<span class='corr'>己</span>閒枝葉　不打諸方爛葛藤　就手揭開新歲曆　和光吹滅舊年燈　頂門別具摩醯眼　越死超生似不曾</div>
</p></div>
<div class='div-other'><a id='mulu267' />
<p class='h2'>夢幻泡影緫頌五首</p><p style="margin-left:1em" class="lg-abnormal"><div class='lg-row'>夢中作夢日悠悠　究竟何嘗有斷頭　槐國既無分晝夜　漆園那復論春秋　半䆫月吐三更影　一枕風含萬古愁　不識有誰曾獨醒　揭開宇宙縱雙眸</div>
</p><p style="margin-left:1em" class="lg-abnormal"><div class='lg-row'>幻本非生非不生　實無而有政縱橫　纖塵靡積乾城聳　㳙滴那容燄水傾　火宅長年機未息　雪山午夜道初成　謾將凡聖閒分別　把手同歸一路行</div>
</p><p style="margin-left:1em" class="lg-abnormal"><div class='lg-row'>泡因雨點激平川　脫出規模顆顆圓　倐有忽無彰起滅　隨成即破示抽添　山河密裹虛玄<span class='corr'>㲉</span>　法界深藏空寂圈　却笑幾多兒女戲　重重撲碎又依然</div>
</p><p style="margin-left:1em" class="lg-abnormal"><div class='lg-row'>影子從來不離身　惟於光外獨分真　日中疾走誠難避　水底深探豈易親　三界昇沉蹤<span class='corr'>已</span>舊　四時遷謝跡方新　古今多少英靈者　曾不遭迷有幾人</div>
</p><p style="margin-left:1em" class="lg-abnormal"><div class='lg-row'>三界何人得暫離　六如處處未相違　捕風吹網人皆笑　逐色隨聲自不疑　迷所以迷知幾劫　墮之又墮更多時　不能彈指超無學　擬剔眉毛<span class='corr'>已</span>時遲</div>
</p></div>
<div class='div-other'><a id='mulu268' />
<p class='h2'>贈營壽藏</p><p style="margin-left:1em" class="lg-abnormal"><div class='lg-row'>斸斷雲根闢古基　粉牆低護石樓危　既知身後有終日　肯信目前無了時　夜雨一䆫蠶課繭　春風千里燕銜泥　到頭共熟黃粱夢　哭送斜陽欲恨誰</div>
</p></div>
<div class='div-other'><a id='mulu269' />
<p class='h2'>次韻答盛秀才</p><p style="margin-left:1em" class="lg-abnormal"><div class='lg-row'>風月何緣事苦吟　擬將英譽壓雞林　幾回立盡三更月　一字搜空萬劫心　夢裏忽驚霜入鬢　梅邊不覺淚沾襟　可憐半世聦明種　甘為浮詞又陸沉</div>
</p></div>
<div class='div-other'><a id='mulu270' />
<p class='h2'>送禪者歸鄉二首</p><p style="margin-left:1em" class="lg-abnormal"><div class='lg-row'>直下本來無一事　謂言無事早相欺　輪回不翅三千劫　履踐何拘十二時　竹筧引泉聲滴滴　松䆫來月影遲遲　市朝見說黃金貴　誰買青山種紫芝</div>
</p><p style="margin-left:1em" class="lg-abnormal"><div class='lg-row'>湖海俄經三十年　無端一念憶生緣　夢中復做還鄉夢　禪外重叅逆旅禪　踏碎暮雲投古寺　衝開積雪望炊煙　狂心未向機前歇　溢目家山轉棄捐</div>
</p></div>
<div class='div-other'><a id='mulu271' />
<p class='h2'>船居十首<span class='note-inline'>(<span class='corr'>己</span>酉舟中作)</span></p><p style="margin-left:1em" class="lg-abnormal"><div class='lg-row'>世情何事日羈縻　做箇船居任所之　豈是畸孤人共棄　都緣踈拙分相宜　漏篷不礙當空掛　短棹何妨近岸移　佛法也知無用處　從教日炙與風吹</div>
</p><p style="margin-left:1em" class="lg-abnormal"><div class='lg-row'>水光沉碧駕船時　疑是登天不用梯　魚影暗隨篷影動　鴈聲遙與櫓聲齊　幾回待月停梅北　或只和煙繫柳西　萬里任教湖海闊　放行[(冰-水+〡)*ㄆ]住不曾迷</div>
</p><p style="margin-left:1em" class="lg-abnormal"><div class='lg-row'>人在船中船在水　水無不在放船行　藕塘狹處拋篙直　荻岸深時打棹橫　千里溪山隨指顧　一川風月任逢迎　普通年外乘蘆者　未必曾知有此情</div>
</p><p style="margin-left:1em" class="lg-abnormal"><div class='lg-row'><span class='corr'>大</span>廈何知幾百間　爭如一箇小船閒　隨情繫纜招明月　取性推篷看遠山　四海即家容幻質　五湖為鏡照衰顏　相逢順逆皆方便　誰暇深開佛祖關</div>
</p><p style="margin-left:1em" class="lg-abnormal"><div class='lg-row'>家在船中船是家　船中何物是生涯　檣栽兔角非<span class='corr'>干</span>木　纜繫龜毛不用麻　水上浮漚盛萬斛　室中虛白載千車　山雲溪月常圍繞　活計天成豈自誇</div>
</p><p style="margin-left:1em" class="lg-abnormal"><div class='lg-row'>一瓶一鉢寓輕舟　溪北溪南自去留　幾逐斷雲藏野壑　或因明月過滄洲　世波汩汩難同轍　人海滔滔孰共流　日暮水天同一色　且將移泊古灘頭</div>
</p><p style="margin-left:1em" class="lg-abnormal"><div class='lg-row'>散宅浮家絕所營　閑將行色戲論評　煙簑帶雨和船重　雲衲衝寒似紙輕　帆飽固知風有力　柁寬方覺水無情　頭陀不慣操舟術　幾失娘生兩眼睛</div>
</p><p style="margin-left:1em" class="lg-abnormal"><div class='lg-row'>為問船居有底憑　渾無世用一慵僧　拋綸擲釣非吾事　舞棹呈橈豈我能　轉柁觸翻千丈雪　放篙撑破一壺冰　從教纜在枯樁上　恣與虛空打葛藤</div>
</p><p style="margin-left:1em" class="lg-abnormal"><div class='lg-row'>懶將前後論三三　端的船居勝住菴　為不定方真丈室　是無住相活伽藍　煙村水國開晨供　月浦華汀放晚叅　有客扣舷來問道　頭陀不用口喃喃</div>
</p><p style="margin-left:1em" class="lg-abnormal"><div class='lg-row'>船無心似我無心　我與船交絕古今　漚未發時先掌柁　岸親到處不司鍼　主張風月篷三<span class='corr'>葉</span>　彈壓江湖艣一尋　衮衮禪河遊殆遍　話頭從此落叢林</div>
</p></div>
<div class='div-other'><a id='mulu272' />
<p class='h2'>山居十首<span class='note-inline'>(六安山中作)</span></p><p style="margin-left:1em" class="lg-abnormal"><div class='lg-row'>胷中何愛復何憎　自愧人前百不能　旋拾斷雲修破衲　高攀危磴閣枯藤　千峯環繞半間屋　萬境空閑一箇僧　除此現成公案外　且無佛法繼傳燈</div>
</p><p style="margin-left:1em" class="lg-abnormal"><div class='lg-row'>三尺茅簷聳翠岑　去城七十里崎嶔　誰同趣入忘賔主　我自住來空古今　雪磵有聲泉眼活　雨崖無路蘚痕深　為言海上叅玄者　菴主癡頑勿訪尋</div>
</p><p style="margin-left:1em" class="lg-abnormal"><div class='lg-row'>行脚年來事轉多　爭如縛屋住巖阿　有禪可悟投塵網　無法堪傳逐世波　偷果黃猿搖綠樹　銜華白鹿臥青莎　道人喚作山中境　<span class='corr'>已</span>墮清虛物外魔</div>
</p><p style="margin-left:1em" class="lg-abnormal"><div class='lg-row'>觸處逢山便做家　秪緣甘分老煙霞　盧都脣觜生青醭　藞苴形骸上白華　四壁光吞蓬戶月　一瓶香熟地爐茶　苟非意外相知者　徒把空拳豎向他</div>
</p><p style="margin-left:1em" class="lg-abnormal"><div class='lg-row'>數朶奇峯列畫屏　參差泉石暢幽情　青茅旋[匚@贛]尖頭屋　黃葉頻煨折脚鐺　雲合暮山千種態　鳥啼春樹百般聲　世間出世閒消息　不用安排緫現成</div>
</p><p style="margin-left:1em" class="lg-abnormal"><div class='lg-row'>一住空山便廝當　兩忘喧寂與閒忙　但聞白日銷金鼎　不見青苔爛石牀　印破虛空千丈月　洗清天地一林霜　客來不用頻饒舌　此事明明絕覆藏</div>
</p><p style="margin-left:1em" class="lg-abnormal"><div class='lg-row'>閒雲終日閉柴扉　海上同叅到者稀　白髮不因栽後出　青山何待買方歸　拽簾諗老投深穽　薙髮曾郎墮險機　要覔住菴人住處　擬心難免涉離微</div>
</p><p style="margin-left:1em" class="lg-abnormal"><div class='lg-row'>見山渾不厭居山　就樹誅茅縛半間　對竹忽驚禪影瘦　倚松殊覺老心閒　束腰懶用三條篾　扣<span class='corr'>己</span>誰叅一字關　幸有埋塵甎子在　待磨成鏡照空顏</div>
</p><p style="margin-left:1em" class="lg-abnormal"><div class='lg-row'>頭陀真趣在山林　世上誰人識此心　火宿篆盤煙寂寂　雲開牎檻月沉沉　崖懸有軸長生畫　瀑響無絃太古琴　不假修治常具足　未知歸者謾追尋</div>
</p><p style="margin-left:1em" class="lg-abnormal"><div class='lg-row'>千巖萬壑冷相看　不用安心心自安　識馬乍教離慾厩　情猿難使去玄壇　竹煙透屋蒲龕密　松露沉空毳衲寒　此意山居人未委　未居山者更無端</div>
</p></div>
<div class='div-other'><a id='mulu273' />
<p class='h2'>水居十<span class='corr'>首</span><span class='note-inline'>(東海州作)</span></p><p style="margin-left:1em" class="lg-abnormal"><div class='lg-row'>道人孤寂任棲遲　跡寄湖村白水西　四壁煙昏茅屋窄　一天霜重板橋低　驚濤拍岸明生滅　止水涵空示悟迷　萬象平沉心自照　波光常與月輪齊</div>
</p><p style="margin-left:1em" class="lg-abnormal"><div class='lg-row'>水邊活計最天然　物外相忘事事便　門柳每招黃蝶舞　岸莎常襯白鷗眠　雨蒸荷葉香浮屋　風攪蘆花雪滿船　不動舌根談實相　客來何必竪空拳</div>
</p><p style="margin-left:1em" class="lg-abnormal"><div class='lg-row'>縛箇茅菴際水涯　現成景致一何奢　野塘水合魚叢密　遠浦風高鴈陣斜　道在目前安用覔　法非心外不須誇　一聲鐵笛滄浪裏　煙樹依依接暮霞</div>
</p><p style="margin-left:1em" class="lg-abnormal"><div class='lg-row'>年晚那能與世期　水雲深處分相宜　茭蒲繞屋供晨爨　菱藕堆盤代午炊　老岸欲隳添野葑　廢塘將種補新泥　無心道者何多事　也要消閒十二時</div>
</p><p style="margin-left:1em" class="lg-abnormal"><div class='lg-row'>漚華深處寄幽棲　聞見天真分外奇　一枕香吹紅[卄/(凵@(口*了*又))]蓞　四簷光浸碧瑠璃　繞圍雲水盈千眾　爛嚼虛空遣二時　幻住叢林無間歇　苟非同道欲誰知</div>
</p><p style="margin-left:1em" class="lg-abnormal"><div class='lg-row'>雲漫漫又水漫漫　新縛茅龕眼界寬　儘有池塘堪著月　且無田地可輸官　四時風味人誰得　萬頃煙波我自觀　却恐客來為境會　閉門[(冰-水+〡)*ㄆ]在一毫端</div>
</p><p style="margin-left:1em" class="lg-abnormal"><div class='lg-row'>住箇茅菴遠市塵　東西南北水為鄰　風休獨露大圓鏡　雪霽全彰淨法身　波底月明天不夜　爐中煙透室常春　閒將法界圖觀看　心眼空來有幾人</div>
</p><p style="margin-left:1em" class="lg-abnormal"><div class='lg-row'>水中圖畫發天藏　不到無心孰可當　雪谷春深沉玉髓　冰壺夜永泛銀漿　洞然圓湛融三際　廓爾淨明空八荒　縛屋且依如是住　難將消息寄諸方</div>
</p><p style="margin-left:1em" class="lg-abnormal"><div class='lg-row'>水國菴居最寂寥　世途何事苦相招　去村十里無行路　隔岸三家有斷橋　數點鴉聲迎暮雨　一行魚影漲春潮　陳年佛法從教爛　豈是頭陀懶折腰</div>
</p><p style="margin-left:1em" class="lg-abnormal"><div class='lg-row'>極目瀰漫水一方　水為國土水為鄉　水中縛屋水圍繞　水外尋蹤水覆藏　水似禪心涵鏡像　水如道眼印天光　水居一種真三昧　只許水居人廝當</div>
</p></div>
<div class='div-other'><a id='mulu274' />
<p class='h2'>廛居十首<span class='note-inline'>(汴梁作)</span></p><p style="margin-left:1em" class="lg-abnormal"><div class='lg-row'>古稱大隱為居廛　柳陌華衢間管絃　畢竟色前無別法　良由聲外有單傳　錦街破曉鳴金鐙　繡巷迎春擁翠<span class='corr'>鈿</span>　覿面是誰能委悉　茫茫隨逐政堪憐</div>
</p><p style="margin-left:1em" class="lg-abnormal"><div class='lg-row'>綠水青山入眼塵　心空何物可相親　既無世務堪隨俗　却有廛居最逼真　月印前街連後巷　茶呼東舍與西鄰　客來不用論賔主　篆縷橫斜滿屋春</div>
</p><p style="margin-left:1em" class="lg-abnormal"><div class='lg-row'>足跡無端遍海涯　現成山水不堪誇　市廛既可藏吾錫　城郭何妨著我家　四壁虛明連棟月　數株紅白過牆華　見聞不假存方便　只麼隨緣遣歲華</div>
</p><p style="margin-left:1em" class="lg-abnormal"><div class='lg-row'>山居何似我鄽居　對境無心體自如　手版趣傾樓上酒　腰鈴急送鋪前書　沉沉大夢方純熟　擾擾虛名未破除　白日無營貧道者　草深門外懶薅鋤</div>
</p><p style="margin-left:1em" class="lg-abnormal"><div class='lg-row'>起滅循環事若何　萬般粧點苦娑婆　榮膺廊廟三更夢　壽滿期頥一剎那　翫月樓高門巷永　賣花聲密市橋多　頭陀自得居廛趣　每笑前人隱薜蘿</div>
</p><p style="margin-left:1em" class="lg-abnormal"><div class='lg-row'>廛市安居儘自由　百般成現絕馳求　綠菘紫芥攔街賣　白米青柴倚戶[(冰-水+〡)*ㄆ]　十二時中生計足　數千年外道緣周　苟於心外存諸見　敢保驢年會合頭</div>
</p><p style="margin-left:1em" class="lg-abnormal"><div class='lg-row'>山根水際我甞諳　特地移居逼閙籃　人影紛紜方雜<span class='corr'>沓</span>　市聲撩亂政沉酣　千樓燈火為標準　萬井笙歌作指南　卻喜頭陀忘管帶　無邊法界是同叅</div>
</p><p style="margin-left:1em" class="lg-abnormal"><div class='lg-row'>山居却似苦無緣　既不居山學隱廛　新縛蒲團侵市色　旋移禪板近人煙　庭華日暖藏春鳥　櫩樹風高噪晚蟬　一鉢普通年外雪　與誰同共潤心田</div>
</p><p style="margin-left:1em" class="lg-abnormal"><div class='lg-row'>廛居不費買山錢　溢目風光意自便　逐日驊騮蹄踏踏　弄晴蝴蝶翅翩翩　見忘境不須頻遣　執謝心常合本然　如是住來知幾劫　難將消息與人傳</div>
</p><p style="margin-left:1em" class="lg-abnormal"><div class='lg-row'>市廛卜築道何親　物物頭頭契本真　微有得心魔所攝　擬存住念鬼為鄰　招提禁夜鐘聲近　閭巷催年鼓吹頻　三世如來諸法相　一回新又一回新</div>
</p></div>
<div class='div-other'><a id='mulu275' />
<p class='h2'>次韻瀋王題真際亭</p><p style="margin-left:1em" class="lg-abnormal"><div class='lg-row'>高亭結搆標真際　體共雲林一樣閒　山勢倚天忘突兀　水聲投澗自潺湲　伽陀逈出言詞外　海印高懸宇宙間　佇看凭闌人獨醒　又添公案入禪關</div>
</p></div>
<div class='div-other'><a id='mulu276' />
<p class='h2'>雙䯻峯有懷<span class='note-inline'>(高峯和尚初剏菴於此)</span></p><p style="margin-left:1em" class="lg-abnormal"><div class='lg-row'>雙䯻雲深古道危　不來夜半扣柴扉　六年底事成遺恨　寂寞空山啼子規</div>
</p></div>
<div class='div-other'><a id='mulu277' />
<p class='h2'>題佛母堂</p><p style="margin-left:1em" class="lg-abnormal"><div class='lg-row'>熱鐵洋銅地獄坑　禍胎今日又重生　黃梅山下人無數　誰解門前掉臂行</div>
</p></div>
<div class='div-other'><a id='mulu278' />
<p class='h2'>雪竇送友</p><p style="margin-left:1em" class="lg-abnormal"><div class='lg-row'>子規啼血染山華　拄杖頭邊興轉<span class='corr'>賒</span>　眼底迢迢皆客路　草鞋今夜脫誰家</div>
</p></div>
<div class='div-other'><a id='mulu279' />
<p class='h2'>贈桃溪法華經會</p><p style="margin-left:1em" class="lg-abnormal"><div class='lg-row'>一會靈山曾見不　聲前句後莫輕酬　碧桃溪上三更月　龍女明珠夜不[(冰-水+〡)*ㄆ]</div>
</p></div>
<div class='div-other'><a id='mulu280' />
<p class='h2'>贈鐵山道人禮補陀</p><p style="margin-left:1em" class="lg-abnormal"><div class='lg-row'>脚跟下鐵山萬仞　眼睛頭白浪千尋　不於這裏承當去　更要重叅觀世音</div>
</p></div>
<div class='div-other'><a id='mulu281' />
<p class='h2'>送澄上人之江西</p><p style="margin-left:1em" class="lg-abnormal"><div class='lg-row'>大江西去水無垠　澄不清兮攪不渾　一吸直教乾到底　莫將涓滴上人門</div>
</p></div>
<div class='div-other'><a id='mulu282' />
<p class='h2'>題廬山佛手巖</p><p style="margin-left:1em" class="lg-abnormal"><div class='lg-row'>清淨身中金色臂　匡廬疊疊曉雲開　為人隻手無伸處　且聽勞生空望崖</div>
</p></div>
<div class='div-other'><a id='mulu283' />
<p class='h2'>匄者堂失火就死者數人</p><p style="margin-left:1em" class="lg-abnormal"><div class='lg-row'>乞兒男女苦相煎　拶得無明火現前　一夜渾家都喪卻　死枯髏上不生煙</div>
</p></div>
<div class='div-other'><a id='mulu284' />
<p class='h2'>題十六尊者揭厲圖</p><p style="margin-left:1em" class="lg-abnormal"><div class='lg-row'>十六高人去就輕　天台南嶽任縱橫　不知著甚麼死急　箇箇拖泥帶水行</div>
</p></div>
<div class='div-other'><a id='mulu285' />
<p class='h2'>次韻酬李仲思宰相四首</p><p style="margin-left:1em" class="lg-abnormal"><div class='lg-row'>晴雲萬疊裹羣山　崖瀑千尋落樹間　定裏驚傳王駕至　秪應來奪老僧閒</div>
</p><p style="margin-left:1em" class="lg-abnormal"><div class='lg-row'>歸鞭未舉且婆娑　平地須知險處多　休把世間名字相　累他巖穴病頭陀</div>
</p><p style="margin-left:1em" class="lg-abnormal"><div class='lg-row'>物我遷流興未疲　正圖誇勝與稱奇　逝多林裏真慈父　也把空拳嚇小兒</div>
</p><p style="margin-left:1em" class="lg-abnormal"><div class='lg-row'>機裏藏機復見機　秋霜點點透征衣　話殘夜壑三更月　又約天雲擁毳歸</div>
</p></div>
<div class='div-other'><a id='mulu286' />
<p class='h2'>晦室</p><p style="margin-left:1em" class="lg-abnormal"><div class='lg-row'>千燈不照六牎寒　光影俱忘始解看　三萬二千人去後　至今門戶黑漫漫</div>
</p></div>
<div class='div-other'><a id='mulu287' />
<p class='h2'>逆流</p><p style="margin-left:1em" class="lg-abnormal"><div class='lg-row'>出源便遇打頭風　不與尋常逝水同　浩浩狂瀾翻到底　更無涓滴肯朝東</div>
</p></div>
<div class='div-other'><a id='mulu288' />
<p class='h2'>藏山</p><p style="margin-left:1em" class="lg-abnormal"><div class='lg-row'>等閒掇轉太虛空　百億須彌不露蹤　盡大地人尋不見　是誰[(冰-水+〡)*ㄆ]在一塵中</div>
</p></div>
<div class='div-other'><a id='mulu289' />
<p class='h2'>送空藏主禮高峯和尚塔</p><p style="margin-left:1em" class="lg-abnormal"><div class='lg-row'>三尺毒蛇潛古洞　一堆白骨鎻寒雲　石樓夜半關猶啟　只待衘[宋-木+免]負屈人</div>
</p></div>
<div class='div-other'><a id='mulu290' />
<p class='h2'>贈鄱陽裁衣李生</p><p style="margin-left:1em" class="lg-abnormal"><div class='lg-row'>番水一條生白線　廬山半幅舊青羅　李生提我袈裟角　補得渾侖不欠多</div>
</p></div>
<div class='div-other'><a id='mulu291' />
<p class='h2'>客中聞訃</p><p style="margin-left:1em" class="lg-abnormal"><div class='lg-row'>訃音遺我客牀頭　話到輪回鬼亦愁　肉眼未空今古夢　滿天霜月曬枯髏</div>
</p></div>
<div class='div-other'><a id='mulu292' />
<p class='h2'>太古</p><p style="margin-left:1em" class="lg-abnormal"><div class='lg-row'>七日莊周才鑿破　百千諸佛未投胎　衲僧一箇閒名字　端的親從那畔來</div>
</p></div>
<div class='div-other'><a id='mulu293' />
<p class='h2'>次韻酬馮海粟待制四首</p><p style="margin-left:1em" class="lg-abnormal"><div class='lg-row'>無言童子拂香臺　報道長沙學士來　爛煑橘皮砂罐冷　幾年生意喜潛回</div>
</p><p style="margin-left:1em" class="lg-abnormal"><div class='lg-row'>雄談博辯振玄音　莫把黃銅喚作金　脫略語言文字外　方知佛祖只傳心</div>
</p><p style="margin-left:1em" class="lg-abnormal"><div class='lg-row'>西天目頂望錢塘　佛與眾生共一航　六月火雲飛白雪　是誰觸熱是誰凉</div>
</p><p style="margin-left:1em" class="lg-abnormal"><div class='lg-row'>瓦爐燒盡栢根香　筆債何須苦用償　幸有頓空文字在　披衣終日坐茅堂</div>
</p></div>
<div class='div-other'><a id='mulu294' />
<p class='h2'>別友十首</p><p style="margin-left:1em" class="lg-abnormal"><div class='lg-row'>色空明暗遮雙眼　地水火風周一身　八萬四千閒妄想　江南江北幾多人</div>
</p><p style="margin-left:1em" class="lg-abnormal"><div class='lg-row'>世有百千閒日月　人無一點好身心　知他為甚麼邊事　添得茫茫業海深</div>
</p><p style="margin-left:1em" class="lg-abnormal"><div class='lg-row'>一死由來對一生　了知迷悟不多爭　如何滿地栽荊棘　白日青天沒路行</div>
</p><p style="margin-left:1em" class="lg-abnormal"><div class='lg-row'>千里路行千里馬　一重山隱一重人　都緣昧却從來底　日夜紛紛輥六塵</div>
</p><p style="margin-left:1em" class="lg-abnormal"><div class='lg-row'>佛與眾生共一家　了知法性等無差　何緣白日隨他去　特地新栽眼上華</div>
</p><p style="margin-left:1em" class="lg-abnormal"><div class='lg-row'>世間只是許多事　更要如之與若何　盡大地人剛不省　前娑婆又後娑婆</div>
</p><p style="margin-left:1em" class="lg-abnormal"><div class='lg-row'>兩兔兩丸虛跳躑　象龍千里謾追尋　誰知優鉢曇華種　當處出生無古今</div>
</p><p style="margin-left:1em" class="lg-abnormal"><div class='lg-row'>十方世界鐵渾侖　順逆橫開不二門　更向是非中薦取　何妨無佛處稱尊</div>
</p><p style="margin-left:1em" class="lg-abnormal"><div class='lg-row'>憎愛是非情易瞥　山河大地跡難[(冰-水+〡)*ㄆ]　故鄉人寄并州剪　拈起虛空也斷頭</div>
</p><p style="margin-left:1em" class="lg-abnormal"><div class='lg-row'>十虛圓裹一爿天　這裏何曾異那邊　勿謂去來無管帶　道人行處合如然</div>
</p></div></div>
<p class='juan'>天目中峯和尚廣錄卷第二十九</p>
<div class='div-w'>
<p class='h1'>音釋</p>窖<p style="margin-left:1em"><span class='note-inline'>(古考切)</span></p>
譴<p style="margin-left:1em"><span class='note-inline'>(詰戰切責也)</span></p>
艣<p style="margin-left:1em"><span class='note-inline'>(郎古切進船器似槳而長)</span></p>
崎嶔<p style="margin-left:1em"><span class='note-inline'>(崎音欹嶔音欽崎嶔山不正貌)</span></p>
藞苴<p style="margin-left:1em"><span class='note-inline'>(藞力瓦切苴側下切)</span></p>
篾<p style="margin-left:1em"><span class='note-inline'>(莫結切析竹筠也)</span></p>
襯<p style="margin-left:1em"><span class='note-inline'>(初覲切)</span></p>
隳<p style="margin-left:1em"><span class='note-inline'>(許規切毀也)</span></p>
鐙<p style="margin-left:1em"><span class='note-inline'>(正作鐙丁鄧切鞍鐙也)</span></p>
薅<p style="margin-left:1em"><span class='note-inline'>(呼高切㧞去田草也)</span></p>
[匚@贛]<p style="margin-left:1em"><span class='note-inline'>(音感覆也)</span></p>
</div>
</div><!-- end of div[@id='body'] -->
</body></html>