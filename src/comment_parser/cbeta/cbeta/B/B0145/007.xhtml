<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu59' />
<p class='juan'>天目中峯和尚廣錄卷第七</p><p class="byline">叅學門人北庭臣僧慈寂　上進</p>
<div class='div-other'><a id='mulu60' />
<p class='h1'>佛事</p><p>拈高麗金書法華經。</p>
<p>此法華經藏深固幽遠無人能到。今日因甚麼却在幻住手中。於斯薦得。便見大海之東大海之西大海之南大海之北一會靈山儼然未散。如其未委。黃金自有黃金價。終不和沙賣與人。</p>
<p>瞿運使卒哭藥師道場放生。</p>
<p>紅芍藥邊方舞蝶。碧梧桐裏正啼鶯。目前大道無遮障。自是眾生沒路行。由是今日藥師如來。與近故少中大夫兩浙都運瞿公。於一毫端上起大道場。作百寶莊嚴佛事。本上座因齋慶讚。普為諸含識指箇路頭去也。教中道。三界無法何處求心。心不可求法將安寄。便見十方世界是清淨法身。十方世界是藥師十二願海。審如是有羽者聽其高飛。有足者不妨遠舉。帶甲者潛於深淵。負鱗者縱於巨壑。無一眾生不成正覺。無一眾生不入圓明。雖然如是。只如古人道。門裏出身易。身裏出門難。且道不涉易難。如何是超然獨脫底句。乃放生云。衝開盡是通霄路。透出無非解脫門。</p>
<p>馮將仕秉炬。</p>
<p>現成公案絕安排。無位真人笑滿腮。吸盡太湖㳙滴水。寒梅樹樹待春開。舉火把云。某人八十年來只憑這箇起家立業。勤倉儉廩積有餘。仁居義路行無竭。八十年來只憑這箇崇德慕善。舉心曾不昧天真。觸著通身是方便。八十年來只憑這箇教子育孫。挺挺羣賢繼芳躅。珊珊環珮振高門。八十年來只憑這箇收因結果。苞湯水面青溶溶。善慶堂前花朶朶。到這裏本來面目觸物純真。自<span class='corr'>己</span>家山不離跬步。八萬四千毛竅。與性空真火竅竅相通。三百六十骨節。與性火真空節節相拄。垂光散為福德林。流輝攝入光明戶。且道這箇是何。物聻以火把打圓相云。團團轉作大圓鏡。條條照出珊瑚枝。盡大地人都不見。只許馮公獨自知。</p>
<p>謙西堂入塔<span class='note-inline'>(號無礙住千頃寺)</span></p>
<p>徹骨窮來三十年。每於佛祖結生冤。巨靈捏碎虛空骨。大用塵塵緫現前。共惟某人。師子巖前叅得一句。蓮華峯頂似空合空。蓮華峯頂悟得一機。師子巖前如鏡照鏡。這邊那邊應用不缺。千頃萬頃遇緣即宗。拈却水火珠。放下打草扇。到這裏盡十方世界是金剛正體盡十方世界。是無縫塔門。出亦無礙入亦無礙。且道不出不入一句作麼生舉揚。鐵馬衝開青石門。玉雞啄破黃金㲉。</p>
<p>為諸禪人秉炬入塔</p>
<p>生既空死亦空。空到真空空不空。不空空處亦還空。乃舉火把云。空上座還空得這箇麼。火星迸出扶桑日。海底波斯鼻孔紅。<span class='note-inline'>(日本人)</span></p>
<p>諸方直歲度火把與住持。今日住持度火把與直歲。且道是明甚麼邊事。明日優曇華茂發。<span class='corr'>淨</span>飯王宮生悉達。只從這裏便承當。千古萬古阿剌剌。<span class='note-inline'>(茂直歲)</span></p>
<p>宗監院。歸宗一味禪。楊歧三脚驢。兩重公案一句破除。且道是那一句。擲火把云臘雪堆中火一爐。</p>
<p>梵菴主。象骨低頭歸去。文殊是藥採來。拈得梵王鼻孔。觸著帝釋眼睛。雖然如是未出常情。且道因甚麼菴內人不知菴外事。以火把打圓相云。沉寒痼冷莫能治。伏火靈砂下一丸。<span class='note-inline'>(能醫藥)</span></p>
<p>以火把打圓相云。圓浴主見麼。喚作圓相則背。不喚作圓相則觸。透過兩重關還他親眷屬。蓮峯突出碓觜花。杓柄兜翻師子足。香水沉沉徹底乾。普請大家齊刮目。且道看甚麼。擲火把云。脫殼神龜飛上天。無位真人火中浴。</p>
<p>舉起火把云。祥柴頭見麼。萬朶祥雲匝地飄。藂林枝葉半肩挑。今朝匾檐兩頭折。千日斫柴一日燒。</p>
<p>鑑首座。末後一句子。儞未跨闊一萬八千里路時。<span class='corr'>已</span>嘗說了也。今日古鑑發光。露出晴空閃電。團團無縫塔門開。[(冰-水+〡)*ㄆ]取眉間三尺劒。<span class='note-inline'>(雲南人)</span></p>
<p>弘知客。維那不在當汝打鎚。劈頭一下振起宏規。掣開無縫塔。擊破玉玻瓈。正是全身放下時。</p>
</div>
<p class='juan'>天目中峯和尚廣錄卷第七</p>
<div class='div-w'>
<p class='h1'>音釋</p>躅<p style="margin-left:1em"><span class='note-inline'>(厨王切迹也)</span></p>
跬<p style="margin-left:1em"><span class='note-inline'>(丘癸切半步也)</span></p>
竅<p style="margin-left:1em"><span class='note-inline'>(苦里切穴也)</span></p>
捏<p style="margin-left:1em"><span class='note-inline'>(乃結切握捺也)</span></p>
㲉<p style="margin-left:1em"><span class='note-inline'>(苦角切)</span></p>
痼<p style="margin-left:1em"><span class='note-inline'>(古暮切沉重也)</span></p>
觜<p style="margin-left:1em"><span class='note-inline'>(即委切)</span></p>
刮<p style="margin-left:1em"><span class='note-inline'>(古滑切摩拭也)</span></p>
匾<p style="margin-left:1em"><span class='note-inline'>(必典切闊薄也)</span></p>
</div>
</div><!-- end of div[@id='body'] -->
</body></html>