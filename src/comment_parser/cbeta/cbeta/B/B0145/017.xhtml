<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu148' />
<p class='juan'>天目中峯和尚廣錄卷第十七</p><p class="byline">叅學門人北庭慈寂　進</p>
<div class='div-other'><a id='mulu149' />
<p class='h1'>擬寒山詩</p><p>有客從予而問曰。叢林戶稱為叅禪。且禪固不可逆測而知。惟叅之一言莫識所云。請釋之。予曰。所云叅者。乃古人咨决心疑究明<span class='corr'>己</span>事不可不由之徑也。如安心懺罪洗鉢盂聞水聲之類耳。蓋生死之心疑未决。如墮網之欲出。若沐漆而求解。望見知識之容。未待卸包脫屨。其胷中岌岌未安之事。遽衝口而問之。一言不契又復往叩而他之。或停餐輟飲廢寢忘勞。至若風雨寒暑之不移禍福安危之莫奪。其所叅之念不致洞明不<span class='corr'>已</span>也。是謂真叅。餘皆似之耳非叅也。何謂似。如火爐頭禪牀角領納一言半句相似語蘊于情識不自知覺。久之遇緣逢境忽然觸發。是謂知解依通。非叅也。或於方冊梵夾中。以聰明之資博聞廣記。即其所曉處。和會祖機一一合頭。乃穿鑿摶量非叅也。或循規守矩不犯條章靜默安舒危坐終日。乃緣境攝持。非叅也。或搜尋難問記憶機緣。堂上室中苦攻逆敵者。乃狂妄時習非叅也。總而言之。但胷中實無為生死大事之正念。或形影相弔於巖穴之下。或肩駢踵接於廣眾之中。各偏於所向而取著之。非吾所謂叅也矣。客又曰。近代尊宿教人起大疑情看古人一則無義味語。斯可謂之叅乎。予曰。傳燈諸祖各有契證初未聞有看話頭起疑情而悟者。良由機緣泛出露布橫生。况是學者胷中為生死之心苦不真切。脚未跨門咸遭誑惑。由是據師位者不得已。而將箇無義味話。放在伊識田中。教伊吞吐不行齩嚼不破。孜孜兀兀頓在面前。如銀山鐵壁。不許其斯須忘念。日深月久情塵頓盡心境兩忘。不覺不知以之悟入。雖則不離善權方便。亦與叅之之義幾近矣。或學者不實以死生大事為任。則師與資俱成途轍。荊棘祖庭穢滓佛海。豈叅云乎哉。因往復酬酢。遂引其說偶成擬寒山詩一百首。非敢自廣。蓋痛心於教外別傳之道將墜無何。誠欲䇿發初心之士耳。或謂宗門有活句死句全提半提擒縱無偏與奪自在之理。子何不發明之。此何時而尚欲以實法綴繫於人耶。予曰。世有能跨千里之步。而終身不能自越其閫者予不信也。彼與奪自在之師。皆由叅之不謬悟之無垠蓄養深厚。如千里駒輕肆其足便有追風逐日不可及之態而不自知也。使彼師苟存其與奪自在之見于胷中。則人法不空能所交接。與魔外何別哉。當知真寂體中尚無地可寄其與奪自在之迹。則其可講而學耶。得不重貽達者之所譏。蓋識法者懼也。道人其鑒諸。</p>

<div class="lg regular" style="margin-left:0em;"><div class='lg-row'>叅禪一句子　衝口<span class='corr'>已</span>成遲　擬欲尋篇目</div>
<div class='lg-row'>翻然墮水泥　舉揚無半字　方便有多岐</div>
<div class='lg-row'>曲為同叅者　吟成百首詩</div>
</div>
<div class="lg regular" style="margin-left:0em;"><div class='lg-row'>叅禪莫執坐　坐忘時易過　疊足取輕安</div>
<div class='lg-row'>垂頭尋怠惰　若不任空沉　定應隨想做</div>
<div class='lg-row'>心華無日開　徒使蒲團破</div>
</div>
<div class="lg regular" style="margin-left:0em;"><div class='lg-row'>叅禪莫知解　解多成捏怪　公案播唇牙</div>
<div class='lg-row'>經書塞皮袋　舉起盡合頭　說來無縫罅</div>
<div class='lg-row'>撞著生死魔　漆桶還不快</div>
</div>
<div class="lg regular" style="margin-left:0em;"><div class='lg-row'>叅禪莫把玩　流光急如鑽　那肯涉思惟</div>
<div class='lg-row'>豈復容稽緩　時刻不暫移　毫釐無間斷</div>
<div class='lg-row'>撒手萬仞崖　乾坤無侶伴</div>
</div>
<div class="lg regular" style="margin-left:0em;"><div class='lg-row'>叅禪莫涉緣　緣重被緣牽　世道隨時熟</div>
<div class='lg-row'>人情逐日添　工夫情未瞥　酬應力難專</div>
<div class='lg-row'>早不尋休歇　輪回莫怨天</div>
</div>
<div class="lg regular" style="margin-left:0em;"><div class='lg-row'>叅禪莫習懶　懶與道相反　終日尚偷安</div>
<div class='lg-row'>長年事踈散　畏聞廊下魚　愁聽堂前板</div>
<div class='lg-row'>與麼到驢年　還他開道眼</div>
</div>
<div class="lg regular" style="margin-left:0em;"><div class='lg-row'>叅禪莫動念　念動失方便　取捨任情遷</div>
<div class='lg-row'>愛憎隨境轉　野馬追疾風　狂猿攀過電</div>
<div class='lg-row'>蘸唾捉蓬塵　癡心要成片</div>
</div>
<div class="lg regular" style="margin-left:0em;"><div class='lg-row'>叅禪莫毀犯　動輙成過患　作止誠可分</div>
<div class='lg-row'>開遮豈容濫　內外絕安排　自他俱了<span class='corr'>辨</span></div>
<div class='lg-row'>突出摩尼珠　光明照天岸</div>
</div>
<div class="lg regular" style="margin-left:0em;"><div class='lg-row'>叅禪莫揀擇　舉世皆標格　曾不問閑忙</div>
<div class='lg-row'>何嘗分語默　一念離愛憎　三界自明白</div>
<div class='lg-row'>更擬問如何　當來有彌勒</div>
</div>
<div class="lg regular" style="margin-left:0em;"><div class='lg-row'>叅禪莫順<span class='corr'>己</span>　動須合至理　工夫要徹頭</div>
<div class='lg-row'>志願直到底　瞥爾情念生　紛然境緣起</div>
<div class='lg-row'>白日擬偷鈴　難掩虛空耳</div>
</div>
<div class="lg regular" style="margin-left:0em;"><div class='lg-row'>叅禪宜自肯　胷中常鯁鯁　不擬起精勤</div>
<div class='lg-row'>自然成勇猛　一念如火熱　寸懷若氷冷</div>
<div class='lg-row'>冷熱兩俱忘　金不重為鑛</div>
</div>
<div class="lg regular" style="margin-left:0em;"><div class='lg-row'>叅禪宜退步　勿踏行人路　橫擔一片板</div>
<div class='lg-row'>倒拖三尺布　得失豈相干　是非都不顧</div>
<div class='lg-row'>驀直走到家　萬象開門戶</div>
</div>
<div class="lg regular" style="margin-left:0em;"><div class='lg-row'>叅禪宜具眼　庸鄙休觀覽　千里辨雌黃</div>
<div class='lg-row'>雙輪豈推挽　洞見佛祖心　爍破鬼神膽</div>
<div class='lg-row'>搖搖照世光　不受眉毛[匚@贛]</div>
</div>
<div class="lg regular" style="margin-left:0em;"><div class='lg-row'>叅禪宜朴實　朴實萬無失　纖毫若涉虛</div>
<div class='lg-row'>大千俱受屈　話柄愈生踈　身心轉堅密</div>
<div class='lg-row'>一氣直到頭　捏出秤鎚汁</div>
</div>
<div class="lg regular" style="margin-left:0em;"><div class='lg-row'>叅禪宜努力　真心血滴滴　如登千仞高</div>
<div class='lg-row'>似與萬人敵　有死不睱顧　無身未堪惜</div>
<div class='lg-row'>冷地忽擡頭　何曾離空寂</div>
</div>
<div class="lg regular" style="margin-left:0em;"><div class='lg-row'>叅禪宜簡徑　只圖明自性　了了非聖凡</div>
<div class='lg-row'>歷歷無欠剩　擬向即是魔　將離轉成病</div>
<div class='lg-row'>脫略大丈夫　塵塵自相應</div>
</div>
<div class="lg regular" style="margin-left:0em;"><div class='lg-row'>叅禪宜及早　遲疑墮荒草　隙隂誠易遷</div>
<div class='lg-row'>幻軀那可保　當處不承當　轉身何處討</div>
<div class='lg-row'>寄語玄學人　莫待筭筒倒</div>
</div>
<div class="lg regular" style="margin-left:0em;"><div class='lg-row'>叅禪宜正大　切勿求奇怪　真機絕覆藏</div>
<div class='lg-row'>至理無成壞　拽倒祖師關　打破魔軍寨</div>
<div class='lg-row'>赤手鎮家庭　塵塵俱出礙</div>
</div>
<div class="lg regular" style="margin-left:0em;"><div class='lg-row'>叅禪宜决定　莫只成話柄　瞥爾墮因循</div>
<div class='lg-row'>灼然非究竟　但欲了死生　何曾惜身命</div>
<div class='lg-row'>一踏連底空　佛魔聽號令</div>
</div>
<div class="lg regular" style="margin-left:0em;"><div class='lg-row'>叅禪宜捨割　命根要深拔　活計再掃除</div>
<div class='lg-row'>生涯重潑撒　<span class='corr'>寸</span>念空牢牢　萬古阿剌剌</div>
<div class='lg-row'>放出一毫頭　光明吞六合</div>
</div>
<div class="lg regular" style="margin-left:0em;"><div class='lg-row'>叅禪要明理　理是心王體　每與事交叅</div>
<div class='lg-row'>惟有智堪委　法界即其源　禪河以為底</div>
<div class='lg-row'>後園枯樹樁　勿使重生耳</div>
</div>
<div class="lg regular" style="margin-left:0em;"><div class='lg-row'>叅禪要直捷　一切無畏怯　用處絕踈親</div>
<div class='lg-row'>舉起無分別　法性元等平　至理非曲折</div>
<div class='lg-row'>過去七如來　與今同一轍</div>
</div>
<div class="lg regular" style="margin-left:0em;"><div class='lg-row'>叅禪要到家　不必口吧吧　履踐無生熟</div>
<div class='lg-row'>途程非邇遐　寸心常不動　跬步亦何差</div>
<div class='lg-row'>踏斷芒鞋耳　門前日未斜</div>
</div>
<div class="lg regular" style="margin-left:0em;"><div class='lg-row'>叅禪要脫略　何須苦斟酌　道理要便行</div>
<div class='lg-row'>事物從教却　豈是學無情　自然都不著</div>
<div class='lg-row'>更起一絲頭　茫茫且行脚</div>
</div>
<div class="lg regular" style="margin-left:0em;"><div class='lg-row'>叅禪要精進　勿向死水浸　動若蹈輕氷</div>
<div class='lg-row'>行如臨大陣　晝夜健不息　始終興無盡</div>
<div class='lg-row'>捱到髑髏乾　光明生末運</div>
</div>
<div class="lg regular" style="margin-left:0em;"><div class='lg-row'>叅禪要高古　備盡嘗艱苦　身世等空華</div>
<div class='lg-row'>利名如糞土　深追雪嶺蹤　遠接少林武</div>
<div class='lg-row'>道者合如斯　豈是誇能所</div>
</div>
<div class="lg regular" style="margin-left:0em;"><div class='lg-row'>叅禪要識破　萬般皆自做　榮辱與安危</div>
<div class='lg-row'>存亡并福禍　元是現行招　等因前業墮</div>
<div class='lg-row'>如是了了知　世間無罪過</div>
</div>
<div class="lg regular" style="margin-left:0em;"><div class='lg-row'>叅禪要本分　只守箇愚鈍　豈解敘寒暄</div>
<div class='lg-row'>何曾會談論　兀兀似枯樁　堆堆如米囤</div>
<div class='lg-row'>一片好天真　常不離方寸</div>
</div>
<div class="lg regular" style="margin-left:0em;"><div class='lg-row'>叅禪要孤硬　素不與物諍　白日面空壁</div>
<div class='lg-row'>清塵堆古甑　遇境自忘懷　隨緣非苦行</div>
<div class='lg-row'>昨夜煑虛空　煨破沙糖甏</div>
</div>
<div class="lg regular" style="margin-left:0em;"><div class='lg-row'>叅禪要深信　豈應從淺近　直擬跨懸崖</div>
<div class='lg-row'>不辭挨白刃　橫披古佛衣　高佩魔王印</div>
<div class='lg-row'>道源功德山　咸承慈母孕</div>
</div>
<div class="lg regular" style="margin-left:0em;"><div class='lg-row'>叅禪為生死　豈是尋常事　從始直至終</div>
<div class='lg-row'>出此而沒彼　不啻萬劫來　曾無片時止</div>
<div class='lg-row'>今日更遲疑　又且從頭起</div>
</div>
<div class="lg regular" style="margin-left:0em;"><div class='lg-row'>叅禪為成道　丈夫宜自保　雪嶺星欲沉</div>
<div class='lg-row'>鰲山話將掃　疾捷便翻身　更莫打之繞</div>
<div class='lg-row'>轉步涉途程　出門都是草</div>
</div>
<div class="lg regular" style="margin-left:0em;"><div class='lg-row'>叅禪為超越　大地無途轍　寸心千丈坑</div>
<div class='lg-row'>萬里一條鐵　躍出威音前　坐斷僧祗劫</div>
<div class='lg-row'>回首照菱花　銳氣生眉睫</div>
</div>
<div class="lg regular" style="margin-left:0em;"><div class='lg-row'>叅禪為絕學　擬心成大錯　既脫文字禪</div>
<div class='lg-row'>還去空閑縛　拈却死蛇頭　打破靈龜殼</div>
<div class='lg-row'>腰間無半錢　解跨揚州鶴</div>
</div>
<div class="lg regular" style="margin-left:0em;"><div class='lg-row'>叅禪為究竟　直入金剛定　兩端空悟迷</div>
<div class='lg-row'>一道融凡聖　澄潭浸夜月　太虛懸古鏡</div>
<div class='lg-row'>儞擬著眼看　即墮瑠璃穽</div>
</div>
<div class="lg regular" style="margin-left:0em;"><div class='lg-row'>叅禪為直指　未舉心先委　動足路千條</div>
<div class='lg-row'>擡眸雲萬里　安心鍮雜金　懺罪乳加水</div>
<div class='lg-row'>棒喝疾如風　煖熱門庭耳</div>
</div>
<div class="lg regular" style="margin-left:0em;"><div class='lg-row'>叅禪為<span class='corr'>己</span>事　要明還扣<span class='corr'>己</span>　得失莫回頭</div>
<div class='lg-row'>是非休啟齒　不肯涉蹊徑　直欲探源底</div>
<div class='lg-row'>流出自胷襟　孤風絕倫比</div>
</div>
<div class="lg regular" style="margin-left:0em;"><div class='lg-row'>叅禪為圓頓　豈分根利鈍　草木尚無偏</div>
<div class='lg-row'>含靈皆有分　一法印森羅　三藏絕言論</div>
<div class='lg-row'>更擬覔端由　道人今日困</div>
</div>
<div class="lg regular" style="margin-left:0em;"><div class='lg-row'>叅禪為求悟　胷中絕思慮　但欲破疑團</div>
<div class='lg-row'>决不徇言路　寢食兩俱忘　身心全不顧</div>
<div class='lg-row'>蹉脚下眠牀　絆斷娘生袴</div>
</div>
<div class="lg regular" style="margin-left:0em;"><div class='lg-row'>叅禪為明宗　道不貴依通　鷲嶺花猶在</div>
<div class='lg-row'>熊峯髓不窮　心空千古合　見謝五家同</div>
<div class='lg-row'>情識猶分別　門庭是幾重</div>
</div>
<div class="lg regular" style="margin-left:0em;"><div class='lg-row'>叅禪無利鈍　且不貴學問　妙悟在真疑</div>
<div class='lg-row'>至功惟發憤　任說他無緣　直言我有分</div>
<div class='lg-row'>一踏桶底穿　蟭螟吞混沌</div>
</div>
<div class="lg regular" style="margin-left:0em;"><div class='lg-row'>叅禪無古今　但勿外邊尋　席上沉孤影</div>
<div class='lg-row'>牎前惜寸隂　志密行亦密　功深悟亦深</div>
<div class='lg-row'>打開無盡藏　撮土是黃金</div>
</div>
<div class="lg regular" style="margin-left:0em;"><div class='lg-row'>叅禪無貴賤　各各不少欠　密護在真誠</div>
<div class='lg-row'>精操惟正念　廊廟倦躋攀　輿臺忘鄙厭</div>
<div class='lg-row'>悟來心眼空　昭然無二見</div>
</div>
<div class="lg regular" style="margin-left:0em;"><div class='lg-row'>叅禪無奇特　惟貴心無惑　對境消佛魔</div>
<div class='lg-row'>當機泯空色　問著有來由　舉起無蹤跡</div>
<div class='lg-row'>曾不離平常　通身自明白</div>
</div>
<div class="lg regular" style="margin-left:0em;"><div class='lg-row'>叅禪無巧妙　非覺亦非照　將底作光明</div>
<div class='lg-row'>以何為孔竅　佛祖弄泥團　象龍噇草料</div>
<div class='lg-row'>海底黑波斯　却解逢人笑</div>
</div>
<div class="lg regular" style="margin-left:0em;"><div class='lg-row'>叅禪無限量　古今稱絕唱　跳下破繩牀</div>
<div class='lg-row'>拈起折拄杖　祖令要親行　佛亦難近傍</div>
<div class='lg-row'>子細點撿來　盡是做模樣</div>
</div>
<div class="lg regular" style="margin-left:0em;"><div class='lg-row'>叅禪無秘訣　只要生死切　心下每垂涎</div>
<div class='lg-row'>眼中常滴血　盡意决不休　從頭打教徹</div>
<div class='lg-row'>脫或未相應　輪回幾時歇</div>
</div>
<div class="lg regular" style="margin-left:0em;"><div class='lg-row'>叅禪無僧俗　四大同機軸　一念根本迷</div>
<div class='lg-row'>萬死常相逐　推開生死門　打破塵勞獄</div>
<div class='lg-row'>攜手下煙蘿　共唱還鄉曲</div>
</div>
<div class="lg regular" style="margin-left:0em;"><div class='lg-row'>叅禪無愚智　家親自為崇　智者落妄知</div>
<div class='lg-row'>愚人墮無記　拶破兩頭空　轉歸中道義</div>
<div class='lg-row'>拈起一莖柴　覆却西來意</div>
</div>
<div class="lg regular" style="margin-left:0em;"><div class='lg-row'>叅禪無靜閙　盡被境緣罩　聞見有兩般</div>
<div class='lg-row'>混融無一窖　水底月沉沉　樹頭風浩浩</div>
<div class='lg-row'>更擬覔家鄉　路長何日到</div>
</div>
<div class="lg regular" style="margin-left:0em;"><div class='lg-row'>叅禪非義學　豈容輕卜度　拽斷葛藤根</div>
<div class='lg-row'>解開名相縛　一句鐵渾侖　千聖難穿鑿</div>
<div class='lg-row'>蹉口忽咬開　虛空鳴嚗嚗</div>
</div>
<div class="lg regular" style="margin-left:0em;"><div class='lg-row'>叅禪非漸小　至體絕邊表　難將有限心</div>
<div class='lg-row'>來學無為道　一證一切證　一了一切了</div>
<div class='lg-row'>遙觀兔渡河　特地成煩惱</div>
</div>
<div class="lg regular" style="margin-left:0em;"><div class='lg-row'>叅禪非可見　可見墮方便　鳥跡尚堪追</div>
<div class='lg-row'>電光還有現　靈鑑寫羣形　體用成一片</div>
<div class='lg-row'>擬剔兩莖眉　浮雲遮日面</div>
</div>
<div class="lg regular" style="margin-left:0em;"><div class='lg-row'>叅禪非可聞　敲唱謾區分　語默影摶影</div>
<div class='lg-row'>放收雲合雲　石鼓鳴晴晝　煙鐘送夕曛</div>
<div class='lg-row'>未能忘口耳　響寂動成羣</div>
</div>
<div class="lg regular" style="margin-left:0em;"><div class='lg-row'>叅禪非勸誘　誘引那長久　超越須自心</div>
<div class='lg-row'>出生離佛口　一步跨向前　萬夫約不後</div>
<div class='lg-row'>作略解如斯　步步無窠臼</div>
</div>
<div class="lg regular" style="margin-left:0em;"><div class='lg-row'>叅禪非術數　單提第一句　佛祖不能窺</div>
<div class='lg-row'>鬼神爭敢覷　靜若須彌山　動如大火聚</div>
<div class='lg-row'>徧界絕覆藏　當機無覔處</div>
</div>
<div class="lg regular" style="margin-left:0em;"><div class='lg-row'>叅禪非息念　妙性圖親見　瞥起落緣塵</div>
<div class='lg-row'>不續墮偏漸　起滅有蹤由　渾侖非背面</div>
<div class='lg-row'>當處悟無生　塵塵離方便</div>
</div>
<div class="lg regular" style="margin-left:0em;"><div class='lg-row'>叅禪非自許　至理通今古　覔處不從他</div>
<div class='lg-row'>得來須契祖　句句合宮商　門門追步武</div>
<div class='lg-row'>毫髮若有差　惺惺成莽鹵</div>
</div>
<div class="lg regular" style="margin-left:0em;"><div class='lg-row'>叅禪非杜撰　要了舊公案　擇法任胷臆</div>
<div class='lg-row'>為人若氷炭　道本絕踈親　理爭容混濫</div>
<div class='lg-row'>一點更留情　自他何了辦</div>
</div>
<div class="lg regular" style="margin-left:0em;"><div class='lg-row'>叅禪非教外　亦不居教內　兩頭能混融</div>
<div class='lg-row'>一道無向背　法法契真宗　處處成嘉會</div>
<div class='lg-row'>少存分別心　直入魔軍隊</div>
</div>
<div class="lg regular" style="margin-left:0em;"><div class='lg-row'>叅禪絕所知　有知皆自欺　靈光雖洞燭</div>
<div class='lg-row'>當體屬無為　擉瞎棒頭眼　掃空繩上疑</div>
<div class='lg-row'>更來存此跡　節外又生枝</div>
</div>
<div class="lg regular" style="margin-left:0em;"><div class='lg-row'>叅禪絕能所　獨行無伴侶　既不徇涯岸</div>
<div class='lg-row'>何曾立門戶　空棒鞭鐵牛　幻繩牽石虎</div>
<div class='lg-row'>機關活卓卓　疑殺少林祖</div>
</div>
<div class="lg regular" style="margin-left:0em;"><div class='lg-row'>叅禪絕聖凡　三界沒遮欄　染淨遭他惑</div>
<div class='lg-row'>悟迷還自瞞　倒卓青雲眼　橫趨赤肉團</div>
<div class='lg-row'>欲名名不得　今古許誰看</div>
</div>
<div class="lg regular" style="margin-left:0em;"><div class='lg-row'>叅禪絕階級　坦蕩又平直　擬動脚趾頭</div>
<div class='lg-row'>直墮心意識　三界鼓狂花　萬里栽荊棘</div>
<div class='lg-row'>舉似王老師　堪嗟又堪惜</div>
</div>
<div class="lg regular" style="margin-left:0em;"><div class='lg-row'>叅禪絕露布　機前莫罔措　喝退趙州無</div>
<div class='lg-row'>趂出雲門顧　縛住走盤珠　塞斷通天路</div>
<div class='lg-row'>不假拈一塵　兩手都分付</div>
</div>
<div class="lg regular" style="margin-left:0em;"><div class='lg-row'>叅禪絕有無　道人何所圖　空中書梵字</div>
<div class='lg-row'>夢裏畫神符　不有何庸遣　非無曷用除</div>
<div class='lg-row'>話頭如不薦　徒費死工夫</div>
</div>
<div class="lg regular" style="margin-left:0em;"><div class='lg-row'>叅禪絕真妄　語言難比况　幻名惟兩端</div>
<div class='lg-row'>空花非一狀　智者欲掃除　愚人常近傍</div>
<div class='lg-row'>舉措似勤渠　於法皆成謗</div>
</div>
<div class="lg regular" style="margin-left:0em;"><div class='lg-row'>叅禪絕修證　生死那伽定　三有金剛圈</div>
<div class='lg-row'>十虛大圓鏡　徧界淨法身　極目真如性</div>
<div class='lg-row'>動著一毛頭　驢年會相應</div>
</div>
<div class="lg regular" style="margin-left:0em;"><div class='lg-row'>叅禪絕照覺　道人休卜度　擊碎明月珠</div>
<div class='lg-row'>剪斷黃金索　拈過赤斑蛇　放出青霄鶴</div>
<div class='lg-row'>去就不停機　依前未離錯</div>
</div>
<div class="lg regular" style="margin-left:0em;"><div class='lg-row'>叅禪絕影像　豈許做模樣　象龍徒蹴踏</div>
<div class='lg-row'>佛祖謾勞攘　徧界覔無蹤　當陽誰敢向</div>
<div class='lg-row'>有人稱悟明　快來噇拄杖</div>
</div>
<div class="lg regular" style="margin-left:0em;"><div class='lg-row'>叅禪最易為　只要盡今時　不作身前夢</div>
<div class='lg-row'>那生節外枝　日移花上石　雲破月來池</div>
<div class='lg-row'>萬法何曾異　勞生自著疑</div>
</div>
<div class="lg regular" style="margin-left:0em;"><div class='lg-row'>叅禪最簡捷　當念忘生滅　聞見絕羅籠</div>
<div class='lg-row'>語言盡超越　昨夜是愚癡　今朝成俊傑</div>
<div class='lg-row'>好箇解脫門　惜無人猛烈</div>
</div>
<div class="lg regular" style="margin-left:0em;"><div class='lg-row'>叅禪最成現　元不隔條線　滿眼如來光</div>
<div class='lg-row'>通身菩薩面　圓聞聞不聞　妙見見非見</div>
<div class='lg-row'>墮此兩重關　入地獄如箭</div>
</div>
<div class="lg regular" style="margin-left:0em;"><div class='lg-row'>叅禪最省力　不用從他覔　壯士臂屈伸</div>
<div class='lg-row'>師<span class='corr'>王</span>影翻躑　纖疑或未銷　操心來辨的</div>
<div class='lg-row'>回首望家鄉　鐵壁復鐵壁</div>
</div>
<div class="lg regular" style="margin-left:0em;"><div class='lg-row'>叅禪最廣大　一切俱無礙　橫亘十方空</div>
<div class='lg-row'>竪窮三有界　既不涉離微　曾何有憎愛</div>
<div class='lg-row'>時暫不相當　依前入皮袋</div>
</div>
<div class="lg regular" style="margin-left:0em;"><div class='lg-row'>叅禪最明白　<span class='corr'>大</span>用無軌則　揭開三毒蛇</div>
<div class='lg-row'>放出六門賊　徧造業因緣　都成性功德</div>
<div class='lg-row'>勿使路人知　恐他生謗惑</div>
</div>
<div class="lg regular" style="margin-left:0em;"><div class='lg-row'>叅禪最瞥脫　不受人塗抹　來去赤條條</div>
<div class='lg-row'>表裏虛豁豁　喜時則兩與　怒來便雙奪</div>
<div class='lg-row'>觸處不留情　是名真解脫</div>
</div>
<div class="lg regular" style="margin-left:0em;"><div class='lg-row'>叅禪最安樂　不被情塵縛　真照豈思惟</div>
<div class='lg-row'>靈機非造作　一處證無為　千門成絕學</div>
<div class='lg-row'>窮劫墮輪回　由來自擔閣</div>
</div>
<div class="lg regular" style="margin-left:0em;"><div class='lg-row'>叅禪最枯淡　冥然忘毀讚　兀兀守工夫</div>
<div class='lg-row'>孜孜要成辦　如飲木札羹　似噇鐵釘飯</div>
<div class='lg-row'>此心直要明　不怕虛空爛</div>
</div>
<div class="lg regular" style="margin-left:0em;"><div class='lg-row'>叅禪最寂寞　寸懷空索索　四大寄禪牀</div>
<div class='lg-row'>雙眸懸壁角　疑團不自開　情竇徒加鑿</div>
<div class='lg-row'>但得志堅牢　何愁天日薄</div>
</div>
<div class="lg regular" style="margin-left:0em;"><div class='lg-row'>叅禪不持戒　那更存知解　弗省是自瞞</div>
<div class='lg-row'>尚欲添捏怪　生死轉堅牢　輪回無縫罅</div>
<div class='lg-row'>坐待報緣消　且來償宿債</div>
</div>
<div class="lg regular" style="margin-left:0em;"><div class='lg-row'>叅禪不守<span class='corr'>己</span>　硬要說道理　卜度須彌山</div>
<div class='lg-row'>便是栢樹子　但只鼓唇牙　不肯憂生死</div>
<div class='lg-row'>禪到眼光沉　噬臍無及矣</div>
</div>
<div class="lg regular" style="margin-left:0em;"><div class='lg-row'>叅禪不合度　紛紛徇言路　公案熟記持</div>
<div class='lg-row'>師資密傳付　世道愈相攀　<span class='corr'>己</span>躬殊不顧</div>
<div class='lg-row'>十冊古傳燈　轉作砧基簿</div>
</div>
<div class="lg regular" style="margin-left:0em;"><div class='lg-row'>叅禪不解意　纔聞便深記　兜率有三關</div>
<div class='lg-row'>曹洞列五位　楞嚴選圓通　雜華宣十地</div>
<div class='lg-row'>及話到<span class='corr'>己</span>躬　一場無理會</div>
</div>
<div class="lg regular" style="margin-left:0em;"><div class='lg-row'>叅禪不著物　立地要成佛　肯將生死心</div>
<div class='lg-row'>沉埋是非窟　從古墮因循　如今敢輕忽</div>
<div class='lg-row'>生鐵鑄齒牙　一齩直見骨</div>
</div>
<div class="lg regular" style="margin-left:0em;"><div class='lg-row'>叅禪不顧身　直與死為隣　寸念空三際</div>
<div class='lg-row'>雙眸絕六親　門前皆客路　衣下匪家珍</div>
<div class='lg-row'>誰共滄溟底　重重洗法塵<span class='note-inline'>(溫陵曰法塵非相因意知顯)</span></div>
</div>
<div class="lg regular" style="margin-left:0em;"><div class='lg-row'>叅禪不可緩　自心須自判　迷悟隔千塗</div>
<div class='lg-row'>首尾惟一貫　掇轉鐵圍山　現出金剛鑽</div>
<div class='lg-row'>變化不停機　把伊眼睛換</div>
</div>
<div class="lg regular" style="margin-left:0em;"><div class='lg-row'>叅禪不屈<span class='corr'>己</span>　人天咸讚羙　英氣逼叢林</div>
<div class='lg-row'>真風振屏几　千聖共擡眸　萬靈皆側耳</div>
<div class='lg-row'>一句絕承當　敲出少林髓</div>
</div>
<div class="lg regular" style="margin-left:0em;"><div class='lg-row'>叅禪不求勝　勝為禪人病　勝乃脩羅心</div>
<div class='lg-row'>勝即魔軍令　勝非解脫場　勝是輪回穽</div>
<div class='lg-row'>惟佛無勝心　所以稱殊勝</div>
</div>
<div class="lg regular" style="margin-left:0em;"><div class='lg-row'>叅禪不求名　叅禪不為利　叅禪不涉思</div>
<div class='lg-row'>叅禪不解義　叅禪只叅禪　禪非同一切</div>
<div class='lg-row'>叅到無可叅　當知禪亦戲</div>
</div>
<div class="lg regular" style="margin-left:0em;"><div class='lg-row'>叅禪第一義　全超真俗諦　達磨云不識</div>
<div class='lg-row'>六祖道不會　古月照林端　高風吹嶺外</div>
<div class='lg-row'>兒曹共指陳　呼作西來意</div>
</div>
<div class="lg regular" style="margin-left:0em;"><div class='lg-row'>叅禪欲悟心　該古復該今　仰處如天闊</div>
<div class='lg-row'>窮之似海深　名聞三際斷　體露十虛沉</div>
<div class='lg-row'>圓湛含空色　奇花秀晚林</div>
</div>
<div class="lg regular" style="margin-left:0em;"><div class='lg-row'>叅禪非戲論　直欲契靈知　積學非他得</div>
<div class='lg-row'>施工是自欺　精金離煆日　古鏡却磨時</div>
<div class='lg-row'>或未忘聞見　何曾出有為</div>
</div>
<div class="lg regular" style="margin-left:0em;"><div class='lg-row'>叅禪禪有旨　旨悟亦無禪　少室空餘月</div>
<div class='lg-row'>靈山獨剩天　認聲言直指　對影說單傳</div>
<div class='lg-row'>今古尋玄者　區區亦可憐</div>
</div>
<div class="lg regular" style="margin-left:0em;"><div class='lg-row'>叅禪緣底事　獵縣更遊州　但覺千山曉</div>
<div class='lg-row'>那知兩鬢秋　工夫增執縛　學問長輕浮</div>
<div class='lg-row'>逗到龕幃下　清燈照古愁</div>
</div>
<div class="lg regular" style="margin-left:0em;"><div class='lg-row'>叅禪何太急　東去又西馳　走殺天真佛</div>
<div class='lg-row'>追回小廝兒　空中施棒喝　靴裏動鉗鎚</div>
<div class='lg-row'>縱有神僊訣　難教出水泥</div>
</div>
<div class="lg regular" style="margin-left:0em;"><div class='lg-row'>叅禪誰作唱　少室有神光　雪重齊腰冷</div>
<div class='lg-row'>刀輕隻臂亡　真風陵大法　英氣勵頹綱</div>
<div class='lg-row'>孰謂千年後　門前賊獻贓</div>
</div>
<div class="lg regular" style="margin-left:0em;"><div class='lg-row'>叅禪無樣子　樣子在當人　本淨通身白</div>
<div class='lg-row'>元無徹骨貧　胷襟懸古鏡　懷抱積陽春</div>
<div class='lg-row'>不待重開眼　何曾隔一塵</div>
</div>
<div class="lg regular" style="margin-left:0em;"><div class='lg-row'>叅禪作麼叅　切忌口喃喃　擺尾淹虀瓮</div>
<div class='lg-row'>低頭入草菴　有言非向上　無句起司南</div>
<div class='lg-row'>未解如斯旨　前三復後三</div>
</div>
<div class="lg regular" style="margin-left:0em;"><div class='lg-row'>叅禪叅不盡　叅盡若為論　鶴放青松塢</div>
<div class='lg-row'>牛尋碧水村　雨深苔蘚路　雲掩薜蘿門</div>
<div class='lg-row'>更覔禪叅者　歸家問世尊</div>
</div></div>
<p class='juan'>天目中峯和尚廣錄卷第十七</p>
<div class='div-w'>
<p class='h1'>校訛</p>
<ul class="no-marker">
<li><span class="note-inline">(七十三葉十八行)</span>而<span class="note-inline">(南作時)</span></li>

<li><span class="note-inline">(七十七葉八行)</span>晝<span class="note-inline">(誤作畫從南改正)</span></li>
</ul></div>
<div class='div-w'>
<p class='h1'>音釋</p>駢<p style="margin-left:1em"><span class='note-inline'>(蒲眠切聯也)</span></p>
滓<p style="margin-left:1em"><span class='note-inline'>(壯士切濁也)</span></p>
鑛<p style="margin-left:1em"><span class='note-inline'>(古猛切銅鐵樸石也)</span></p>
[匚@贛]<p style="margin-left:1em"><span class='note-inline'>(古禪切蓋也)</span></p>
[扰-尢+曳]<p style="margin-left:1em"><span class='note-inline'>(羊列切拕也與拖同)</span></p>
甑<p style="margin-left:1em"><span class='note-inline'>(子孕切甗也)</span></p>
睫<p style="margin-left:1em"><span class='note-inline'>(即涉切目旁毛也)</span></p>
鍮<p style="margin-left:1em"><span class='note-inline'>(他侯切石名似金)</span></p>
祟<p style="margin-left:1em"><span class='note-inline'>(遂切神禍也)</span></p>
攘<p style="margin-left:1em"><span class='note-inline'>(人樣切)</span></p>
札<p style="margin-left:1em"><span class='note-inline'>(側八切)</span></p>
廝<p style="margin-left:1em"><span class='note-inline'>(相咨切養馬者)</span></p>
</div>
</div><!-- end of div[@id='body'] -->
</body></html>