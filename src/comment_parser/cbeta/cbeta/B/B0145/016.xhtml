<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu146' />
<p class='juan'>天目中峯和尚廣錄卷第十六</p><p class="byline">叅學門人北庭慈寂　進</p>
<div class='div-other'><a id='mulu147' />
<p class='h1'>幻住家訓</p><p>幻人一日。據幻室依幻座執幻拂。時諸幻弟子俱來雲集。有問松緣何直。棘緣何曲。鵠緣何白。烏緣何玄。幻人竪起拂子。召大眾曰。我此幻拂。竪不自竪依幻而竪。橫不自橫依幻而橫。拈不自拈依幻而拈。放不自放依幻而放。諦觀此幻綿亘十方充塞三際。竪時非竪橫時非橫。拈時非拈放時非放。如是了知洞無障礙。便見松依幻直棘依幻曲。鵠依幻白烏依幻玄。離此幻見。松本非直棘元無曲。鵠既不白烏亦何玄。當知此幻翳汝眼根而生幻見。潛汝意地起幻分別。見直非曲。指白非玄。徧計諸法執性橫生。曠古迨<span class='corr'>今</span>纏縛生死。由是累及雪山大沙門。眼不耐見方出母胎。便乃周行七步目顧四方。指地指天大驚小怪。將過去百千萬億刦所證底第一義諦。向諸人淨潔田地上狼藉殆盡。審如是奇特建立。要且於幻法了無加損。老雲門謂。當時若見一棒打殺。貴圖天下太平。雖則增金以黃。其柰又添一重幻翳。當時四十九年三百餘會。彼以幻問此以幻答。文彩熾盛音響沸騰。其幻頓幻漸幻偏幻圓且置之勿論。末上以幻手拈幻花謂。吾有正法眼藏涅槃妙心。直得老飲光擘破幻顏兩肩負荷。自爾一人傳虛萬人傳實。幻幻相因授受不已。至少林面幻壁安幻心懺幻罪解幻縛問幻姓書幻偈磨幻磚垂幻足掛幻拂聾幻耳摑幻掌。就中引出箇掣風顛漢。施一幻喝如青天怒雷。乃至幻照幻用幻賔幻主縱橫交錯。與奪殺活態千狀萬。莫窺其涯。迨今諸方無面目老比丘。出其門嗣其宗。承虛接響置一幻於口門。藏諸幻於量外。文其言巧其機。高其風逸其韻。峻其令大其家。更無有一人能出其幻者。幻乎其旨圓其義備。其體大其用周。與諸佛祖相為始終。盡塵沙劫不可窮盡。間有未能了此大幻於言象之表者。或以某師說禪簡明。或以某師說禪圓活。或以孰為高古。或以孰為峭峻。孰為細密。孰為文彩。孰為粗暴。孰為不工。尚其優而效之。鄙其劣而棄之。亂真機於巧偽之場。屈要旨於笙簧之域。見聞日博是非日滋。大義日乖真風日墜。殊不知前輩深達大幻之士。凡吐一辭出一令。其簡明也是幻。圓活也是幻。高古也是幻。細密也是幻。至若直捷文彩粗暴不工等。咸自廣大幻輪中流出。此幻輪一轉。如水就決似風行空。逈絕安排了無揀擇。隨機任器殺活臨時。使古人存一點分別取捨之情潛於隨扣隨應之間。則與雜毒無以異也。豈甘露醍醐之謂哉。更有人將箇禪冊子廣讀博記。欲契祖師西來意。却成實法流布。豈不立文字直指人心之道果如是迂曲耶。若是真實要證此大幻法門。便請全身直入直下更無一絲毫障礙。苟或脚跟擬議意地躊躇。切不可隨語生解道。一切是幻本來見成。我但拍盲坐斷更別有甚麼工夫可做門路可求。是則固是。爭柰你依情帶識墮在草窠欲較他古人獨脫悟明。不翅天地懸隔。只如香嚴擊竹靈雲見桃太原聞角洞山過水。如此輩皆是偷心泯絕脫落知解。能所兩盡得失俱忘。如空合空似水投水。既非強勉安許拍盲。乃於不知不覺處脫落根塵。自然語默動靜不帶枝葉。此是大解脫門。惟心死識忘情消見謝者乃能涉入。或半點心意識不盡。縱使透過古今超越言象。欲與古人握手於真寂之海。何異螢光之附太陽非其類也。今日既是與諸人應箇時節。不可只與麼說了便休。借五須彌筆。蘸四大海水。向東弗于逮打箇直落。復於南贍部洲轉箇曲角。徐於北鬱單越著一點。轉向西瞿耶尼亞箇半刀。併作一箇幻字。懸向盡十方虛空之頂。使大地人有眼者見有耳者聞有身者覺有意者解。乃知過去佛久遠於此<span class='corr'>已</span>證涅槃。現在佛今各於斯成等正覺。未來佛將於其中開正法眼。以至微塵數諸菩薩。各各不離當處修六度。運四心度眾生斷苦縛。乃至無邊聖賢。更無有一人不依此幻具大神變而獲自在者。柰何諸人終日折旋俯仰動靜語默觸目無間。剛不自悟將謂。與他聖賢佛祖。有無邊法界之所間隔。自甘陸沉徒受輪轉。今日特為你起模畫樣和盤托出。如前所云。便請全身直入。直教一切處點畫分明一切處受用成現。與三世佛歷代祖。契理契事同出同沒。更有何物為障為礙而尚存觀聽猶滯功勛者哉。古今之下如有一佛一祖不由此大幻法門而獲菩提解脫者。無有是處。更教你知。盡法界內無古無今。但有情無情等如有一物不依此大幻法門而具生住異滅者。亦無有是處。當知幻無聖凡幻無彼此。了得此幻。在彼不見有菩提涅槃。在此不見有生住異滅。一切幻幻圓滿無二無二分無別無斷故。非是強言。法如爾也。苟或於此未能脫白露<span class='corr'>淨</span>全機超入。且不要怱怱草草。但辦取一片鐵石身心。拌取一生兩生。向所叅底無義味話頭上。拍盲立定丁字脚頭。心憤憤地與之抵捱將去。正當抵捱時都不要你向禪道佛法上別求解會。只如撞著銀山鐵壁相似。除却箇齩嚼不破底無義味話頭之外。更無第二念蹲坐。其懸懸之心。如措足於百尺竿上著脚於萬仞崖巔。前無可攀後無可援。<span class='corr'>但</span>與麼把教定靠教穩。孜孜兀兀只如是去。當知大幻法門在你脚底。不曾移易一絲毫。只待你情消見盡蹉步踏著。則知太原聞角洞山過水之時節不我隔也。到此更須和箇所入底大幻法門一踢踢翻不留眹迹始是丈夫。脫或乍得入門。苟存一念歡喜之心。依舊與昨日之迷無間然也。此事不是說了便休。亦不是見了便休。直須始終丈夫不受一法籠罩方堪為荷負大法之真實種草。邇來法道不古人心懈怠。為師為徒。彼此只求解會日夕相誘。築得一肚禪道佛法。其如生死命根不曾於懸崖撒手處絕後再穌一回。墮在惡毒海中不自知非。此誠可愍。叅禪學道何所圖哉。然本上座固非其人。惟是不肯自昧叅禪正因。而况諸人幸不遭此邪謬。各各是不肯墮人窠臼底端人正士。既來遮裏相從。我此間又非唱導之師建立門戶。彼此相依於半間茅屋之下。只圖真實以辦平生。然此雖曰大幻法門。苟非神悟决不可造次而入。只如說箇幻字今古共知。於中欲覔一人於此幻中掉臂而入橫身而坐肆足而行任意而用放開捏聚一切自由者。極難乎人。其故何哉。蓋由心存所知。而未嘗悟脫於一切處明知是幻。不待旋踵而反為幻所縛。以若所知。則與不知者何以異也。只如教家道。一假一切假。無中無空而不假。此說之下了無剩法。惟其不悟翻成文字語言流布。豈佛法果有教禪之二哉。以其神悟教即是禪。以存所知禪即是教。故圓覺謂。末世眾生希望成道無令求悟。惟益多聞增長我見。斯言殆盡之矣。只如會通和尚見鳥窠吹起布毛應時脫略。德山見龍潭吹滅紙燭當下超宗。今人但見前輩領悟如是之易。而不知其未領悟時之難。苟知其難。則古人之易亦今人之易也。苟不知其難欲效古人如此之易。未免為情識虛妄引入相似般若中。重生死之根塵深輪回之陷穽耳。且古人領悟之易置之勿論。如何是未領悟時之難。只如二祖未悟之頃。立齊腰之雪不知為寒。斷娘生之臂莫知為痛。只遮一箇樣子。不惟今人之難。在二祖分上亦未嘗不難。以其求法之真。所以忘其難也。自二祖而降其親師為道。痛為生死無常。而有契有證之士。於未領悟時。未有一人不如是之難。當知古人之生死即今人之生死也。今人之道業即古人之道業也。蓋古人負真誠而忘其難。所以致其易。今人逐虛妄而棄其難。必欲效其易。故於此一法中雖同知是幻。而其利害優劣所以異也。此是從上佛祖不易之論。一時老婆引援及此。在本色道流分上。喚作惡口亦名實法綴人。亦名教壞人。又喚作瞎學人正眼。今日彼此不獲<span class='corr'>已</span>也。然而遮許多做工夫底露布。在當人為法之誠。自然步步踏著。豈是起模畫樣教得人底道理。其或為法之心。不真不誠不苦不切。縱使百千方便束縛得他。儼然如箇死人。何異吹網欲滿。又如溈山充典座雪峯做飯頭寶壽作街坊演祖為磨主。此猥屑之務豈真龍象所當為哉。蓋亦為道之真。忘其鄙陋有如此者。今人稍負聰敏。或叢林補職不稱。則掉臂譏主法者之誤。於此觀之。則古今之真妄判然矣。幻人於幻法實未曾悟。今日但路見不平竊論如此。到遮裏索性將<span class='corr'>平</span>昔所解底大幻法門。重為發露去也。過去是已去之幻。見在是目前之幻。未來是將至之幻。一大藏教依幻而說。千七百則陳爛葛藤由幻而生。菩提涅槃根幻而成。真如般若倚幻而現。慈悲喜捨即幻而興。六度萬行憑幻而立。三乘十地仗幻而等差。戒定慧貪瞋癡煩惱塵勞無常生死等從幻而出。以至明暗色空見聞覺知。未有不稟吾幻而有者。豈但松直棘曲鵠白烏玄是幻。乃至天以幻蓋。地以幻擎。海以幻涵。春以幻育。桃以幻紅。李以幻白。迷以幻難。悟以幻易。我以幻說。爾以幻聞。森羅萬象一幻所印。此大幻印中固是不留剩法。只如幻人手中拂子即今與須彌山王眉毛廝結。且道是幻耶非幻耶。若謂是幻。帶累幻人墮在幻網中。萬劫出不得。若謂非幻。請去却語默動靜。出來露箇消息。</p>
</div>
<p class='juan'>天目中峯和尚廣錄卷苐十六</p>
<div class='div-w'>
<p class='h1'>音釋</p>蘸<p style="margin-left:1em"><span class='note-inline'>(莊陷切物淬水中也)</span></p>
穽<p style="margin-left:1em"><span class='note-inline'>(疾郢切坑也)</span></p>
</div>
</div><!-- end of div[@id='body'] -->
</body></html>