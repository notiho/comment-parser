<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu142' />
<p class='juan'>天目中峯和尚廣錄卷第十四</p><p class="byline">叅學門人北庭慈寂　進</p>
<div class='div-other'><a id='mulu143' />
<p class='h1'>別傳覺心</p><p>惟圓而覺。惟覺而圓。非覺無以大其圓。非圓無以滿其覺。覺不知覺而覺徧自他。圓不見圓而圓周彼此。謂圓也太虛不足方其形。謂覺也靈鑑何能盡其用。五嶽止千山之勢。圓斯圓乎。四溟吞萬派之聲。覺斯覺矣。佛祖之安宅聖賢之要路。塵沙眾生之所戴。十二開士之所宗。實萬世之指南三界之元龜也。</p>
<p>曼殊首提本起因地之問。至尊特彰圓照淨覺之名。指四大標六塵。摟碎無明窠窟。喻空花方二月。滌除生死根塵。印迷悟之本虛。斥有無而俱遣。不存一法。於不存處豈礙成褫。靡隔一毫。向靡隔邊何妨剗削。是謂圓常要旨格外真規。苟非神悟於機先。豈許滯情於語下。偈曰。</p>

<div class="lg regular" style="margin-left:0em;"><div class='lg-row'>首問如來本起因　擬相酬處喪天真</div>
<div class='lg-row'>標圓<span class='corr'>已</span>陷無明穽　謂覺難逃有漏塵</div>
<div class='lg-row'>出匣太阿那敢觸　當臺古鏡若為親</div>
<div class='lg-row'>未能言外超方便　盡是華胥夢裏人</div>
</div><p>空裏月輪。奚假再三撈摝。木中火燄。豈憑逐一推排。焦尾巴石虎雄踞雪林。無鼻孔鐵牛穩眠露地。普賢昧諸幻元生覺海。世尊謂真覺猶是幻源。離其所離幻上何妨立幻。遣其所遣空中更不容空。捨方便不滯證修。引妄想全歸解脫。指石為玉點鐵成金。無梯航處設梯航。非漸次中言漸次。偈曰。</p>

<div class="lg regular" style="margin-left:0em;"><div class='lg-row'>白牯貍奴咸具足　那知具足處難憑</div>
<div class='lg-row'>千般幻妄元依覺　萬種修持緫滯能</div>
<div class='lg-row'>石虎空中吞皓月　波斯夜半嚼寒氷</div>
<div class='lg-row'>遣情離謂離還遣　物物全彰最上乘</div>
</div><p>十方世界即摩尼珠。法法依之而影現。大千剎土是寶絲網。物物仗此而光騰。大火聚裏不許藏身。塗毒鼓邊豈容側耳。普眼向無方便中曲伸請問。鴛鴦帳裏春正濃。世尊於絕思惟處俯徇來機。歌管叢中酒方勸。捏聚則地水火風鐵山岌岌。放開則見聞知覺玉海沉沉。枕邊之槐國夢回。室內之蘭膏燄炯。應時圓淨。敲鑼擂鼓共演真常。當處等平。打戶搥門併歸圓覺。彈指頃孰修孰證。舉世間誰悟誰迷。苟非象外廓明。翻作門前之繞。偈曰。</p>

<div class="lg regular" style="margin-left:0em;"><div class='lg-row'>無邊剎海虛明鏡　積刦埋塵光未虧</div>
<div class='lg-row'>肯把幻緣滋幻影　誰將真智起真規</div>
<div class='lg-row'>徒誇萬里還家日　謾說千燈照室時</div>
<div class='lg-row'>安有住持圓覺者　教人容易作思惟</div>
</div><p>因疑致問。離匣之寶劒為斬不平。引答破疑。出鼎之靈丹欲瘳既病。覺體元非作用。話頭不許承當。剛藏隨在鑛之金曲伸三惑。瞿曇示過雲之月遠闢羣迷。始終生滅豈復現前。聚散有無不成安住。擉瞎金剛正眼。何處覔生死垢心。掀翻自<span class='corr'>己</span>家珍。孰肯認涅槃淨性。燒須彌雅宜螢火。束虛空慣用龜毛。日麗星明。成佛不成佛難逃法執。風馳電激。圓覺未圓覺俱墮魔垣。苟非撒手懸崖。一任開眼說夢。偈曰。</p>

<div class="lg regular" style="margin-left:0em;"><div class='lg-row'>罔知覺性離生滅　縱悟無生覺未圓</div>
<div class='lg-row'>花亂長空三惑起　浪翻平地五宗傳</div>
<div class='lg-row'>鑛中金出功猶在　月外雲行見政纏</div>
<div class='lg-row'>何似橫身聲色裏　從來千聖不同廛</div>
</div><p>欲網重重。金剛劒不待揮而自裂。愛河渺渺。菩提岸奚假涉而<span class='corr'>已</span>登。夢中之四聖非真。鏡裏之六凡何有。輪回根本吐吞彌勒口門。貪欲因緣含裹如來心地。生而無生卵胎濕化。相而非相明暗色空。迷即悟悟即迷。一道齊平五性俱遣。事即理理即事。兩頭坐斷二障全消。三世諸佛同叅。一切眾生皆證。超方便住圓覺。止啼黃葉何多。成佛果斷輪回。翳眼空花不少。會須是一生了辦。更莫教萬刦沉淪。惟務肯心不勞佇思。偈曰。</p>

<div class="lg regular" style="margin-left:0em;"><div class='lg-row'>輪回幾種問來端　至理如何可自瞞</div>
<div class='lg-row'>一點愛源常滴瀝　萬尋欲海政瀰漫</div>
<div class='lg-row'>徒將二障論深淺　枉對羣迷說易難</div>
<div class='lg-row'>圓滿覺心皆<span class='corr'>已</span>證　擬思量處不相干</div>
</div><p>長空皓月。伶俐漢何待指標。滿覺真心。大丈夫豈由言顯。言外承當早成途轍。機前負荷<span class='corr'>已</span>涉廉纖。不許執著妄情。不許深求悟理。不許依憑功用。不許允蹈無為。清淨慧咨詢地位階差。路遙知馬力。老瞿曇花分能所照覺。歲久見人心。真不自覺覺不真。眼非自見見非眼。凡夫覺聲聞覺。無文鐵印向空拋。祖師禪如來禪。折角泥牛連夜吼。地獄天堂打成一片。菩提煩惱坐斷兩頭。白雲自占青。山明月誰分流水。苟非親到故家田地。更聽幻人重說。偈言。</p>

<div class="lg regular" style="margin-left:0em;"><div class='lg-row'>中不容他清淨慧　階差地位叩瞿曇</div>
<div class='lg-row'>月行空界憑虛指　花燦心<span class='corr'>田</span>貴實叅</div>
<div class='lg-row'>息妄固知非正覺　尋言安得是司南</div>
<div class='lg-row'>未曾跨過黃金限　且向門前宿草菴</div>
</div><p>即一而三。濕紙裹金毛師子。惟三而一。單絲控玉角麒麟。大千界不受纖塵。十萬里那隔寸步。威德巧於設問。四門之城堞面面俱開。世尊曲為指陳。一道之覺源塵塵涉入。即空即假即中。而易分雪裏粉。惟靜惟幻惟寂。而難辨墨中煤。須如是人明這箇事。鏡裏像昭昭不隱。切忌眼花。器中鍠浩浩無虧。休將耳聽。穀[(冰-水+〡)*ㄆ]則苗土俱棄。功成則境觀齊捐。欲知圓攝所歸之方。更舉直捷根源之偈。</p>

<div class="lg regular" style="margin-left:0em;"><div class='lg-row'>有幾種修威德問　未能直捷世尊酬</div>
<div class='lg-row'>三重妙觀爐中雪　萬種奇功水上漚</div>
<div class='lg-row'>夜氣冷沉深雪谷　曙光遙映白雲樓</div>
<div class='lg-row'>無人為向靈山道　那事如何著意求</div>
</div><p>翻頭作尾。連環鈎鎻而二十五重。抵掌論心。直指單傳而千七百箇。水入水時全無差別。空投空處煞有聱訛。辨音躡威德之前蹤。肯信龍門無宿客。如來列次第而酬答。那知少室有斯人。即三觀離三觀。玉轉珠回。以一重去一重。神出鬼沒。前空後假。斷送渾家落火坑。齊寂兼中。攛掇鐵牛眠死水。一種是門前之繞。萬般皆心外馳求。擬登正覺之場。更聽重宣以偈。</p>

<div class="lg regular" style="margin-left:0em;"><div class='lg-row'>單複圓修啟辨音　沉沉覺海政淵深</div>
<div class='lg-row'>諸論指體還迷體　三觀惟心又覔心</div>
<div class='lg-row'>翫月靈犀蟲禦木　求珠罔象芥投鍼</div>
<div class='lg-row'>寄言并法不隨者　難免空花翳幻林</div>
</div><p>圓湛深淵。漚花影裏千尋浪湧。軒昂大宅。呌呼聲外八面火然。悟迷不越見生。縛脫皆由<span class='corr'>己</span>造。一箇我緜續不斷。宜乎<span class='corr'>淨</span>業咨詢。四種相潛伏難知。獨許世尊揭露。遣神兵戰空魔壘。驅智將搜破賊機。使迷悶不入者蹈廓達之通衢。於增益諸病時。飲必瘳之靈劑。擬作將來眼目。難忘現在我人。湯與水濕性儼存。何處著寶蓮香之欲火。愛與憎知覺元在。豈應容演若多之狂風。難思客路千差。終詣祖庭一實。這箇說話大似釘<span class='corr'>樁</span>搖櫓。驀劄相逢那裏洎在。偈曰。</p>

<div class="lg regular" style="margin-left:0em;"><div class='lg-row'>覺心迷悟若為通　淨業那能奪至功</div>
<div class='lg-row'>能所頓消何相遣　妄真俱盡豈情融</div>
<div class='lg-row'>無空作境空猶在　有我談玄我未窮</div>
<div class='lg-row'>向古鏡邊閑照影　山重重又水重重</div>
</div><p>善知識是塗毒鼓。耳其聲者死不移時。善知識是太阿鋒。觸其鋩者喪不旋踵。一味生擒活捉。百般大用全提。普覺問依何等人。移花兼蝶至。世尊答遠離諸病。買石得雲饒。且做成作止任滅四種膏肓。緫不出憎愛是非一般病痛。以毒攻毒須還老耆婆肘後神方。用醫奪醫不許水潦鶴口邊訛說。甘草苦黃連甜。果符斯語。砒霜良甘露惡。頗有其端。與其同事處換人眼睛。奚止摶財妻子。別行異路時不存軌則。何妨戲笑譏訶。攪不渾兮澄不清。近不憍兮遠不怨。丈夫步驟知識軌儀。且不犯風規如何通信。偈曰。</p>

<div class="lg regular" style="margin-left:0em;"><div class='lg-row'>欲開知識門前路　普覺興慈意獨新</div>
<div class='lg-row'>狎近不憍離不怨　偏邪惟敬正惟親</div>
<div class='lg-row'>通身是病通身藥　徧界全真徧界塵</div>
<div class='lg-row'>話到摶財妻子處　古今疑殺幾多人</div>
</div><p>百廿日畫地為牢。路從平處險。二千年閉門作活。人向靜中忙。操心降鏡裏之魔。開眼做夢中之佛。圓覺設最後之問。窮猿投林。世尊垂極理之談。畫蛇添足。長中下三期。多處添少處减。正像末三法。前何重後何輕。合眼跳黃河。且不許停機佇思。赤身挨白刃。又那容顧險防危。一條窮性命。東擲西拋。萬丈冷門庭。橫開竪闢。安居平等性智。蓬蒿鞭<span class='corr'>陝</span>府鐵牛。懺悔夙昔罪根。濕紙裹嘉州大像。更聽祇夜遠賛徽猷。</p>

<div class="lg regular" style="margin-left:0em;"><div class='lg-row'>道場加行設威儀　圓覺當機立問時</div>
<div class='lg-row'>打水杖痕人共覔　釘空槌跡我全知</div>
<div class='lg-row'>三期政不分長短　一法何須論順違</div>
<div class='lg-row'>話到安居平等處　老婆心特為誰癡</div>
</div><p>五種經名。穿透百千諸佛耳孔。一條覺路。截斷十二開士脚頭。賢善首曲為流通。尼藍婆密垂守護。綺筵欲散。不妨鼓吹頻催。戰陣將收。豈礙干戈盛舉。閑骨董撩天索價。爛葛藤徧地生枝。後如是果前如是因。眾器入金而金何有異。多不加增少不加減。羣波歸水而水自然同。鐵蒺藜摟空狡兔之窠。露刃劒斬斷靈龜之尾。明暗色空分科列段。伶俐座主難窺。雲林泉石。直指單傳。了事衲僧罔測。三毒八倒全該真體。十身四智靡隔妄緣。一圓一切圓。何待水銀墮地。一覺一切覺。豈容古鏡當臺。語言文字一點難容。機智識情萬般虛設。便與麼領荷<span class='corr'>已</span>成途轍。不於斯脫略更聽偈言。</p>

<div class="lg regular" style="margin-left:0em;"><div class='lg-row'>以賢以善標為首　最後當機欲播揚</div>
<div class='lg-row'>道樹不栽圓果熟　靈根未種覺花香</div>
<div class='lg-row'>謾將修證論真假　難把虛空較短長</div>
<div class='lg-row'>脫略語言文字外　須知別有好商量</div>
</div><p style="margin-left:3em">真歇了和尚作圓覺十二偈。叢林盛傳而未之見也。余禪坐之隙披閱是經。獨文殊普賢二章旨趣直捷。自餘皆曲徇機宜。巧施方便。殊未有衲僧氣象。於是每一章用禪四六提其綱要。復申以偈。固不敢效真歇和尚之作與宗門共之。聊復自警耳。乃標其名曰別傳覺心。且即文字離文字置之勿論。如大圓覺心果有別傳之旨乎。長鯨一吸海水盡。森森露出珊瑚枝。</p>
</div>
<p class='juan'>天目中峯和尚廣錄卷第十四</p>
<div class='div-w'>
<p class='h1'>音釋</p>褫<p style="margin-left:1em"><span class='note-inline'>(陳知切)</span></p>
剗<p style="margin-left:1em"><span class='note-inline'>(初諫切削平也)</span></p>
炯<p style="margin-left:1em"><span class='note-inline'>(古逈切光明也)</span></p>
煞<p style="margin-left:1em"><span class='note-inline'>(所賣切小也)</span></p>
</div>
</div><!-- end of div[@id='body'] -->
</body></html>