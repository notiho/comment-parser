<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu253' />
<p class='juan'>天目中峯和尚廣錄卷第二十八</p><p class="byline">叅學門人北庭臣僧慈寂　上進</p>
<div class='div-other'><a id='mulu254' />
<p class='h1'>偈頌</p>
<div class='div-other'><a id='mulu255' />
<p class='h2'>幽居聞市聲</p><p style="margin-left:1em" class="lg-abnormal"><div class='lg-row'>鱗鱗萬瓦下　蓋覆物與人　五更幾夢覺　眼底秋復春　側耳白雲巖　閙市喧埃塵　二毛轉鬢脚　白日迷天真　疾馳生死岸　獨立人我濱　少壯習輕肥　老大成貪瞋　英雄與才智　紛紛復紜紜　浮光自苦樂　幻影徒冤親　一念不返照　萬刼歸沉淪　良哉羙丈夫　好景休因循　混沌鑿七竅　開合俱淳　肉團裹枯骨　枯骨藏靈津　靈津忽散滅　太虛包一身　太虛亦妄見　轉復諸苦論　瞠目視乾坤　云胡而不仁　乾坤不加對　萬象俱橫陳　輸與寒山子　時時笑眼新</div>
</p></div>
<div class='div-other'><a id='mulu256' />
<p class='h2'>即事十首</p>
<div class="lg regular" style="margin-left:0em;"><div class='lg-row'>一刻復一刻　每日數盈百　過去等河沙　未來積塵墨</div>
<div class='lg-row'>忽忽若跳丸　遄遄如轉息　當處絕蹤由　瞬目天地隔</div>
</div>
<div class="lg regular" style="margin-left:0em;"><div class='lg-row'>一時復一時　非速亦非遲　歷涉幾千載　循環十二支</div>
<div class='lg-row'>金雞催曉箭　鐵馬報春旗　<span class='corr'>諗</span>老云能使　真成戲小兒</div>
</div>
<div class="lg regular" style="margin-left:0em;"><div class='lg-row'>一日復一日　金烏無路出　團團三界圈　密密兩儀窟</div>
<div class='lg-row'>諸佛不露影　眾生是何物　更擬覔玄門　苦哉咄咄咄</div>
</div>
<div class="lg regular" style="margin-left:0em;"><div class='lg-row'>一旬復一旬　那事逐時新　圖寫虛空相　雕裝混沌身</div>
<div class='lg-row'>祖庭深白雪　佛海翳黃塵　一句無生話　誰將<span class='corr'>汙</span>口脣</div>
</div>
<div class="lg regular" style="margin-left:0em;"><div class='lg-row'>一月復一月　那箇知時節　走殺老兔精　埋深繫驢橛</div>
<div class='lg-row'>再閏十三圓　小盡廿九缺　少室不傳機　渾侖都漏泄</div>
</div>
<div class="lg regular" style="margin-left:0em;"><div class='lg-row'>一年復一年　談笑歲華遷　夢裏轉作夢　廛中更入廛</div>
<div class='lg-row'>迷時猶海隔　悟處正天懸　眼底無行路　纔方好著鞭</div>
</div>
<div class="lg regular" style="margin-left:0em;"><div class='lg-row'>一紀復一紀　流光如逝水　佛國徒有名　人海元無底</div>
<div class='lg-row'>一息忽平沉　萬死從頭起　當處不回眸　祖庭空側耳</div>
</div>
<div class="lg regular" style="margin-left:0em;"><div class='lg-row'>一世復一世　三際無碑記　過去不可追　未來信相繼</div>
<div class='lg-row'><span class='corr'>十</span>方不二門　萬法真三昧　彼此皆丈夫　緣何猶不會</div>
</div>
<div class="lg regular" style="margin-left:0em;"><div class='lg-row'>一生復一生　把手共誰行　耕破識田識　瀝乾情海情</div>
<div class='lg-row'>色色猶非色　聲聲豈是聲　自從聞見絕　觸處是無明</div>
</div>
<div class="lg regular" style="margin-left:0em;"><div class='lg-row'>一劫復一劫　那知幾生滅　髑髏鑽得空　皮袋打不徹</div>
<div class='lg-row'>生死有異方　涅槃無祕訣　火急要相應　一塵元不隔</div>
</div></div>
<div class='div-other'><a id='mulu257' />
<p class='h2'>示行堂</p><p style="margin-left:1em" class="lg-abnormal"><div class='lg-row'>至道常湛然　萬古絕成壞　良由妄想生　輪回三有界　曠劫至今朝　展轉償宿債　超越在精勤　沉淪由懈怠　操履貴平常　言行休捏怪　去除雜語言　掃蕩閑知解　一箇死話頭　悟來方慶快　挑包打十方　有利而有害　大事不思惟　前程何所賴　殷勤報汝知　古人曾有誡　自在不成人　成人不自在　莫隨眼底貪瞋癡　換却如今好皮袋</div>
</p></div>
<div class='div-other'><a id='mulu258' />
<p class='h2'>教禪律緫頌四首</p>
<div class="lg regular" style="margin-left:0em;"><div class='lg-row'>聽教欲奚為　思同佛祖齊　機前空境觀　句外脫筌罤</div>
<div class='lg-row'>見不離文字　心常滯水泥　縱饒華雨墜　還是法中迷</div>
</div>
<div class="lg regular" style="margin-left:0em;"><div class='lg-row'>叅禪須致悟　不悟緫虛捐　啓口循知解　存心著妙玄</div>
<div class='lg-row'>五宗雲蔽月　二派管窺天　更覔西來旨　何時得正傳</div>
</div>
<div class="lg regular" style="margin-left:0em;"><div class='lg-row'>制律緣何事　單防毀犯心　念空真羯磨　情盡正持任</div>
<div class='lg-row'>作止冰侵骨　依違雪滿襟　遮那曾未委　羈絆去來今</div>
</div>
<div class="lg regular" style="margin-left:0em;"><div class='lg-row'>生死依情妄　輪回事可嗟　鼎分緣有據　壁立更無差</div>
<div class='lg-row'>修學水中月　講明空裏華　當機如未瞥　三者謾諠譁</div>
</div></div>
<div class='div-other'><a id='mulu259' />
<p class='h2'>次魯菴懷淨土十首<span class='note-inline'>(并序)</span></p><p>永明和尚以禪與淨土揀為四句。謂有禪有淨土。無禪無淨土。有禪無淨土。無禪有淨土。特辭而辨之。乃多於淨土也。致業單傳者。不能無惑焉。或謂禪即淨土。淨土即禪。離禪外安有淨土可歸。離淨土豈有禪門可入。審如前說則似以一法岐而為二矣。不然教中有於一乘道分別說三。永明之意在焉。魯菴和尚宗禪之師也。效古作懷<span class='corr'>淨</span>土章句。辭達而意明。語新而思遠。使人讀之曾不加寸念。咸置身於純白蓮華之域。豈尚異耶。蓋變體說禪。亦善巧方便之略耳。本素昧禪學。尤踈淨行。披味至再。不覺於一毫端。戲成偈以贅韻脚云。</p>

<div class="lg regular" style="margin-left:0em;"><div class='lg-row'>惟禪惟淨土　非下亦非高　謾爾章羣品　何曾間一毫</div>
<div class='lg-row'>妄情終自瞥　悲願肯辭勞　誰信泥犂底　常光雜俊髦</div>
</div>
<div class="lg regular" style="margin-left:0em;"><div class='lg-row'>十萬億何迂　回光即有餘　惟心標一實　自性奪十虛</div>
<div class='lg-row'>易簡超羣作　高閑越太初　古今玄達者　誰不歎猗歟</div>
</div>
<div class="lg regular" style="margin-left:0em;"><div class='lg-row'>純白蓮華土　高賢每共論　有心皆是佛　無地不名坤</div>
<div class='lg-row'>截斷輪回路　掀翻解脫門　眼聲并耳色　逆順緫承恩</div>
</div>
<div class="lg regular" style="margin-left:0em;"><div class='lg-row'>千聖體無差　彌陀即釋迦　擬心猶捕影　動念若蒸沙</div>
<div class='lg-row'>刹刹寶[糸*系]網　塵塵車軸華　那知孤露客　具此大榮華</div>
</div>
<div class="lg regular" style="margin-left:0em;"><div class='lg-row'>慈親興法利　似賈復如商　帆截貪癡海　華吹戒定香</div>
<div class='lg-row'>信心人易入　垂手願難忘　嘉號方存念　音書<span class='corr'>已</span>到鄉</div>
</div>
<div class="lg regular" style="margin-left:0em;"><div class='lg-row'>飯食經行外　觀光倚玉樓　風微天樂奏　波靜水禽遊</div>
<div class='lg-row'>寳網珠常曉　瑤階樹不秋　一從心地印　隨處絕馳求</div>
</div>
<div class="lg regular" style="margin-left:0em;"><div class='lg-row'>稽首黃金父　眉間玉燄橫　昔年曾去國　今日幸聞名</div>
<div class='lg-row'>眾寶天常雨　纖塵地不生　大慈無界限　那肯禁人行</div>
</div>
<div class="lg regular" style="margin-left:0em;"><div class='lg-row'>萬德芬陀利　人間現一枝　祥光分處處　靈燄發時時</div>
<div class='lg-row'>月滿水精網　藕香雲母池　笑逢諸勝友　謂我到何遲</div>
</div>
<div class="lg regular" style="margin-left:0em;"><div class='lg-row'>故家名極樂　清淨凛冰霜　直捷超三觀　褒揚讚六方</div>
<div class='lg-row'>覺華含古色　靈草照春陽　樓閣雲天外　雙雙彩鳳翔</div>
</div>
<div class="lg regular" style="margin-left:0em;"><div class='lg-row'>斫額望慈親　相違幾度春　頓忘三際業　徒剩一閑身</div>
<div class='lg-row'>失路難逃妄　還家豈是真　西天并此土　元不間纖塵</div>
</div></div>
<div class='div-other'><a id='mulu260' />
<p class='h2'>閱林間錄有感</p>
<div class="lg regular" style="margin-left:0em;"><div class='lg-row'>林間編此錄　深夜剔殘燈　慧命微如線　人心冷似冰</div>
<div class='lg-row'>祖庭空積雪　古路不逢僧　追跂前賢轍　思歸一念增</div>
</div></div>
<div class='div-other'><a id='mulu261' />
<p class='h2'>禮四祖真身塔</p>
<div class="lg regular" style="margin-left:0em;"><div class='lg-row'>九拜曉龕前　追思獨慘然　真身無日壞　此道有誰傳</div>
<div class='lg-row'>古岸橫秋水　空山起暮煙　幾多西祖意　寂寞在江邊</div>
</div></div></div>
<p class='juan'>天目中峯和尚廣錄卷第二十八</p>
<div class='div-w'>
<p class='h1'>音釋</p>瞠<p style="margin-left:1em"><span class='note-inline'>(抽庚切直視也)</span></p>
</div>
</div><!-- end of div[@id='body'] -->
</body></html>