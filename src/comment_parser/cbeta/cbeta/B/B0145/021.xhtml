<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu157' />
<p class='juan'>天目中峯和尚廣錄卷第二十一</p><p class="byline">叅學門人北庭臣僧慈寂　上進</p>
<div class='div-other'><a id='mulu158' />
<p class='h1'>賦</p>
<div class='div-other'><a id='mulu159' />
<p class='h2'>勉學賦<span class='note-inline'>(并序)</span></p><p style="margin-left:1em">古人學才學藝。而極於達道。今人負學道之名。反流入於才藝。豈道無蹊徑可入耶。蓋由生死之念不切耳。且學不至於道。徒增情妄。於理何益哉。余故作而為賦。以勉其所謂學云。辭曰。</p>
<p>三界虛廓惟念自縛。念去覺存未離有作。真淨體中不容他。大火聚如何湊泊。雖靈鑑之可憑。信此宗之無諾。見欲逃於斷常。理必資乎叅學。生死事大。一念包八萬劫之輪回。迷悟根深。百界隱一千如之醻酢。所云學者。不學六藝。不學羣書。孜孜矻矻惟道是需。求願樂之半偈。舍所重之全軀。思香華以表其誠敬。鬻肝心而忍厥形殂。或五熱炙身。而投火於必死之隙。或半腰積雪而刃臂於忘生之區。臨寢食而終不暇顧。對寒暑而安有其餘。或降<span class='corr'>己</span>為童奴。或舍身為牀座。或半夜腰石而負舂。或七箇蒲團之坐破。或視利養如游塵。或棄功名如涕唾。或千魔萬難益勵之以精勤。或積世多生頓相忘其怠惰。或驚幻影之忽遷。或歎隙隂之易過。或形影相弔於空閒寂寞之底。而不見其煢孤。或身世兩忘於苦樂逆順之場。而不知其福禍。如浮山典葉縣之厨。演祖司<span class='corr'>白</span>雲之磨。楊岐緫院事而十載奔馳。神照問經王而三年折<span class='corr'>剉</span>。蓋忘情於道。注念於學。而不暇擇利害較優劣問可不可者也。原夫道為舟航。道為梯級。道為家舍。道為飲食。匪舟航無以。越生死之迅流。匪梯級無以構涅槃之殊績。微家舍何以收飄零暴露之狂踪。微飲食何以濟饑餒孤虛之陋質。覿面不委噬臍何及。法無正像末三時之等差。人何上中下三根之端的。惟知進學之弗荒。不擬真功之自積。古有跛鼈千里之喻正法末世之談。蓋表其自強不息者也。偉矣哉學有多轍。悟非一岐。子韶聞月下之蛙。圓悟聽日中之雞。溈嶠撥火。洞山渡溪。靈雲見桃而更不疑。香嚴擊竹而忘所知。德嶠遇紙燭之滅。會通逢布毛之吹。至若聞畫角洗鉢盂細末將來從這裏入。是皆望影而脫聖凡之羈鎻。迎刃而具囓鏃之玄機。人徒見其悟之不難。而不知其學之必到。苟學力之不精。何悟由之深造。道離愛憎。其學之之心。對順逆肯存于懷抱。道非取舍。其學之之心。遇佛魔必空其閫奧。道體等平。其學之之心。苟動一念即資其顛倒。道本具足。其學之之心。苟任馳求轉增其紛閙。道非見聞。其學之之心。擬涉解會。而皆名自暴。道非有無。其學之之心。苟滯一隅而誠難取效。道如倚天長劒。其學之之心。不能覿體混融。則不免為物我是非之所籠罩。道如杲日。道如太虛。道如風輪。道如火聚。其學之之心。或不具如是之天資。縱使讀四庫書記一藏教。吐懸河瓶瀉之詞章。徒爾資其呌譟。惟道一學最妙最玄。既無義路。亦匪言傳。昧之則一門異轍。了之則萬里同廛。佛祖為一大事而指鹿為馬。學人走半天下而掘地尋天。絕思惟處強生節目。無義味話特地加鞭。逼生蛇化活龍。粥飯氣高揮大抹。轉山河歸自<span class='corr'>己</span>。小兒戲羣號聚喧。據七尺單守三條椽。如遇怨敵。如救頭然。學之之力既極。悟之之理不偏。理必學而致悟。余於是作而為賦。今人徒見前輩悟在頃刻。而不思古人於未悟之先其學之之心未甞不專精而謹懼。其學之之心。或不至道之淵府。曰藝曰材豈吾徒之當慕。嗟師道之既微。驚法歲之云暮。惟學道之為學與百家而異路。毛髮忽若當情。鐵壁那容進步。絕學之學以為學。非悟之悟而為悟。不涉功勳豈容回互。死偷心於能所未形之初。具正眼於眹兆未彰之戶。一語臨機萬靈罔措臨濟謾施雷轟霆震之喝。雲門空試石裂崖崩之句。曰向上之不傳。緫羣機而共<span class='corr'>赴</span>。鞠其所以自來。皆玄學而為度。或不勉勵其學力。未有無因而自遇。大哉能仁為學之端。視勤苦而無畏。對怨親而等觀。駕一乘而勇銳。愍三有而悲酸。垂洪範而塵沙不廣。闡大猷而虛空靡寬。由是四十九年弓折箭盡。二三四七脣亡齒寒。性天滅沒學海枯乾。古者謂不學佛法。惟務休心。蓋休心乃佛法之至學也。又謂。於<span class='corr'>己</span>無事切勿妄求。蓋無求亦佛法之至學也。又謂。學道之門別無奇特。只要洗滌根塵下無量劫來業識種子。蓋洗滌根塵業識。乃佛法之至學也。又謂參禪一著要敵生死。不是說了便休。蓋精勤勇猛久遠不退。亦佛法之至學也。又謂。參禪學道非等閒。直須廢寢并忘餐。蓋廢忘寢食。於學之之頃。曾不期然而然也。又謂無佛法可學。無禪道可得。無涅槃可證。乃至無無亦無與無俱遣。亦不外吾學之之理也。或謂。道本具足。安用學為本具猶璞石之含玉。安能免參學之剖鑿。本具猶腴田之產禾。安能免參學之鋤犂。本具猶地中之水脉。安能免叅學之穿搆。本具猶古鏡之藏光。安能免參學之磨治。本具猶木中之火燄。安能免參學之鑽擊。本具猶良藥之治病。安能免參學之擣篩。本具猶驪頷之夜光。安能免參學之探索。本具猶扇中之風性。安能免參學之搖揮。本具猶貧士懷中之至寶。匪參學之指導。雖終身之罔知。本具猶麥為麵體黍為飯基。苟不加參學之炊磨。任萬劫以難齊。一<span class='corr'>旦</span>力邁先賢功侔古聖。脫叅學之幻因。提本來之正令。剉有作之鋒鋩。擲無為之杷柄。不加毫力掃生死魔於知見之稠林。靡仗寸金斬涅槃將於證修之深穽。斥臨濟金剛王。使之無地措躬。驅德山木上座。俾其望風乞命。或智眼之不明。豈常流之能競。今之學者惟以本具之說相牽。而不思實學真參之究竟。原夫釋迦不天生。達磨非自證。緫由積學之真。致此光明之盛者也。審如是則學乎乃破生死斷煩惱。證菩提出三界興保社起叢林之不可不由之徑也。可不勉乎。可不勉乎。</p>
</div></div>
<p class='juan'>天目中峯和尚廣錄卷第二十一</p>
<div class='div-w'>
<p class='h1'>音釋</p>醻酢<p style="margin-left:1em"><span class='note-inline'>(醻是周切酢疾各切)</span></p>
煢<p style="margin-left:1em"><span class='note-inline'>(渠營切獨也)</span></p>
噬<p style="margin-left:1em"><span class='note-inline'>(音逝齧也)</span></p>
譟<p style="margin-left:1em"><span class='note-inline'>(桑到切羣呼也)</span></p>
</div>
</div><!-- end of div[@id='body'] -->
</body></html>