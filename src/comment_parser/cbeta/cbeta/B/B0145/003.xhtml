<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天目中峰廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>天目中峯和尚廣錄卷第三</p><p class="byline">叅學門人北庭臣僧慈寂　上進</p>
<div class='div-other'><a id='mulu13' />
<p class='h1'>拈古<span class='note-inline'>(公案畧舉詳見諸錄)</span></p>
<div class='div-orig'><p>梁武帝問達磨云。如何是聖諦苐<span class='corr'>一</span>義。磨云。廓然無聖。又問。對朕者誰。磨云。不識。</p>
</div>
<div class='div-commentary'><p style="margin-left:1em">師拈云。缺齒老僧手攜泥彈子。要與東震旦人闘富。可謂不知量矣。被梁王指出照乘明珠問之。情知伊道箇不識。</p>
</div>
<div class='div-orig'><p>馬祖見野鴨問百丈云。是什麼。丈云。野鴨子。須㬰不見。祖云。野鴨聻。丈云。飛去也。祖扭丈鼻負痛失聲。祖云。又道飛去也。丈於言下有省。</p>
</div>
<div class='div-commentary'><p style="margin-left:1em">師拈云。設錦穽以陷獸。垂香餌以釣魚。惟善作者能之。馬師擬獲一禽深入荒草。費盡腕力打破半邊鐵網。豈善作者哉。</p>
</div>
<div class='div-orig'><p>石鞏凡見僧張弓架箭示之。一日三平至。鞏云。看箭。平擘胷對之云。這是殺人箭。那箇是活人箭。鞏彈弦三下。平作禮。鞏云。我三十年架一張弓兩隻箭。只接得半箇聖人。遂拗折弓箭。</p>
</div>
<div class='div-commentary'><p style="margin-left:1em">師拈云。穿百步楊透九重鼓。固是眼親手便。其如半箇聖人有隱身之術。石鞏之技窮矣。</p>
</div>
<div class='div-orig'><p>興化謂克賓維那曰。汝不久為唱導之師。賓云。我不入這保社。化曰。儞會了不入。不會了不入。賔云。緫不與麼。化便打。</p>
<p>來日白眾曰。夜來克賓維那法戰不勝。罰饡飯一堂。不得喫飯即便出院。</p>
</div>
<div class='div-commentary'><p style="margin-left:1em">師拈云。有令不行有事不斷。天下之公患也。興化既行矣。又斷矣。未免旁觀者哂。</p>
</div>
<div class='div-orig'><p>六祖一日見二僧論風旛義。祖云。非風動非旛動仁者心動。</p>
</div>
<div class='div-commentary'><p style="margin-left:1em">師拈云。嘗鼎一臠具知眾味。非風動非旛動仁者心動。可謂鼎之一臠矣。使人不覺惡心嘔吐。</p>
</div>
<div class='div-orig'><p>大覺謂興化曰。我聞儞道。向南方行脚一遭。拄杖頭不曾撥著一箇會佛法底是否。化便喝。覺便打。化又喝。覺又打。明日覺召化曰。我直下疑儞這兩喝。化又喝。覺又打。化又喝。覺又打。化曰。某甲學得箇賓主句。總被折倒了也。覺曰。這瞎漢脫下衲衣痛與一頓。化於言下大悟。</p>
</div>
<div class='div-commentary'><p style="margin-left:1em">師拈云。二虎之下獸不容蹄。兩刃之間人不容足。當大覺興化棒喝交馳之際。豈容心思意解於其間哉。雖然只如大覺云脫下衲衣痛與一頓。興化言下大悟。又悟箇甚麼道理。這裏見得。許儞作臨濟半箇兒孫。</p>
</div>
<div class='div-orig'><p>僧問夾山。承和尚有言。二十年住此山。未曾舉著宗門中事是否。山曰是。僧便掀倒禪牀。山休去。明日普請掘一坑。召僧至曰。老僧二十年只說無義語。便請上座打殺老僧埋向坑中。上座不然自著打殺埋此坑中始得。其僧束裝潛去。</p>
</div>
<div class='div-commentary'><p style="margin-left:1em">師拈云。這僧始則攙旗奪鼓。終則詐敗佯輸。<span class='corr'>夾</span>山雖有添兵減竈之謀。爭奈脚跟下泥深三尺。</p>
</div>
<div class='div-orig'><p>臨濟三遭黃檗痛棒。後向大愚肋下築拳。次歸見黃檗云云。</p>
</div>
<div class='div-commentary'><p style="margin-left:1em">師拈云。汝師黃檗非干我事。大愚肋下更合喫拳。這風顛漢敢來這裏捋虎須。黃檗面門猶欠掌在。致使尿牀鬼子邪見勃興。賺他後代兒孫一箇箇鼓粥飯氣。</p>
</div>
<div class='div-orig'><p>溈山因劉鐵磨來。云老牸牛儞來也。磨云。來日臺山會上有齋和尚還去麼。溈山作臥勢。磨便出去。</p>
</div>
<div class='div-commentary'><p style="margin-left:1em">師拈云。溈山被鐵磨一拶拶倒。要起起不得。鐵磨被溈山一推推轉。要住住不得。本上座與麼批判。多少人在背後齩斷拇指。</p>
</div>
<div class='div-orig'><p>月氏國王聞師子尊者有道。乃越國往見。尊者云。大王來時好道。去時亦如來時。王有省。</p>
</div>
<div class='div-commentary'><p style="margin-left:1em">師拈云。飯裏沙泥中<span class='corr'>刺</span>。彷彿不同依稀相似。大王來時好道。去時亦如來時。尊者黃金鑄面皮。</p>
</div>
<div class='div-orig'><p>雲門話墮因緣。</p>
</div>
<div class='div-commentary'><p style="margin-left:1em">師拈云。雪上霜枷上杻。覿面無私。移星換斗。要見這僧話墮處麼。且待三十年後。</p>
</div>
<div class='div-orig'><p>南泉歸宗麻谷三人同去見忠國師。至中途南泉就地畫一圓相云。道得則去。歸宗坐在圓相裏。麻谷作女人拜。泉云。恁麼則不去也。</p>
</div>
<div class='div-commentary'><p style="margin-left:1em">師拈云。南泉畫地為牢。歸宗墮坑落壍。麻谷恭而無禮。點撿將來一人。眼空四海一人舌拄梵天。一人入地獄如箭。</p>
</div>
<div class='div-orig'><p>百丈野狐因緣。</p>
</div>
<div class='div-commentary'><p style="margin-left:1em">師拈云。非不非是不是。坐斷兩頭劒去久矣。前百丈云不落。後百丈云不昧。看來也不較多。因甚麼有墮有脫。余二十年叅學不能明此。如有人明得此者。我當舍四大為繩牀而用供養。</p>
</div>
<div class='div-orig'><p>僧問雪峯臨濟四喝意旨。峯云。我當時初行脚時便過河北。<span class='corr'>已</span>值大師遷化。不得見他。所以至今不知。可往見他直下子孫。僧見南院。院云。那裏來。僧具陳前意。院乃展具遙禮雪峯云。天下古佛也。</p>
</div>
<div class='div-commentary'><p style="margin-left:1em">師拈云。言不在口語不離舌。端的有來由。特地無交涉。臨濟四喝豈但雪峯不知。縱是他直下子孫。也未夢見在。不知且置。只如南院遙禮雪峯。是有來由耶。無交涉耶。這裏定當得下。要見臨濟也不難。</p>
</div>
<div class='div-orig'><p>南泉為兩堂首座爭猫遂斬之。晚趙州歸泉舉似。州乃脫草屨頂頭上而出。泉云。子若早歸救取猫兒。</p>
</div>
<div class='div-commentary'><p style="margin-left:1em">師拈云。南泉劒為不平離寶匣。趙州藥因救病出金瓶。然雖慶快一時。爭奈古佛家風掃土矣。</p>
</div>
<div class='div-orig'><p>臨濟云。有時奪人。有時奪境。有時人境兩俱奪。有時人境俱不奪。</p>
</div>
<div class='div-commentary'><p style="margin-left:1em">師拈云。有時奪人錯。有時奪境錯。有時人境兩俱奪錯。有時人境俱不奪錯。臨濟大師到這裏鎻却咽喉了也。莫有為伊出氣者麼。切忌將錯就錯。</p>
</div>
<div class='div-orig'><p>臨濟謂三聖曰。吾遷化後不得滅却吾正法眼。聖云。爭敢滅却。濟云。他後有人問伊又如何祗對。聖便喝。濟云。誰知吾正法眼向這瞎驢邊滅却。</p>
</div>
<div class='div-commentary'><p style="margin-left:1em">師拈云。認他財為<span class='corr'>己</span>物。將官路當人情。濟之心亦濫矣。<span class='corr'>三</span>聖當時見他道不得滅却吾正法眼。便與掩却臭口猶較些子。遽云。爭敢滅却。噫以聖較濟。又何止濫而<span class='corr'>已</span>哉。</p>
</div>
<div class='div-orig'><p>靈雲有頌云。三十年來尋劒客。幾回葉落又抽枝。自從一見桃華後。直至如今更不疑。玄沙云。諦當甚諦當。敢保老兄未徹在。</p>
</div>
<div class='div-commentary'><p style="margin-left:1em">師拈云。靈雲白日青天。向桃華樹下為魅所著。玄沙雖則除邪輔正激濁揚清。殊不知又是鬼門上貼卦。</p>
</div>
<div class='div-orig'><p>藥山和尚久不上堂。院主云。大眾久思法誨。山云。打鼓著。眾集山陞座一詞不措。主白云。和尚今日陞座因甚麼一詞不措。山云。經有經師。論有論師。</p>
</div>
<div class='div-commentary'><p style="margin-left:1em">師拈云。藥山久不上堂。與對眾一詞不措。將謂將謂。末後道箇經有經師論有論師。元來元來。</p>
</div>
<div class='div-orig'><p>溈山云。老僧遷化後往山前檀越家。做一頭水牯牛。左肋下書五字云。溈山僧某甲。正恁麼時道是溈山僧却是水牯牛。道是水牯牛却是溈山僧。</p>
</div>
<div class='div-commentary'><p style="margin-left:1em">師拈云。道是溈山僧却是水牯牛好。道是水牯牛却是溈山僧好。當時有人向他面前下得這兩箇好字。教他百刦千生要脫水牯牛。也未得在。</p>
</div>
<div class='div-orig'><p>趙州一日見文遠侍者拜佛次。州以拄杖打之。遠云。拜佛也是好事。州云。好事不如無。</p>
</div>
<div class='div-commentary'><p style="margin-left:1em">師拈云。文遠云拜佛也是好事。不妨軟頑。趙州云好事不如無。話墮了也。要知趙州老人話墮處麼。待伊磕破腦門即向儞道。</p>
</div>
<div class='div-orig'><p>僧問汾陽。如何是祖師西來意。陽云。青絹扇子足風凉。</p>
</div>
<div class='div-commentary'><p style="margin-left:1em">師拈云。拈得便用道出平常。山高水闊地久天長。青絹扇子足風凉。是拈得便用耶。道出平常耶。誰人知此意。令我憶汾陽。</p>
</div>
<div class='div-orig'><p>僧問風穴。語默涉離微如何通不犯。穴云。長憶江南三月裏。鷓鴣啼處百華香。</p>
</div>
<div class='div-commentary'><p style="margin-left:1em">師拈云。這僧問處。如大浸稽天。無物不在波瀾之內。風穴固是入水不溺。爭奈全身在裏許。</p>
</div>
<div class='div-orig'><p>真點胷見慈明。明問佛法大意。真云。無雲生嶺上有月落波心。明訶之真乃理前問。明曰。無雲生嶺上有月落波心。真於言下大悟。</p>
</div>
<div class='div-commentary'><p style="margin-left:1em">師拈云。驅耕夫牛奪飢人食。慈明老人未為好手。真點胷雖則向這裏懸崖撒手絕後再蘇。若要知佛法大意。更叅三十年始得。</p>
</div>
<div class='div-orig'><p>玉澗頌雲門北斗藏身因緣云。北斗藏身為舉揚。法身從此露堂堂。雲門賺殺他家子。直至如今謾度量。後五祖戒問其作頌之意。澗乃張目視之。戒曰。若恁麼會。雲門不直一錢。公亦當無兩目。後澗果如其言。戒暮年亦失一目。覺範和尚曰。今妄意測度先德之言。疑誤後昆亦可以少戒。</p>
</div>
<div class='div-commentary'><p style="margin-left:1em">師拈云。北斗藏身話。豈但玉澗頌不出。便是五祖戒。也只得向背後义手。暮年各損其目。也是好<span class='corr'>采</span>。覺範謂。誣謗先宗感果如是。休將閑學解埋沒祖師心。</p>
</div></div>
<div class='div-other'><a id='mulu14' />
<p class='h1'>頌古</p>
<div class='div-orig'><p>世尊初生。</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>無明滿肚惡纏身　纔出娘胎軟廝禁　目顧四方周七步　不知脚下水泥深</div>
</p></div>
<div class='div-orig'><p>文殊答菴摩羅女其力未充</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>將軍有令下重圍　八戶風高馬不嘶　兩眼忽開天地闊　太平無象到今時</div>
</p></div>
<div class='div-orig'><p>女子出定</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>花落銀牀春爛熳　月沉金帳夜迢遙　虛堂寂寞無人共　只把檀香盡意燒</div>
</p></div>
<div class='div-orig'><p>外道問佛有六通如何是那一通</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>醉乘白鶴登銀闕　夢跨青鸞入絳宮　酒醒眼開俱不見　一川桃李自春風</div>
</p></div>
<div class='div-orig'><p>即心是佛</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>硬似純鋼爛似泥　甜如崖蜜毒如砒　渾侖吞又渾侖吐　賺殺江西馬簸箕</div>
</p></div>
<div class='div-orig'><p>非心非佛</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>大地眾生成正覺　百千諸佛陷泥犁　休將此話頻頻舉　却恐閻家老子知</div>
</p></div>
<div class='div-orig'><p>南泉住菴被人打破碗鑊</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>一把黃金鈍钁頭　引他白日鬼來偷　自從去後無蹤跡　入眼青山緫是愁</div>
</p></div>
<div class='div-orig'><p>僧問馬祖離四句絕百非答藏頭黑海頭白因緣</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>白玉琢成西子骨　黃金鑄就伍貟心　蓮宮人醉歌聲咽　月落吳江淚滿襟</div>
</p></div>
<div class='div-orig'><p>趙州無</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>翁翁年老齒牙踈　口不關風道箇無　肝膽一時傾吐了　苦哉邪法正難<span class='corr'>扶</span></div>
</p></div>
<div class='div-orig'><p>洗鉢盂去</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>粥罷教伊洗鉢盂　翻成特地費分踈　是非得失渾休問　真箇闍黎悟也無</div>
</p></div>
<div class='div-orig'><p>黃檗云不是無禪只是無師</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>不是無禪是沒師　猫兒尾上繫研槌　夜深打殺街頭鼠　路上行人那得知</div>
</p></div>
<div class='div-orig'><p>萬法歸一一歸何處</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>斧爛柯銷局未闌　天風吹鶴下瑤<span class='corr'>壇</span>　滿盤黑白輕翻轉　袖拂蒼梧玉珮寒</div>
</p></div>
<div class='div-orig'><p>德山托鉢</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>天生富貴稱雄<span class='corr'>才</span>　織翠華裾擁不開　一簇管絃聲未絕　醉扶公子上樓臺</div>
</p></div>
<div class='div-orig'><p>臨濟四喝</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>小廝兒偏愛弄<span class='corr'>嬌</span>　絲毫不挂赤條<span class='corr'>條</span>　劣獅筋斗重翻擲　拶得蟾蜍下碧霄</div>
</p></div>
<div class='div-orig'><p>香嚴上樹</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>全提三寸殺人刀　千里聞風鬼亦號　沒興有人輕犯著　饒伊得命也無毛</div>
</p></div>
<div class='div-orig'><p>嚴陽尊者問趙州放下因緣</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>地沒朱砂翻赤土　廩無粒米倒礱糠　赤窮自是活不得　又被人來指賊贓</div>
</p></div>
<div class='div-orig'><p>婆子燒菴</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>三冬枯木遇春陽　翠蕚寒英噴古香　雪鬢老婆情未瞥　冷看花樹哭檀郎</div>
</p></div>
<div class='div-orig'><p>木平見洛浦盤龍二老雲峯悅拈云云</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>葉捲西風樹樹寒　亂蛩吟砌夢初殘　情懷自是不堪聽　又把琵琶月下彈</div>
</p></div>
<div class='div-orig'><p>趙州勘婆</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>生鐵蒺藜當面擲　琉璃坑壍遶身開　勸君莫問臺山路　多少平人被活埋</div>
</p></div>
<div class='div-orig'><p>洞山三頓棒</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>蹉口相酬罪莫逃　放伊三頓轉忉忉　使他飯袋江西去　添得廬陵米價高</div>
</p></div>
<div class='div-orig'><p>石鞏張弓</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>平生[仁-二+(敲-高)]倆盡施呈　拗折蓬蒿箭兩莖　半箇聖人還不薦　依前日午打三更</div>
</p></div>
<div class='div-orig'><p>僧問<span class='corr'>夾</span>山境法眼拈云我二十年只作境會</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>哭月狂猿攀古樹　嘯風猛虎踞懸崖　人間別有通霄路　不必行從這裏來</div>
</p></div>
<div class='div-orig'><p>大事未明如喪考妣大事<span class='corr'>已</span>明亦如喪考妣</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>萬里山河平似掌　一條官路直如絃　行人若問窮通事　鐵壁銀山在面前</div>
</p></div>
<div class='div-orig'><p>丹霞燒木佛</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>火燒木佛丹霞罪　脫落鬚眉院主災　一陣東風回暖律　幾多春色上梅腮</div>
</p></div>
<div class='div-orig'><p>則監寺叅青峯法眼丙丁童子公案</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>觸著神鋒劈面揮　電光石火較猶遅　不因洗耳池邊過　肯信人間有是非</div>
</p></div>
<div class='div-orig'><p>丹霞訪龐居士靈照提籃因緣</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>放籃<span class='corr'>斂</span>手舉籃歸　自是多情惹是非　月落畫堂人去後　不堪歡笑只堪悲</div>
</p></div>
<div class='div-orig'><p>兜率和尚三關性在甚處</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>赤脚波斯叩海門　黑風吹浪暗昏昏　三更掣斷青霞鎻　笑看驪龍戲子孫</div>
</p></div>
<div class='div-orig'><p>四大分散作麼生脫</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>空奮雙拳窮滴滴　橫擔片板赤條條　夜來得箇揚州夢　騎鶴腰錢跨九霄</div>
</p></div>
<div class='div-orig'><p>眼光落地向甚處去</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>鐵狗銅蛇正奮瞋　風<span class='corr'>刀</span>火鋸肉成塵　茫茫長夜幾經刦　舉眼無親怕殺人</div>
</p></div>
<div class='div-orig'><p>黃龍三關</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>我手何似佛手　也解攀花折柳　牀頭脫落秤槌　打破竈前熨斗</div>
</p><p style="margin-left:1em" class="lg-abnormal"><div class='lg-row'>我脚何似驢脚　翻轉草鞋倒著　走遍四大神州　寸步那曾踏著</div>
</p><p style="margin-left:1em" class="lg-abnormal"><div class='lg-row'>人人有箇生緣　夜半胡孫駕船　撞破黑風白浪　踏翻水底青天</div>
</p><p style="margin-left:1em" class="lg-abnormal"><div class='lg-row'>佛手驢脚生緣　三關一句齊宣　更問如何即是　黃龍口裏無涎</div>
</p></div>
<div class='div-orig'><p>達磨一日命門人各言所得遂分皮髓云云</p>
</div>
<div class='div-commentary'><p style="margin-left:1em" class="lg-abnormal"><div class='lg-row'>九年冷坐　一旦惺惺　是非易辨　得失難明　分張皮肉骨髓　令人路見不平　汝得吾皮　前長後短　汝得吾肉　多肥少精　汝得吾骨　只堪餧狗　汝得吾髓　脫賺平生　盡情為伊註破　也只道得八成　要見達磨大師麽　岳邊頓落千山勢　海上全消萬[泳-永+(瓜-、)]聲</div>
</p></div></div>
<p class='juan'>天目中峯和尚廣錄卷第三</p>
<div class='div-w'>
<p class='h1'>校訛</p>
<ul class="no-marker">
<li><span class="note-inline">(五十九葉第十行)</span>扭<span class="note-inline">(南作搊)</span></li>
</ul></div>
<div class='div-w'>
<p class='h1'>音釋</p>扭<p style="margin-left:1em"><span class='note-inline'>(女九切)</span></p>
穽<p style="margin-left:1em"><span class='note-inline'>(疾政切陷坑也)</span></p>
擘<p style="margin-left:1em"><span class='note-inline'>(博厄切鈲也)</span></p>
拗<p style="margin-left:1em"><span class='note-inline'>(於巧切手拉也)</span></p>
臠<p style="margin-left:1em"><span class='note-inline'>(力兗切塊切肉也)</span></p>
攙<p style="margin-left:1em"><span class='note-inline'>(楚銜切)</span></p>
肋<p style="margin-left:1em"><span class='note-inline'>(歷德切脅幹也)</span></p>
鋼<p style="margin-left:1em"><span class='note-inline'>(居郎切堅鐵也)</span></p>
砒<p style="margin-left:1em"><span class='note-inline'>(房脂切毒藥也)</span></p>
钁<p style="margin-left:1em"><span class='note-inline'>(居縳切太鉏也)</span></p>
蛩<p style="margin-left:1em"><span class='note-inline'>(渠容切蟋蟀也)</span></p>
伎倆<p style="margin-left:1em"><span class='note-inline'>(依渠綺切倆良將切)</span></p>
</div>
</div><!-- end of div[@id='body'] -->
</body></html>