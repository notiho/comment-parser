<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山少林寺輯志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1023' />
<div class='div-other'><a id='mulu1024' />
<div class='div-other'><a id='mulu1025' />
<div class='div-other'><a id='mulu1026' />
<p class='h3'>少林寺重建初祖殿記</p><p class="byline">羅洪先<span class='note-inline'>(翰林修撰)</span></p><p style="margin-left:0em;text-indent:2em">達磨止少林面壁九年未嘗誦經卻時時顯釋迦以來教外別傳口口密義是常誦真經答梁武論功德不數造寺卻處處立妙淨莊嚴佛土是常造寶寺縱使具長廣舌盡十二部妙論徧三千大千界中殿臺亭閣旛蓋香花魚磬鼓鍾種種色色微細備足一切俱令滅度了無所在亦無餘剩方名究竟平等又况西來單傳直指有說法否有三十二相否雖然釋氏視少林猶吾黨洙泗洙泗所傳一貫當時實鮮與聞顧又謂能距楊墨即聖人徒灑掃應對精義無二由是而觀有能升孔氏堂群洙泗弟子數千人鳴弦歌習俎豆其間不厭不倦此其人難耶易耶有不與其進耶自達磨入震旦稱初祖五傳黃梅法門益盛雖頓漸分途總歸含育持偈禮像隨資應機至於手挈衣鉢乃在初來嶺南獦獠必俟雪中斷臂始堪顧盻則堂前茂草誰誘眾生是知有言無言有為無為迷悟差殊不可執著蓋其設教彌近故易熾而不墜若此然超此二見亦必待人以是少林住持咸相讓避餘三十年而今有宗書宗書名大章本順德南和李氏子自幼受度歷叩名僧參詰省解京師貴人延供騰譽嘉靖三十六年丁<span class='corr'>巳</span>河南府廉其名招致授牒曾未四載起廢約渙朝梵夕定玄風流遠時舉單傳直指衍奧撥疑千人心降并食聚仰間出餘力大葺故剎<span class='corr'>己</span>未臘月八日重建初祖殿舊面壁處高三十二尺廣增二十有二而㴱視高強其三位爽勢尊楹棟壯堅瓴甋澤好儀序丹藻靡有損缺凡八越月告成累千百金不動聲色左右兩翼各聯七室區息禪誦身依茇舍被露席蓐律戒謹嚴少林大眾歎未曾有故友天真往遇衡山假此因緣遣徒光護千里重趼乞言表信予笑謂曰吾當距楊墨寧爾貸辭光護哀請浹旬弗怠憐其專誠足以激發吾黨且資廣譬為記建殿歲月書貽以歸</p>
</div>
<div class='div-other'><a id='mulu1027' />
<p class='h3'>遊嵩記</p><p class="byline">喬宇<span class='note-inline'>(吏部尚書)</span></p><p style="margin-left:0em;text-indent:2em">辛卯秋八月予歸自京口取道為嵩嶽之遊道出亳州州人薛君采來迓予往官吏部時君采嘗為郎屬因拉之同行九月七日丁<span class='corr'>巳</span>抵登封縣八日戊午謁中嶽廟廟在黃蓋峰下去縣東八里許退觀歷代碑刻中一斷碑八分書也字畫勁美類唐徐浩疑為唐碑餘碑約五六十皆宋元金并我朝所樹立者閱之不能徧也出廟東北行四里為盧巖又三里為盧巖寺俗呼為上盧巖蓋唐盧鴻居地自下寺至此崖谷幽邃竹樹隂翳嵩少之佳處也寺後有瀑布泉尤為殊勝泉出巖頂下瀉石壁長踰數百尺闊止尺餘寺僧云泉舊闊二三尺今歲旱泉勢頓減然即如茲所見者亦甚奇麗正德庚午予奉命祭山東沂山其山亦有瀑布二泉形致相類並北方之名泉也九日已未出邑北門行五里遊崇福觀又二里次山下自此登山而行山路詰曲循峰而西路皆斗絕行十五六里經西流泉山氣凄烈冰已厚寸許又四五里至白鶴觀觀去絕頂尚二三里時日<span class='corr'>已</span>將晏廼坐觀前飲酒數行飲畢予上造北極廟蓋嶽之絕頂廟側有玉井冬夏不竭始予入登封境遠望嵩嶽未知嶽之高也至於山麓所見猶然比登絕頂四顧群山拱列於下北眺大河迤邐而東然後知嶽之崇高也君采素我一籌矣其亦用老子之道辟盈而後人邪歸抵縣已二鼓十日庚申復出城西北行五里至嵩陽宮觀三將軍栢其最大者圍用六人相傳漢武帝所封在漢時已為鉅木則斯木之壽遠矣歷年既久狀特奇怪予往歲代祀平陽媧皇廟廟有古木與此木可伯仲意天下之木殆未有甲於二木者午後至少林寺是夜㝛寺中翌日辛酉遊初祖菴菴在寺後林壑之美倍於盧巖自菴後陟五乳峰即少室之別峰行十清臞至觀前已疲甚不能絕頂予歸顧而笑曰若輸餘里始至峰頂有達磨面壁洞下望諸山宏闊不逮嵩嶽而峰巒四合攢叢映帶亦少室諸峰之冠云十二日壬戌出少林過㟧嶺口渡伊洛水抵偃師世嘗謂遊五嶽為物外之福予素愛山水不減昔人而遊山之福似為過之恒泰華三嶽往歲皆嘗寓目自餘名山如句曲清凉之屬非五嶽列者尚不與焉今老矣復得歷覽嵩嶽之勝五嶽之中所未遊者獨衡嶽耳昔賢有缺陷世界之語謂人間之福不宜備享况物外之福可盡取乎由是言之予阿堵中雖欠祝融諸峰未為不可也山遊凡五日共得詩若干首具遊嵩集中嘉靖辛卯九月</p>
</div>
<div class='div-other'><a id='mulu1028' />
<p class='h3'>遊嵩陽記</p><p class="byline">周敘<span class='note-inline'>(翰林編修)</span></p><p style="margin-left:0em;text-indent:2em">宣德丙午三月十五日予在鞏祀宋陵畢瞻望嵩少諸山慨然想其勝與廣文宜春吳公遜志約遊焉行李僕御已戒至期聞有達官至吳君不果行越二日予遂携邑庠生王庸劉清李暄同往行二十五里至黑石渡沿洛南上河水清駛水濱山石犖确下步行二里餘午食將軍趙仁家又行半舍許地曰漫流岡上有郭汾陽廟環廟古栢數百株蒼翠蔚然可愛有碑二通一金元光二年天黨越琢譔云汾陽嘗領兵清河上至是索芻粟不獲里人告以是邦西南崗嘗出毒霧為災故田穀不秋無以供餉汾陽乃旋軍登其上以壓之毒因以息里人遂立廟祀之相傳祠下有洞時有聲隆隆然蓋毒霧所出處予惟古人稱掃清氛祲汾陽之謂矣一則緱山東老人所題老人逸其名必宋元顯者夜㝛原良村王庸家自鞏至是七十餘里翌旦遵趙城陟轘轅道石徑崎嶇盤迴以上中有關名㟧嶺老卒數人守之時天旱邑人祈禱甚久忽微雨從西北來予顧謂二生曰今日之遊固樂天復雨又樂之尤也轉南僅五里入少林寺竹木蔽翳仰不見日花草餘香郁郁襲人寺在五乳峰麓少室山當其南隱若屏列寺僧聞客至迎迓甚恭佛殿後為講堂堂後有立雪亭則佛徒惠可受法於達磨處惠可嘗侍達磨雪㴱至腰不去竟得其法予因歎曰昔游定夫楊中立立雪於程門卒傳其道惠可學佛法亦然使世之為弟子者皆若此其學詎有不成者邪因觀歷代所建碑刻其文最舊則有梁武帝御製達磨大師賛前刻歐陽圭齋序餘皆唐宋以下文字又向西北循山厓㴱入三里許攀援而上山勢岈然環抱視寺之臺殿山之林壑若在席下是為達磨面壁菴菴有石影云達磨面壁九年之遺跡也時雨止雲收煙霧澄霽幽鳥玄蟬鳴聲上下倐然有塵外之想僧云西南八里巔有惠可菴有卓錫泉以榛莽蒙翳不果上寺主僧曰圓宗者甚能言相與論辯亹亹亦自可敬飯畢啟行逾十里則嵩山少室東西對屹山色掩暎蒼翠如滴路循㴱洞灘石礧磈按轡徐行髮毛森竪俄經一小土神祠南忽有赤衣童子疾趨道左令導途者索之稱久不見竊自念曰連月旱暵而赤色者南方朱火之象也是豈旱魃之流歟因相與名其地曰赤童子山又行十里憩郵亭中亭後一里有寺名會善刻元雪菴所書茶榜字徑三寸許遒偉可觀觀畢既出晚至登封假館學宮自原良至是又六十里明日同廣文劉仲武司訓吳永康謁中嶽神祠且默禱久旱祈賜雨澤禮畢而縣丞李政繼至祠在縣東八里嵩山之陽中原壤地平曠有山亦培嶁不崎嶇唯嵩山綿延磅礡騎奔雲矗長數十里屹然在天地之中諸山環列勢若星拱蓋乾坤秀粹所鍾宜神靈之宅也祠䂓制極宏壯峻極殿南為降神殿三面皆圖申甫像丹青頗剝落而筆意蒼古督李丞命畫工模之宋金以來石刻以百數惟王曾奉勑撰者碑最穹壯字體雖甚勁麗文漫滅不可讀并命諸生用紙墨摹搨以考其舊既出李具酒殽於道室相與宴飲甚歡室後有竹數百竿微風度之鏗然有聲如擊金石此又洛中之僅見也又明日與仲武永康循北門遊嵩陽觀觀久廢惟古栢三株存大者圍幾三丈高兩倍之相傳漢武帝封為大將軍有石刻識其下次者亦幾二丈圍云望之如張幃幄如擁車蓋風動如聞絲竹之音相對久之不能去前有天寶三載紀聖德感應碑高大異常制書法極妙又從東度涸澗尋崇福宮即太乙觀林㴱從者迷失道往返數四始達宮亦屢廢惟三清殿存亦至元間重修者旁屋近燬於野火道官依殿以居舊有奕棋樗蒲泛觴三亭今俱<span class='corr'>圮</span>有泉名太乙歲久亦湮則泛觴亭之故址也二宮觀俱漢唐宋以來天子巡幸暨王公卿士宴遊之所方其盛時珠宮琳館金碧交暎鑾輿所至草木生輝及其廢也荒煙斷礎鞠為丘墟樵人牧竪得而辱焉噫方外之流恒自視其道與天地長久永存今既若此豈非物之興廢固自有時哉升高以望遠則箕潁諸山川隱然如畫追想巢由之高風西則少室三十六峰綺綰繡錯高插霄漢㴱悲李山人之陳迹目與景接心契神會超然若御灝氣游鴻濛而不知其所止也稍東有啟母石云塗山氏所化其說怪誕不經極西有法王寺亦名剎殿宇頹<span class='corr'>圮</span>惟浮屠儼然南下則有周公測景觀星二臺廢址北顧嵩高二十四峰舒奇獻秀歷歷可指並山頂而東則又有所謂盧鴻巖投龍洞皆嵩陽勝處擬次日再約往遊是夕予冒風寒頗不懌且疲於登陟遂不果而顧予先後之所已賞者其所得亦可謂富矣因累書其事於簡以識予是遊之勤并各書一通一以遺鞏邑廣文吳公俾想見茲遊之勝一以留登封學宮以備他日好遊者之故實云</p>
</div>
<div class='div-other'><a id='mulu1029' />
<p class='h3'>遊嵩山記</p><p class="byline">都穆<span class='note-inline'>(工部主事)</span></p><p style="margin-left:0em;text-indent:2em">癸酉十一月朔予至洛陽欲圖嵩山之遊二日丙寅至偃師縣三日丁卯離偃師沿洛河南行五里渡河十里登唐廬陵王墓上石人馬暨石表猶存中一碑高大字漫滅不可讀三十里至㟧嶺口兩山對峙石道崎嶇乃唐高宗幸少林寺時所鑿山行八里至少林寺在少室山北麓後魏主孝文為胡僧跋陀建一碑刻唐太宗為秦王時賜寺僧御劄有云王世充叨竊非據敢違天常法師等並能㴱悟機變早識妙因擒彼兇孽廓茲淨土聞以欣尚不可思議今東都危急旦夕殄除並宜勉終茂功以垂令範蓋當時寺僧之立功者十有三人惟曇宗授大將軍其餘不欲授官賜地四十頃此可補唐書之缺惜無有知之者少林僧至今以武勇聞則其所從來遠矣寺佛殿後為講堂後左右有立雪亭昔僧惠可嘗侍達磨雪㴱至腰不去卒嗣其法今僧中稱為二祖出西廊百步有甘露臺胡僧跋陀於此翻經天降甘露故名西北上山二里至達磨菴殿前有六祖手植栢又上一室門外石刻達磨面壁之菴六大字宋蔡卞書室中塑達磨像案置一石高僅二尺廣尺餘其上達磨之形宛然拭之益顯蓋菴之上四里有達磨洞茲石廼其九年所面古謂精誠可通金石諒哉回至方丈適登封令李性甫遠來相迓夜酌同㝛寺中四日戊辰性甫以事先去寺主僧文載言經閣後有古槐一株視之其高十丈圍三十尺文載誦文潞公遊寺詩有五品封槐今尚在之句則其壽可知第未知封自何時莫能考也出寺東行十五里折而東北三里至戒壇寺入門破屋三楹其中碑四刻元學士李溥光所書茶榜字徑三寸遒偉可愛後即戒壇傾<span class='corr'>圮</span>已久旁有唐大曆二年勑戒壇寺碑寺左百步為會善寺法堂中有後魏嵩陽寺碑後刻云大唐麟德元年移植於此可謂古矣佛殿右偏有泉出自山中惟供寺中之汲通之俾資灌溉則伏而不流僧云唐有高僧晏公於此講法華經龍作人來聽晏知其龍也告以寺乏水遂送此泉蓋其相傳如此東南行時有飛雪十里至登封察院雪乃大作性甫張燕陪飲者學諭尹亨伯司訓梁文升皆予同郡人也五日<span class='corr'>己</span><span class='corr'>巳</span>雪猶未止亨伯招飲學宮六日庚午雪霽登封東行嵩山近目雪蒙其顛而玉田璚樹復相帶暎其清逼人恨無驚人之筆如范寬輩者以圖之耳八里至嵩山神祠祠在黃蓋峰下蓋嵩山巍然中國之中其週圍二百里群山拱列有類兒曹宜其秀鍾靈聚為五嶽之尊而黃蓋一峰在山東南盡處其宅神靈尤宜祠之外有亭翼然過客憚於入謁多展拜於此入門三重咸有古栢或喬或偃或俯或伏或屈而蟠或怒而攫或奮而欲騰又或如帷幄之張車蓋之擁幾二百株三門之內四嶽神祠分列左右又入門有降神殿壁繪生甫及申像歲久惜多剝落謁嶽神殿其西為御香亭每朝廷降香悉貯於是祠多歷代碑刻不能盡讀午飲祠之公宇飲畢東行二里折而北二里山之北麓入盧巖寺蓋唐盧鴻隱處後遂為僧廬其上四里復有盧巖上寺聞石壁飛瀑數丈視此殊勝路陡雪㴱竟莫能至七日辛未登封北三里至嵩陽廢觀其中所存惟唐李林甫聖德感應頌元五祖七真堂記二碑及三古栢栢之高皆不逾三丈大者六人圍之下舊有石刻云漢武帝封大將軍其次四人圍之不盡道士云此次將軍也皆形狀怪甚不可圖繪夫漢武迄今千五百年栢在當時則已受封其壽固不測以今視之殆殷周時物耶其又次亦三人圍之予平生見栢之古者多矣若二封栢豈惟予所未見盡天下之壽木或未有能過之者奇哉奇哉又東三里據山之陽者為崇福宮其後名為萬歲山昔漢武帝臨幸聞空中呼萬歲者三因即其地建萬歲觀唐更名太乙宋於此奉安真宗御容設提舉管勾以祝釐中故有奕棋樗蒲泛觴三亭今唯存泛觴之石予命道士引泉委曲流之立飲其上而寒風砭人數盃即罷下山東行一里觀啟母石石旁之祠及唐崔融碑今皆不存按啟母石事見淮南子其說不經後之人蓋嘗辨之四里還察院㝛</p>
</div>
<div class='div-other'><a id='mulu1030' />
<p class='h3'>㝛煖泉寺遊嵩山少林寺記</p><p class="byline">王世懋<span class='note-inline'>(太常少卿)</span></p><p style="margin-left:0em;text-indent:2em">余以東還困於顧募之費乃謀買小舟自洛入長河既抵洛陽即以一僮先令至孫家灣覓舟孫家灣者負山面洛去偃師縣東二十里而近余未至偃師僮來言<span class='corr'>已</span>得下賈舴艋日下舂抵灣欲入舟舟人告未備乃之煖泉寺㝛焉寺在洛北兩山夾泉下注於洛循澗入可一里許見石上流泉瀰漫居民就泉種稻稻香四發心殊樂之<span class='corr'>已</span>入寺寺頗窄僧貧甚就中庭施坐憩焉<span class='corr'>已</span>乃携姚生出寺觀所謂煖泉者僧指示泉出處縷縷潛布而已入溝始涓涓有聲已匯為一大池池底如碎珠上溢不可勝數其泉至冬時煖甚夏秋間溫於他水而已余步臨池岸目翫荑柳手弄珠泉忽舉頭見南山一帶蒼翠異常問之即嵩山二室也為程幾何曰七十里而近余東躋泰岱西登華山南上匡廬太和獨以中嶽未游為平生歉見此不覺神飛即謀以二日往返不至滯長年而姚生亦相從臾遂命僮募土人舁輿决策裹糧乃返方丈飯畢遲月且上顧謂姚生曰若知吾待月意乎出此百武水泉流大石上真佳境也不可當吾暇失之生曰吾固念此乃挾乙瓢酒削囊中脯出寺行久之至石間蓋其地三泉所會也煖泉之東泉自山北出者為大澗煖泉據高西南行至石間始欲下墜入澗而山之西忽一澗旁出水淙淙東注與煖泉爭流石罅間已乃併入窠臼下墜澗底其石坡陀可容數十人余乃選勝趺坐悠然命酒時月甫上復為隂雲所翳余謂毋遽坐可銷浮雲也久之果瑩無纖雲朗耀如晝童子赤脚水中壅石激水而决其上流二渠轟然四注飛濤雨噴臥石盡如沐浴獨余所坐最高不能濡也月光皛皛射之珠迸玉碎其聲則砰訇錝錚大者如鳴百鼓細者如奏笙竽平生快意不數有也坐將夜分恐宓妃竊聽翠羽淩波姍若有人乃振策而返四顧閴然惟聞隔山犬吠而已賦得二詩質明而起就輿渡洛南望少室如屏若在衡前東瞰原隰土阜廩起前後相望舁夫云此趙宋太祖太宗陵也皆在鞏縣界偃師得分祭云上下山坂四十里而遙始抵招提寺一飯而行寺老僧出迓甚恭云去此二十里入山以十里上山入少林僧請為導而行出寺渡澗而南則登封官道也近山一大村市荷擔者絡繹於道始知登封縣在山南鑿山為道而過輿至山上二里許見一石門天險兩崖皆奇石陡立輿夫云舊有巡檢司今革去而峽以北為偃師界峽以南為登封界云下輿縱步回視洛南北百里如掌望少室峰皆重巒削成瓌偉特出意其下必有奧壤豈其為少林所卓錫耶行久之見路有二岐南上者登封大道也稍折而西果繇少室下趨少林蛇行三四里許漸入西徑山圍欲盡而少林殿角已掛林端矣山門前跨大澗泉淙淙自西而東不知所從始亦不知何所出山林木蔽虧藤垣蘿壁迤邐下上及門二綽楔徑窅如也殿庭老栢森列碑碣羅立大雄殿不甚宏而制度堅雅猶是宋時重建者入殿禮佛畢西參六祖殿東謁錦那羅錦那羅者元末神僧怖紅巾不入寺者也故即為寺伽藍云拜畢住持法師常潤號幻休者始出迎初猶以世禮見而微有傲色余與俱入方丈指所著衣謂曰昔現宰官身今成居士服願與法門遊毋為世禮局余拜師亦拜便欣然對坐而談訝其聲不似北僧叩之則江西進賢人也初余寓京師廣慧寺談少林廣慧僧云此非有德望者不能居昨以禮幣來聘得一名僧主之矣及是行也雅欲遇高僧與談問之輿夫云此山有一僧能不食數日不畏虎狼已成道矣欣然問招提僧冀一遇之僧云此僧已久去今住持亦高僧可談者也語次因問此僧師云誠有之此僧無名不知何處人亦不知夏臘幾何人以僧著大鞋呼之即應因即名大鞋生不識一字遇寺開講亦輒來聽居五乳峰上達磨洞中冬夏一衲每日下山三四里許乞食常以二更時獨行歸洞如遇大雨雪即四五日不出好事者訝而尋之見儼坐如常間有携之飯者固卻即留亦不食云本欲省事恐緣此遂煩人也心如墻壁真能離恐怖者諸人問道隨意答之語必簡而玄一縉紳固叩真詮答云君輩每患口有是言心不能然但能認真幹去便是何必它問此語尤切中今時士大夫病問其所以去曰為人尋覓漸多恐尚有損漏已入終南山矣因歎渠功行至此猶恐為世緣累吾輩火宅蓮花豈易生長師語次知余為太倉人因問與王荊石侍郎同宗否余答以至親相厚師已知曇陽大師事矣且問朝事作何處分余曰已寢因出大師傳贈之師且具齋為欵相與登方丈後高臺上瞻眺因謀與游曰近此惟初祖菴最勝可即日游餘勝處非竟二三日不可余謝舟人不待乃亟就方丈齋畢與師偕出寺西行時日已崦嵫矣上下山麓間望少室蒼翠轉來相逼使人應接不暇其東高山雲氣晻靄於上曰太室太室最東曰黃蓋峰峰下有中嶽神廟焉就山中視之太室為高師云出山則少室巋然矣且語且行先至一所曰講經臺乃高僧菩提流支講經處也有小菴僧居之臺亦具延覽之勝覽畢下臺因問流支何以毒初祖曰此亦示魔耳余因語調達事師亹亹能講更西則五乳峰盡出祖菴老僧出迎胡跪道左師笑曰此好道王先生毋用此法待之因與共登菴上謁祖師像畢出視庭前四栢樹皆合抱參天而三株為老藤所纏生理稍困圍殺無藤者十之三師曰此即所謂少室三花也殿後更一室前種二松偃蓋古色其藤亦三百年外物也即松栢可知矣殿西一室祖師面壁像塑焉傍立二祖雪中而前置一石即祖師面壁影也石不盈二尺師像眉目胡髯皆具袈裟紋如西域衣石理亦光潤可愛先是招提寺中亦有一石作祖師披巾像不能甚分明云亦自嵩山得之竟不知其所以師云五乳峰形如鳳張兩翅而祖菴正當鳳頭即少林寺形勝不能逮也須菴後視之乃盡勝槩因與步菴後平地將十餘畝松栢森列五峰了了可觀真如鳳舞師云祖取五乳後派果有五支達磨洞在峰半隱隱可望云亡它奇可毋登也余謂此山形勝如此世主得無有垂涎者乎師曰昔跋陀三藏開創時有讖云後五百年當有女主來欲葬此因叱水不令東流唐則天后果至此欲奪其地竟以無水而止云出菴再望少室西角峰巒尤異劃如有缺菴僧云此少室西天門也蓋其上有四天門中有三十六峰泉石天池之勝不可殫記特未易登耳然三門猶可攀掖至獨西天門缺處望之一鐵楞窻儼然玲瓏竟不可踐其處師云似群仙所往還也余素聞長老言少室勝於太室今見果爾恨不能一躡其巔又少室下一臺高百餘丈當菴之西南面其地似勝詢之為二祖菴其上乃有泉可汲一僧居之問可登否曰步而上上下可六七里顧日力足力俱不能佇視悢悢而別返入方丈已昏黃矣與師各歸房小憩余飯畢草四絕句贈師師亦篝燈覽曇陽大師傳略畢頃之月上命童子視師則已就寢呼之起三人坐庭中山月皎甚少室當前房櫳閴靜松蘿隱約命童出囊中天池茶供師師首問傳中僧乃隆魁耶渠昔從二三僧來受法老僧為人最誠實有學業是宜其獲遇因與縱談禪旨師言無生理山河大地俱為妄念所結余因發一難使當刼初不起一幻念即佛亦無如此則理何所寄今卻緣有此身然後得成是佛然則無生乃從生得乎師笑曰此論誠有之其解難亦不甚透余謂圓覺經中以幻修幻四字便了師偶未之及也坐將夜分別去次晨起師復設飯飯畢贈以詩慇懃不能別謂余路頭既正便須精進做上勿墮小果且託寄聲道印道印者即隆魁也步出庭中請余觀宗伯陸公穹碑文甚瓌偉而盛稱師解悟功行當主是山之義蓋其徒走華亭求得之者怪師拳拳道陸公不已蓋有以也人正是去此名根難耳下山復飯招提入舟促長年鼓舵行十餘里而少室猶在空際依依若相送者潤師言不誣矣初余意雅慕少林願與高僧談而嵩山之勝止一寓目不求甚竟且以不誤行色為快故紀游特稱少林寺云</p>
</div>
<div class='div-other'><a id='mulu1031' />
<p class='h3'>嵩游記</p><p class="byline">王士性<span class='note-inline'>(南京鴻臚卿)</span></p><p style="margin-left:0em;text-indent:2em">蓋予少懷向子平之志足跡欲遍五嶽乃今始得自嵩始云時歲在辛<span class='corr'>巳</span>六月余以朗陵令滿秩繇宛赴汴跂足可得望二室乃以日壬戌入登封界步騎上下山坂繇鳥道中出江北多土山童峙有河瀆而無澗溪獨此石棧宛轉草木離披縈溪水其下恍惚如行天姥嶺亦嵩山首途一勝也未至登封二十里遙望疊巘如蹲虎豹意奇之問牧者云此名御砦即少室是夜入縣㝛風雨驟翻盆下暝不見山質明稍霽起出戶視之則嵩山兀立縣城之北而少室從西峙二室皆白雲衣其半余乃策騎北門時細雨猶拂人面先繇崇福宮稍東為啟母石石正方三十尺而厚稱之余笑為塗山氏即示化當不至膨脝如是宮後奕棋樗蒲二亭俱廢止存泛觴遺石轉而西二里入嵩陽宮外立唐鉅碑碑後植漢封三栢其最大者南枝一節瘇甚從者指此木癭也空其中余遂割癭注酒滿引之畢入拜二程夫子像復西五里法王寺寺前石池丈許紫金蓮開中秋一月云神光說法時從地涌也土人往往移去即斃惜不及其開時見之日午寺僧以笙簫度法曲飯畢出山門復西二里會善寺乃嶽神受戒於珪禪師處右為戒壇今亦廢惟餘四天王石柱門外樹李學士溥光茶榜筆陳如列㦸復西二十里少林寺寺桓楹礙日龍象如山長夏無暑碑刻種種蘇子瞻趙孟頫輩其尤者殿前檜栢入霄漢問秦封槐則風摧二十年矣今寺東一槐亦可數百年黠僧往往謬指以誇遊人無辨者寺八百餘僧自唐太宗退王世充賜曇宗官僧各習武藝俱絕寺為跋陀所創後四十年而達磨來自西竺跋陀翻經處天降甘露西有甘露臺是夜㝛方丈聽律師大千為眾僧說法推極禪宗亹亹至愉快也明日詣初祖菴行里許入謁祖白晳脩眉鳳目僧言此太子東渡像也後居東土嘗六毒面雖稍赤然非今所傳巨眼胡僧云菴前三花樹蓋淩霄藤附檜而生者花正開㴱紅可愛自達磨未至時有之左一栢高與花樹並云盧能鉢盂中帶至也余為書六祖手植栢字菴後一小亭為達磨面壁影石頑高可三尺隱隱一僧坐石中比丘無言指石曰公知祖之苦心乎晉魏末世人脩齋誦經佛正法眼藏失故祖不立文字以九年寂坐見性遺影而示之教所謂金石可貫也余曰唯唯第此跡還當掃卻楞伽四卷何必非文彼其三周渡海暫以指迷不則頑寂枯僧墮落外道又此胡引之也為書偈曰活人做死事難向一切說打破這片石方許見如來無言首肯久之相携登五乳峰蓋山形為飛鳳又若五乳然者時白雲復靉靉起山腰咫尺不見人纍隨六里許雲過處則以袖藏之至洞揮袖片雲從掌畔飛出也洞在右乳入洞則寒冽粟起不可禁傍陷一隙無底僧云洞初為火龍居祖至從此中去也下山轉而南十里上二祖菴菴前巖壁繡綴井四為二祖卓錫而成者泉相去丈許味各異南上一里為祖煉魔臺登臺則見伊洛二河環遶其下河外邙山橫亘山外復為黃河一線西來河北又見中條諸山逶迤不絕二百里內皆一目盡之卓哉觀也此去少室絕頂不遠欲遂登之以時大雨後山澗流水急沒人脛且山陡無別道故不果也下山再㝛次日轉而東數十里至嶽廟廟亞少林壁畫申甫二像大樹林立從黃蓋峰下仰視東峰凹處是稱嵩門乃由黃蓋峰上挹盧巖瀑布不啻龍湫此去嶽頂不數里亦以雨不果行而嵩嶽之遊止是矣山亘數百里大都皆巖石蒼翠相間峭壁環崖而立如芙蓉城列抱於上太室其大者少室鉢盂子晉諸峰皆然而三十六峰則[卄/凶/ㄆ][卄/凶/ㄆ]如吐蕊遠望之共成一山也其寺皆隋唐以前建而法王一剎則漢永平佛法初入時在逹磨四百年之先其碑刻穹窿數十百道多古今名賢手筆而唐碑皆刻佛像無數於上亦與今製異其樹多檜栢即秦五品漢三將軍外古木蘸天亦多與寺俱起經千百年此宜他寺所不得伯仲也然余獨怪宇內名山亡論岷峨王屋即余家八千丈下猶窮日乃陟其巔二室頂不三十里而遙而以為神州首嶽至詩稱峻極于天豈此山嶾嶙岝㟧突出於平原大陸內以自軒翥特標所勝為奇耶抑戴日至下為天中鍾顥蒼最清淑之氣以總領諸嶽而然乎或謂山高為崧詩稱嶽之崧高非崧嶽之高也蓋堯時止有四嶽余聞於楊用修之言云</p>
</div>
<div class='div-other'><a id='mulu1032' />
<p class='h3'>嵩少遊記</p><p class="byline">周夢暘<span class='note-inline'>(河南提學副使)</span></p><p style="margin-left:0em;text-indent:2em">余生平有山水癖一移中州經年走平陸往聞天中山在汝陽索視無有祇虛得名耳南陽亦稱隆中山然菫菫據高地竊吾郡之似而實則非也庚寅冬十月始有汝洛之往於是西取中牟鄭州道不至鄭三十里榜列子故居於道傍亟喜立視無所見是周雅所稱圃草圃田處也以鄭圃當之誤矣由鄭州入密多行夾道中若澗底忽出平壤則西山一抹隱隱眉睫間將至密三四里有松數十仞一株出地而三岐自七尺許品分之膚白如雪柔澤如凝脂指<span class='corr'>掐</span>之液輒津津出香氣可挹相傳黃帝時有三女俱得道一夕逝合葬其下明年松生焉即未必實然然亦奇矣出密縣而西上下岡阜嵩山青翠英英來逼人而迤南一孤峰巋然獨秀問其名曰御寨也余視御寨若嵩山首耳既至嵩乃知遠數十里為少室派不相蒙矣羽士以樂來迎至別室改服謁中嶽廟祀之廟當黃蓋峰東麓即漢武登禮時見有黃雲起如蓋故以名登封弟子員肅然在列余訝其遠來觸吾禁而有司者以觀禮告遂不復問禮成謝去諸生徒徧視碑碣唐僅二宋金元獨多東下稍偏為神庫守以四鐵人像亦奇醜然不免雜夷意蓋金元人所鑄也神安得有私藏即有之亦何煩此四介士為之一笑又出二㦸門為天中閣其制閎敞鉅麗眺覽無際閣下一偃松根迸起出地外榦去地不盈尺藉別木支撑之而枝葉蒼茂與植者無以異其為漢唐間物不問可知矣東南望有周公觀星測景臺許由棄瓢巖以多澗谷不欲往會日莫止登封㝛平旦北出城詣嵩陽宮宮當嵩山之陽翠屏如帶唐玄宗煉藥於此有李林甫穹碑頌之字為八分書頗足觀而世以其人故不甚傳碑之傍三鉅栢漢武帝所封三將軍也大者在中央七人圍次居南圍六人又次居北圍亦可四人紋理紐拗絕不類近代樹因念帝以求葡萄善馬不難貳師將軍封廣利何如此栢為不朽哉宮名數更易旋亦廢嘉靖初有知縣侯泰者飭為嵩陽書院肖二程像於其中不識何以竟澌滅今祇頹垣耳其東有啟母石方廣數丈謂為啟母所化啟從此中出也殊怪誕不足信事在淮南子孫尚書原貞著為文辨之循嵩陽西走少林道道傍浮屠以十數制特偉迫而視之有稱特進光祿大夫大司徒者歎元人重僧至若此乃知山之岰會善寺在焉披萊折而入其中唐碑一宋元遺跡獨多泉自山巔來灌寺中至山門匯為池絕不欲出門外即雨甚亦不溢也是殆不可解寺刻元人布袋和尚像並有賛俱雅馴惜其石斷而為三余命山僧砌合之又西為戒壇寺寺<span class='corr'>已</span>廢其基址不甚闊而石人石礎石梁石級皆曲盡工巧與余所見大內中遼后梳粧臺基無以異門房不能蔽風雨下貯充學士李溥光茶榜文甚麗字畫亦古徤有晉人風讀罷而去下峻坂走夾澗十餘里蒼翠巃嵸應接不得暇顧見碧琉璃色象殊異高與山齊從者曰此毘盧閣也少林近矣縱轡而前林益密林之中忽出簫鼓則寺僧業已導余行入禪林列栢如㦸東偏僧舍間蔽隂數畝無異盛夏者秦時槐也葉不能不凋然獨後於諸樹氣王故耳登大雄殿禮佛佛像莊嚴其殿亦壯固堅質佛前供罏文古而細必宋以前器本朝無此殿後為堂殿方丈者四每登輒高數十尺最後為道間所見毘盧閣慈聖宣文皇太后建以貯藏經鑿山為基其制閎曠無與比董其事者一中貴人出而肅余禮甚備欲請從余遊許之於是周覽碑刻林林四出目不及瞬余命主僧指唐宋碑示我其所知僅則天詩與唐宋二三文賦耳余自偶辨五七通為唐刻主僧不能知也西出走五乳峰下求初祖菴曲澗盤旋步武多石磴而樹根參差出若虬龍然蓋三里許始至菴菴凡三重最後塑逹磨像其前一立石可二尺則面壁時所映影也菴前五栢樹其一六祖所手植端偉暢茂截然參天其三蒼藤緣之度春夏間盛長必有異山中人謂為少室三花者非是蓋不得其說而為之辭耳下菴至甘露臺樹亦異遙望鉢盂峰頭二祖菴如在天際矣余問道所從上中貴人色怖不能徃謝別去余獨欣然往登之崖磴絕險過一峭壁下勢如削成僧謂此子晉峰也而前僧樂忽作若子晉吹笙迓我者為之解頤是時峰頭多墜葉高下不可辨捫蘿拾級而上久之始至菴負陽抱隂臺上下有井四比比相向汲之為啜數口蓋少室苦無水盡為跋陀叱而西而是峰有之良足異已上菴門樓望煉魔臺道不甚隔遠然峭峻不可近僧謂遊人鮮至二祖菴及至煉魔臺者益少余笑而去須臾陟其上諸峰盡低太室當前亦似不敵也振衣四顧見西北平衍雲樹蓊翳有白如練者若滅若沒僧謂此黃河之流其西兩細線伊與洛耳往午霽時見之甚分明不似此余甚歎不得際此霽而又幸不為僧所愚觀亦奇矣既下菴曰已薄崦嵫卻望茲峰上廣下銳乃其中又特汙世以鉢盂名之者近似還少林返照在壁楓樹遠近相暎帶目光欲眩因憶沈佺期紺園澄夕霽之句有味也中貴人邀飰余余不能拒與談禪頗亦能解膚間語漏下而別不欲遂就寢坐待月挂殿角間乃入寐遲明啟行僧以余獨未觀轉輪藏也復止往觀之伏數人於下藏為一迴余指問僧此將法華轉抑將轉法華僧不能答是法華轉耳不告而去就肩輿復過御寨望所謂天門則一壁如削飛鳥不度是宜古今人不能至矣然時時回首顧不能釋也周子曰余既遊嵩山少林寺已愜夙願而尤以盧巖未至為憾盧巖者唐隱士盧鴻潛修處也景絕勝在登封東自密來道甚近至少林始訪求遠矣豈天不欲窮吾觀留待異日耶</p>
</div>
<div class='div-other'><a id='mulu1033' />
<div class='div-other'><a id='mulu1034' />
<p class='h4'>嵩遊第一</p><p class="byline">袁宏道<span class='note-inline'>(吏部郎中)</span></p><p style="margin-left:0em;text-indent:2em">度緱嶺越轘轅關西南折入山坳則少林寺也少室截然橫其前諸山懷之天然回合如有尺度京洛之間古蹟廢盡獨此寺猶存典型日者過東都覔故宮遺址了不可識詢李文叔所記名園亦無有而伊闕兩崖廢像殘碣崩剝苔蕪間令人墮淚此中差強人意不復為此寂寂歎矣樗道人曰今好事家所貴者曰古曰完曰欵識山狩于虞古也霧窻雲寮飛布崖壑完也隋唐以來碑碣森列庭中欵識也堂頭僧曰道人欲置茲山于貫城市耶請以一轉語酬價矣道人曰有大力者負之而趨余大笑堂頭僧者曹洞下兒孫主斯院者也從院東西穿詰曲磴道中過甘露臺有古樹根如敧石虛處如梁已出寺西折行觀初祖影石石白地墨繪酷似應真像老僧曰澗中自有此石能為水樹雲影余曰然石以影重逹摩之重不以影不以石不以面壁此中不須蛇足也已從菴後出行三十餘盤得初祖洞洞中石如波卷不盡五乳峰者數丈已下山度南嶺十餘里得慧可覓心臺臺形如盂倚翠壁下臨伊洛黃河蒼莽行綠煙中<span class='corr'>已</span>歸院遍歷軒除庖湢休于丈室顧樗道人語曰是中有余衣屨跡焉雲樹煙巒若舊識者余夢遊茲山久矣曉起出門童白分棚立乞觀手博主者曰山中故事也試之多絕技欲登少室無所得路乃止少室奇秀迫眎不可見遠乃得之行修武道者望若古鐘仰出諸山上從汝來者唯見千葉芙蓉與天俱翠搖曳雲表而已山四帀皆壁群山翳其外迫之乃不見巔而見翳遊人多不愜夫豪傑之偶于眾也凡才得肩而蔽之及時地既遠肩蔽者與腐草俱盡而天下始望之若飛仙獲其隻字以為至寶士患不特逹耳余數年前走南陽道見遠翠干霄土人曰九頂蓮花寨也了不知所謂及過㟧嶺忽有舉此名者始知所見在五百里外也少室之秀特可知矣</p>
</div>
<div class='div-other'><a id='mulu1035' />
<p class='h4'>嵩遊第二</p><p style="margin-left:0em;text-indent:2em">出東關里許有皂巾而敝藍者請曰由西華道耶余不解及至嶽祠從垣之西竇入不覺一笑祠在黃蓋峰下偏峰之左東行數里得澗寂無人聲蘆風水響環繞山砦沿澗而北得山足澗與山曲折如月半弓漸高得寺寺盡而巖盧浩然舊居也至今猶襲其姓山至此忽兩分如人張左右臂當胸腹處削壁千仞根虛而卻如割大甕之半水從丫處出初猶粘壁霧雪紛飛忽然墜空千絲直下激石為屑散布一澗時方下舂日與煙相薄而瀑濺之風復生態其間正視不一色去瀑十許步巨石岌嶪遊人各踞一石望瀑而飲回風忽射稀點灑面起立欲避而雨腳已斜卷去朱非二曰少時讀天台賦知有瀑布不知其奇麗如此問余余曰三見之矣見于五泄者如奔雷其觀偉見于黃巖者如立玉其觀逸若夫蒼寒霏微簾披綃曳此為最幽矣登封令傅元鼎曰嘗夏月雨後經此飛濤挂壁激石倒立如柱響震一山余曰然古人謂夏山如滴冬山如睡瀑亦有之夏瀑如怒冬瀑如喜此正盧君喜時也壁石多奇或為霞或為紺或為嵐而根下有石數丈雲巒洗出其紋如刻畫澗中多白石墨浪界之與影石相似獨不能為人物耳澗西有小洞容數人其下流峽中石几石龕石版遒妍不一與碧潭相映為山中絕景</p>
</div>
<div class='div-other'><a id='mulu1036' />
<p class='h4'>嵩遊第三</p><p style="margin-left:0em;text-indent:2em">道陽城廢址入會善寺寺半<span class='corr'>圮</span>有泉泠然及門而沒西去數十武為戒壇頹欄敗砌皆鏤隋唐佳句人物山水細入毫髮石柱上有唐宋題名字極精寺故魏孝文避暑宮也唐以來習毘尼者居之遂有壇古碑刻完好者菩薩戒經大曆十三年協律郎高堅書魏天平二年嵩陽寺碑不著撰書姓氏末云唐麟德元年九月庚申從嵩陽觀移來乃知嵩陽古梵剎也門之右有大曆二年中書門下牒其下勒代宗手勑二十四字無一筆蝕者碑隂勒戒壇記汝州<span class='corr'>刺</span>史陸長源撰河南陸郢書隸法遒逸戒壇西南麥畦中有開元十五年道安禪師碑廣平宋儋撰兼書末云建塔僧破竈損一字蓋神僧破竈墮也塔<span class='corr'>已</span>荒不可識而碑尚可搨今人但知戒壇寺茶榜可發一歎山僧云古碑甚多磨為時貴書且盡余自少林入嵩廟閱碑如林然耳目可及或無他厄數碑沈淪恐不免聊載之以竣永叔德甫耳東過嵩陽宮觀漢三粨大者七人圍皮如皴石望之若山榦不甚脩者土掩其本也今宮之石柱猶存其一掘三尺餘乃見礎古宮殿基高常踰仞栢之地視堦不當高于基三尺也栢之得封也必以偉在漢已為故物前此之積埃又不知幾許余意非去土數丈不能盡其脩偉也舊志謂石上有韓文公題名歐陽文忠公跋遍覓無有偶見石柱上有宋人書崇寧三年三月十日觀退之題其半沒土具臿求之左方得邢和叔題名右方有云余與子由攷試西洛進士畢同遊二室諸寺最後過天封精思觀道子畫遂行熙寧五年九月十日也其下不書欵又稱子由不以氏語氣酷似大蘇是時子由以忤安石出為河南府推官而子瞻送杭州進士詩序有云熙寧五年錢塘之士貢于禮部者九人十月乙酉宴于中和堂公是年監試杭州不應復至洛也其人定佳士當是西京教授王平甫輩耳韓歐書竟不見退之題最簡古今載集中郡邑志俱不收韓集非僻書也永叔跋見集古錄郡志有之永叔先後凡數至其一與梅聖俞俱即跋中所云登峰頂觀龍潭石記者也其一與謝希㴱諸人俱有見神清洞一事希㴱書云師魯語怪永叔子聰歌俚調幾道吹洞簫往往令人一笑絕倒至今數百載如見其眉目也野史載錢思公守西都歐謝同在幕下一日自嵩山歸暮抵龍門香山雪大集忽煙靄中車馬渡伊水則思公遣厨傳歌伎來到因傳語曰山行良佳少留龍門賞雪無遽歸也宋人風韻乃爾栢之右豐碑一與太室爭傑其文不足言書則徐浩八分體字字生動欲飛書家所云怒猊抉石渴驥奔泉不虛也東過崇福宮宮荒寂甚即有宋諸賢所嘗提舉者宮之左為啟母石石三丈餘旁裂小石事載淮南鴻烈甚誕而唐崔融啟母廟碑云漢臣之筆墨泉海陳其令名秦相之一字千金敘其嘉應又引郭璞李彤為證則謂真有其事矣石之前疊石為門其半已頹右方有字皆大篆風雨蝕且盡視元魏碑尤古年號上隱隱一光字而戶曹史某及辛癸之間數字尚可識</p>
</div>
<div class='div-other'><a id='mulu1037' />
<p class='h4'>嵩遊第四</p><p style="margin-left:0em;text-indent:2em">古云華山如立嵩山如臥二語勝畫非久歷煙雲者不解造是語也然余謂華山如峩冠道士振衣天末嵩則眠龍而癯者也登嵩之路凡數處從萬歲峰者為漢封故道迂回二十餘里至中峰巔下視諸峰危石削壁或懸或仄態貌奇古因憶謝絳與梅聖俞書所謂玉女窻搗衣石八仙壇者按圖索之去此當不遠然石上無片字從者百許人無一導引者可恨也山顛一頹室側有古井甚晶瑩旱歲不竭前復有小峰疑即古封禪壇䂓制亦敞余問道士此為峻極上院耶道士茫然余笑曰若得劉伯壽為導當無此苦矣稍東為白鶴觀故址背負三峰左右皆絕壁大熊諸山屏其前橫者如案擁者如髻列者如眉幽邃平遠寔太室之奧宅也一松亭亭立秀傑非常觀廢已久山中樹大于腕者動遭翦伐而此松獨存殆有物護之松下遺跡宛然募童子能得片碣者與百錢得故瓦礫者數錢一時隸卒散盡披荊求之得古瓦數片皆琉璃龍其首唯碣不可得欲過別峰而暝色已迫余謂元鼎曰松間得一亭旁搆小室遊者㝛其上五日始為不負此山也山之奧處不必論其指名者如韓公之龍潭歐公之天門泉范公之三醉石皆不能以一日窮今之遊者一㝛少林輿而過太室之前至嵩廟天中閣倚欄一觀歸而向人曰吾已盡嵩山矣是尚未觀其膚也東行里許天昏黑不可得舊道從者曰從野猪坡下稍近但嶮耳余笑曰嵩山無嶮乃杖策行崎崖中約十五里至山足是日曉出城未至門百步許見城外有白煙突起以為爆煙也頃之忽化為環大可數圍直入雲際不滅者久之</p>
</div>
<div class='div-other'><a id='mulu1038' />
<p class='h4'>嵩遊第五</p><p style="margin-left:0em;text-indent:2em">石淙非嵩也繫之嵩後者水從東澗注嵩之餘也曉起見簷外絲雨頗不快倚軒瞻太室翠色若滴知非雨候也馳而出東門纖塵不起翻以為樂過箕山望許由塜雲片鱗鱗如欲坼至測景臺乃見日折而東倚澗行山皆土阜甚舒緩將至石淙半里許漸聞水聲及至一澗皆石如稠林之笋四顧不得寸膚不知是石何時飛來轉盻之間向之土阜何處徙去也石錯立波中布置獧巧四帀之山宜高則為峰為巘為屏若約吾目使不外見其朴也中央之山宜平則為砥為嶼若以供吾布席置酒之用也石之大者可坐十許人小者可分棚角飲飛籌走兕近可手攬遠可繩度也當澗之衝列三峰以拒水水漱其根如甕如齒斜飛正射交注潭中激以觀其怒也遶石皆㴱潭幽冷如黛渟以觀其色也至澗之下流石忽自夾兩崖青壁削立長可十餘丈水至此如匹練所以蓄其浩瀚逸其奔放也石之麗在壁水之麗在峽踞中央欣然以喜或黯然以悲因其細而思其大因其所僅存者而思其所久亡者油油然興好古之懷津津然行復古之事比閭族黨則而象之有不知其所以然而然者請始終以醫喻此則子前所云節宣調適和其榮衛暢其精神時矣作存古書院記</p>
</div></div></div>
<div class='div-xu'><a id='mulu1039' />
<p class='h2'>序</p>
<div class='div-other'><a id='mulu1040' />
<p class='h3'>贈潤上人住持少林寺序</p><p class="byline">李維楨<span class='note-inline'>(<span class='corr'>陝</span>西右布政使)</span></p><p style="margin-left:0em;text-indent:2em">余自通籍以來抗塵容而走俗狀者六年矣意稍稍倦游若禽鹿苦羈紲必長林豐草然後為快也而釋氏者流性獨愛蓮華以謂是出汙泥而不滓故其宮室啟處食飲衣服非一無藉於世之人而徽纏有所不能糾垢氛有所不能染無論上乘即其下者亦得以宴然各適其志而無患私心蓋竊好之有浮屠法空者與余游余楚人法空亦楚人也聽其析義持論未嘗不跫然大喜如空谷之聞足音已復涊然汗下浹踵媿無能舍所學而從彼而日以其身行乎憂患之途莫之返也久之法空為余言其同學幻休常潤者知見精確道行清苦今且拜少林寺住持行矣而徵文於余以為贈余聞佛之道一也漢魏而下三藏諸師教人以防過絕非由身逹心以入於道謂之曰律其功在約身而先立戒齊梁而下天台諸宗教人以由經發解由解趨行以入於道謂之曰講其功在約心而先立慧逹磨而下教人以不立文字直下見性以入於道謂之曰禪其功在約性而先立定三者殊塗同歸大都以禪為至而少林者逹磨之所從入禪也遺蹟真詮往往而在今處其地踐其事其所為設教者將何塗之從乎少林為域內巨剎緇衲之倫聚處者以千數皆俛首聽命於住持而賓客之還往錢穀之出納公私旁午亦無異乎宦遊者之鹿鹿也幻休故傳小山心印果能視喧寂華素平等一相無親疎彼此乎其或六塵宰於外四蘊結於中與夫富貴利達之徒異名而同嗜乎脫有之其不為珠林寶地之羞者鮮矣余未登彼岸而與幻休素不相習幻休家在南昌進賢南昌有二太史張明成鄧汝德者㴱於幻休之學者也余與明成約旦晚謝病歸將為太和南嶽之游暇則登嵩山謁少林以求真際所詣幻休儻有得異日幸以語我</p>
</div>
<div class='div-other'><a id='mulu1041' />
<p class='h3'>贈無言道公慈惠道塲徹座還山序</p><p class="byline">丘禾實<span class='note-inline'>(翰林檢討)</span></p><p style="margin-left:0em;text-indent:2em">西方之學初未嘗有宗教之分也自曹溪妙契掃却一切語言文字而宗始分宗非利根不契非密證不顯非時節因緣不至單傳直指兩人莫逆譬之紀昌飛衛相遇而射於道勢無並勝卒之矢鋒相觸墜於地而塵不揚故宗者徹則俱徹鋒相觸而不覺迷則總迷矢集身而不知夫宗何易言之也末法以來宗門漸寂即有所傳又皆即言語文字而衍之夫衍之紙上與了之胸中何翅千里舉前人口中珠似人在在皆寶然覓之非吾家物如童子塵飰塗羹非不快意不可言飽夫宗何易言之也少林為震旦初明之地宗風之盛千載一日嗣其傳者於今為無言禪師師之言曰言者疑之府也無者執之根也然與疑人無寧執我以此字曰無言夫師欲無言寧不謂利根不值棒喝無施乎正為棒喝無施庶幾藉大善知識金口而木舌故師之所不能言者師無以言為若人所為即師言者師不得辭言也余素聞師名無繇一至少林叩之頃以慈慧壇陳中貴昇之迎杖錫來京闡宗風於慈慧禪林凡六閱月嗟乎此師所為不得辭言者乎予觀林公慧遠之流造詣㴱至不可涯涘然機鋒所觸有不能忘師非其人乎師闡義不遺餘力然所契合常在不言之際如巧斵輪不在䂓矩如善命中不在彀率顧學者機緣未至率以耳食或者矢集身而不知耳余始憶師必豪舉者既而見之恂恂如也由此以觀師雖不能辭言亦何嘗有言乎但自了了寧忌紙上前人口中珠安在非大眾家常茶飰學者第驗往歸時實耶虛耶當知師之不以塵飰塗羹遇世也先是陳中貴既赴少林迎師上忽有所震怒逮者十人中貴與焉已而聞中貴行寔以師乃嘉歎併九人宥之嗟夫中貴之願力方䖍而師之慈航已度及十人矣何論法雲廣覆一月普現言下省悟者寧有量哉法願既畢師覓故錫還山至尊前後錫予漠然不與獨中貴等欲以余言為贈余告之曰爾師隨緣度世執心頓化然言與言不言與不言其意安在爾不能往受棒喝而欲以余言為師贅龐乎師聞之一笑</p>
</div></div>
<div class='div-other'><a id='mulu1042' />
<p class='h2'>碑銘</p>
<div class='div-other'><a id='mulu1043' />
<p class='h3'>嵩山少林寺禪師道公碑銘</p><p class="byline">董其昌<span class='note-inline'>(湖廣提學副使)</span></p><p style="margin-left:0em;text-indent:2em">佛者凡夫之覺者也凡夫以不覺故身口意為三業佛以覺故在身為律在口為經在意為禪禪之於佛焉近矣而不足以傳佛之心若夫震旦之少林其西竺之靈山乎故海內之名藍淨剎曰律寺曰講寺曰禪寺而少林得稱祖庭其高僧尊㝛曰律師曰法師曰禪師而少林得稱宗師雖世諦流布乎亦非諸方所敢望矣其祖逹磨而宗曹洞何也蓋自藥山雲巖以寶鏡三昧羽翼別傳而价寂二公立為五位君臣正偏回互之旨開無門之門施出楔之楔所以提綱宗揀魔異者視諸家為獨密故五宗皆法王也而周過其曆時惟曹洞少林之於曹洞亦猶魯之秉周禮也宗則言路絕矣其舉揚頌古若雪竇圜悟天童投子之評唱又何也契經不云乎麤言及細語皆歸第一義良以情封則棒喝皆接響見瞥則回互無停機上士以之契同下士以之憤悱故頌古非洞宗也而洞宗寄也吁初祖懸絲之記亦可念也已自唐以來代推一人主持法席二十五代為幻休休公得法子以百數道公為最休公沒諸龍象眾欲以事休公者事之公固讓不敢應浮沈雲水者十有四年法堂草㴱宗徒雨散於是登封令請於宗伯循故事署公住持少林時則皇帝萬曆壬辰之十月也師自領眾以來十有七載戒行冰潔機辨泉流或升堂普說或入室小參莫不摧彼疑城登之覺岸明鏡屢照而不疲洪鐘待叩而輒應典刑卓爾清䂓肅然作賓王家名動京闕於是有貝葉之藏五銖之衣精鏐出於尚方綖功傳於中使瓔珞供養金湯護持固以續諸祖之慧命亦以廣聖主之福田者矣師雖心冥一乘而行崇六度諸所檀施斥脩漏因其居也有幻出之寶坊其遊也有隨身之香積頃者飛錫山海瞠目雲霄欲得人而傳衣乃處隂而息影曰吾將面壁老矣少林之開堂者必有記師之上足通慧等屬不佞昌記之憶師昔為休公謁文故宮保陸文定公時惟不佞昌與徵士陳繼儒皆締蓮社之交徵栢亭之義廿年心許今始酬因爾師名正道字無言洪都新建胡氏子父永泰母楊氏初祝髮於上藍寺璘和尚年二十從知休禪師受禪那大旨居南嶽淨缾厓不甚契乃謁遜菴於樹屏聽法於東巖大方受戒於無盡徧參諸方至少林而得法於幻公幻公陞座問如何是洞上家風幻公曰月下三花樹峰前雙桂枝又問曰和尚還別有麼曰惟此一事實師於言下大悟即呈偈曰雲攢峰頂月鎖幽巖木人拊掌石女舒顏休公印可賛之以偈蓋許為人天師云系之銘曰嵩高少室天地之中大乘氣象鬱鬱蔥蔥破顏末會面壁真風祖佛非殊惟變乃通<span class='note-inline'>(其一)</span>般若無知靈光不昧如清凉池如大火聚直下便是擬向即背奇哉眾生具如來慧<span class='note-inline'>(其二)</span>五家宗旨如世畫師虛空可拈丹青不施泥牛月吼木馬風嘶不居空刦不落今時<span class='note-inline'>(其三)</span>爰有道公僧中之傑傳涅槃心吐廣長舌雙桂開敷三花屹嵲一代時教永存珉碣</p>
</div>
<div class='div-other'><a id='mulu1044' />
<p class='h3'>達磨頌</p><p class="byline">馮時可</p><p style="text-indent:2em" class="lg-abnormal"><div class='lg-row'>西方何來東土何往折蘆無著影壁有像而虛虛身而實實相小果不希漏因不獎廓然無聖寧有伎倆心境圓通神變惚恍以上乘機解下褪網誰折誰影而不能想</div>
</p><p class="head3">又</p>
<p style="text-indent:2em" class="lg-abnormal"><div class='lg-row'>來自天竺去向蔥嶺何去何來是形是影不來不去無動無靜面壁行腳即心生境面誰腳誰即心除境三行理超六宗法屏大乘氣象茫茫孰省</div>
</p></div>
<div class='div-other'><a id='mulu1045' />
<p class='h3'>達磨賛</p><p class="byline">陸樹聲<span class='note-inline'>(禮部尚書)</span></p><p style="text-indent:2em" class="lg-abnormal"><div class='lg-row'>竺土東來有何本據默望隈巖明中顯異撥草瞻風當機不契潦倒西歸失卻隻履饒他不涉程途惹起風波滿地</div>
</p></div>
<div class='div-other'><a id='mulu1046' />
<p class='h3'>少林寺戒壇銘跋</p><p class="byline">王世貞<span class='note-inline'>(南京刑部尚書)</span></p><p style="margin-left:0em;text-indent:2em">少林戒壇銘開元三年為學生張傑書當是時傑應尚少且不以書名而筆法老成乃爾又時未盡習帝書故猶有瘦勁意</p>
</div>
<div class='div-other'><a id='mulu1047' />
<p class='h3'>唐文皇告少林寺書跋</p><p class="byline">王世貞</p><p style="margin-left:0em;text-indent:2em">文皇圍洛城時以少林寺僧建功遣使致書存問且為護持之書法不甚工而亦不俗當是幕僚筆內世民二字行草是親押耳首有開元神武皇帝書後人所妄加也今少林寺僧猶以白棓高天下豈佛教所謂護法者其時已爾耶</p>
</div>
<div class='div-other'><a id='mulu1048' />
<p class='h3'>少林寺靈運禪師碑跋</p><p class="byline">王世貞</p><p style="margin-left:0em;text-indent:2em">靈運碑者唐崔琪撰末云聖善寺沙門勒下殘缺二字當時僧書耳文淺陋不足道書法絕類聖教無一筆不似後世傾側偃臥以取恣態者其人材雖足稱要之有愧於此髠也</p>
</div>
<div class='div-other'><a id='mulu1049' />
<p class='h3'>裴漼少林寺碑跋</p><p class="byline">王世貞</p><p style="margin-left:0em;text-indent:2em">裴懿公漼書少林寺碑開元十六年建又在嵩山而金石錄不載何也裴少時負文筆號霹靂手而雅不以八法名此碑辭至沓拖不可讀而書頗秀勁多媚態得非時代為之耶傳不載階封此書銀青光祿大夫正平縣子亦可補傳之闕</p>
</div>
<div class='div-other'><a id='mulu1050' />
<p class='h3'>雪菴茶榜跋</p><p class="byline">王世貞</p><p style="margin-left:0em;text-indent:2em">元僧溥光書茶榜其辭紫方袍底語耳不得禪悅真味書法風骨頗遒勁略具顏柳及眉山豫章結法惜胸中無卍字骨令天趣流動筆端結習未忘超灑不足所書官學士後贈司徒唐不空三藏且爾胡俗無足怪也</p>
</div>
<div class='div-other'><a id='mulu1051' />
<p class='h3'>書雷轟道安禪師碑事</p><p class="byline">傅梅</p><p style="margin-left:0em;text-indent:2em">戒壇院西南荒壟中有開元十五年碑隸書額唐嵩山故道安禪師碑九字有古法首行廣平宋儋撰兼書文尚可讀字行書遒勁多骨而風致超逸出李北海上末云建塔僧破竈下損一字袁中郎謂為神僧破竈墮予細辨損處下從木不似墮字豈嵩山有兩稱破竈者乎可疑也一日予命人搨得五本歸燈下展玩心口自語儋不以書名筆法精絕乃爾明發當多搨以傳久之甫就枕聞風雷聲大作平旦雨霽廵役來告云夜半前碑雷轟碎矣異哉萬曆庚戌七月六日也向疑李邕嵩嶽寺碑為寺僧所瘞予欲具三百人餱糧勒十日限大索土中歲儉未果今乃知此物鬼神所秘非人力可致也遂<span class='corr'>已</span>之並記於此</p>
</div></div></div>
<p class='juan'>嵩書卷之二十二終</p>
<div class='div-xu'><a id='mulu1052' />
<p class='h1'>嵩書後序</p><p style="margin-left:0em;text-indent:2em">嵩書者宇宙間必不可無之書也周官天子有內史外史內史掌敘事之灋受納訪以詔王聽治外史掌四方之志及三皇五帝之書惟時列國無私史其國中之事志而藏於王室即史也故天子時廵以察之皇華使又比而奏之上以此同文下以此攷政於四方之掌故若無藉焉至<span class='corr'>杞</span>宋無徵宣尼致嘆則三代而後文獻之關大也况名山大川為天地陰陽之會帝王望秩之所神聖賢哲孕毓之區仙釋靈異之所託財用之所出禮樂名物之所興固可委諸草莽為古今來一大缺政哉文獻之謂何此吾邢傅元鼎先生嵩書所繇成也先生居嵩五載始至治盜二年救荒三年城城百廢修舉四民順化嵩人社而稷之而先生精神不與也語曰用志不分乃凝於神則嵩之有書也先生之精神為之也嵩於古為外方地亦曰泰室亦曰崈高書成而弁以嵩者尊嶽也王者法天而立極星野者以辨風雨災祥天氣與地氣通也先王體國經野所以重人事也故首書之也山自二室三臺五乳而外即一峰一巒一拳石一抔土必以大書經之而小書緯之也嵩之甲天下者山也故書不厭詳也惟水亦然故潁洧[泳-永+隱]休而外即谿澗陂堰之必疏其支而窮其委也建置有關於嵩者頺垣<span class='corr'>圮</span>蹟遺宮夜臺之無遺焉其無關於嵩者雖麗弗書也故編戶履畞畞之不具舉也志嵩非志邑也書宸望者秩祀祭告以禮陰而禮陽也籩豆之事則有司存非守土責而誰責也其生於嵩而書之者其事嵩其人嵩也其仕於嵩隱於嵩而書之者其人非嵩其事嵩也其它有其人無其事與有其事逸其人者之寧退弗書傳信不傳疑也示不敢濫也有記載而無褒譏者褒譏史事也示不敢<span class='corr'>僭</span>也仙籍禪宗之不外焉者騰光吐圖皆休禎也非以是為其異也而志之也金石丹砂草木鳥獸凡為嵩之所有即非書之所無者乃成其為嵩也陰陽之會鬼神所憑其間奇靈幽怪上林子虛所不載而亦載之也神道設教聖人所不廢也詩首大雅而文苑首宸翰也以正始也以化成天下也而自著附焉者書先生自書以明謙也考證必本之六經而叅以史者正經也君子反經而已經正則庶民興也為篇十有三為卷二十有二而或以為博焉而或以為文焉者非先生意也先生固慎於選言者也它日先生入為司寇郎默定大獄以靖非常讞晉獄牒為近代法家所無先生每語人曰吾得之為令者多也志不忘嵩也迨忌者中之先生不為白曰執嵩之人而問之可也然則嵩之有先生也猶地之有高也先生之有是書也猶嵩之有先生也地與獻與文則天下之三重也大以經天地遠以翼聖真上以贊帝業下以俟來學日月為昭陵谷爭久孔子曰天之未喪斯文也孟子曰予豈好辨哉予不得已也先生曰予亦囿於天道而不能自已也小子和退而志曰嵩書者宇宙間必不可無之書也</p>
<p style="margin-left:4em">里社後學王履和仲美識</p>
</div>
</div><!-- end of div[@id='body'] -->
</body></html>