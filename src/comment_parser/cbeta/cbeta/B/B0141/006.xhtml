<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山少林寺輯志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu525' />
<p class='juan'>嵩書卷之十五</p>
<div class='div-other'><a id='mulu526' />
<p class='h1'>韻始篇四</p>
<div class='div-other'><a id='mulu527' />
<p class='h2'>大明<span class='note-inline'>(洪武至隆慶年詩)</span></p>
<div class='div-other'><a id='mulu528' />
<p class='h3'>五言古詩</p>
<div class='div-other'><a id='mulu529' />
<p class='h4'>詠隱逸二首</p><p class="byline">高啟<span class='note-inline'>(戶部侍郎)</span></p>
<div class='div-other'><a id='mulu530' />
<p class='h5'>武攸緒</p><p style="text-indent:2em" class="lg-abnormal"><div class='lg-row'>孽后移寶鼎同姓咸析珪獨去謝親寵龍門事冥棲澹泊如素嘗衣褐復茹藜賜器不肯御牀頭委塵泥族人豈不華回首已粉[卄/(刀*了*(留-刀-田))/韭]苟榮禍必集達識乃弗迷蟬蛻眾濁中名與嵩高齊</div>
</p></div>
<div class='div-other'><a id='mulu531' />
<p class='h5'>盧鴻</p><p style="text-indent:2em" class="lg-abnormal"><div class='lg-row'>顥然守泰一高臥在幽壤開元始求治賢哲勞夢想詔書起巖扃宸意勤挹仰入京遽還山孰得磨以鞅天子遂其高營室致安養爵祿不可加貪士應泚顙</div>
</p></div></div>
<div class='div-other'><a id='mulu532' />
<p class='h4'>別盧巖</p><p class="byline">厲仲彰<span class='note-inline'>(洛陽知縣)</span></p><p style="text-indent:2em" class="lg-abnormal"><div class='lg-row'>愛山有㴱癖况此丘壑美高韻拔風塵一見如知<span class='corr'>己</span>秀色聳遐觀清聲洗凡耳久住嗟未能回首情無已</div>
</p></div>
<div class='div-other'><a id='mulu533' />
<p class='h4'>黑石渡</p><p class="byline">于範</p><p style="text-indent:2em" class="lg-abnormal"><div class='lg-row'>山足縈清波渡頭枕黑石野花學菊黃山果如丹赤高岸穿林過㴱溝落葉集雲靜正秋空出門雙眼碧</div>
</p></div>
<div class='div-other'><a id='mulu534' />
<p class='h4'>登㟧嶺望少室山</p><p class="byline">王堯弼</p><p style="text-indent:2em" class="lg-abnormal"><div class='lg-row'>赤日登㟧嶺薰風自南來滌彼溽暑退吹我衣裳開我懷覺清灑我行寔徘徊節彼少室山峰巒鬱崔嵬白雲鎖其巔蒼松盤其隈芙蓉接漢出罨畫倚天排不說神仙事雲霞亦奇哉平生愛山水此興詎能灰仰止意不盡日夕還登臺何如凌絕頂憑高瞰九垓</div>
</p></div>
<div class='div-other'><a id='mulu535' />
<p class='h4'>過望嵩</p><p class="byline">陳棐<span class='note-inline'>(中書舍人)</span></p><p style="text-indent:2em" class="lg-abnormal"><div class='lg-row'>遠岫倚天高望入碧雲際白鶴駕吹笙仙人去千歲孤標二室尊四嶽群峰細欲赴小山招幽巖結叢桂</div>
</p></div>
<div class='div-other'><a id='mulu536' />
<p class='h4'>渡伊洛望嶽</p><p class="byline">吳三樂<span class='note-inline'>(大理寺卿)</span></p><p style="text-indent:2em" class="lg-abnormal"><div class='lg-row'>端居厭俗紛逸興懷林莽勝景標靈山秀拔中天敞二室最奇絕芙蓉似仙掌取號寄吾生雲壑空遐想佳辰留朱明積雨何蕭爽驅車渡伊洛霽景晨曦朗祥飈鼓蘭橈素波時滉瀁遡流一以眺川原脩且廣沙浦多芳林好鳥遞清響欲濟且踟躕水木坐俯仰丹嶂尚冥濛倏忽煙雲盪風磴掛飛泉中有叢桂長睠彼山中人薜衣閒蘿幌子晉從浮丘出入緱山上携手有良朋稅駕願長往枕石採芝芩餐霞吸瀣沆行行近山阿去去出塵壤夙心今已諧明發恣幽賞</div>
</p></div>
<div class='div-other'><a id='mulu537' />
<p class='h4'>嵩陽宮觀漢栢</p><p class="byline">楊家相<span class='note-inline'>(河南巡按御史)</span></p><p style="text-indent:2em" class="lg-abnormal"><div class='lg-row'>受命廵中土攬轡日駸駸汝南初訖事飛蓋指嵩岑迤邐來登封厥邑幽以㴱鬱鬱嵩陽宮宛在城北林穹碑紀唐事靈應俱銷沈階前存古栢圍大踰五尋歲月歷千齡老幹何森森龍鱗時剝落風雨長哀吟我來躡芳境坐玩開塵襟因嗟梁棟材乃在煙霞潯盤桓不能去歲晚結同心</div>
</p></div>
<div class='div-other'><a id='mulu538' />
<p class='h4'>崇福宮禱雨</p><p class="byline">李禎<span class='note-inline'>(河南左布政使)</span></p><p style="text-indent:2em" class="lg-abnormal"><div class='lg-row'>清曉戒徒御禱雨謁道宮焚香古像前拜跪肅以恭因之感興亡華構久已空尚有勅撰碑狼籍蔓草中慨想宋全盛鑾輿屢遊從名臣領祠職列辟嚴睟容運往物隨改偉觀難再逢登臨睇煙霞頗愜眺望踪遲回不能去樹杪來長風</div>
</p></div>
<div class='div-other'><a id='mulu539' />
<p class='h4'>辛亥端午日遊少林寺示檜菴班上人</p><p class="byline">李禎</p><p style="text-indent:2em" class="lg-abnormal"><div class='lg-row'>少林聳岧嶤有路達蔥嶺半生懷勝槩老得踐真境緇流遠見迓偏袒仍露頂升高縱遐觀頗覺癡緣屏蒲風翻卷帙艾色侵衣領摩挲前代碑文詞極嚴整掇蔬僧具供飲騎童汲井自拈清淨香作禮爇古鼎超超昔神師順寂同溟涬而於片石上留此不滅影竺夏雖異轍皆貴能猛省閒雲許分坐禪定畢餘景</div>
</p></div>
<div class='div-other'><a id='mulu540' />
<p class='h4'>登嵩山</p><p class="byline">吳會</p><p style="text-indent:2em" class="lg-abnormal"><div class='lg-row'>茲嶽冠神區方中環四維煙霞晨夕幻矅靈東西馳群峰萬古石芳樹千年枝山駐周王駿途經漢帝輜空巖答清嘯豈異三呼時澹澹秋日光漠漠寒雲移悲風振柯條百草無威[(毤-允+豕)-毛+生]孤征感節變惝恍臨路岐迴瞻北邙道為咏遊仙詩子晉去不復浮丘杳難追何當從之遊服食恒在斯</div>
</p></div>
<div class='div-other'><a id='mulu541' />
<p class='h4'>天中閣醉後俚語呈鄭明府</p><p class="byline">金一陽</p><p style="text-indent:2em" class="lg-abnormal"><div class='lg-row'>我登嵩之巔萬壑白雲連不知天路近忽覺有神仙神仙仙令才携手登蓬萊一醉天中閣四望可徘徊徘徊來松風拂我客塵衷歌笑情不極彷彿超樊籠</div>
</p></div></div>
<div class='div-other'><a id='mulu542' />
<p class='h3'>七言古詩</p>
<div class='div-other'><a id='mulu543' />
<p class='h4'>咏王子喬</p><p class="byline">劉基<span class='note-inline'>(誠意伯<span class='corr'>諡</span>文成)</span></p><p style="text-indent:2em" class="lg-abnormal"><div class='lg-row'>王子喬乃是皇王之子賢聖之孫㴱宮洞房不稱意卻駕白鶴尋軒轅虹霓為旗雲為旙飄然乘風上崑崙王子喬去何之朝發暘谷暮崦嵫六龍九鳳相追隨穆王西上不得王母訣胡為元氣獨爾私王子喬去不還社稷功業巍如山猶見九鼎之神姦王城日夕生茆菅爾獨胡為白雲間王子喬空長歎</div>
</p></div>
<div class='div-other'><a id='mulu544' />
<p class='h4'>遊少林寺</p><p class="byline">劉咸<span class='note-inline'>(河南按察僉事)</span></p><p style="text-indent:2em" class="lg-abnormal"><div class='lg-row'>嘗讀古人詩知有少林寺十年欲往苦無因今朝始得遂初志危峰五乳高插天勢與少室相聯綿青宵簾幕貫星斗白日窗戶通嵐煙山僧見客喜相迓環立道傍留駐馬蒼忙延入禪關中殷勤羅拜法堂下循廊導引看殘碑一一指點談當時崇建祇稱唐宋盛品題亦識蘇黃奇須臾邀我凌山頂直向懸崖覽勝景溪邊洗鉢汲清泉澗底拾薪煑香茗為言此山稱法窩開創緣自僧跋跎一從藏經入中國築臺繹字功居多後來達磨方卓錫九年此中坐面壁功成隻履向西歸尚遺靈影在山石當時慧可皈依㴱斷臂立雪求安心燈燈繼續幾千載妙法相傳猶至今從容問答未及已忽聽蕭䬃松風起層巖徙倚重徘徊但覺煩襟清似洗歸來幽興殊未闌還登鐘閣窮遐觀凭欄獨立久延佇置身恍在青雲端大雄殿西古輪藏金碧熒煌屹相向月下平分寶塔隂空中每接仙韶響吁嗟好山真可居公程促迫將何如平生塵土滿胸臆安能為我俱消除出門別僧僧送罷又復回顧與僧話他年優詔許歸田準擬相尋結蓮社</div>
</p></div>
<div class='div-other'><a id='mulu545' />
<p class='h4'>少林行</p><p class="byline">沈文華<span class='note-inline'>(河南府知府)</span></p><p style="text-indent:2em" class="lg-abnormal"><div class='lg-row'>鬼鑿山空風滿窟御砦峰高寒瀉玉憑虛不覺天宇低彷彿青雲礙雙足泉飛六月侵人肌石迸新芽薦山䔩少林勝槩冠中州黃鳥流音花繡谷不因省<span class='corr'>斂</span>來此遊誰削芙蓉洗塵目山僧那識長官心錯把笙簧奏新曲村翁牧子傍我車爭欲搴帷話風俗溫言慰藉良再三重惜我民貧切骨臨風感慨不成吟日落山㴱聲振木</div>
</p></div>
<div class='div-other'><a id='mulu546' />
<p class='h4'>嵩陽宮三栢歌</p><p class="byline">沈文華</p><p style="text-indent:2em" class="lg-abnormal"><div class='lg-row'>蒼龍蜿蜒潛㴱淵一飛直上嵩之巔須臾雲雨遍八極歸來排立宮之前神物從來變化速頭角崢嶸鱗甲綠長髯鼓動清風生世人錯認栢為骨漢武當年重遠遊旌幢五色翳山頭嵩呼萬歲效三祝聲飛千古遵遺猷惟有將軍心素赤鐵面生寒光射日高標豈肯伍凡材矢與皇家為柱石我來再拜嵩陽宮欲祈哀我民疲癃將軍不惜鞭龍雨我土崇臺偉榭千秋報祀無終窮</div>
</p></div>
<div class='div-other'><a id='mulu547' />
<p class='h4'>三將軍古栢歌</p><p class="byline">陳棐</p><p style="text-indent:2em" class="lg-abnormal"><div class='lg-row'>昔摩東嶽大夫松今觀中嶽將軍栢偃蓋影走老蛟青怒濤聲瀉寒空碧扶疎掩暎嵩陽宮仙蹕曾經漢武封溜雨霜皮合六抱凌霄秀色敵群峰嵩峰靈氣來千古神降生申應生甫英賢鍾毓應人文遺靈孕出將軍武尚父八十舊鷹楊方叔元老總戎行此栢正同三代將豈爾秦漢可比量貞心早際風雲會勁節曾依日月光龍虎踞蟠稱得地麒麟殿閣待傳芳老來閒退嵩山前顏色蒼古風韻全金鎖綠沈拋暮景㴱巖靜壑得遐年君不見三鶴峰滿山明月鶴無蹤又不見三花樹花落秋風不知數惟有將軍三栢幾千秋壽過子晉邁浮丘將軍將軍天下稀才大真成與用違誰能移置廟堂上莫使風霜冷鐵衣</div>
</p></div>
<div class='div-other'><a id='mulu548' />
<p class='h4'>登嵩山</p><p class="byline">駱顒</p><p style="text-indent:2em" class="lg-abnormal"><div class='lg-row'>放歌今幸游嵩山懸崖千仞初躋攀浮丘子晉在何處祇見白雲時往還石牀洞口處處有青壁截斷仙人關飄然便欲凌汗漫俯視八表空人寰塵緣未盡恣幽探捫蘿豈惜徒步艱穿雲回首葛衣濕林端香氣芬幽蘭轉松移岫坐超忽遙聞流水聲潺潺山高水遠望不極長風飛雨來山間枕璞難得遇金漿堪駐顏玉室儻名列願乞長生丹舉首一笑出塵網不老渾令歲月閒</div>
</p></div>
<div class='div-other'><a id='mulu549' />
<p class='h4'>遊少林吟</p><p class="byline">馮世寧<span class='note-inline'>(登封教諭)</span></p><p style="text-indent:2em" class="lg-abnormal"><div class='lg-row'>罡風吹衣山霧黃松筠遶遶身欲僵攀緣石磴險不上舉頭還有青林岡雲霞遠鎖達磨寺中有山堂說偈事蒼松偃蹇虬龍形石上篆成霹靂字江濤浪擁摘蘆來西域曾踏青蓮臺一朝老坐少林石五乳山峰生紫苔山中秋月明如鏡山下清泉流不盡禪心如月復如泉野壑禽聲天宇淨偶來此地一遨遊登臨直上山之頭雲林杳杳奇如畫恍若三島與十洲鳳聲不聞仙已泯掩靄雲山真列盾千崖掃石看名詩古字蒼苔如虬蚓</div>
</p></div>
<div class='div-other'><a id='mulu550' />
<p class='h4'>嵩山高</p><p class="byline">吳三樂</p><p style="text-indent:2em" class="lg-abnormal"><div class='lg-row'>望嵩嶽兮乃在伊洛之浦箕潁之隈巃嵸萬仞何奇哉盤礴中原橫九垓隂陽昏曉多變態吐吞日月相縈迴翠屏孤聳排丹嶂二室東西宛相向諸峰卻立如欲摧削出芙蓉千萬狀紫峰高處從中起瑤臺紺宇白雲裡古松偃蹇不知年溪流惟見石齒齒遙接崑崙巔下看扶桑水天際長河一線來鯨掀鰲掣勢難止日觀蓮峰稱最高嵬乎泰華未足恃有峰六十信插天森森劍㦸自蜿蜒玉女青童遞隱見紫微黃蓋生雲煙上有三花之古樹下有百丈之飛泉晴空片片灑寒雪飛蘿懸瀉如珠連我欲乘風到絕嵿恨無羽翰愁攀緣策杖徘徊日將午倏忽隂雷散輕雨長風為我捲浮雲飛來倒掛巖前樹振衣宛轉陟層巔四顧茫茫小寰宇神僧面壁人不知仙子吹笙鶴自舞即欲舉手探月窟廣寒彷彿見銀闕醉把金壺餐綺霞坐看玉鏡邀明月入石室臥雲門那知身外有乾坤劃然長嘯如雷奔萬壑雲霾虎豹蹲山鬼倚巖笑山鳥繞樹喧靈怪恍惚不可測更從何處問真源君不見周家申甫元非偶詩云嶽降理或有又不見盧鴻巖下草生春卜居偏傍洗耳人吁嗟乎靈山自是毓精英古來高士留其名秀色攬結真堪把而我豈終軒冕者紅塵白馬竟何為不如棲息此山下出山日落迷煙霧回首恐失桃源路他年儻得伴松筠買山還許留詞賦</div>
</p></div>
<div class='div-other'><a id='mulu551' />
<p class='h4'>解五嶽圖贈少林寺僧洪川廣令歌</p><p class="byline">陳文燭<span class='note-inline'>(大理寺卿)</span></p><p style="text-indent:2em" class="lg-abnormal"><div class='lg-row'>夜坐不厭山中月晝行不厭山中雲雲飛月落興無盡披圖指點崗巒分此圖真形號最古天壤名山惟有五芙蓉日觀在東南蓮花仙掌開西土太行峨峨碧玉間一到嵩丘是中宇携來傍我亦有年何人贈之郭次甫高僧况是惠遠流卜居它日誰為主好勒達磨第一峰寒林夜半生風雨</div>
</p></div>
<div class='div-other'><a id='mulu552' />
<p class='h4'>嵩丘歌送蔣子雲</p><p class="byline">薛蕙<span class='note-inline'>(吏部考功郎中)</span></p><p style="text-indent:2em" class="lg-abnormal"><div class='lg-row'>君不見衡恒泰華奠九州豫州巨鎮名嵩丘中天照耀白日景后土灌注黃河流往者天皇題寶帙五嶽真形標第一三花隱映玉女臺二峰羅列仙人室曾聞軒后駐雲駢復有周儲吟鳳笙緱氏山頭鸞鶴去鼎湖水上蛟龍迎君看萬乘亦何似古人棄之如脫躧紛紛流俗笑此言肯把山林易青紫世間萬事俱零落何用明珠彈鳥雀因嗟季子狹三河轉憶尚平娛五嶽我今思歸殊未還夢中每每遊仙山頗疑羽翼落天外但覺烟霧非人間君不見謝公李白神蕭爽天姥羅浮夢來往予也頻夢山中遊心知自是神仙流異時最愛安期術擬臥名山采芝术羽化青雲雖未期肥遯丹崖詎為失送君南行洛陽道一望嵩山愁絕倒谿口空餘躑躅花澗中不見菖蒲草薄遊<span class='corr'>已</span>自厭風塵多病祇堪學隱淪明年定訪浮丘伯為掃雲林作主人</div>
</p></div></div>
<div class='div-other'><a id='mulu553' />
<p class='h3'>五言律詩</p>
<div class='div-other'><a id='mulu554' />
<p class='h4'>少林寺</p><p class="byline">閻禹錫<span class='note-inline'>(監察御史)</span></p><p style="text-indent:2em" class="lg-abnormal"><div class='lg-row'>梵闕珠林靜巍巍枕大阿嵐風當戶擁鳥韻隔花多禪室通幽徑金田長亂莎山門環洛水萬籟響清和</div>
</p></div>
<div class='div-other'><a id='mulu555' />
<p class='h4'>周公臺</p><p class="byline">厲仲彰</p><p style="text-indent:2em" class="lg-abnormal"><div class='lg-row'>周公初建洛昌運此時開天子垂衣坐諸侯執玉來仁風涵九有王氣接三台餘烈今猶在江山遶廢臺</div>
</p></div>
<div class='div-other'><a id='mulu556' />
<p class='h4'>漢栢</p><p class="byline">厲仲彰</p><p style="text-indent:2em" class="lg-abnormal"><div class='lg-row'>嵩陽有嘉樹漢武號將軍老大空懷寵孤高自出群樛枝懸日月老幹挾風雲正合明堂用誰能運斧斤</div>
</p></div>
<div class='div-other'><a id='mulu557' />
<p class='h4'>盧巖寺</p><p class="byline">孫永思<span class='note-inline'>(河南巡按御史)</span></p><p style="text-indent:2em" class="lg-abnormal"><div class='lg-row'>僧笛從雲墮翛翛引露旌翠微通樹色虛谷應鐘聲弔古㴱山入尋幽仄徑行當門萬竿竹長日引風清</div>
</p></div>
<div class='div-other'><a id='mulu558' />
<p class='h4'>望日遊少林寺</p><p class="byline">陳棐</p><p style="text-indent:2em" class="lg-abnormal"><div class='lg-row'>夕陽在嶺外林壑已黃昏真境藏蘭若幽尋入祇園慧燈明佛界圓月滿空門欲問傳衣法石間幻影存</div>
</p></div>
<div class='div-other'><a id='mulu559' />
<p class='h4'>過少林寺再吟</p><p class="byline">毛伯溫<span class='note-inline'>(兵部尚書)</span></p><p style="text-indent:2em" class="lg-abnormal"><div class='lg-row'>聞道嵩山峻今知天下奇千巖屏障列二室霧雲移野鶴巢煙樹松風漾石池徘徊為幽興不覺日西垂</div>
</p></div>
<div class='div-other'><a id='mulu560' />
<p class='h4'>過少林二首</p><p class="byline">王韋<span class='note-inline'>(河南提學副使)</span></p><p style="text-indent:2em" class="lg-abnormal"><div class='lg-row'>披霧縱幽尋頻年說少林到門山雨至遶寺石泉吟花落中天淨松藏太室㴱燈龕耿未滅猶自照禪心</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>草樹連中嶽煙霞帶北邙古禪傳後魏巍碣峙初唐地僻鯨音壯峰高鶴韻長浮丘招未去夜夜禮名香</div>
</p></div>
<div class='div-other'><a id='mulu561' />
<p class='h4'>會善寺</p><p class="byline">王韋</p><p style="text-indent:2em" class="lg-abnormal"><div class='lg-row'>青山迂轡至不顧客程違荏苒惜芳歲留連餘落暉石同僧貌古泉共梵音微亦有箕山對無人禁采薇</div>
</p></div>
<div class='div-other'><a id='mulu562' />
<p class='h4'>戒壇</p><p class="byline">王韋</p><p style="text-indent:2em" class="lg-abnormal"><div class='lg-row'>兩日登三剎興衰亦漫傷樹交雲榻廢草長石壇荒乞供朝馴鴿栖禪夜怖狼惟餘茶榜在贏得打碑忙</div>
</p></div>
<div class='div-other'><a id='mulu563' />
<p class='h4'>奉陪巖翁相公遊少林寺二首</p><p class="byline">薛蕙<span class='note-inline'>(吏部考功郎中)</span></p><p style="text-indent:2em" class="lg-abnormal"><div class='lg-row'>久悔凡夫行今參初祖禪山開諸佛界樹換六朝年聖諦元無法真空詎有詮不知衣鉢外何物是相傳</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>少林多老㝛祖意若為傳莫學諸方法應參一味禪真心元寂滅妄想浪攀緣季世須龍象題詩獨慨然</div>
</p></div>
<div class='div-other'><a id='mulu564' />
<p class='h4'>和黃勉之懷嵩嶽詩</p><p class="byline">王寵<span class='note-inline'>(貢士字履吉)</span></p><p style="text-indent:2em" class="lg-abnormal"><div class='lg-row'>嵩山有瑤草白玉如膏流何日攀緱嶺相携臥石樓吐雲騰斗極飛翠滿神州笙鶴飄颻去青天子晉遊</div>
</p></div>
<div class='div-other'><a id='mulu565' />
<p class='h4'>㝛少林寺</p><p class="byline">許完<span class='note-inline'>(監察御史)</span></p><p style="text-indent:2em" class="lg-abnormal"><div class='lg-row'>枕簟逢僧舍孤眠夢亦清山㴱雲有腳夜靜雨多聲欲面九年壁難違寸草情明朝驄馬去猿鶴誤相迎</div>
</p></div>
<div class='div-other'><a id='mulu566' />
<p class='h4'>登五乳峰二首</p><p class="byline">許完</p><p style="text-indent:2em" class="lg-abnormal"><div class='lg-row'>少室崇朝雨禪房信㝛留攀蘿登絕頂倚石酌靈湫紅粒山椒細蒼煙野樹稠斜陽照林樾何處笛聲幽</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>五乳峰前路遊人踪跡稀興來成絕賞心醉欲忘歸斸藥分山髓穿雲破石衣夕陽西壑暝洞主掩柴扉</div>
</p></div>
<div class='div-other'><a id='mulu567' />
<p class='h4'>過登封同吳靜齋遊少林二首</p><p class="byline">王應期<span class='note-inline'>(嵩縣知縣)</span></p><p style="text-indent:2em" class="lg-abnormal"><div class='lg-row'>尋真天路杳駐馬嵩峰尖長嘯驚棲鶴清吟落醉髯古碑留法界蒼塔插高簷我欲頻過此能無世俗嫌</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>鷄鳴苦塵鞅鶴引得幽潛茗碗雲垂腳蔬盤霜割甜藥欄封土霡芝砌墮窻簾愧我非仙骨相携盡日淹</div>
</p></div>
<div class='div-other'><a id='mulu568' />
<p class='h4'>㝛少林</p><p class="byline">王溱<span class='note-inline'>(監察御史)</span></p><p style="text-indent:2em" class="lg-abnormal"><div class='lg-row'>客路紆橫嶺禪堂空碧岑徒參留石影未了獻花心草澗繁春色松崖倒夕隂焉能無拘束野興遂幽尋</div>
</p></div>
<div class='div-other'><a id='mulu569' />
<p class='h4'>盧巖飛瀑亭</p><p class="byline">呂顒<span class='note-inline'>(河南府通判歷知府)</span></p><p style="text-indent:2em" class="lg-abnormal"><div class='lg-row'>巖有泉中勝人便景外情雷聲冬不秘雪色夏長生從好非緣用捐煩豈為名晚來忘歸徑樵火隔林明</div>
</p></div>
<div class='div-other'><a id='mulu570' />
<p class='h4'>達磨面壁洞</p><p class="byline">呂顒</p><p style="text-indent:2em" class="lg-abnormal"><div class='lg-row'>古洞攀蘿入㴱栖妙獨傳<span class='corr'>已</span>含石上月不擾鏡中天冉冉蘆江雪翩翩[葸-十+夕]嶺煙晚參惜未悟結鬱在諸緣</div>
</p></div>
<div class='div-other'><a id='mulu571' />
<p class='h4'>會善寺</p><p class="byline">任淳</p><p style="text-indent:2em" class="lg-abnormal"><div class='lg-row'>會善何年寺雪菴久得名戒壇花雨散茶榜墨煙橫雲淨禪窻白山空野殿明荒凉僧跡少幽鳥狎堦鳴</div>
</p></div>
<div class='div-other'><a id='mulu572' />
<p class='h4'>崇福宮流觴亭</p><p class="byline">任淳</p><p style="text-indent:2em" class="lg-abnormal"><div class='lg-row'>石搆池縈曲山腰落細泉流觴浮玉液摘菊點金錢上界疑無地仙源別有天羈懷成小佇落日未言旋</div>
</p></div>
<div class='div-other'><a id='mulu573' />
<p class='h4'>謁中嶽</p><p class="byline">王應鵬<span class='note-inline'>(監察御史)</span></p><p style="text-indent:2em" class="lg-abnormal"><div class='lg-row'>五嶽從中起平生此勝遊紫雲飛絕頂靈氣溢皇州日落諸天莫風搖萬木秋因懷封禪事吟對獨悠悠</div>
</p></div>
<div class='div-other'><a id='mulu574' />
<p class='h4'>崇福宮</p><p class="byline">王應鵬</p><p style="text-indent:2em" class="lg-abnormal"><div class='lg-row'>凉風吹玉宇吟思獨幽紆松偃前朝舊泉流太液初紫雲封瑞檢仙籟發清虛安得凌霄翼飄飄恣所如</div>
</p></div>
<div class='div-other'><a id='mulu575' />
<p class='h4'>恭祀中嶽</p><p class="byline">蔡汝楠<span class='note-inline'>(巡撫河南都御史)</span></p><p style="text-indent:2em" class="lg-abnormal"><div class='lg-row'>於赫中州鎮明禋鳳勅宣河清凝命日嶽順祝禧年方物蠲常品宮香徹御前共歡呼萬壽不獨漢時傳</div>
</p></div>
<div class='div-other'><a id='mulu576' />
<p class='h4'>聞劉泗泉袁裕春二丈遊少林未能躬陪杖履寄此</p><p class="byline">亢思[謙-(亦-〦)+(烈-列)]<span class='note-inline'>(河南參政)</span></p><p style="text-indent:2em" class="lg-abnormal"><div class='lg-row'>珠林雙轡入春色正平分樹杪懸泉溜旌前擁鹿群簿書堪笑我杖履阻隨君崖石應題遍寧無一寄聞</div>
</p></div>
<div class='div-other'><a id='mulu577' />
<p class='h4'>㝛少林寺同翠巖少參西谷僉憲</p><p class="byline">鄒守愚<span class='note-inline'>(巡撫河南都御史)</span></p><p style="text-indent:2em" class="lg-abnormal"><div class='lg-row'>瑤草香生徑金罍喜得朋良遊非易遇勝景更同登松下盤飛鶴鐘催入定僧前朝多古跡高塔尚殘燈</div>
</p></div>
<div class='div-other'><a id='mulu578' />
<p class='h4'>少林寺夜懷</p><p class="byline">趙諫之<span class='note-inline'>(登封知縣)</span></p><p style="text-indent:2em" class="lg-abnormal"><div class='lg-row'>樓鐘隔遠遞長夜肅空天月轉鉢峰外僧歸御砦前揮盃花氣入移榻樹隂偏太室遙相對層嵐飛瑞煙</div>
</p></div>
<div class='div-other'><a id='mulu579' />
<p class='h4'>中嶽廟</p><p class="byline">趙諫之</p><p style="text-indent:2em" class="lg-abnormal"><div class='lg-row'>嵩高鎮諸夏四嶽仰岧嶤靈異傳周雅明禋本漢朝煙雲覆萬里峰㟧上層霄我欲求丹訣群仙故寂寥</div>
</p></div>
<div class='div-other'><a id='mulu580' />
<p class='h4'>登封早行</p><p class="byline">汪淛<span class='note-inline'>(登封知縣)</span></p><p style="text-indent:2em" class="lg-abnormal"><div class='lg-row'>曉發登封道柴扉盡未開疎林留霧擁野寺傍雲堆僻壤空桃棗枯禾半草萊㴱慚時政拙民瘼正憂懷</div>
</p></div>
<div class='div-other'><a id='mulu581' />
<p class='h4'>經行二室望少林未達有作</p><p class="byline">朱衡<span class='note-inline'>(太子太保工部尚書)</span></p><p style="text-indent:2em" class="lg-abnormal"><div class='lg-row'>巡甸初分洛曾經二室中卻懷高壁影遙聽少林鐘老檜春雲滿寒潭夜月空無因陪妙躅行縣儻相從</div>
</p></div>
<div class='div-other'><a id='mulu582' />
<p class='h4'>㝛少林寺二首</p><p class="byline">朱衡</p><p style="text-indent:2em" class="lg-abnormal"><div class='lg-row'>初祖開初地香臺控碧岑雙泉泓德水五葉散珠林鐘定禪關夕山寒寶塔隂空堂一片月曾印折蘆心</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>行縣經名剎因風扣梵筵到來諸品靜行處一燈懸證法何曾法忘緣不離緣焚香持半偈超悟了真詮</div>
</p></div>
<div class='div-other'><a id='mulu583' />
<p class='h4'>㝛少林寺二首</p><p class="byline">吳三樂</p><p style="text-indent:2em" class="lg-abnormal"><div class='lg-row'>看山興不盡且復向禪林花落空壇暮燈懸古殿隂翻經貪佛臥聽法伴僧吟少室悠然趣因窺靜者心</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>翠屏相對處暝色下殘鐘谷靜風飄梵窻虛月度松無生終是夢穩臥已成慵明日登山意還能杖短笻</div>
</p></div>
<div class='div-other'><a id='mulu584' />
<p class='h4'>雨過會善寺觀茶榜石刻</p><p class="byline">吳三樂</p><p style="text-indent:2em" class="lg-abnormal"><div class='lg-row'>寺雨人仍過花香酒故隨尋源行水盡披霧看山時樹杪聞清磬苔餘認斷碑虎溪僧送客一笑有相知</div>
</p></div>
<div class='div-other'><a id='mulu585' />
<p class='h4'>九日重遊少林寺</p><p class="byline">吳三樂</p><p style="text-indent:2em" class="lg-abnormal"><div class='lg-row'>少林佳麗地乘興又重遊九日禪堂靜千年古洞幽群山蒼翠合孤峙白雲浮故友黃花共陶然一醉留</div>
</p></div>
<div class='div-other'><a id='mulu586' />
<p class='h4'>鞏洛道中望嵩二首</p><p class="byline">陸柬<span class='note-inline'>(都勻府知府)</span></p><p style="text-indent:2em" class="lg-abnormal"><div class='lg-row'>塵車衝曉霧嶽樹隱寒雲恍惚三花秀微茫二室分明霞飛嶂影殘雪綻峰紋若聽山神語聲聲祝聖君</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>自古幽棲地經行入望初仙臺懷對奕靈境慕傳書樹裏盧巖寺峰前巢父居何當結茅宇箕潁共樵漁</div>
</p></div></div>
<div class='div-other'><a id='mulu587' />
<p class='h3'>七言律詩</p>
<div class='div-other'><a id='mulu588' />
<p class='h4'>法王寺</p><p class="byline">山錫之<span class='note-inline'>(登封知縣)</span></p><p style="text-indent:2em" class="lg-abnormal"><div class='lg-row'>一輪松月逈人寰石上藤蘿不可攀綸氏山川圖畫裏梵王宮殿翠微間蘭臺護法天龍寂鶴駕吹笙帝子閒吏隱於斯何獨幸暫遊勝地不知還</div>
</p></div>
<div class='div-other'><a id='mulu589' />
<p class='h4'>過戒壇</p><p class="byline">曹璉<span class='note-inline'>(河南按察僉事)</span></p><p style="text-indent:2em" class="lg-abnormal"><div class='lg-row'>路入嵩陽石磴斜叢林㴱處有僧家松籠雲碓舂新穀竹引山泉煮嫩茶壇下久無人受戒塔前猶見鹿銜花古碑多是先賢筆鐵畫銀鈎更可嘉</div>
</p></div>
<div class='div-other'><a id='mulu590' />
<p class='h4'>箕隂避暑</p><p class="byline">傅文<span class='note-inline'>(刑部員外郎)</span></p><p style="text-indent:2em" class="lg-abnormal"><div class='lg-row'>獨愛雲林境界幽綠隂蔽日翠光浮棄瓢巖畔排煩熱洗耳溪邊枕細流每有凉風來樹底更無塵事到心頭許由巢父今何在千古箕山五月秋</div>
</p></div>
<div class='div-other'><a id='mulu591' />
<p class='h4'>題面壁菴</p><p class="byline">胡謐<span class='note-inline'>(河南按察副使)</span></p><p style="text-indent:2em" class="lg-abnormal"><div class='lg-row'>坐當崖面幾經春悟得安心法更真歸去曾携棺內履幻餘猶現石間身泉通靈井龍常蟄草滿荒巖鹿自馴斷臂<span class='corr'>已</span>亡門掩雪祖燈相繼復何人</div>
</p></div>
<div class='div-other'><a id='mulu592' />
<p class='h4'>過少林寺</p><p class="byline">胡謐</p><p style="text-indent:2em" class="lg-abnormal"><div class='lg-row'>嵩嶽西行望少林二師遺跡尚堪尋法窩弘敞開基遠影壁荒凉歷刼㴱六六奇峰森梵相雙雙靈井印禪心誰知塵世浮名客也得偷閑一浣襟</div>
</p></div>
<div class='div-other'><a id='mulu593' />
<p class='h4'>少林寺</p><p class="byline">閻鐸<span class='note-inline'>(河南左參政)</span></p><p style="text-indent:2em" class="lg-abnormal"><div class='lg-row'>太室西頭第一山達磨習隱舊禪關足遺隻履傳方外影脫全身在石間松老欲隨龍化去雲㴱長護鶴飛還諸僧出定門猶掩三十六峰相對閒</div>
</p></div>
<div class='div-other'><a id='mulu594' />
<p class='h4'>遊少林寺</p><p class="byline">左傑<span class='note-inline'>(河南參議)</span></p><p style="text-indent:2em" class="lg-abnormal"><div class='lg-row'>西入珠宮別有天偶聞清磬落層巔香凝蘭蕙薰仙仗石潄瓊瑤韻野絃白鳥青螭仍護法蒼松翠殿不知年客心酌罷蓮花水獨向山僧扣秘詮</div>
</p></div>
<div class='div-other'><a id='mulu595' />
<p class='h4'>遊少林寺</p><p class="byline">叚豸<span class='note-inline'>(工科給事中)</span></p><p style="text-indent:2em" class="lg-abnormal"><div class='lg-row'>群山突兀白雲㴱綠樹迷茫覆少林石眼泉香清可掬岸頭莎輭翠交侵隱君舊價應須咸衲子新禪未易尋坐待晚風凉似洗幾思移榻就松隂</div>
</p></div>
<div class='div-other'><a id='mulu596' />
<p class='h4'>登嵩陽宮遺址併望崇福觀</p><p class="byline">陳鳳梧<span class='note-inline'>(吏部侍郎)</span></p><p style="text-indent:2em" class="lg-abnormal"><div class='lg-row'>山雲閣雨晚氤氳崇福嵩陽兩觀鄰武帝駕臨聞萬歲將軍栢在歷千春谽谺巨石橫樵徑清徹寒潭躍錦鱗遙望神仙何處覔天風颯颯灑衣巾</div>
</p></div>
<div class='div-other'><a id='mulu597' />
<p class='h4'>望少林</p><p class="byline">李夢陽<span class='note-inline'>(江西提學副使)</span></p><p style="text-indent:2em" class="lg-abnormal"><div class='lg-row'>三十六峰雲氣通何峰寺西何者東林巖霜橫遠亦靜煙嵐日破重還空千山盡歷暮轉碧一樹不落秋能紅漸聞鐘聲出杳靄得路誰憐馬僕功</div>
</p></div>
<div class='div-other'><a id='mulu598' />
<p class='h4'>少林寺</p><p class="byline">李夢陽</p><p style="text-indent:2em" class="lg-abnormal"><div class='lg-row'>林㴱谷暝客子入鐘鳴葉落秋山空煙雲細裊石澗底巒岫亂積松窻中唐碑漢碣蘚字剝猿啼虎嘯蘿燈紅獨坐悠悠息塵想少室影下月出東</div>
</p></div>
<div class='div-other'><a id='mulu599' />
<p class='h4'>㝛少林</p><p class="byline">李夢陽</p><p style="text-indent:2em" class="lg-abnormal"><div class='lg-row'>萬山微暝一鐘鳴古寺㴱秋倦客情僧本折蘆翻面壁人非騎鶴故吹笙寒催亂木風交響白動虛巖月自生慚愧勞勞不成寐丁丁臥聽早樵聲</div>
</p></div>
<div class='div-other'><a id='mulu600' />
<p class='h4'>春日遊盧巖寺</p><p class="byline">李居仁<span class='note-inline'>(登封知縣)</span></p><p style="text-indent:2em" class="lg-abnormal"><div class='lg-row'>東風隨馬試郊坰吹上蒼茫第幾峰春意綠催前澗草夕陽紅送半山鐘雲㴱石潄千年水寺古龍蟠萬樹松日暮渾忘歸路遠太平詩酒喜相從</div>
</p></div>
<div class='div-other'><a id='mulu601' />
<p class='h4'>盧巖寺</p><p class="byline">于範</p><p style="text-indent:2em" class="lg-abnormal"><div class='lg-row'>看罷懸崖瀑布泉小欄修竹裊晴煙叢松不礙巖頭路高岫能侵雲外天隱士有名從異代殘碑無字記當年連鑣有客同清賞把酒賡歌伐木篇</div>
</p></div>
<div class='div-other'><a id='mulu602' />
<p class='h4'>遊嵩山用薛考功君采韻</p><p class="byline">喬宇<span class='note-inline'>(吏部尚書)</span></p><p style="text-indent:2em" class="lg-abnormal"><div class='lg-row'>五嶽生來有夙期嵩山登處一何奇西連太華三峰影東接扶桑萬里枝騁步力窮閶闔際放歌聲振泬寥時茲遊最勝誰當記恨少琳琅金薤辭</div>
</p></div>
<div class='div-other'><a id='mulu603' />
<p class='h4'>奉陪巖翁相公遊嵩山</p><p class="byline">薛蕙</p><p style="text-indent:2em" class="lg-abnormal"><div class='lg-row'>壯遊佳節似相期嵩嶽登高天下奇策杖俯看鴻鴈影接[(ㄇ@(企-止))/離]滿插菊花枝山川俶儻中原地雲霧蒼茫落日時勝槩此生能幾遇尊前醉倒不須辭</div>
</p></div>
<div class='div-other'><a id='mulu604' />
<p class='h4'>登五乳峰</p><p class="byline">許完</p><p style="text-indent:2em" class="lg-abnormal"><div class='lg-row'>少室山前五乳峰振衣千仞許誰從黃河淼淼舒晴練洛邑微微見蟻封足縮羊膓迴俗駕眼空鰲極盪塵胸乾坤勝地鍾靈異雲雨時時起蟄龍</div>
</p></div>
<div class='div-other'><a id='mulu605' />
<p class='h4'>盧巖觀瀑</p><p class="byline">李元<span class='note-inline'>(監察御史)</span></p><p style="text-indent:2em" class="lg-abnormal"><div class='lg-row'>絕壑何年掛玉龍洗心我一問盧鴻半簾秋雨落天上十丈白蓮開雲中潁水風高吹不斷嵩門月近照全空縣官更有泉亭約應許山靈識醉翁</div>
</p></div>
<div class='div-other'><a id='mulu606' />
<p class='h4'>過盧巖觀瀑布</p><p class="byline">楊儒魯<span class='note-inline'>(河南府知府)</span></p><p style="text-indent:2em" class="lg-abnormal"><div class='lg-row'>名山天下半探奇鳳石龍湫忽在茲皎日一天飛雨雪清風雙壑瀉珠璣浮浮仙洞蘿煙裊翳翳書臺樹影移不見當年盧諫議高山流水動遐思</div>
</p></div>
<div class='div-other'><a id='mulu607' />
<p class='h4'>秋日遊少林</p><p class="byline">楊儒魯</p><p style="text-indent:2em" class="lg-abnormal"><div class='lg-row'>古林削壁藏金剎秋色隂崖隱紺城千樹紅黃千樹碧一山雲雨一山晴洞靈猶識胡僧面天籟如聞子晉笙踏破紅塵來憩此欲依定影學無生</div>
</p></div>
<div class='div-other'><a id='mulu608' />
<p class='h4'>周公測景臺</p><p class="byline">王洙<span class='note-inline'>(河南按察僉事)</span></p><p style="text-indent:2em" class="lg-abnormal"><div class='lg-row'>周公祠宇尚中天一瓣香燒豈素緣景正嵩陽分曉暮山宗黃蓋列曾玄千年臺照寒空月萬井春餘碧樹煙制作至今猶想見當時誰賦黍離篇</div>
</p></div>
<div class='div-other'><a id='mulu609' />
<p class='h4'>晚至盧巖</p><p class="byline">王洙</p><p style="text-indent:2em" class="lg-abnormal"><div class='lg-row'>遠嶼煙光散夕藍幽尋有客問盧巖疎鐘隱約穿林出古篆迷茫遍石鑱擎蓋蟠松何鬱鬱濺珠飛瀑故潺潺久居城市逢山快况值清秋景不凡</div>
</p></div>
<div class='div-other'><a id='mulu610' />
<p class='h4'>盧巖觀瀑布柬登封令</p><p class="byline">王洙</p><p style="text-indent:2em" class="lg-abnormal"><div class='lg-row'>恠得高人勝地潛懷歸客子也須淹三生石上聞仙樂百尺崖前看瀑簾過眼浮雲從漠漠暎堦瑤草自纖纖問君解組前來否塵世真能吏隱兼</div>
</p></div>
<div class='div-other'><a id='mulu611' />
<p class='h4'>㝛少林寺</p><p class="byline">任惟賢<span class='note-inline'>(都御史)</span></p><p style="text-indent:2em" class="lg-abnormal"><div class='lg-row'>數聲清磬度林霏琴鶴隨僧入翠微絕俗信無塵得到開山真有錫曾飛青峰處處堪容隱白髮勞勞未息機禪榻夜臨窻月臥覺來㴱悟昔時非</div>
</p></div>
<div class='div-other'><a id='mulu612' />
<p class='h4'>登嵩嶽携程兒</p><p class="byline">王應鵬</p><p style="text-indent:2em" class="lg-abnormal"><div class='lg-row'>秋郊蹇步信遲遲吏隱吾今兩得之天欲假年逢閏月景當適意侍佳兒子長只了名山債老杜空遺亂世詩閑處光隂應自惜野雲溪月未㴱知</div>
</p></div>
<div class='div-other'><a id='mulu613' />
<p class='h4'>登封尹侯安甫陪謁中嶽</p><p class="byline">王應鵬</p><p style="text-indent:2em" class="lg-abnormal"><div class='lg-row'>令尹追陪樂事偕探幽攬秀亦吾儕山蟠平野寰間少景到中天分外佳疊嶂籠雲連碧落藂林輝日接丹崖十年來徃中州路此日投閒夙願諧</div>
</p></div>
<div class='div-other'><a id='mulu614' />
<p class='h4'>望少林</p><p class="byline">王應鵬</p><p style="text-indent:2em" class="lg-abnormal"><div class='lg-row'>半日迴谿路始通僧家遙在翠微東目隨飛鳥依青嶂心與浮雲入太空木落秋飈雙澗碧日銜西壁萬山紅到門應看花臺月試問當年面壁功</div>
</p></div>
<div class='div-other'><a id='mulu615' />
<p class='h4'>嵩山</p><p class="byline">王尚絅<span class='note-inline'>(山西參政)</span></p><p style="text-indent:2em" class="lg-abnormal"><div class='lg-row'>丹峰黃葉淨秋顏鳩杖芒鞵出舊關日脚已曛雙乳洞月明先㝛二熊山融融潁谷瞻雲外歷歷箕峰想樹間獨向空巖慚病體誰將玉屑飯吾還</div>
</p></div>
<div class='div-other'><a id='mulu616' />
<p class='h4'>嵩嶽</p><p class="byline">蔡汝楠</p><p style="text-indent:2em" class="lg-abnormal"><div class='lg-row'>東來伊洛訪名山二室崚嶒霄漢間石壁雲橫迷鳥道嵩門月出見天關蛟龍吐霧晴嵐濕虎豹生風夕草班萬歲峰頭瞻北極恍聞嵩祝動宸顏</div>
</p></div>
<div class='div-other'><a id='mulu617' />
<p class='h4'>遊少林寺</p><p class="byline">李乘雲<span class='note-inline'>(<span class='corr'>陝</span>西參政)</span></p><p style="text-indent:2em" class="lg-abnormal"><div class='lg-row'>亂峰突兀問嵩林福地煙霞望處㴱石壁倚天清漠漠女蘿懸霧碧隂隂落花風定栖禪影樵唱月明應梵音獨坐悠然塵慮息不知身世有華簮</div>
</p></div>
<div class='div-other'><a id='mulu618' />
<p class='h4'>遊盧巖寺</p><p class="byline">徐南金<span class='note-inline'>(監察御史)</span></p><p style="text-indent:2em" class="lg-abnormal"><div class='lg-row'>岧嶤嵩嶽與雲連攬勝尋幽洞壑邊古寺紆隨蒼徑轉層崖直傍紫霄懸金鰲日暎氷霜石珠縷空飛霹靂泉獨憶高風唐諫議宛留真蹟恣攀緣</div>
</p></div>
<div class='div-other'><a id='mulu619' />
<p class='h4'>少林寺次華原韻</p><p class="byline">李仁<span class='note-inline'>(河南按察副使)</span></p><p style="text-indent:2em" class="lg-abnormal"><div class='lg-row'>秋日名山初攬勝青蓮大士舊為家風林晝響千巖瀑繡嶺晴飛百道霞寶相當天流佛日香雲繞座結曇華空門誰解西來意為問恒河幾許沙</div>
</p></div>
<div class='div-other'><a id='mulu620' />
<p class='h4'>遊少林</p><p class="byline">史褒善<span class='note-inline'>(河南布政使)</span></p><p style="text-indent:2em" class="lg-abnormal"><div class='lg-row'>偶因行部陟嵩岑蹔駐肩輿訪少林前代古碑蒼蘚合上方精舍白雲㴱山腰雨過龍歸洞樹杪風清鳥弄音一㝛頓忘塵俗慮雅懷渾覺似禪心</div>
</p></div>
<div class='div-other'><a id='mulu621' />
<p class='h4'>石道喜雨</p><p class="byline">趙諫之</p><p style="text-indent:2em" class="lg-abnormal"><div class='lg-row'>百嶮纔登碐磴坡㴱雲四面起山阿原田喜足千家雨野水新添數尺波即見青苗生秀色便聞赤子會謳歌故鄉風土渾相似料得流亡起色多</div>
</p></div>
<div class='div-other'><a id='mulu622' />
<p class='h4'>碐磴坡</p><p class="byline">趙諫之</p><p style="text-indent:2em" class="lg-abnormal"><div class='lg-row'>萬疊峰頭一徑穿亂雲無數水潺湲隨花好鳥啼春晝帶雨農人開石田松菊久荒仍宦迹音書不斷自常年孤舟遊客雙蓬鬢何日西洲釣晚天</div>
</p></div>
<div class='div-other'><a id='mulu623' />
<p class='h4'>登嵩山絕頂</p><p class="byline">溫如璋<span class='note-inline'>(都御史)</span></p><p style="text-indent:2em" class="lg-abnormal"><div class='lg-row'>羊腸仄徑曉攀遊步入層霄山盡頭白鶴觀迎泉水細高登崖轉洞雲浮海邊紅日孤九上天際黃河一線流符籙漢封無覔處佇看寰宇小中州</div>
</p></div>
<div class='div-other'><a id='mulu624' />
<p class='h4'>㝛少林寺</p><p class="byline">劉紹恤<span class='note-inline'>(雲南按察僉事)</span></p><p style="text-indent:2em" class="lg-abnormal"><div class='lg-row'>萬峰疊疊漸崚嶒逕入轘轅興轉增黃葉滿前猶作客白雲㴱處且依僧中原月度三更夜少室天開第一乘試望高臺甘露色不妨重藉玉蓮燈</div>
</p></div>
<div class='div-other'><a id='mulu625' />
<p class='h4'>首歲寓登封</p><p class="byline">項璁</p><p style="text-indent:2em" class="lg-abnormal"><div class='lg-row'>新年騎馬到登封遙望天門第幾重曲坂三三通輦轂群峰六六秀芙蓉吟看少室山頭雪臥聽嵩陽寺裏鐘明日又從清潁去遠尋巢父舊遊蹤</div>
</p></div>
<div class='div-other'><a id='mulu626' />
<p class='h4'>登天中閣</p><p class="byline">周鑑<span class='note-inline'>(巡撫河南都御史)</span></p><p style="text-indent:2em" class="lg-abnormal"><div class='lg-row'>高閣凭虛萬仞顛四圍山色淨娟娟白雲時自封中出玉鏡遙從象外懸曉日氤氳張彩幕秋風蕭瑟韻氷絃飄飄為問吹笙侶月下歸來不記年</div>
</p></div>
<div class='div-other'><a id='mulu627' />
<p class='h4'>登嵩嶽</p><p class="byline">穆文熙<span class='note-inline'>(考功員外郎)</span></p><p style="text-indent:2em" class="lg-abnormal"><div class='lg-row'>六十峰高望欲平何年神降甫申生形分二室盤中土地接三川走上京恠道逹磨能面壁傳來子晉解吹笙逃空我欲成小隱未許盧鴻浪得名</div>
</p></div></div>
<div class='div-other'><a id='mulu628' />
<p class='h3'>五言排律</p>
<div class='div-other'><a id='mulu629' />
<p class='h4'>㝛少林寺寄余何二分教兼呈松庭長老</p><p class="byline">山錫之</p><p style="text-indent:2em" class="lg-abnormal"><div class='lg-row'>看山投晚寺緣徑入幽林蓮宇瞻弘敞龍宮聳鬱森塔鈴傳梵語松吹響潮音雲起千巖白泉流萬壑㴱天風飄靜院寶月印禪心翠閃山窺戶金輝閣暎岑蘚埋碑篆古花覆石幢隂愈覺真源迥何曾俗垢侵迢遙懷勝景邂逅愜幽尋借衲依禪寂拈花啟笑吟寄言分教容仙境幸同臨</div>
</p></div>
<div class='div-other'><a id='mulu630' />
<p class='h4'>遊嵩少</p><p class="byline">劉紹恤</p><p style="text-indent:2em" class="lg-abnormal"><div class='lg-row'>河洛呈天瑞嵩高協地靈雲連平埜白日擁萬峰青應㝛中為火居方鎮是星上公崇秩祀貝闕儼儀形歷代陳圭壁層巒列障屏瑤函開寶籙絳節引琱軨客有吹笙嶺僧留面壁亭鶴能驂叱馭石亦解談經玉井涵仙液金壺注淨缾丹砂因頌顯青鳥應時停箕潁瓢無跡浮丘洞自扃栢猶稱漢將槐更肇秦庭演法曾留偈登封早勒銘霓裳侵晚度清梵夜㴱聽暮靄唫楓葉朝霞覆茯苓煙嵐晴裊裊花雨晝冥冥月冷虛堂鉢風傳高閣鈴十年塵外想百念靜中寧倏爾超三界悠然小四溟采真疑汗漫泛泛愧流萍</div>
</p></div>
<div class='div-other'><a id='mulu631' />
<p class='h4'>中嶽</p><p class="byline">唐順之<span class='note-inline'>(巡撫都御史)</span></p><p style="text-indent:2em" class="lg-abnormal"><div class='lg-row'>巫閭控北戶蔥嶺奠西隅茲地隂陽合中天洞壑孤黃樞標正位紫氣護真圖近接浮丘宅㴱藏軒后符疏峰連太乙列館象清都圜宮猶漢築馳道尚秦除肅肅泥書秘森森羽蓋趨仙遊微見迹帝幸暗聞呼露洗千齡栢霜封九節蒲星榆臨砌發月莢應時敷將訪三山記猶迷七聖途今朝陪廣樂直擬到方壺</div>
</p></div>
<div class='div-other'><a id='mulu632' />
<p class='h4'>遊嵩山少林寺</p><p class="byline">唐順之</p><p style="text-indent:2em" class="lg-abnormal"><div class='lg-row'>淨域龍巖上香臺鷲嶺邊山由巨靈闢教以法王傳二室圍蘭若三花接梵筵土中元此地檻外即諸天複岫低衡岱迴軒寫澗[涯-圭+墨]雲衣披雜樹虹影度飛泉綴牗皆青壁緣堤盡白蓮神猿參講幕馴鴿繞罏煙慧月秋逾徹泥珠夕更鮮谷將鐘迸響潭共鏡爭圓萬刼終成幻三生併是緣願假金箆力一為照迷川</div>
</p></div>
<div class='div-other'><a id='mulu633' />
<p class='h4'>嵩陽宮栢</p><p class="byline">唐順之</p><p style="text-indent:2em" class="lg-abnormal"><div class='lg-row'>嘉樹植崆峒年長勢更雄已無秦帝幸尚有漢皇封幹比孤生竹根猶半死桐靈泉玉女灌甘雨嶽神通葉密鶯難度枝樛葛易蒙垂隂九華帳弄影五雲宮色掩重巖翠聲含眾竅風賓來虬蓋偃仙去鶴巢空非因不材壽春秋自無窮</div>
</p></div>
<div class='div-other'><a id='mulu634' />
<p class='h4'>遊少林寺</p><p class="byline">穆文熙</p><p style="text-indent:2em" class="lg-abnormal"><div class='lg-row'>海內稱名剎無如此地偏蓮華九頂出玉乳五峰連甘露瀰金界慈雲護梵天法輪西域轉象教震方傳唐碣推神武秦槐飛斷煙齊心依靜土不是野狐禪</div>
</p></div></div>
<div class='div-other'><a id='mulu635' />
<p class='h3'>五言絕句</p>
<div class='div-other'><a id='mulu636' />
<p class='h4'>過崇福宮</p><p class="byline">李元</p><p style="text-indent:2em" class="lg-abnormal"><div class='lg-row'>散步長松下時聞出世音山泉煮山茗小啜洗塵心</div>
</p></div>
<div class='div-other'><a id='mulu637' />
<p class='h4'>遊嵩少二首</p><p class="byline">李元</p><p style="text-indent:2em" class="lg-abnormal"><div class='lg-row'>聞道少林好百年欣此遊金仙杳何處山頂白雲流</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>境勝神自清魔輕睡難箸孤榻坐㴱更天風語簷鐸</div>
</p></div>
<div class='div-other'><a id='mulu638' />
<p class='h4'>盧巖飛瀑</p><p class="byline">王尚絅</p><p style="text-indent:2em" class="lg-abnormal"><div class='lg-row'>雲崖掛罘罳磵石橫玳瑁晚霽試凭闌釣月明珠碎</div>
</p></div>
<div class='div-other'><a id='mulu639' />
<p class='h4'>早發㟧嶺</p><p class="byline">趙諫之</p><p style="text-indent:2em" class="lg-abnormal"><div class='lg-row'>鼓吹落微月旌旗暎曉林竹㴱山復靜一鳥送清音</div>
</p></div>
<div class='div-other'><a id='mulu640' />
<p class='h4'>再過㟧嶺</p><p class="byline">趙諫之</p><p style="text-indent:2em" class="lg-abnormal"><div class='lg-row'>秋草連天碧秋雲萬里長日西過㟧嶺少室在蒼茫</div>
</p></div></div>
<div class='div-other'><a id='mulu641' />
<p class='h3'>七言絕句</p>
<div class='div-other'><a id='mulu642' />
<p class='h4'>少林寺僧話二首</p><p class="byline">喬宇</p><p style="text-indent:2em" class="lg-abnormal"><div class='lg-row'>甘露臺邊秋月明偶逢曇彥話二生藜牀獨坐心如水夜半空山有磬聲</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>步入招提日未斜香臺片片落空花少林合是禪棲地常有山僧誦法華</div>
</p></div>
<div class='div-other'><a id='mulu643' />
<p class='h4'>釣魚臺</p><p class="byline">何天衢<span class='note-inline'>(河南府知府歷尚書)</span></p><p style="text-indent:2em" class="lg-abnormal"><div class='lg-row'>臺前落日塞鴻哀臺下西風潁水來一曲滄浪秋寂寂白雲紅葉好登臺</div>
</p></div>
<div class='div-other'><a id='mulu644' />
<p class='h4'>盧巖飛瀑</p><p class="byline">王尚絅</p><p style="text-indent:2em" class="lg-abnormal"><div class='lg-row'>飛流曾向詩中覔倒硤今從畫裏看不知雪浪高多少能遣茅齋六月寒</div>
</p></div>
<div class='div-other'><a id='mulu645' />
<p class='h4'>少林雜詠</p><p class="byline">沈應乾<span class='note-inline'>(戶部郎中)</span></p><p style="text-indent:2em" class="lg-abnormal"><div class='lg-row'>疊疊層巒翠欲流峰迴嶂轉跨中州靈車霞佩杳然去目斷飛雲天際頭</div>
</p><p style="text-indent:2em" class="lg-abnormal"><div class='lg-row'>甘露臺前雷雨飛碧巖突兀暎煙扉葛巾野服沾雲濕疑是金牛頂上歸</div>
</p><p style="text-indent:2em" class="lg-abnormal"><div class='lg-row'>少室縈迴太室西松風蘿月近丹梯攀緣欲探金明草回首煙霞路又迷</div>
</p><p style="text-indent:2em" class="lg-abnormal"><div class='lg-row'>亭亭御砦禪關北兩兩龍泉虎澗西雲霧叢中瞻佛榻薜蘿密處聽猿啼</div>
</p></div>
<div class='div-other'><a id='mulu646' />
<p class='h4'>少林寺</p><p class="byline">趙震</p><p style="text-indent:2em" class="lg-abnormal"><div class='lg-row'>三十六峰凌紫霞白雲㴱處有僧家影搖絕壁菩提樹香藹空門般若花</div>
</p></div>
<div class='div-other'><a id='mulu647' />
<p class='h4'>日晚憩少林二首</p><p class="byline">趙貞吉<span class='note-inline'>(大學士)</span></p><p style="text-indent:2em" class="lg-abnormal"><div class='lg-row'>崑崙東下海天迴翠疊嵐重二室開欲訪琳堂問仙藥金童疑在碧雲隈</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>東周鶴與洞簫回西竺人隨折葦來塵世未逢浮海筏青山空繞謫仙臺</div>
</p></div>
<div class='div-other'><a id='mulu648' />
<p class='h4'>同登封令汪君循嵩麓至盧巖二首</p><p class="byline">趙貞吉</p><p style="text-indent:2em" class="lg-abnormal"><div class='lg-row'>秦槐漢栢瞰扶桑瀚海雲波歲月長獨有游人驚物候六花飛盡又三陽</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>雲蒸縹[緲-目+耳]出蓬壺雪液嵌空噴玉珠幽棲高士不可見悵望冥鴻天際孤</div>
</p></div>
<div class='div-other'><a id='mulu649' />
<p class='h4'>遊少林用趙內翰韻四首<span class='note-inline'>(今錄二首)</span></p><p class="byline">楊洞</p><p style="text-indent:2em" class="lg-abnormal"><div class='lg-row'>山僧午夢乍驚回報道高人勒馬來步入叢林最僻處不知塵世有麟臺</div>
</p><p class="head4">其二</p>
<p style="text-indent:2em" class="lg-abnormal"><div class='lg-row'>蒼茫海日上扶桑禪榻雲㴱夢正長一枕青山天地晚何妨松影轉斜陽</div>
</p></div></div></div><p style="margin-left:12em">門人<span class='note-inline'>(魏三槐　張孔修)</span>校字</p>
</div>
<p class='juan'>嵩書卷之十五終</p>
</div><!-- end of div[@id='body'] -->
</body></html>