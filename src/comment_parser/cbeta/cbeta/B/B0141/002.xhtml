<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山少林寺輯志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu67' />
<p class='juan'>嵩書卷之九</p><p class="byline"><span class='note-inline'>(文林郎登封縣知縣傅梅元鼎撰)</span></p>
<div class='div-other'><a id='mulu68' />
<p class='h1'>竺業篇</p><p style="margin-left:0em;text-indent:2em">外方長曰自西方之教蔓延中夏域內名山半為梵宇據之今持鉢荷錫之流與四民分道而馳矣求在身為律在口為法在意為禪庶幾所謂佛者累世不一見儒者往往詆之而搢紳好奇者乃欲代其徒精解而攻焉此亦賢智之過也夫佛始於天竺其道以為人死性靈不滅輪轉受形所行善惡各有果報修其道者澡練神明澡練不<span class='corr'>已</span>以至無生則佛矣佛者覺也以慧為歸以定為門定則悟悟則慧而以慈悲為室和柔忍辱為度而約於一空故豪穎者嘉其超恬雅者契其澹即麤鄙者亦足銷客氣之浮游彼其始固天地運氣萃於一隅者耳儻亦聖人所不必敵者邪然而果報之說淺矣愚者之所設非好奇者之所宜惑也二室多古寺而少林為大基肇於跋陁法傳於達磨自是而後高僧雲集戒壇時復有錚錚於彼道者於是嵩山得稱祖庭非諸方所敢望矣予悲世之入其教而迷其旨也略採傳記姓名令得有所證焉亦足以明天地聖人之大矣</p>

<div class='div-other'><a id='mulu69' />
<p class='h2'>南北朝</p>
<div class='div-other'><a id='mulu70' />
<p class='h3'>跋陀</p><p style="margin-left:0em;text-indent:2em">跋陀禪師本天竺人一稱佛陀學務靜攝博通經法在彼國時結友六人相隨業道五僧證果唯跋陀無獲有謂者曰修道藉機時來便克非可斯須徒為虛死可於震旦別立緣也從之勤苦勵節遊歷諸國遂至魏北臺之恒安焉孝文帝一見敬隆誠至特設禪林鑿石為龕給以資供倍加餘部而徵應潛著皆知其非常人也後隨帝南遷定都伊洛敕設靜院居之陀性愛幽棲林谷是託屢往嵩嶽擬謝人世未幾帝敕就少室山為之造寺今之少林是也陀既卓錫於此四方來學者聞風響會眾恒數百一一篤課無倦後連度二沙門慧光僧稠教傳定業釋道為之大振化行東夏矣年漸遲暮不預僧倫移居寺外別房感一善神常隨擁護每食必祀之將終之夕在房門之壁手畫神像於今尚存相傳少林開創時有讖云後五百年當有女主來欲葬此跋陀因叱水不令東流至唐則天后果欲奪其地竟以無水而止云</p>
</div>
<div class='div-other'><a id='mulu71' />
<p class='h3'>達磨</p><p style="margin-left:0em;text-indent:2em">達磨大師天竺國王之子姓剎帝利本名菩提多羅其師般若多羅取通大之義為改是名師既得法住止天竺六十餘年乃辭國王東遊震旦國王為具大舟送至海濡凡三周寒暑達於南海實梁武帝大通元年魏明帝孝昌之三年也廣州刺史蕭昂表聞武帝詔至闕庭帝問師曰朕即位以來造寺寫經度僧不可勝記有何功德師曰並無功德帝曰何以無功德師曰此但人天小果有漏之因如影隨形雖有非實帝曰如何是真功德答曰淨智妙圓體自空寂如是功德不以世求帝又問如何是聖諦第一義師曰廓然無聖帝曰對朕者誰師曰不識帝不領悟師知機不契合遂去梁折蘆一枝度江而北留於洛陽後寓止於嵩山少林寺九年面壁而坐終日默然人莫之測謂之壁觀於時有慧可禪師立雪斷臂求授諸佛法印得其精髓傳領衣鉢法偈及楞伽諸經咸得餘緒以度迷情行化已終乃往禹門千聖寺息腳三日期城太守楊衒之仰求宗旨懇留住世師不獲已受以讖語衒之默記禮辭而去師以化緣已畢傳法得人曰吾即逝矣端坐而寂時梁大同二年魏天平三年十月也至十二月葬於熊耳山起塔於定林寺後二歲魏使宋雲自西域還遇師於蔥嶺見師手提隻履翩翩西逝謂雲曰汝主已厭世雲聞之茫然別師而東既歸帝果登遐雲具奏其事其門人啟壙乃空其棺其中唯隻履而已遂取履供養於少林寺至唐開元中有人竊置五臺華嚴寺今不知所在代宗追<span class='corr'>諡</span>曰圓覺大師</p>
<p style="margin-left:0em;text-indent:2em"><span class='note-inline'>(按傳燈錄云達磨以九月二十一日至廣州刺史以表聞奏帝遣使齎詔迎之磨以十月一日至金陵然自廣至金陵亡慮三千餘里將命者往而復磨方啟行豈使者能以十日之間便歷六千里乎又謂魏孝明帝欽磨異迹三屈詔命竟不下少林及磨示寂宋雲自西域還遇於蔥嶺孝莊帝有旨令啟壙如南史普通八年即大通元年也孝明以是歲四月癸丑殂磨以十月至梁當未至魏時孝明已去世矣其子即位未幾為尒朱榮所弒乃立孝莊帝由是魏國大亂越三年而孝莊殂又五年而分割為東西魏然則達磨在少林時正值其亂及宋雲之還則孝莊去世亦五六年其國至於分割久矣烏有帝令啟壙之說乎又按舊唐史云後魏末有僧達磨航海而來既卒其年魏使宋雲於蔥嶺回見之門徒發其墓但有隻履而<span class='corr'>已</span>此乃實錄也至云光統律師菩提流支數下毒害達磨至於不救尤屬謬妄今並削去)</span></p>
</div>
<div class='div-other'><a id='mulu72' />
<p class='h3'>慧光</p><p style="margin-left:0em;text-indent:2em">慧光姓楊氏定州長盧人年十三隨父入洛往佛陀禪師所從受三歸陀異其眼光外射如燄㴱惟必有奇操也苦邀留之且令誦經光執卷覽文皆若昔習遂度而出家所習經典便為人說辭既清靡理亦高華時人號為聖沙彌因獲利養受而還施然量度弘方不拘小節佛陀曰此沙彌非常人也若受大戒宜先聽律律是慧基非智不奉若初依經論必輕戒網邪見滅法障道之源由是因循多授律檢及年登冠學行略周乃從辯公參學論說之美聲颺趙郡後入洛京搜揚新異南北音字通貫幽微方事紙筆綴述所聞兼以意量參互銷釋陀乃呼而告曰吾之度子望傳果向於心耳何乃區區方事世語乎今觀神器已成可為高明法師矣道務非子分也如何自累因而流涕會佛陀任少林寺主譯翻十地諸經光時預席以素習方言通悟綱領命章開釋草創基茲其華嚴涅槃維摩十地等並疏其奧旨而弘其演導文存風骨不事章句朝野為之欽服嘗遇亢旱光就嵩嶽池邊燒香請雨尋即流霑原隰民皆利之後召入鄴都轉為國統將終前日乘車向曹行出寺門屋脊自裂既坐判事塊落筆前尋視無從未幾奄化</p>
</div>
<div class='div-other'><a id='mulu73' />
<p class='h3'>慧可</p><p style="margin-left:0em;text-indent:2em">慧可大師虎牢人姓姬氏生時光照滿室因名曰光自幼志氣不群博涉詩書尤精玄理後覽佛典超然自得遂出家於永穆寺終日宴坐久之忽於寂默中見一神人謂曰將欲受果何滯此耶大道匪遙汝其南矣光知神助因改名神光白於寶靜禪師師謂曰汝相吉祥當有所證神令汝南者意少林達磨大士必汝之師也光遂造於少室師事達磨晨夕參承師常端坐面壁莫聞誨勵光乃堅立向師求教會天大雨雪光立不動遲明積雪過膝師憫而問曰汝久立雪中當求何事光悲泣曰惟願和尚慈悲開甘露門廣度群品師曰諸佛無上妙道曠刼難逢豈以小德小智輕心慢心欲覬真乘徒勞勤苦光聞師誨勵潛取利刀自斷左臂置於師前師知法器乃曰諸佛最初求道為法忘形汝今斷臂吾前求亦可矣遂與易名曰慧可可曰諸佛法印可得聞乎師曰諸佛法印匪從人得可曰我心未寧乞師與安師曰將心來與汝安曰覓心了不可得師曰我與汝安心竟久　之遂盡得達磨之傳師將示寂西返天竺乃顧慧可而告之曰昔如來以正法眼付迦葉大士展轉傳授以至於我我今付汝汝當護持并授袈裟以為法信可跪受其衣後師端坐而逝自師託化西歸可繼闡玄風博求法嗣至北齊天平二年以所授達磨衣鉢傳之僧璨即於鄴都隨宜說法韜光混跡積三十餘載至隋開皇十三年三月逝於筦城縣今稱二祖云</p>
</div>
<div class='div-other'><a id='mulu74' />
<p class='h3'>僧稠</p><p style="margin-left:0em;text-indent:2em">僧稠姓孫鉅鹿人心厭世煩一覽佛經渙然神解嘗於鵲山靜處感神來嬈抱肩築腰氣噓頂上稠以死要心因證㴱定九日不起後從定覺情想澄然究略世間全無樂者便詣少林寺祖師三藏呈<span class='corr'>己</span>所證跋陁曰自蔥嶺已東禪學之最汝其第一矣乃更授㴱要即住嵩嶽寺僧有百人泉水纔足忽見婦人敝衣挾帚却坐階上聽僧誦經眾便訶遣之婦有慍色以足蹋泉水立枯竭身亦不現眾以告稠稠呼優婆夷三呼乃出謂曰眾僧行道宜加擁護婦人以足撥於故泉水即湧上神異如此後詣懷州王屋山修習前法聞兩虎交鬪咆響振巖乃以錫杖中觸各散而去一時忽有仙經兩卷在於牀上稠曰我本修佛道豈拘域中長生者乎須臾自失北齊高帝詔稠將啟行而峰巒振響飛走悲鳴如是者三日而止稠至京師降蹕迎候命入宮留四十日出居外寺尋有旨罷講席俾沙門盡習禪觀稠入諫帝以為弘通教理漸誘童蒙正賴講授願勿禁也從之及宣帝即位嘗謁稠稠牀坐不迎其徒有勸迎者稠曰昔賓頭盧尊者迎阿育王起行七步致王失國七年貧道雖寡德冀帝獲福耳俄以此被譖帝銜之將復入寺按其不敬誅之稠已前知預出十里許候之帝怪問稠對曰恐身血污伽藍故遠來就刃耳帝戄然悔謝謂其臣楊遵彥曰朕不明幾妄黷聖師即奉之如故當終之時異香滿寺頃有白鳥數百徘徊悲鳴移時乃逝</p>
</div>
<div class='div-other'><a id='mulu75' />
<p class='h3'>善惠</p><p style="margin-left:0em;text-indent:2em">善惠大士姓傅氏名翕婺州義烏人年十六納劉氏女為室生二子嘗有西域沙門見大士曰吾與汝毘婆尸佛所同發誓今兜率宮衣鉢現在何日當歸因命臨水觀其影見圓光寶蓋大士笑謂之曰罏鞴之所多鈍銕良醫之門足病人度生為急何思彼樂乎居無幾常見釋迦金粟定光三如來放光襲其身大士喜曰吾得首楞嚴三昧即舍田宅及賣妻子得錢五萬以設法施會遂於崧山之頂因雙檮樹剏寺而居故稱雙林大士日自營作夜則行道復一日於山頂繞連理雙樹行道感七佛相隨釋迦前引維摩接後唯釋尊頻顧大士共語由是異迹日顯遣弟子傅暀致書於朝梁武帝覽之遽遣詔迎至帝問曰從來師事何人答曰從無所從來無所來師事亦爾昭明太子問大士何不論義答曰菩薩所說非長非短非廣非狹非有邊非無邊如如正理復有何言帝曰何為真諦答曰息而不滅帝曰息而不滅此則有色有色故鈍如此則居士未免流俗答曰臨財無苟得臨難無苟免帝曰居士大識禮答曰天下非道不安非禮不樂帝默然未幾大士辭退遂還雙林至陳大建元年四月加趺而逝</p>
</div></div>
<div class='div-other'><a id='mulu76' />
<p class='h2'>隋</p>
<div class='div-other'><a id='mulu77' />
<p class='h3'>洪遵</p><p style="margin-left:0em;text-indent:2em">洪遵姓時氏相州人八歲出家從師請業專學律部嘗自惟曰出家基址其在戒乎乃辭師友遊方聽習諮訪㴱義三年遂知大旨初住嵩高少林寺依資雲公前後參聽並扣其關戶渙然大明又從鄴下暉公講論文疏登座覆述眾仰如山自後徧詣禪林參學問法年踰十臘四遠望風堂盈千計齊主寵之授為斷事沙門時青齊諸眾連有訟爭下敕令往遵以法和喻以律科懲曲感物情繁諍自弭法侶欣然及齊曆將季擅名逾遠非類不交唯與慧遠等名僧隱於白鹿巖中及宣政搜揚被舉住於嵩嶽德不孤峙眾復屯歸隋開皇七年下敕追詣京闕與五大德同時奉見特蒙勞引令住與善寺又敕與天竺僧共譯梵文後復敕請為講律眾主於崇敬寺聚徒成業開導四分為僧祇之絕唱仁壽四年敕使遵奉舍利往博州起塔初至州西有白鶴數十頭當於輿上旋繞數帀久之方逝及至城東塔所夜有白光數十道各如車軸至四月八日當下塔時又見白蓮華在塔四角高數百丈密葉分布垂於虛空下覆訖乃滅由是遵之名譽益震遠邇矣以大業四年五月卒於興善寺</p>
</div>
<div class='div-other'><a id='mulu78' />
<p class='h3'>大志</p><p style="margin-left:0em;text-indent:2em">大志姓顧氏會稽山隂人發蒙出家師事天台顗禪師顗覩其形神灑落高放物表因名為大志開皇十年行遊廬嶽住峰頂寺誦法華經索然閒雅音聲清轉聽者忘疲後於蓮華山甘露峰南建靜觀道塲頭陀為業介爾一身不避虓虎山粒數絕終日忘餐容色如故經歷七載禪業無斷晚住福林寺會大業屏除流徒乃變服毀形頭擐孝經麤布為衣在佛堂中高聲慟哭三日三夕初不斷絕寺僧慰喻志曰余歎惡業乃如此耶要盡此形骸伸明正教耳遂往東都上表曰願陛下興顯三寶當然一臂於嵩嶽用報國恩帝許之敕設大齋七眾通集志不食三日登大棚上燒鐵烙臂以刀截斷布裹蠟灌下火然之光耀巖岫於時大眾皆痛心貫髓不安其足而志詞色不變時誦法句讚歎佛德為眾說法不絕臂燒既盡乃下棚七日入定跏坐而卒時年四十有三</p>
</div>
<div class='div-other'><a id='mulu79' />
<p class='h3'>慧蕭</p><p style="margin-left:0em;text-indent:2em">慧蕭姓劉氏家於許州之長葛十八為書生聰悟敏達善說詩禮州郡以明經舉之非其所好遂入嵩高山求師出家強識前聞以戒行見稱開皇初遊學鄴城博綜經律乃貫練眾部偏示四分聞泰山靈巖寺幽栖結行之宅也乃往從焉後以和尚年衰復還中嶽時龍門沙門明朗聞蕭道聲籍甚不遠從之朗雖年齒隆於蕭而卑身禮事㴱相悅服淹留歲序請歸河曲蕭相與同行住於龍門定林寺歷緣山水居隨所好尋訪同志不憚危險後震錫徂南路經蒲坂晉川英彥相與周旋留連累載自中條王屋巨壑㴱林無險不登若遊庭戶也逮隋季大亂河東郡丞丁榮敬服德音招住仁壽長弘律藏學者肩隨義寧中被擁西城不虧講業及得安靜彌崇法會蒲<span class='corr'>陝</span>晉絳五眾師焉以貞觀十四年終於仁壽年七十有三</p>
</div></div>
<div class='div-other'><a id='mulu80' />
<p class='h2'>唐</p>
<div class='div-other'><a id='mulu81' />
<p class='h3'>慧安</p><p style="margin-left:0em;text-indent:2em">慧安荊州支江人姓衛氏隋開皇十七年括天下私度僧尼安本無名遂遁於山谷大業中大發丁夫開通濟渠饑殍相枕安乞食以救之獲濟者甚眾後潛入太和山煬帝幸江都海內擾攘乃杖錫登衡嶽寺行頭陀行唐貞觀中至黃梅謁忍祖遂得心要徧歷名山至嵩少云是吾終焉之地也自爾禪者輻輳有坦然懷讓二人來參問曰如何是祖師西來意安曰何不問自<span class='corr'>己</span>意曰如何是自<span class='corr'>己</span>意安曰當觀密作用曰如何是密作用安以目開合示之然言下知歸更不他適讓機緣不逗辭往曹谿武后徵安至輦下待以師禮與神秀禪師同加欽重后嘗問安甲子對曰不記帝曰何不記耶安曰生死之身其若循環環無起盡焉用記為神龍二年賜紫袈裟仍延入禁中供養三載辭歸嵩嶽是年三月三日囑門人曰吾死<span class='corr'>已</span>將屍向林中待野火焚之俄爾萬迴公來見安猖狂握手言論傍侍傾耳都不體會至八日閉戶偃身而寂年一百二十八門人遵旨舁置林間果野火自然得舍利八十粒</p>
</div>
<div class='div-other'><a id='mulu82' />
<p class='h3'>元珪</p><p style="margin-left:0em;text-indent:2em">元珪姓李氏伊闕人生有異質永淳二年隸名閑居寺律戒惟謹後悟少林禪宗卜廬於龐塢一日有峩冠貴人徒步造訪珪異其英偉問所從來對曰我此嶽神也願受正戒珪曰神既乞戒即既戒也戒外無戒又何戒哉神稽首再拜懇請珪辭不獲即為張座焚香秉罏正几曰付汝五戒乃歷詰之曰汝能不婬乎不盜乎不殺乎不妄乎不遭酒敗乎神亦歷應之曰能辯議甚多不能悉載珪曰是為佛戒也又言以有心奉持而無心拘執以有心為物而無心想身能如是則先天地生不為精後天地死不為老終日變化而不為動畢盡寂默而不為休是謂無心也無心則無戒無戒則無心無佛無眾生無汝及無我孰能戒哉又為[僕-((平-〡)/夫)+(句-口+用)]述佛法數百言神曰我誠淺昧師授我戒既聞命矣願報慈德効我之所能師必命我為世間事少展奇功使天下知有佛有神耳珪再辭不獲乃言曰東巖寺之障也而無樹北岫甚多汝能移而植之乎神曰諾俟夜為之即辭去珪送之門見儀衛森嚴如王者之狀淩空漸沒焉其夕果風雨震電大作棟宇振搖鳥獸驚奔良久始定珪謂眾僧曰無怖無怖神與我約矣詰旦和霽則北巖松栢盡移東嶺森然成列焉珪至開元四年卒</p>
</div>
<div class='div-other'><a id='mulu83' />
<p class='h3'>破竈墮</p><p style="margin-left:0em;text-indent:2em">破竈墮和尚不稱名氏言行叵測隱居嵩嶽山塢有廟甚靈殿中唯安一竈遠近祭祀不輟多烹殺物命師一日領侍僧入廟以杖敲竈三下云咄此竈只是泥瓦合成聖從何來靈從何起恁麼烹宰物命又打三下竈乃傾破墮落須臾有一人青衣峩冠設拜師前云我本此廟竈神久受業報今日蒙師說無生法得脫此處生在天中特來致謝師曰是汝本有之性非吾彊言神再禮而沒侍僧等問師云某等久在和尚左右未蒙苦口直為竈神說什麼徑旨便得生天師曰我只向伊道本是泥瓦合成別無道理侍僧等立而無言師曰會麼主事云不會師曰本有之性為什麼不會侍僧等乃禮拜師曰墮也墮也破也破也後有義豐禪師舉白安國師國師歎曰此子會盡物我一如可謂如朗月處空無不見者難遘伊語脉豐禪師乃低頭义手而問云未審什麼人遘他語脉國師曰不知者其後莫知所終</p>
</div>
<div class='div-other'><a id='mulu84' />
<p class='h3'>丁居士</p><p style="margin-left:0em;text-indent:2em">丁居士定陶人不著其名專勤梵行嘗往來嵩山禮事普寂禪師得其㴱法將終合掌跏趺儼然而絕遠近諸寺院鐘磬不擊自鳴人多異之既葬三載為開元十五年西域僧安靜振錫東遊至定陶直問丁居士何在鄉人以實告之靜曰伊乃在家菩薩也遂至墳所躬自開發時五色雲氣騰噴而上取視其骨皆金色連環若鏁可五丈許鏗然響亮擐杖頭而行別樹塔重葬眾咸驚歎未幾靜不知其所之</p>
</div>
<div class='div-other'><a id='mulu85' />
<p class='h3'>一行</p><p style="margin-left:0em;text-indent:2em">一行姓張鉅鹿人郯國公公謹支孫也丱歲聰穎讀書不再覽輒能成誦出家嵩山師事普寂禪師精曉經法寂師嘗設大會遠近赴期數踰千眾先請盧鴻為文讚之至日鴻持文至寺置於几案鐘梵既作鴻謂寂曰某為文數千言字僻詞奧盍選朗悟者面為指授寂乃令召行既至伸紙一覽復致几上鴻怪其輕脫俄而群僧會於堂行抗音宣誦一無遺誤鴻愕視久之謂寂曰非君所能教也當縱其遊學自是求訪師資不遠數千里問律藏於當陽僧真並習隂陽讖緯之書學筭術於天台山國清寺僧求太玄經於道士尹崇又於金剛三藏學陀羅尼秘印復同無畏三藏譯毗盧遮那諸經著書數種計一百二十餘卷不悉其名內開元大衍曆五十二卷已采入唐書矣邢和璞嘗謂尹愔曰一行其聖人乎漢洛下閎造曆云後八百歲當差一日則有聖人定之今年期畢矣而一行大衍曆成正其差謬則洛下閎之言可信非聖人其孰能之玄宗嘗召入內殿示以宮籍一覽即能熟誦帝嗟歎良久後召對無恒占其災福言多補益行又多異術移星致雨神變莫測其事不一也開元未裴寬為河南尹一日造普寂寂云方有少事未暇欵語請暫息也寬乃屏從人止於旁室伺之見寂潔滌正堂焚香端坐未久一行至向寂作禮禮訖附耳密語寂頷云無不可者語訖又禮禮訖又語如是者三寂唯云是是無不可者行遂降階入南室自闔其戶寂乃徐命弟子曰速聲鐘一行已滅度左右疾走視之瞑坐息絕矣帝親製碑官為建塔銅人原<span class='corr'>諡</span>曰大慧禪師</p>
</div>
<div class='div-other'><a id='mulu86' />
<p class='h3'>從諗</p><p style="margin-left:0em;text-indent:2em">從諗青州臨淄人童稚之歲孤介弗群初投本州龍興寺從師翦落尋往嵩山琉璃壇納戒師勉之曰聽習於經律但染指而已聞池陽願禪師道化翕如諗執心定志鑽仰忘疲後於趙郡開物化迷大行禪道以真定帥王氏阻兵封疆多梗朝廷患之王氏抗拒過制而偏歸心於諗諗嘗寄麈拂上王氏曰王若問何處得此拂子答道老僧平生用不盡者物凡所舉揚天下傳之號趙州法道語錄大行為世所貴也</p>
</div>
<div class='div-other'><a id='mulu87' />
<p class='h3'>崇珪</p><p style="margin-left:0em;text-indent:2em">崇珪姓姜氏郟城人家素業儒天寶中父故早孤遂議出家年十八遊南嶽淹留數載居棲霞寺經業蔚通道聲洋溢會賛皇李公德裕廉訪是邦延諸慈和寺久之珪曰吾有幽憂之疾非是居侯藩聚落之人也明歲遂行抵嵩山居於嶽寺太和戊申歲洛中亢陽唯嵩下多雨或謂為珪之德能動龍神也開成元年賛皇公攝<span class='corr'>冢</span>宰請珪於洛住龍興寺兩京問道參學之士多從之遊釋望益隆矣忽告眾訣別入方丈而滅年八十六白侍郎為撰塔銘云</p>
</div>
<div class='div-other'><a id='mulu88' />
<p class='h3'>恒政</p><p style="margin-left:0em;text-indent:2em">恒政姓周氏平原人少入鄉校業儒殊不嗜書籍或見佛經輒躭味不捨後就本州延和寺出家問道於嵩少受誦經法精專戒律尋入太一山中由行風教學人螘慕太和中文宗皇帝酷嗜蚌蛤沿海官吏先時遞進人亦勞止一日御饌中盈盤而進有擘之不開者俄變為菩薩形梵相克全莊嚴可敬遂致於金粟檀香合以錦覆之送興善寺宣問群臣斯何瑞也相國李公德裕奏曰臣唯知聖德昭應若問佛理聞終南山有恒政禪師當知之乃詔而問焉政曰物無虛應此乃啟沃陛下之信心耳經云應以此身得度者即現此身而為說法也帝曰菩薩身已見未聞說法政曰陛下覩此為常非常耶信非信耶帝曰奇事烏得不信政曰陛下已聞說法了帝大恱敕天下寺院各立觀音像奉之政累辭入山宣住聖壽寺至武宗即位忽入終南或問其故曰吾避仇也年八十七卒未久有廢教之敕政之先見若合符節焉</p>
</div>
<div class='div-other'><a id='mulu89' />
<p class='h3'>華嚴</p><p style="margin-left:0em;text-indent:2em">華嚴和尚學於神秀禪師謂之北祖嘗在洛都天官寺弟子三百餘每日堂食齊集有夏臘者道業高而性褊時因臥疾不赴會一沙彌欲上堂無鉢向臘借之臘堅不與沙彌懇求再三臘乃借之曰吾愛鉢如命儻有損同殺我也沙彌持鉢矜持太甚食畢下堂誤蹴碎之沙彌惶懼遂至臘所長拜謝過臘大呌曰汝殺我也怒甚病亟遂死後華嚴於嵩山嶽寺與眾講經沙彌亦在列忽聞山谷聲震華嚴遂隱此沙彌於背後須臾見一大蛇長七八丈直入寺來努目張口左右駭欲奔華嚴戒令勿動蛇升階睥睨若有兩求華嚴喝云住蛇至座前遂俛首閉目華嚴以錫杖叩其首曰既明㝛業今當迴向三寶傳令諸僧齊聲念佛與受三歸五戒蛇乃宛轉而去時夏臘弟子亦在列華嚴謂曰此蛇汝師也修行累年合證果位為臨終時惜一鉢嗔怒不化遂至此適來欲殺此沙彌耳若殺之當永墮大地獄無出期也賴吾識破與受禁戒今當捨此身矣汝往尋之弟子尋蛇十里之外所過草木開靡皆如車路至㴱谷間已死矣歸白之華嚴曰伊今已受生在裴郎中宅作女年十八當亡即卻為男然後出家修道裴即我門徒汝可入城為我省問之其女今已欲生而甚艱難汝便可救之弟子受命至裴家郎中出見神色甚憂云妻欲產已六七日不下柰何僧曰某能救之遂令於堂門外淨牀席焚香擊磬呼和尚者三夫人安然而產一女後果十八而卒</p>
</div>
<div class='div-other'><a id='mulu90' />
<p class='h3'>藏奐</p><p style="margin-left:0em;text-indent:2em">藏奐姓朱氏蘇州華亭人為兒時嘗墮井有神人接持而出丱歲出家禮道曠禪師及弱冠詣嵩嶽受戒母喪用儒禮守制廬墓三年由此顯名尋遊方訪道復詣五洩山遇靈默大師一言辨析旨趣符合會昌中釋道幾滅已而復盛洎周洛再搆長壽寺敕度奐居焉時內典焚毀奐從煨燼中手緝散落實為大藏尋南海楊公收典姑蘇請奐歸於故林以建精舍大中十二年鄞水檀越任景求捨宅為院迎奐居之時有剡寇鼓眾作亂執兵晝入奐瞑目宴坐了無懼色盜異之叩頭謝過寇平州奏其事改額為棲心寺以旌之數年禪望大著徒眾雲集奐學識泉涌指鑒岐分詰難排<span class='corr'>疑</span>之眾攻堅索隱之士皆立褰苦霧坐泮堅冰一言入神永破沈惑咸通七年秋八月預命香水剃髮謂弟子曰吾七日在矣及期而滅焚化之日異香凝空遠近郁烈獲舍利數千粒其色紅翠弟子詣闕請<span class='corr'>諡</span>奉敕易名曰心鑑塔曰壽相初任生將迎奐人或難之對曰治宅之始有異僧令大其門云二十年後當有聖者居之比奐至止果二十年矣</p>
</div>
<div class='div-other'><a id='mulu91' />
<p class='h3'>惟寬</p><p style="margin-left:0em;text-indent:2em">惟寬禪師衢州祝氏子年十三出家初習毗尼修止觀後參大寂乃得心要貞元中止嵩山少林寺僧問如何是道寬曰大好山曰學人問道師何言山寬曰汝秪識山何曾達道元和初詔至闕下白樂天問曰既曰禪師何以說法寬曰無上菩提者被於身為律說於口為法行於心為禪其致一也譬如江淮河漢在處立名名雖不一水惟無二律即是法法不離禪云何於中妄起分別曰既無分別何以修心寬曰心本無損傷云何要修理無論垢與淨一切勿念起曰垢即不可念淨無念可乎寬曰金屑雖珍寶在眼亦為病曰無修無念何異凡夫寬曰凡夫無明二乘執著離此二病是為真修真修者不得勤不得忘勤即近執著忘即落無明此為心要也又僧問道在何處寬曰秪在目前曰我何不見寬曰汝有我故所以不見曰我有我故即不見和尚還見否寬曰有汝有我展轉不見曰無我無汝還見否寬曰無汝無我阿誰求見元和十二年二月就化<span class='corr'>諡</span>大徹禪師</p>
</div>
<div class='div-other'><a id='mulu92' />
<p class='h3'>允文</p><p style="margin-left:0em;text-indent:2em">允文字執經姓朱氏秀州嘉禾人九歲父亡其家捨文奉佛師授維摩法華二經敏速之性再稔皆通或戲問文曰爾出家之後擬營何事業乎率然對曰當陟蓮華臺而作獅子吼或誚之曰耆㝛前敢爾或曰志欲得大此兒將來未易測也至十六歲削髮投嵩山臨壇大德遠和尚受法時年二十三矣後就中京攻相部律宗并中觀論補衣分衛寒燠四周既扣義門遂入師室玄樞律範尤見精微太和五年返故鄉後聞錢塘天竺寺講大涅槃經蔚為勝集文往學焉歷住越嘉祥寺復移靜林寺專以涅槃宣導四方屬武宗澄汰例被搜揚晝披縫掖夜著緇縵罔虧僧行唯逭俗譏大中伊始復振空門重整法儀乃隸名開元寺寺之耆舊命講律乘詞高理暢學者宗之中和二年六月長逝享齡七十有八遺言不許封樹慕白傳自作誌預著方墳銘藏於篋笥門人懷益因尋閱文籍見而悲咽遂從先師之志建小塔焉</p>
</div>
<div class='div-other'><a id='mulu93' />
<p class='h3'>彥暉</p><p style="margin-left:0em;text-indent:2em">彥暉姓孫氏陽武縣人少時聞父讀金剛般若瞪目凝聽若有悟者其家內嘗齋僧磬梵俱作暉於簾幕之下合掌欣然年十五隨師學法後於嵩山少室寺受大戒隸習毗尼尋討內典皆能洞達且曰為善不同同歸乎治治則戒定慧也入聖機械此三治性之極致也洛都先達無不推伏暉三衣之外百一之資量足而供更無餘長所行慈忍匪事䂓求不畜門徒惟勞自<span class='corr'>己</span>勤勤化導默默進修是故南燕之人號為佛子焉初寄明福寺講百法論四方英士雲合景從精研論席鑽仰經宗其間碩學兼才故分為上下十惡反其詞以善之上十惡則洞閑性相高建法幢宗因喻三立破無滯下十惡則學包內外吟詠風騷擊論談經聲清口捷讚揚梵唄表白導宣蓋立題分目皆門弟子為之乃極才能之際云暉因明百法論各講百許徧出弟子一百五十餘人著鈔曰滑臺盛行於世乾化元年秋八月以壽終</p>
</div></div>
<div class='div-other'><a id='mulu94' />
<p class='h2'>五代</p>
<div class='div-other'><a id='mulu95' />
<p class='h3'>貞峻</p><p style="margin-left:0em;text-indent:2em">貞峻姓張氏鄭州新鄭人唐張果先生之裔孫髫齡不弄年十四投相國寺歸正律師出家丰神俊朗資稟穎悟未幾遂諷徹淨名仁王諸經計數萬言時同儕戲之曰汝是有腳經笥也峻遜讓而已及削染為僧十八升論座後於嵩山會善寺戒壇院納法因棲封禪寺今號開寶律院學新章律疏二十三策名講授長大順二年相國寺災樓閣廊殿四百餘間都為煨燼時寺眾惶惶莫知投跡或曰如請得峻歸寺寺可成矣乃相率往今開寶堅請峻歸充為上座前後數載寺遂重新視舊增華焉又請為新章宗主復開律講僧尼弟子日有五十餘人執疏問難峻之戒行冰雪相高暑未見裸寒止於袷食惟知量以清約而終為後唐同光二年也</p>
</div></div>
<div class='div-other'><a id='mulu96' />
<p class='h2'>宋</p>
<div class='div-other'><a id='mulu97' />
<p class='h3'>報恩</p><p style="margin-left:0em;text-indent:2em">報恩禪師黎陽劉氏子世皆碩儒師未冠舉方略擢上第後厭塵境請於朝乞謝簮紱為僧上從其請遂游心祖道至投子未久即悟心要子曰汝再來人也宜自護持辭謁諸名㝛皆蒙印可丞相韓公縝請開法於西京少林未幾大洪革律為禪詔師居之參禪說法機辯雲湧一日問諸人要識達磨祖師麼乃舉手作捏勢曰達磨鼻孔在少林手裏若放開去也從教此土西天說黃道黑欺胡謾漢若不放過不消一捏有人要與祖師作主便請出來與少林相見還有麼良久曰果然上堂拈起拄杖曰昔日德山臨濟信手拈來便能坐斷十方壁立千仞直得冰河熖起枯木花芳諸人若也善能橫擔竪夯徧問諸方苟或不然少林倒行此令去也隨擊禪牀一下其傳授議論詞多隱怪狀多奇詭皆此類也又一日忽拈起拄杖曰穿卻德山鼻孔換卻臨濟眼睛掀翻大海撥轉虛空且道三千里外誰是知音於斯明得大似杲日照天苟或未明不免雲騰致雨卓地一下又嘗設百問以問學者其略曰假使百千刼所作業不忘為甚麼一稱南無佛罪滅河沙刼又畫一圈曰森羅萬象總在其中具眼禪人試請甄別又上堂拈起拄杖曰看看大地雪漫漫春來特地寒靈峰與少室料掉不相干休論佛意祖意漫謂言端語端鐵牛放去無踪跡明月蘆花君自看乃卓拄杖下坐<span class='note-inline'>(報恩禪師有答張商英論三教書玅徹義理不能盡載見五燈會元集)</span></p>
</div>
<div class='div-other'><a id='mulu98' />
<p class='h3'>慧昭</p><p style="margin-left:0em;text-indent:2em">慧昭禪師河東絳人母娠合掌而生人謂㝛世僧也少年尚武輕財重義里中有闘而直者將敗遂佐之為吏所執逃之永安昭孝院為僧終不言其姓叩之則曰㓜孤不知吾第姓佛耳日誦經文數千言元豐三年結侶遊方禮法王寺冲禪師參究言下便契強記博聞為禪流所宗朝廷賜紫袈裟號慧昭大師政和七年晝夢有異作頌曰緣生二十八地水火風別夢覺向誰言三春花雨雪遂奄然而逝</p>
</div></div>
<div class='div-other'><a id='mulu99' />
<p class='h2'>金</p>
<div class='div-other'><a id='mulu100' />
<p class='h3'>教亨</p><p style="margin-left:0em;text-indent:2em">教亨禪師號虛明濟州任城王氏子生有奇瑞早歲出家從寶公法席參證頓解真宗越逸流輩道譽大彰寶公遂記別曰吾謾汝不得也諸方知師得法懇求出世師亦知緣至輒往應命五坐道塲嵩山之戒壇韶山之雲門鄭州之普照林溪之大覺嵩山之法王知河南府國公石揀仲溫以少林虛席請師繼之居無何師復引去徜徉嵩少間者數年興定<span class='corr'>己</span>卯秋七月十日謂眾曰汝輩各宜著力忽索筆書頌詞理奧不可曉其末後句云咦一二三四五六七堅坐不動而逝</p>
</div></div>
<div class='div-other'><a id='mulu101' />
<p class='h2'>元</p>
<div class='div-other'><a id='mulu102' />
<p class='h3'>福裕</p><p style="margin-left:0em;text-indent:2em">福裕自號雪庭太原文水張氏子九齡入學日了千言鄉閭稱曰聖小兒㓜遭世變煢然無依道逢老比丘勸以學佛曰能誦法華足矣裕曰佛法止是乎比丘異之與偕謁休林古佛於仙巖曰此龍象種也即為祝法授具歲在乙巳世祖潛邸慕其名德命住少林憲宗命總領釋教授都僧省之符至庚申歲世祖踐祚因論辨偽經馳驛以聞火其書乃賜光宗正法大禪師之號時萬壽祖席無可當之者眾請裕主之既老倦於接納仍歸栖嵩陽未久示微疾書偈告終壽七十三有弟子千餘人裕之住世也剛果英毅風神閒敞三閱藏典俱能成誦誘掖後學無倦色通群書善翰墨吟詠提唱普說幾十萬言播在叢林云㓜時與雙谿廣公同執事者七年遊方來燕親炙萬松師又十年始終萬壽又十四年道益隆名益著學者日益廣其住少林也萬松實為之主屬嵩少煨燼之餘暫憩緱氏之永慶已而興仆起廢訓徒說法施者如丘山來者如歸市嵩陽諸剎金碧一新洛陽白馬經筵不輟皆裕力也世以興復嵩寺功比開山謂之祖師再出世非虛語矣皇慶元年贈大司徒追封晉國公</p>
</div>
<div class='div-other'><a id='mulu103' />
<p class='h3'>緊那羅</p><p style="margin-left:0em;text-indent:2em">緊那羅者西天菩薩也至正初忽有一僧至少林蓬頭裸背跣足止著單裩在廚中作務數年慇勤負薪執爨朝暮寡言暇則閉目打坐人皆異之而莫曉其姓名至十一年辛卯三月二十六日潁州紅巾賊率眾突至少林欲行刼掠此僧乃持一火棍而出變形數十丈獨立高峰賊眾望見驚怖而遁僧大呌曰吾緊那羅王也言訖遂沒人始知為菩薩化身也眾感其德為塑像寺中遂為少林護伽藍神至今靈異<span class='note-inline'>(按傳燈錄隋開皇中天台顗禪師居荊州玉泉山有神通謁稱蜀前將軍關羽以戰功廟食此山聞師欲營精藍願庀役事七日而成捷出神功事聞於朝敕封玉泉山護伽藍神今天下寺院皆塑關像蓋始諸此獨少林以緊那羅代也)</span></p>
</div></div>
<div class='div-other'><a id='mulu104' />
<p class='h2'>大明</p>
<div class='div-other'><a id='mulu105' />
<p class='h3'>徹空</p><p style="margin-left:0em;text-indent:2em">徹空和尚法名本原籍順天大興人父寓洛陽本生於正統丙寅有文在手成慈字少時祝髮洛之福先寺禮貞公為師貞公沒本回家業儒三年經史皆通復入寺師詠公晝習釋典夜溫儒書寒暑無間如是又三載豁然貫通天順中下令僧未度者還俗本復歸家父母議擇婚配辭之成化丙戌始請度為真僧矣久之參定國寺從公無方知識授禪學得曹洞真宗從公遂將僧伽黎印證法語手卷並拂塵悉以付之時本年方二十有五也壬辰春入檀榆山三載閉關習靜時蝗蝝徧野惟本菴地禾稼蔚然夏中亢旱居民瓣香叩請本出山為禱雨即大降洛陽僧俗力舉於郡請視僧篆本辭之有詩云松窻竹戶影沈沈名利塲中寄好音許大乾坤今古事秋雲幾片掛疎林未幾從公來住少林本隨侍執巾拂三載是冬少林主席者禮請開堂演法本陞座垂語機辯颷馳四眾歎服後乃遨遊吳楚江湖之間十有餘秋法幢高建遠播宗風弘治辛亥還山復入少林安禪與座者五十三員就食者幾千餘眾旬日後禪堂中外金光燭天三日方息俄供廚泉竭本隨禱而泉湧明年遂主福先寺本以高僧兼工詞賦請詩千文者戶外之屨常滿壬申秋陞為都綱總領一郡釋教預營壽藏於少林之西尋以壽終</p>
</div>
<div class='div-other'><a id='mulu106' />
<p class='h3'>文載</p><p style="margin-left:0em;text-indent:2em">文載別號月舟北畿通州人父清早歲無子嘗禮事廣濟寺白菴禪師受戒發願曰若生子必命出家至景泰甲戌臘月十日夜清夢一僧入室而載生童稚時或結草為菴或聚沙為塔或塑泥為像或撮土為香或采花為供戲作種種佛事人皆異之九歲入鄉校讀儒書輒了了十三父謂之曰昔我有誓言今捨汝為佛子便當割恩愛也載曰為佛子者云何父曰讀佛之書行佛之道超三界利四生奚啻九族蒙庇也載欣然曰唯遂禮白菴落髮年二十游虎林登昭慶方等之壇受大乘具足之戒三載北還閉門不出日習靜業因閱萬松評唱疑其葛藤潛心久之忽自省曰曹洞宗風大播天下有織錦回文之玅非鍼線細密盤旋轉折立觸當頭者不能與伊作主也遂幡然出關參扣少林三周寒暑朗然大悟乃復北還徧歷京師諸大禪席弘治中住白塔精舍閱大藏經衣不解帶暇則流覽群書以資宏博正德改元少林諸徒以寺久無主舉載名請於祠部三辭不獲乃束裝而南住持少林十六載門人以千計闡宗猷輝祖教令譽赫隆不踁而走四裔也至嘉靖甲申年七十三示寂</p>
</div>
<div class='div-other'><a id='mulu107' />
<p class='h3'>匾囤</p><p style="margin-left:0em;text-indent:2em">匾囤禪師者號無空取派曰悟頓禹州陳氏子也年踰二十忽辭父母求出家父母曰此兒引舌過鼻非常人相任其去也乃投少林寺禮梵僧喇嘛為師掛搭三年一日跪於師前請求法名師曰道本無形何名之有禪師曰三世諸佛皆有名號弟子安得獨無師授以心經讀至五蘊皆空豁然大悟曰身尚是幻何處求名一日手編大囤於師前師指曰匾囤是汝名也答曰既名匾囤內也無空師曰教外別傳方契此語一日辭師至中條山修行三月有餘忽自惟曰善財童子向南方參見五十五人歷百一十城莊嚴妙行今住此山中獨善其身者好直造神仙耳去之後到峨嵋絕頂結茆以居一日見阿彌陁佛手執大彌陁經一部曰藏內有經藏外全無付授與汝廣令傳化禪師遂飛錫周流㝢內徧蹈九州後到京都遇御馬監中貴張暹等待以師禮卜吉祥菴居焉前後印造大彌陁經若干藏未幾復返少林嘉靖四十二年去少林再之峨嵋山欲以終老行至夔州江中曰道曠無涯逢人不盡登岸端坐而逝祥雲結頂身如金色徒孫普明等曰少室吾師發身之地乃歸骨焉建塔葬之</p>
<p style="margin-left:3em">予少不肯讀佛書然亦不至如种名逸裂經作幛自領縣嵩下歲以趨府或候客常十餘過少林兀坐松隂輒命僧取大藏二三函置几上覽竟乃去不竟則於輿中卒業以為常今既五載覺有少入嵩書之役予手自纂錄名僧自此中得正果者共若而人不敢謂即佛亦庶幾佛之徒也又有名存事亡者如唐之普寂宋末之萬松輩方策既無所考耆㝛亦無所傳難免遺珠之歎矣噫寺因達磨得稱祖庭達磨不立文字終日壁觀今乃講頌唱繁律儀近於史矣至於習戈棒演攻刺近於兵矣又甚而高堂室華器御近於宦矣佛教中衰莫此為甚遐想前哲能不大息云</p>
</div></div><p style="margin-left:12em">門人<span class='note-inline'>(高亮　郭國器)</span>校字</p>
</div>
<p class='juan'>嵩書卷之九終</p>
</div><!-- end of div[@id='body'] -->
</body></html>