<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>嵩山少林寺輯志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu977' />
<p class='juan'>嵩書卷之十八</p>
<div class='div-other'><a id='mulu978' />
<p class='h1'>韻始篇七</p>
<div class='div-other'><a id='mulu979' />
<p class='h2'>古今諸賦</p>
<div class='div-other'><a id='mulu980' />
<p class='h3'>懷舊賦<span class='note-inline'>(有序)</span></p><p class="byline">晉潘岳<span class='note-inline'>(散騎侍郎)</span></p><p style="margin-left:3em">余十二而獲見於父友東武戴侯楊君始見知名遂申之以婚姻而道元公嗣亦隆世親之愛不幸短命父子凋殞余既有私艱且尋役于外不歷嵩丘之山者九年于茲矣今而經焉慨然懷舊而賦之曰</p>
<p style="text-indent:2em" class="lg-abnormal"><div class='lg-row'>啟開陽而朝邁濟清洛以徑渡晨風凄以激冷夕雪暠以掩路轍含水以滅軌水漸軔以凝沍塗艱屯其難進日晼晚而將暮仰晞歸雲俯鏡泉流前瞻太室傍眺嵩丘巖巖雙表列列行楸既興慕於戴侯亦悼元而哀嗣墳纍纍以接隴栢森森以攢植何逝沒之相尋曾舊草之未異余總角而獲見承戴侯之清塵名余以國士眷余以嘉姻自祖考而隆好逮二子而世親歡携手以偕老庶報德之有鄰今九載而一來空館閴其無人陳荄被于堂除舊圃化而為薪步庭廡以徘徊涕泫流而霑巾宵展轉而不寐驟長歎以達晨獨鬱結其誰語聊綴思於斯文</div>
</p></div>
<div class='div-other'><a id='mulu981' />
<p class='h3'>山呼萬歲賦</p><p class="byline">唐張仲素<span class='note-inline'>(中書舍人)</span></p><p style="text-indent:2em" class="lg-abnormal"><div class='lg-row'>天作太室巍乎蒼蒼立極正位含精降祥惟漢武之肇祀聞嘉言之孔彰告盈數以不忒鬱希聲之載揚于時五輅既臻千官畢會望嶄巖之絕壁升縹[緲-目+耳]之華蓋排羽衛於山前刻金石於天外諒精誠之至感致天地之交泰於是騰洪音流翠靄始則數乎雷殷終不因於地籟惟天祚聖谷得一而盈惟嶽降神聲至三而大夫其登封則千古是追峻極而四方是維瑞載光於漢史德且詠於周詩動合休徵有異坻頺之震響合靈祀且殊大塊之噫是時也百神受職萬靈獻功霽山霧收山風福穰穰於宇內聲隱隱於封中且啟迪之微延洪是表因勒成而響答殊卜祝之占兆憑乎物隱石言之不臧錫自天歎夢齡之尚少懿乎脗合散乎絪縕邈崇丘之□□伊仰止而敷聞掩龜格與鳳降軼神光與慶雲獨得乎數千百祀何慙於七十二君稽彼眾山咨夫四嶽或泥金於杳靄或瘞玉於綿邈封並聞夫再三響未效於清濁方今文物芬郁寰瀛廓澄我后堯讓謙勤夙興<span class='corr'>己</span>固如山之壽式當如日之升所以下臣獻頌望翠華之是登</div>
</p></div>
<div class='div-other'><a id='mulu982' />
<p class='h3'>測景臺賦</p><p class="byline">唐范榮</p><p style="text-indent:2em" class="lg-abnormal"><div class='lg-row'>大聖崇業萬象潛通據河洛之要創造化之功建以黃壤亘以紫宮右輔伊闕左連轘嵩銀臺比而可擬瀛壺方而詎同掩扶桑於日域包蓬萊於海濛式均霜露之氣以分天地之中於是仰玄穹之文俯黃壤之里下壓坤德上羅乾緯垂刑象物既不假於銀衡司刻探玄何必邀於銅史其細也難究其妙也若此斯豈光隂而若易從且夫聖不可測道實兼致天地與能幽靈必契囊括眾巧網羅群藝自然而來疇能比計今來古往時移道替滋歲月以成朽覺風塵之漸異人有代兮俗疑沒地有形兮□無制零落空階莓苔被砌但覺蕭條頹墉迤邐高阜荒凉寒城蕪蘙攀聖迹而難企感吾徒而流涕猗歟成周系聖纂極君少臣政流言更逼自陜卜洛其儀不忒公敷其化人盡其力惠而不費功成事息欽聖德之微奧豈賦者之能識</div>
</p></div>
<div class='div-other'><a id='mulu983' />
<p class='h3'>少室山三十六峰賦<span class='note-inline'>(有序)</span></p><p class="byline">宋樓异<span class='note-inline'>(登封令)</span></p><p style="margin-left:3em">余少聞洛邑之盛在唐宋為東西都而山川形勝之富視他州為傑觀昔韓退之白樂天見於歌詩形容勝槩有詠歎不絕之意後歐陽文忠與梅謝諸賢相繼為僚友數遊嵩少間至今以為美談余幸以不敏得令嵩高縱觀諸境未有過少室者而巉巖聳拔乃在戶牗間朝夕愽望歷歷可數因作三十六峰賦以自廣非敢竊比古詩之流云</p>
<p style="text-indent:2em" class="lg-abnormal"><div class='lg-row'>伊浮雲之公子兮訪道於林丘而棲神於巖谷超然有遊方之志兮乃東升於岱頂而西謁於華麓雖衡陽之南兮與夫恒山之北靡不窮探歷踐兮游心而騁目獨怡然而忘歸兮內欣然而自足忽御風而行兮排空濛而造中域徐睥睨以四顧兮意恍惚而有失遭嵩高之丈人而問津兮曰游四方而真有得何高之不登兮何危之不陟今乃四望兮岌然而聳峙雄柱天綱兮橫亘於地軸連絡偃覆兮龍盤而虎伏雖華以九而巫以十二兮未覩奇峰之六六丈人放杖而笑兮秋水方至而河伯自溢子烏覩海若之難匹兮獨不聞中天之少室其高則嶢屼崷崪崟岑鬱岪兮十有六里而疊有十八其㴱則環紆縈繞盤紏紛錯兮上方十里而周圍一百包嵩陽以作鎮兮截轘轅以為郭眷歌山之所聞兮觀舞水之所樂其上則有嘉禾甘果兮神芝與仙藥石柱若承露之盤兮帝休若楊枝之葉石指所滴兮飲之可以長上古玉膏在巔兮服之可以揖羽客雲母之井兮寶所聚光明之穴兮晝所鑠一丈之鍾乳兮可餐千歲之資糧兮不絕其中可避兵水之災兮自有經書之愽其神異則玉女爛織錦之文兮金人迷白露之落雲洞警時聞之鐘兮石井泣哀鳴之鶴王子晉環之以為疊兮阿育王寶之以為塔此皆公子之所未知兮而丈人之所安宅丈人曰名生於實兮義設於適子知其一兮未知其二子識其外兮未識其內是徒知六六之所有兮而烏覩六六之名義東朝嶽祠儼百神兮西望洛邑鬱千宮兮太陽少陽山之明兮石城石笋天所形兮檀香丹砂寶所鍾兮鉢盂香罏狀所肖兮連天紫霄勢之窮兮羅漢七佛像設留兮靈隱來仙洞府㴱兮清凉寶勝梵剎標兮瑞應瓊壁祥光紛兮紫蓋翠華煙靄凝兮藥堂紫薇花草靈兮白道天德名字偉兮卓劍白雲形實紀兮金牛明月色像起兮凝碧迎霞天光聚兮玉華寶柱金石瑩兮繫馬白鹿神仙眾兮此則六六之名義兮而未覩六六之景氣丈人曰方春陽之盎盎兮燒痕蕪而青青紛紅紫之繡錯兮引百囀之幽禽雄樓傑觀兮切星辰而上侵玉仙神女兮乘輜軿而下征朱明草木之扶疎兮蔽大明之午升山椒雲氣之冉冉兮若復甑而鬱蒸忽雨聲於天外兮勢翻盆而倒傾惟紫芝與黃鶴兮舞長空而產英金飇之警葉兮山空落石若仙人之<span class='corr'>鍛</span>聲夜月白而風冷冷兮玉笙清徹而彌聽暨玄隂林柯之脫盡兮山形瘦而骨稜稜氷雪橫積于千仞兮玉龍飛而白虎亭亭惟四時之出沒變態兮顯晦隂晴不可得而盡名豈得仰觀俯聽自辰及酉應接之不暇兮以盡朝昏此雖丈人之所不能形容兮而豈公子之所可預聞丈人曰穾兀撑空兮千變萬狀山經地志兮不可究量或背若相戾兮或靣若相向或竦若相鬪兮或揖若相盻或散若相忘兮或聚若相訪或後者若和兮而前者若唱或卑者若下兮而尊者若上或喜兮若相攜或怒兮若相抗或若秦晉兮相匹或若楚越兮相望或聳瘦兮若峨冠或臃腫兮若挾纊或蹲伏兮若駝虎或崇聚兮若甕盎或威嚴兮若壯士或勇猛兮若驍將或决驟兮若風馬或浮空兮若船舫或若遊郊原兮累丘墳而包柩槨或若入宗廟兮紛豆豋而鬱秬鬯戢戢兮森劍㦸落落兮列屏障勢領略兮斷而還連狀容與兮宛而復壯超然若三十六天兮神仙之洞宅姹然若三十六宮兮妃嬪之游燕昂霄聳壑冠佩悠兮泉飛霞傾爵斚流兮天闊星熒玉枰成兮松篁瑟瑟鈞天迎兮嬌雲曲月鬢眉新兮煙斜霧蒸龍麝焚兮霞舒霓卷舞袖張兮雷霆轟轟宮車還兮言未及而公子頹然如醉兮灑然如醒非丈人無以藥之使瘳兮刮之使明僕未能窮茲山之勝踐兮究茲山之曜靈請執杖屨兮以從後塵</div>
</p></div>
<div class='div-other'><a id='mulu984' />
<p class='h3'>太室二十四峰賦<span class='note-inline'>(有序)</span></p><p class="byline">明曹璉<span class='note-inline'>(河南按察僉事)</span></p><p style="margin-left:3em">按白虎通云嵩山者中央之嶽獨加高字者以其居四方之中而又高且峻也故詩曰崧高維嶽峻極于天此之謂歟山有二十四峰皆遠近齊高無低昂之態有凝重之勢誠非天下山川比予因駐節騁目乃併志其名于左方以自適奚敢擬諸古賦云其辭曰</p>
<p style="text-indent:2em" class="lg-abnormal"><div class='lg-row'>維登封之堙墟當胚腪之正中聳嵩高之嶄絕屹千仞而穹窿託扶輿以正基應房㝛以曜空結根彌於崑崙直指超乎崆峒靄輪囷之繚繞迎曦馭之曈曨匪嵯峨之莫測抑迢遙之難窮控齊梁之渺渺襟河洛之溶溶俯首陽之隱隱超太行之重重回盤嶮巇奔突巃嵸峻極形於周雅配天始於唐封彼岱華衡恒之四嶽各分鎮於南北西東此則茲山之勝槩冠古今而獨雄也其為寶藏也則金砂之璀璨璞玉之璘㻞表中原之異產充上國之奇珍其為靈蹤也則石室據其陽天池在其頂敞金剎於少林閟瑤宮於真境其為品彚也則凡根荄之屬飛走之群時涵時育以萃以榮超乎閬苑之蓊鬱甲乎靈囿之縱橫是雖博物之張華無以辨其類洽聞之郭璞曷能究其名也若夫豐隆停震飛簾捲霽嵐光浮漢林影篩日班二十四峰之駢羅脫瑤簪於螺髻肖迸筍之巑屼侔列㦸之排立卓乎彩筆書空而作軸儼乎玄圭平水而初錫聳乎蟠虬昂角而崢嶸矯乎驚鵬垂翼而奮擊高低起伏遠近濃麗鄙羅浮三百里之磅礡陋武夷五千丈之崒嵂彼巫峰之十二匡廬之五老又奚可比而儔擬而匹也予嘗駕天風遊玉柱訪青童攀玉女尋子晉之奇蹤步老翁之幽趾捫虎頭而舒嘯憇黃蓋而徙倚面玉鏡之光芒盻三鶴之軒翥過遇聖之浮丘躡玄龜兮如砥駭臥龍兮之起雲間跨獅子兮之會仙侶覽鳳凰兮雝雝灑金壺兮墨泚瞻華蓋兮亭亭呼萬歲兮鼓舞挹玉人兮太白眺積翠獨秀兮延竚已而夕陽隱映而銜山歸鳥喧囂而投林蒼狗靉霴而四塞螮蝀泯沒而曳隂麕鹿相牽而呼友猨[狂-王+冗]聚嘯而長吟蟪蛄噪而鳴咽於菟嘷而蕭森斯時也予亦慓然而懼悚然而驚矯回首於盤谷遘一老而便輕冠高冠之岌嶪佩長佩之琮琤質銷鑠而灼約神杳眇而粹精歷玄冥之微徑乘間維而上征視倏忽而逾遠超寥廓於無聲欲從之而不可得乃托長歌而放情歌曰嵩山之谷兮虛明嵩山之泉兮澄清泉澄清兮可濯纓谷虛明兮彷彿蓬瀛追仙翁而邈乎難及兮聊徜徉而尋盟載歌曰嵩之山兮儲英嵩之神兮效靈神效靈兮海宇平山儲英兮俊駢生吾知申甫其復出兮又將為後徵</div>
</p></div>
<div class='div-other'><a id='mulu985' />
<p class='h3'>嵩山賦<span class='note-inline'>(有序)</span></p><p class="byline">明劉咸<span class='note-inline'>(河南按察僉事)</span></p><p style="margin-left:3em">五嶽惟嵩居天地之中而其峰巒之秀偉亦非他山之可及故古今騷人墨客往往見之歌詠予不自揣亦掇拾餘意而為之賦曰</p>
<p style="text-indent:2em" class="lg-abnormal"><div class='lg-row'>翳山阜之停峙切胚腪於玄黃諒凝形之有異故奠位而不常惟嵩高之為嶽獨穹窿而直方雖同列於下土實尊處乎中央右襟帶乎河洛左控制乎齊梁前屏列乎崆峒後幃障乎太行彼泰華衡恒之四鎮各東西南北於一方茲蓋造化者自然之功巧俾其與天地同一久長夫豈若是尋常之培塿而屑屑然與群峰較利於毫芒也哉觀其元氣淋漓靈根蟠結磅礡縈紆巇嶔嶻嶪質厚重而不遷勢蜿蜒而聯接量含洪而有容神昭貺而莫測萬象翕欻兮森羅四時光景兮明滅燁燁大士之瑞芝森森將軍之封栢猗猗九節之菖蒲粲粲三花之貝葉彼四萬八千丈之天台固僅能方其太室之三尖而根盤五百里之匡廬曾何足抵其少室之數疊若乃時和景霽天高氣清風生鶴唳日出雞鳴霞彩颺兮錦繡錯嵐光蕩兮圖畫呈於斯時也凌絕頂履崚嶒恍兮惚兮蓋不知此身之在人世而別有所謂崑崙之與蓬瀛也其或月暈星藏煙霏霧暗陽烏匿彩虹霓橫漢轟雷霆兮一聲分晴雨兮山半於斯時也挾天風遊汗漫窈兮閴兮亦不知此身之在人寰而又有所謂青城之與赤岸也雖然此特其朝暮隂霽之常態而未覩其倏忽變化之形容苟不究其所以則雖智者亦莫得而窮彼其兩室諸峰層出疊起不參不差無偏無倚在少室者三十有六在太室者二十有四或崒嵂而崔嵬或秀偉而妍媚或迤邐而婆娑或隱約而虧蔽或羅列如兒孫或比肩如兄弟或尊嚴如父師或卑猥如媵婢或瀟散如神人或俊拔如豪士或如蛟走而蚪蟠或如牛眠而馬駛或如理木之連枝或如芙蓉之並蔕或如舟楫之浮空或如兵車之趨市或如忠臣之赤心或如艷姬之高髻矯矯兮如飛而趐飄飄兮如行而止于于兮如醉而醒怡怡兮如悲而喜凡茲山之奇勝所可愛者如此然不指而稱焉則亦莫能默而識之矣故夫青童太白子晉浮丘玉人玉女會仙虎頭老翁遇聖兮相向黃蓋華蓋兮疊稠鳳凰鳴陽獅子號秋玉柱壁立玉鏡光浮三鶴積翠兮排闥萬歲獨秀兮凝眸臥龍起雲兮淨如洗金壺玄龜兮翠欲流此則太室勝槩之奇而天下之為峰者莫得而侔也若夫東朝嶽祠西望洛中白雲連天紫霄凝碧鉢盂丹砂之可觀香煙檀香之堪挹羅漢寶勝之可尋七佛靈隱之難覓太陽少陽之嵯峨石城石笋之屹立紫薇兮藥堂寶柱兮瓊壁來仙卓劒兮孤高翠華繫馬兮峻極紫蓋迎霞兮如丹玉華白道兮如[辟/王]明月清凉瑞應天德白鹿留形金牛現跡此則少室勝槩之奇而天下之為峰者又孰能與之敵也他如琳宮梵宇佛洞仙巖蝌蚪出而書見菡萏發而霜零龍潭隱靈物兮潛處天池通神水兮潺湲歷代封禪則有封祀之壇往來經行則有轘轅之關凡若斯之歷歷皆可考而班班者也至若名傳於今事出於古測景定於周公墜石疑於啟母御筆書於則天金蠶築於漢武隱有棄瓢之許由廉有洗耳之巢父道有奕棋之八仙佛有面壁之一祖出而重於世也則有索價之山人居而莫知其向也又有擣帛之仙女其他奇蹤燦然可數既不暇於細推亦無能為之悉舉也嗟夫拳石無情與時屯亨况非逢千載之景運抑安能得夫一時之謐寧惟聖皇之在上屢賜寵而賜榮崇嘉號兮以禮尊祀典兮以誠故嵩之德以之而益著嵩之神由之而益靈自今以往吾知大嶽之儲精必降申甫而再生于以列乎屏翰于以充乎帝廷俾海宇之臣子咸永樂於昇平則吾又當秉霜臺之白筆以專紀乎三呼之頌聲也</div>
</p></div>
<div class='div-other'><a id='mulu986' />
<p class='h3'>新增太室十二峰賦<span class='note-inline'>(有序)</span></p><p class="byline">傅梅</p><p style="margin-left:3em">合二室成一嶽太室實大於少室而峰之數殺焉前人傳之後人守之予所不平也領縣以來久欲增定嫌於妄作逡巡未敢暇日翻閱他書見盧鴻四銘有所謂雞鳴望都二峰者不在二十四峰之內始爽然有悟此山遺珠固多矣遂决䇿曉陟其巔自東而西一一相閱峰之秀出者不啻百也三日選汰僅取其十錫以佳名並盧所銘者得十二焉合之舊為三十六峰與少室均俾天下後世知中嶽實有七十二峰自今日始知我罪我俱不得辤於是作新增太室十二峰賦以明之其辭曰</p>
<p style="text-indent:2em" class="lg-abnormal"><div class='lg-row'>維茲中嶽巍煥神奇功參玄化德賛靈祇外方肇紀於禹貢嵩高載詠於周詩太室詳馬遷之史嵩丘見潘岳之詞望之渾淪而端整即之浩渺而嵬嶷層巒疊嶂兮崒嵂廣峽幽谷兮逶迤雲光霞彩兮燦爛零雨湛露兮淋漓珍禽怪獸兮盤旋奇花異木兮離披黃帝稱會神之所周公立測日之圭累朝崇祭享之廟歷代樹封禪之碑宮觀列仙真之府伽藍精戒律之儀乹坤資其鎮奠日月為之蔽虧此皆畧述其顯明之梗槩而未暇詳及於靈異之隱微也若與少室而比方實則難兄而難弟所並駕者外貌之高華所齊驅者中藏之㴱邃微有不同各極其致此雄偉而豐腴彼森削而秀麗此廣濶以能容彼挺拔以自異此如龍眠於海隅彼如鳳翥於天際此有大君穆穆之顏彼有羽客翩翩之氣欲論二山之大小必數諸峰以為對少室何為侈於三十六太室何為儉於二十四皆前人已錫之佳名實千古不平之怪事得非㠝岏者眼界之易[(冰-水+〡)*ㄆ]而漫衍者足跡之未至光豔者群情之所欣而醞籍者獨知之難覬乎昔賢既三緘於其口予也實百慮於其胸苟此案之不翻豈為政之至公况受命稱維嶽之主亦非局外旁觀者可同於是盡披千古之簡䇿對按百里之巃嵸劃然若天地不愛其寶而豁然疑鬼神隂牖其衷既獲畫圖於宋時之樓异復得刻銘於唐代之盧鴻始知世所傳者出靈跡之記於道藏而世所遺者[(冰-水+〡)*ㄆ]紀異之文於天中即僅存者之久秘悟見遺者之無窮况茲山也三臺夾於左轘轅輔於右熊山衛其前黃河界其後周遭足十舍之遙徑直亦千頃之厚環其外非再日不能旋穿其中豈刻期之可透峰之狀也實繁峰之名也未授或圍繞兮如屏或掩暎兮如袖或特立兮如笏或羅列兮如豆或臃腫兮如牛或軒翥兮如鷲或潔白兮如絲或華彩兮如繡或鋒穎如劍之卓或攢簇如輻之輳或平方如舟之橫或圓滿如釜之覆或綽約如女之遊或怒激如兵之鬬或倒懸如堂之垂或飛瀑如簷之澑千態萬狀廻合紛紜於今始見在昔杳聞予欲補偏於舊令兼之充廣於徵君刪庸纂異屏穢標芬東起西結域別區分首尾兩仍乎舊貫中間悉搆以新文僅取均嵩少之體未便超伯仲之群其目維何如左所云雞鳴朝氣昂也春震龍乘陽也懸練瀑布光也周道萬乘行也勝觀景物彰也石幔杖履藏也松濤喬木良也河帶美封疆也桂輪秋輝揚也立隼遠有方也觀香紀非常也望都鑒興亡也一一錫名歷歷在目新故相參作述遞屬古畧今詳人棄我錄若冀野市上駟之馬若鄧林伐隆棟之木若合浦采照乘之珠若崑岡剖連城之玉將綽然而任其有餘豈[舀*欠]然而憂其不足惟是吏事多棼暇晷常促勝具每停隻眼為局而欲斟酌山川進退陵谷狹小前人更制變俗籠千古於數行包大地於一掬是何異全豹為管孔之窺滄溟用蠡穴之矚片[糸*氐]裹司農之錢而一瓶貯太倉之粟也哉</div>
</p></div></div><p style="margin-left:12em">門人<span class='note-inline'>(劉湛然　袁嵩秀)</span>校字</p>
</div>
<p class='juan'>嵩書卷之十八終</p>
</div><!-- end of div[@id='body'] -->
</body></html>