<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>冠導阿毗達磨俱舍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'><span class='corr'>冠導</span>阿毗達磨俱舍論卷第七</p><p class="byline">尊者世親造</p><p class="byline">唐三藏法師玄奘奉詔譯</p><p class="byline">扶桑雒陽比丘旭雅編輯</p>
<div class='div-other'><a id='mulu20' />
<p class='h1'>分別根品第二之五</p><p>廣說因<span class='corr'>已</span>。緣復云何。頌曰。</p>

<div class="lg regular"><div class='lg-row'>說有四種緣　因緣五因性　等無間非後</div>
<div class='lg-row'>心心所<span class='corr'>已</span>生　所緣一切法　增上即能作</div>
</div><p>論曰。於何處說。謂契經中。如契經中說四緣性。謂因緣性。等無間緣性。所緣緣性。增上緣性。此中性者是緣種類。於六因內除能作因。所餘五因是因緣性。除阿羅漢臨涅槃時最後心心所法諸餘<span class='corr'>已</span>生心心所法。是等無間緣性。此緣生法等而無間。依是義立等無間名。由此色等皆不可立等無間緣。不等生故。謂欲界色。或無間生欲界色界二無表色。或無間生欲界無漏二無表色。以諸色法雜亂現前等無間緣生無雜亂。故色不立等無間緣。尊者世友作如是言。於一身中一長養色相緣不斷。復有第二長養色生不相違害故不可立等無間緣。大德復言。以諸色法無間生起或少或多。謂或有時復多生少。如燒稻稈大聚為灰。或時復有從少生多。如細種生諾瞿陀樹。根莖枝葉漸次增榮。聳幹垂條多所䕃映。豈不心所無間生時亦有少多品類非等。謂善不善無記心中。有尋有伺三摩地等。此於異類實有少多。然自類中無非等義。謂無少受無間生多。或復從多無間生少。想等亦爾。無非等過。豈唯自類前能為後等無間緣。不爾。云何。前心品法總為後品等無間緣。非唯自類。且於受等自體類中無少生多以說等義。唯執同類相續者。說唯自類有等無間緣。心唯生心受唯生受。乃至廣說若從無染無間染生。此染心中所有煩惱用先滅煩惱為等無間緣。如出滅定心還用先滅正入滅定心為緣故起。彼說非善。初無漏心應闕此緣而得生故。不相應行亦如諸色。雜亂現前故非等無間緣。三界及不繫可俱現前故。何緣不許未來世有等無間緣。以未來法雜亂而住無前後故。如何世尊知未來世此法無間此法應生。比過現法而現知故。傳說。世尊見從過去如此類業此類果生。是法無間生如是法。又從現<span class='corr'>在</span>如此類業此類果生。是法無間生如是法。如是見<span class='corr'>已</span>。便於未來諸亂住法。能正了達此法無間此法應生。雖如是知而非比智。由佛比類過去現<span class='corr'>在</span>因果次第。便於未來亂住諸法能現了達。謂未來世如是有情造如是業招如是果。是願智攝故非比智。若爾世尊未見前際。於後際法應不能知。有餘復言。有情身內有未來世果因先兆。是不相應行蘊差別。佛唯觀此便知未來。非要現遊靜慮通慧。若爾諸佛便於未來占相故知。非為現證。故如經部諸師所言。世尊舉意遍知諸法非比非占。此說為善。如世尊說。諸佛德用諸佛境界不可思議。若於未來無定前後次第安立。何故<span class='corr'>但</span>言世第一法無間唯生苦法智忍不生餘法。如是廣說。乃至金剛喻定無間。唯生盡智不生餘法。若此法生繫屬彼法要彼無間此乃得生。如芽等生要藉種等。然此非有等無間緣。諸阿羅漢最後心心所。何緣故說非等無間緣。無餘心等續此起故。豈不如是無間滅心亦名為意。後心無間識既不生應不名意。意是<span class='corr'>依</span>所顯非作用所顯。此最後心有所依義。餘緣闕故後識不生。等無間緣作用所顯。若法此緣取為果<span class='corr'>已</span>。定無諸法及諸有情能為障礙令彼不起。故最後心雖<span class='corr'>得</span>名意而不可說等無間緣。若法與心為等無間。彼法亦是心無間耶。應作四句。第一句者。謂無心定出心心所。及第二等二定剎那。第二句者。謂初所起二定剎那。及有心位諸心心所生住異滅。第三句者。謂初所起二定剎那。及有心位心心所法。第四句者。謂第二等二定剎那。及無心定出心心所生住異滅。若法與心為等無間。與無心定為無間耶。應作四句。謂前第三第四句為今第一第二句。即前第一第二句為今第三第四句。從二定出諸心心所望入定心中間遠隔。如何為彼等無間耶。中間不隔心心所故。如是<span class='corr'>已</span>釋等無間緣。所緣緣性。即一切法望心心所隨其所應。謂如眼識及相應法以一切色為所緣緣。如是耳識及相應法以一切聲。鼻識相應以一切香。舌識相應以一切味。身識相應以一切觸。意識相應以一切法為所緣緣。若法與彼法為所緣。無時此與彼非所緣。於不緣位亦所緣攝。彼緣不緣其相一故。譬如薪等於不燒時亦名所燒。相無異故。心心所法。如於所緣<span class='corr'>處</span>事剎那三皆決定。於所依亦有如是決定耶。應言亦有如是決定。然於現<span class='corr'>在</span>親附自所依。過去未來與所依相離。有說<span class='corr'>在</span>過去亦親附所依。如是<span class='corr'>已</span>釋所緣緣性。增上緣性即能作因。以即能作因為增上緣故。此緣體廣名增上緣。一切皆是增上緣故。<span class='corr'>既</span>一切法亦所緣緣。此增上緣何獨體廣。俱有諸法未嘗為所緣。然為增上故。唯此體廣。或所作廣名增上緣。以一切法各除自性與一切有為為增上緣故。頗有法於法全非四緣不。有謂自性於自性。於他性亦有。謂有為於無為。無為於無為。如是諸緣於何位法而興作用。頌曰。</p>

<div class="lg regular"><div class='lg-row'>二因於正滅　三因於正生　餘二緣相違</div>
<div class='lg-row'>而興於作用</div>
</div><p>論曰。前說五因為因緣性。二因作用於正滅時。正滅時言顯法現<span class='corr'>在</span>滅現前故名正滅時。俱有相應於法滅位方興作用。由此二因令俱生果有作用故。所言三因於正生者。謂未來法於正生位。生現前故名正生時。同類遍行異熟三種。於法生位作用方興。<span class='corr'>已</span>說因緣二時作用。二緣作用與此相違。等無<span class='corr'>間</span>緣於法生位而興作用。以彼生時前心心所與其處故。若所緣緣能緣滅位而興作用。以心心所要現<span class='corr'>在</span>時方取境故。唯增上緣於一切位皆無障住故。彼作用隨無障位一切無遮。<span class='corr'>已</span>說諸緣及興作用。應言何法由幾緣生。頌曰。</p>

<div class="lg regular"><div class='lg-row'>心心所由四　二定<span class='corr'>但</span>由三　餘由二緣生</div>
<div class='lg-row'>非天次等故</div>
</div><p>論曰。心心所法由四緣生。此中因緣謂五因性。等無間緣謂前無間<span class='corr'>已</span>生。非後心心所法。所緣緣者謂隨所應或色等五。或一切法。增上緣者謂隨所應各除自性餘一切法。滅盡無想二定由三除所緣緣。非能緣故。由因緣者。謂由二因。一俱有因。謂生等相。二同類因。謂前<span class='corr'>已</span>生同地善法。等無間緣謂入定心及相應法。增上緣者。謂如前說。如是二定心等引生礙心等起故。與心等<span class='corr'>但</span>為等無間。非等無間緣。餘不相應及諸色法由因增上二緣所生。一切世間唯從如上所說諸因諸緣所起。非自<span class='corr'>在</span>天我勝性等一因所起。此有何因。若一切成許由因者。豈不便捨一切世間由自<span class='corr'>在</span>等一因生論。又諸世間非自<span class='corr'>在</span>等一因所起。次第等故。謂諸世間若自<span class='corr'>在</span>等一因生者。則應一切俱時而生非次第起。現見諸法次第而生。故知定非一因所起。若執自<span class='corr'>在</span>隨欲故然。謂彼欲令此法今起此法今滅此於後時。是則應成非一因起。亦由樂欲差別生故。或差別欲應一時生。所因自<span class='corr'>在</span>無差別故。若欲差別更待餘因不俱起者。則非一切唯用自<span class='corr'>在</span>一法為因。或所待因亦應更待餘因差別方次第生。則所待因應無邊際。若更不待餘差別因。此因應無次第生義。則差別欲非次第生。若許諸因展轉差別無有邊際信無始故。徒執自<span class='corr'>在</span>為諸法因不越釋門因緣正理。若言自<span class='corr'>在</span>欲雖頓生而諸世間不俱起者。由隨自<span class='corr'>在</span>欲所生故。理亦不然。彼自<span class='corr'>在</span>欲前位與後無差別故。又彼自<span class='corr'>在</span>作大功力。生諸世間得何義利。若為發喜生諸世間。此喜離餘方便不發。是則自<span class='corr'>在</span>於發喜中既必待餘。應非自<span class='corr'>在</span>。於喜既爾。餘亦應然。差別因緣不可得故。或若自<span class='corr'>在</span>生地獄等無量苦具逼害有情。為見如斯發生自喜。咄哉何用此自<span class='corr'>在</span>為。依彼頌言。誠為善說。</p>

<div class="lg regular"><div class='lg-row'>由險利能燒　可畏恒逼害　樂食血肉髓</div>
<div class='lg-row'>故名魯達羅</div>
</div><p>又若信受一切世間唯自<span class='corr'>在</span>天一因所起。則為非撥現見世間所餘因緣人功等事。若言自<span class='corr'>在</span>待餘因緣助發功能方成因者。<span class='corr'>但</span>是朋敬自<span class='corr'>在</span>天言。離所餘因緣不見別用故。或彼自<span class='corr'>在</span>要餘因緣助方能生。應非自<span class='corr'>在</span>。若執初起自<span class='corr'>在</span>為因餘後續生待餘因者。則初所起不待餘因。應無始成猶如自<span class='corr'>在</span>。我勝性等隨其所應如自<span class='corr'>在</span>天應廣徵遣。故無有法唯一因生。奇哉世間不修勝慧。如愚禽獸。良<span class='corr'>足</span>可悲。彼彼生中別別造業。自受異熟及士用果。而妄計有自在等<span class='corr'>因</span>。且止破邪應辯正義。前言餘法由二緣生。於中云何大種所造。自他相望互為因緣。頌曰。</p>

<div class="lg regular"><div class='lg-row'>大為大二因　為所造五種　造為造三種</div>
<div class='lg-row'>為大唯一因</div>
</div><p>論曰。初言大為大二因者。是諸大種更互相望。<span class='corr'>但</span>為俱有同類因義。大於所造能為五因。何等為五。謂生依立持養別故。如是五因。<span class='corr'>但</span>是能作因之差別。從彼起故說為生因。生<span class='corr'>已</span>隨逐大種轉故。如依師等說為依因。能任持故。如壁持畫說為立因。不斷因故說為持因。增長因故說為養因。如是則顯大與所造為起變持住長因性。諸所造色自互相望容有三因。所謂俱有同類異熟。其能作因無差別轉故不恒數。俱有因者。謂隨心轉身語二業。非餘造色。同類因者。一切前生於後同類。異熟因者。謂身語業能招異熟眼根等果。所造於大<span class='corr'>但</span>為一因。謂異熟因。身語二業能招異熟大種果故。前<span class='corr'>已</span>總說諸心心所前能為後等無間緣。未決定說何心無間有幾心生復從幾心有何心起。今當定說。謂且略說有十二心。云何十二。頌曰。</p>

<div class="lg regular"><div class='lg-row'>欲界有四心　善惡覆無覆　色無色除惡</div>
<div class='lg-row'>無漏有二心</div>
</div><p>論曰。且於欲界有四種心。謂善不善有覆無記無覆無記。色無色界各有三心。謂除不善。餘如上說。如是十種說有漏心。若無漏心唯有二種。謂學無學。合成十二。此十二心互相生者。頌曰。</p>

<div class="lg regular"><div class='lg-row'>欲界善生九　此復從八生　染從十生四</div>
<div class='lg-row'>餘從五生七　色善生十一　此復從九生</div>
<div class='lg-row'>有覆從八生　此復生於六　無覆從三生</div>
<div class='lg-row'>此復能生六　無色善生九　此復從六生</div>
<div class='lg-row'>有覆從七生　無覆如色辯　學從四生五</div>
<div class='lg-row'>餘從五生四</div>
</div><p>論曰。欲界善心無間生九。謂自界四色界二心。於入定時及續生位。如其次第生善染心。無色界一於續生位。欲善無間生彼染心。不生彼善以極遠故。無色於欲四遠故遠。一所依遠。二行相遠。三所緣遠。四對治遠。及學無學。謂入觀時。即此復從八無間起。謂自界四色界二心。於出定時從彼善起。彼染汙定所逼惱時。從彼染心生於下善。為依下善防彼退故。及學無學。謂出觀時。染謂不善有覆無記二各從十無間而生。謂十二中除學無學。於續生位。三界諸心皆可無間生欲界染心故。即此無間能生四心。謂自界四。餘無生理。餘謂欲纏無覆無記。此心從五無間而生。謂自界四及色界善。欲界化心從彼生故。即此無間能生七心。謂自界四及色界二善與染汙。欲界化心還生彼善。於續生位生彼染心。并無色一於續生位此無覆心能生彼染。色界善心無間生十一。謂除無色無覆無記心。即此復從九無間起。謂除欲界二染汙心。及除無色無覆無記。有覆從八無間而生。除欲二染及學無學。即此無間能生六心。謂自界三欲善不善有覆無記。無覆從三無間而起。謂唯自界。餘無生理。即此無間能生六心。謂自界三欲無色染。無色界善無間生九心。謂除欲善及欲色無覆。即此從六無間而生。謂自界三及色界善并學無學。有覆無間能生七心。謂自界三及色界善欲色界染。即此亦從七無間起。謂除欲色染及學無學心。無覆如色說從三無間生。謂自界三。餘皆非理。即此無間能生六心。謂自界三及欲色染。學心從四無間而生。謂即學心及三界善。即此無間能生五心。謂前四心及無學一。餘謂無學從五無間生。謂三界善及學無學二。即此無間能生四心。謂三界善及無學一。說十二心互相生<span class='corr'>已</span>。云何分此為二十心。頌曰。</p>

<div class="lg regular"><div class='lg-row'>十二為二十　謂三界善心　分加行生得</div>
<div class='lg-row'>欲無覆分四　異熟威儀路　工巧處通果</div>
<div class='lg-row'>色界除工巧　餘數如前說</div>
</div><p>論曰。三界善心各<span class='corr'>分</span>二種。謂加行得生得別故。欲界無覆分為四心。一異熟生。二威儀路。三工巧處。四通果心。色無覆心分為三種。除工巧處。上界都無造作種種工巧事故。如是十二為二十心。謂善分六。無覆分<span class='corr'>八</span>。無色界無威儀路等餘數如上故成二十。威儀路等三無覆心色香味觸為所緣境。工巧處等亦緣於聲。如是三心唯是意識。威儀路工巧處加行亦通四識五識。有餘師說有威儀路及工巧處所引意識能具足緣十二處境。如是二十互相生者。且說欲界八種心中。加行善心無間生十。謂自界七除通果心。及色界一加行善心并學無學。即此復從八無間起。謂自界四二善二染。及色界二加行善心有覆無記。并學無學。生得善心無間生九。謂自界七除通果心。及色無色有覆無記。即此復從十一心起。謂自界七除通果心。及色界二加行善心有覆無記。并學無學。二染汙心無間生七。謂自界七除通果心。即此復從十四心起。謂自界七除通果心。及色界四除加行善與通果心。并無色三。除加行善。異熟威儀無間生八。謂自界六除加行善與通果心。及色無色有覆無記。即此復從七無間起。謂自界七除通果心。工巧處心無間生六。謂自界六除加行善與通果心。即此復從七無間起。謂自界七除通果心。從通果心無間生二。謂自界一即通果心。及色界一即加行善。即此亦從二無間起。謂即前說自色二心。次說色界六種心中。從加行善心無間生十二。謂自界六及欲界三加行生得與通果心。并無色一加行善心學無學心。即此復從十無間起。謂自界四。除威儀路與異熟生。及欲界二加行通果。并無色二加行有覆學無學心。生得善心無間生八。謂自界五除通果心及欲界二不善有覆。并無色一有覆無記。即此復從五無間起。謂自界五除通果心。有覆無記無間生九。謂自界五除通果心。及欲界四二善二染。即此復從十一心起。謂自界五除通果心。及欲界三生得善心威儀異熟。并無色三除加行善。異熟威儀無間生七。謂自界四除加行善與通果心。及欲界二不善有覆。并無色一有覆無記。即此復從五無間起。謂自界五除通果心。從通果心無間生二。謂自界二加行通果。即此亦從二無間起。謂即前說自界二心。次說無色四種心中。加行善心無間生七。謂自界四及色界一加行善心。并學無學。即此復從六無間起。謂自界三唯除異熟。及色界一加行善心。并學無學。生得善心無間生七。謂自界四及色界一有覆無記。并欲界二不善有覆。即此復從四無間起。謂自界四。有覆無記無間生八。謂自界四及色界二加行有覆。并欲界二不善有覆。即此復從十無間起。謂自界四及色界三生得異熟與威儀路。并欲界三名如色說。異熟生心無間生六。謂自界三除加行善。及色界一有覆無記。并欲界二不善有覆。即此復從四無間起。謂自界四。次說無漏二種心中。從有學心無間生六。謂通三界加行善心及欲生得。并學無學。即此復從四無間起。謂三加行及有學心。從無學心無間生五。謂前有學所生六中除有學一。即此復從五無間起。謂三加行及學無學。復有何緣。加行無間能生異熟工巧威儀。非彼無間生加行善。勢力劣故。非作功用所引發故。樂作功用引發工巧威儀轉故。不能順起加行善心。出心不由功用轉故。加行無間可能生彼。若爾染汙無間。不應生加行善。不相順故。雖爾猒倦煩惱現行為欲了知容起加行。欲界生得以明利故。可有從彼學無學心色界加行無間而起。非作功用所引發故。不能從此引生彼心。又欲生得以明利故。可從色染無間而生。色界生得不明利故。非無色染無間而起。作意有三。一自相作意。謂如觀色變礙為相。乃至觀識了別為相。如是等觀相應作意。二共相作意。謂十六行相應作意。三勝解作意。謂不淨觀及四無量有色解脫勝處遍處。如是等觀相應作意。如是三種作意無間聖道現前。聖道無間亦能具起三種作意。若作是說便順此言。不淨觀俱行修念等覺分。有餘師說。唯從共相作意無間聖道現前。聖道無間通起三種。修不淨觀調伏心<span class='corr'>已</span>。方能引生共相作意。從此無間聖道現前。依此傳傳密意故。說不淨觀俱行修念等覺分。有餘復言。唯從共相作意無間聖道現前。聖道無間亦唯能起共相作意。若爾有依未至定等三地證入正性離生。聖道無間可生欲界共相作意。若依第二第三第四靜慮證入正性離生。聖道無間起何作意。非起欲界共相作意。以極遠故。非於彼地<span class='corr'>已</span>有曾得共相作意。異於曾得順決擇分。非諸聖者順決擇分可復現前。非得果<span class='corr'>已</span>可重發生加行道故。若謂有別共相作意。順決擇分俱時<span class='corr'>已</span>修。由繫屬彼是彼類故。如觀諸行皆是非常。觀一切法皆是非我涅槃寂靜。聖道無間引彼現前。毗婆沙師不許此義。違正理故。若依未至定得阿羅漢果後出觀心或即彼地或是欲界。依無所有處得阿羅漢果後出觀心或即彼地或是有頂。若依餘地得阿羅漢果後出觀心唯自非餘地。於欲界中有三作意。一聞所成。二思所成。三生所得。色界亦有三種作意。一聞所成。二修所成。三生所得。無思所成。舉心思時即入定故。無色唯有二種作意。一修所成。二生所得。此中五種作意無間聖道現前。除生所得聖道。繫屬加行心故。聖道無間亦得發生。欲界生得以明利故。於前所說十二心中何心現前幾心可得。頌曰。</p>

<div class="lg regular"><div class='lg-row'>三界染心中　得六六二種　色善三學四</div>
<div class='lg-row'>餘皆自可得</div>
</div><p>論曰。欲界染心正現前位。十二心內容得六心。彼先不成今得成故。由疑續善及界退還。欲界善心爾時名得。由起惑退及界退還得欲二心。不善有覆及得色界一有覆心。由起惑退得無色界一有覆心。及得學心。故名得六。色界染心正現前位。十二心內亦得六心。由界退還得欲界一無覆無記及色界三。色界染心亦由退得。由起惑退得無色界一有覆心。及得學心。故名得六。無色染心正現前位。十二心內唯得二心。由起惑退得彼染心。及得學心。故名得二。色界善心正現前位。十二心內容得三心。謂彼善心及欲色界無覆無記。由升進故。若有學心正現前位。十二心內容得四心。謂有學心及欲色界無覆無記并無色善。由初證入正性離生。及由聖道離欲色染。餘謂前說染等心餘。不說彼心正現前位得心差別。應知彼心正現前位。唯自可得。有餘於此總說。頌曰。</p>

<div class="lg regular"><div class='lg-row'>慧者說染心　現起時得九　善心中得六</div>
<div class='lg-row'>無記唯無記</div>
</div><p>於善心中應言得七。謂由正見續善根時。欲界善心起位名得。離欲界染究竟位中。頓得欲色無覆無記。得色無色三摩地時。彼二善心說名為得。初入離生位證阿羅漢時。學無學心說名為得。餘准前釋應知其相。為攝前義。復說頌言。</p>

<div class="lg regular"><div class='lg-row'>由託生入定　及離染退時　續善位得心</div>
<div class='lg-row'>非先所成故</div>
</div></div>
<p class='juan'>冠導阿毗達磨俱舍論卷第七<span class='note-inline'>(說一切有部)</span></p>
</div><!-- end of div[@id='body'] -->
</body></html>