<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>冠導阿毗達磨俱舍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu59' />
<p class='juan'>冠導阿毘達磨俱舍論卷第二十七</p><p class="byline">尊者世親造</p><p class="byline">唐三藏法師玄奘奉詔譯</p><p class="byline">扶桑雒陽比丘旭雅編輯</p>
<div class='div-other'><a id='mulu60' />
<p class='h1'>分別智品第七之二</p><p>如是<span class='corr'>已</span>辯諸智差別。智所成德今當顯示。於中先辯佛不共德。且初成佛盡智位修不共佛法有十八種。何謂十八。頌曰。</p>
<p class="lg-abnormal"><div class='lg-row'>十八不共法　謂佛十力等</div>
</p><p>論曰。佛十力四無畏三念住及大悲。如是合名為十八不共法。唯於諸佛盡智時修。餘聖所無故名不共。且佛十力相別云何。頌曰。</p>

<div class="lg regular"><div class='lg-row'>力處非處十　業八除滅道　定根解界九</div>
<div class='lg-row'>徧趣九或十　宿住死生俗　盡六或十智</div>
<div class='lg-row'>宿住死生智　依靜慮餘通　贍部男佛身</div>
<div class='lg-row'>於境無礙故</div>
</div><p>論曰。佛十力者。一處非處智力。具以如來十智為性。二業異熟智力。八智為性。謂除滅道。三靜慮解脫等持等至智力。四根上下智力。五種種勝解智力。六種種界智力。如是四力皆九智性。謂除滅智。七徧趣行智力。或聲顯此義有二途。若謂<span class='corr'>但</span>緣能趣為境九智除滅。若謂亦緣所趣為境十智為性。八宿住隨念智力。九死生智力。如是二力皆俗智性。十漏盡智力。或聲亦顯義有二途。若謂<span class='corr'>但</span>緣漏盡為境六智。除道苦集他心。若謂漏盡身中所得十智為性。<span class='corr'>已</span>辨自性。依地別者。第八第九依四靜慮。餘八通依十一地起。欲四靜慮未至中間。并四無色名十一地。<span class='corr'>已</span>辨依地。依身別者。皆依贍部男子佛身。<span class='corr'>已</span>辨依身。何故名力。以於一切所知境中智無礙轉故名為力。由此十力唯依佛身。唯佛<span class='corr'>已</span>除諸惑習氣於一切境隨欲能知。餘此相違故不名力。如舍利子捨求度人不能觀知鷹所逐鴿前後二際生多少等。如是諸佛徧於所知心力無邊。云何身力。頌曰。</p>

<div class="lg regular"><div class='lg-row'>身那羅延力　或節節皆然　象等七十增</div>
<div class='lg-row'>此觸處為性</div>
</div><p>論曰。佛生身力等那羅延。有餘師言。佛身肢節一一皆具那羅延力。大德法救說。諸如來身力無邊。猶如心力。若異此者則諸佛身應不能持無邊心力。大覺獨覺及轉輪王肢節相連如其次第似龍蟠結連鎖相鈎。故三相望力有勝劣。那羅延力其量云何。十十倍增象等七力。謂凡象。香象。摩訶諾健那。鉢羅塞建提。伐浪伽。遮怒羅。那羅延。後後力增前前十倍。有說。前六十十倍增敵那羅延半身之力。此力一倍成那羅延。於所說中唯多應理。如是身力觸處為性。謂所觸中大種差別。有說。是造觸離七外別有佛四無畏相別云何。頌曰。</p>
<p class="lg-abnormal"><div class='lg-row'>四無畏如次　初十二七力</div>
</p><p>論曰。佛四無畏如經廣說。一正等覺無畏。十智為性。猶如初力。二漏永盡無畏。六十智性。如第十力。三說障法無畏。八智為性。如第二力。四說出道無畏。九十智性。如第七力。如何於智立無畏名。此無畏名目無怯懼。由有智故不怯懼他。故無畏名目諸智體。理實無畏是智所成。不應說言體即是智。佛三念住相別云何。頌曰。</p>
<p class="lg-abnormal"><div class='lg-row'>三念住念慧　緣順違俱境</div>
</p><p>論曰。佛三念住如經廣說。諸弟子眾一向恭敬能正受行。如來緣之不生歡喜。捨而安住正念正知。是謂如來第一念住。諸弟子眾唯不恭敬不正受行。如來緣之不生憂慼。捨而安住正念正知。是謂如來第二念住。諸弟子眾一類恭敬能正受行。一類不敬不正受行。如來緣之不生歡慼。捨而安住正念正知。是謂如來第三念住。此三皆用念慧為體。諸大聲聞亦於弟子順違俱境離歡慼俱。此何名為不共佛法。唯佛於此并習斷故。或諸弟子隨屬如來有順違俱。應甚歡慼。佛能不起可謂希奇。非屬諸聲聞不起非奇特。故唯在佛得不共名。諸佛大悲云何相別。頌曰。</p>

<div class="lg regular"><div class='lg-row'>大悲唯俗智　資糧行相境　平等上品故</div>
<div class='lg-row'>異悲由八因</div>
</div><p>論曰。如來大悲俗智為性。若異此者則不能緣一切有情。亦不能作三苦行相。如共有悲。此大悲名依何義立。依五義故此立大名。一由資糧故大。謂大福德智慧資糧所成<span class='corr'>辦</span>故。二由行相故大。謂此力能於三苦境作行相故。三由所緣故大。謂此總以三界有情為所緣故。四由平等故大。謂此等於一切有情作利樂故。五由上品故大。謂最上品更無餘悲能齊此故。此與悲異由八種因。一由自性。無癡無瞋自性異故。二由行相。三苦一苦行相異故。三由所緣。三界一界所緣異故。四由依地。第四靜慮通餘異故。五由依身。唯佛通餘身有異故。六由證得。離有頂欲證得異故。七由救濟。事成希望救濟異故。八由哀愍。平等不等哀愍異故。<span class='corr'>已</span>辯佛德異餘有情。諸佛相望法皆等不。頌曰。</p>

<div class="lg regular"><div class='lg-row'>由資糧法身　利他佛相似　壽種姓量等</div>
<div class='lg-row'>諸佛有差別</div>
</div><p>論曰。由三事故諸佛皆等。一由資糧等圓滿故。二由法身等成<span class='corr'>辦</span>故。三由利他等究竟故。由壽種姓身量等殊。諸佛相望容有差別。壽異謂佛壽有短長。種異謂佛生剎帝利婆羅門種。姓異謂佛姓喬答摩迦葉波等。量異謂佛身有小大。等言顯諸佛法住久近等。如是有異由出世時所化有情機宜別故。諸有智者思惟如來三種圓德深生愛敬。其三者何。一因圓德。二果圓德。三恩圓德。初因圓德復有四種。一無餘修。福德智慧二種資糧修無遺故。二長時修。經三大刧阿僧企耶修無倦故。三無間修。精勤勇猛剎那剎那修無廢故。四尊重修。恭敬所學無所顧惜修無慢故。次果圓德亦有四種。一智圓德。二斷圓德。三威勢圓德。四色身圓德。智圓德有四種。一無師智。二一切智。三一切種智。四無功用智斷圓德有四種。一一切煩惱斷。二一切定障斷。三畢竟斷。四并習斷。威勢圓德有四種。一於外境化變住持自在威勢。二於壽量若促若延自在威勢。三於空障極遠速行小大相入自在威勢。四令世間種種本性法爾轉勝希奇威勢。威勢圓德復有四種。一難化必能化。二答難必決疑。三立教必出離。四惡黨必能伏。色身圓德有四種。一具眾相。二具隨好。三具大力。四內身骨堅越金剛。外發神光踰百千日。後恩圓德亦有四種。謂令永解脫三惡趣生死。或能安置善趣三乘。總說如來圓德如是。若別分柝則有無邊。唯佛世尊能知能說。要留命行經多大刧阿僧企耶說乃可盡。如是則顯佛世尊身具有無邊殊勝奇特因果恩德如大寶山。有諸愚夫自乏眾德。雖聞如是佛功德山及所說法不能信重。諸有智者聞說如斯生信重心徹於骨髓。彼由一念極信重心轉滅無邊不定惡業。攝受殊勝人天涅槃。故說如來出現於世為諸智者無上福田。依之引生不空可愛殊勝速疾究竟果故。如薄伽梵自說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>若於佛福田。　能植少分善。　初獲勝善趣。　後必得涅槃。</div>
</p><p><span class='corr'>已</span>說如來不共功德。共功德今當辯。頌曰。</p>

<div class="lg regular"><div class='lg-row'>復有餘佛法　共餘聖異生　謂無諍願智</div>
<div class='lg-row'>無礙解等德</div>
</div><p>論曰。世尊復有無量功德。與餘聖者及異生共。謂無諍願智無礙解通靜慮無色等至等持無量解脫勝處徧處等。隨其所應。謂前三門唯共餘聖。通靜慮等亦共異生。前三門中且辯無諍。頌曰。</p>

<div class="lg regular"><div class='lg-row'>無諍世俗智　後靜慮不動　三洲緣未生</div>
<div class='lg-row'>欲界有事惑</div>
</div><p>論曰。言無諍者。謂阿羅漢觀有情苦由煩惱生。自知<span class='corr'>己</span>身福田中勝。恐他煩惱復緣<span class='corr'>己</span>生。故思引發如是相智。由此方便令他有情不緣<span class='corr'>己</span>身生貪瞋等。此行能息諸有情類煩惱諍故得無諍名。此行但以俗智為性。第四靜慮為其所依。樂通行中最為勝故。不動應果能起非餘。餘尚不能自防起惑。况能止息他身煩惱。此唯依止三洲人身。緣欲未來有事煩惱。勿他煩惱緣<span class='corr'>己</span>生故。諸無事惑不可遮防。內起隨應總緣境故。辯無諍<span class='corr'>已</span>。次辯願智。頌曰。</p>
<p class="lg-abnormal"><div class='lg-row'>願智能徧緣　餘如無諍說</div>
</p><p>論曰。以願為先引妙智起如願而了故名願智。此智自性地種性身與無諍同。<span class='corr'>但</span>所緣別。以一切法為所緣故。毗婆沙者作如是言。願智不能證知無色。觀彼故行及彼等流差別。故知如田夫類。諸有欲起此願智時。先發誠願求知彼境。便入邊際第四靜慮以為加行。從此無間隨所入定勢力勝劣。如先願力引正智起。於所求境皆如實知。<span class='corr'>已</span>辯願智。無礙解者。頌曰。</p>

<div class="lg regular"><div class='lg-row'>無礙解有四　謂法義詞辯　名義言說道</div>
<div class='lg-row'>無退智為性　法詞唯俗智　五二地為依</div>
<div class='lg-row'>義十六辯九　皆依一切地　但得必具四</div>
<div class='lg-row'>餘如無諍說</div>
</div><p>論曰。諸無礙解總說有四。一法無礙解。二義無礙解。三詞無礙解。四辯無礙解。此四總說如其次第以緣名義言及說道不可退轉智為自性。謂無退智緣能詮法名句文身立為第一。緣所詮義立為第二。緣方言詞立為第三。緣應正理無滯礙說及緣自在定慧二道立為第四。此則總說無礙解體兼顯所緣。於中法詞二無礙解唯俗智攝。緣名身等及世言詞事境界故。法無礙解通依五地。謂欲界四靜慮。以於上地無名等故。詞無礙解唯依二地。謂欲界初靜慮。以於上地無尋伺故。義無礙解十六智攝。謂若諸法皆名為義。義無礙解則十智攝。若唯涅槃名為義者。義無礙解則六智攝。謂俗法類滅盡無生。辯無礙解九智所攝。謂唯除滅。緣說道故此二通依一切地起。謂依欲界乃至有頂。辯無礙解於說道中許隨緣一皆得起故。施設足論釋此四言。緣名句文此所詮義即此一二多男女等言別此無滯說及所依道無退轉智。如次建立法義詞辯無礙解名。由此顯成四種次第。有餘師說。詞謂一切訓釋言詞。如有說言有變礙故名為色等。辯謂展轉言無滯礙。傳說。此四無礙解生如次慣習筭計佛語聲明因明為前加行。若於四處未得善巧必不能生無礙解故。理實一切無礙解生唯學佛語能為加行。如是四種無礙解中。隨得一時必具得四。非不具四可名為得。此四所緣自性依地與前無諍差別如是。種性依身如無諍說。如是所說無諍行等。頌曰。</p>

<div class="lg regular"><div class='lg-row'>六依邊際得　邊際六後定　徧順至究竟</div>
<div class='lg-row'>佛餘加行得</div>
</div><p>論曰。無諍願智四無礙解六種皆依邊際定得。邊際靜慮體有六種。前六除詞加餘邊際。詞無礙解雖依彼得而體非彼靜慮所收。邊際名但依第四靜慮故。此一切地徧所隨順故增至究竟故。得邊際名。云何此名徧所隨順。謂正修學此靜慮時。從欲界心入初靜慮。次第順入乃至有頂。復從有頂入無所有。次第逆入乃至欲界。復從欲界次第順入。展轉乃至第四靜慮。名一切地徧所隨順。云何此名增至究竟。謂專修習第四靜慮。從下至中從中至上。如是三品復各分三。上上品生名至究竟。如是靜慮得邊際名。此中邊名顯無越義。勝無越此故名為邊。際言為顯類義極義。如說四際及實際言。除佛所餘一切聖者。所說六種唯加行得。非離染得。非皆得故。唯佛於此亦離染得。諸佛功德初盡智時由離染故一切頓得。後時隨欲能引現前。不由加行。以佛世尊於一切法自在轉故。<span class='corr'>已</span>辯前三唯共餘聖德。於亦共凡德。且應辯通。頌曰。</p>

<div class="lg regular"><div class='lg-row'>通六謂神境　天眼耳他心　宿住漏盡通</div>
<div class='lg-row'>解脫道慧攝　四俗他心五　漏盡通如力</div>
<div class='lg-row'>五依四靜慮　自下地為境　聲聞麟喻佛</div>
<div class='lg-row'>二三千無數　未曾由加行　曾修離染得</div>
<div class='lg-row'>念住初三身　他心三餘四　天眼耳無記</div>
<div class='lg-row'>餘四通唯善</div>
</div><p>論曰。通有六種。一神境智證通。二天眼智證通。三天耳智證通。四他心智證通。五宿住隨念智證通。六漏盡智證通。雖六通中第六唯聖然其前五異生亦得。依總相說亦共異生。如是六通解脫道攝。慧為自性。如沙門果。解脫道言顯出障義。神境等四唯俗智攝。他心通五智攝。謂法類道世俗他心。漏盡通如力說。謂或六或十智。由此<span class='corr'>已</span>顯漏盡智通依一切地緣一切境。前之五通依四靜慮。何緣此五不依無色。初三別緣色為境故。修他心通色為門故。修宿住通漸次憶念分位差別方得成故。成時能緣處姓等故。依無色地無如是能。諸有欲修他心通者。先審觀己身心二相前後變異展轉相隨。後復審觀他身心相。由此加行漸次得成。成<span class='corr'>已</span>不觀自心諸色。於他心等能如實知。諸有欲修宿住通者。先自審察次前滅心。漸復逆觀此生分位前前差別至結生心。乃至能憶知中有前一念名自宿住加行<span class='corr'>已</span>成。為憶念他加行亦爾。此通初起唯次第知。慣習成時亦能超憶。諸所憶事要曾領受。憶淨居者昔曾聞故。從無色歿來生此者。依他相續初起此通。所餘亦依自相續起。修神境等前三通時。思輕先聲以為加行。成<span class='corr'>已</span>自在隨所應為。故此五通不依無色。又諸無色觀減止增。五通必依止觀均地。未至等地由此<span class='corr'>已</span>遮。如是五通境唯自下。且如神境隨依何地。於自下地行化自在。於上不然。勢力劣故。餘四亦爾。隨其所應。是故無能取無色界他心宿住為二<span class='corr'>通</span>境。即此五通於世界境作用廣狹諸聖不同。謂大聲聞麟喻大覺不極作意如次能於一二三千諸世界境。起行化等自在作用。若極作意如次能於二千三千無數世界。如是五通若有殊勝勢用猛利從無始來曾未得者由加行得。若曾慣習無勝勢用及彼種類由離染得。若起現前皆由加行。佛於一切皆離染得。隨欲現前不由加行。六中前三唯身念住。但緣色故。謂神境通緣四外處色香味觸。天眼緣色。天耳緣聲。若爾何緣說死生智知有情類由現身中成身語意諸惡行等。非天眼通能知此事。有別勝智是通眷屬。依聖身起能如是知。是天眼通力所引故。與通合立死生智名。他心智通三念住攝。謂受心法。緣心等故。宿住漏盡四念住攝。通緣五蘊一切境故。此六通中天眼天耳無記性攝。許此二體是眼耳識相應慧故。若爾寧說依四靜慮。隨根說故亦無有失。謂所依止眼耳二根由四靜慮力所引起即彼地攝故。依四地通依根故說依四言。或此依通無間道說。通無間道依四地故。餘之四通性皆是善。若爾何故品類足言通云何謂善慧。彼據多分。或就勝說。如契經說。無學三明。彼於六通以何為性。頌曰。</p>

<div class="lg regular"><div class='lg-row'>第五二六明　治三際愚故　後真二假說</div>
<div class='lg-row'>學有闇非明</div>
</div><p>論曰。言三明者。一宿住智證明。二死生智證明。三漏盡智證明。如其次第以無學位攝第五二六通為其自性。六中<span class='corr'>三</span>種獨名明者。如次對治三際愚故。謂宿住智通治前際愚。死生智通治後際愚。漏盡智通治中際愚。此三皆名無學明者。俱在無學身中起故。於中最後容有是真。通無漏故。餘二假說。體唯非學非無學故。有學身中有愚闇故。雖有前二不立為明。雖有暫時伏滅愚闇。後還被蔽故不名明。契經說有三種示導。彼於六通以何為體。頌曰。</p>

<div class="lg regular"><div class='lg-row'>第一四六導　教誡導為尊　定由通所成</div>
<div class='lg-row'>引利樂果故</div>
</div><p>論曰。三示導者。一神變示導。二記心示導。三教誡示導。如其次第以六通中第一四六為其自性。唯此三種引所化生令初發心最為勝故。或此能引憎背正法及處中者令發心故。能示能導得示導名。又唯此三令於佛法如次歸伏信受修行得示導名。餘三不爾。於三示導教誡最尊。唯此定由通所成故。定能引他利樂果故。謂前二導呪術亦能。不<span class='corr'>但</span>由通故非決定。如有呪術名健駄梨持此便能騰空自在。復有呪術名伊剎尼。持此便能知他心念。教誡示導除漏盡通餘不能為。故是決定。又前二導有但令他暫時廻心。非引勝果。教誡示導亦定令他引當利益及安樂果。以能如實方便說故。由是教誡最勝非餘。神境二言為<span class='corr'>目</span>何義。頌曰。</p>

<div class="lg regular"><div class='lg-row'>神體謂等持　境二謂行化　行三意勢佛</div>
<div class='lg-row'>運身勝解通　化二謂欲色　四二外處性</div>
<div class='lg-row'>此各有二種　謂似自他身</div>
</div><p>論曰。依毗婆沙所說理趣。神名所目唯勝等持。由此能為神變事故。諸神變事說名為境。此有二種。謂行及化。行復三種。一者運身。謂乘空行猶如飛鳥。二者勝解。謂極遠方作近思惟便能速至。三者意勢。謂極遠方舉心緣時身即能至。此勢如意得意勢名。於此三中意勢唯佛。運身勝解亦通餘乘。謂我世尊神通迅速隨方遠近舉心即至。由此世尊作如是說。諸佛境界不可思議。故意勢行唯世尊有。勝解兼餘聖。運身并異生。化復二種。謂欲色界。若欲界化外四處。除聲。若色界化唯二。謂色觸。以色界中無香味故。此二界化各有二種。謂屬自身他身別故。身在欲界化有四種。在色亦然。故總成八。若生在色作欲界化。如何不有成香味失。如衣嚴具作而不成。有說。在色唯化二處。化作化事為即是通。不爾。云何。是通之果。此有幾種。差別云何。頌曰。</p>

<div class="lg regular"><div class='lg-row'>能化心十四　定果二至五　如所依定得</div>
<div class='lg-row'>從淨自生二　化事由自地　語通由自下</div>
<div class='lg-row'>化身與化主　語必俱非佛　先立願留身</div>
<div class='lg-row'>後起餘心語　有死留堅體　餘說無留義</div>
<div class='lg-row'>初多心一化　成滿此相違　修得無記攝</div>
<div class='lg-row'>餘得通三性</div>
</div><p>論曰。神境通果能變化心力能化生一切化事。此有十四。謂依根本四靜慮生有差別故。依初靜慮有二化心。一欲界攝。二初靜慮。第二靜慮有三化心。二種如前。加二靜慮。第三有四。第四有五。謂各自下。如理應思諸果化心依自上地必無依下。下地定心不生上果。勢力劣故。第二定等果下地化心對初定等果上地化心由依及行亦得名勝。如得靜慮化心亦然。果與所依俱時得故。謂從靜慮起果化心。此心必無直出觀義。謂從<span class='corr'>淨</span>定起初化心。此後後心從自類起。此前前念生自類心。最後化心還生淨定。故此從二能生二心。非定果心無記性攝。不還入定有直出義。如從門入還從門出。諸所化事由自地心。無異地化心起餘地化故。化所發言通由自下。謂欲初定化所發言。此言必由自地心起。上化起語由初定心。上地自無起表心故。若一化主起多化身。要化主語時諸化身方語。言音詮表一切皆同故。有伽他作如是說。</p>
<p style="margin-left:0em;text-indent:0em;" class="lg-abnormal"><div class='lg-row'>一化主語時。　諸所化皆語。　一化主若默。　諸所化亦然。</div>
</p><p>此<span class='corr'>但</span>說餘佛則不爾。佛諸定力最自在故。與所化語容不俱時。言音所詮亦容有別。發語心起化心既無。應無化身。化如何語。由先願力留所化身後起餘心發語表業。故雖化語二心不俱。而依化身亦得發語。非唯化主命現在時能留化身令久時住。亦有令住至命終後。即如尊者大迦葉波留骨鎖身至慈尊世。唯堅實體可得久留。故迦葉波不留肉等。有餘師說。願力留身必無有能令至死後。飲光尊者留骨鎖身。由諸天神持令久住。初習業者由多化心方能化生一所化事。習成滿者由一化心隨欲化生多少化事。如是十四能變化心皆是修得。無記性攝。即是通果無記攝義。餘生得等能變化心通善不善無記性攝。如天龍等能變化心。彼亦能為自他身化。於十色處化九除聲。理實無能化為根者。然所化境不離根故。言化九處亦無有失。天眼耳言為因何義。頌曰。</p>

<div class="lg regular"><div class='lg-row'>天眼耳謂根　即定地淨色　恒同分無缺</div>
<div class='lg-row'>取障細遠等</div>
</div><p>論曰。此言唯因天眼耳根。即四靜慮所生淨色。謂緣光聲修加行故。依四靜慮於眼耳邊引起彼地微妙大種所造淨色眼耳二根。見色聞聲名天眼耳。如是眼耳何故名天。體即是天。定地攝故。然天眼耳種類有三。一修得天。即如前說。二者生得。謂生天中。三者似天。謂生餘趣由勝業等之所引生能遠見聞似天眼耳。如藏臣寶菩薩輪王諸龍鬼神及中有等。修得眼耳過現當生恒是同分。以至現在必與識俱能見聞故。處所必具無翳無缺。如生色界一切有情。能隨所應取被障隔極細遠等諸方色聲。故於此中有如是頌。</p>
<p style="margin-left:0em;text-indent:0em;" class="lg-abnormal"><div class='lg-row'>肉眼於諸方。　被障細遠色。　無能見功用。　天眼見無遺。</div>
</p><p>前說化心修餘得異。神境等五各有異耶亦有。云何。頌曰。</p>

<div class="lg regular"><div class='lg-row'>神境五修生　呪藥業成故　他心修生呪</div>
<div class='lg-row'>又加占相成　三修生業成　除修皆三性</div>
<div class='lg-row'>人唯無生得　地獄初能知</div>
</div><p>論曰。神境智類總有五種。一修得。二生得。三<span class='corr'>呪</span>成。四藥成。五業成。曼駄多王及中有等諸神境智是業成攝。他心智類總有四種前三如上。加占相成。餘三各三。謂修生業。除修所得皆通善等。非定果故不得通名。人中都無生所得者。餘皆容有。隨其所應本性生念業所成攝。於地獄趣初受生時。唯以生得他心宿住知他心等及過去生。苦受逼<span class='corr'>已</span>更無知義。若生餘趣如應當知。</p>
</div>
<p class='juan'>冠導阿毗達磨俱舍論卷第二十七<span class='note-inline'>(說一切有部)</span></p>
<div class='div-w'>
<p class='h1'>音釋</p>
<div class='div-note'>鷹<p style="margin-left:1em"><span class='note-inline'>(於京切鷙鳥也)</span>。</p>
怯<p style="margin-left:1em"><span class='note-inline'>(乞恊切畏懦也)</span>。</p>
髓<p style="margin-left:1em"><span class='note-inline'>(息委切骨中脂也)</span>。</p>
曼<p style="margin-left:1em"><span class='note-inline'>(謨官切)</span>。</p>
</div></div>
<div class='div-w'><p style="margin-left:14em;text-indent:-4em">勘文者　瀨邊惠燈杉原春洞</p>
</div>
</div><!-- end of div[@id='body'] -->
</body></html>