<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>冠導阿毗達磨俱舍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' /><div><img src='../images/B06p0447_01.gif' alt='B06p0447_01.gif' /></div>
</div>
<div class='div-xu'><a id='mulu3' /><div><img src='../images/B06p0447_02.gif' alt='B06p0447_02.gif' /></div>
<p style="margin-left:1em;text-indent:-1em">明治十九年六月正四位山岡鐵太郎書</p>
</div>
<div class='div-xu'><a id='mulu4' /><p>冠導俱舍論敘蓋轉小向大。閻浮洲一作之通規也。故欲溯於阿鋡海者。無不繇阿毗達磨之道矣。所謂合抱之木生于毫末。九層之臺起于累土者也。是以和漢古今諸師。先着鞭本論。探幽鉤玄。各成一家。其中以光寶二師為巨擘。麟暉諸師次之。余嘗讀分別世品。略窺世界建立之大體。多年疑團為之冰解。昔漢武帝問昆明池之黑灰于竺僧。山海經記閩山之螺蚌殼。知是刼初三災之證論。歷歷可見焉耳。近時元發思八著彰所知論備載山河大地四刼始終之相。清魏源著國地驗論。駁擊洋學固陋偏僻之妄見。是乃活用此論之餘力也。所以聰明論為聰明論。於是乎可觀也。西京泉山旭雅阿闍梨。每講本論。病其末流卷帙浩繁。亡羊易迷。是以淘汰諸議。折衷眾說。攷覈精審。無所遺闕。不煩校讐。一矚瞭然。可謂導初學之南針矣。方今洋學浸淫。白面書生動輒曰。釋教陳腐不足信用。此書一出。對照彼此。則見其怪物異狀。若燃靈犀焉。一日徵余序。余贊揚此盛舉。樂為之序。</p>
<p style="margin-left:1em;text-indent:-1em">明治十九年夏五淨土門主順徹定撰</p>
</div>
<div class='div-xu'><a id='mulu5' />
<p class='h2'>冠導阿毗達磨俱舍論序</p><p>佐伯旭雅上人編輯冠導阿毗達磨俱舍論杉原春洞瀨邊惠燈勘文之既上梓乞序<span class='note-inline'>(山野)</span>山野頑在於不立文字之家又何知之而春洞惠燈二子來責之懇至塞之無辭因思之上人博識卓見而成此編輯利益後生不尠二子亦輔之而成功可謂勤矣而上人曰不過雛僧階梯以<span class='note-inline'>(予)</span>見之乃不然遂賦野偈一首曰初發心正覺階梯即寶樓學知無學地始好作歸休乃是為序。</p>
<p style="margin-left:4em;text-indent:-4em">明治十九年五月萬年退耕菴主獨園識</p>
<p style="margin-left:7em">雒下　玉堂汎香謹書</p>
</div>
<div class='div-xu'><a id='mulu6' />
<p class='h2'>刻冠導俱舍論序</p><p>夫小乘者出世之初門佛法之石礎之苟欲學佛教者豈可不依此石礎乎小乘雖分部於二十薩婆多之所立最得其本分宜哉世人言小乘直尒至謂有部矣雖然彼部之論藏廣畧數十帙苟得其中者獨聰明論歟故從西方及本朝註解以百數矣然多自本末未有便披覽如項疏冠註者初學勞對見矣先匠往〃有冠書傍注本論之校本<span class='note-inline'>(予)</span>亦加冠導插入圖以補講辯焉近輓書肆某請刻<span class='note-inline'>(余)</span>講本便後進<span class='note-inline'>(予)</span>辞曰前匠冠導者公之世亦有裨益矣<span class='note-inline'>(予)</span>所增補者杜撰拙劣宜自刪以應子之求某強請併刻不息焉<span class='note-inline'>(余)</span>以為凢如是者不過雛僧之階梯豈示大方君子乎若有小補者何必避識者之嗤笑矣遂許其請附[一/ㄠ]焉但恐校讎疎漏多別風淮雨之誤讀者糺正之<span class='note-inline'>(予)</span>大幸而已。</p>
<p>時明治十九年龍舍柔兆閹茂<span class='corr'>吠</span>舍佉月書</p>
<p style="margin-left:2em">比丘旭雅</p>
</div></div><a id='mulu7' />
<p class='juan'>冠導阿毗達磨俱舍論卷第一</p><p class="byline">尊者世親造</p><p class="byline">唐三藏法師玄奘奉詔譯</p><p class="byline">扶桑雒陽比丘旭雅編輯</p>
<div class='div-other'><a id='mulu8' />
<p class='h1'>分別界品第一之一</p>
<div class="lg regular"><div class='lg-row'>諸一切種諸冥滅　㧞眾生出生死泥</div>
<div class='lg-row'>敬禮如是如理師　對灋藏論我當說</div>
</div><p>論曰。今欲造論。為顯自師其體尊高超諸聖眾。故先讚德方申敬禮。諸言所表謂佛世尊。此能破闇故稱冥滅。言一切種諸冥滅者。謂滅諸境一切品冥。以諸無知能覆實義及障真見。故說為冥。唯佛世尊得永對治於一切境一切種冥。證不生灋故稱為滅。聲聞獨覺雖滅諸冥。以染無知畢竟斷故非一切種。所以者何。由於佛灋極遠時處及諸義類無邊差別。不染無知猶未斷故。<span class='corr'>已</span>讚世尊自利德滿。次當讚佛利他德圓。㧞眾生出生死泥者。由彼生死是諸眾生沉溺處故難可出故。所以譬泥。眾生於中淪沒無救。世尊哀愍隨授所應正法教手㧞濟令出。<span class='corr'>已</span>讚佛德。次申敬禮。敬禮如是如理師者。稽首接足故稱敬禮。諸有具前自他利德。故云如是。如實無倒教授誡勗。名如理師。如理師言顯利他德。能方便說如理正教。從生死泥㧞眾生出。不由威力與願神通。禮如理師欲何所作。對法藏論我當說者。教誡學徒故稱為論。其論者何。謂對法藏。何謂對法。頌曰。</p>
<p class="lg-abnormal"><div class='lg-row'>淨慧隨行名對法　及能得此諸慧論</div>
</p><p>論曰。慧謂擇法。淨謂無漏。淨慧眷屬名曰隨行。如是總說無漏五蘊名為對法。此則勝義阿毘達磨。若說世俗阿毗達磨即能得此。諸慧及論。慧謂得此有漏修慧思聞生得慧及隨行。論謂傳生無漏慧教。此諸慧論。是彼資糧故亦得名阿毗達磨。釋此名者能持自相。故名為法。若勝義法唯是涅槃。若法相法通四聖諦。此能對向或能對觀。故稱對法。<span class='corr'>已</span>釋對法。何故此論名對法藏。頌曰。</p>
<p class="lg-abnormal"><div class='lg-row'>攝彼勝義依彼故　此立對法俱舍名</div>
</p><p>論曰。由彼對法論中勝義入此攝故。此得藏名。或此依彼。從彼引生。是彼所藏。故亦名藏。是故此論名對法藏。何因說彼阿毗達磨。誰復先說阿毗達磨。而今造論恭敬解釋。頌曰。</p>

<div class="lg regular"><div class='lg-row'>若離擇法定無餘　能滅諸惑勝方便</div>
<div class='lg-row'>由惑世間漂有海　因此傳佛說對法</div>
</div><p>論曰。若離擇法無勝方便能滅諸惑。諸惑能令世間輪轉生死大海。因此傳佛說彼對法。欲令世間得擇法故。離說對法。弟子不能於諸法相如理揀擇。然佛世尊處處散說阿毗達磨。大德迦多衍尼子等諸大聲聞結集安置。猶如大德法救所集無常品等鄔柁南頌。毗婆沙師傳說如此。何法名為彼所揀擇。因此傳佛說對法耶。頌曰。</p>

<div class="lg regular"><div class='lg-row'>有漏無漏法　除道餘有為　於彼漏隨增</div>
<div class='lg-row'>故說名有漏　無漏謂道諦　及三種無為</div>
<div class='lg-row'>謂虛空二滅　此中空無礙　擇滅謂離繫</div>
<div class='lg-row'>隨繫事各別　畢竟礙當生　別得非擇滅</div>
</div><p>論曰。說一切法畧有二種。謂有漏無漏。有漏法云何。謂除道諦餘有為法。所以者何。諸漏於中等隨增故。緣滅道諦諸漏雖生。而不隨增故非有漏。不隨增義隨<span class='corr'>眠</span>品中自當顯說。<span class='corr'>已</span>辯有漏。無漏云何。謂道聖諦及三無為。何等為三。虛空二滅。二滅者何。擇非擇滅。此虛空等三種無為及道聖諦。名無漏法。所以者何。諸漏於中不隨增故。於略所說三無為中。虛空<span class='corr'>但</span>以無礙為性。由無障故色於中行。擇滅即以離繫為性。諸有漏法遠離繫縛證得解脫。名為擇滅。擇謂揀擇即慧差別。各別揀擇四聖諦故。擇力所得滅名為擇滅。如牛所駕車名曰牛車。畧去中言故作是說。一切有漏法同一擇滅耶。不爾。云何隨繫事別。謂隨繫事量。離繫事亦爾。若不爾者於證見苦所斷煩惱滅時。應證一切所斷諸煩惱滅。若如是者。修餘對治則為無用。依何義說滅無同類。依滅自無同類因義亦不與他。故作是說。非無同類。<span class='corr'>已</span>說擇滅。永礙當生得非擇滅。謂能永礙未來法生。得滅異前名非擇滅。得不因擇但由闕緣。如眼與意專一色時餘色聲香味觸等謝。緣彼境界五識身等。住未來世畢竟不生。由彼不能緣過去境。緣不具故得非擇滅。於法得滅應作四句。或於諸法唯得擇滅。謂諸有漏過現生法。或於諸法唯非擇滅。謂不生法無漏有為。或於諸法俱得二滅。謂彼不生諸有漏法。或於諸法不得二滅。謂諸無漏過現生法。如是<span class='corr'>已</span>說三種無為。前說除道餘有為法。是名有漏。何謂有為。頌曰。</p>

<div class="lg regular"><div class='lg-row'>又諸有為法　謂色等五蘊　亦世路言依</div>
<div class='lg-row'>有離有事等</div>
</div><p>論曰。色等五蘊謂初色蘊乃至識蘊。如是五法具攝有為。眾緣聚集共所作故。無有少法一緣所生。是彼類故。未來無妨。如乳如薪。此有為法亦名世路。已行正行當行性故。或為無常所吞食故。或名言依。言謂語言。此所依者即名俱義。如是言依具攝一切有為諸法。若不爾者應違品類足論所說。彼說言依十八界攝。或名有離。離謂永離。即是涅槃。一切有為有彼離故。或名有事。以有因故。事是因義。毗婆沙師傳說如此。如是等類是有為法差別眾名。於此所說有為法中。頌曰。</p>

<div class="lg regular"><div class='lg-row'>有漏名取蘊　亦說為有諍　及苦集世間</div>
<div class='lg-row'>見處三有等</div>
</div><p>論曰。此何所立。謂立取蘊亦名為蘊。或有唯蘊而非取蘊。謂無漏行。煩惱名取。蘊從取生故名取蘊。如草糠火。或蘊屬取故名取蘊。如帝王臣。或蘊生取故名取蘊。如花果樹。此有漏法亦名有諍。煩惱名諍。觸動善品故。損害自他故。諍隨增故。名為有諍。猶如有漏。亦名為苦。違聖心故。亦名為集。能招苦故。亦名世間。可毀壞故。有對治故。亦名見處。見住其中隨增眠故。亦名三有。有因有依三有攝故。如是等類是有漏法隨義別名。如上所言。色等五蘊名有為法。色蘊者何。頌曰。</p>
<p class="lg-abnormal"><div class='lg-row'>色者唯五根　五境及無表</div>
</p><p>論曰。言五根者。所謂眼耳鼻舌身根。言五境者。即是眼等五根境界。所謂色聲香味所觸。及無表者。謂無表色。唯依此量立色蘊名。此中先應說五根相。頌曰。</p>
<p class="lg-abnormal"><div class='lg-row'>彼識依淨色　名眼等五根</div>
</p><p>論曰。彼謂前說色等五境。識即色聲香味觸識。彼識所依五種淨色。如其次第應知。即是眼等五根。如世尊說。苾芻當知。眼謂內處四大所造淨色為性。如是廣說。或復彼者。謂前所說眼等五根。識即眼耳鼻舌身識。彼識所依五種淨色名眼等<span class='corr'>根</span>。是眼等識所依止義。如是便順品類足論。如彼論說。云何眼根。眼識所依淨色為性。如是廣說。已說五根。次說五境。頌曰。</p>

<div class="lg regular"><div class='lg-row'>色二或二十　聲唯有八種　味六香四種</div>
<div class='lg-row'>觸十一為性</div>
</div><p>論曰。言色二者。一顯二形。顯色有四。青黃赤白。餘顯是此四色差別。形色有八。謂長為初不正為後。或二十者。即此色處復說二十。謂青黃赤白長短方圓高下正不正。雲煙塵霧影光明暗。有餘師說。空一顯色第二十一。此中正者。謂形平等。形不平等名為不正。地水氣騰說之為霧。日熖名光。月星火藥寶珠電等諸熖名明。障光明生於中餘色可見名影。翻此為闇。餘色易了故今不釋。或有色處有顯無形。謂青黃赤白影光明暗。或有色處有形無顯。謂長等一分身表業性。或有色處有顯有形。謂所餘色。有餘師說。唯光明色有顯無形。現見世間青等色處有長等故。如何一事具有顯形。由於此中俱可知故。此中有者是有智義非有境義。若爾身表中亦應有顯智。已說色處。當說聲處。聲唯八種。謂有執受。或無執受大種為因。及有情名非有情名差別為四。此復可意及不可意差別成八。執受大種為因聲者。謂言手等所發音聲。風林河等所發音聲。名無執受大種為因。有情名聲。謂語表業。餘聲則是非有情名。有說。有聲通有執受及無執受大種為因。如手鼓等合所生聲。如不許一顯色極微二四大造。聲亦應爾。已說聲處。當說味處。味有六種。甘醋醎辛苦淡別故。已說味處。當說香處。香有四種。好香惡香等不等香有差別故。本論中說。香有三種。好香惡香及平等香。已說香處。當說觸處。觸有十一。謂四大種滑性澀性重性輕性及冷饑渴。此中大種後當廣說。柔輭名滑。麤強為澀。可稱名重。翻此為輕。煖欲名冷。食欲名饑。飲欲名渴。此皆於因立果名故。作如是說。如有頌言。</p>

<div class="lg regular"><div class='lg-row'>諸佛出現樂　演說正法樂　僧眾和合樂</div>
<div class='lg-row'>同修勇進樂</div>
</div><p>於色界中無饑渴觸有所餘觸。彼界衣服別不可秤。聚則可稱。冷觸於彼雖無能損而有能益。傳說如此。此中已說多種色處。有時眼識緣一事生。謂於爾時各別了別。有時眼識緣多事生。謂於爾時不別了別。如遠觀察軍眾山林無量顯形珠寶聚等。應知耳等諸識亦爾。有餘師說。身識極多緣五觸起。謂四大種滑等隨一。有說。極多總緣一切十一觸起。若爾五識總緣境故。應五識身取共相境非自相境。約處自相。許五識身取自相境非事自相斯有何失。今應思擇。身舌二根兩境俱至。何識先起。隨境強盛彼識先生。境若均平舌識先起。食欲引身令相續故。已說根境及取境相。無表色相今次當說。頌曰。</p>

<div class="lg regular"><div class='lg-row'>亂心無心等　隨流淨不淨　大種所造性</div>
<div class='lg-row'>由此說無表</div>
</div><p>論曰。亂心者。謂此餘心。無心者。謂入無想及滅盡定。等言顯示不亂有心。相似相續說名隨流。善與不善名淨不淨。為簡諸得相似相續。是故復言大種所造。毗婆沙說。造是因義。謂作生等五種因故。顯立名因故言由此。無表雖以色業為性如有表業。而非表示令他了知。故名無表。說者顯此是師宗言。略說表業及定所生善不善色名為無表。既言無表大種所造。大種云何。頌曰。</p>

<div class="lg regular"><div class='lg-row'>大種謂四界　即地水火風　能成持等業</div>
<div class='lg-row'>堅濕煖動性</div>
</div><p>論曰。地水火風能持自相及所造色。故名為界。如是四界亦名大種。一切餘色所依性故。體寬廣故。或於地等增盛聚中。形相大故。或起種種大事用故。此四大種能成何業。如其次第能成持攝熟長四業。地界能持。水界能攝。火界能熟。風界能長。長謂增盛。或復流引。業用既爾。自性云何。如其次第即用堅濕煖動為性。地界堅性。水界濕性。火界煖性。風界動性。由此能引大種造色。令其相續生至餘方。如吹燈光。故名為動。品類足論及契經言。云何名風界。謂輕等動性。復說輕性為所造色。故應風界動為自性。舉業顯體故亦言輕。云何地等地等界別。頌曰。</p>

<div class="lg regular"><div class='lg-row'>地謂顯形色　隨世想立名　水火亦復然</div>
<div class='lg-row'>風即界亦爾</div>
</div><p>論曰。地謂顯形。色處為體。隨世間想假立此名。由諸世間相示地者。以顯形色。而相示故。水火亦然。風即風界。世間於動立風名故或如地等隨世想名。風亦顯形。故言亦爾。如世間說黑風團風。此用顯形。表示風故。何故此蘊無表為後說為色耶。由變壞故。如世尊說。苾芻當知。由變壞故名色取蘊。誰能變壞。謂手觸故即便變壞。乃至廣說。變壞即是可惱壞義。故義品中作如是說。</p>

<div class="lg regular"><div class='lg-row'>趣求諸欲人　常起於希望　諸欲若不遂</div>
<div class='lg-row'>惱壞如箭中</div>
</div><p>色復云何欲所惱壞。欲所擾惱變壞生故。有說。變礙故名為色。若爾極微應不名色。無變礙故。此難不然。無一極微各處而住。眾微聚集變礙義成。過去未來應不名色。此亦曾當有變礙故。及彼類故。如所燒薪。諸無表色應不名色。有釋。表色有變礙故。無表隨彼亦受色名。譬如樹動影亦隨動。此釋不然。無變礙故。又表滅時無表應滅。如樹滅時影必隨滅。有釋所依大種變礙。故無表業亦得色名。若爾所依有變礙故。眼識等五應亦名色。此難不齊。無表依止大種轉時。如影依樹光依珠寶。眼等五識依眼等時則不如是。唯能為作助生緣故。此影依樹光依寶言。且非符順毗婆沙義。彼宗影等顯色極微。各自依止四大種故。設許影光依止樹寶。而無表色不同彼依。彼許所依大種雖滅而無表色不隨滅故。是故所言未為釋難。復有別釋彼所難言。眼識等五所依不定。或有變礙。謂眼等根。或無變礙。謂無間意。無表所依則不如是。故前所難定為不齊。變礙名色理得成就。頌曰。</p>
<p class="lg-abnormal"><div class='lg-row'>此中根與境　許即十處界</div>
</p><p>論曰。此前所說色蘊性中。許即根境為十處界。謂於處門立為十處。眼處色處廣說乃至身處觸處。若於界門立為十界。眼界色界廣說乃至身界觸界。已說色蘊并立處界。當說受等三蘊處界。頌曰。</p>

<div class="lg regular"><div class='lg-row'>受領納隨觸　想取像為體　四餘名行蘊</div>
<div class='lg-row'>如是受等三　及無表無為　名法處法界</div>
</div><p>論曰。受蘊謂三。領納隨觸。即樂及苦不苦不樂。此復分別成六受身。謂眼觸所生受乃至意觸所生受。想蘊謂能取像為體。即能執取青黃長短男女怨親苦樂等相。此復分別成六想身。應如受說。除前及後色受想識。餘一切行名為行蘊。然薄伽梵於契經中說六思身為行蘊者。由最勝故。所以者何。行名造作。思是業性造作義強。故為最勝。是故佛說若能造作有漏有為名行取蘊。若不爾者。餘心所法及不相應。非蘊攝故。應非苦集。則不可為應知應斷。如世尊說。若於一法未達未知。我說不能作苦邊際。未斷未滅說亦如是。是故定應許除四蘊餘有為行皆行蘊攝。即此所說受想行蘊。及無表色。三種無為。如是七法。於處門中立為法處。於界門中立為法界。已說受等三蘊處界。當說識蘊并立處界。頌曰。</p>

<div class="lg regular"><div class='lg-row'>識謂各了別　此即名意處　及七界應知</div>
<div class='lg-row'>六識轉為意</div>
</div><p>論曰。各各了別彼彼境界。總取境相故名識蘊。此復差別有六識身。謂眼識身至意識身。應知如是所說識蘊。於處門中立為意處。於界門中立為七界。謂眼識界至意識界。即此六識轉為意界。如是此中所說五蘊取。十二處并十八界。謂除無表諸餘色蘊即名十處。亦名十界。受想行蘊無表無為總名法處。亦名法界。應知識蘊即名意處。亦名七界。謂六識界及與意界。豈不識蘊唯六識身。異此說何復為意界。更無異法。即於此中頌曰。</p>
<p class="lg-abnormal"><div class='lg-row'>由即六識身　無間滅為意</div>
</p><p>論曰。即六識身無間滅已。能生後識故名意界。謂如此子即名餘父。又如此果即名餘種。若爾實界應唯十七或十二。六識與意更相攝故。何緣得立十八界耶。頌曰。</p>
<p class="lg-abnormal"><div class='lg-row'>成第六依故　十八界應知</div>
</p><p>論曰。如五識界。別有眼等五界為依。第六意識無別所依。為成此依故說意界。如是所依能依境界。應知各六界成十八。若爾無學最後念心應非意界。此無間滅後識不生。非意界故。不爾。此已住意性故。闕餘緣故後識不生。此中蘊攝一切有為。取蘊唯攝一切有漏。處界總攝一切法盡。別攝如是。總攝云何。頌曰。</p>

<div class="lg regular"><div class='lg-row'>總攝一切法　由一蘊處界　攝自性非餘</div>
<div class='lg-row'>以離他性故</div>
</div><p>論曰。由一色蘊意處法界。應知總攝一切法盡。謂於諸處就勝義說。唯攝自性不攝他性。所以者何。法與他性恒相離故。此離於彼。而言攝者。其理不然。且如眼根。唯攝色蘊眼處眼界苦集諦等。是彼性故。不攝餘蘊餘處界等。離彼性故。若於諸處就世俗說。應知亦以餘法攝餘。如四攝事攝徒眾等。眼耳鼻三處各有二。何緣界體非二十一。此難非理。所以者何。頌曰。</p>
<p class="lg-abnormal"><div class='lg-row'>類境識同故　雖二界體一</div>
</p><p>論曰。類同者。謂二處同是眼自性故。境同者。謂二處同用色為境故。識同者。謂二處同為眼識依故。由此眼界雖二而一。耳鼻亦應如是安立。若爾何緣生依二處。頌曰。</p>
<p class="lg-abnormal"><div class='lg-row'>然為令端嚴　眼等各生二</div>
</p><p>論曰。為所依身相端嚴故。界體雖一而兩處生。若眼耳根處唯生一。鼻無二穴身不端嚴。此釋不然。若本來爾誰言醜陋。又猫鵄等雖生二處有何端嚴。若爾三根何緣生二。為所發識明了端嚴。現見世間。閉一目等了別色等便不分明。是故三根各生二處。已說諸蘊及處界攝。當說其義。此蘊處界別義云何。頌曰。</p>
<p class="lg-abnormal"><div class='lg-row'>聚生門種族　是蘊處界義</div>
</p><p>論曰。諸有為法和合聚義是蘊義。如契經言。諸所有色。若過去若未來若現在。若內若外。若麤若細。若劣若勝。若遠若近。如是一切略為一聚。說名色蘊。由此聚義蘊義得成。於此經中。無常已滅名過去。若未<span class='corr'>已</span>生名未來。已生未謝名現在。自身名內。所餘名外。或約處辯。有對名麤。無對名細。或相待立。若言相待。麤細不成。此難不然。所待異故。待彼為麤未嘗為細。待彼為細未嘗為麤。猶如父子苦集諦等染汙名劣。不染名勝。去來名遠。現在名近。乃至識蘊應知亦然。而有差別。謂依五根名麤。唯依意根名細。或約地辯。毘婆沙師所說如是。大德法救復作是言。五根所取名麤色。所餘名細色。非可意者名劣色。所餘名勝色。不可見處名遠色。在可見處名近色。過去等色如自名顯受等亦然。隨所依力應知遠近麤細同前。心心所法生長門義是處義。訓釋詞者。謂能生長心心所法故名為處。是能生長彼作用義。法種族義是界義。如一山中有多銅鐵金銀等族說名多界。如是一身。或一相續有十八類諸法種族名十八界。此中種族是生本義。如是眼等誰之生本。謂自種類同類因故。若爾無為應不名界。心心所法生之本故。有說。界聲表種類義。謂十八法種類自性各別不同名十八界。若言聚義是蘊義者。蘊應假有。多實積集共所成故。如聚如我。此難不然。一實極微亦名蘊故。若爾不應言聚義是蘊義。非一實物有聚義故。有說。能荷果重擔義是蘊義。由此世間說肩名蘊。物所聚故。或有說者。可分段義是蘊義。故世有言。汝三蘊還我當與汝。此釋越經。經說聚義是蘊義故。如契經言。諸所有色若過去等。廣說如前。若謂此經顯過去等一一色等各別名蘊。是故一切過去色等一一實物各各名蘊。此執非理。故彼經言。如是一切略為一聚說名蘊故。是故如聚。蘊定假有。若爾應許諸有色處亦是假有。眼等極微。要多積聚成生門故。此難非理。多積聚中一一極微。有因用故。若不爾者。根境相助共生識等。應非別處。是則應無十二處別。然毗婆沙作如是說。對法諸師若觀假蘊。彼說極微一界一處一蘊少分。若不觀者。彼說極微即是一界一處一蘊。此應於分假謂有分。如燒少衣亦說燒衣。何故世尊於所知境。由蘊等門作三種說。頌曰。</p>
<p class="lg-abnormal"><div class='lg-row'>愚根樂三故　說蘊處界三</div>
</p><p>論曰。所化有情有三品故。世尊為說蘊等三門。傳說。有情愚有三種。或愚心所總執為我。或唯愚色。或愚色心。根亦有三。謂利中鈍。樂亦三種。謂樂略中及廣文故。如其次第世尊為說蘊處界三。何緣世尊說餘心所總置行蘊。別分受想為二蘊耶。頌曰。</p>

<div class="lg regular"><div class='lg-row'>諍根生死因　及次第因故　於諸心所法</div>
<div class='lg-row'>受想別為蘊</div>
</div><p>論曰。諍根有二。謂著諸欲及著諸見。此二受想。如其次第為最勝因。味受力故貪著諸欲。倒想力故貪著諸見。又生死法以受及想為最勝因。由耽著受起倒想故。生死輪迴。由此二因及後當說次第因故。應知別立受想為蘊。其次第因。隣次當辯。何故無為說在處界。非蘊攝耶。頌曰。</p>
<p class="lg-abnormal"><div class='lg-row'>蘊不攝無為　義不相應故</div>
</p><p>論曰。三無為法不可說在色等蘊中。與色等義不相應故。謂體非色乃至非識。亦不可說為第六蘊。彼與蘊義不相應故。聚義是蘊。如前具說。謂無為法。非如色等有過去等品類差別可畧一聚名無為蘊。又言取蘊為顯染依。染淨二依蘊言所顯。無為於此二義都無。義不相應故不立蘊。有說。如瓶破非瓶。如是蘊息應非蘊。彼於處界<span class='corr'>例</span>應成失。如是已說諸蘊廢立。當說次第。頌曰。</p>
<p class="lg-abnormal"><div class='lg-row'>隨麤染噐等　界別次第立</div>
</p><p>論曰。色有對故諸蘊中麤。無色中麤唯受行相。故世說我手等痛言。待二相麤。男女等想易了知故。行麤過識。貪瞋等行易了知故。識最為細。總取境相難分別故。由此隨麤立蘊次第。或從無始生死已來。男女於色更相愛樂。此由耽著樂受味故。耽受復因倒想生故。此倒想生由煩惱故。如是煩惱依識而生。此及前三皆染汙識。由此隨染立蘊次第。或色如噐。受類飲食。想同助味。行似廚人。識喻食者。故隨噐等立蘊次第。或隨界別立蘊次第。謂欲界中有諸妙欲。色相顯了。色界靜慮有勝喜等。受相顯了。三無色中取空等相。想相顯了。第一有中思最為勝。行相顯了。此即識住。識住其中顯似世間田種次第。是故諸蘊次第如是。由此五蘊無增減過。即由如是諸次第因。離行別立受想二蘊。謂受與想。於諸行中相麤生染。類食同助。二界中強故別立蘊。處界門中應先辯說六根次第。由斯境識次第可知。頌曰。</p>

<div class="lg regular"><div class='lg-row'>前五境唯現　四境唯所造　餘用遠速明</div>
<div class='lg-row'>或隨處次第</div>
</div><p>論曰。於六根中。眼等前五唯取現境。是故先說。意境不定。三世無為。或唯取一或二三四。所言四境唯所造者。前流至此。五中前四境唯所造。是故先說。身境不定。或取大種。或取造色。或二俱取。餘謂前四。如其所應用遠速明。是故先說。謂眼耳根取遠境故。在二先說。二中眼用遠故先說。遠見山河不聞聲故。又眼用速。先遠見人撞擊鍾皷後聞聲故。鼻舌兩根用俱非遠。先說鼻者。由速明故。如對香美諸飲食時。鼻先齅香舌後嘗味。或於身中隨所依處上下差別說根次第。謂眼所依最居其上。次耳鼻舌身多居下。意無方處。有即依止諸根生者。故最後說。何緣十處皆色蘊攝。唯於一種立色處名。又十二處體皆是法。唯於一種立法處名。頌曰。</p>

<div class="lg regular"><div class='lg-row'>為差別最勝　攝多增上法　故一處名色</div>
<div class='lg-row'>一名為法處</div>
</div><p>論曰。為差別者。為令了知境有境性種種差別。故於色蘊就差別相建立十處不總為一。若無眼等差別想名。而體是色立名色處。此為眼等名所簡別。雖摽總稱而即別名。又諸色中色處最勝。故立通名。由有對故。手等觸時即便變壞。及有見故。可示在此在彼差別。又諸世間唯於此處同說為色。非於眼等。又為差別立一法處。非於一切。如色應知。又於此中攝受想等眾多法故。應立通名。又增上法。所謂涅槃。此中攝故獨名為法。有餘師說。色處中有二十種色最麤顯故。肉天聖慧三眼境故。獨立色名。法處中有諸法名故。諸法智故。獨立法名。諸契經中。有餘種種蘊及處界名想可得。為即此攝。為離此耶。彼皆此攝。如應當知。且辯攝餘諸蘊名想。頌曰。</p>

<div class="lg regular"><div class='lg-row'>牟尼說法蘊　數有八十千　彼體語或名</div>
<div class='lg-row'>此色行蘊攝</div>
</div><p>論曰。諸說佛教語為體者。彼說法蘊皆色蘊攝。諸說佛教名為體者。彼說法蘊皆行蘊攝。此諸法蘊其量云何。頌曰。</p>

<div class="lg regular"><div class='lg-row'>有言諸法蘊　量如彼論說　或隨蘊等言</div>
<div class='lg-row'>如實行對治</div>
</div><p>論曰。有諸師言。八萬法蘊一一量等法蘊足論。謂彼一一有六千頌。如對法中法蘊足說。或說。法蘊隨蘊等言一一差別數有八萬。謂蘊．處．界．緣起．諦．食．靜慮．無量．無色．解脫．勝處．徧處．覺品．神通．無諍．願智．無礙解等。一一教門名一法蘊。如實說者。所化有情有貪瞋等八萬行別。為對治彼八萬行故。世尊宣說八萬法蘊。如彼所說八萬法蘊皆此五中二蘊所攝。如是餘處<span class='corr'>諸</span>蘊處界類亦應然。頌曰。</p>

<div class="lg regular"><div class='lg-row'>如是餘蘊等　各隨其所應　攝在前說中</div>
<div class='lg-row'>應審觀自相</div>
</div><p>論曰。餘契經中諸蘊處界。隨應攝在前所說中。如此論中所說蘊等。應審觀彼一一自相。且諸經中說餘五蘊。謂戒定慧解脫解脫智見五蘊。彼中戒蘊此色蘊攝。彼餘四蘊此行蘊攝。又諸經說十遍處等。前八遍處。無貪性故此法處攝。若兼助伴五蘊性故。即此意處法處所攝。攝八勝處應知亦爾。空識遍處。空無邊等四無色處四蘊性故。即此意處法處所攝。五解脫處慧為性故。此法處攝。若兼助伴。即此聲意法處所攝。復有二處。謂無想有情天處。及非想非非想處。初處即此十處所攝。無香味故。後處即此意法處攝。四蘊性故。又多界經說界差別。有六十二。隨其所應當知皆此十八界攝。且彼經中所說六界。地水火風四界<span class='corr'>已</span>說。空識二界未說其相。為即虛空名為空界。為一切識名識界耶。不爾云何。頌曰。</p>

<div class="lg regular"><div class='lg-row'>空界謂竅隙　傳說是明闇　識界有漏識</div>
<div class='lg-row'>有情生所依</div>
</div><p>論曰。諸有門牕及口鼻等。內外竅隙名為空界。如是竅隙云何應知。傳說。竅隙即是明闇。非離明闇竅隙可取。故說空界明闇為體。應知此體不離晝夜。即此說名隣阿伽色。傳說。阿伽謂積集色。極能為礙故名阿伽。此空界色與彼相隣。是故說名隣阿伽色。有說。阿伽即空界色。此中無礙故名阿伽。即阿伽色餘礙相隣。是故說名隣阿伽色。諸有漏識名為識界。云何不說諸無漏識為識界耶。由許六界是諸有情生所依故。如是諸界從續生心。至命終心恒持生故。諸無漏法則不如是。彼六界中。前四即此觸界所攝。第五即此色界所攝。第六即此七心界攝。彼經餘界如其所應。皆即此中十八界攝。</p>
</div>
<p class='juan'>冠導阿毘達磨俱舍論卷第一<span class='note-inline'>(說一切有部)</span></p>
<div class='div-w'>
<p class='h1'>音釋</p>
<div class='div-note'>阿毗達磨<p style="margin-left:1em"><span class='note-inline'>(梵語也此云無比法毘頻眉切)</span>。</p>
俱舍<p style="margin-left:1em"><span class='note-inline'>(梵語也此云藏)</span>。</p>
鵄<p style="margin-left:1em"><span class='note-inline'>(赤脂切怪鳥也)</span>。</p>
荷<p style="margin-left:1em"><span class='note-inline'>(胡可切負也)</span>。</p>
鄔柁南<p style="margin-left:1em"><span class='note-inline'>(梵語也此云自說柁待可切)</span>。</p>
齅<p style="margin-left:1em"><span class='note-inline'>(許救切以鼻㩜氣也)</span>。</p>
摽<p style="margin-left:1em"><span class='note-inline'>(卑遙切揭也)</span>。</p>
</div></div>
</div><!-- end of div[@id='body'] -->
</body></html>