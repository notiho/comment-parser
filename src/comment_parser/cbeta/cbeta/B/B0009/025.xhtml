<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>冠導阿毗達磨俱舍論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu55' />
<p class='juan'>冠導阿毘達磨俱舍論卷第二十五</p><p class="byline">尊者世親造</p><p class="byline">唐三藏法師玄奘奉詔譯</p><p class="byline">扶桑雒陽比丘旭雅編輯</p>
<div class='div-other'><a id='mulu56' />
<p class='h1'>分別賢聖品第六之四</p><p>如前所說。不動應果。初盡智後起無生智。諸阿羅漢如預流等有差別不。亦有。云何。頌曰。</p>

<div class="lg regular"><div class='lg-row'>阿羅漢有六　謂退至不動　前五信解生</div>
<div class='lg-row'>總名時解脫　後不時解脫　從前見至生</div>
</div><p>論曰。於契經中說阿羅漢由種性異故有六種。一者退法二者思法。三者護法。四安住法。五堪達法。六不動法。於此六中前之五種從先學位信解性生。即此總名時愛心解脫。恒時愛護及心解脫故。亦說名為時解脫者以要待時及解脫故。略初言故。如言酥瓶。由此待時方能入定。謂待資具無病處等勝緣合時方入定故。不動法性說名為後。即此名為不動心解脫。以無退動及心解脫故。亦說名為不時解脫。以不待時及解脫故。謂三摩地隨欲現前不待勝緣和合時故。或依暫時畢竟解脫。建立時解脫不時解脫名。容有退墮時無退墮時故。此從學位見至性生。如是所明六阿羅漢所有種性。為是先有。為後方得。不定。云何。頌曰。</p>
<p class="lg-abnormal"><div class='lg-row'>有是先種性　有後練根得</div>
</p><p>論曰。退法種性必是先有。思法等五亦有後得。謂有先來是思法性。有先退法性後練根成思。乃至不動隨應當說。言退法者。謂遇少緣便退所得。非思法等。言思法者。謂懼退失恒思自害。言護法者。謂於所得喜自防護。安住法者。離勝退緣雖不自防亦能不退。離勝加行亦不增進。堪達法者。彼性堪能好修練根速達不動。不動法者。彼必無退。此六種性先學位中。初二闕恒時及尊重加行。由根有異故有差別。第三唯有恒時加行。第四唯有尊重加行。第五具二而是鈍根。第六利根具二加行。退法種性非必定退。乃至堪達非必能達。但約容有建立此名。故六阿羅漢通三界皆有。若執退者必定應退。乃至堪達必能達者。彼執欲界具足有六。色無色界中唯安住不動。彼無退失自害自防及修練根故唯有二。如是六種阿羅漢中。誰從何退。為性為果。頌曰。</p>
<p class="lg-abnormal"><div class='lg-row'>四從種性退　五從果非先</div>
</p><p>論曰。不動種性必無退理。前之五種皆<span class='corr'>有</span>退義。於中後四有從性退。退法一種無退性理。由此種性最居下故。五種皆有從果退義。雖俱有退然並非先。謂諸無學先學位中所住種性。彼從此性必無退理。學無學道所成堅故。若諸有學先凡位中所住種性。彼從此性亦無退理。世出世道所成堅故。若住此位後修練根所得思等四種種性。彼從此性容有退理。二先位中住思等性必亦無退此所得果。唯先退法有退果義。又亦無退先所得果。後所得果容有退義。是故定無退預流果。由此應果退法有三。一增進根。二退住學。三住自位而般涅槃。思法有四。三如前說。更加一種退住退性。餘三如次有五六七。應知後一後一增故。思法等四退住學位時。還住退非餘。若異此者得勝種性故。應是進非退。何緣定無退先果者。以見所斷依無事故。謂有身見依我處轉。見所斷惑此見為根。我體既無名依無事。以無事故必無退理。若爾應說此惑緣無。非此緣無諦為境故。然於諦境不如實緣。諸煩惱中誰不如是。雖皆如是而有差別。以修斷惑各有別事。即是可意不可意等於所緣境此相非無。見所斷惑計有我等。非諸諦境有我等相。以無事故。與修斷別。謂於色等所緣境中我見妄增。作者受者自在而轉。非實我性。邊執見等隨此而生。故並說為依無事惑。若修所斷貪瞋慢癡。色等境中唯起染著增背高舉不了行轉故。並說為依有事惑。又見斷惑於諦理中執我我所斷常見等。非諦中有少我等事。見斷貪等緣此而生。是故皆名依無事惑。修所斷惑於色等中謂好醜等。然色等境非無少分好醜等別。是故可名依有事惑。又見斷惑迷諦理起名依無事。修所斷惑迷麤事生名依有事。諦理真實。楷定可依。聖慧<span class='corr'>已</span>證必無退理。事相浮偽無定可依。斷迷彼惑。有失念退。或修斷惑非審慮生。昧鈍性故。見所斷惑由審慮生。推度性故。聖不審慮於麤事中失念或生。審慮不爾。如於繩等卒爾謂蛇。故修斷惑聖有退起。非由卒爾可起見惑。聖若審慮便見諦理。故聖見斷定無退義。經部師說。從阿羅漢亦無退義。彼說應理。云何知然。由教理故。如何由教。經言。苾芻聖慧斷惑名為實斷。又契經言。我說有學應不放逸。非阿羅漢。雖有經言佛告慶喜。我說。利養等亦障阿羅漢而不說退阿羅漢果。<span class='corr'>但</span>說退失現法樂住。經言不動心解脫身作證。我定說無因緣從此退故。若謂有退。由經說有時愛解脫。我亦許然。但應觀察彼之所退。為應果性。為靜慮等。然彼根本靜慮等持。要待時現前故<span class='corr'>名</span>時解脫。彼為獲得現法樂住數希現前故名為愛。有說。此定是所愛味。諸阿羅漢果性解脫恒隨逐故不應名時。更不欣求故不名愛若應果性容有退者。如何世尊但說所證現法樂住有可退理。由此證知。諸阿羅漢果性解脫必是不動。然由利等擾亂過失有於所得現法樂住退失自在。謂諸鈍根。若諸利根則無退失。故於所得現法樂住有退無退故名退不退法。如是思等如理應思。不退安住不動何別。非練根得名為不退。練根所得名為不動。此二所起殊勝等至。設遇退緣亦無退理。安住法者。<span class='corr'>但</span>於<span class='corr'>已</span>住諸勝德中能無退失。不能更引餘勝德生。設復引生從彼可退。是不退等三種差別。然喬底迦昔在學位。於時解脫極噉味故。又鈍根故數數退失。深自猒責執刀自害。由於身命無所戀惜。臨命終時得阿羅漢便般涅槃。故喬底迦亦非退失阿羅漢果。又增十經作如是說。一法應起。謂時愛心解脫。一法應證。謂不動心解脫。若應果性名為時愛心解脫者。何故於此增十經中再說應果。又曾無處說阿羅漢果名為應起。<span class='corr'>但</span>說名應證。又說鈍根所攝應果名為應起。為顯何義。若為顯彼能起現前則餘利根最應能起。若為顯彼應起現前亦餘利根最所應起。故時解脫非應果性。若爾何故說時解脫應果。謂有應果根性鈍故要待時故定方現前。若與彼相違名不時解脫。阿毗達磨亦作是言。欲貪隨眠由三處起。一欲貪隨眠未斷徧知故。二順彼纏法正現在前故。三於彼正起非理作意故。前謂彼據具因生說。復有何法因不具生。是名由教。如何由理。若阿羅漢有令煩惱畢竟不起治道<span class='corr'>已</span>生。是則不應退起煩惱。若阿羅漢此道未生。未能永㧞煩惱種故應非漏盡。若非漏盡寧說為應。是名由理。若爾應釋炭喻契經。如說。多聞諸聖弟子若行若住有處有時失念故生惡不善覺。此經唯說阿羅漢果。由此經言彼聖弟子心於長夜隨順遠離廣說乃至臨入涅槃。餘契經中。有即說此順遠離等名應果力。又此經說。彼於一切順漏<span class='corr'>已</span>能永吐<span class='corr'>已</span>得清凉。由此定知。是阿羅漢。實後所說是阿羅漢。然彼乃至於行住時未善通達容有此事。謂有學者於行住時由失念故容起煩惱。後成無學則無起義。前依學位故說無失。毗婆沙師定作是說。阿羅漢果亦有退義。唯阿羅漢種性有六。為餘亦有六種性耶。設有皆能修練根不。頌曰。</p>
<p class="lg-abnormal"><div class='lg-row'>學異生亦六　練根非見道</div>
</p><p>論曰。有學異生種性亦六。六種應果彼為先故。然見道位必無練根。此位無容起加行故。唯於信解異生位中。能修練根如無學位。如契經說。我說由斯所證四種增上心所現法樂住隨一有退。所得不動心解脫身作證。我決定說無因緣從此退。如何不動法退現法樂住。頌曰。</p>

<div class="lg regular"><div class='lg-row'>應知退有三　<span class='corr'>已</span>未得受用　佛唯有最後</div>
<div class='lg-row'>利中後鈍三</div>
</div><p>論曰。應知諸退總有三種。一<span class='corr'>已</span>得退。謂退<span class='corr'>已</span>得殊勝功德。二未得退。謂未能得殊勝功德。三受用退。謂諸<span class='corr'>已</span>得殊勝功德不現在前。於此三中世尊唯有一受用退。以具眾德無容一時頓現前故。餘不動法具有受用及未得退。亦於勝己殊勝功德猶未得故。餘五種性容具有三。亦容退失<span class='corr'>已</span>得德故。約受用退說不動法退現法樂無相違過。無退論者作如是說。諸無漏解脫皆名不動。然別立第六不動法者。如前釋通。不應為難。諸阿羅漢既許退果。為更生不。諸住果時所不作事退時作不。不爾。何緣。頌曰。</p>

<div class="lg regular"><div class='lg-row'>一切從果退　必得不命終　住果所不為</div>
<div class='lg-row'>慙增故不作</div>
</div><p>論曰。無從果退中間命終。退<span class='corr'>已</span>須㬰必還得故。如契經說。苾芻當知。如是多聞諸聖弟子違失正念。速復還能令所退起盡沒滅離。若謂不<span class='corr'>然</span>。修梵行果應非安隱可委信處。又住果位所不應為違果事業由慙增故於暫退時亦必不造。譬如壯士雖蹶不<span class='corr'>仆</span>。如上所言。有練根得無學有學。正練根時各幾無間幾解脫道。何性攝。何所依。頌曰。</p>

<div class="lg regular"><div class='lg-row'>練根無學位　九無間解脫　久習故學一</div>
<div class='lg-row'>無漏依人三　無學依九地　有學但依六</div>
<div class='lg-row'>捨果勝果道　唯得果道故</div>
</div><p>論曰。求勝種性修練根者。無學位中轉一一性各九無間九解脫道。如得應果。所以者何。彼鈍根性由久慣習非少功力可能令轉。學無學道所成堅故。有學位中轉一一性各一無間一解脫道。如得初果。上相違故。彼加行道諸位各一。如是無間及解脫道一切唯是無漏性攝。聖者必無用有漏道而轉根理。非增上故。依謂身地。此所依身唯人三洲。餘無退故。此所依地無學通九。謂未至中間四定三無色。有學唯六。謂除後三。所以者何。夫轉根者。容有捨果及勝果道。所得唯果非向道故。無有學果無色地攝。故學練根<span class='corr'>但</span>依六地。諸無學位補特伽羅。總有幾種。由何差別。頌曰。</p>
<p class="lg-abnormal"><div class='lg-row'>七聲聞二佛　差別由九根</div>
</p><p>論曰。居無學位聖者有九。謂七聲聞及二覺者。退法等五不動分二。後先別故名七聲聞。獨覺大覺名二覺者。由下下等九品根異令無學聖成九差別。學無學位有七聖者。一切聖者皆此中攝。一隨信行。二隨法行。三信解。四見至。五身證。六慧解脫。七俱解脫。依何立七。事別有幾。頌曰。</p>

<div class="lg regular"><div class='lg-row'>加行根滅定　解脫故成七　此事別唯六</div>
<div class='lg-row'>三道各二故</div>
</div><p>論曰。依加行異立初二種。謂依先時隨他及法於所求義修加行故。立隨信行隨法行名。依根不同立次二種。謂依鈍利信慧根增如次名為信解見至。依得滅定立身證名。由身證得滅盡定故。依解脫異立後二種。謂依唯慧離煩惱障者立慧解脫。依兼得定離解脫障者立俱解脫。此名雖七事別唯六。謂見道中有二聖者。一隨信行。二隨法行。此至修道別立二名。一信解。二見至。此至無學復立二名。謂時解脫不時解脫。應知此中一隨信行根故成三。謂下中上。性故成五。謂退法等。道故成十五。謂八忍七智。離染故成七十三。謂具縛離八地染。依身故成九。謂三洲欲天。若根性道離染依身相乘合成一億四萬七千八百二十五種。隨法行等如理應思。何等名俱及慧解脫。頌曰。</p>
</div>
<div class='div-jing'><p class="lg-abnormal"><div class='lg-row'>俱由得滅定　餘名慧解脫</div>
</p><p>論曰。諸阿羅漢得滅定者名俱解脫。由慧定力解脫煩惱解脫障故。所餘未得滅盡定者名慧解脫。<span class='corr'>但</span>由慧力於煩惱障得解脫故。如世尊說。五煩惱斷不可牽引未名滿學。學無學位各由幾因於等位中獨稱為滿。頌曰。</p>

<div class="lg regular"><div class='lg-row'>有學名為滿　由根果定三　無學得滿名</div>
<div class='lg-row'><span class='corr'>但</span>由根定二</div>
</div><p>論曰。學於學位獨得滿名。具由三因。謂根果定。有有學者<span class='corr'>但</span>由根故亦得滿名。謂諸見至未離欲染。有有學者<span class='corr'>但</span>由果故亦得滿名。謂信解不還未得滅盡定。有有學者由根果故亦得滿名。謂見至不還未得滅盡定。有有學者由果定故亦得滿名。謂諸信解得滅盡定。有有學者具由三故獨得滿名。謂諸見至得滅盡定。無有學者<span class='corr'>但</span>由定故及根定故亦得滿名。諸無學者於無學位由根定二獨得滿名。無學位中無非果滿故無由果亦立滿名。有<span class='corr'>但</span>由根亦名為滿。謂不時解脫未得滅盡定。有<span class='corr'>但</span>由定亦名為滿。謂時解脫得滅盡定。有具由二獨名為滿。謂不時解脫<span class='corr'>已</span>得滅盡定。廣說諸道差別無量。謂世出世見修道等。略說幾道能徧攝耶。頌曰。</p>

<div class="lg regular"><div class='lg-row'>應知一切道　略說唯有四　謂加行無間</div>
<div class='lg-row'>解脫勝進道</div>
</div><p>論曰。加行道者。謂從此後無間道生。無間道者。謂此能斷所應斷障。解脫道者。謂<span class='corr'>已</span>解脫所應斷障最初所生。勝進道者。謂三餘道。道義云何。謂涅槃路。乘此能<span class='corr'>往</span>涅槃城故。或復道者。謂求所依。依此尋求涅槃果故。解脫勝進如何名道。與道類同。轉上品故。或前前力至後後故。或能趣入無餘依故。道於餘處立通行名。以能通達趣涅槃故。此有幾種。依何建立。頌曰。</p>

<div class="lg regular"><div class='lg-row'>通行有四種　樂依<span class='corr'>本</span>靜慮　苦依所餘地</div>
<div class='lg-row'>遲速鈍利根</div>
</div><p>論曰。經說通行總有四種。一苦遲通行。二苦速通行。三樂遲通行。四樂速通行。道依根本四靜慮生名樂通行。以攝受支止觀平等任運轉故。道依無色未至中間名苦通行。以不攝支止觀不等艱辛轉故。謂無色定觀減止增。未至中間觀增止減。即此樂苦二通行中。鈍根名遲。利根名速。二行於境通達稽遲故名遲通。翻此名速。或遲鈍者所起通行名遲通行。速此相違。道亦名為菩提分法。此有幾種。名義云何。頌曰。</p>

<div class="lg regular"><div class='lg-row'>覺分三十七　謂四念住等　覺謂盡無生</div>
<div class='lg-row'>順此故名分</div>
</div><p>論曰。經說覺分有三十七。謂四念住．四正斷．四神足．五根．五力．七等覺支．八聖道支。盡無生智說名為覺。隨覺者別立三菩提。一聲聞菩提。二獨覺菩提。三無上菩提。無明睡眠皆永斷故。及如實知<span class='corr'>已</span>作<span class='corr'>已</span>事不復作故。此二名覺。三十七法順趣菩提。是故皆名菩提分法。此三十七體各別耶。不爾。云何。頌曰。</p>

<div class="lg regular"><div class='lg-row'>此實事唯十　謂慧勤定信　念喜捨輕安</div>
<div class='lg-row'>及戒尋為體</div>
</div><p>論曰。此覺分名雖三十七。實事唯十。即慧勤等。謂四念住慧根慧力擇法覺支正見以慧為體。四正斷精進根精進力精進覺支正精進以勤為體。四神足定根定力定覺支正定以定為體。信根信力以信為體。念根念力念覺支正念以念為體。喜覺支以喜為體。捨覺支以行捨為體。輕安覺支以輕安為體。正語正業正命以戒為體。正思惟以尋為體。如是覺分實事唯十。即是信等五根力上。更加喜捨輕安戒尋。毗婆沙師說。有十一。身業語業不相雜故。戒分為二。餘九同前。念住等三<span class='corr'>名</span>無別屬。如何獨說為慧勤定。頌曰。</p>

<div class="lg regular"><div class='lg-row'>四念住正斷　神足隨增上　說為慧勤定</div>
<div class='lg-row'>實諸加行善</div>
</div><p>論曰。四念住等三品善法體。實徧攝諸加行善。然隨同品增上善根。如次說為慧勤及定。何緣於慧立念住名。毗婆沙師作如是說。慧由念力持令住故。理實由慧令念住境。如實見者能明記故。如念住中<span class='corr'>已</span>廣成立。何故說勤名為正斷。於正修習斷修位中此勤力能斷懈怠故。或名正勝。於正持策身語意中此最勝故。何緣於定立神足名。諸靈妙德所依<span class='corr'>止</span>故。有餘師說。神即是定。足謂欲等。彼應覺分事有十三。增欲心故。又違經說。如契經言。吾今為汝說神足等。神謂受用種種神境分一為多。乃至廣說。足謂欲等四三摩地。此中佛說定果名神。欲等所生等持名足。何緣信等先說為根。後名為力。由此五法依下上品分先後故。又依可屈伏不可屈伏故。信等何緣次第如是。謂於因果先起信心為果修因。次起精進由精進故念住所緣。由念力持心便得定。心得定故能如實知。是故信等如是次第。當言何位何覺分增。頌曰。</p>

<div class="lg regular"><div class='lg-row'>初業順決擇　及修見道位　念住等七品</div>
<div class='lg-row'>應知次第增</div>
</div><p>論曰。初業位中能審照了身等四境。慧用勝故說念住增。煖法位中能證異品殊勝功德。勤用勝故說正斷增。頂法位中能持勝善趣無退德。定用勝故說神足增。忍法位中必不退墮善根堅固。得增上義故說根增。第一位中非惑世法所能屈伏。得無屈義故說力增。修道位中近菩提位。助覺勝故說覺支增。見道位中速疾而轉。通行勝故說道支增。然契經中隨數增說先七後八。非修次第。八中正見是道亦道支。餘是道支而非道。七中擇法是覺亦覺支。餘是覺支而非覺。毗婆沙師所說如是。有餘。於此不破契經所說次第立念住等。謂修行者將修行時。於多境中其心馳散。先修念住制伏其心故。契經言。此四念住能於境界繫縛其心。及正遣除耽嗜依念。是故念住說在最初。由此勢力勤遂增長。為成四事正策持心。是故正斷說為第二。由精進故無憂悔心。使有堪能修治勝定。是故神足說在第三。勝定為依便令信等與出世法為增上緣。由此五根說為第四。根義既立。能正伏除所治現行牽生聖法。由此五力說為第五。於見道位建立覺支。如實覺知四聖諦故。通於二位建立道支。俱通直往涅槃城故。如契經說。於八道支修圓滿者於四念住至七覺支亦修圓滿。又契經說。苾芻當知。宣如實言者喻說四聖諦。令依本路速行出者喻令修習八聖道支。故知八道支通依二位說。隨增位說次第既然。理實應言。此三十七幾通有漏幾無漏耶。頌曰。</p>

<div class="lg regular"><div class='lg-row'>七覺八道支　一向是無漏　三四五根力</div>
<div class='lg-row'>皆通於二種</div>
</div><p>論曰。此中七覺八聖道支唯是無漏。唯於修道見道位中方建立故。世間亦有正見等法。而彼不得聖道支名。所餘皆通有漏無漏。此三十七向地有幾。頌曰。</p>

<div class="lg regular"><div class='lg-row'>初靜慮一切　未至除喜根　二靜慮除尋</div>
<div class='lg-row'>三四中除二　前三無色地　除戒前二種</div>
<div class='lg-row'>於欲界有頂　除覺及道支</div>
</div><p>論曰。初靜慮中具三十七。於未至地除喜覺支。近分地中勵力轉故。於下地法猶疑慮故。第二靜慮除正思惟。彼靜慮中<span class='corr'>已</span>無尋故。由此二地各三十六。第三第四靜慮中間雙除喜尋各三十五。前三無色除戒三支并除喜尋各三十二。欲界有頂除覺道支各二十二。無無漏故。覺分轉時必得證淨。此有幾種。依何位得實體是何法有漏無漏耶。頌曰。</p>

<div class="lg regular"><div class='lg-row'>證淨有四種　謂佛法僧戒　見三得法戒</div>
<div class='lg-row'>見道兼佛僧　法謂三諦全　菩薩獨覺道</div>
<div class='lg-row'>信戒二為體　四皆唯無漏</div>
</div><p>論曰。經說證淨總有四種。一於佛證淨。二於法證淨。三於僧證淨。四聖戒證淨。且見道位見三諦時。一一唯得法戒證淨。見道諦位兼得佛僧。謂於爾時兼於成佛諸無學法。成聲聞僧學無學法亦得證淨。兼言為顯見道諦時亦得於法及戒證淨。然所信法略有二種。一別。二總。總通四諦。別唯三諦全菩薩獨覺道。故見四諦時皆得法證淨。聖所愛戒與現觀俱。故一切時無不亦得。由所信別故名有四。應知實事唯有二種。謂於佛等三種證淨以信為體。聖戒證淨以戒為體故唯有二。如是四種唯是無漏。以有漏法非證淨故。為依何義立證淨名。如實覺知四聖諦理故名為證。正信三寶及妙尸羅皆名為淨。離不信垢破戒垢故。由證得淨立證淨名。如出觀時現起次第故說觀內次第如是。如何出時現起次第。謂出觀位先信世尊是正等覺。次於正法毗柰耶中信是善說。後信聖僧是妙行者。正信三寶猶如良醫及如良藥看病者故。由心淨故發淨尸羅。是故尸羅說為第四。要具淨信此乃現前。如遇三緣病方除故。或此四種。猶如導師道路商侶及所乘乘。經言。學位成就八支。無學位中具成就十。何緣不說有學位中有正解脫及有正智。正脫正智其體是何。頌曰。</p>

<div class="lg regular"><div class='lg-row'>學有餘縛故　無正脫智支　解脫為無為</div>
<div class='lg-row'>謂勝解惑滅　有為無學支　即二解脫蘊</div>
<div class='lg-row'>正智如覺說　謂盡無生智</div>
</div><p>論曰。有學位中尚有餘縛未解脫故無解脫支。非離少縛可名脫者。非無解脫體可立解脫智。無學<span class='corr'>已</span>脫諸煩惱縛。復能起二了解脫智。由二顯了可立二支。有學不然。故唯成八。解脫體有二。謂有為無為。有為解脫謂無學勝解。無為解脫謂一切惑滅。有為解脫名無學支。以立支名依有為故支攝。解脫復有二種。即餘經言心慧解脫。應知此二即解脫蘊。若爾不應契經中說。云何解脫清淨最勝。謂心從貪離染解脫。及從瞋癡離染解脫。於解脫蘊未滿為滿<span class='corr'>已</span>滿為攝修欲勤等。故解脫蘊非唯勝解。若爾是何。有餘師說。由真智力遣貪瞋癡。即心離垢名解脫蘊。如是<span class='corr'>已</span>說正解脫體。正智體者如前覺說。謂即前說盡無生智。心於何世正得解脫而言無學心解脫耶。頌曰。</p>
<p class="lg-abnormal"><div class='lg-row'>無學心生時　正從障解脫</div>
</p><p>論曰。如本論說。初無學心未來生時從障解脫。何謂為障。謂煩惱得。由彼能遮此心生故。金剛喻定正滅位中彼得正斷。初無學心於正生位正得解脫。金剛喻定<span class='corr'>已</span>滅位中彼得<span class='corr'>已</span>斷。初無學心於<span class='corr'>已</span>生位名<span class='corr'>已</span>解脫。未生無學及世俗心當於爾時亦名解脫。然今且說決定生者。以於爾時行身世故。諸世俗心從何解脫。亦即從彼遮心生障未解脫位此豈不生。雖有<span class='corr'>已</span>生不似今者。彼何所似。與惑得俱。此後若生無俱惑得。道於何位令生障斷。頌曰。</p>
<p class="lg-abnormal"><div class='lg-row'>道唯正滅位　能令彼障斷</div>
</p><p>論曰。正滅位言顯居現在。正生言顯未來世故。道能斷障唯正滅時。餘位定無斷障用故。非如解脫通未生者。以生未生離障同故。經說三界謂斷離滅。以何為體。差別云何。頌曰。</p>

<div class="lg regular"><div class='lg-row'>無為說三界　離界謂離貪　斷界斷餘結</div>
<div class='lg-row'>滅界滅彼事</div>
</div><p>論曰。斷等三界。即分前說無為解脫以為自體。言離界者。謂<span class='corr'>但</span>離貪。言斷界者。謂斷餘結。言滅界者。謂滅所餘貪等隨眠所隨增事故。經說三界即無為解脫。若事能猒必能離<span class='corr'>耶</span>。不爾。云何。頌曰。</p>

<div class="lg regular"><div class='lg-row'>猒緣苦集慧　離緣四能斷　相對互廣狹</div>
<div class='lg-row'>故應成四句</div>
</div><p>論曰。唯緣苦集所起忍智說名為猒。餘則不然。四諦境中所起忍智。能斷惑者皆得離名。廣狹有殊故成四句。有猒非離。謂緣苦集不令惑斷所有忍智。緣猒境故。非離染故。有離非猒。謂緣滅道能令惑斷所有忍智。緣欣境故。能離染故。有猒亦離。謂緣苦集能令惑斷所有忍智。有非猒離。謂緣滅道不令惑斷所有忍智。應知此中先離欲染後見諦者所有法忍及諸智中加行解脫勝進道攝不令惑斷。惑<span class='corr'>已</span>斷故。非斷治故。</p>
</div>
<div class='div-w'><p style="margin-left:14em;text-indent:-4em">勘文者　瀨邊惠燈杉原春洞</p>
</div>
<p class='juan'>冠導阿毗達磨俱舍論卷第二十五<span class='note-inline'>(說一切有部)</span></p>
<div class='div-w'>
<p class='h1'>音釋</p>
<div class='div-note'>楷<p style="margin-left:1em"><span class='note-inline'>(口駭切)</span>。</p>
擾<p style="margin-left:1em"><span class='note-inline'>(而沼切亂也)</span>。</p>
戀<p style="margin-left:1em"><span class='note-inline'>(龍眷切眷念也)</span>。</p>
蹶<p style="margin-left:1em"><span class='note-inline'>(居月切蹎也)</span>。</p>
仆<p style="margin-left:1em"><span class='note-inline'>(蒲兆切倒也)</span>。</p>
</div></div>
</div><!-- end of div[@id='body'] -->
</body></html>