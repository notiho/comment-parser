<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>酉陽雜俎選輯（前集、續集等六篇）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>酉陽雜俎前集卷之六</p>
<div class='div-other'><a id='mulu6' />
<p class='h1'>藝絕</p><p style="margin-left:0em;text-indent:1em">235　南朝有姥善作筆，蕭子雲常書用，筆心用胎髮。開元中，筆匠名鐵頭，能瑩管如玉，莫傳其法。</p>
<p style="margin-left:0em;text-indent:1em">236　成都寶相寺偏院小殿中有菩提像，其塵不集如新塑者。相傳此像初造時，匠人依明堂先具五臟，次四肢百節。將百餘年，纖塵不凝焉。</p>
<p style="margin-left:0em;text-indent:1em">237　李叔詹嘗識一范陽山人，停於私第，時語休咎必中，兼善推步禁咒。止半年〔一〕，忽謂李曰：「某有一藝，將去，欲以為別，所謂水畫也。」乃請後廳上掘地為池，方丈，深尺餘，泥以麻灰，日汲水滿之。候水不耗，具丹青墨硯，先援筆叩齒良久，乃縱筆毫水上，就視，但見水色渾渾耳。經二日，搨以穉<span class='note-inline'>(一作緻)</span>絹四幅，食頃，舉出觀之，古松、怪石、人物、屋木，無不備也。李驚異，苦詰之，惟言善能禁彩色，不令沉散而已。</p>
<p style="margin-left:0em;text-indent:1em">238　天寶末，術士錢知微嘗至洛，遂榜天津橋表柱賣卜，一卦帛十疋。歷旬，人皆不詣之。一日，有貴公子意其必異，命取帛如數卜焉。錢命蓍布卦成，曰：「予筮可期一生，君何戲焉？」其人曰：「卜事甚切先生豈誤乎？」錢云：「請為韻語曰：兩頭點土，中心虛懸。人足踏趿，不肯下錢。」其人本意賣天津橋紿之，其精如此。</p>
</div>
</div><!-- end of div[@id='body'] -->
</body></html>