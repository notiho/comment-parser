<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>酉陽雜俎選輯（前集、續集等六篇）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3' />
<div class='div-other'><a id='mulu4' />
<p class='h1'>怪術</p><p style="margin-left:0em;text-indent:1em">219　大曆中，荊州有術士從南來，止於陟屺寺。好酒，少有醒時。因寺中大齋會，人眾數千，術士忽曰：「余有一伎，可代抃瓦廅珠之歡也。」乃合彩色於一器中，驔步抓目，徐祝數十言，方欱<span class='note-inline'>(一作飲)</span>水再三噀壁上，成維摩問疾變相，五色相宣如新寫，逮半日餘，色漸薄，至暮都滅。唯金粟綸巾鶖子衣上一花，經兩日猶在。成式見寺僧惟肅說，忘其姓名。</p>
<p style="margin-left:0em;text-indent:1em">220　丞相張魏公延賞在蜀時，有梵僧難陀，得如幻三昧，入水火，貫金石，變化無窮。初入蜀，與三少尼俱行，或大醉狂歌，戍將將斷之。及僧至，且曰：「某寄迹桑門，別有藥術。」因指三尼：「此妙於歌管。」戍將反敬之，遂留連為辦酒肉。夜會客，與之劇飲。僧假裲襠巾幗，市鉛黛，伎其三尼。及坐，含睇調笑，逸態絕世。飲將闌，僧謂尼曰：「可為押衙踏某曲也。」因徐進對舞，曳緒回雪，迅赴摩跌，技又絕倫也。良久曲終，而舞不已。僧喝曰：「婦女風邪？」忽起取戍將佩刀，眾謂酒狂，各驚走，僧乃拔刀斫之，皆踣於地，血及數丈。戍將大懼，呼左右縛僧。僧笑曰：「無草草。」徐舉尼，三支笻杖也，血乃酒耳。又嘗在飲會，令人斷其頭，釘耳於柱，無血。身坐席上，酒至，瀉入脰瘡中，面赤而歌，手復抵節。會罷，自起提首安之，初無痕也。時時預言人凶衰，皆謎語，事過方曉。成都有百姓供養數日，僧不欲住，閉關留之，僧因是走入壁角，百姓遽牽，漸入，唯餘袈裟角，頃亦不見。來日壁上有畫僧焉，其狀形似，日日色漸薄。積七日，空有黑跡，至八日，跡亦滅，僧已在彭州矣。後不知所之。</p>
<p style="margin-left:0em;text-indent:1em">221　虞部郎中陸紹，元和中，嘗看表兄於定水寺，因為院僧具蜜餌、時果，鄰院僧亦陸所熟也，遂令左右邀之。良久，僧與一李秀才偕至，乃環坐，笑語頗劇。院僧顧弟子煑新茗，巡將匝而不及李秀才。陸不平曰：「茶初未及李秀才，何也？」僧笑曰：「如此秀才，亦要知茶味？」且以餘茶飲之。鄰院僧曰：「秀才乃術士，座主不可輕言。」其僧又言：「不逞之子弟，何所憚！」秀才忽怒曰：「我與上人素未相識，焉知予不逞徒也？」僧復大言：「望酒旗玩變場者，豈有佳者乎？」李乃白座客：「某不免對貴客作造次矣。」因奉手袖中，據兩膝，叱其僧曰：「粗行阿師，爭敢輒無禮，柱杖何在？可擊之。」其僧房門後有笻杖子，忽跳出，連擊其僧。時眾亦為蔽護，杖伺人隙捷中，若有物執持也。李復叱曰：「捉此僧向牆。」僧乃負牆拱手，色青氣短，唯言乞命。李又曰：「阿師可下堦。」僧又趨下，自投無數，衄鼻敗顙不已。眾為請之，李徐曰：「緣對衣冠，不能殺此為累。」因揖客而去。僧半日方能言，如中惡狀，竟不之測矣。</p>
<p style="margin-left:0em;text-indent:1em">222　元和末，鹽城脚力張儼，遞牒入京。至宋州，遇一人，因求為伴。其人朝宿鄭州，因謂張曰：「君受我料理，可倍行數百。」乃掘二小坑，深五六寸，令張背立，垂踵坑口，針其兩足。張初不知痛，又自膝下至骭，再三捋之，黑血滿坑中。張大覺舉足輕捷，纔午至汴，復要於陝州宿，張辭力不能。又曰：「君可暫卸膝蓋骨，且無所苦，當日行八百里。」張懼，辭之。其人亦不強，乃曰：「我有事，須暮及陝。」遂去，行如飛，頃刻不見。</p>
<p style="margin-left:0em;text-indent:1em">223　蜀有費雞師，目赤無黑睛，本濮人也。成式長慶初見之，已年七十餘。或為人解災，必用一雞，設祭於庭。又取江石如雞卵，令疾者握之，乃踏步作氣噓叱，雞旋轉而死，石亦四破。成式舊家人永安，初不信，嘗謂曰：「爾有大厄。」因丸符逼令吞之。復去其左足鞋及襪，符展在足心矣。又謂奴滄海曰：「爾將病。」令袒而負戶，以筆再三畫於戶外，大言曰：「過、過！」墨遂透背焉。</p>
<p style="margin-left:0em;text-indent:1em">224　長壽寺僧辯，言他時在衡山，村人為毒蛇所噬，須臾而死，髮解腫起尺餘。其子曰：「昝老若在，何慮！」遂迎昝至。乃以灰圍其屍，開四門，先曰：「若從足入，則不救矣！」遂踏步握固，久而蛇不至。昝大怒，乃取飯數升，擣蛇形詛之。忽蠕動出門。有頃，飯蛇引一蛇從死者頭入，徑吸其瘡，屍漸低，蛇皰縮而死，村人乃活。</p>
<p style="margin-left:0em;text-indent:1em">225　王潛在荊州。百姓張七政，善止傷折。有軍人損脛，求張治之，張飲以藥酒，破肉去碎骨一片，大如兩指，塗膏封之，數日如舊。經二年餘，脛忽痛，復問張，張言前為君所出骨，寒則痛，可遽覓也，果獲於牀下。令以湯洗貯於絮中，其痛即愈。王公子弟與之狎，嘗祈其戲術。張取馬草一掬，再三挼之，悉成燈蛾飛。又畫一婦人於壁，酌酒滿杯飲之，酒無遺滴。逡巡，畫婦人面赤，半日許可盡，濕起壞落，其術終不肯傳人。</p>
<p style="margin-left:0em;text-indent:1em">226　韓佽在桂州，有妖賊封盈，能為數里霧。先是嘗行野外，見黃蛺蝶數十，因逐之，至一大樹下忽滅，掘之得石函，素書大如臂，遂成左道，百姓歸之如市。乃聲言某日將攻桂州，有紫氣者，我必勝。至期，果紫氣如疋帛，自山亘于州城。白氣直衝之，紫氣遂散。天忽大霧，至午稍開霽，州宅諸樹滴下小銅佛，大如麥，不知其數，其年韓卒。</p>
<p style="margin-left:0em;text-indent:1em">227　海州司馬韋敷，曾往嘉興，道遇釋子希遁，深於繕生之術。又能用日辰可代藥石，見敷鑷白，曰：「貧道為公擇日拔之。」經五六日，僧請鑷其半。及生，色若黳矣。凡三鑷之，鬢不復變。座客有祈鑷者，僧言取時稍差。別後，髭色果帶緑，其妙如此。</p>
<p style="margin-left:0em;text-indent:1em">228　眾言石旻有奇術，在揚州，成式數年不隔旬與之相見，言事十不一中。家人頭痛、嚏咳者，服其藥，未嘗效也。至開成初，在城親故間，往往說石旻術不可測。盛傳寶曆中，石隨錢徽尚書至湖州，嘗在學院，子弟皆以文丈呼之。於錢氏兄弟求免湯餅。時暑月，獵師數日方獲，因與子弟共食，笑曰：「可留兔皮，聊志一事。」遂釘皮於地，壘墼塗之，上朱書一符。獨言曰：「恨校遲！恨校遲！」錢氏兄弟詰之，石曰：「欲共諸君共記卯年也。」至太和九年，錢可復鳳翔遇害，歲在乙卯。</p>
<p style="margin-left:0em;text-indent:1em">229　江西人有善展竹，數節可成器。　又有人熊葫蘆，云翻葫蘆易於翻鞠。</p>
<p style="margin-left:0em;text-indent:1em">230　厭鼠法，七日以鼠九枚置籠中，埋于地，秤九百斤土覆坎，深各二尺五寸，築之令堅固，雜五行書曰：「亭部地上土。」塗竈，水火盜賊不經；塗屋四角，鼠不食蠶；塗倉，鼠不食稻；以塞埳，百鼠種絕。</p>
<p style="margin-left:0em;text-indent:1em">231　雍益堅云：「主夜神咒，持之有功德，夜行及寐，可已恐怖惡夢。」咒曰：「婆珊婆演底。」</p>
<p style="margin-left:0em;text-indent:1em">232　宋居士說，擲骰子，咒云：「伊諦彌諦彌揭羅諦。」念滿萬遍，彩隨呼而成。</p>
<p style="margin-left:0em;text-indent:1em">233　雲安井，自大江泝別派，凡三十里。近井十五里，澄清如鏡，舟楫無虞。近江十五里，皆灘石險惡，難于沿泝。天師翟乾祐，念商旅之勞，於漢城山上，結壇攷召，追命羣龍。凡一十四處，皆化為老人，應召而至。乾祐諭以灘波之險，害物勞人，使皆平之。一夕之間，風雷震擊，一十四里盡為平潭矣，惟一灘仍舊，龍亦不至。乾祐復嚴敕神吏追之。又三日，有一女子至焉，因責其不伏應召之意。女子曰：「某所以不來者，欲助天師廣濟物之功耳。且富商大賈，力皆有餘；而傭力負運者，力皆不足。雲安之貧民，自江口負財貨至近井潭，以給衣食者眾矣。今若輕舟利涉，平江無虞，即邑之貧民，無傭負之所，絕衣食之路，所困者多矣。余寧險灘波以贍傭負，不可利舟楫以安富商，所以不至者，理在此也。」乾祐善其言，因使諸龍皆復其故，風雷頃刻，而長灘如舊。天寶中，詔赴上京，恩遇隆厚。歲餘，還故山，尋得道而去。</p>
<p style="margin-left:0em;text-indent:1em">234　玄宗既召見一行，謂曰：「師何能？」對曰：「惟善記覽。」玄宗因詔掖庭取宮人籍以示之，周覽既畢，覆其本，記念精熟，如素所習讀，數幅之後，玄宗不覺降御榻為之作禮，呼為聖人。先是一行既從釋氏，師事普寂於嵩山。師嘗設食于寺，大會羣僧及沙門，居數百里者，皆如期而至，聚且千餘人。時有盧鴻者，道高學富，隱於嵩山。因請鴻為文讚嘆其會。至日，鴻持其文至寺，其師受之，致於几案上。鐘梵既作，鴻請普寂曰：「某為文數千言，況其字僻而言怪，盍於羣僧中選其聰悟者，鴻當親為傳授。」乃令召一行。既至，伸紙微笑，止於一覽，復致於几上。鴻輕其疏脫而竊怪之。俄而羣僧會於堂，一行攘袂而進，抗音興裁，一無遺忘。鴻驚愕久之，謂寂曰：「非君所能教導也，當從其遊學。」一行因窮大衍，自此訪求師資，不遠數千里。嘗至天台國清寺，見一院，古松數十步，門有流水。一行立於門屏間，聞院中僧於庭布算，其聲蔌蔌。既而謂其徒曰：「今日當有弟子求吾算法，已合到門，豈無人道達耶？」即除一算，又謂曰：「門前水合却西流，弟子當至。」一行承言而入，稽首請法，盡受其術焉。而門水舊東流，今忽改為西流矣。邢和璞嘗謂尹惜曰：「一行，其聖人乎？漢之洛下閎造大衍曆，云後八百歲當差一日，則有聖人定之，今年期畢矣。而一行造大衍曆，正在差謬，則洛下閎之言信矣。」一行又嘗詣道士尹崇借揚雄《太玄經》，數日，復詣崇還其書。崇曰：「此書意旨深遠，吾尋之數年，尚不能曉，吾子試更研求，何遽還也？」一行曰：「究其義矣。」因出所撰《太衍玄圖》及《義訣》一卷以示崇，崇大嗟服。曰：「此後生顏子也。」至開元末，裴寬為河南尹，深信釋氏，師事普寂禪師，日夕造焉。居一日，寬詣寂，寂云：「方有小事，未暇欵語，且請遲回休憩也。」寬乃屏息，止於空室。見寂潔正堂，焚香端坐。坐未久，忽聞叩門，連云：「天師一行和尚至矣。」一行入，詣寂作禮，禮訖，附耳密語，其貌絕恭，但頷云無不可者。語訖禮，禮訖又語，如是者三，寂惟云是是，無不可者。一行語訖，降階入南室，自闔其戶。寂乃徐命弟子云：「遣鐘，一行和尚滅度矣。」左右疾走視之，一行如其言滅度。後寬乃服衰絰葬之，自徒步出城送之。</p>
</div>
</div><!-- end of div[@id='body'] -->
</body></html>