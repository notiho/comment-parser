<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>酉陽雜俎選輯（前集、續集等六篇）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>酉陽雜俎續集卷之五</p>
<div class='div-other'><a id='mulu8' />
<p class='h1'>寺塔記上</p><p style="margin-left:0em;text-indent:1em">122　武宗癸亥三年夏，予與張君希復善繼，同宮秘丘<span class='note-inline'>(一作秘書)</span>，鄭君符夢復，連職仙署。會暇日，遊大興善寺。因問《兩京新記》及《遊目記》，多所遺略，乃約一旬尋兩街寺。以街東興善為首，二記所不具，則別錄之。遊及慈恩，初知官將併寺，僧眾草草，乃泛問一二上人及記塔下畫跡，遊於此遂絕。後三年，予職於京洛。及刺安成，至大中七年歸京，在外六甲子，所留書籍，揃壞居半，於故簡中睹與二亡友遊寺，瀝血淚交，當時造適樂事，邈不可追。復方刊整，纔足續穿蠹，然十亡五六矣。次成兩卷，傳諸釋子。東牟人段成式，字柯古。</p>
<p style="margin-left:0em;text-indent:1em">123　靖善坊大興善寺，寺取大興城兩字、坊名一字為名。《新記》云：優填像，總章初為火所燒，據梁時，西域優填在荊州，言隋自臺城移來此寺，非也。今又有旃檀像，開目，其工頗拙，猶差謬矣。</p>
<p style="margin-left:0em;text-indent:1em">124　不空三藏塔前多老松，歲旱則官伐其枝為龍骨以祈雨，蓋三藏役龍，意其樹必有靈也。</p>
<p style="margin-left:0em;text-indent:1em">125　行香院堂後壁上，元和中，畫人梁洽畫雙松，稍脫俗格。曼殊堂工塑極精妙，外壁有泥金幀，不空自西域賫來者。</p>
<p style="margin-left:0em;text-indent:1em">126　髮塔內有隋朝舍利塔，下有記云：爰在宮中興居之所，舍利感應，前後非一。時仁壽元年十二月八日。</p>
<p style="margin-left:0em;text-indent:1em">127　旃檀像堂中有《時非時經》，界朱寫之，盛以漆龕，僧云隋朝舊物。</p>
<p style="margin-left:0em;text-indent:1em">128　寺後先有曲池，不空臨終時忽然涸竭，至惟寬禪師止住，因潦通泉，白蓮藻自生，今復成陸矣。</p>
<p style="margin-left:0em;text-indent:1em">129　東廊之南素和尚院，庭有青桐四株，素之手植。元和中，卿相多遊此院。桐至夏有汗，污人衣如輠脂，不可浣。昭國東門鄭相，嘗與丞郎數人避暑，惡其汗，謂素曰：「弟子為和尚伐此樹，各植一松也。」及暮，素戱祝樹曰：「我種汝二十餘年，汝以汗為人所惡，來歲若復有汗，我必薪之。」自是無汗。寶曆末，予見說已十五餘年無汗矣。素公不出院，轉《法華經》三萬七千部，夜嘗有貉子聽經，齋時鳥鵲就掌取食。長慶初，庭前牡丹一朵合歡。有僧玄幽題此院詩，警句曰：「三萬蓮經三十春，半生不踏院門塵。」今有梵僧憍陳如難陀，以粉畫壇。性狷急我慢，未甚通中華經。</p>
<p style="margin-left:0em;text-indent:1em">130　左顧蛤像，舊傳云，隋帝嗜蛤，所食必兼蛤味，數逾數千萬矣。忽有一蛤，椎擊如舊，帝異之，置諸几上，一夜有光。及明，肉自脫，中有一佛、二菩薩像。帝悲悔，誓不食蛤。非陳宣帝。　　　于闐玉像高一尺七寸，闊寸餘，一佛、四菩薩、一飛仙。一段玉成，截肪無玷膩，彩若滴。</p>
<p style="margin-left:0em;text-indent:1em">131　天王閣，長慶中造，本在春明門內，與南內連牆，其形大為天下之最。太和二年，敕移就此寺。拆時，腹中得布五百端，漆數十筩。今部落鬼神形像隳壞，唯天王不損。</p>
<p style="margin-left:0em;text-indent:1em">132　辭　二十字連絕句。乘晴入精舍，語默想東林。盡是忘機侶，誰驚息影禽。<span class='note-inline'>(善繼)</span>有松堪繫馬，遇鉢更投針。記得湯師句，高禪朗<span class='note-inline'>(一作助)</span>朗吟。<span class='note-inline'>(柯古)</span>一雨微塵盡，支郎許數過。方同嗅薝蔔，不用算多羅。<span class='note-inline'>(夢復)</span></p>
<p style="margin-left:0em;text-indent:1em">133　蛤像連二十字絕句。雖因雀變化，不逐月虧盈。縱有天中匠，神工詎可成。<span class='note-inline'>(柯古)</span>相好全如梵，端倪秪為隋。寧同蚌頑惡，但與鷸相持。<span class='note-inline'>(善繼)</span></p>
<p style="margin-left:0em;text-indent:1em">134　聖柱連句，上有鐵索跡。天心助興善，聖跡此開陽。<span class='note-inline'>(柯古)</span>載想雷輪重，絙疑電索長。<span class='note-inline'>(善繼)</span>上衝扶螮蝀，不動束鋃鐺。<span class='note-inline'>(柯古)</span>饑鳥未曾啄，乖龍寧敢藏。<span class='note-inline'>(善繼)</span></p>
<p style="margin-left:0em;text-indent:1em">135　語　各徵象事須切，不得引俗書。一寶之數，元鈎不可。<span class='note-inline'>(鼎上人)</span>唯猊可伏，非駝所堪。<span class='note-inline'>(柯古)</span>坑中無底，跡中無勝。<span class='note-inline'>(文上人)</span>與馬同渡，負猴而行。<span class='note-inline'>(善繼)</span>色青力劣，名香幾重。<span class='note-inline'>(夢復)</span>尾既出牖，身可取興。<span class='note-inline'>(約上人)</span>六牙生花，七支拄地。<span class='note-inline'>(柯古)</span>形如珂雪，力絕羈瑣。<span class='note-inline'>(善繼)</span>園開脅上，河出鼻中。<span class='note-inline'>(柯古)</span>一醉難調，六對曾勝。<span class='note-inline'>(日高上人)</span></p>
<p style="margin-left:0em;text-indent:1em">136　長樂坊安國寺　紅樓，睿宗在藩時舞榭。</p>
<p style="margin-left:0em;text-indent:1em">137　東禪院亦曰木塔院，院門北西廊五壁，吴道玄弟子釋思道畫釋梵八部，不施彩色，尚有典刑。禪師法空影堂，世號吉州空者，久養一騾，將終，鳴走而死。有弟子允<span class='note-inline'>(一作元)</span>嵩患風，嘗於空室，埋一柱鎖之，僧難輒愈。</p>
<p style="margin-left:0em;text-indent:1em">138　佛殿　開元初，玄宗拆寢室施之。當陽彌勒像，法空自光明寺移來。未建都時，此像在村蘭若中，往往放光，因號光明寺。寺在懷遠坊，後為延火所燒，唯像獨存。法空初移像時，索大如虎口，數十牛曳之，索斷不動。法空執爐，依法作禮，九拜，涕泣發誓，像身忽嚗嚗有聲，迸分竟地為數十段。不終日，移至寺焉。</p>
<p style="margin-left:0em;text-indent:1em">139　利涉塑堂，元和中，取其處為聖容院，遷像廡下。上忽夢一僧，形容奇偉，訴曰：「暴露數日，豈聖君意耶？」及明，駕幸驗問，如夢。即令移就堂中，側施帷帳安之。</p>
<p style="margin-left:0em;text-indent:1em">140　光明寺中，鬼子母及文惠太子塑像，舉止態度如生。工名李岫。</p>
<p style="margin-left:0em;text-indent:1em">141　山庭院，古木崇阜，幽若山谷，當時輦土營之。</p>
<p style="margin-left:0em;text-indent:1em">142　上座璘公院，有穗柏一株，衢柯偃覆，下坐十餘人。</p>
<p style="margin-left:0em;text-indent:1em">143　辭　紅樓連句，隱侯體。重疊碎晴空，餘霞更照紅。蟾蹤近鳷鵲，鳥道接相風<span class='note-inline'>(一作桐。善繼)</span>苔靜金輪路，雲輕白日宮。<span class='note-inline'>(元和中，帝幸此處。)</span>壁詩傳謝客，<span class='note-inline'>(詞人陳至題此院詩云：藻井尚寒龍跡在，紅樓初啟日光通。)</span>門牓占休公。<span class='note-inline'>(廣宣上人住此院，有詩名，號為《紅樓集》。柯古)</span></p>
<p style="margin-left:0em;text-indent:1em">144　穗柏連句。一院暑難侵，莓苔可影深。標枝爭息鳥，餘吹正開衿。<span class='note-inline'>(柯古)</span>宿雨香添色，殘陽石在陰。乘閑動詩思，助靜入禪心。<span class='note-inline'>(善繼)</span></p>
<p style="margin-left:0em;text-indent:1em">145　題璘公院<span class='note-inline'>(一言至七言，每人占兩題。)</span>靜，虛。熱際，安居。<span class='note-inline'>(夢復)</span>龕燈斂，印香除。東林賓客，西澗圖書。簷外垂青豆，經中發白蕖。縱辯宗因衮衮，忘言理事<span class='note-inline'>(一作事理)</span>如如。<span class='note-inline'>(柯古竟)</span>泉臺定將入流否，鄰笛足疑青梵餘。<span class='note-inline'>(柯古新續)</span></p>
<p style="margin-left:0em;text-indent:1em">146　語　徵釋門中僻事<span class='note-inline'>(須對)</span>　麋字　莎燈　華綿　象薦<span class='note-inline'>(昇上人)</span>　集鬘地，效殿林。<span class='note-inline'>(柯古夜續不竟)</span></p>
<p style="margin-left:0em;text-indent:1em">147　常樂坊趙景公寺，隋開皇三年置，本曰弘善寺，十八年改焉。南中三門裏東壁上，吴道玄白畫地獄變，筆力勁怒，變狀陰怪，睹之不覺毛戴，吴畫中得意處。</p>
<p style="margin-left:0em;text-indent:1em">148　三階院西廊下，范長壽畫西方變及十六對事，寶池尤妙絕，諦視之，覺水入深壁。院門上白畫樹石，頗似閻立德。予攜立德行天祠<span class='note-inline'>(一作伺)</span>粉本驗之，無異。</p>
<p style="margin-left:0em;text-indent:1em">149　西中三門裏門南，吴生畫龍及刷天王鬚，筆迹如鐵。有執爐天女，竊眸欲語。</p>
<p style="margin-left:0em;text-indent:1em">150　華嚴院中，鍮石盧舍立像，高六尺，古樣精巧。</p>
<p style="margin-left:0em;text-indent:1em">151　塔下有舍利三斗四升，移塔之時，僧守行建道場，出舍利俾士庶觀之，唄讚未畢，滿地現舍利，士女不敢踐之，悉出寺外。守公乃造小泥塔及木塔近十萬枚葬之，今尚有數萬存焉。</p>
<p style="margin-left:0em;text-indent:1em">152　寺有小銀象六百餘軀，金佛一軀長數尺。大銀象高六尺餘，古樣精巧。又有嵌七寶字《多心經》小屏風，盛以寶函，上有雜色珠及白珠，駢甃亂目。祿山亂，宮人藏於此寺。屏風十五牒，三十行經，後云：發心主司馬恒存，願成主上柱國索伏寶息、上柱國真德，為法界眾生造。黃金牒經，善繼疑外國物。</p>
<p style="margin-left:0em;text-indent:1em">153　辭　吴畫連句。慘淡十堵內，吴生縱狂跡。風雲將逼人，鬼神如脫壁。<span class='note-inline'>(柯古)</span>其中龍最怪，張甲方汗栗。黑夜窸窣時，安知不霹靂。<span class='note-inline'>(善繼)</span>此際忽仙子，獵獵衣舃奕。妙瞬乍疑生，參差奪人魄。<span class='note-inline'>(夢復)</span>往往乘猛虎，衝梁聳奇石<span class='note-inline'>(一作特。)</span>蒼峭束高泉，角睞警欹側。<span class='note-inline'>(柯古)</span>冥獄不可視，毛戴腋流液。苟能水成河，剎那沉火宅。<span class='note-inline'>(善繼)</span></p>
<p style="margin-left:0em;text-indent:1em">154　語　各錄禪師佳語。蘭若和尚云，家家門有長安道。<span class='note-inline'>(柯古)</span>荊州些些和尚云，自看工夫多少。<span class='note-inline'>(善繼)</span>無名和尚云，最後一大息須分明。<span class='note-inline'>(夢復)</span></p>
<p style="margin-left:0em;text-indent:1em">155　題約公院四言。印火熒熒，燈續焰青。<span class='note-inline'>(善繼)</span>七俱胝咒，四阿含經。<span class='note-inline'>(柯古)</span>各錄佳語，聊事素屏。<span class='note-inline'>(夢復)</span>丈室安居，延賓不扄。<span class='note-inline'>(昇上人)</span></p>
<p style="margin-left:0em;text-indent:1em">156　大同坊雲華寺。大曆初，僧儼講經，天雨花，至地咫尺而滅。夜有光燭室，敕改為雲華。儼即康藏之師也，康本住靖恭里氈曲，忽睹光如輪，眾人皆見，遂尋光至儼講經所滅。佛殿西廊立高僧一十六身，天寶初，自南內移來，畫迹拙俗。</p>
<p style="margin-left:0em;text-indent:1em">157　觀音堂在寺西北隅，建中末，百姓屈儼患瘡且死，夢一菩薩摩其瘡曰：「我住雲華寺。」儼驚覺，汗流數日而愈。因詣寺尋檢，至聖畫堂見之，菩薩一如其睹。傾城百姓瞻禮，儼遂立社，建堂移之。</p>
<p style="margin-left:0em;text-indent:1em">158　聖畫堂中，構大坊為壁，設色煥縟。本邵武宗畫，不知何以稱聖？據《西域記》，菩提樹東有精舍，昔婆羅門兄弟，欲圖如來，初成佛像，曠歲無人應召，忽有一人自言善畫如來妙相，但要香泥及一燈照室，可閉戶六月，終怪之。餘四日未滿，遂開戶，已無人矣，唯右膊上工未畢，蓋好事僧移此說也。堂中有于闐鍮石立像，甚古。</p>
<p style="margin-left:0em;text-indent:1em">159　《遊目記》所說刺柏，太和中伐為殿材。</p>
<p style="margin-left:0em;text-indent:1em">160　辭　偶連句。共入夕陽寺，因窺甘露門。<span class='note-inline'>(昇上人)</span>清香惹苔蘚，綛<span class='note-inline'>(一作忍)</span>草雜蘭蓀。<span class='note-inline'>(夢復)</span>捷偈飛鉗答，新詩倚杖論。<span class='note-inline'>(柯古)</span>壞幡標古剎，聖像煥崇垣。<span class='note-inline'>(善繼)</span>豈慕穿籠鳥，難防在牖猿。<span class='note-inline'>(柯古)</span>一音唯一性，三語更三幡。<span class='note-inline'>(善繼)</span></p>
<p style="margin-left:0em;text-indent:1em">161　道政坊寶應寺。韓幹，藍田人。少時常為貰酒家送酒，王右丞兄弟未遇，每一貰酒漫遊，幹常徵債於王家。戲畫地為人馬，右丞精思丹青，奇其意趣，乃歲與錢二萬，令學畫十餘年。今寺中釋梵天女，悉齊公妓小小等寫真也。寺有韓幹畫下生幀彌勒，衣紫袈裟，右邊仰面菩薩及二師子，猶入神。</p>
<p style="margin-left:0em;text-indent:1em">162　有王家舊鐵石及齊公所喪一歲子，漆之如羅睺羅，每盆供日出之。寺中彌勒殿，齊公寢堂也。東廊北面楊岫之畫鬼神，齊公嫌其筆迹，故工止一堵。</p>
<p style="margin-left:0em;text-indent:1em">163　辭　僧房連句。古畫思匡嶺，上方疑傅岩。蝶閑移綛<span class='note-inline'>(一作忍)</span>草，蟬曉揭高杉。<span class='note-inline'>(柯古)</span>　香字消芝印，金經發茝函。井通松底脉，書拆洞中緘。<span class='note-inline'>(善繼)</span></p>
<p style="margin-left:0em;text-indent:1em">164　哭小小寫真連句。如生小小真，猶自未棲塵。<span class='note-inline'>(夢復)</span>揄袂將離壁，斜柯欲近人。<span class='note-inline'>(柯古)</span>昔時知出眾，清寵占橫陳。<span class='note-inline'>(善繼)</span>不遣遊張巷，豈教窺宋鄰。<span class='note-inline'>(夢復)</span>　庾樓吹笛裂，弘閣賞歌新。<span class='note-inline'>(柯古)</span>　蟬怯折腰步，蛾驚半額嚬。<span class='note-inline'>(善繼)</span>圖形誰有術，買笑詎辭貧。<span class='note-inline'>(柯古)</span>複隴迷村徑，重泉隔漢津。<span class='note-inline'>(夢復)</span>　同心知作羽，比目定為鱗。<span class='note-inline'>(善繼)</span>殘月巫山夕，餘霞洛浦晨。<span class='note-inline'>(柯古)</span></p>
<p style="margin-left:0em;text-indent:1em">165　安邑坊立<span class='note-inline'>(一作玄)</span>法寺。初，居人張頻宅也。嘗供養一僧，僧以念《法華經》為業，積十餘年，張門人譖僧通其侍婢，因以他事殺之。僧死後，闔宅常聞經聲不絕。張尋知其冤，慚悔不及，因捨宅為寺，鑄金銅像十萬軀，金石龕中皆滿，猶有數萬軀。東廊南觀音院、盧奢那堂內槽北面壁畫維摩變，屏風上相傳有虞世南書。其日，善繼令徹障登榻讀之，有世南、獻之白，方知不謬矣。</p>
<p style="margin-left:0em;text-indent:1em">166　西北角院內有懷素書，顏魯公序，張渭侍郎、錢起郎中<span class='note-inline'>(一云侍郎)</span>讚。</p>
<p style="margin-left:0em;text-indent:1em">167　曼殊院東廊，大曆中，畫人陳子昂畫廷下象馬人物，一時之妙也。及簷前額上有相觀法，法儗韓混同。西廊壁有劉整畫雙松，亦不循常轍。</p>
<p style="margin-left:0em;text-indent:1em">168　徵內典中禽事，須切對。鷲頭作嶺，鷄足名山。<span class='note-inline'>(夢復)</span>孔雀為經，鸚鵡語偈。<span class='note-inline'>(善繼)</span>共命是化，入數論貪。<span class='note-inline'>(柯古)</span>　未解出籠，豈能獻果。<span class='note-inline'>(昇上人)</span>鵽居其上，雁墮於前。<span class='note-inline'>(柯古)</span>　巢頂既安，入影不怖。字中疑鶴<span class='note-inline'>(鶴一作鸐)</span>，珠裏認鵝。<span class='note-inline'>(柯古)</span></p>
<p style="margin-left:0em;text-indent:1em">169　徵獸中事，須切對。金翅鳥王，銀角犢子。<span class='note-inline'>(柯古)</span>　地名鹿苑，塔號雀離。<span class='note-inline'>(善繼)</span>啐啄同時，[怡-台+龍]悷調伏。<span class='note-inline'>(昇上人)</span></p>
<p style="margin-left:0em;text-indent:1em">170　徵馬事。加諸楚毒，<span class='note-inline'>(昇上人)</span>　乾陟，<span class='note-inline'>(善繼)</span>　馬寶，<span class='note-inline'>(夢復)</span>　馱經，<span class='note-inline'>(柯古)</span>　愛馬，<span class='note-inline'>(昇上人)</span>　紺馬，<span class='note-inline'>(善繼)</span>　馬麥約食粳，<span class='note-inline'>(柯古)</span>　鐵馬，<span class='note-inline'>(昇上人)</span>　先陀和，<span class='note-inline'>(柯古)</span>　勝步，<span class='note-inline'>(昇上人)</span>　遊入正路。<span class='note-inline'>(柯古)</span></p>
<p style="margin-left:0em;text-indent:1em">171　平康坊菩薩寺。佛殿東西障日及諸柱上圖畫，是東廊舊跡，舊鄭法士畫。開元中，因屋壞移入大佛殿內槽北壁。食堂東壁上，吳道玄畫《智度論》色偈變，偈是吴自題，筆跡遒勁，如磔鬼神毛髮。次堵畫禮骨仙人，天衣飛揚，滿壁風動。</p>
<p style="margin-left:0em;text-indent:1em">172　佛殿內槽後壁面，吳道玄畫《消災經》事，樹石古險。元和中，上欲令移之，慮其摧壞，乃下詔擇畫手寫進。佛殿內槽東壁維摩變，舍利弗角而轉睞，元和末，俗講僧文淑裝之，筆迹盡矣。</p>
<p style="margin-left:0em;text-indent:1em">173　故興元鄭公尚書題北壁僧院，詩曰：「但慮彩色污，無虞臂胛肥。」置寺碑陰，雕飾奇巧，相傳鄭法士所起樣也。初，會覺上人以施利起宅十餘畝，工畢，釀酒百石，列缾甕於兩廡下，引吳道玄觀之，因謂曰：「檀越為我畫，以是賞之。」吳生嗜酒，且利其多，欣然而許。予以踪跡似不及景公寺畫。中三門內東門塑神，善繼云是吳生弟子王耐兒之工也。其側一鬼有靈，往往百姓戱犯之者得病，口目如之。寺之制度，鐘樓在東，唯此寺緣李右座林甫宅在東，故建鐘樓於西。寺內有郭令玳瑁鞭及郭令王夫人七寶帳。寺主元竟，多識釋門故事，云李右座每至生日常轉請此寺僧就宅設齋。有僧乙嘗嘆佛，施鞍一具，賣之，材直七萬。又僧廣有聲名，口經數年，次當嘆佛，因極祝右座功德，冀獲厚䞋。齋畢，簾下出綵篚，香羅帕籍一物如朽釘，長數寸。僧歸失望，慚惋數日。且意大臣不容欺己，遂携至西市，示於商胡。商胡見之，驚曰：「上人安得此物，必貨此不違價。」僧試求百千，胡人大笑曰：「未也，更極意言之。」加至五百千，胡人曰：「此直一千萬。」遂與之。僧訪其名，曰：「此寶骨也。」</p>
<p style="margin-left:0em;text-indent:1em">174　又寺先有僧，不言姓名，常負束藁，坐臥於寺兩廊下，不肯住院。經數年，寺綱維或勸其住房，曰：「爾厭我耶？」其夕，遂以束藁焚身。至明，唯灰燼耳。無血膋之臭，眾方知異人，遂塑灰為像，今在佛殿上，世號束草師。</p>
<p style="margin-left:0em;text-indent:1em">175　辭　書事連句。悉為無事者，任被俗流憎。<span class='note-inline'>(夢復)</span>客異干時客，僧非出院僧。<span class='note-inline'>(柯古)</span>遠聞疏牖磬，曉辨密龕燈。<span class='note-inline'>(善繼)</span>步觸珠幡響，吟窺鉢水澄。<span class='note-inline'>(夢復)</span>句饒方外趣，遊愜社中朋。<span class='note-inline'>(柯古)</span>靜裏已馴鴿，齋中亦好鷹。<span class='note-inline'>(善繼)</span>金塗筆是褧，彩溜紙非繒。<span class='note-inline'>(昇上人)</span>錫杖已剋鋟<span class='note-inline'>(一作剋鍛)</span>，田衣從壞塍。<span class='note-inline'>(柯古)</span>占牀敷一脅，卷箔賴長肱。<span class='note-inline'>(善繼)</span>佛日初開照，魔天破幾層。<span class='note-inline'>(柯古)</span>咒中陳秘計，論處正先登。<span class='note-inline'>(善繼)</span>勇帶綻針石，危防丘井藤。<span class='note-inline'>(昇上人)</span></p>
</div>
</div><!-- end of div[@id='body'] -->
</body></html>