<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>酉陽雜俎選輯（前集、續集等六篇）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>酉陽雜俎前集卷之三</p>
<div class='div-other'><a id='mulu2' />
<p class='h1'>貝編</p><p style="margin-left:0em;text-indent:1em">90　釋門三界二十八天、四洲至華嚴藏世界、八寒八熱地獄等，法自三身、五位、四果、七支至十八界、三十七道品等，入釋者率能言之。今不復具，錄其事尤異者。</p>
<p style="margin-left:0em;text-indent:1em">91　鬘持天，十住處、十六分中輪王，樂不及其二。</p>
<p style="margin-left:0em;text-indent:1em">92　四種樂：一無怨，二隨念，及天女不念餘天等，身香百由旬。迦留波陀天，此由象跡有十地也。</p>
<p style="margin-left:0em;text-indent:1em">93　目不瞚，眾蜂出妙音。　六天香風，皆入此天。　四天王十地彩地。　質多羅地八林。　箜篌天十地金流河。　無影山。　有影遊<span class='note-inline'>(一作隨。)</span>　烏隨<span class='note-inline'>(一作眾。)</span>　其行處池同其色。　眾烏說偈。　白身天。　身色如拘勿頭花。　無足柔輭。　隨足上下。　樂遊戲天。　乘鵝殿。　寶樹枝葉如殿。三十三天，九十九那由天女。　憶念樹物隨意而出。　十花池。　千柱殿。　六時林，一日具六時。</p>
<p style="margin-left:0em;text-indent:1em">94　千輻輪殿，天妃舍友所坐也。　衣無經緯。　將死者塵着身。　馬殿千鵝駕。　金剛綖帶。　行林隨天所至。　眾烏金臆。　大象百頭，頭有十牙，牙端有百浴池，頂有山，名曰界莊嚴。鼻有河，如閻牟那河水，散落世界為霧。脇有二園，一名喜林，二名樂林。象名伊羅婆那。　光明林，四維有意樹。帝釋將與修羅戰，入此林四樹間，自見勝敗之相。　甲冑林，甲冑從樹而生，不可破壞。</p>
<p style="margin-left:0em;text-indent:1em">95　蓮出摩偷美飲也，修一千二百善業者，生此天。上妙之觸，如觸迦旃鄰提鳥，此鳥輪王出世方見。</p>
<p style="margin-left:0em;text-indent:1em">96　開合林，開目常見光明。</p>
<p style="margin-left:0em;text-indent:1em">97　夜摩天，住虛空，閻婆風所持也。</p>
<p style="margin-left:0em;text-indent:1em">98　積崖山，高三百由旬，有七榻七箱。</p>
<p style="margin-left:0em;text-indent:1em">99　始生天者五相：一光覆身而無衣，二見物生希有心，三弱顏，四疑，五怖。　又五木：一近蓮池花不開<span class='note-inline'>(一無不字)</span>，二近林蜂<span class='note-inline'>(一作絳)</span>離樹，三聽天女歌而出壓離，四近樹花萎，五殿不行空。　又見身光衣觸如金剛，及照毗琉璃鏡，不見其道。</p>
<p style="margin-left:0em;text-indent:1em">100　天女九退相：一皮緩，二頭花散落，三赤花在道變為黃，四風吹無縷衣，如人依觸，五飛行意倦，六觸水而濁，七取樹花高不可及，八見天子無媚，九髮散粗澀。　又脣動不止，瓔珞花鬘皆重。</p>
<p style="margin-left:0em;text-indent:1em">101　十二種離垢布施生此天，羣鳥青影覆萬由旬。</p>
<p style="margin-left:0em;text-indent:1em">102　摩尼珠中，有金字偈。</p>
<p style="margin-left:0em;text-indent:1em">103　四天王天，有十二失壞，常與修羅鬬戰等。　三十三天八種失壞，有劣天，不為帝釋所識等。　夜摩天，六失壞，食劣生慚等。</p>
<p style="margin-left:0em;text-indent:1em">104　兜率陀天，四失壞，不樂鵝王說法聲等。　化樂天，四失壞，天業將盡，其足無影等。</p>
<p style="margin-left:0em;text-indent:1em">105　他化自在天，四失壞，寶翅蜂捨去等。</p>
<p style="margin-left:0em;text-indent:1em">106　色界天下石，經十萬八千三百八十三年，方至地。</p>
<p style="margin-left:0em;text-indent:1em">107　閻浮提人生三肘半至四肘，骨四<span class='note-inline'>(一作五)</span>十五，脉十三，身蟲有毛燈瞋血。　禪都摩蟲，流行血中。　善色蟲，處糞中，令人安樂。　起根蟲，飽則喜。　歡喜蟲，能見眾夢。　又有痶瘓[夢-夕+月]等。</p>
<p style="margin-left:0em;text-indent:1em">108　賒婆羅人穿脣。　駝面目有諸人二足。師子有翼。女人狗面。有林名吱多迦，羅剎所住。眴目間行百千由旬，洲有赤地黑玉銅康白等。</p>
<p style="margin-left:0em;text-indent:1em">109　鬱單越雞多迦等天河七十。</p>
<p style="margin-left:0em;text-indent:1em">110　自在無畏四天王否如鴨音林。　麒麟陀樹。　迦吱多那等。　二十五鹿名。有山多牛頭旃檀，天人與阿修羅鬬，傷者於此塗香。</p>
<p style="margin-left:0em;text-indent:1em">111　提羅迦樹花，見日光即開。　拘尼陀樹花，見月光即開。　無憂樹，女人觸之花方開。　尸利沙樹，足蹈即長。　又白龍、活鵝、旋鼻境界等花。</p>
<p style="margin-left:0em;text-indent:1em">112　瞿陀尼女人主乳，有十億聚落，一萬二城大國。　多伽多支五大河，月力等弗婆提。　三大林峪鬌等。　三<span class='note-inline'>(一作王)</span>大城，大者三億五十萬三千五百五十六聚落。</p>
<p style="margin-left:0em;text-indent:1em">113　南洲耳髮莊嚴。　北洲眼莊嚴。　西洲頂腹莊嚴。　東洲肩䏶莊嚴。</p>
<p style="margin-left:0em;text-indent:1em">114　生贍部者見白㲲，生鬱林越見赤㲲，見母如鵝；生瞿陀夷，生黃屋，見母如牛；生弗婆提見青㲲，見母如馬。</p>
<p style="margin-left:0em;text-indent:1em">115　阿修羅以鬼攝魔及鬼有神通者，二畜攝在海地下八萬四千由旬。</p>
<p style="margin-left:0em;text-indent:1em">116　酒樹　又有樹，羣蜂流蜜，其色如金。　婆羅婆樹，其實如甕。</p>
<p style="margin-left:0em;text-indent:1em">117　四婇女如影等，各有十二億那由他侍女，壽五千歲，地名月鬘。　不見頂山十三處，鹿迷蜂旋。赤目魚，正走水行，住空住山窟。　愛池魚口等。　黃鬘林。</p>
<p style="margin-left:0em;text-indent:1em">118　鋡毗羅城。　戰時手足斷而更生，半身及道即死。</p>
<p style="margin-left:0em;text-indent:1em">119　鬼怪，閻浮提下五百由旬，有三十六種魔羅令鬘鬼，此言鬼子魔。遮叱迦鳥，唯得食魚，捨鵝鬼受此身。</p>
<p style="margin-left:0em;text-indent:1em">120　畜生有三十四<span class='note-inline'>(一作六)</span>億種，龍住閻浮提者五十七億，龍於瞿陀尼，不降濁水。西洲人食濁水則夭，單越人惡冷風。　龍不發冷，於弗婆提洲不作雷聲，不起電光，東洲惡也。　其雷聲，兜率天作歌唄音，閻浮提作海潮音。　其雨，兜率天上雨摩尼，護世城雨美膳，海中注雨不絕如連輪，阿修羅中雨兵仗，閻浮提中雨清淨水。</p>
<p style="margin-left:0em;text-indent:1em">121　地獄一百三十六。　三角生死善無記也。　團生死諸天也。　青出死地獄。　黃出死餓鬼。赤業<span class='note-inline'>(一作出)</span>畜生。</p>
<p style="margin-left:0em;text-indent:1em">122　活地獄十六別處，下天五千年，此獄一晝夜。金剛蟲瓮熱黃藍花心，彌泥魚。　排筒。</p>
<p style="margin-left:0em;text-indent:1em">123　黑繩地獄。　旃茶<span class='note-inline'>(一作荼)</span>劇。　畏鷲。</p>
<p style="margin-left:0em;text-indent:1em">124　處合地獄上中下䇢銅汁河中身。　洋如蘇鷲腹火人。割刳處，堅[革*卯]<span class='note-inline'>(一作靳)</span>炎口，夜于<span class='note-inline'>(一作干)</span>朱誅蟲。　鐵蟻。　淚火處，以佉佗羅灰致眼中，鑞池黿。</p>
<p style="margin-left:0em;text-indent:1em">125　號叫地獄。　髮流火處。　火未蟲處，四百四痛火厚二百肘。</p>
<p style="margin-left:0em;text-indent:1em">126　大號叫地獄。　闊廣三居賒，口生確<span class='note-inline'>(一作碓。)</span>　蟲火鬢<span class='note-inline'>(一作鬚)</span>處，金舒迦色，肉泥色也。　赤樹魚腹苦。</p>
<p style="margin-left:0em;text-indent:1em">127　焦熱地獄。　十二炎處。　火生十方及飢渴火也。　針風生龍口中，彌泥魚。　鑊量五十由旬，沸沫高半由旬，吹下三十六億由旬，鬘塊烏處地盆蟲。　置之鼓牛鼓出惡聲。　千頭龍。</p>
<p style="margin-left:0em;text-indent:1em">128　阿鼻十六別劇。　衣裳健破浣而速垢。　將生阿鼻之相，死時見身如八歲兒，面在下空中風吹三千年受苦，勝如阿迦尼吒天樂。獄中臭氣能壞欲界六天，有出沒之二山遮之。烏口處，黑肚處，一角二角處。</p>
<p style="margin-left:0em;text-indent:1em">129　八寒地獄，多與常說同。</p>
<p style="margin-left:0em;text-indent:1em">130　凡生地獄有三種形：罪輕作人形，其次畜形，極苦無形，如肉軒、肉屏等。今佛寺中畫地獄變，唯子隔獄稍如經說，其苦具悉，圖人間者曾無一據。</p>
<p style="margin-left:0em;text-indent:1em">131　舊說地獄中陰，牛頭阿傍，無情業所感現。</p>
<p style="margin-left:0em;text-indent:1em">132　人漸死時足後最冷，出地獄之相也。</p>
<p style="margin-left:0em;text-indent:1em">133　器世將壞，無生地獄者。</p>
<p style="margin-left:0em;text-indent:1em">134　阿修羅有一切觀見池，戰之勝敗，悉見池中。</p>
<p style="margin-left:0em;text-indent:1em">135　鬘持天，鏡林中，天人自見善惡因緣。　正行天，頗梨樹，見人行與非法。　毗留博天，常於此觀之。　忉利天，及人中七生事，見於殿壁中。　無法第八生波利邪多天，有波利邪多樹，見閻浮提人善不善相，行善則照百由旬，行不善則凋枯，半行善則半榮。　微細行天，寶樹枝葉悉見，天人影像，上中下業，亦見其中。　閻摩那婆羅天，娑羅樹中見果報，其殿淨如鏡，悉見天人所作之業果報。　又第二樹中有千柱殿，有業網，諸地獄十六隔劇，悉見其中。</p>
<p style="margin-left:0em;text-indent:1em">136　夜摩天，撫垢鏡池，池中見自身額上所見過見業果。</p>
<p style="margin-left:0em;text-indent:1em">137　又閻浮那施塔影中，見欲界罪福及三惡，趣言天象異者，若有將<span class='note-inline'>(一作所)</span>食肥膩沉水。鳥下飛，日將蝕，諸方赤。</p>
<p style="margin-left:0em;text-indent:1em">138　二十八宿：昴<span class='note-inline'>(一作角)</span>為首，一夜行三十<span class='note-inline'>(一有六字)</span>時，形如剃刀，姓鞞耶尼，祭用乳，屬火。　畢形如笠，又屬木，祭用鹿肉，祭頗羅墮。　觜屬日<span class='note-inline'>(一無日字)</span>月之子，姓毗梨佉耶尼，形如鹿頭，祭用果。　參屬日，姓天婆斯失絺，形如婦人黶，祭用醍醐。　井屬日，姓同參，形如足跡，祭用粳米和蜜。　鬼屬木，姓炮波羅毗，形如佛胸，祭同井。　柳屬蛇，姓、祭與參同，形如蛇。　星屬火，形如河岸，姓賓伽耶尼，祭用烏麻。　張屬福德天，姓瞿曇，形、祭如井。　翼屬林天，姓憍陳如，祭用黑豆，形同上。　軫屬毗沙梨帝，形如人手，姓迦遮延，祭用莠稗。　角屬喜樂天，姓質多羅，形如上，祭用花。　亢姓迦旃延，祭用菉荳。　氏姓多羅尼，以花祭。　房屬慈天，姓阿藍婆，形如瓔珞，祭用酒肉。　心屬忉利天，姓迦羅延，形如大麥，祭用粳米。　尾屬臘師天，姓遮耶尼，形如蝎尾，祭用果根。　箕屬清淨天，姓持叉迦，形如牛角。　斗姓莫迦邏，形如人拓石，祭如井。　牛屬梵天，姓梵嵐摩，形如牛頭，祭如參。　女屬毗紐天，姓帝利迦遮耶尼，形如心，祭以鳥肉。　虛姓同翼，形如鳥，祭用烏豆汁。　危姓單羅尼，形如參<span class='note-inline'>(一作心)</span>，祭以粳米。　室屬蛇頭天，蝎天之子，姓閻浮都迦，祭用血。壁姓陀難闍。　奎姓阿瑟吒，祭用酪。　婁屬乾闥婆天，姓阿含婆，形如馬頭，祭用大麥。　胃姓馱伽毗，形如鼎足。</p>
<p style="margin-left:0em;text-indent:1em">139　亢、虛、參、胃四星，不得入陣。</p>
<p style="margin-left:0em;text-indent:1em">140　軫宿生人，七步無蛇。　角宿生人，好嘲戲。　女宿生人，亢、參、危三宿日作事不成。　虛角<span class='note-inline'>(一有事字)</span>勝。</p>
<p style="margin-left:0em;text-indent:1em">141　一千六百剎那為一伽那，倍六十名橫呼律多，倍三十名為一日夜。</p>
<p style="margin-left:0em;text-indent:1em">142　夜叉口烟為彗。　龍王身光曰憂流迦，此言天狗。</p>
<p style="margin-left:0em;text-indent:1em">143　漢明帝始造白馬寺，寺中懸幡，影入內，帝怪問左右曰：「佛有何神，人敬事之？」</p>
<p style="margin-left:0em;text-indent:1em">144　烏仗那國有佛跡，隨人身福壽，量有長短。</p>
<p style="margin-left:0em;text-indent:1em">145　那揭羅曷國城東塔中有佛頂骨，周二尺，欲知善惡者，以香塗印骨，其迹煥然，善惡相悉見。</p>
<p style="margin-left:0em;text-indent:1em">146　北天健馱羅國有大窣堵波，佛懸記七燒七立佛法方盡，玄奘言成壞已三。</p>
<p style="margin-left:0em;text-indent:1em">147　西域佛金剛座，有標界銅觀自在像兩軀，國人相傳菩薩身沒，佛法亦盡，隋末已沒過胸臆矣。</p>
<p style="margin-left:0em;text-indent:1em">148　乾陀國頭河岸有繫白象樹，花葉似棗，季冬方熟，相傳此樹滅，佛法亦滅。</p>
<p style="margin-left:0em;text-indent:1em">149　北朝時，徐州角城縣之北，僧尼着白布法服，時有青布袈裟者。</p>
<p style="margin-left:0em;text-indent:1em">150　波斯屬國有阿軬荼國，城北大林中有伽藍音佛，於此聽比丘着函縛屣。函縛，此言靴也。</p>
<p style="margin-left:0em;text-indent:1em">151　寧王憲寢疾，上命中使送醫藥，相望於道。僧崇一療憲稍瘳，上悅，持賜崇一緋袍魚袋。</p>
<p style="margin-left:0em;text-indent:1em">152　梁簡文帝有謝賜鬱泥納袈裟表。</p>
<p style="margin-left:0em;text-indent:1em">153　魏使陸操至梁，梁王坐小輿，使再拜，遣中書舍人殷炅宣旨勞問。至重雲殿，引昇殿，梁主着菩薩衣，北面，太子以下皆菩薩衣，侍衛如法。操西向以次立，其人悉西廂東面。一道人贊禮，佛詞凡有三卷，其贊第三卷中稱為魏主、魏相高並南北二境士女。禮佛訖，臺使與其羣臣俱再拜矣。</p>
<p style="margin-left:0em;text-indent:1em">154　魏李騫、崔劼至梁同泰寺，主客王克、舍人賀季友及三僧迎門引接。至浮圖中，佛傍有執板筆者，僧謂騫曰：「此是尸頭，專記人罪。」騫曰：「便是僧之董狐。」復入二堂，佛前有銅鉢，中燃燈，劼曰：「可謂日月出矣，爝火不息。」</p>
<p style="margin-left:0em;text-indent:1em">155　盧縣東有金榆山，昔朗法師令弟子至此採榆莢，詣瑕丘市易，皆化為金錢。</p>
<p style="margin-left:0em;text-indent:1em">156　後魏胡后嘗問沙門<span class='note-inline'>(一作法師)</span>寶公國祚，且言把粟與雞喚朱朱，蓋爾朱也。　有趙法和請占，寶公曰：「大竹箭，不須羽。東廂屋，急手作。」法和尋喪父。</p>
<p style="margin-left:0em;text-indent:1em">157　歷城縣光政寺有磬石，形如半月，膩光若滴。扣之，聲及百里。北齊時移於都內，使人擊之，其聲杳絕。却令歸本寺，扣之聲如故。士人語曰：「磬神聖，戀光政。」</p>
<p style="margin-left:0em;text-indent:1em">158　國初，僧玄奘往五印取經，西域敬之。成式見倭國僧金剛三昧，言嘗至中天，寺中多畫玄奘蔴屩及匙筯，以綵雲乘之，蓋西域所無者。每至齋日，輒膜拜焉。</p>
<p style="margin-left:0em;text-indent:1em">159　又言那蘭陀寺僧食堂中，熱際有巨蠅數萬至，僧上堂時，悉自飛集於庭樹。</p>
<p style="margin-left:0em;text-indent:1em">160　僧萬廻年二十餘，貌癡不語。其兄戍遼陽，久絕音問，或傳其死，其家為作齋。萬廻忽卷餅茹，大言曰：「兄在，我將饋之。」出門如飛，馬馳不及。及暮而還，得其兄書，緘封猶濕，計往返一日萬里，因號焉。</p>
<p style="margin-left:0em;text-indent:1em">161　天后任酷吏羅織，位稍隆者日別妻子。博陵王崔玄暉，位望俱極，其母憂之曰：「汝可一迎萬廻，此僧寶誌之流，可以觀其舉止禍福也。」及至，母垂泣作禮，兼施銀匙筯一雙。萬廻忽下階，擲其匙筯於堂屋上，掉臂而去，一家謂為不祥。經日，令上屋取之，匙筯下得書一卷。觀之，讖緯書也，遽令焚之。數日，有司忽即其家，大索圖讖不獲，得雪。時酷吏多令盜夜埋蠱遺讖於人家，經月，告密籍之。博陵微萬廻，則滅族矣。</p>
<p style="margin-left:0em;text-indent:1em">162　梵僧不空，得總持門，能役百神，玄宗敬之。歲嘗旱，上令祈雨，不空言，可過某日令祈之，必暴雨。上乃令金剛三藏設壇請雨，連日暴雨不止，坊市有漂溺者，遽召不空，令止之。不空遂於寺庭中，揑泥龍五六，當溜水，胡言罵之。良久，復置之，乃大笑，有頃，雨霽。</p>
<p style="margin-left:0em;text-indent:1em">163　玄宗又嘗召術士羅公遠與不空同祈雨，互校功力。上俱召問之，不空曰：「臣昨焚白檀香龍。」上令左右掬庭水嗅之，果有檀香氣。</p>
<p style="margin-left:0em;text-indent:1em">164　又與羅公遠同在便殿，羅時反手搔背。不空曰：「借尊師如意。」殿上花石瑩滑，遂激<span class='note-inline'>(一作擊)</span>窣至其前，羅再三取之不得，上欲取之，不空曰：「三郎勿起，此影耳。」因舉手示羅如意。　又邙山有大蛇，樵者常見，頭若丘陵，夜常承露氣，見不空作人語曰：「弟子惡報，和尚何以見度，常欲翻河水陷洛陽城，以快所居也。」不空為受戒，說苦空，且曰：「汝以瞋心受此苦，復忿恨，吾力何及！當思吾言，此身自捨昔而來。」後旬月，樵者見蛇死於澗中，臭達數十里。不空每祈雨，無他軌則，但設數繡座，手簸旋數寸木神，念呪擲之，自立於座上，伺木神吻角牙出，目瞚，則雨至。</p>
<p style="margin-left:0em;text-indent:1em">165　僧一行窮數有異術。開元中嘗旱，玄宗令祈雨，一行言當得一器，上有龍狀者，方可致雨。上令於內庫中遍視之，皆言不類。數日後，指一古鏡，鼻盤龍，喜曰：「此有真龍矣。」乃持入道場，一夕而雨。或云是揚州所進，初範模時，有異人至，請閉戶入室，數日開戶，模成，其人已失。有圖並傳於世。此鏡五月五日，於揚子江心鑄之。</p>
<p style="margin-left:0em;text-indent:1em">166　荊州貞元初，有狂僧些僧其名者，善歌《河滿子》，嘗遇醉，五百途辱之，令歌，僧即發聲，其詞皆五百從前隱慝也，五百驚而自悔。</p>
<p style="margin-left:0em;text-indent:1em">167　蘇州貞元中，有義師狀如風狂。有百姓起店十餘間，義師忽運斤壞其簷，禁之不止。其人素知其神，禮曰：「弟子活計賴此。」顧曰：「爾惜乎？」乃擲斤於地而去。其夜市火，唯義師所壞簷屋數間存焉。常止於廢寺殿中，無冬夏常積火，壞幡木象悉火之。好活燒鯉魚，不待熟而食。垢面不洗，洗之輒雨，吴中以為雨候。將死，飲灰汁數斛，乃念佛而坐，不復飲食，百姓日觀之，坐七日而死。時盛暑，色不變，肢不摧。安國寺僧熟地，常燒木佛，往往與人語，頗知宗要，寺僧亦不之測。</p>
<p style="margin-left:0em;text-indent:1em">168　睿宗初生含涼殿，則天乃於殿內造佛氏，有玉像焉。及長，閒觀其側，玉像忽言：「爾後當為天子。」</p>
</div>
</div><!-- end of div[@id='body'] -->
</body></html>