<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>酉陽雜俎選輯（前集、續集等六篇）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>酉陽雜俎續集卷之七</p>
<div class='div-other'><a id='mulu12' />
<p class='h1'>金剛經鳩異</p><p style="margin-left:0em;text-indent:1em">210　貞元十七年，先君自荊入蜀，應韋南康辟命。洎韋之暮年，為賊闢讒構，遂攝尉靈池縣。韋尋薨，賊闢知留後，先君舊與闢不合，聞之，連夜離縣。至城東門，闢尋有帖，不令諸縣官離縣。其夕陰風，及返，出郭二里，見火兩炬夾道，百步為導。初意縣吏迎候，且怪其不前，高下遠近不差，欲及縣郭方滅。及問縣吏，尚未知府帖也。時先君念《金剛經》已五六年，數無虛日，信乎至誠必感，有感必應，向之導火，乃經所著迹也。後闢逆節漸露，詔以袁公滋為節度使。成式再從叔少從軍，知左營事，懼及禍，與監軍定計，以蠟丸帛書通謀於袁。事旋發，悉為魚肉，賊謂先君知其謀。於一時先君念經夜久，不覺困寐，門戶悉閉。忽覺，聞開戶而入，言「不畏」者再三，若物投案，嚗然有聲。驚起之際，言猶在耳，顧視左右，吏僕皆睡。俾燭樺<span class='note-inline'>(一作燬權)</span>四索，初無所見，向之關扄，已開闢矣。先君受持此經十餘萬遍，徵應事孔著。成式近觀晉宋以來，時人咸著傳記彰明其事。又先命受持講解有唐已來《金剛經靈驗記》三卷，成式當奉先命受持講解。太和二年，於揚州僧栖簡處聽《平消御注》一遍。六年，於荊州僧靖奢處聽《大雲疏》一遍。開成元年，於上都懷楚法師處聽《青龍疏》一遍。復日念書寫，猶希傳照罔極，盡形流通，摭拾遺逸，以備闕佛事，號《金剛經鳩異》。</p>
<p style="margin-left:0em;text-indent:1em">211　張鎰相公先君齊丘，酷信釋氏，每旦更新衣，執經於像前念《金剛經》十五遍，積數十年不懈。永泰初，為朔方節度使，衙內有小將負罪懼事露，乃扇動軍人數百，定謀反叛。齊丘因衙退，於小廳閑行，忽有兵數十，露刃走入。齊丘左右唯奴僕，遽奔宅門，過小廳數步，迴顧又無人，疑是鬼物。將及門，其妻女奴婢復叫呼出門，云有兩甲士，身出廳屋上。時衙隊軍健聞變，持兵亂入，至小廳前，見十餘人仡然庭中，垂手張口，投兵於地，眾遂擒縛。五六人瘖不能言，餘者具首云，欲上廳，忽見二甲士長數丈，嗔目叱之，初如中惡。齊丘聞之，因斷酒肉。張鳳翔，即予門吏盧邁親姨夫，邁語予云。</p>
<p style="margin-left:0em;text-indent:1em">212　劉逸淮在汴時，韓弘為右廂虞候，王某為左廂虞候，與弘相善。或謂二人取軍情，將不利於劉。劉大怒，俱召詰之。弘即劉之甥，因控地碎首大言，劉意稍解。王某年老，股戰不能自辯，劉叱令拉坐杖三十。時新造赤棒，頭徑數寸，固以筋漆，拉之不仆，數五六當死矣。韓意其必死，及昏造其家，怪無哭聲，又謂其懼不敢哭。訪其門卒，即云大使無恙。弘素與熟，遂至臥內問之。王云：「我讀《金剛經》四十年矣，今方得力。」言初被坐時，見巨手如簸箕，翕然遮背，因袒示韓，都無撻痕。韓舊不好釋氏，由此始與僧往來。日自寫十紙，乃積計數百軸矣。後在中書，盛暑，有諫宮因事謁見，韓方洽汗寫經，怪問之，韓乃具道王某事。予職在集仙，常侍柳公為予說。</p>
<p style="margin-left:0em;text-indent:1em">213　梁崇義在襄州，未阻兵時，有小將孫咸暴卒，信宿却蘇。夢至一處，如王者所居，儀衛甚嚴，有吏引與一僧對事。僧法號懷秀，亡已經年，在生極犯戒，及入冥，無善可錄，乃紿云：「我嘗囑孫咸寫《法華經》。」故咸被追對。咸初不省，僧故執之，經時不決，忽見沙門曰：「地藏尊者語云，弟子若招承，亦自獲祐。」咸乃依言，因得無事。又說對勘時，見一戎王，衛者數百，自外來。冥王降階，齊級升殿。坐未久，乃大風捲去。又見一人被拷覆罪福，此人常持《金剛經》，又好食肉，左邊有經數千軸，右邊積肉成山，以肉多，將入重論。俄經堆中有火一星，飛向肉山，頃刻銷盡，此人遂履空而去。咸問地藏：「向來外國王，風吹何處？」地藏云：「彼王當入無間，向來風即業風也。」因引咸看地獄。及門，烟焰扇赫，聲若風雷，懼不敢視。臨回，鑊湯跳沫，滴落左股，痛入心髓。地藏乃令一吏送歸，不許漏洩冥事。及迴如夢，妻兒環泣已一日矣。遂破家寫經，因請出家，夢中所滴處成瘡，終身不差。</p>
<p style="margin-left:0em;text-indent:1em">214　貞元中，荊州天崇寺僧智燈常持《金剛經》，遇疾死，弟子啟手足猶熱，不即入木，經七日却活。云初見冥中若王者，以念經故，合掌降階。因問訊，言更容上人十年在世，勉出生死。又問人間眾僧中，後食薏苡仁及藥，食此大違本教。燈報云：「律中有開遮條，如何？」云：「此後人加之，非佛意也。」今荊州僧眾中，後無飲藥者。</p>
<p style="margin-left:0em;text-indent:1em">215　公安潺陵村百姓王從貴妹未嫁，常持《金剛經》。貞元中，忽暴疾卒，埋已三日，其家復墓，聞塚中呻吟，遂發視之，果有氣，輿歸數日能言。云初至冥間，冥吏以持經功德放還。王從貴能治木，嘗於公安靈化寺起造，其寺禪師曙中，嘗見從貴說。</p>
<p style="margin-left:0em;text-indent:1em">216　韋南康鎮蜀時，有左營伍伯於西山行營與同火卒學念《金剛經》。性頑，初，一日纔得題目，其夜堡外拾薪，為蕃騎縛去，行百餘里乃止。天未明，遂踣之於地，以髮繫撅，覆以駝毯<span class='note-inline'>(一作罽)</span>，寢其上。此人惟念經題，忽見金一鋌放光，止於前。試舉首動身，所縛悉脫，遂潛起逐金鋌走，計行未得十餘里，遲明，不覺已至家。家在府東市，妻兒初疑其鬼，具陳來由。到家五六日，行營將方申其逃。初，韋不信，以逃日與至家日不差，始免之。</p>
<p style="margin-left:0em;text-indent:1em">217　元和初，漢州孔目典陳昭，因患見一人着黃衣至牀前，云趙判官喚爾，昭問所因，云至自冥間，劉闢與竇懸對事，要君為證，昭即留坐。逡巡，又有一人手持一物如毬胞，前吏怪其遲，答之曰：「緣此候屠行開。」因笑謂昭曰：「君勿懼，取生人氣須得猪胞，君可面東側臥。」昭依其言，不覺已隨二吏行。路甚平，可十餘里，至一城，大如府城，甲士守門焉。及入，見一人怒容可駭，即趙判官也。語云：「劉闢收東川，竇懸捕牛四十七頭送梓州，稱准闢判殺，闢又云先無牒。君為孔目典，合知是實？」未及對，隔壁聞竇懸呼陳昭好在，及問兄弟妻子存亡。昭即欲參見，冥吏云：「竇使君形容極惡，不欲相見。」昭乃具說殺牛實奉劉尚書委曲，非牒也。紙是麻面，見在漢州某司房架。即令吏領昭至漢州取之，門館扄鎖，乃於節竅中出入。委曲至，闢乃無言。趙語昭：「爾自有一過，知否？竇懸所殺牛，爾取一牛頭。」昭未及對，趙曰：「此不同人間，不可抵假。」須臾，見一卒挈牛頭而至，昭即恐懼求救。趙令檢格，合決一百，考五十日。因謂昭曰：「爾有何功德？」昭即自陳設若干人齋，畫某像。趙云：「此來生緣爾！」昭又言：「曾於表兄家轉《金剛經》。」趙曰：「可合掌請。」昭依言，有頃，見黃幞箱經自天而下，住昭前。昭取視，即表兄所借本也，有燒處尚在。又令合掌，其經即滅。趙曰：「此足以免。」便放<span class='corr'>迴</span>，復令昭往一司曰生祿，檢其修短。吏報云：「昭本名釗，是金傍刀，至某年改為昭，更得十八年。」昭聞惆悵。趙笑曰：「十八年大得作樂事，何不悅乎？」乃令吏送昭至半道，見一馬當路，吏云：「此爾本屬，可乘此。」即騎，乃活，死已一日半矣。</p>
<p style="margin-left:0em;text-indent:1em">218　荊州法性寺僧惟恭，三十餘年念《金剛經》，日五十遍。不拘僧儀，好酒，多是非，為眾僧所惡。後遇疾且死，同寺有僧靈巋，其迹類惟恭，為一寺二害。因他故出，去寺一里，逢五六人，年少甚都，衣服鮮潔，各執樂器如龜茲部。問靈巋：「惟恭上人何在？」靈巋即語其處，疑其寺中有供也。及晚廻入寺，聞鐘聲，惟恭已死，因說向來所見。其日合寺聞絲竹聲，竟無樂人入寺。當時名僧云：「惟恭蓋承經之力，生不動國<span class='note-inline'>(一作罔)</span>，亦以其跡勉靈巋也。」靈巋感悟，折節緇門。</p>
<p style="margin-left:0em;text-indent:1em">219　董進朝，元和中入軍。初在軍時，宿直城東樓上。一夕月明，忽見四人着黃從東來，聚立城下，說己姓名，狀若追捕。因相語曰：「董進朝常持《金剛經》，以一分功德祝庇冥司，我輩久蒙其惠，如何殺之？須枉命相代，若此人他去，我等無所賴矣。」其一人云：「董進朝對門有一人，同姓同年，壽限相埒，可以代矣。」因忽不見，進朝驚異之。及明，已聞對門復魂聲。問其故，死者父母云：「子昨宵暴卒。」進朝感泣說之，因為殯葬，供養其父母焉。後出家，法號慧通，住興元唐安寺。</p>
<p style="margin-left:0em;text-indent:1em">220　元和中，嚴司空綬在江陵。時涔陽鎮將王沔常持《金剛經》，因使歸州勘事，廻至咤灘，船破，五人同溺。沔初入水，若有人授竹一竿，隨波出沒，至下牢鎮，着岸不死。視手中物，乃授持《金剛經》也。咤灘至下牢三百餘里。</p>
<p style="margin-left:0em;text-indent:1em">221　長慶初，荊州公安僧會宗，姓蔡，嘗中蠱，得病骨立。乃發願念《金剛經》以待盡，至五十遍，晝夢有人令開口，喉中引出髮十餘莖。夜又夢吐大螾長一肘餘，因此遂愈。荊山僧行堅見其事。</p>
<p style="margin-left:0em;text-indent:1em">222　江陵開元寺般若院僧法正，日持《金剛經》三七遍。長慶初，得病卒，至冥司，見若王者問：「師生平作何功德？」答曰：「常念《金剛經》。」乃揖上殿，令登綉坐，念經七遍。侍衛悉合掌階下，拷掠論對皆停息而聽。念畢，後遣一吏引還，王下階送，云：「上人更得三十年在人間，勿廢讀誦。」因隨吏行數十里，至一大坑，吏因臨坑，自後推之，若隕空焉。死已七日，唯面不冷。法正今尚在，年八十餘。荊州僧常靖親見其事。</p>
<p style="margin-left:0em;text-indent:1em">223　石首縣有沙彌道蔭，常持念《金剛經》。寶曆初<span class='note-inline'>(一云長慶)</span>，因他出夜歸，中路忽遇虎吼擲而前。沙彌知不免，乃閉目而坐，但默念經，心期救護，虎遂伏草守之。及曙，村人來往，虎乃去。視其蹲處，涎流於地。</p>
<p style="margin-left:0em;text-indent:1em">224　元和三年，賊李同捷阻兵滄景，帝命劉祐統齊德軍討之。初圍德州城，城堅不拔。翌日又攻之，自卯至未，十傷八九，竟不能拔。時有齊州衙內八將官健兒王忠幹，博野人，常念《金剛經》，積二十餘年，日數不闕。其日，忠幹上飛梯，將及堞，身中箭如蝟，為櫑木擊落，同火卒曳出羊馬城外，置之水濠裏岸。祐以暮夜命抽軍，其時城下矢落如雨，同火人匆忙，忘取忠幹屍。忠幹既死，夢至荒野，遇大河，欲渡無因，仰天大哭。忽聞人語聲，忠幹見一人長丈餘，疑其神人，因求指營路。其人云：「爾莫怕，我令爾得渡此河。」忠幹拜之，頭低未舉，神人把腰擲之空中，久方着地，忽如夢覺，聞賊城上交二更。初，不記過水，亦不知瘡，擡手捫面，血塗眉睫，方知傷損。乃舉身強行百餘步，却倒。復見向人持刀叱曰：「起、起。」忠幹驚懼，遂走一里餘，坐歇，方聞本軍喝號聲，遂及本營。訪同火卒，方知身死在水濠裏，即夢中所過河也。忠幹見在齊德軍。</p>
<p style="margin-left:0em;text-indent:1em">225　何軫，鬻販為業，妻劉氏，少斷酒肉，常持《金剛經》。先焚香像前，願年止四十五。臨終心不亂，先知死日。至太和四年冬，四十五矣，悉捨資裝供僧。欲入歲假，遍別親故，何軫以為病魅，不信。至歲除日，請僧受入關，沐浴易衣，獨處一室，趺坐高聲念經。及辨色悄然，兒女排室入看之，已卒，頂熱灼手。軫以僧禮葬，塔在荊州北郭。</p>
<p style="margin-left:0em;text-indent:1em">226　蜀左營卒王殷，常讀《金剛經》，不茹葷飲酒。為賞設庫子，前後為人誤累，合死者數四，皆非意得免。至太和四年，郭釗司空鎮蜀，郭性嚴急，小不如意皆死。王殷因呈錦纈，郭嫌其惡弱，令袒背，將斃之。郭有番狗，隨郭臥起，非使宅人，逢之輒噬。忽吠數聲，立抱王殷背，驅逐不去。郭異之，怒遂解。</p>
<p style="margin-left:0em;text-indent:1em">227　郭司空離蜀之年，有百姓趙安常念《金剛經》。因行野外，見衣一襆遺墓側，安以無主，遂持還。至家言於妻子，鄰人即告官趙盜物，捕送縣。賊曹怒其不承認，以大關挾脛，折三段。後令杖脊，杖下輒折。吏意其有他術，問之，唯念《金剛經》。及申郭，郭亦異之，判放。及歸，其妻云：「某日聞君經函中震裂數聲，懼不敢發。」安乃馳視之，帶斷軸折，紙盡破裂。安今見在。</p>
<p style="margin-left:0em;text-indent:1em">228　太和五年，漢州什邡縣百姓王翰，常在市，日逐小利，忽暴卒，經三日却活。云冥中有十六人同被追，十五人散配他處，翰獨至一司。見一青衫少年，稱是己姪，為冥官廳子，遂引見推典。又云是己兄，貌皆不相類。其兄語云：「有冤牛一頭，訴爾燒畬枉燒殺之。爾又曾賣竹與殺狗人作箜篌，殺狗兩頭，狗亦訴爾。爾今名未係死籍，猶可以免，為作何功德？」翰欲為設齋及寫《法華經》、《金光明經》，皆曰不可，乃請曰持《金剛經》日七遍與之，其兄喜曰：「足矣。」及活，遂捨業出家。今在什邡縣。</p>
<p style="margin-left:0em;text-indent:1em">229　太和七年冬，給事中李公石為太原行軍司馬。孔目官高涉因宿使院，至鼕鼕鼓起時詣鄰房。忽遇一人，長六尺餘，呼曰：「行軍喚爾。」涉遂行，行稍遲，其人自後拓之。不覺向北，約行數十里，至野外，漸入一谷底。後上一山，至頂四望，邑屋盡眼下。至一曹司，所追者呼云：「追高涉到。」其中人多衣朱緑，當案者似崔行信郎中。判云：「付司對。」復引出，至一處，數百人露坐，與猪羊雜處。領至一人前，乃涉妹婿杜則也。逆謂涉曰：「君初得書手時，作新人局，遣某買羊四口，記得否？今被相債，備嘗苦毒。」涉遽云：「爾時秪使市肉，非羊也。」則遂無言，因見羊人立齧則。逡巡，被領他去。倏忽，又見一處，露架方梁。梁上釘大鐵環，有數百人皆持刀以繩繫人頭，牽入環中刳剔之。涉懼，走出，但念《金剛經》。倏忽，逢舊相識楊演，云：「李尚書時，杖殺賊李英道，為劫賊事，已於諸處受生三十年。今却訴前事，君嘗記得無？」涉辭以年幼不省。又遇舊典段怡，先與涉為義兄弟，逢涉云：「先念《金剛經》，莫廢忘否？向來所見，未是極苦處，勉樹善業，今得還，乃經之力。」因送至家，如夢，死已經宿。向所拓處，數日青腫。</p>
<p style="margin-left:0em;text-indent:1em">230　永泰初，豐州烽子暮出，為党項縛入西蕃易馬。蕃將令穴肩骨，貫以皮索，以馬數百蹄配之。經半歲，馬息一倍，蕃將賞以羊革數百，因轉近牙帳。贊普子愛其了事，遂令執纛左右，有剩肉、餘酪與之。又居半年，因與酪肉，悲泣不食，贊普問之，云有老母頻夜夢見。贊普頗仁，聞之悵然，夜召帳中語云：「蕃法嚴，無放還例。我與爾馬有力者兩匹，於其道縱爾歸，無言我也。」烽子得馬極騁，俱乏死，遂晝潛夜走，數日後為刺傷足，倒磧中。忽有風吹物窸窣過其前，因攬之裹足。有頃，不復痛，試起步走如故。經信宿，方及豐州界。歸家，母尚存，悲喜曰：「自失爾，我唯念《金剛經》，寢食不廢，以祈見爾，今果其誓。」因取經拜之，縫斷，亡數幅，不知其由。子因道磧中傷足事，母令解足視之，所裹瘡物，乃數幅經也，其瘡亦愈。</p>
<p style="margin-left:0em;text-indent:1em">231　大曆中，太原偷馬賊誣一王孝廉同情，拷掠旬日，苦極強首，推吏疑其冤，未即具獄。其人惟念《金剛經》，其聲哀切，晝夜不息。忽一日，有竹兩節墜獄中，轉至於前。他囚爭取之，獄卒意藏刃，破視，內有字兩行云：「法尚應捨，何況非法？」書迹甚工。賊首悲悔，具承以匿<span class='note-inline'>(一曰舊)</span>嫌誣之。</p>
</div>
<div class='div-other'><a id='mulu13' />
<div class='div-other'><a id='mulu14' />
<p class='h2'>《四庫全書總目》</p><p style="margin-left:0em;text-indent:2em">《酉陽雜俎》二十卷，續集十卷<span class='note-inline'>(內府藏本)</span>，唐段成式撰。成式字柯古，臨淄人，宰相文昌之子，官至太常卿，事蹟具《唐書》本傳。是書首有自序云：凡三十篇，為二十卷。今自《忠志》至《肉攫部》，凡二十九篇，尚闕其一。考《語資》篇後有云：客徵鼠虱事，余戱摭作《破虱錄》。今無所謂《破虱錄》者，蓋脫其一篇，獨存其篇首引語，綴前篇之末耳。至其續集六篇十卷，合前集為三十卷，諸史志及諸家書目並同。而胡應麟《筆叢》云：《酉陽雜俎》世有二本，皆二十卷，無所謂續者。近於《太平廣記》中鈔出續記，不及十卷。而前集漏軼者甚多，悉鈔入續記中為十卷，俟好事者刻之。又似乎其書已佚，應麟復為鈔合者。然不知應麟何以得其篇目？豈以意為之耶？其書多詭怪不經之談，荒渺無稽之物，而遺文秘籍，亦往往錯出其中。故論者雖病其浮誇，而不能不相徵引。自唐以來，推為小說之翹楚，莫或廢也。其曰《酉陽雜俎》者，蓋取梁元帝賦訪酉陽之逸典語。二酉，藏書之義也。其子目有曰《諾臯記》者，吳曾《能改齋漫錄》以為諾臯，太陰神名，語本《抱朴子》，未知確否？至其《貝編》、《玉格》、《天咫》、《壺史》諸名，則在可解不可解之間，蓋莫得而深考矣。<span class='note-inline'>(卷一四二子部小說家類三)</span></p>
</div>
<div class='div-other'><a id='mulu15' />
<p class='h2'>余嘉錫《四庫提要辨證》</p><p style="margin-left:0em;text-indent:2em">嘉錫案：楊守敬《日本訪書志》卷八云：《酉陽雜俎》二十卷，續集十卷。明刊本。《新唐志》及《崇文總目》并三十卷。《中興書目》則云《雜俎》二十卷、《續雜俎》十卷。<span class='note-inline'>(自注云：見《玉海》)</span>《郡齋讀書志》、《書錄解題》同。說者謂《唐志》、《崇文》之三十卷，蓋合《續雜俎》計之。顧近代著錄家有宋、元本前集，無舊本續集。胡應麟《少室山房筆叢》云：近於《太平廣記》中鈔出續集。而《稗海》及《津逮祕書》皆只有前集，（案《津逮》本實有續集，楊氏此語失考。）通行坊本有續集，不言是鈔綴而成。故《四庫提要》致疑於此。余辛巳於日本市上購得明萬曆戊申四川道監察御史內鄉李雲鵠刻本，前有宋嘉定癸未武陽鄧復序云：陳君江<span class='note-inline'>(方案：武陽鄧復後序，「江」原作「所」。)</span>刊止前集二十卷，又缺其序。余以家藏續集十卷，並前集之序畀之，遂為全書。然則續集在宋時已微，自鄧氏重刻，始有全書。又有明海虞趙琦美序，言得是書之原委，並增補續集之由。（方案：以下余氏引錄趙琦美序一段，現不再錄，詳見前趙琦美序。）然則此書之前集，根原於宋刻本。而續集則鄧氏所藏，亦宋本也，唯趙氏有所綴輯耳。趙氏以收藏名一代，所謂清常老人者是也，其語必不誣。《提要》疑續集從《太平廣記》鈔出，何以得其六篇之目，意胡應麟以意為之。今閱此書，乃知本于李刻，非原於胡氏。又《提要》云：段氏自序凡三十篇，為二十卷。今自《忠志》至《肉攫部》，凡二十九篇，尚闕其一。遂疑《語資篇》後當有《破蝨錄》一篇。今以此本校《稗海》本，第四卷《禍兆篇》下，此本有《物革》一篇，《津逮》本亦有之，目錄則無。（按《學津討原》本目錄有《物革》一門）蓋《稗海》本《禍兆篇》共十條，此以前四條為《禍兆》，而以後六條為《物革》。觀後六條，皆言物變，而無禍患。《提要》所錄，亦同《稗海》本，故有《破蝨》一疑。又按段氏序凡三十篇，今核之自《忠志》至《尸穸》，凡二十七篇，加以《諾臯》上下，《廣動植》四卷，實五類八篇。又加末卷《肉攫部》，實三十六篇。按《玉海》引《中興書目》云三十二篇，與自序不合。余疑段氏原書本三十卷，無所謂續集。經宋人刪削為二十卷。南渡後好事者，又從他書鈔綴為續集十卷，以合于《唐志》。其自序篇卷所云二十卷、三十篇、三十二篇者，當亦後人各就所有錄之，故參錯不相應。今以《動植》四卷為一篇，恐古無此式也。其續集六篇之目，亦鈔綴者意撰，唯非胡應麟創始耳。余謂楊氏以鄧復及趙琦美序，證續集亦出自宋本，非胡應麟所綴輯，誠為信而有徵。惟疑為出自南宋人之手，則仍為意斷之詞，無以見其必然也。陸心源《皕宋樓藏書志》卷六十四，載此書勞權校本，有泰昌紀元玉峰張丑跋云：《酉陽雜俎》今刻本，有前後二種，皆二十卷，而續集不傳。雖以胡元瑞之廣收博取，卒未遇其原本，僅於《太平廣記》錄出為一冊，亦莫能完十卷之舊。語具《二酉綴遺》中。此《雜俎》續集十卷，字畫樸拙，次序詳整，的是宋人寫本。是則《雜俎》續集自趙琦美所得舊本外，又有宋人寫本，不知視趙本如何？張丑一生侈言收藏，《提要》謂為誇飾其富，不足盡信。<span class='note-inline'>(見一百二十三雜家類《七清秘藏》條下)</span>則此所謂宋寫本，蓋其誇飾之故智。勞權跋亦云：米庵定為宋鈔，殆未必然，乃從宋刻傳鈔爾。然足知續集尚存，非胡應麟所輯，又得一證。應麟殆偶未見原本，漫自抄綴，欲以補亡。其後原本既出，書遂不行耳。</p>
<p style="margin-left:0em;text-indent:2em">其子目有曰《諾臯記》者，吴曾《能改齋漫錄》以為諾臯，太陰神名，語本《抱朴子》，不知確否。<span class='note-inline'>(以上一段錄自《提要》)</span>案姚寬《西溪叢語》卷上曰：《酉陽雜俎》有《諾臯記》，意義難解。《左氏傳》襄公十八年秋，中行獻子夢與厲公訴，弗勝，見梗陽之巫臯，疑此事也。如其言，則諾字無着落。故吴曾《能改齋漫錄》卷五以為《叢語》未盡得之，別引《抱朴子．內篇》，載《遁甲中經》咒諾臯太陰將軍為證，謂諾臯乃太陰之名。今案《諾臯》一篇，皆記鬼神之事，其命名自是取之《抱朴子》，吴曾之言是也。但以諾臯為太陰神名，則殊未確。近人譚嗣同《石菊影廬筆識》卷一嘗辨之云：案葛稚川《登涉篇》引《遁甲中經》曰：往山林中，當以左手取青龍上草折半，署逢星下歷明堂入太陰中，禹步而行，三咒曰：諾臯，太陰將軍，獨聞曾孫王甲，勿開外人，使人見甲者以為束薪，不見甲者以為非人。則諾臯實禁咒發端之語辭，猶《儀禮》臯某復之臯。鄭氏曰：臯，長聲也。本書《地真篇》，引太陰將軍無諾臯字，可知非太陰神名。譚氏此說，實於文義為長。考《西溪叢語》引晁伯宇《談助》云：靈奇必要辟兵法：正月上寅日禹步取寄生木三，咒曰：諾臯，敢告日月震雷，令人無敢見我，我為大帝使者。又孫思邈《千金翼方》末附《禁經》二卷，皆禁咒之術。其護身禁法第二十<span class='note-inline'>(在《翼方》卷三十)</span>咒曰：諾臯，左帶三星，右帶三牢，天翻地覆，九道皆塞，使汝失心，從此迷惑，以東為西，以南為北，人追我者，終不可得云。以此兩說與《抱朴子》入山林咒互證，則譚氏謂諾臯為禁咒發端之辭者，信有徵矣。且《諾臯記．序》云：夫度朔司刑，可以知其情狀，葆登掌祀，將以著於感通。有生盡幻，游魂為變，乃聖人定璇璣之式，立巫祝之官。考乎十煇之祥，正乎九黎之亂。當有道之日，鬼不傷人，在觀德之時，神無乏主云云。則成式此篇，有取於巫祝之術，故以禁咒發端之諾臯名篇，若為太陰神名，則無所取義矣。<span class='note-inline'>(卷十八子部九)</span></p>
</div></div>
</div><!-- end of div[@id='body'] -->
</body></html>