<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>酉陽雜俎選輯（前集、續集等六篇）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>酉陽雜俎續集卷之六</p>
<div class='div-other'><a id='mulu10' />
<p class='h1'>寺塔記下</p><p style="margin-left:0em;text-indent:1em">176　宣陽坊奉慈寺，開元中，虢國夫人宅。安祿山偽署百官，以田乾真為京兆尹，取此宅為府，後為郭曖駙馬宅。今上即位之初，太皇太后為昇平公主追福，奏置奉慈寺，賜錢二十萬，綉幀三車，抽左街十寺僧四十人居之。今有僧惟則，以七寶末摹阿育王舍利塔，自明州負來。寺成後二年，司農少卿楊敬之小女，年十三，以六韻詩題此寺，自稱關西孔子二十七代孫，字德鄰。警句云：「日月金輪動，旃檀碧樹秋。塔分鴻雁翅，鐘挂鳳凰樓。」事因見，敕賜衣。</p>
<p style="margin-left:0em;text-indent:1em">177　徵釋門衣事，語須對。如象鼻，投牛<span class='note-inline'>(一云羊)</span>耳。<span class='note-inline'>(柯古)</span>五納，三衣。<span class='note-inline'>(善繼)</span>慚愧，抖擻。<span class='note-inline'>(昇上人)</span>壞衣，嚴身。<span class='note-inline'>(約上人)</span>畜長十日，應作三誌。<span class='note-inline'>(入上人)</span>雜身四寸，掩手兩指。<span class='note-inline'>(柯古)</span>瑣形，刀殘。<span class='note-inline'>(善繼)</span>其形如稻，其色如蓮。<span class='note-inline'>(昇上人)</span>赤麻白豆，若青若黑。<span class='note-inline'>(柯古)</span></p>
<p style="margin-left:0em;text-indent:1em">178　光宅坊光宅寺。本官蒲萄園中禪師影堂。師號惠中，肅宗上元二年，徵至京師，初居此寺。徵詔云：「杖錫而來，京師非遠。齋心已久，副朕虛懷。」</p>
<p style="margin-left:0em;text-indent:1em">179　建中中，有僧竭造曼殊堂，將版基於水際，慮傷生命，乃建三月道場，祝一足至多足、無足，令他去。及掘地至泉，不遇蟲蟻。又以複素過水，有蟲投一井水中，號護生井，至今涸。又鑄銅蟾為息烟燈，天下傳之。今曼殊院嘗轉經，每賜香，寶臺甚顯，登之，四極眼界。其上層窗下尉遲畫，下層窗下吳道玄畫，皆非其得意也。丞相韋處厚，自居內廷至相位，每歸，輒至此塔，焚香瞻禮。</p>
<p style="margin-left:0em;text-indent:1em">180　普賢堂，本天后梳洗堂，蒲萄垂實，則幸此堂。今堂中尉遲畫頗有奇處，四壁畫像及脫皮白骨，匠意極險。又變形三魔女，身若出壁。又佛圓光，均彩相錯亂目成。講東壁佛座前錦如斷古標。又左右梵僧及諸蕃往奇，然不及西壁。西壁逼之摽摽然。</p>
<p style="margin-left:0em;text-indent:1em">181　辭　中禪師影堂連句。名下固無虛，敖曹貌嚴毅。洞達見空王，圓融入佛地。<span class='note-inline'>(善繼)</span>一言當要害，忽忽醒諸醉。不動須彌山<span class='note-inline'>(一云不動如須彌)</span>，多方<span class='note-inline'>(一作言)</span>辨無匱。<span class='note-inline'>(夢復)</span>坦率對萬乘，偈答無所避。爾如毗沙門，外形如脫履。<span class='note-inline'>(柯古)</span>但以理為量，不語怪力事。木石摧貢高，慈悲引貪恚。<span class='note-inline'>(昇上人)</span>當時乏支許，何人契深致。隨宜詎說三，直下開不二。<span class='note-inline'>(柯古)</span></p>
<p style="margin-left:0em;text-indent:1em">182　翊善坊保壽寺。本高力士宅，天寶九載捨為寺。初鑄鐘成，力士設齋慶之，舉朝畢至，一擊百千，有規其意，連擊二十杵。經藏閣規構危巧，二塔火珠受十餘斛。</p>
<p style="margin-left:0em;text-indent:1em">183　河陽從事李涿，性好奇古，與僧智增善，嘗俱至此寺，觀庫中舊物。忽於破甕中得物如被，幅裂污坌，觸而塵起。涿徐視之，乃畫也。因以縣圖三及縑三十獲之，令家人裝治之，大十餘幅。訪於常侍柳公權，方知張萱所畫石橋圖也。玄宗賜高，因留寺中，後為鬻畫人宗牧言於左軍，尋有小使領軍卒數十人至宅，宣敕取之，即日進入。先帝好古，見之大悅，命張於盧韶院。</p>
<p style="margin-left:0em;text-indent:1em">184　寺有先天菩薩幀<span class='note-inline'>(一作㡠)</span>，本起成都妙積寺。開元初，有尼魏八師者，常念大悲咒。雙流縣百姓劉乙，名意兒，年十一，自欲事魏尼，尼遣之不去，常於奧室立禪。嘗白魏云，先天菩薩見身此地，遂篩灰於庭。一夕，有巨跡數尺，輪理成就。因謁畫工，隨意設色，悉不如意。有僧楊法成，自言能畫，意兒常合掌仰祝，然後指授之，以近十稔，工方畢。後塑先天菩薩凡二百四十二首，首如塔勢，分臂如意蔓。其榜子有一百四十日鳥樹，一鳳四翅。水肚樹，所題深怪，不可詳悉。畫樣凡十五卷。柳七師者，崔寧之甥，分三卷，往上都流行。時魏奉古為長史，進之。後因四月八日，賜高力士。今成都者是其次本。</p>
<p style="margin-left:0em;text-indent:1em">185　辭　先天幀讚連句。觀音化身，厥形孔怪。胣[月*留]<span class='note-inline'>(一作陁腦)</span>淫厲，眾魔膜拜。<span class='note-inline'>(善繼)</span>指夢鴻紛，牓列區界。其事明張，何不可解。<span class='note-inline'>(柯古)</span>閻河德川，大士先天。眾像參羅，[目*敦][目*敦]<span class='note-inline'>(一作福源)</span>田田。<span class='note-inline'>(夢復)</span>百億花發，百千燈燃。膠如絡繹，浩汗連綿。<span class='note-inline'>(善繼)</span>焰摩界戚<span class='note-inline'>(一作滅)</span>，洛迦苦霽。正念歸依，眾青如篲。<span class='note-inline'>(柯古)</span>　戾滓可汰，癡膜可蛻。稽首如空，睟容若睇。<span class='note-inline'>(善繼)</span>闡提墨尿<span class='note-inline'>(一作黑師)</span>，睹而面之。寸念不生，未遇乎而。<span class='note-inline'>(柯古)</span></p>
<p style="margin-left:0em;text-indent:1em">186　事徵　高力士呼二兄、<span class='note-inline'>(柯古)</span>呼阿翁、<span class='note-inline'>(善繼)</span>呼將軍、<span class='note-inline'>(夢復)</span>呼火老、<span class='note-inline'>(柯古)</span>五輪磑、<span class='note-inline'>(善繼)</span>初施棨戟、<span class='note-inline'>(夢復)</span>常臥鹿牀、<span class='note-inline'>(柯古)</span>長六尺五寸、<span class='note-inline'>(善繼)</span>陪葬泰陵、<span class='note-inline'>(夢復)</span>詠薺、<span class='note-inline'>(柯古)</span>齒成印、<span class='note-inline'>(善繼)</span>上國下國、<span class='note-inline'>(夢復)</span>夢鞭、<span class='note-inline'>(柯古)</span>呂氏生髭。<span class='note-inline'>(善繼)</span></p>
<p style="margin-left:0em;text-indent:1em">187　宣陽坊靜域寺。本太穆皇后宅。寺僧云，三階院門外是神堯皇帝射孔雀處。禪院門內外，《游目記》云，王昭隱畫。門西裏面和修吉龍王有靈。門內之西，火目藥叉及北方天王甚奇猛。門東裏面賢門也，野叉部落。鬼首上蟠蛇，汗烟可懼。東廊樹石險怪，高僧亦怪。西廊萬壽菩薩院門裏南壁，皇甫軫畫鬼神及雕，形勢若脫。軫與吴道玄同時，吴以其藝逼己，募人殺之。</p>
<p style="margin-left:0em;text-indent:1em">188　萬菩薩堂內有寶塔，以小金銅塔數百飾之。大曆中，將作劉監有子，合手出胎，七歲念《法華經》。及卒焚之，得舍利數十粒，分藏於金銅塔中。善繼云：合是劉銘<span class='note-inline'>(一作銛)</span>。佛殿東廊有古佛堂，其地本雍村<span class='note-inline'>(一作維村)</span>，堂中像設，悉是石作，相傳云，隋恭帝終此堂。</p>
<p style="margin-left:0em;text-indent:1em">189　三門外畫，亦皇甫軫跡也。金剛舊有靈，天寶初，駙馬獨孤明宅與寺相近，獨孤有婢名懷春，稚齒俊俏，嘗悅西鄰一士人，因宵期於寺門，有巨蛇束之俱卒。</p>
<p style="margin-left:0em;text-indent:1em">190　佛殿內西座，蕃神甚古實。貞元以前，西蕃兩度盟，皆載此神立于壇而誓。相傳摩時頗有靈。</p>
<p style="margin-left:0em;text-indent:1em">191　辭　三階院連句。密密助堂堂，隋人歌檿桑。雙弧摧孔雀，一矢隕貪狼。<span class='note-inline'>(柯古)</span>百步望雲立，九規看月張。獲蛟徒破浪，中乙漫如牆。<span class='note-inline'>(善繼)</span>還似貫金鼓，更疑穿石梁。因添挽河力，為滅射天狂。<span class='note-inline'>(柯古)</span>絕藝却南牧，英聲來鬼方。麗龜何足敵，殪豕未為長。<span class='note-inline'>(善繼)</span>龍臂勝猿臂，星芒起箭芒。虛誇絕高鳥，垂拱議明堂。<span class='note-inline'>(柯古)</span></p>
<p style="margin-left:0em;text-indent:1em">192　崇義坊招福寺。本曰正覺，國初毀之，以其地立第賜諸王，睿宗在藩居之。乾封二年，移長寧公主佛堂於此，重建此寺。寺內舊有池，下永樂東街數方土填之，今地底下樹根多露。長安二年，內出等身金銅像一鋪，并九部樂。南北兩門額，上與岐、薛二王親送至寺，綵乘象輿，羽衛四合，街中餘香，數日不歇。景龍二年，又賜真容坐像，詔寺中別建聖容院，是玄宗在春宮真容也。先天二年，敕出內庫錢二千萬，巧匠一千人，重修之。</p>
<p style="margin-left:0em;text-indent:1em">193　睿宗聖容院，門外鬼神數壁，自內移來，畫跡甚異，鬼所執野雞，似覺毛起。庫院鬼子母，貞元中，李真畫，往往得長史規矩，把鏡者猶工。寺西南隅僧伽像，從來有靈，至今百姓上幡繖不絕。先，寺奴朝來者，常續明塗地，數十年不懈。李某為尹時，有賊引朝來，吏將收捕，奴不勝其冤，乃上鐘樓，遙啟僧伽而碎身焉。恍惚間，見異僧以如意擊曰：「無苦，自將治也。」奴覺，奴跳下數尺地，一毛不損。囚聞之，悔懊自服，奴竟無事。</p>
<p style="margin-left:0em;text-indent:1em">194　辭　贈諸上人連句。翻了西天偈，燒餘梵宇香。撚眉愁俗客，支頰背殘陽。<span class='note-inline'>(柯古)</span>洲號唯思沃，山名秖記匡。辯中摧世智，定裏破魔強。<span class='note-inline'>(善繼)</span>許叡禪心徹，湯休詩思長。朗吟疏磬斷，久語貫珠妨。<span class='note-inline'>(柯古)</span>乘興書芭葉，閑來入豆房。漫題存古壁，怪畫匝長廊。<span class='note-inline'>(善繼)</span></p>
<p style="margin-left:0em;text-indent:1em">195　事徵釋門古今謎字。爭田書貞字，<span class='note-inline'>(善繼)</span>焉兜知伯叔，<span class='note-inline'>(柯古)</span>解夢羊負魚，<span class='note-inline'>(夢復)</span>問入曰下人，<span class='note-inline'>(善繼)</span>塔上書師子。<span class='note-inline'>(柯古)</span></p>
<p style="margin-left:0em;text-indent:1em">196　徵前代關釋門佳譜。何充志大宇宙，<span class='note-inline'>(善繼)</span>此子疲於津梁。<span class='note-inline'>(柯古)</span>生天在丈人後。<span class='note-inline'>(夢復)</span>二何佞於佛。<span class='note-inline'>(善繼)</span>問年，答小如來五歲。<span class='note-inline'>(柯古)</span>答四聲，云天寶寺剎。<span class='note-inline'>(夢復)</span>菩薩嚬眉，所以慈悲六道。<span class='note-inline'>(善繼)</span>周妻何肉。<span class='note-inline'>(柯古)</span></p>
<p style="margin-left:0em;text-indent:1em">197　招國坊崇濟寺。寺內有天后織成蛟龍披襖子及繡衣六事。東廊從南第二院，有宣律師製袈裟堂。曼殊堂有松數株甚奇。</p>
<p style="margin-left:0em;text-indent:1em">198　辭　宣律和尚袈裟絕句。共覆三衣中夜寒，披時不鎮尼師壇。無因蓋得龍宮地，畦裏塵飛業相殘。<span class='note-inline'>(善繼)</span>　和前　南山披時寒夜中，一角不動毗嵐風。何人見此生慚愧，斷續猶應護得龍。<span class='note-inline'>(柯古)</span></p>
<p style="margin-left:0em;text-indent:1em">199　奇松二十字。柳桂<span class='note-inline'>(一作杉松)</span>何相疏，榆枷<span class='note-inline'>(一作榆柳)</span>方迥屑。無人擅談柄，一枝不敢折。<span class='note-inline'>(柯古)</span>半庭<span class='note-inline'>(一作中庭)</span>苔蘚深，吹餘鳴佛禽。至於摧折枝，凡草猶避陰。<span class='note-inline'>(善繼)</span>僻徑根從露，閑房枝任侵。一株風正好，來助碧雲吟。<span class='note-inline'>(夢復)</span>時時掃窗聲，重露滴寒砌。風颭一枝遒，閑窺別生勢。<span class='note-inline'>(昇上人)</span>偃蓋入樓妨，盤根侵井窄。高僧獨惆悵，為與澄嵐隔。<span class='note-inline'>(柯古)</span></p>
<p style="margin-left:0em;text-indent:1em">200　永安坊永壽寺　三門東吴道子畫，似不得意。佛殿名會仙，本是內中梳洗殿。貞元中，有證智禪師，往往著靈驗。或時在張櫝蘭若中治田，及夜歸寺，若在金山界，相去七百里。</p>
<p style="margin-left:0em;text-indent:1em">201　辭　閑中好。閑中好，盡日松為侶。此趣人不知，輕風度僧語。<span class='note-inline'>(夢復)</span>閑中好，塵務不縈心。坐對當窗木，看移三面陰。<span class='note-inline'>(柯古)</span>閑中好，幽磬度聲遲。卷上論題肇，畫中僧姓支。<span class='note-inline'>(善繼)</span></p>
<p style="margin-left:0em;text-indent:1em">202　崇仁<span class='note-inline'>(一作聖)</span>坊資聖寺淨土院門外，相傳吴生一夕秉燭醉畫，就中戟手，視之惡駭。院門裏盧楞伽，嘗學吴勢，吴亦授以手訣，乃畫總持三門寺，方半，吴大賞之，謂人曰：「楞伽不得心訣，用思太苦，其能久乎！」畫畢而卒。</p>
<p style="margin-left:0em;text-indent:1em">203　中門窗間吴道子畫高僧，韋述贊，李嚴書。中三門外兩面上層，不知何人畫，人物頗類閻令。寺西廊北隅楊坦畫近塔天女，明睇將瞬<span class='note-inline'>(一作舞)</span>。團<span class='note-inline'>(一作圖)</span>塔院北堂有鐵觀音，高三丈餘。觀音院兩廊，四十二賢聖，韓幹畫，元中書載贊。東廊北頭散馬，不意見者，如將嘶蹀。聖僧中龍樹、商那、和修絕妙。團塔上菩薩，李異<span class='note-inline'>(一作真)</span>畫。四面花鳥，邊鸞畫。當藥上菩薩頂，[卄/戌]葵尤佳。塔中藏千部《法華經》。</p>
<p style="margin-left:0em;text-indent:1em">204　辭　諸畫連句：柏梁體　吴生畫勇矛戟攢，<span class='note-inline'>(柯古)</span>出奇變勢千萬端，<span class='note-inline'>(一作出奇騁變勢萬端。善繼)</span>蒼蒼鬼怪層壁寬，<span class='note-inline'>(夢復)</span>睹之忽忽毛髮寒，<span class='note-inline'>(柯古)</span>稜伽之力所痑瘢<span class='note-inline'>(一作疲殫，一作所痹，柯古)</span>李真、周昉優劣難，<span class='note-inline'>(夢復)</span>活禽生卉推邊鸞，<span class='note-inline'>(柯古)</span>花房嫩彩猶未乾，<span class='note-inline'>(善繼)</span>韓幹變態如激湍，<span class='note-inline'>(夢復)</span>惜哉壁畫勢未殫，<span class='note-inline'>(柯古)</span>後人新畫何漫汗。<span class='note-inline'>(善繼)</span></p>
<p style="margin-left:0em;text-indent:1em">205　晉昌坊楚國寺寺內有楚哀王等金身銅像。哀王繡襖半袖猶在。長慶中，賜織成雙鳳夾黃襖子，鎮在寺中。門內有放生池。太和中，賜白氊黃胯衫。寺牆西朱泚宅。</p>
<p style="margin-left:0em;text-indent:1em">206　事徵　地獄等活<span class='note-inline'>(約上人)</span>八抹洛伽<span class='note-inline'>(義上人)</span>波吒<span class='note-inline'>(昇上人)</span>壞從獄不生<span class='note-inline'>(柯古)</span>鉛河<span class='note-inline'>(約上人)</span>劍林<span class='note-inline'>(義上人)</span>烊銅<span class='note-inline'>(昇上人)</span></p>
<p style="margin-left:0em;text-indent:1em">207　諸上人以予該悉內典，請予獨徵。無中蔭五無間黑繩赤樹，火厚二百肘，風吹二千年。阹陀羅炭，鉢頭摩赫護量五十由旬，舌長三車賒銅鷲鐵蟻阿鼻十一義，九千鉢頭摩如一裟訶麻，百年餘一晝。<span class='note-inline'>(並柯古)</span></p>
<p style="margin-left:0em;text-indent:1em">208　慈恩寺　寺本淨覺故伽藍，因而營建焉，凡十餘院，總一千八百九十七間，敕度三百僧。初，三藏自西域廻，詔太常卿江夏王道宗設九部樂，迎經像入寺，綵車凡千餘輛，上御安福門觀之。太宗嘗賜三藏衲，約直百餘金，其工無針綖之迹。初，三藏翻《因明》，譯經僧栖玄，以論示尚藥奉御呂才，才遂張之廣衢，指其長短，著《破義圖》。其序云：豈謂象繫之表，猶開八正之門；形器之先，更弘二知之教。立難四十餘條。詔才就寺對論。三藏謂才云：「檀越平生未見太玄，詔問須臾即解。由來不窺象戲，試造旬日即成。以此有限之心，逢事即欲穿鑿。」因重申所難，一一收攝，折毫藏耳，衮衮不窮，凡數千言。才屈不能領，辭屈禮拜。塔西面畫濕耳師子，仰摹蟠龍，尉遲畫。及花子鉢、曼殊，皆一時絕妙。</p>
<p style="margin-left:0em;text-indent:1em">209　寺中柿樹、白牡丹，是法力上人手植。上人時常執爐循諸屋壁，有變相處，輒獻虔祝，年無虛月。又殿庭大莎羅樹，大曆中，安西所進。其木樁賜此寺四橛，橛皆灼固。其木大德行逢自種之，一株不活。</p>
</div>
</div><!-- end of div[@id='body'] -->
</body></html>