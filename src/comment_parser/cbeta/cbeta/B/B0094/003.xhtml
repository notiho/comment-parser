<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>冊府元龜選輯</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<div class='div-other'><a id='mulu6' /><p class="head2">崇釋老</p>
<p>司馬遷之序六家談大道之要其論詳矣自竺乾之典流于中夏述苦空之旨顯悲濟之用奉其教者又豈勝道哉江表之世崇尚斯篤乃至增建<span class='corr'>淨</span>剎講求梵譯度桑門之眾申血食之業營齋造像極其信向而玄元之訓亦資演暢東魏北齊暨于朱氏何莫繇斯也<span class='corr'>已</span>其或冥符玄感神期脗合肹蠁之應非可度思若乃殖眾德之本以濟於仁恕洞無為之妙以臻于清<span class='corr'>淨</span>斯固有助於治者也</p>
<p>吳大帝赤烏十年胡人康僧會入境置經行所朝夕禮念有司以聞帝曰昔漢明感夢金人使往西方求之得摩騰空竺法蘭來中國立經行教今無乃是遺類乎因引見僧會具言佛教滅度<span class='corr'>已</span>久唯有舍利可以求請遂於大內立壇結靜三七日得之帝崇佛道以是江東初有佛法</p>
<p>宋文帝元嘉十二年丹陽尹蕭摹之奏曰佛化被于中國<span class='corr'>已</span>歷四代而自頃以來更以奢競為重請自今以後有欲鑄銅像者悉詣臺自聞興造塔寺精舍皆先列言湏許報然後就功詔可又沙汰沙門罷道者數百人</p>
<p>孝武帝孝建元年率群臣於中興寺八關齋中食會侍中袁愍孫<span class='note-inline'>(即袁<span class='corr'>粲</span>舊名)</span>與黃門郎張淹更進魚肉尚書令何尚之奉法素謹密以白帝帝使御史中丞王謙之糺奏竝免官</p>
<p>大明二年有曇標道人與羗人高闍謀反帝因是下詔所在精加沙汰後有違犯嚴其誅坐於是設諸條禁自非戒行精苦竝使還俗而諸寺尼出入宮掖交關妃后此制竟不能行</p>
<p>明帝以宅起湘宮寺費極奢侈以孝武帝莊嚴剎七層帝欲起十層不可分立為兩剎各五層新安太守巢尚之罷郡還見帝曰卿至湘官寺未我起此寺是大功德通直散騎侍郎虞愿在側曰陛下起此寺皆是百姓賣兒貼婦錢佛若有知當悲哭哀愍有何功德尚書令袁粲在坐為之失色帝大怒使人驅下殿愿徐去無異容以舊恩俄復召入帝頗好玄理以周顒有辭義引入殿內親近宿直帝所為[慘-(彰-章)+小]毒之事顒不敢顯諫輒誦經中因緣罪福事帝亦為之小止</p>
<p>南齊武帝時王奐為將軍欲請車駕幸府帝晚信佛法御膳不宰牲使王晏謂奐曰吾前去年為斷殺事不復幸詣大臣<span class='corr'>已</span>判無容欻爾也</p>
<p>梁高祖天監十六年四月初去宗廟牲詔曰夫神無嘗饗饗于克誠所以西鄰禴祭寔受其福宗廟祭祀猶存牲牢無益至誠有累冥道自今四時烝嘗外可量代八座議以脯代一元大武八座又奏既停宰殺無復省牲之事請立省饌儀其眾官陪列竝同省牲帝從之</p>
<p>十月詔曰今雖無復牲腥猶有脯脩之類即之幽明義為未[書-曰+皿]可更詳定悉薦時蔬左丞司馬鈞等參議大餅代大脯餘悉用蔬菜帝從之又舍人朱异議二廟祀相承止有一餅羹蓋祭祀之禮應有兩羹相承止於一餅即禮為乖請加熬油蓴羹一餅帝從之於是起至敬殿景陽臺立七廟座月中再設清<span class='corr'>淨</span>饌自是訖於臺城諸廟遂不血食</p>
<p>中大通元年九月癸巳輿駕幸同泰寺設四部無遮大會上釋御服披法衣行清<span class='corr'>淨</span>大捨以便省為房素牀瓦器乘小車私人執役甲午升講堂法座為四部大眾開涅槃經題</p>
<p>十月<span class='corr'>己</span>酉設四部無遮大會僧道五萬餘人會畢帝御金輅還宮</p>
<p>二年四月幸同泰寺設平等會</p>
<p>三年冬十月<span class='corr'>己</span>酉行幸同泰寺高祖升法座為四部眾說大涅槃經義迄于乙卯</p>
<p>十一月乙未行幸同泰寺高祖升法座為四部眾說摩訶般若波羅密經義迄于十二月辛丑</p>
<p>五年二月癸未幸同泰寺設四部大會升法座發金字般若經題迄于<span class='corr'>己</span>丑</p>
<p>大同元年三月丙寅幸同泰寺設無遮大會</p>
<p>四月幸同泰寺鑄十方銀像并設無碍會</p>
<p>二年三月戊寅幸同泰寺設平等法會</p>
<p>九月辛亥幸同泰寺設四部無碍法會</p>
<p>十月壬午幸同泰寺設無碍大會</p>
<p>三年五月癸未幸同泰寺鑄十方金像設無碍大會</p>
<p>八月辛卯輿駕幸阿育王寺大赦天下</p>
<p>四年五月癸亥詔以東治徒李裔之降如來真形舍利大赦天下</p>
<p>五年扶南國王遣使貢獻又言其國有佛髮長一丈二尺詔遣沙門釋雲寶隨使往迎之<span class='note-inline'>(先是三年八月高祖改造阿<span class='corr'>育</span>王寺塔出舊塔下舍利及佛瓜髮髮青紺色眾僧以手伸之隨手長短放之則旋屈為蠡形按僧伽經云佛髮青而細猶如藕莖絲佛三時經云我昔在官沐頭以尺量髮長一丈二尺故能右旋還成蠡文則與高祖所得同也阿育王即鉄輪王王閻浮提一天下佛滅度後一日一夜役鬼神造八萬四千塔此即其一也吳時有尼居其地為小精舍孫綝尋毀除之塔亦同泯吳平後諸道人復於舊處建立焉晉中宗初渡江更脩餙之至簡文咸安中使沙門安法師程造小塔未及成而亡弟子僧顯繼而脩立至孝武太元九年上金相輪及承露其後西河離石縣有胡人劉薩何遇疾暴亡而心下猶暖其家未敢便殯經七日更蘇說云有兩吏見錄向西北行不測遠近至十八重地獄隨報重輕受諸楚毒見觀世音語云汝緣未[書-曰+皿]第得活可作沙門從下齊城丹陽會稽竝有阿育王塔可往禮拜若壽終則不墮地獄語竟如墮高嵩忽然醒寤因此出家名惠達遊行禮塔次至丹陽未知塔䖏乃登越城四望見長千里有異氣色因就禮拜果是育王塔所屢放光明繇是定知必有舍利乃集眾就掘入一丈得三石碑竝長六尺中有一碑有鉄函函中又有銀函函中有金函盛三舍利及[瓜-、]髮各一枝髮長數尺即遷舍利近北對簡文所造塔西造一層塔十六年又使沙門僧尚伽為三層即高祖所開者也初穿土四尺得龍骨及昔人所拾金銀環釧釵錄等諸雜寶物可深九尺許方至石碑碑下有石函函內有鉄壼以盛銀坩坩內有金鏤罌盛三舍利如粟粒大圓正光絜函內又有琉璃碗碗內得四舍利及髮[瓜-、][瓜-、]有四枚竝為沉香色至其月二十七日高祖到寺禮拜設無遮大會大赦天下是日以金鉢盛水泛舍利其最小者隱鉢不出高祖禮數十拜舍利乃於鉢內放光旋迴久之乃當鉢中止高祖問太僧正惠令日見不可思議事不惠令荅曰法身甞住湛然不動高祖曰弟子欲請一舍利歸臺供養至九月五日又於寺設無遮大會遣皇太子王侯朝貴等奉迎是日風景明和京師傾矚觀者百數十萬人所設金銀供具等物竝留寺供養并施錢一千萬為寺基業至四年九月十五日高祖又至寺設無遮大會[監-皿+立]二舍利塔各以金罌次玉罌重盛舍利及[瓜-、]髮內七寶塔中又以石函盛寶塔分下兩塔下及王侯妃主百姓富室所捨金銀釧等珍寶充積十一年十一月二日寺僧又請高祖於寺發般若經題尓夕二塔俱放光明勅鎮<span class='corr'>東</span>將軍邵陵王綸製寺大功德碑文先是二年改造會稽鄭縣塔開舊塔出舍利遣光宅寺釋敬脫等四僧及舍人孫賑蹔迎還臺高祖禮拜竟即送還縣入新塔下此縣塔亦是劉薩何所得也晉咸和中丹陽尹高悝行至張侯橋見浦中五色光長數尺不知何恠令人於光處愔視之得金像未有光跌悝乃下車載像還至長干巷首牛不肯進悝乃令馭人任牛所之牛竟牽車至寺悝因留像至寺付寺僧每至中夜嘗放光明又間空中有金石之響經一歲臨海漁人張係世於海口忽見有銅花跌浮出水上係世取送縣縣以送臺乃施像足宛然會合簡文咸安元年交州合浦人董宗之採珠沒水於底得佛光艶交州押送臺以施像又合焉自咸和中得像至咸安歷三十餘年光跌始具初高悝得像後有西域胡僧五人來詣悝曰昔於天竺得阿育王造像來至鄴下值胡亂埋像於河邊今尋覔失所在五人當其夜俱夢見像<span class='corr'>已</span>出江東為悝所得乃送此五僧至寺惠邃欲模寫像形寺主僧尚慮虧損金色謂惠邃日若能令像放光迴身西向乃可相許惠邃便㦝禱拜請其夜像即轉座放光廻身西向且便許模之邊跌光有外國書莫有識者後有三藏即永跋摩識之云是育王為第四女所造也及大同中出舊塔舍利勑市寺側數百家以廣寺域造諸堂殿并瑞像周廻閣等窮於輪奐焉其圖諸經變竝吳人張僧繇運手繇丹青之工一時冠冕)</span></p>
<p>中大同元年三月庚<span class='corr'>戌</span>法駕出同泰寺省講金字三會經</p>
<p>夏四月丙<span class='corr'>戌</span>於同泰寺解講設會</p>
<p>太清元年三月庚子帝幸同泰寺設無遮大會帝升光嚴殿講堂坐師子座講金字三會經帝素歸心釋教每發誓願甞云若有眾生應受諸苦悉諱身代當<span class='note-inline'>(帝尤長釋典製涅槃大品<span class='corr'>淨</span>名惠會諸義記復數百卷聽覽餘閑即於重雲殿及同泰寺講說名僧願學四部聽眾甞萬餘人)</span></p>
<p>元帝承聖三年九月辛卯於龍光殿述老子義尚書左僕射王褒為執經</p>
<p>後梁宣帝詧好學善屬文猶長於佛義著內典華嚴般若法華金光明義疏三十六卷遂行於世初詧以岳陽王鎮荊州甄玄成為詧中記室叅軍掌書記頗叅政事後以江陵甲兵殷盛遂懷二心密與元帝具申誠欵或有得其書者送之於詧詧深信佛法甞願不殺誦法華經人云玄成素誦法華遂以此獲免詧復見之甞曰甄公得法華經力</p>
<p>陳高祖永定元年十月詔出佛牙於杜姥宅集四部設無遮大會高祖親出闕前禮拜初齊故僧統法獻於烏纏國得佛牙嘗在定林上寺梁天監末為攝山慶雲寺沙門惠興所得惠興將終以屬弟惠志及承聖末惠志密送于帝至是乃出</p>
<p>二年十月輿駕幸莊嚴寺發金光明經題</p>
<p>十二月甲子輿駕幸莊嚴寺設無遮大會捨乘輿法物群臣[供-八+冉]法駕奉迎即日還宮</p>
<p>文帝天嘉四年四月設無遮大會於太極前殿</p>
<p>後主太建十四年九月丙午設無遮大會</p>
<p>東魏孝靜帝時杜弼為通直散騎甞侍從高歡于晉陽歡命弼奉使詣闕帝見之於九龍殿曰朕始讀莊子便值奏名定是體道得真玄同齊物聞卿釋學聊有所問經中佛性法性為一為二弼對曰佛性法性止是一理詔又問曰佛性既非法性何得為一對曰性無不在故不說二詔又問曰說者皆言法性寬佛性愜寬愜既別非二而何弼又對曰在寬成寬在愜成愜若論性體非寬非愜詔又問曰既言成寬成愜何得非寬非愜若定是愜亦不能成寬對曰以非寬愜故能成寬愜所成雖異能成甞一帝恱稱善乃引入經書庫賜地持經一部帛一百匹後四月八日帝集名僧於顯楊殿講說佛理弼與吏部尚書楊愔中書令邢邵秘書監魏[(冰-水+〡)*ㄆ]等竝侍法筵勑弼升師子座當眾敷演詔玄都僧達及僧道順竝緇林之英問難鋒至往復數十畨莫有能屈帝曰此賢若生孔門則何如之</p>
<p>興和二年春詔以鄴城舊宮為天下平寺世宗以來至武定末沙門知名者有惠猛惠辨惠深僧暹道銀僧獻道晞僧深惠光惠顒法宮道長竝見重於當世自魏有天下至於禪讓佛經流通大集中國凡有四百一十五部合一千九百一十九卷正光<span class='corr'>已</span>後天下多虞工役猶甚於是所在編民相與人道假慕沙門實避調役猥濫之極自中興之有佛法未之有也畧而計之僧尼大眾二百餘萬矣其寺三萬有餘</p>
<p>北齊文宣帝天保九年起大莊嚴寺</p>
<p>武成帝河清二年五月詔以城南雙堂之菀建造大總持寺</p>
<p>八月詔以三臺宮為大興聖寺</p>
<p>後主天統二年太上皇帝詔以三臺施興聖寺以赦降囚徒</p>
<p>五年正月詔以金鳳等三臺未入寺者施大興聖寺</p>
<p>四月詔以并州尚書省為大基聖寺晉祠為大崇皇寺</p>
<p>梁太祖開平元年五月廢雍州太清宮改西都太微宮毫州太清宮皆為觀諸州紫極宮皆為老君廟又泉州寺僧智宣自西域廻進辟支佛骨及梵甲經律此僧自壯歲西遊及還<span class='corr'>已</span>耄矣既遇新朝又傳佛教亦聖德之所感契</p>
<p>六月改耀州報恩禪院為興國寺</p>
<p>九月浙西奏道門威儀鄭章道士夏隱言焚脩精志妙達希夷推諸軰流實有道業鄭章宜賜號貞一大師仍名玄章隱言賜紫衣</p>
<p>二年六月邕州奏鏌鎁山僧法通道璘有道行各賜紫衣</p>
<p>八月兩浙錢鏐奏改管內紫極宮為真聖觀</p>
<p>三年福建節度使王審知奏捨錢造寺一所請賜寺額勑名大梁萬歲之寺仍許度僧四十九人</p>
<p>四年正月賜湖南開元寺禪長老可復號惠光大師仍賜紫衣</p>
<p>五年二月泌州置善護寺</p>
<p>乾化元年六月詔脩天宮佛寺又湖南奏潭州僧法思桂州僧歸真竝乞賜紫衣可之</p>
<p>二年夏文武官竝詣佛寺為皇帝設齊命閣門使李元持香合賜之又中書奏為皇帝於長壽寺啟消災道塲</p>
<p>末帝龍德初祠部員外郎李樞上言請禁天下私度僧尼及不許妄求師號紫衣如願出家受戒者皆湏赴闕比試藝術施行願歸俗者一聽自便詔曰兩都左右街賜紫衣及師號僧委功德使具名奏聞今後有闕方得奏薦仍湏道行精至夏臈高深方得補填每遇明聖節兩街各許官壇度七人諸道如要度僧亦仰就京官壇仍令祠部給牒今後只兩街置僧錄諸道僧正竝廢</p>
</div>
</div><!-- end of div[@id='body'] -->
</body></html>