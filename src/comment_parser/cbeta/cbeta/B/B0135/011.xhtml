<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蒲室集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu420' />
<div class='div-other'><a id='mulu421' />
<div class='div-other'><a id='mulu422' />
<p class='h3'>蒲室集卷之十一目錄</p>
<ul class="">
<li>碑銘
<ul class="">
<li>荊門州玉泉山景德禪寺碑銘有序</li>

<li>龍興路靖安縣雙林太中禪寺碑銘有序</li>

<li>吳江長橋銘有序</li>

<li>揚州天寧寺新作石塔銘有序</li>

<li>集慶路真如院碑銘有序</li>

<li>饒州路樂平州天童山童領禪寺碑銘有序</li>

<li>池州路報恩光孝禪寺碑銘有序</li>
</ul></li>
</ul></div>
<div class='div-other'>
<p class='h3'>蒲室集卷之十二目錄</p>
<ul class="">
<li>塔銘
<ul class="">
<li>永嘉江心寺一山萬禪師塔銘<span class="note-inline">(代佛智師作)</span></li>

<li>金華智者寺雲屋間禪師塔銘<span class="note-inline">(代佛智師作)</span></li>

<li>金陵天禧講寺佛光大師德公塔銘<span class="note-inline">(代趙魏公作)</span></li>

<li>臨川資壽寺妙行慈惠大師[聽-王]公塔銘</li>

<li>臨川資壽寺明公和尚塔銘</li>

<li>豫章般若寺絕學誠禪師塔銘</li>

<li>姑蘇萬壽寺默翁一禪師塔銘</li>
</ul></li>
</ul></div>
<p class='juan'>蒲室集卷之十一</p><p class="byline">豫章　釋　大訢　笑隱</p>
<div class='div-other'><a id='mulu423' />
<p class='h3'>碑銘</p>
<div class='div-other'><a id='mulu424' />
<p class='h4'>荊門州玉泉山景德禪寺碑銘<span class='note-inline'>(有序)</span></p><p>按傳鐙錄隋開皇中天台顗禪師居荊州玉泉山有神通謁稱蜀前將軍關羽以戰功廟食此山聞師欲營精藍願庀役事七日而成捷出神巧事聞文帝賜頟玉泉寺煬帝又割環寺地百餘里歷唐有弘景惠悟二律師居之若懷讓一行皆從受業而神秀者亦築菴山之度門則天中宗咸尊為國師厥後代多名德逸於記述至宋有慕容禪師住山益州女子未齓隨父母至慕容指其父曰君後貴以此女善視之復贈白金令詣京師時真宗為太子判南衙女因張耆納入宮及即位冊為后時慕容遷長蘆寺后給私帑賜兩寺營繕仁宗復遣中使賜金市田[田/廾]玉泉僧不受言准法僧不許售民田以侵民利仁宗諭宰臣曰朕為先帝植福勿拘常制今茅凡二莊是也自天台至慕容逾四百載中更為教為律為禪無定居盖古之寺凡僧之有道者咸得主之非若今分宗云而天台之教至唐末而絕其書流高麗賴韶國師言於吳越錢氏遣使取其書至今唯二淛有其徒它不能徧也又貞元間海禪師作清規草律為禪四方宗之以故茲山由慕容中興而始定制為禪林矣慕容以授契真真以授悟空大師務本本授惠達達授芳芳授承皓後有曇懿道成如晦皆嗣大慧而宗璉希澈慶恩思達者咸列禪祖圖以地當楚蜀之交時稍乱即屯重兵故自唐季五代宋靖康墟而復葺者數矣而咸淳末獨甚兵火其寺惟關氏二廟存至元十四年官命長老惠珍主之芟除畚築作大佛殿且謂顗公甞為帝者師又傳宗亦殿而祠之珍卒師瑄繼之既而以老告至大二年宣政院奏　旨以今長老廣鑄住持始克大集于成為殿堂樓閣與凡執事之室捴百五十餘間像設以備書華嚴法華楞嚴圓覺楞伽等經刊施凡數萬卷又於當陽縣建報隆寺尤壯麗皇慶元年宣政院奏引見仁宗顧問賜馬湩降　璽書護持大率寺之制視隋唐有加矣而道與時翕張昔顗公以止觀立教止以制動觀以照昏而為書浩繁學者章授句受非窮歲月莫究厥旨於是禪者不立文字之說行焉黜聰明絕思慮不資授受超然獨悟與止觀之道合直以易知蕳以易能而功及於人博矣今也居其室食其土縱傲自得漫不省教與禪為何事而曰吾祖吾祖云者無乃不知所愧乎甚者傎粥勢奪至壞其居不償責有能刻苦徇眾如鑄公者幾希鑄之徒善言與予游以其實請書之且曰以訓後也予因有感焉既書之復申之以辭曰</p>
<p style="text-indent:0em" class="lg-abnormal"><div class='lg-row'>荊州之野千山千川并吞割據粵自古先天醜其德厭聞腥羶䔍生碩師示厥化權人之好德如達于泉弗壅弗流注彼靈淵孰倡于宗遠承西乾教以言宣行律心禪師居是山講道一貫有赫神居讓席北面克昌于世禪祖弈弈教闢于垣禪即其室道無授受人期於悟廓乎自性咸獲于素我祖在上爾徒在下疇續厥緒維珍與鑄遭時聖明作我中興無曰完矣有德是承承于皇元其覆如天天之無窮吾道其有終</div>
</p></div>
<div class='div-other'><a id='mulu425' />
<p class='h4'>龍興路靖安縣雙林大中禪寺碑銘<span class='note-inline'>(有序)</span></p><p>雙林大中禪寺在靖安縣東三里負山而居創於東晉曇忍法師始名伏虎院宋建炎間寇燬之僧徒入山後依神祠居者二百年延祐甲寅南昌寶華院普通來主寺眾屋欲壓田質於豪通傾<span class='corr'>己</span>槖償之誓圖興復而故基榛翳莫辨及治地而悉按其舊井中獲唐司馬頭陀石記益驗作殿堂齋寢門廡庖稟為室二百間有畸象設之嚴鼓鐘之宣几藂林所宜有者悉具視大方而加雄麗焉增土田以租計者五百石山若<span class='corr'>干</span>畞寺以大完以其實來求書之予謂有形者必有數而廢興成壞係焉又若預定其人以任其廢興成壞者故人謂通為曇忍再來不可知也自忍距今千有餘年而人世變更陵谷易處求若茲寺之既徒而克復者無幾而通之言曰吾承之起廢幸潰于成如子之陳廢興成壞者無窮吾徒之居于斯食于斯母以興與成為喜而以廢且壞為懼惟吾師之言性所謂靈然不昧者可以振萬世超形數而獨存也後之人其盡力於斯而<span class='corr'>已</span>乎吾嘗病世之以氣以習為性謂形化氣散而性凘盡矣而不究其大本以惑夫天下後世而不察者皆然也則通非獨訓其后有以解世之惑吾故并記之而復申之以辭曰</p>
<p style="text-indent:0em" class="lg-abnormal"><div class='lg-row'>鴻濛之先茲山位焉禪祖是居避難而遷既遷而復爾後世守物囿於化孰圖其久復性之初不與化盡天地一漚古今一眴大定安安神用無方埏埴萬類挈摧八紘維忍與通拮据靡勞庶幾不磨勒銘山阿</div>
</p></div>
<div class='div-other'><a id='mulu426' />
<p class='h4'>吳江長橋銘<span class='note-inline'>(有序)</span></p><p>泰定間鹽官海溢江浙故相脫歡公憂之有禱于天竺山謂予言比過吳江見僧作長橋不煩於官而工敏於事吾以萬緡助之又閱諸郡志若橋井道路昔之人率委之僧豈僧有才智而不知耶吾以海患國縻其費民竭其力閔<span class='corr'>己</span>之勞而<span class='corr'>羨</span>彼之有成功也予復之曰古以繕脩委之僧者非以其才智有餘恐吏緣姦而工若賈不盡得其直故託之僧亦權宜爾且事有人力而成之者有脩諸人而仰成於天者是不可槩論也今言者方興水利地道不寧公能用盖公之言治以清靜使民自安而何有於繕脩哉公曰然既而政化大行言水利者亦罷而海循故道矣中外望公如曹㕘以相齊者相天下而公遽薨惜哉時公所見作橋者僧從雅師立捴其役崇敬率眾以給其費居士[奼-一+(土*土)]行濁任勞以終事參政馬速忽州判張顯相倡義以賛成之橋若<span class='corr'>干</span>尺費若<span class='corr'>干</span>緡經始於泰定乙丑二月期年而成後九年州守的斤海牙作鉅閣奉觀音象于上以師立之徒永福居之復置田以繼其食它日徒雅求記於予予以雅甞從中峯於天目宜弘其教以極夫三界之昬墊而為津為梁為筏之諭且不可得况拘拘從事於木石哉雖然道無不在為於無為中峯之教人如是崇敬敦䔍好義度量廓然甞交於予予又受知于脫歡公故追憶其語而記其事系之以銘銘曰</p>
<p style="text-indent:0em" class="lg-abnormal"><div class='lg-row'>國之食貨資於東南郵傳星馳朝吳暮燕萬[舟*(穴/火/父)]千騎水陸會同昔危而安今絕而通巖巖之石我礪我砥孰先履之相君至止君之憂民如援其溺輔以吾道迺喣迺翼天嗇其施天下痛之我心匪石敢負所知霖潦夜驚鼉吟風作我安如山禪定寂若寂而恒用人躋壽域于以闡教于以報國</div>
</p></div>
<div class='div-other'><a id='mulu427' />
<p class='h4'>楊州天寧寺新作石塔銘<span class='note-inline'>(并序)</span></p><p>揚之天寧寺晉義熙間身毒桑門跋陀羅所建也代多名德居之有卒者咸葬之城東嵗時祭掃眾病其遠大德癸卯鈍翁禪師來董寺寺克大完西堂惠明佐之勞居多明族子　珍出<span class='corr'>己</span>帑二千定買地城南改營葬地礱密石為竁其下而屋之曰化城菴中奉翁而明陪其右及終乃葬而眾塔翼之先明買田梁家堡三百五畞耆德　理買官溝田百廿畞至是悉歸之菴使嵗入租以供祀事而備夫後之繕脩焉翁之大弟子道泰繼主寺書其事以請曰西域火葬曰闍維而世譏以焚灼之慘為滅恩壞禮子為我辨而銘諸可乎予謂世之教主於厚民生親親而敦義生有養而死有藏常道然也而人道之貴聖人慎之不若是而<span class='corr'>已</span>故先佛設教必明夫性而性者先天地而不見其初窮萬世而莫知其終必極其虛而明靈而妙而后能包括六合化通萬類閱今古為明晦以死生為往復其視身與世委而遺之可也循而順之亦可也故有以定持其身可千季不潰與焚而為設利水火不化神物呵護者比於含檖之富盜賊之資棺衾之羙螻蟻之聚不有間乎然亦各盡其道也佛之喪父躬與諸釋舁捾而葬及佛示滅化火自焚天人龍鬼分設利而塔之厥後有攜履振鐸凌空而去者亦皆有取焉若泰之於師於眾不悖千古而合諸人情是可銘<span class='corr'>已</span>其師與明之葬季月日自有銘不書示同眾也銘曰</p>
<p style="text-indent:0em" class="lg-abnormal"><div class='lg-row'>人愛其身莫不備至死而營葬圖久百世其初何來其卒何往愛恩相繆化為槁壤其不化者反置不問不有大聖吾何以訓維性昭昭物我均備以汩于情明於是[卄/敞]明久不渝善其操縱雖不遺情情亦妙用泰於其師盡厥施報匪稱于禮疇表傳道維理與珍荷眾猶<span class='corr'>己</span>我給我供靡間生死死生之變先哲所畏誰能超然一念三際大河東奔高丘如屯左城右山繚之崇垣琢石以表我銘是鎸太虛同體不變不遷</div>
</p></div>
<div class='div-other'><a id='mulu428' />
<p class='h4'>集慶路真如院碑銘<span class='note-inline'>(有序)</span></p><p>弘教大師演公道源奉　旨主金陵天禧寺繕脩大完又葺其受經真如院作法堂門廡庖稟咸極新好至是列其實求書之至順間天禧前主僧卒于都執事請之朝擇繼者難其人又有制凡在外有奏旨非由縣州審實上之行省咨入則母以聞時予與鍾山曇芳蒙　召留京文皇顧謂曰昔幸天禧見僧廣演有高行汝可舉于宣政院使奏特降　璽書褒護勿拘常制道源自居十季克弘其教才智識量有大過人者無賤貴咸器服之其受經院以道源故益重院去郡東南六十里宋治平中賜頟舊有俞尚書施田國初僧道林增置田山普權廣續作大殿道原既葺其居又益以田院日以裕予謂居約者常懼處裕者常泰泰而傾懼以成則道原之約<span class='corr'>已</span>而裕人也將遺後以泰且傾乎必使其居裕守約知所戒懼則庶乎能久而所以命吾書之及考諸傳金陵昔多高道僧求其遺跡無幾固其所脩在內神會機泯聞見之所不及向使其後有能傳其道繩繩以守其居則高風百世而不泯未致於寂寥無聞也故宗門重法系亦若世之為後求繼嗣於無窮者不以是乎道源既傳慈恩之教於佛光德公而嗣其法者眾矣又不忘受經所自出諄諄以誨其徒欲其肖<span class='corr'>己</span>以昌其宗而寓其訓于此不獨為繕脩業產計也故特書以嚴其命而重以詞曰</p>
<p style="text-indent:0em" class="lg-abnormal"><div class='lg-row'>大明之升照物靡遺欽若文皇明燭隱微惟演之道格于　上知身退不勝于宗有輝泰[山/華]之崇覆簣之積潮江湯湯其源滭沸不有萬間歸視蓬蓽爾居孔安爾徒秩秩如鳳如麟粲若在眼伐鼓[孝-子+了]鐘萬卷有踐天人儼臨雨華如剪作我訓辭睨而不遠</div>
</p></div>
<div class='div-other'><a id='mulu429' />
<p class='h4'>饒州路樂平州天童山童嶺寺碑銘<span class='note-inline'>(有序)</span></p><p>番土沃衍其人儉以文尤多事佛而入于吾徒者家相望也故江湖間徃徃號番多名僧予在錢唐時與可堂宜公交相好可堂㱕番住樂平之童領寺以陞薦福既而眾又以薦福首座繼祖主童領祖居三年繕脩將完走金陵來請曰吾所居雖蕞爾然境之勝視四明之天童山可伯仲也苐癈遷㳂革無誌碣以彰其始先是可堂作大殿後至元丙子耆宿德震新其佛天菩薩羅漢之像因得乾道丙戌懷本所記於釋迦舊像腹中云寺創於偽吳順義間有元義禪師始菴于山顛感天帝遣童獻燈饋食自是鄉民雨晹扎瘥禱之無爽故以天童名其山宋大宗朝賜寺頟曰童領至南公者以病於登陟乃徙港南又苦流潦隆興癸未本復遷于山之陽迪功郎余遠施金素像而記之如此於是始祀義為開山本配之又以朝義程公大卿甞施地與凡有所施者咸列于祠故德震之竭貲以葺寺而永秀惠光輔成之亦庶幾有勞如義與本可附託不朽不書無以示勸予聞列子言古之至人會鬼神魑魅禽獸異類而訓無遺逸盖道之感通天人一致物我同體故巨靈役五丁以破山烏負土為塚則元義以天童給侍復何疑哉而祖以葺其居之不易猶欲保之無窮然圖久者莫若明道祖甞徧參名宿既聞道而有才不獨為能繼廢也又其族為宋名臣吳僅後故人益器重之予不拒其請而遺之以詩曰</p>
<p style="text-indent:0em" class="lg-abnormal"><div class='lg-row'>太白之峰東海隅海天倒影青夫渠茲山角立名與俱禪祖有道天為徒青衣下與群童趨願奉頮盥備掃除華燈瓔鬘千氍毹浮雲變滅時世殊石龕禪榻随烟蕪游錫倀倀歸無家下苦淋潦上陟砠載徙載構予拮据嗟亦勞止予非愚予惟爾徒寧爾居無思無營游化初旋斡萬有歸一無挈攜天地循其樞庶幾爾祖道不孤何用琬琰千金摹言之不及吾能書</div>
</p></div>
<div class='div-other'><a id='mulu430' />
<p class='h4'>池州路報恩光孝禪寺碑銘<span class='note-inline'>(有序)</span></p><p>予初入吳舟過池陽望九華之勝願一游而不能後廿年予遷金陵官寺玉岡居池之報恩通書交好期十築九華而償所願焉玉岡以葺其寺之勞須汔事乃踐約且求文以記其實按秋浦志宋崇寧二年詔郡國建崇寧萬壽禪寺政和元年改天寧萬壽紹興七年又改報恩廣孝用追悼徽宗也有司以同太宗徽號請易廣為光則凡江淮以南皆有報恩光孝寺者其創易率猶是云而池報恩居郡城東北始主僧法應作轉輪蔵洪邁記之淳熈間居民延燎寺併燬有志南思傳相繼興復至寶祐中祖昊德琛建千佛閣又六十年為有元延祐<span class='corr'>己</span>未玉岡始來住山而舊屋<span class='corr'>已</span>不支風雨矣於是撙縮經費由門廡殿堂方丈庫稟經蔵鐘閣僧寮賔錧外而塔院莊墅凡寺之屋一更新之<span class='corr'>已</span>慮數百間而加廣於舊像設供具咸極精好先寺有地奪于豪至是悉歸之而寺日裕因念其成之之不易而懼後之居者以裕而寖惰乃思所以訓之也予謂人心之妙使施諸有為可日計功業惟<span class='corr'>斂</span>視返[聽-王]黜聰隳體歸之無作而全吾所固有者難矣故吾與玉岡皆倦於應世思結茅深巖不以是乎而玉岡猶未忘其勞諄諄以勗其徒則吾亦不能忘言也玉岡番易人名正珪始住宛陵章教嗣法鍾山月庭忠公才識過人有足書者復繫之辭辭曰</p>
<p style="text-indent:0em" class="lg-abnormal"><div class='lg-row'>長江西來萬馬奔鯨呿鼇[木*鄭]如雲屯天開九華揚大旂導以列戟嚴重閽禪老燕坐浮奫淪樓閣倒影扶桑暾撞鐘伐鼓交人天像嚴物備禮孔殷瓔盖華鬘金珠銀螺唄間作襍笑言劇辨颷發喝雷震千偈[酉*(刀/(刀*刀))]之海波翻如幻所作駭見聞非見聞者吁弥尊氣育萬物胚乾坤化周六合靜者神爾徒伐石刊不泯惟勞可書言可傳與師之道長俱存</div>
</p></div></div>
<p class='juan'>蒲室集卷之十一<span class='note-inline'>(終)</span></p></div></div>
</div><!-- end of div[@id='body'] -->
</body></html>