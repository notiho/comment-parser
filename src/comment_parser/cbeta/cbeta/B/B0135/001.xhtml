<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蒲室集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' />
<p class='h1'>蒲室集</p><p>天地之相感而文生焉氣神周流物象變化而不可窮已者亦由文章之出乎人者矣故夫以高下厚薄夷險肥磽荒易之地以通乎風雨雷霆霜露之用摩蕩聚散消息起伏各因其所在而發焉千態萬狀之迹其可涯哉是故必有聦明特達之材而充其周普融攝之識觀乎天人古今之變以達其浩博精要之理而後足以為文也嗟乎鮮矣彼局促於呫畢之間每不足以得之而妙契心要於形骸之外者庶幾言之無礙執之而無方以縱橫出入於當時者乎南昌訢公早有得於其宗精神所及六藝百家殆不足學也故其說法之餘肆筆為文莫之能禦以予所知自其先師北磵簡公物初觀公晦機熙公相繼坐大道場開示其法然皆有別集汪洋紆餘辨慱瓌異則訢公之所為有自來矣我文皇建大剎於潛邸之舊處特起訢公居之天縱神明度越前代取一士而表異之冠乎東南之叢林其遇合之故尊禮之意豈凡庸所得窺其萬一訢公於是吸江海於硯席肆風雲於筆端一聖十年應四方來者之永則一代人物之交見乎篇章簡什者殆無虗日豈尋常根器之所能哉予與訢公相知二十年天曆至順間一再解后京師殆未暇及茲事歸臥山中五六載方外之士相遭於淡泊時得見其一二<span class='corr'>已</span>不勝其驚喜高上人久從公游不鄙予之衰朽而來過焉乃盡得所為蒲室集者數巨帙惜予有子夏丘明之疾危坐虗室使善讀書者琅然誦之如洞庭之野眾樂並作鏗宏軒昂蛟龍起躍物怪屏之沈冥發興至於名教節義則感厲奮激老於文學者不能過也何其快哉何其快哉豈期寂寥遲暮之餘而有此獲也故題其編末而歸之</p>
<p>至元四年歲在戊寅四月八日蜀群虞集鈫</p>
</div>
<div class='div-other'><a id='mulu3' />
<div class='div-other'><a id='mulu4' />
<p class='h2'>蒲室集</p>
<ul class="">
<li>疏
<ul class="">
<li>仰山虛谷和尚住[彳*至]山江湖疏</li>

<li>東嶼和尚住靈隱行宣政院疏</li>

<li>雲外和尚再住天童疏</li>

<li>瀨翁和尚住淨慈諸山疏</li>

<li>湛堂法師住上竺江湖疏</li>

<li>元叟和尚住[彳*至]山諸山疏</li>

<li>竺田和尚住靈隱集慶諸山疏</li>

<li>真如菴遷住下竺行院疏</li>

<li>靈石和尚住淨慈行院疏</li>

<li>如一溪住寶林行院疏</li>

<li>潤王岡住演福教寺江湖疏</li>

<li>璨無瑕住上虞南塔杭諸山疏</li>

<li>秀枯木住四明大慈諸山疏</li>

<li>存古鏡住象山太平行院疏</li>

<li>蘭首座住南潯祇園杭諸山疏</li>

<li>圓方外住義興善權杭諸山疏</li>

<li>凱南叟住車塘廣福教寺諸山疏</li>

<li>南叟住廣福三宗諸山疏</li>

<li>暢文溪住象山蓬來杭諸山山門二疏</li>

<li>義首座住四明妙智諸山疏</li>

<li>進銕辟住婺州天寧江湖疏</li>

<li>氷羅源住溫州淨杜諸山疏</li>

<li>當湖新建福源寺請林平山開山杭諸山疏</li>

<li>恱□□住普福教寺諸山疏</li>

<li>竺源和尚住崑山薦嚴杭諸山疏</li>

<li>孫□□住上虞資聖寺杭諸山疏</li>

<li>範準堂住台州法輪諸山疏</li>

<li>靈一源住鳳山資福杭諸山疏</li>

<li>有子有住本覺杭諸山疏</li>

<li>王藍田住廬山栖賢杭諸山疏</li>

<li>竺田住圓通杭諸山疏</li>

<li>楓橋泰天與遷龍興天寧杭諸山疏</li>

<li>瑛石室住昌國隆教杭諸山疏</li>

<li>[彳*至]山首座照了堂住龍興旌忠杭諸山疏</li>

<li>了堂住旌忠山門疏</li>

<li>淨慈首座古鏡堂住天目大覺諸山疏</li>

<li>穎中山住天平杭諸山疏</li>

<li>瑞少曇住光嚴行院疏</li>

<li>唯一巖住安吉常樂院疏</li>

<li>報國寧晉翁住天封諸山疏</li>

<li>能仁逸日休遷保寧諸山</li>

<li>周南翁住集慶能仁捴管府疏</li>

<li>蕪湖吉祥香東陵住清凉江湖疏</li>

<li>淵萬宗住龍山山門疏</li>

<li>茂古林住江心行院疏</li>

<li>愚如菴住仰山行院疏</li>

<li>恩斷江住開元行院疏</li>

<li>誠古心住仰山杭諸山疏</li>

<li>恱南楚住妙果</li>

<li>□□□住顯慈杭諸山疏</li>

<li>仙竺堂住興善</li>

<li>來竺源住翠巖行院疏</li>

<li>鄹東山住江隂悟空行院疏</li>

<li>明雪窓住圓覺江湖疏</li>

<li>定空山住瑞光</li>

<li>觀遠山住四明佛巖江湖疏</li>

<li>宣無言住鳳山資福行院疏</li>

<li>如一溪住浙江萬壽江湖疏</li>

<li>卯無文住高豪</li>

<li>㓗瑩中住台州澄心諸山疏</li>

<li>玉蘊中住道吾杭諸山疏</li>

<li>澤元泉住昌國普慈諸山疏</li>

<li>珍叔蘊住象山等慈江湖疏</li>

<li>芝　　住四明</li>

<li>珠龍淵住碧雲行院疏</li>

<li>全衡山住淨杜杭諸山疏</li>

<li>楷不模住越之延慶杭諸疏</li>

<li>宣政院　奏改中天竺為天曆萬壽永祚禪寺請如一溪住持疏</li>

<li>曇芳和尚住[彳*至]山集慶諸山疏</li>

<li>了即休住金山集慶諸山疏</li>

<li>依無住住台州慶善杭諸山疏</li>

<li>逸休畊住越之天華寺疏</li>
</ul></li>

<li>疏
<ul class="">
<li>西竺僧荊門建寺化佛殿疏</li>

<li>帝師殿化供具疏</li>

<li>淨慈寺鐘經二樓化疏</li>

<li>淨慈寺化五色猿千佛閣疏</li>

<li>化夏供疏</li>

<li>台州護聖寺僧<span class="corr">刺</span>血書法華經化藏經疏</li>

<li>高麗惠因寺化脩造疏</li>

<li>長橋寺化脩造疏</li>

<li>[彳*至]山圓鑑菴化田疏</li>

<li>常州崇勝寺化脩造疏</li>

<li>鐘山脩造化疏</li>

<li>廬山東林寺化疏</li>

<li>中天竺脩造化䟽</li>

<li>[皮-(〡/又)+(王/巾)][跳-兆+色]寺素祖師象化疏</li>

<li>蜀僧琦老化藏經歸蜀疏</li>
</ul></li>

<li>奉　勑重脩百丈清規疏語
<ul class="">
<li>聖節啟散二疏</li>

<li>祈晴</li>

<li>祈雨</li>

<li>祈雪</li>

<li>遣蝗</li>

<li>日食</li>

<li>月食</li>

<li>佛降誕疏</li>

<li>佛成道疏</li>

<li>佛涅槃疏</li>

<li>帝師涅槃疏</li>

<li>達磨忘疏</li>

<li>百丈忘疏</li>

<li>楞嚴會啟散二疏</li>

<li>景命日祝香</li>

<li>聖節祝香</li>
</ul></li>

<li>水陸齋疏
<ul class="">
<li>奏上文宗皇帝表</li>

<li>薦佛智師疏</li>

<li>薦受業祖高峰雲和尚疏</li>

<li>薦參請師友疏</li>

<li>薦徒弟行宥知津䒭䟽</li>

<li>薦方外交疏</li>

<li>薦先[孝-子+了]陳公疏</li>

<li>孤魂榜</li>
</ul></li>
</ul></div>
<p class='juan'>蒲室集</p><p class="byline">豫章　釋　大訢　笑隱</p>
<div class='div-other'><a id='mulu5' />
<p class='h2'>疏</p>
<div class='div-other'><a id='mulu6' />
<p class='h3'>仰山虗谷和尚住徑山江湖疏</p><p>海上鉅禪藂惟五徑塢稱最位天下師表之尊旌室門極品之貴淪胥不竸若夷其高皇皇我祖克有成規藐焉于茲未知攸敘若蹈焚溺冈不恫心共惟某德重山林名高當世猗頓失富王公屈尊而化被荊楚三十年吳人謂楚不宜私我善知識以大方五聘猶不就天道有待若留師以重徑塢非以徑塢重師也黽勉蚤夜庶幾作興以藝掩眾眾或不服以德輔時時可自化故眾自雖紊提綱不煩工不自用從繩則正視今猶昔道不遠人久佇虛心式瞻至止</p>
</div>
<div class='div-other'><a id='mulu7' />
<p class='h3'>東嶼和尚住靈隱行宜政院疏</p><p>推誠護教有如金城湯池倡道提綱要若銀山銕壁我既不忘靈山記莂師其闡揚少室宗風某行介而和言蕳而要永明之書百卷異曲同工松源之道四傳一絲九鼎陽烏東[日/(夕*(〡/下))]隂霾解駁天柱中立狂瀾障回願聞玉應金春以警鯨瘖鼉寂二十四考中書之貴孰儗清高千五百人知識之尊式瞻光采法輪三轉天子萬年</p>
</div>
<div class='div-other'><a id='mulu8' />
<p class='h3'>雲外和尚再住天童諸山䟽</p><p>大陽傳法立孤猶嬰臼之難辨才出山歸者如岐邠之眾信知在德不在力孰不有祖而有宗惟茲藐然是可忍也某氣養沖澹語出渾成胸次廓其町畦高風激彼貪懦長空一碧煌煌東方之唘明諸峯四圍凜凜雪山之太白自有神龍呵護不為尺蠖求伸世路多岐可以南可以北簡書相恤式如玉式如金更始重盟益敦舊好</p>
</div>
<div class='div-other'><a id='mulu9' />
<p class='h3'>瀨翁和尚住淨慈諸山疏</p><p>寶掌自五天飛錫爰止中峯永明由冷泉開山復遷南宕信行道各有其地豈至人居無定方某辯<span class='corr'>博</span>通宗材全兼濟眼空一代前無睦州雲門書成萬言自任器之潛子此行適其時也眾望亦<span class='corr'>已</span>久如歸歟故丘我翁之田秋矣瞻彼喬木先人之廬在焉舉其宏綱脩我隣好</p>
</div>
<div class='div-other'><a id='mulu10' />
<p class='h3'>湛堂法師住上竺江湖疏</p><p>辯才文捷愚可別其是非四明孤山智莫窺其深淺故為學在慎乎心術而立言以定其師承某辯折千人識高前古譯經赴召比較書天祿石渠負笈來㱕如授業河汾伊洛不有宗門之貴孰旌師法之尊山之泰華水之黃河<span class='corr'>已</span>臻其極獸有麒麟鳥有鸑鷟共覩其祥非惟冠冕諸宗庶以皷吹一代道之行矣其在茲乎果日出而曉霞升文明先兆玄雲作而時雨降法施普霑公母謙讓再三吾以賈勇十倍</p>
</div>
<div class='div-other'><a id='mulu11' />
<p class='h3'>元叟和尚住徑山杭諸山䟽</p><p>匡徒行道列祖宏規道跡深居古德風致惟時止時行之必當豈或出或處之無心某道重丘山詞[丘*頁]江漢潛子折衝百氏確論無私妙喜力詆權臣剛氣不屈[(厂@((既-旡)-日+口))*頁]問猶懷北闕栖遲且愛西丘匪五峯之命有加而四眾之望顒若千年象教固資眾力扶持一代龍門合讓老師獨步聯翩同列望拜下塵</p>
</div>
<div class='div-other'><a id='mulu12' />
<p class='h3'>竺田和尚住靈隱金陵諸山疏<span class='note-inline'>(有序)</span></p><p style="margin-left:1em">至順三年三月前圓通竺田和尚來諸山士庶迎歸鍾山度夏復請普說示尊其道六月杭人以靈隱來聘我等雖各懷戀慕而不敢留不以私廢公也於是相率徃餞之而致詞曰</p>
<p>在宗仁廟莫起訥公於圓通厥後孝宗特召拙菴於靈隱雖出處各欲行志而抑揚皆足扶宗及觀我師度越前古聲飛[舟-(白-日)]陛何天竺莫挽其高風名躍金甌若鷲嶺有待於今日某語空眾妙機透重玄宗姓俱高與臨濟同出邢氏師資宿契喚雪峯萬福曾郎話行江西三十年增高廬阜幾千仞道闢亍奧與日月而爭光宗會其元猶河漢而無極方喜金陵之會遽為錢唐而歸與其領徒勘驗諸方曷若據室大弘法施南山之南北山之北纘承祖父兄箕裘一乘非一三乘非三掃空經律論露布如佛出現大眾霑恩</p>
</div>
<div class='div-other'><a id='mulu13' />
<p class='h3'>如菴法師住下竺教寺行院疏</p><p>奉　綸旨以護教簡自　宸衷擢正士以匡宗探彼輿論惟激濁揚清之必當庶拔茅連茹而彙征某持道堅剛宅心虛靜皷吹三藏居然大雅之音粃糠九流廓爾太虛之量豈久泥解空惠行之故武合思振唐標隋觀之遺規四眾歡呼敦萬壑之雷動一乘極倡肆九河之瀾飜夙夜惟寅祈天永命</p>
</div>
<div class='div-other'><a id='mulu14' />
<p class='h3'>靈石和尚住淨慈行院疏</p><p>永明之道始自天台國師南泉之門獨推趙州古佛如此耆年宿衲不愧古德樷林某大法元龜宗門碩匠蟠胷五千卷癯然身不勝衣住山六十年允矣囊無餘蓄亦足勵彼薄俗孰能挽其高風誓將一室之栖遲奈爾千眾之圍繞倚巖枯木誰知天澤淋漓儗雪喬松益見歲寒節操惟進退之有禮[(厂@((既-旡)-日+口))*頁]出處之無恒用我者東周乎豈繫瓜而不食瞿鑠哉是翁也如據鞍而請行力任單提傾誠三祝</p>
</div>
<div class='div-other'><a id='mulu15' />
<p class='h3'>如一溪住寶林行院疏</p><p>山華磵水捴是清淨法身處穴魔宮不異兜率內院以大士深弘願力而吾師尚忍安眠某道德在躬光華著外理即事事即理日用等空劫無差言[(厂@((既-旡)-日+口))*頁]行行[(厂@((既-旡)-日+口))*頁]言說法與契經相合痛掃雕[鎨-十+向]之弊力排奔競之風荷囊猒閙市紅塵飛錫愛亂雲深處碧梧翠竹鸞鵠停峙想見高標深山大澤龍蛇所居孰窺神變非世綱可羈者以禮羅而致之朝取一人暮取一人何多賢也待以國士報以國士非敢望焉期轉法輪助宣聖化</p>
</div>
<div class='div-other'><a id='mulu16' />
<p class='h3'>潤玉岡住演福教寺江湖疏</p><p>大方廣眾所以傳道比者妄庸襍進而名德愧之徃徃遯去以為高使後學失所依歸譬之世家外姓爭立長嫡避讓當取不取與非所取而取者其過一也若玉岡法師者德重宗門學探玄要會諸家無異同說水到滄溟演一音非大小乘霆轟蟄戶何自謙抑以咈輿情况丞相之銓衡至公而使者之疏幣交委時當像季願見優曇一華日用常行捴是般舟三昧幸回象步以尉鷗盟</p>
</div>
<div class='div-other'><a id='mulu17' />
<p class='h3'>璨無瑕住上虞南塔杭諸山疏</p><p>清凉譯經豈<span class='corr'>羨</span>金印如斗通玄造論親宣王偈貫華不圖像教千年復聞同別二教某綱羅百氏胸次九流詞嚴周誥殷盤韻勝杭標越徹名實不謬一洗銕爐步志之嘲體用全彰何待金子師章之喻即長水見琅瑘悟處如圭峯出荷澤源流祖子孫三代機緣塔上風鈴解語漸頓圓一音演說堂前露柱交參的赴來機相逢勍敵</p>
</div>
<div class='div-other'><a id='mulu18' />
<p class='h3'>秀枯木住四明大慈寺諸山疏</p><p>昔而翁卻中峯之聘聲震怒雷使藂林知師法之尊重增九鼎宜乎仁者之有後孰謂天道而無知某墮地驊騮故家龍象耿光燄燄寒巖回枯木之春有陣堂堂天柱障東南之險久嚮橫行於海上不若歸來兮山中於是伐鼓考鐘于以過家上塚妙嚴季子相傳天上麒麟<span class='corr'>丞</span>相祠堂忍見草間翁仲異一語以警大夢庶茲行式尉群情辯河瀾翻若決懸水千尺慈雲天覆何止廣廈萬間大整頹綱交脩鄰好</p>
</div>
<div class='div-other'><a id='mulu19' />
<p class='h3'>存古鏡住象山太平寺行院疏</p><p>人之貴在聞道聞道在明性而佛之言性大而要故學佛之徒蕃亍海內大方居眾常千百人而難於擇師吾以三名定公選防妍弊也行之期年似有成効比諸山舉至古鏡存公詢之輿論名謂得人妙用無方流傳有自風生王塵發揚少室真機影落銀河親見廬山面目茲焉出世所賴提綱九鼎而懸一[糸*系]凜乎重寄朽索之馭六馬慎爾脩途期昌乃宗勿負所望</p>
</div>
<div class='div-other'><a id='mulu20' />
<p class='h3'>蘭首座住祇園寺杭諸山疏</p><p>藂林秋晚方嗟祇樹彫零教苑春生誰識襍華富貴盡說氣空餘子願聞辯折諸師某律合黃鐘唱高白雪理無礙事無礙立處全真心亦如境亦如現行三昧彈指開<span class='corr'>毘</span>盧樓閣分身見帝綱山河只今特地開堂曲為群生出世支遁所交方外負笈以從德雲不下妙高別峯相見</p>
</div>
<div class='div-other'><a id='mulu21' />
<p class='h3'>圓方外住義興善權杭諸山疏<span class='note-inline'>(鬮中為人所先行院改正再住)</span></p><p>同心以濟理必順而入從去物復還事有難而天幸信行止係於定數而得失出乎無心某介石匪移懷瑾弗售甞早游於方外况妙叶於機先抉驪龍而得珠非遭其睡射白頟而沒羽所貴不疑與其道播江湖孰若化行閭里提振綱宗傳付法藏三生善卷山中重來何晚一舸洞庭波上願見無由明月一方同風千里</p>
</div>
<div class='div-other'><a id='mulu22' />
<p class='h3'>演福首座凱南叟住車塘廣福教寺諸山疏</p><p>明珠歷掌照無遯形洪鐘在縣扣斯善應惟茲一代時教咸觀四眾機宜所貴為人是名出世某行方而粹貌瘠而腴語非教嚜非禪語默不及止即定觀即慧止觀兼資當如跡混泥塗何得目視霄漢南竺山中風致與子難忘芙蓉洲上因緣待人重舉皷勇士氣鼎重宗盟</p>
</div>
<div class='div-other'><a id='mulu23' />
<p class='h3'>凱南叟住廣福三宗江湖疏</p><p>考室以除風雨作輿而思長途致其用也達人應世寧不其然匪伊獨善貴在同波汩彼昏昏吾寧濯濯徇物多方其歸一轍聿觀先德鮮不劬躬惟我南叟講師寂而恒用辯而恒默夫教始西土裔流中夏乃判三宗而未始異也若師行律而心禪而匡徒教庠者皆跡耳盍將會其大同焉何茲江濆一寺蕞爾夸繫而三宗之士睠睠景從迫之就道尊師道也噫道德之貴山林之榮尚矣奚以位之崇庳足為蔕芥惟上承先宗之寄下以尉塞群望而尚克光于祖庭</p>
</div>
<div class='div-other'><a id='mulu24' />
<p class='h3'>大慈暢文溪住象山蓬萊杭州諸山山門二疏</p><p>屋老青山夢斷吳雲楚水舟成白日人登方丈蓬萊颷御冷然風流藉甚某淵才泉湧肆辯雲興神交有曾郎奯公議論得器之潛予偃皷奪旌深入老拳毒手相當得士如一角麟徒能驚俗舉世皆水潦鶴誰為識真以人事料人難知我希則我貴四海獨徃買絲繡作平原君諸公齊盟鴆人豈有羊叔子</p>
<p>道行四方有圓悟之返蜀名高當代而雪峯亦㱕閩當如匹夫為百世師孰謂我邦無善知識曇華易見晝錦非榮某智得無師語空眾妙不解荅話只識病以我為隱乎及夫見面比聞名過入也遠矣老師避席弟子成行非蘄化北溟之鵾盖難隱南山之豹溪邊茅屋無端菜葉隨流海上神山乘此清風歸去頎誠法誨屬耳<span class='corr'>跫</span>音</p>
</div>
<div class='div-other'><a id='mulu25' />
<p class='h3'>義首座住四明妙智諸山疏</p><p>湛盧之劒必清水淬其鋒輪囷之材須大廈展其用故士之守窮不變信道亦待時而行某有陣堂堂逼人咄咄脫皮膚獨得真實從源委始涉波瀾還國師犀牛兒氣劘深壘會百丈下堂句貧無卓錐十年古寺間房一曲陽春白雪物有所待時豈偶然肇置仁祠乃一代風流宰相聯芳禪苑皆君家阿大中郎幸依輔車相與軒輊要使楚材晉用何慚盧後楊前伯吹塤仲吹箎同心以濟南有箕北有斗矯首相望</p>
</div>
<div class='div-other'><a id='mulu26' />
<p class='h3'>進銕壁住婺州天寧江湖疏</p><p>舉世濫真郢書[書-曰+皿]為燕說登賢繼席蕭規正要曹隨非惟得楚人之弓乃合返趙城之壁某持衡常正縣鏡不痕眾推出世為人奚事領徒行脚藥汞銀鍜即流去正隨計中塗毒鼓聞者喪身方迎全歒善藏無跡妙用隨機駿奔四海象龍不阻雙溪鷗鷺乘下澤車御欵叚馬小試周旋挹浮丘袂拍洪厓肩相從上下</p>
</div>
<div class='div-other'><a id='mulu27' />
<p class='h3'>永羅源住溫州淨社諸山疏</p><p>悅公識老素於隣房稽䫙稱服靈樹待韶陽於嶺表虗左以迎由來四海龍門稱此舟山鳳羽某剛貞玉雪叱咤風霆煨蘆菔換得禪八珍爭富觸茶瓢解荅話白刃無前天機貴得於自然夫子非拙於用大巨緇五十犗寧汞涸轍鮒魚蟠桃三千年不作褪華杏子時乎難得而易失道在致之而力行妙嚴有季子起家人嗟其晚東海招諸賢結社天作其逢期底千成[母-(、/、)+〡]渝斯好</p>
</div>
<div class='div-other'><a id='mulu28' />
<p class='h3'>當湖新建福源寺請林平山開山杭諸山疏</p><p>厓立絕俗士以隘而致譏凡合毀方物有汙而召辱犀象雖真寡於實用巫醫有道惡其小成故非正無以守中非圓無以應外某孤雲無滯介石匪移訪道西峯猶清凉初識地藏說法仰嶠如寂子夢到天宮能舉話接來機可隨處立宗[上/月]安禪古寺以斷薪續折牀臥聽鄰鐘負栲栳入閙市矧茲山有東湖之勝而長者為北道之賢樓觀[帚-巾+車]飛象龍蹴踏作天平而主柴石道契忠宣闢半山以居雲菴論頎分甫庶幾無愧乃亦有光</p>
</div>
<div class='div-other'><a id='mulu29' />
<p class='h3'>恍亡號住普福教寺諸山疏</p><p>[瓜-、]瓞綿綿肇跡天台之裔棣蕚韡韡相輝靈竺之間尚其智者一宗不墜佛光三世某材堪治劇學有指歸大小部非篆刻雕虫運甓在外異同說無堅石白馬立的永中側傾四座之河縣佇戒群仙之風御鳳翔千仞眷[舟-(白-日)]丘之可忘鶴鳴九皐覽芝阜而來下爰求鄰好尚徵載書</p>
</div>
<div class='div-other'><a id='mulu30' />
<p class='h3'>竺源和尚住崑山薦嚴杭諸山疏</p><p>宗倡之濫久矣迨此菴出如朱絃獨奏滛哇俱癈是有功輔教者也雖嗣其世班班而無以廣席居之吾儕無愧乎某游刃重玄粹英眾妙匪極于奧益善其機弘道三十年猶河潤雨施自浮山得旨還<span class='corr'>已</span>遯跡第化止鄉閭而未浹其東西州也惟茲東禪代有耆德毋曰淹寓庶乃序遷夫身之詘信道之隆汙系之尚言不若自信致知猶能力行用執蕳以告誠浮于禮無溢其辭</p>
</div>
<div class='div-other'><a id='mulu31' />
<p class='h3'>菩提寺孫公住上虞資聖寺杭諸山疏</p><p>昔波離之創律遠取諸物近取諸身迨真悟之起宗周放中規折旋中矩欲會殊而歸正寧枉道以從人某辯折錙銖學包同異制有常度嚴如法家者流事豈空言聞諸副墨之子克明授受益善師承至公不避親嫌大用寧存化跡東游禹穴舊時石室烟雲西望蘇提珍重王[大/(中-〡+(皿-ㄇ))]風月非旅進而旅退惟一弛而一張欲上坡先下坡少迁修步我北海君南海尚接嗣音</p>
</div>
<div class='div-other'><a id='mulu32' />
<p class='h3'>範準堂住台州法輪諸山疏</p><p>虎丘直下諸師孰承重寄閩海素稱多士所望當仁古今人物不殊藂林典禮有在某正氣無撓一節不移玄解徹乎法源機動渾然天造早入圓應之室氣食萬牛晚登佛智之門敵驚脫兔十載屏隂之榻諸方席上之珍玉立清標如眾峯之繞天柱瀾翻肆辯若萬波之歸滄溟雖公論係乎此行而吾黨惜其遠去明日千里若人兮舟丘赤城落葉空山知音者陽春白雪尚煩書疏以固宗盟</p>
</div>
<div class='div-other'><a id='mulu33' />
<p class='h3'>靈一源住鳳山資福寺杭諸山疏</p><p>丞相銓衡至公藂林且評有在而法道非古人物幾何聯舉三名每愧薰蕕之同器幸中一善始別玉石之殊科故詢眾之言常多異辭獨公之出大尉同志某學臻先哲德重宗門惟卓識之不群矧師承之有自凌霄峯頂如帝釋六欲天獨尊薜荔樁頭見蟠桃三千年一實[(厂@((既-旡)-日+口))*頁]象阜之高風莫挽豈禺泉之芳澤無窮和王忠不謀身九原可作破菴位弗稱德五世其昌從此入室外堂于以考鐘代皷鳳皇鳴矣梧桐生矣式歌招隱以同歸曉狷驚兮蕙帳空兮雖欲移文而安敢</p>
</div>
<div class='div-other'><a id='mulu34' />
<p class='h3'>有子有住本覺寺杭諸山疏</p><p>眷昔天然之門惟一翁不展其用有若破菴之後待無準以起其宗揆之人事則一弛一張求諸天道則有施有報故我之屬望不淺而公之責任非輕某機如轉凡偈成翻水從分座中川風月<span class='corr'>已</span>眼空四海象龍雖云永嘉城中衣錦行晝未若蓮華峯下萬衲趨風譬歷嶮<span class='corr'>巇</span>以至<span class='corr'>坦</span>途去其枝葉而存真實詞源袞袞家法得楊岐黃龍筆勢翩翩承詔入鴻臚白馬自爾鶚書之爭聘豈為鵷湖而來歸瞻彼南山願繼前人之芳躅會亍擕李敢招諸君而莅盟</p>
</div>
<div class='div-other'><a id='mulu35' />
<p class='h3'>王藍田住栖賢寺杭諸山疏</p><p>樷林之盛稱江西固多耆宿廬山之勝甲天下况是名藍相望斗牛之間尚阻龍象之會某唱高白雪嚮絕黃鐘嚙齒穿齦喚睦州老擔板漢直鈎無餌笑長汀子掣風顛起先師<span class='corr'>已</span>墜宗綱與古德有大緣契嶄嶄五老潛奔壑中之雷爛爛重瞳想見巖下之電外其堂而入其室在則人而亡則書遺德未忘猶九鼎之在雒吾子是賴若五山之戴鼇用輯同盟敢忘舊好</p>
</div>
<div class='div-other'><a id='mulu36' />
<p class='h3'>竺田住圓通杭諸山疏</p><p>諸師百氏各以所學相授受皆有常度獨禪者以見性為宗不假於物貴自得之然師之教人性不自顯則資之言有能言以發其性之妙者為尤難也惟我竺田禪師幽探理窟深契道真機迅奔雷辯傾河漢真吾道之木鐸宗門之禦侮吁自南嶽大寂而下倡道盛於江西逮宋末年始表大方於二淛今茲猶以得名師為重雖廬山之勝聞于天下圓通又山中望剎而吳越之人咸謂不宜久淹我師德人垂化無遠邇豈獨私於鄉閭哉眷眷景慕尚遲來歸惟目送學者裏糧西上思飡法味神想飛越緝詞脩好尚愧不文</p>
</div>
<div class='div-other'><a id='mulu37' />
<p class='h3'>楓橋泰天與遷龍興天寧杭諸山疏</p><p>潛子著書不<span class='corr'>羨</span>紫衣之貴萬回歸里寧為錦袍之榮盖其有功宗門所以示旌吾道矧茲外護益用褒賢至若天宇禪師纂述百家何翅汙牛充棟追還太古寧須剖斗折衡山林共仰於清風緇素久聞於道譽姑蘓城外寒山寺正好題詩徐孺宅前湖水東誰歟招隱千里而歸當遂予志一飯必祝思報　國恩</p>
</div>
<div class='div-other'><a id='mulu38' />
<p class='h3'>瑛石室住昌國州隆教寺杭諸山疏</p><p>五百世神山開天機莫測三千歲蟠桃熟時至自然慈明住山非偶欲之白雲出世不為早也某氣貫金石行通神明學去浮辭密窺潛子之室文成實錄無愧道公之孫既得兔以忘[罩-卓+帝]若過關而棹臂共詐吳中獨步何如海上橫行餘子爭先不如一士之諤諤尺書脩好能傳千里之忞忞尚念吾宗克昌末運</p>
</div>
<div class='div-other'><a id='mulu39' />
<p class='h3'>徑山首座照了堂住龍興旌忠杭諸山疏</p><p style="margin-left:1em">恭審了堂禪師膺行宣政院公選住持龍興旌忠禪寺咸謂禪師道在四方喜其出世而惜其遠去作疏以寫繾綣云</p>
<p>故家喬木有南渡忠臣之祠舟嶂白雲惟西山亮公之隱信東南之絁勝與衡廬而爭高某襟度淵憕儀形山立鞭笞龍象橫揮三尺黑蚢噫欠風雲驚落千尋雪瀑式副先師之望豈為故鄉之榮生此寧馨兒不减偽山之有寂子奪我善知識其如吳人之思本公固知一衲隨緣奈爾諸方爭聘凌霄千七百眾躡屩以從江西八十四人望塵而拜尚馮尺素以寫永懷</p>
</div>
<div class='div-other'><a id='mulu40' />
<p class='h3'>了堂住旌忠山門疏</p><p>除道以迎喜有神物護舟航而至下車而揖寧無邦君負弩失前驅豈惟閭里之榮寔係藂林之重其顯譽藉甚高風凜然疑超萬卷重來道契隰州古佛得馬簸箕用處機挫一國之師若孤鶴鳴于九皐而老驥志在千里將為大雲以雨六合可使德原而高五峯鳥有鳳獸有麟共瞻儀表山為礪何為帶益固宗盟</p>
</div>
<div class='div-other'><a id='mulu41' />
<p class='h3'>淨慈首座古鏡堂住天目大覺</p><p>文正請古公開堂藂林增重九峯為大覺作疏華袞非榮惟茲寺之肇興與嘉名而適合某化機密運妙[堊*斤]無痕藏天壤於一笻瀉波瀾於千偈間房古寺儼陳尊宿之風規得座披衣奪王老師之機用燕爵豈知鴻鵠駑駘空<span class='corr'>羨</span>驊騮誦佛語傳佛心名實相稱出天台入天目人境俱奇遐想高標願聞極倡</p>
</div>
<div class='div-other'><a id='mulu42' />
<p class='h3'>穎中山住天平杭諸山疏</p><p style="margin-left:1em">平江天平寺乃宋宰相范忠宣公繼其父文正公之志依祖塚義莊之間創仁祠請於朝賜雒曰天平白雲禪寺東坡蘓公薦浮山遠公開山近時得古林斷江無言諸老相繼住持而大方莫與杭衡矣比者虛席數載行宣政院公選徑山寺書記中山穎公出世補處眾謂自公舉道癈所至妄庸竊據獨天平得不污辱喜中山之出為得其所作疏以慶</p>
<p>白雲孤飛想見此老之志九原可作願從斯人之游眷茲泉石肇創仁祠至今草木猶存遺愛蔚為望剎代有名流某慧朗親[歹*系]圓鑑嫡嗣得之語默不及用之文采全彰垂三語立三關如見西河師子擬九流作九帶不減紫石野人諸君收<span class='corr'>斂</span>波瀾避子出一頭地譬之武事何翅十萬甲兵展也大成復見三千禮樂當慎此舉毋負遠期</p>
</div>
<div class='div-other'><a id='mulu43' />
<p class='h3'>瑞少曇住光嚴行院疏</p><p>履狶而知瘠肥是為良賈解牛而至旨綮始曰善庖故為政必先求賢而綱宗所以弘道某行無畦町志不磷緇籌室先登及見永明全盛龍門獨步其如妙喜南遷與其傲睨太白之顛孰若尚羊西丘之上疑塵一榻儼如千眾之臨盖頭把茅自作萬間之庇期光法運仰祝帝齡</p>
</div>
<div class='div-other'><a id='mulu44' />
<p class='h3'>唯一巖住安吉常樂院疏</p><p>切謂古之有道人皆師之不聞有住持也自百丈立藂林師道益尊制度大備下迨末流黨竸勢奪而傳道為虛文矣猶時得一人焉當其名位則學者顒顒然望之吁善人之不多見也有若一巖禪師久著道譽雅有典刑堅臥一室訖若雲峯而湖之諸山以安吉常樂院延居之具呈行宣政院劄下敦請開堂學者尚謂蕞爾之寺不足以屈高風有揚於眾曰風穴單丁草屋藥山三篾束腰皆任宗門九鼎之奇彼非其人則萬間之廣猶傭居也千眾之多猶閧市也又孰得而有之所存在我何<span class='corr'>羨</span>何人於是相率具疏排闥以請伏望垂慈俯徇眾望</p>
</div>
<div class='div-other'><a id='mulu45' />
<p class='h3'>報國寧晉翁住天封諸山疏</p><p>骨挫入錢唐濯足蓬萊清淺高菴居華頂矯首龍象駿奔藂林以去留為重輕法道以行藏占盛替某河漢無極山嶽不騫絕類督黃牙翁何曾用黑豆法八九雲夢曾不芥蔕君其過之四百甲子尚辱泥塗予之咎也天將佚之以老山亦與之俱高以一身當三千式承重寄行百里半九十方戒長途傾倒平生想見風采</p>
</div>
<div class='div-other'><a id='mulu46' />
<p class='h3'>能仁逸日休住保寧諸山疏</p><p>養花如養賢少日<span class='corr'>已</span>稱才絁學書兼學劒白頭空有藝成可無儋石之儲幸鬻千金之帚某飛鳶擢秀威鳳來儀南有雪峯北有趙州接踵可追大父大兒文舉小兒德祖聯裾况得二難風生翠嶺之曾臺月出青溪之九曲嘯歌荅響來徃風流舞鰌鱔而號狐狸其技有盡侶魚蝦而友麋鹿與物無疵願孫先登未容虛左</p>
</div>
<div class='div-other'><a id='mulu47' />
<p class='h3'>周南翁住集慶能仁捴管府疏</p><p>法無取舍用貴臨機時有循環心存應物故明珠不避濁水而達士寧守一隅某一節自高纖塵不立人物眇然式瞻儀軌藂林徃矣幸有典刑俯徇迷情尉茲傾企</p>
</div>
<div class='div-other'><a id='mulu48' />
<p class='h3'>蕪湖吉祥香東陵住清凉江湖疏</p><p>佛法過新羅無復故家龍象風流出江左爭看墮地驊騮眾山居頂者尊中峯五世始大某懷瑾弗售韜光愈明胸次隘亍八荒江山有此姑孰愛黃太史家無甔石我輩同流笑廖胡子智如滑稽先師語拙眾皆輕家雞愛野雉吾獨從赤豹驅文狸長城有虎踞龍蟠今日政須勍敵諸郎若牛繼馬後此行不可清談高歌白雲在天眾望晴月生嶺右[壹-豆+((昝-人+├)-日+呆)]鞬左鞭弭以與周旋我戴笠君乘車毋忘上下</p>
</div>
<div class='div-other'><a id='mulu49' />
<p class='h3'>淵萬宗住龍山山門疏</p><p>水平而器取則理之至公霜降而鐘始鳴氣之相感孰云人欲克合天時某早化龍門親探虎穴虛橫榻以迎潛子突不暇黔著間房而處南堂酒無深巷信山川之有待或禮樂其可興范則冠蟬有緌資以為用牛服重馬追遠戾之則乖勝幢來歸考鐘胥慶</p>
</div>
<div class='div-other'><a id='mulu50' />
<p class='h3'>古林住江心行宣政院疏</p><p>學者求師眾星仰維北之斗宗門得士迷途逢指南之車所任非輕孰圖其弊某機先脫穎語外無玄大鵬展翅九霄神駒墮地千里經歸藏禪歸海於我何加統有宗會有元使物自化不圖松源西丘之道復行全吳東楚之間既能率彼殊方獨不念其故里曹溪只一宿覺孰先焉孰後焉中川為萬[泳-永+(瓜-、)]宗或源也或委也幸作興其法社庶無負於聖朝</p>
</div>
<div class='div-other'><a id='mulu51' />
<p class='h3'>愚如菴住仰山行宣政院疏</p><p>[几@(、/、)]注巧而金注[民/月]重外惑內割刀用而鸞刀貴返古還淳以無心物自應之以有德人所慕也某圓照嫡裔惠朗克家豫章真不世材青氊本吾家物貝多重讀無古今唐梵之殊舊夢再圓見兄弟父子之盛自昔江西法窟豈無海內名流夷之清惠之和庶曰兼善器惟新入惟舊方見老成幸副輿情敢忘外護</p>
</div>
<div class='div-other'><a id='mulu52' />
<p class='h3'>恩斷江住開元行院疏</p><p>作新為政如弊弦解而更張遴選得人若利刃游乎旨綮可以礪世磨鈍亦曰激濁揚清某雲漢光華冰雪肺腑此菴家世有二難接武吳中古德風規比三一同時越上庶幾投枕而起寧無擊鉢而歌才名四十年深愧相知之晚文字五千卷願聞一語之玄仰荅　鴻休丕承　景命</p>
</div>
<div class='div-other'><a id='mulu53' />
<p class='h3'>誠古心住仰山杭諸山疏</p><p style="margin-left:1em">茲以行宣政院疏請前智者古心誠公住持江西仰山禪寺法道得人緝詞奉賀</p>
<p>魔說肆行孰謂法城之固眾生可度誰憐苦海之深故扶顛持危必求宗匠而極迷援溺不倦慈航或遯跡不以為高倘徇緣未能免俗進退有禮出處無恒某早歷西江新承大仰撫龕而慟如月菴傳開福之衣展像如生非投子受大陽之履三十年後不妨疑著百萬眾前豈可欺哉此行不為鄉情要决未了公案拭目盛舉有光齊盟潯陽向上不通潮空煩延佇凌霄峯頭挹南嶽尚接嗣音</p>
</div>
<div class='div-other'><a id='mulu54' />
<p class='h3'>悅南楚住妙果</p><p>繄昔我祖肇置宏規惠我後之人尚克繼之拾掇墜緒亦曰殆哉矧聞綱宗解紐黨竸胥讒判大道為溝塹倚筆舌相捍禦甚無謂也某學博通宗材全兼濟堪承重寄允協人謀天之生材必需其用又士有為何恤於勤幸速光賁勿循撝謙</p>
</div>
<div class='div-other'><a id='mulu55' />
<p class='h3'>○○○住顯慈杭諸山疏<span class='note-inline'>(私村曰此何人哉偶忘名乎字漫滅乎)</span></p><p>淳熙執政有遺愛於桐鄉諾菴老禪爰開基於祗樹故今茲蔚為望剎惟繼者代不乏賢某入廬嶽種白蓮想見風采從梵僧談貝葉不改唐言非求肖子車之猳耻虗寵懿公之鶴耽源得體溈山得用較寂子猶涉兩岐三聖太孤大覺太奢惟興化果於獨斷偉哉義讓可變攘搶取一人拔其尤彈冠胥慶行百里自此始膏車相從</p>
</div>
<div class='div-other'><a id='mulu56' />
<p class='h3'>仙竺堂住興善諸山疏</p><p>翠駁追風須造父王良之御龍光射斗必于將莫耶之精故藏諸用而顯諸仁欲善其事必利其器某久稱過量克荷此宗多智如遠錄公應機合轍豁達似端師子與世同波惟思援手以出泥塗豈曰衣錦而耀閭里滄海遠連地脉寒巖忽散天華少佇盤旋自擬栖梧之鳳未能造請空慚遶屋之鳥尚挹玄風如法味</p>
</div>
<div class='div-other'><a id='mulu57' />
<p class='h3'>來竺源住翠巖行宣政院疏</p><p>名山大川久嚮江西法窟耆師宿德能弘濟北正宗荷負匪輕擇賢惟謹某透三關語悟劈箭機笑大寧唑舩頭點胸自許喚睦州擔片板直視無前藂林<span class='corr'>已</span>播嘉聲四海願聞絁倡焚迦葉衣碎維摩座方稱全提挹浮丘袂拍洪厓肩更看獨步廣宣玄化仰荅聖恩</p>
</div>
<div class='div-other'><a id='mulu58' />
<p class='h3'>鄹東山住江隂悟空行宣政院疏</p><p>風雨震凌安得萬間廣廈河流奔潰孰為千里長堤故我授命而綱宗俾爾擇師而唱道其亹亹高論落落玄機五髻峯頭知子得其三昧矣靈山會上謂吾曾轉法輪耶四眾久仰提綱諸天亦為推轂舟山繞座春生錦步障中優鉢吹香天近旃檀塔表法說眾中第一嵩呼萬歲者三</p>
</div>
<div class='div-other'><a id='mulu59' />
<p class='h3'>明雪窓住圓覺江湖疏</p><p>佛印據座以迎僧統特彰佛法之尊雲菴踵門而見舒王發明圓覺之義千載高風未泯一時此話重行某逸思颷馳玄機電擊陶埏萬類回筆下之陽春糠粃九流洞胸中之水鏡願睹曇華現瑞何妨鈯斧住山譬若永嘉一宿而歸不減神光三拜而起燕山雪華大如席馬駿空群江南野水碧於天鷗間似我相期歲晚毋負平生</p>
</div>
<div class='div-other'><a id='mulu60' />
<p class='h3'>定空山住瑞光</p><p>懷哉祖庭曾容五百龍象至今窣堵如覩萬丈虹蜺當有變葉優曇重現五濁惡世某羙玉醞藉神珠渾圓華雨飄空久住雙峩峯下法雷震地更看瑞相堂前况義足以感人而才長於應變故茲盛舉僉曰當仁土山焦而金石流願沾沛澤洞庭波兮木葉下吾欲問津</p>
</div>
<div class='div-other'><a id='mulu61' />
<p class='h3'>觀遠山住四明佛巖江湖疏</p><p>駿骨市千金貴得驊騮之至舟鳳引九子如矜羽翮之新方嗟作者篾然此舉過人遠甚某操履有素應用無方入室橫趨犀牛兒不妨話墮逢人則出睡虎子終有醒時松風奏萬壑笙竽華雨被三巖錦繡歡傳明社光耀里閭起遺佚於海濱莫酬素願想高標於霞上足尉同盟</p>
</div>
<div class='div-other'><a id='mulu62' />
<p class='h3'>宣無言住鳳山資福行院疏</p><p>佛祖正續不是無禪只是無師銓衡至公若能選官必能選佛故茲禺泉之虛席<span class='corr'>博</span>求四海之名流某師承有宗辨說無礙挺挺七閩之秀堂堂萬夫之雄毳衲來歸<span class='corr'>已</span>見眾水赴壑白雲高臥不<span class='corr'>羨</span>群飛剌天的為破菴之孫力弘臨濟之道鳳翔千仞覽德輝而下之鯤化南溟搏扶搖而上者繄我外護亦用有光</p>
</div>
<div class='div-other'><a id='mulu63' />
<p class='h3'>如一溪住淅江萬壽江湖疏</p><p>金剛寶劒孰敢嬰鋒佛祖鉗鎚誰窺妙密曠古獨步舉世罕逢某一代典刑諸方標格道菴堅欲絕世亦循時宜妙喜誓不住山終從眾望我既恊心削牘公何高枕閉關鷗鷺湖邊不阻南山携手魚龍江上相期東海觀瀾混跡塵囂光輝我輩</p>
</div>
<div class='div-other'><a id='mulu64' />
<p class='h3'>[(留-田)-刀+ㄗ]無文住高亭</p><p>善材之參德雲別峯相見大覺之慕晉水航海而來然弘法必待其人亦○師求於弟子匪曰徃教貴要垂慈某化洽三吳學該百氏守道以默何資具葉之煩縱辯不窮爰得襍華之富睠茲高亭之勝地昔為名德之幽栖寒巖枯木之春吹回陽燄青山死灰之色重復光輝久佇傾誠毋勞固讓</p>
</div>
<div class='div-other'><a id='mulu65' />
<p class='h3'>㓗瑩中住台州澄心諸山疏</p><p>一市必立之平察其有偽尺箠日取其半計之無窮故學有指歸而師無妄授某佛鑑四世圓應克家解猛虎頷下金鈴力空群穴放紫籜峯頭銕鷂氣無諸方然時至必觀其機或道隱則藏諸用重來京邑無免葵燕麦之悲東望海峯有虎錫龍盂之盛信坎止流行自若惟出游歸隱皆然竹有筠松有心式堅睌操山如礪河如帶益固宗盟</p>
</div>
<div class='div-other'><a id='mulu66' />
<p class='h3'>玉薀中住道吾</p><p>湘潭諸山想見古道顏色荊楚遺俗猶聞先德風規然道在得於人豈今之不如昔某大朴天巧淵默雷聲不謬傳衣源出天池之[泳-永+(瓜-、)]嘗聞說法嗣翻佛海之波屬茲授命以綱宗方爾擇賢而輔教千里之馬常有愧無識真百足之虫不僵幸相扶植金湯吾道膏沐聖恩</p>
</div>
<div class='div-other'><a id='mulu67' />
<p class='h3'>澤天泉住昌國普慈諸山疏</p><p>大覺還山特下皇祐之詔萬回歸里爰錫昭陵之袍法門幸際明時吾子新承寵命某藏辯於訥用智以愚一擊金槌綱維百萬之眾再轉龍藏粃糠三千之文不有萬里壯游曷展平生大志江北之橘為枳無變本根安期之棗如瓜難忘故土放歌乎海上歸來兮山中邦君負弩前驅瞻望風采同黨捧盤以進願執宗盟請從祝規以求終譽</p>
</div>
<div class='div-other'><a id='mulu68' />
<p class='h3'>珍叔蘊住象山寺慈江湖疏</p><p>悅公之交積翠取友必端寂音之嗣雲菴離師非早千載有光僧傳一門不墜家聲某樂也一夔器之四璉受經問道後先皆一國之師縱辯非窮出處皆百世之士正喜西湖勝集茲惟東海壯游江西法道如何梅子熟也濟北隂凉有待葛藟藟之爾祖有靈後生可畏愍吾徒之今日主宗盟者何人內不避親外不避讎敢癈公論後能令軒前能令輊少助飛騰</p>
</div>
<div class='div-other'><a id='mulu69' />
<p class='h3'>芝○○住四明</p><p>人材難知鼠璞未分真偽物論既定錙銖無隱重輕矧法道有關盛衰宜且評不妄許可某養銳以鈍處晦而光既多應世之材自合為人而出雲中五老先師而目猶存海上四明古德機緣有在方期汗漫不負提持吹噓久服於友朋出處况同於里閈水之黃河山之泰華仰止其高西有長康東有[(石*又)/石]明輝於光燄</p>
</div>
<div class='div-other'><a id='mulu70' />
<p class='h3'>珠龍淵住碧雲行院疏</p><p>七閩知識有巖頭雪峯赫如果日臨濟法道至首山風穴危若縣絲聞吾子出於七閩家系出於臨濟矧我外護授命綱宗廣搜遺佚於藂林爰有碧雲之虛席恪遵令典以三名而鬮之適中佳名如六<span class='corr'>博</span>之梟也吾不私子僉曰得人某行脩諸身丈著於外正喜筆端三昧何妨[月*(匋-山+止)]次九流卞和璞玉荊山鄙其自售罔象得珠赤水出自無心尚邁前脩以求終譽</p>
</div>
<div class='div-other'><a id='mulu71' />
<p class='h3'>金衡山住淨社杭諸山疏</p><p>蘿隂高臥爰歸東海之濱蓮社遺風追儗匡山之下飛錫知憐邑子前驅豈<span class='corr'>羨</span>邦君某壯志不羈玄樞獨運奪猛虎口中食豈曰不能得驪龍頷下珠非遭其睡自愛松風度曲無端菜葉隨流鵬鷃天游鳶魚物化丁丁伐木期與子而偕行燁燁紫芝若有人兮招隱聘士有鄭莊置驛閱人如秦卒踐更山川阻脩惟戮力合從如約甌吳相望未同盟以告則書</p>
</div>
<div class='div-other'><a id='mulu72' />
<p class='h3'>楷不模住越之延慶杭諸山疏</p><p>念念諸佛出世誰為優曇鉢華人人萬德莊嚴不貴甄叔迦寶即是開堂演法何須特地提綱某教喜觀機心存利物味均法乳無分山外山家辯劇連環旨讓僧肇僧叡光啟四明之奧力弘天巖之宗禪不知教教不知禪皆非究竟水即是波波即是水胡有異同剖破藩籬交脩隣好雖曰山川脩阻可無書䟽徃來</p>
</div>
<div class='div-other'><a id='mulu73' />
<p class='h3'>宣政院奏改中天竺為天曆萬壽永祚禪寺請如一溪住持疏</p><p>眷此寶坊五竺烟雲維舊欽承奎翰九天雨露方新必擇名師以鎮法席某行解相應宗說俱通拈來拍板門槌拋却金圈粟棘全賔全主不妨彌勒分身難弟難兄無忝妙喜六世當思大法為重勿以小節自高矧曰蕳在帝心于以丕揚　明命千歲巖前枯木又見華開西湖雪後諸峯相看玉立衍天曆之萬壽對嵩嶽以三呼</p>
</div>
<div class='div-other'><a id='mulu74' />
<p class='h3'>曇芳和尚住往山集慶諸山疏<span class='note-inline'>(有序)</span></p><p style="margin-left:1em">廣慈圓悟大禪師曇芳和尚謝事鐘山居東菴之明年行宣政院以徑山禪寺缺住持從例舉三名鬮拈而師榮中疏命遠臨師猶將固讓有唱於眾曰師居鍾山二十年全盛而恬退於義為高今宣政使由省臺重望極治教門以徑山為江南五山第一剎首選碩德作興之於宗教為重義不當辭天師志乃决於是諸山緝其詞而具疏以請</p>
<p>昔仁廟賜大覺還山樂其嘉遯後魏公起妙喜出世志在匡宗時之出處不同道之隆污所繫某德高一代行配古人蒙恩兩朝不減大覺之於仁廟受知賢相亦猶妙喜之於魏公隨身覩史夜摩稱性法喜禪悅用古刀尺裁為五采之章提破沙盆儗和九成之奏兼有金陵錢唐之佳麗如見泰山黃河之高深大士擘開鏡容孰真孰幻國師緘回圓相非異非同[冗-几+目]作魚鴈之浮沈宜與雲龍而上下</p>
</div>
<div class='div-other'><a id='mulu75' />
<p class='h3'>了即休住金山集慶諸山疏</p><p>昔者師以傳道不必有位而尊雖巖穴春[烈-列+(爨-(大/火))]不屑也及百丈創規始位其師以尊其道厥後寺以寢廣而官設之師因時之義焉比者金山虛席行宣政院起鸐林即休禪師主之先時楚越以名山爭聘師皆不就及茲猶力辭蓋時之奔竸議者咸以進用為汙靖退為潔而審夫傳道而擇良師猶為治以求循吏以擇非其人而盡棄其師是惡吏贓貪欲悉廢其吏可乎惟出處合乎道而無竸於時則盧扁不獻伎於無疾易牙不夸味於辟穀為可知也若師行高古人德尊一代千礎萬指非有樂其安榮枯木寒巖何足羨其高遁冀力弘斯道無負學者之依歸耳</p>
</div>
<div class='div-other'><a id='mulu76' />
<p class='h3'>依無住住台州慶善杭諸山疏<span class='note-inline'>(有序)</span></p><p style="margin-left:1em">伏覩<span class='corr'>丞</span>相領院事以三名鬮選住持賄賂不行善類吐氣而諸山取妄庸竄名其間拈雖公而舉不公惜㢤比者台州路黃巖州慶善禪寺拈中徑山藏主無住依公眾歡公謂得人夫慶善非巨剎又僻居東海上豈足以賀以善人之不盡用而無住為藂林士也雖未足行志差亦自尉耳故草疏以抒其意云</p>
<p>道貴明宗以驗夫脩證之實不則肆為荒誕流為怪譎若外道六師小有成就無足取也故學有擇其師師在通其宗而後不悖於道矣若無住禪師者學有指歸理探玄奧摳衣入室親承一國之師偃鼓搴旗足任萬夫之敵茲焉出世所賴匡宗江漢始於濫觴相期遠到丘陵虧乎覆簣勿棄前功珍重此行屬厭所望</p>
</div>
<div class='div-other'><a id='mulu77' />
<p class='h3'>逸休畊住越之天華寺疏<span class='note-inline'>(有序)</span></p><p style="margin-left:1em">切謂古有道之士從而師之厥後命于官而道<span class='corr'>己</span>際矣猶幸有官君子賢明若范文正趙清獻之於古公辨才者則吾宗是賴比數十年來貨鬻勢奪而寺益虛耗夫以吾徒之蕃寺之廣不啻若巨府使一妄男子竊取之而入孰不蠒[糸*系]於我也泰定改元天子即位以銀青榮祿大夫江淛行省左承相領行宣政院事建明公選之道令下之日吾徒以手加頟以祝以頌行之期月宿贓老饕莫敢肆志不謂邇者稼蟊醯蚋自為戕蠹諸山以好惡樹黨於外小胥抱文案責賂遲速惟命喜則旬日立上否則淹匿踰歲時至疏駁數四不<span class='corr'>已</span>杭之諸山俛首坐其下以避嫌又懼聽者不之察故畏慎惟謹噤不發一語然於宗教何如哉歲丁卯越諸山以天華禪寺久缺其主舉三名呈上五月廿五日使院官公會鬮拈而蘓之承天首座休畊逸公適中其選或謂天華一蕞爾寺休畊三十年禪林光輩若不相稱者宜勿徃或謂公選大行賢德退伏今幸進一善以掩群妄可無負相君而庶以解諸山之誚休畊宜無辭於是作疏列或者之辯以勸之云</p>
<p>素公耆年兜率稱諸孫而下拜小南新進照覺領萬指以出迎雖出處各有其時而激揚所以弘道某禪關宿將籌室先登諸方掉臂而過餘子望厓而却凌霄當時滿二千龍象爰整其綱雙峩用處有十萬甲兵我受其柄四海願聞雪曲十年歸隱雲門誰謂此行式符公論相君護教不啻佛法金湯老子休畊當念祖翁田地故此移久以聘少陳排闥之言塊視三山桮觀五湖豈蹄涔之可戀天雨四華地搖六震尉法筵之具瞻</p>
</div></div>
<div class='div-other'><a id='mulu78' />
<p class='h2'>疏</p>
<div class='div-other'><a id='mulu79' />
<p class='h3'>西竺僧荊門建寺化佛殿疏</p><p>荊門當楚蜀之交山川形勝佛舍合華竺之制天日照臨開壽域於八荒儼靈山之一會八十頃布金地式尉初心一莖草現瓊樓當逢敵手應身現宰官長者佛法付國王大臣信機感之冥通乃綱宗之有託望東土大乘根器遠涉流沙而來慕沃州古德風規不負買山而隱在在檀波羅密人人優鉢曇華何必萬間羙哉輪羙哉奐敢希一諾式如玉式如金</p>
</div>
<div class='div-other'><a id='mulu80' />
<p class='h3'>帝師殿化供具疏</p><p>元朝開國輿圖倍廣於漢唐九譯同文儀禮未脩於周孔䔍生輔治之大聖實為開教之法王大荒以西翻經自具多羅葉皇天之下瑞世如優曇鉢華几百官宣勑誥命之文與萬邦軍旅期會之事隂翊王度密[(天*天)/貝]化基功在生民則共祀之傳及後世㘝敢違者吐辭為經舉足為法位居千佛之中<span class='corr'>博</span>厚配地高明配天尊極一人之上</p>
<p style="margin-left:18em">眷茲</p>
<p>南服之雄藩特按竺乾之遺制不豐不儉當如像設莊嚴載經載營盡是福田利益樂相告以善道期仰荅於　聖明</p>
</div>
<div class='div-other'><a id='mulu81' />
<p class='h3'>淨慈寺化經鐘二樓疏</p><p>龍宮秘典如金匱石室之藏鳧氏造鐘儗清廟咸池之奏脩其禮必存其器增其制必廣其居清風五百間羙㢤輪羙㢤奐插架三萬軸式如玉式如金不從拾級而陞誰語斲輪之妙側耳風鈴之好語身到崇霄舉頭雲路之孤騫眼高四海必伐大木呼邪許安得此兄如孔方不日經營何時突兀攀天關守九虎凜凜于中乘雲車駕六龍穆穆在上</p>
</div>
<div class='div-other'><a id='mulu82' />
<p class='h3'>淨慈寺化五色裝千佛閣疏</p><p>毘盧法界非五色之裝嚴千佛同居有襍華之富貴稱此翬飛樓閣加之黼黻文章刻桷[舟-(白-日)]楹顛倒天吳紫鳳雕甍繡闥從驅赤豹文貍非為口角雌黃要辨眼頭緇素稇載歸垂橐徃寧論後報先施將綠遶送青來少助淡粧濃<span class='corr'>沫</span></p>
</div>
<div class='div-other'><a id='mulu83' />
<p class='h3'>化夏供疏</p><p>五漿先饋共瞻道德之光一飯不忘克盡報施之義矧為眾一如為<span class='corr'>己</span>與食志曷若食功選佛得甲科何止三千禮樂心地收汙血有如十萬甲兵每食四簋不素餐兮錫我百朋永為好也</p>
</div>
<div class='div-other'><a id='mulu84' />
<p class='h3'>台州護聖寺僧<span class='corr'>刺</span>血盡法華經化藏經疏</p><p>圖報佛恩欲捐軀而示勇誓求法寶故瀝血以告誠助發精進大心孰謂毀傷遺體增赤城[舟-(白-日)]丘之重取龍宮海藏之珍痛下針錐當舍指而觀月功成汗血須得兔以忘[罩-卓+帝]信知福滿河沙不如書寫半偈楮生毛穎願同歃血之盟海若山靈自有獻琛而至紫旃擅紅菡萏膏沐春光錦繡叚金錯刀莊嚴法施</p>
</div>
<div class='div-other'><a id='mulu85' />
<p class='h3'>高麗惠因寺化脩造疏</p><p>玉岑拔地移來海上三韓金粟應身重現毘耶方丈眷此先世之遺澤願彰大覺之宏規非惟補弊支傾庶曰繼志述事山河扶繡戶將獻巧於雲梯日月轉朱䦨爰建標於水臬猶資眾力以相成功皆海[(留-田)-刀+ㄗ]之發光若帝珠之分照檀越踏<span class='corr'>毘</span>盧頂上頓超三賢十聖之階善財入樓閣門中即是千佛一人之數恢廓化境涵濡恩波</p>
</div>
<div class='div-other'><a id='mulu86' />
<p class='h3'>長橋寺化脩造疏</p><p style="margin-left:1em">開山祖焚目祈雨感觀音授以目復明朝廷為建寺</p>
<p>昔聞大旱金石流而土山焦爰感精誠天雲垂而海水立盡謂暴尫之何益獨徵眢目之重明有功生民在祀典猶脩其禮大德我祖而後人不葺其居[(厂@((既-旡)-日+口))*頁]予心之何知視其䫙而有泚塔鈴自語况多舶趠之風土偶相憐益甚瓢傾之雨尚想羙哉輪奐豈曰嗟乎權輿長橋臥波依舊虹蜺夭矯高岸為谷向來雨露淋漓敢圖逭責或庶幾[馬-(烈-列)+与]當見勇為而興起者使黃金同土價願希一語之仁得白壁照夜光不待立談之頃百堵皆作萬福攸同</p>
</div>
<div class='div-other'><a id='mulu87' />
<p class='h3'>徑山圓鑑菴化田疏</p><p style="margin-left:1em">佛鑑禪師虛谷和尚出世表之大仰重興其寺後公舉遷杭之徑山於是吳越閩蜀高麗雲南之學者如水赴壑藂林全盛至治二年四月十二日集眾詞色毅然書偈訣別而終前後住山四十年所得施利悉歸常住脩造餘以散於人故沒之日囊無宿儲幾不能葬其徒奉全身塔于寺之西峯昌蒲田築室曰圓鑑菴猶未完備而朝夕香鐙之奉與歲時節臘忌日供設之儀無所取具非藂林所以待有道尊宿也而師之交游與參學滿四方聞之能不衋然于懷其徒某願持疏以告將買田以給香鐙節臘忌日之用而乞銘於大手筆立石圖久併刻所施者之名與所助若<span class='corr'>干</span>於[石*旱]隂好義之士必有以成之</p>
<p>傳鐙白日堂堂一國之師埋玉黃泉惴惴百夫之特况竁壘之未備而祠設之弗嚴雖非古非今了三際於彈指然一生一死見百年之交情東南學者倀倀失依吳楚故人皇皇涕慕昔佛日為圓悟作忌在於宗門則當然其大仰為偽山設齋揆之典禮而不謬以二處皆師之過化視斯舉而人必樂從玄度再來昔日浮圖今如故蘓公三過當時朝士已無多庶遇揮金之豪切比掛劒之義</p>
</div>
<div class='div-other'><a id='mulu88' />
<p class='h3'>常州崇勝寺化脩造疏</p><p style="margin-left:1em">隨司徒陳世威臨終囑其夫人舍所居為杜業寺後改弘業宋改為崇勝寺居毘陵城中首最弘麗至元丙子焚蕩俱盡更四十餘年僅作法堂三門而眾屋未備茲欲重建大佛寶殿僧堂庫院兩廊復還舊觀所集殊利上祝聖壽為民祈福而力不逮持䟽徧于富貴長者大心檁那伏望樂施所獲福報不可思議</p>
<p>司徒故居尚想凜然生氣杜業古寺誰憐蕝爾荒墟雖國初焚蕩之餘更聖化涵濡之久山川有待龍虎重歸城郭是兮人民非誰能吊古大廈成而燕爵賀吾欲圖新爰開選佛之場乃闢毘耶之室八十頃布金地處處皆給孤獨園一莖草現瓊樓人人具檀波羅蜜仰歌至化同享太平</p>
</div>
<div class='div-other'><a id='mulu89' />
<p class='h3'>鍾山脩造化疏</p><p>鑿昆明掃刼灰胡僧可問駕牛車出火宅諸子何知[(厂@((既-旡)-日+口))*頁]建立與盪除亦善巧之方便惟茲[皮-(〡/又)+(王/巳)]㷔堅我願輪山人去兮猿驚嗟千衲之雲散大廈成而燕賀儼萬礎之星羅插莖草建精藍盡大地皆檀越鏡容大士照臨寂定之中白水真人願備使令于下萬緣成就眾口吹噓</p>
</div>
<div class='div-other'><a id='mulu90' />
<p class='h3'>廬山東林寺化疏</p><p style="margin-left:1em">本寺乃東晉遠公法師同十八高賢種蓮結社之地宋元豐間陞亍禪寺以照覺總公居之蘇東坡張天覺甞問道其中若樓殿之偉雄安眾之多為江西第一藂林延祐七年九月罹回祿之變今欲重建造大佛寶殿法堂寢堂方丈僧堂厨庫旃檀林淨土院山門兩廊眾屋莊嚴佛像鑄造法器鐘罄供具種種佛事所集鴻因上祝聖壽萬安次為庶民祈福而所費不貲非大心檀越乘大願輪而來者未易成就持疏于王公貴人長者居士蓮社高德或一力成就或隨喜發心功德平等福報不可思議者</p>
<p>昔匡俗先生之隱廬山高哉自樓煩大士而來吾道東矣衣巖谷為錦繡飾土木為金珠宜神物之有歸豈畢方之能崇過盛必毀天宮六下而下取將舍舊圖新祝融回祿之相吾子看神運鬼輸而至有天造地設之奇沼面回波復見蓮華之漏空中擲筆猶傳貝葉之書雲錦九疊屏風樓閣四時華兩風旛動處插竿竹建精藍海[(留-田)-刀+ㄗ]發光盡大地皆檀越皇極五福天子萬年</p>
</div>
<div class='div-other'><a id='mulu91' />
<p class='h3'>中天竺寺脩造化疏</p><p style="margin-left:1em">東晉時中[(留-田)-刀+ㄗ]土寶掌禪師東游震<span class='corr'>旦</span>[戶@友]止于此住世一千七十二年至唐咸亨中示寂由晉及唐所至名山隨時建立道場在在可考事見僧寶傳而本寺為十方禪林古德安眾行道齒諸大剎朝省行香祈禱必造焉適罹奇運於泰定四年八月十八日回祿蕩為焦土然興復之役不容緩首建大殿法堂羅漢閣庫厨等屋次及三門華嚴閣經鐘樓諸天閣摩利支天殿僧堂眾寮方丈廊廡圖復舊觀上祝聖壽萬安為民祈福而力不迨謹持䟽徧叩王臣宰官長者居士同道知識伏望樂施成此大緣所獲勝報豈易量㢤</p>
<p>三天竺季孟之間賸有前朝遺躅千歲巖丙丁之變直疑古佛流光[(厂@((既-旡)-日+口))*頁]消長之可量抑乘除之有數三車廣運誰云諸子失依刼燒蔓延幸是四禪不動要恢復名山舊觀盍旁搜大澤長材豈今時乏柳子厚文章為作梓人之傳盖大地是王老師檀越宜崇祇樹之園天道好還人心不遠聯珠疊璧緬懷飛鳥驚蛇禪板蒲團復見羅龍打鳳宏開壽域丕贊皇圖</p>
</div>
<div class='div-other'><a id='mulu92' />
<p class='h3'>虎跑寺素祖師像化疏</p><p>童子泉頭昔有能馴之虎丈人屋上皆為可愛之烏猶能氣壓諸方尚想神交千載說得一丈行得一尺眷明訓之可忘禮義三百威儀三千仰宏規之不墜有望塵而拜者合搆堂而祠焉南雪峯北趙州孰非吾友死諸葛生仲達想見其人百世高風千金遺像爰求好義之士相厥成功庶幾吾祖之靈報以多福</p>
</div>
<div class='div-other'><a id='mulu93' />
<p class='h3'>蜀僧琦老化藏經歸蜀疏</p><p>立言垂教揭果日麗中天契理會眾决百川朝巨海在彼聖凢之同得孰云華梵之靡通擁白馬度流沙以一身任九鼎之重登黃牛望三峽表吾心為百鍊之剛照然大法以啟後人懷哉遺愛敢忘吾土步障春迷華雨命馮夷擊皷而趨滄江夜燭長虹使真宰訢天而泣為法檀度作世楷模得一言折乎要衝則萬卷束之高閣山為礪河為帶立千年不賞成功車同軌書同文通萬里何煩重譯金輪統御寶藏出興</p>
</div></div>
<div class='div-other'><a id='mulu94' />
<p class='h2'>奉　勑重脩百丈清規疏語</p>
<div class='div-other'><a id='mulu95' />
<p class='h3'>聖節啟散二疏</p><p>覆燾無私乾坤孰測其高厚照臨有赫日月莫喻其光華知贊仰之徒勞欲補報而無極惟託鈞陶之內義重四恩故竭忠愛之心虔恭三祝斗樞電繞龍象筵開帝網百億山河咸歸　聖量華藏三千世界益衍丕圖少盡涓埃匪懈朝夕欽願夔龍登用景星耀而泰階平麟鳳呈祥聖人作而萬物睹</p>
<p>優鉢羅華瑞世同佛降生閻浮提樹連隂與天齊壽故毓夙成之睿質克承丕顯之聖謨大哉元至哉元體元居正會其極歸其極建極立中爰以吾道之大同有裨聖時之至治山林鐘鼓樂化日之舒長草木昆虫被膏澤之滲漉祥開震夙頌祝華封欽願垂拱無為天地位而萬物育鈞陶有象隂陽理而四時平壽考萬年本支百世</p>
</div>
<div class='div-other'><a id='mulu96' />
<p class='h3'>祈晴</p><p>淫雨為戾物用不成百川橫流民無寧處盖眾生共業所感惟上天覆燾無私伏願掃頑雲於四野隂沴潛消麗果日於中天容光必照俾五行各順其序而萬彙悉遂其生</p>
</div>
<div class='div-other'><a id='mulu97' />
<p class='h3'>祈雨</p><p>亢陽為炎百物就槁匪上天之降罸由下民之多愆惟諸佛開慈悲之門而神呪有祈禳之應伏願極生靈於塗炭厥維艱哉起雲龍於山川俾霶[雨/沱]矣庶茲多稼乃亦有秋</p>
</div>
<div class='div-other'><a id='mulu98' />
<p class='h3'>祈雪</p><p>時冬恒溫恐生物之疵癘維天降雪淨下土之祲氣庸致辨香之誠願集六華之瑞伏願同雲千里潤澤八荒六府三事用脩草木咸若二氣五行順序神人以和</p>
</div>
<div class='div-other'><a id='mulu99' />
<p class='h3'>遣蝗</p><p>飛蝗[卄/敞]天惟㐫荒之可慮遺孽入地恐滋蔓之難圖匪假神功之驅除雖極人力而冈措伏願滌之風雨掃種類以無遺投之江河随業感而自化民安其業物遂其生</p>
</div>
<div class='div-other'><a id='mulu100' />
<p class='h3'>日食</p><p>此日而食占五紀之或乖畏天之威虞六沴之將作故徇民情而救護盍依佛力以禱禳伏願五色開而黃道明照臨下土群隂消而陽德盛昭回天下</p>
</div>
<div class='div-other'><a id='mulu101' />
<p class='h3'>月食</p><p>月輝隂精而主夜所賴照臨天示咎徵亍下民於焉薄食既戒既懼以禱以禳伏願妖蟇滅跡清光現大地山河[(厂@((既-旡)-日+口))*頁]免長生萬象納廣寒宮殿</p>
</div>
<div class='div-other'><a id='mulu102' />
<p class='h3'>佛降誕疏</p><p>大海湛然獨聽潮音之震蕩太虛廓爾惟瞻景緯之橫陳由本大而跡彰抑時至而機應俾群靈咸成正覺從五濁示現降生脫珍服著垢衣委身以徇舍化城各寶所携手同歸初度重臨大恩莫報伏願扇真風於未世揭慧日於中天無佛無魔法法宣揚玉偈非垢非淨塵塵灌沐<span class='corr'>金</span>軀</p>
</div>
<div class='div-other'><a id='mulu103' />
<p class='h3'>佛成道疏</p><p>無量刼來成佛豈假進脩眾生日用不知示以先覺覺自覺它而成覺道世出世間而稱世尊闡一代之化儀遵先佛之遺軌坐菩提樹魔宮隱而無光現優鉢華法輪熾然常轉故始喻初日之先照而未示拈華之正傳圓極真常則空有俱亡聖凢夢幻埏埴萬化則今古一瞬天地豪芒[(厂@((既-旡)-日+口))*頁]未裔之何知誦遺言而有惕伏願色空明暗咸宣微妙法音蠢動含靈共證智慧德相</p>
</div>
<div class='div-other'><a id='mulu104' />
<p class='h3'>佛涅盤䟽</p><p>各赴群機法華之囑累受記力制後學遺教之扶律談常矧拈華得旨付法正傳而落葉歸根畢吾能事囿於化者終於盡順世無常寓諸幻而返諸真是名寂滅然神珠恒照於濁垢而寶月不避於汙泥大定無方常住恒河沙刼圓機溥應示現千百億身[(厂@((既-旡)-日+口))*頁]世相之難忘臨諱日而增[莫/水]伏願闢末流之邪見回季運之澆漓定慧兼脩長如正法住世天魔率化皆為外護宗綱</p>
</div>
<div class='div-other'><a id='mulu105' />
<p class='h3'>帝師涅盤䟽</p><p>天啟有元䔍生輔治之大聖道尊無上實為宣文之法王密賛化基隂翊王度吐辭為經舉足為法位居千佛之中博厚配地高明配天尊極一人之上維茲聖忌益仰恩光伏願重駕願輪贊四海同文之治化眷言像季振千古正法之宗綱</p>
</div>
<div class='div-other'><a id='mulu106' />
<p class='h3'>達磨忌疏</p><p>大哉正傳紹覺皇之宗裔廓然無聖破義學之膏肓百川到海<span class='corr'>迥</span>絕異流果日麗天罄無側影指人心而成佛成佛同心契妙道以忘言忘言見道有大功於世教宜廣振於宗風現濁世優曇華實為鼻祖取神州大乘器盡入彀中適逢<span class='corr'>瘞</span>履之辰爰効采蘩之薦伏願信衣表佛祖之重力任千均一華開天地之春芳聯萬世</p>
</div>
<div class='div-other'><a id='mulu107' />
<p class='h3'>百丈忌疏</p><p>一言為天下法中矩中規萬世知師道尊有綱有紀以藂林禮樂之盛見法筵龍象之多華梵同文富儗石渠天祿經律相濟嚴如金科玉條有布武堂上之儀非綿蕞野外之禮即此用離此用語脫重玄出於機入於機理窮眾妙宜配禪祖以陪祀盍遵諱日而營齋伏願帝釋精進勝幢制諸魔外濟北隂凉大樹䕃滿閻浮</p>
</div>
<div class='div-other'><a id='mulu108' />
<p class='h3'>楞嚴會唘散二䟽</p><p>金由淬礪之精其鋒莫挫鏡假鍊磨之營則照不昬故先聖顯抑揚之機為眾生破微細之惑摩登慶喜妙恊冥權世尊文殊特彰化䡄闡一代教觀則有觀有教示密因脩證而無證無脩明直見而息諸塵空華無蒂居正定以制群動止水不波[(厂@((既-旡)-日+口))*頁]未裔之何知誦遺言而自警伏願促恒河沙刦為一念無間長期會十方剎土以同居咸成正覺</p>
<p>眷此林園宛爾祇桓精舍現前海眾儼然一會靈山括大千於微塵融三際於當念屬休夏之自恣無犯無持捴萬象以交參孰凢孰聖人人妙覺剎剎毘盧示現千百億身超越五十七位以指喻指之非指指亦俱亡似空藏空而合空空寧可餉為憐幼穉特獎愚蒙遵遺教以受持賴安居之無障伏願奢摩寂靜具足諸塵勞門太用繁興等入首楞嚴定</p>
</div>
<div class='div-other'><a id='mulu109' />
<p class='h3'>景命日祝香</p>
<ul class="">
<li>二月
<ul class="">
<li>元氣淋漓沛然雨澤之及物陽剛大壯虩若震雷之在天欽願祇承上帝遵王制躬耕藉田動合天時命義仲寅賔出日五行攸序萬壽無疆</li>
</ul></li>

<li>四月
<ul class="">
<li>體備乾剛氣正純陽之月德含坤載時成生物之功欽願鸞輿啟行諭和叔而巡北陸舜琴在御阜民財而歌南風於穆萬年以介景福</li>
</ul></li>

<li>五月
<ul class="">
<li>瑞氣致祥天地位而雨暘時若薰風長養隂陽和而品物咸彰欽願大哉元至哉元體元居正會其極歸其極建極立中壽考萬年本支百世</li>
</ul></li>

<li>六月
<ul class="">
<li>乘運推移庚金伏而其氣應與時消長陽剛遁而其道享欽願雲漢昭回沛甘雨而蘇萬物天波浩蕩散清隂以䕃四方帝錫九疇民安壽域</li>
</ul></li>

<li>八月
<ul class="">
<li>灝氣凌空覩天上優曇現瑞秋期應侯接月中桂子吹香伏願露肅金莖萬寶慶西成之富風清玉帳六龍旋北狩之巡懋對芳辰以介景福</li>
</ul></li>

<li>十月
<ul class="">
<li>體備六隂稟朔方之正氣數盈十月慶萬寶之豐登欽願禋祀太室祖考格而神人和帝享南郊寒暑時而風雨節本支百世壽考萬年</li>
</ul></li>

<li>十一月
<ul class="">
<li>氣塞而通天行周而萬物始隂極而復斗建子而一陽生欽願黃鐘應律祀南郊飲福受釐玉燭調元居玄堂履長納慶</li>
</ul></li>

<li>十二月
<ul class="">
<li>天地感通陽剛盛進而交泰日月會次歲曆循環而更新欽願六龍在御沛九天雨露之恩八蜡告功集率土山川之慶本支百世壽考萬年</li>
</ul></li>
</ul></div>
<div class='div-other'><a id='mulu110' />
<p class='h3'>聖節祝香<span class='note-inline'>(四月十七日)</span></p><p>如優鉢曇華現瑞與佛同生似閻浮提樹垂隂與天齊壽望九重而祝頌先厥月以致齋欽願天數五地數五叶天地之太和春八千秋八千慶春秋之鼎盛</p>
</div></div>
<div class='div-other'><a id='mulu111' />
<p class='h2'>水陸齋疏</p>
<div class='div-other'><a id='mulu112' />
<p class='h3'>奏上文宗皇帝表</p><p>切以士貴知<span class='corr'>己</span>况蒙萬乘所知義重報恩不以世禮効報期道契于死生之表接神游于形化之初欽惟文宗聖明元孝皇帝陛下妙得佛心生知聖哲攘群兇而復神器功邁中興尊元老而開奎章道隆文治念潛邸基命大業作佛宮永祚鴻釐順世無常奄棄臣民於下土入佛正定閟嚴神御於中天重念臣僧大訢學愧澄安道慚嵩璉承恩赴闕受命開山莫攀弓劒之哀號徒睹美墻而涕慕遵梁武唘金山之會大教是承對覺皇宣玉偈之文遺言不墜感召必通　精爽至誠可格于幽冥陛下欽願淨智妙圓證覺道而超十地大機普應現分身以濟群生</p>
</div>
<div class='div-other'><a id='mulu113' />
<p class='h3'>供佛智師䟽</p><p>早承明訓妙萬化於鉗鎚密唘玄關投一機於針芥念漫堊之妙[堊*斤]痛遺音之絕絃法乳酬恩乏巴陵之三語泥龕舉手想東山之再來特脩冥福莊嚴少尉平生追悼伏願振玄風於不墜變業流芳續慧命於無窮千燈不夜</p>
</div>
<div class='div-other'><a id='mulu114' />
<p class='h3'>薦受業祖高峯雲和尚疏</p><p>垂髻就學恩隆伯父之親祝髮受經道繼師承之裔循頂踵以苟全活由卵翼而遂生成未二十而游方遠違于養冀萬一以知道不負所期後聞貧病闕湯藥之資因阻凶訟乏犬馬之報遽成永隔深病平生歎歲月之易更想音容而如在促無量刦以為一念不涉去來由有漏因而處六凢未明升墜然翳盡空華自滅如覺時夢境皆除不斷生死而證涅盤塵塵解脫橫截娑婆直登淨土法法圓成</p>
</div>
<div class='div-other'><a id='mulu115' />
<p class='h3'>薦參請師友疏</p><p>瞿曇宿因舍身而求半偈善財問法趼足以歷百城惟百千法門之甚深非一二師友之能盡故出四方而參訪多蒙諸老之激揚會百川而朝宗[泳-永+(瓜-、)]無彼此釀眾華以為蜜味絁中邊相須以成敢忘所自庸陳薄供用報所知伏願龍象筵中常宣第一義諦師子座上交參百萬人天處處現優曇華世世為善知識</p>
</div>
<div class='div-other'><a id='mulu116' />
<p class='h3'>薦徒第行宥知津等疏</p><p>吾忝汝師不克訓之以道汝任吾事而能効其所勞歷渴飢寒暑之三周疲徃返道途於萬里請朝命而蠲差稅寺賴以安築湖蕩而成膏腴眾食其惠以德積可占其器而年壯遽殞其軀念形氣之無常人皆有死由勞役而速斃汝實為冤驗今作而知來因宜先施而獲後報四祖傳法期栽松道者重來歸宗前身記白蓮莊上相別惟一靈真性不昧則眾生諸佛本同而死生有間於幽明其神識未知於升墜仗茲法力用薦清魂<span class='corr'>已</span>生人天增長福果未離業趣即出葢纏悟自性之弥陀了唯心之淨土</p>
</div>
<div class='div-other'><a id='mulu117' />
<p class='h3'>薦方外交疏</p><p>為法外護可追支許之遺風以道相忘尚憶鎦雷之結社俛仰<span class='corr'>已</span>成陳迹死生乃見交情念舊凋零感吾衰莫因齋追悼冥福是資伏願八德池中早育聖胎於上品三生石上毋忘携手之重來</p>
</div>
<div class='div-other'><a id='mulu118' />
<p class='h3'>薦先考陳公疏</p><p>骨肉生於緣合恩愛相資形氣化而親離哀慟何益惟劬勞之冈極念補報以無由甫及七齡受命從釋遠違千里訪道尋師道既冈知將何諭親以道恩無能報敢曰割愛忘恩抱哀痛於終天積罪釁于厚地白頭有母織蒲歸養之未能青山敝[病-丙+(皮-(〡/又)+(王/田/皿))]牽蘿欲補而無及昔梁武興懷於愛敬而目連唘教於盂蘭<span class='corr'>博</span>施宏慈併累刧它世而溥及大哀曠濟故四生六道以咸資用竭舟誠少酬素志伏願惟心自悟同弥陀登上品受生當體即真如那吒現本身說法</p>
</div>
<div class='div-other'><a id='mulu119' />
<p class='h3'>魂榜</p><p>一塵不立本無世界眾生諸法俱空寧有聖賢妙覺由豪釐之繫念隨業感以殊形如爝火不息而燎原譬濫觴積流而為海貪欲交蔽沉倫鬼趣之幽迷妄相生造成地獄之慘歷窮刧而積飢積渴以一日而萬死萬生不有大教之垂慈則使爾類皆淪棄新鬼大故鬼小空見於書七日戒三日齋唯存諸祭今說法以開汝真性復施食以濟汝飢虛一念知歸則洋銅為醍醐甘露稱心具足駕寶車乘樓閣香雲息爾塵勞入佛境界</p>
<p style="margin-left:3em">保壽尼寺檀越菩薩戒尼大友揔持施財命工刊行此版伏願人人肅清慧目个个開悟靈心恩有報資怨親融接延文<span class='corr'>己</span>亥春雲居比丘妙葩題</p>
</div></div></div>
<div class='div-other'><a id='mulu120' />
<div class='div-other'><a id='mulu121' />
<p class='h2'>蒲室集</p>
<ul class="">
<li>書問
<ul class="">
<li>與胡平章書<span class="note-inline">(二)</span></li>

<li>與虞伯生學士書<span class="note-inline">(三)</span></li>

<li>與易釋董阿平章書</li>

<li>與高納麟監司書</li>

<li>與高參政書<span class="note-inline">(三)</span></li>

<li>與常道夫御史書</li>

<li>與薩迪大夫書</li>

<li>與忽都海牙右丞書</li>

<li>與左吉平章書</li>

<li>與吳問間真人書</li>

<li>與王叔能參議書</li>

<li>與趙仲穆書</li>

<li>與盧縣尹書</li>

<li>與趙伯寧司使書</li>

<li>與張司使書</li>

<li>與那海彥深僉事書</li>

<li>與□九成□□書</li>

<li>與韓伯高治書書</li>

<li>荅張雪峯司農書</li>

<li>與蘇伯脩參議書</li>

<li>與孔用道都事書</li>

<li>與忽都察揔管書</li>

<li>與普顏帖穆爾監司書</li>

<li>與杜清碧待制書</li>

<li>荅廖天與書</li>

<li>荅族弟陳宗南道士書</li>

<li>與友人共十四書</li>

<li>與元叟和尚書<span class="note-inline">(三荅一)</span></li>

<li>與如一溪書</li>

<li>與妙國師書</li>

<li>與澄湛堂書</li>

<li>與恩斷江書</li>

<li>與明雪窓書</li>

<li>荅[石*(尸@工)]平石書</li>

<li>荅匡正宗書</li>

<li>荅愚如菴書</li>

<li>與宗可庭書</li>

<li>與寶雲盧老書</li>

<li>與果菴主書</li>

<li>與若季蘅書</li>

<li>與喆古智書</li>

<li>與受業師祖書</li>

<li>與印月江書</li>

<li>與有龍長老書</li>

<li>與福田僧書</li>

<li>與□□□書</li>

<li>荅真如舜長老書</li>

<li>荅慈化愈長老書</li>

<li>荅清泉海長老書</li>

<li>荅南山月長老書</li>
</ul></li>
</ul></div>
<p class='juan'>蒲室集</p>
<div class='div-other'>
<p class='h2'>書問</p>
<div class='div-other'><a id='mulu122' />
<p class='h3'>與胡平章書<span class='note-inline'>(二)</span></p><p>某姿性愚鈍分甘枯槁雖樂聞賢士大夫之風而未嘗有所趨謁不圖高明照察卑陋特蒙錄問去年金山接餘論者旬日竊觀德量汪然與物為春謙卑自持出於至誠惟恐一善之不聞以方今天下之大四方風俗之不同古今制度之㳂革人材黜陟之當不庶政之所疑百司之所咨而談笑處之裕如也又不有其功歸善於長古之良相無以過此尚記鈞旨謂素志慕道思退隱而未能此固高識又氣養冲澹非富貴榮名所可動心然吾聞之吾師所謂道者即吾性之虛靈不昧日用不失之謂也不與生而存不與死而亡窮天地亘萬世而不磨者也人均有之而為物欲所蔽焉爾於是先哲教人於十二時中無絲豪間斷有一念萬年之說動靜常照寤寐一如及用工純熟則外而居官莅民內而應酬事物飲食男女是非紛擾聲音笑貌皆吾性之妙用所謂使得十二時辰者也若唐之顏真卿宋之富范皆慕佛參禪而不廢大臣之事斯可為法而曰看經禮佛布施作福者特助道之跡耳而道不在是也又曰草衣木食深山窮谷者此幽人高尚之志爾亦非所謂道也不肖雖淪棄林下於世無所用而樂與斯民為聖天子得賢相賀復思公篤於道恐有退志又懼泥於其跡而遺其大者故欲有以奉記適征東傳學提舉平江朱澤民入都因得上狀澤民清苦讀書善畫亦樂誦公之德而願望風采者也相望數千里臨風縣縣</p>
<p>某林下一衲無用於世猶叨濫住山隨眾俯仰無補宗教前年陪鈞從赴金山勝會旬日獲接清論辱顧獨厚微察德宇深沉志識高朗真宰相器也嘗讀古書得賢相於千載之上尚將彷彿其人詠歌盛德况目覩而身臨之乎別來三閱歲以外沉有間不敢問候起居今春行省郎中回伏領藤茶之惠緘問謙損若施與敵<span class='corr'>己</span>者猶不敢當况微下乎受之驚悚不<span class='corr'>已</span>自顧枯槁無一覬望猶喜大人君子出佐聖主行仁政薄海內外涵濡化育而莫知其力斯民幸甚而吾西方聖人之教窮神致化至於愚夫悍卒聞而畏惡遷善其隂翊王度不為無益流之末俗其跡則不能無弊無以跡之弊而棄其道猶無以稂莠而棄嘉糓也異力為匡護因本心學士北上敢布彺斐</p>
</div>
<div class='div-other'><a id='mulu123' />
<p class='h3'>與虞伯生學士書</p><p>前冬京城得數造齋閣辱分供香積兼示法誨及歸又承緘寄先師塔銘其文之雄深蕳古自可凌轢柫柫州至發揚吾道鉗槌妙密雖楊次公張無盡亦當避鋒縮手矣使門弟子輩若增其光榮感德何可忘也新寺二碑各高三丈許大作想再奏聞莫審何日頒下寺中工作俱將畢諸牌頟大字見刊<span class='corr'>但</span>後殿素五方佛與天王殿摩哈剌殿東西過街樓未有書扁向岳住公回都魯列奏目必　命妙畫而胡久不發下也茲鄉親廖天與北上因得上狀天與家世傳者純䔍靜默與人交久愈不失其誠倘有以教之則受惠等也</p>
<p>懷仰之久數年欲專遣一書奉問以事牽不果徃來中雖數接教示恐回者不的故不能奉荅為媿去夏危太朴來此知為况益詳自聞間居意謂築室問田有登山臨水之樂而四方之人以文字干瀆疲於應荅不殊在都之時亦猶淨名居毘耶城隨所求者悉令滿足大乘菩薩度生為急非小根小器沉著空寂者可同日而語也某居此十年求退未能又以奉旨賜田蠲稅而省部未得明文恐後人居之不安而致廢㢮則責在開山者故遣徒留都三年只待文下則决於乞閒可操几杖而從公游矣聞有意入吳必取道金陵或不欲入城只鍾山崇因亦可盤桓數月先師塔銘向奉旨蒙大手發揮難令它人書之謹遣書記高德峯問候起居就求尊翰即圖鎸石庶為全美</p>
<p>去夏楊弘正御史令作書上瀆繼承教荅感媿無量舊臘又見荅弘正書尾畫陳江右海運則知室中佛天圍繞煆鍊大乘菩薩而憂民憂物之心未嘗少置上與諸佛同一圓證下與眾生同一悲濟所謂深入真俗不二法門也少白斷江恩公<span class='corr'>己</span>夘秋談笑之間脫然而逝闍維設利齒牙不壞囊無所蓄諸山故舊助其營塔徒孫觀宙奉遺命徒跣走江西乞銘於大手筆不謂至金陵而疾作因其友徑山淨書記徃謁床下之便以狀託其代請且索羽言為价紹倘蒙念此老嘗辱游從方外之雅以法為施則江湖衲子均一感德</p>
</div>
<div class='div-other'><a id='mulu124' />
<p class='h3'>與易釋董阿平章書</p><p>某三生緣幸忝侍一載蒙庇甚多至今不敢忘德新寺建造其位置開闢材木堅壯制度精巧皆出規畫上合聖心歡動宮掖而下之工匠夫役皆感寬惠德澤在人子孫蒙福况以上年江東飢荒賑濟存活何止數十萬人隂功天相豈淺淺哉比喜營膺聖眷由臺入省東南重鎮仁政所及益廣聲望益重惟異不忘靈山付囑為佛法外護欲一到杭參賀以造起方急不敢暫離舊住中竺寺奉旨令淨慈西堂如一溪住持此僧禪林中有道名德幸望庇護謹奉狀呈不備</p>
</div>
<div class='div-other'><a id='mulu125' />
<p class='h3'>與高納麟監司書</p><p>某自去夏金陵餞別恰一載中間每蒙流問之及而不能奉一書問安好者懼瀆清嚴耳常念在錢唐時多感庇護來此又出榆揚之賜每恐不稱有累高朋也喜徃來者誦善政不輟口而江右為不肖故里何其幸耶然飢荒之餘勸分贓恤大勞神思活人千萬子孫當世享其報幸異終惠以懷仰不忘聞舘驛中有公差書史回謹具狀附問他無所言惟恕察不宣</p>
</div>
<div class='div-other'><a id='mulu126' />
<p class='h3'>與高參政書<span class='note-inline'>(三)</span></p><p>別來將一載懷慕無<span class='corr'>已</span>二月嘗奉狀計徹鈞覽凡自北來者皆蒙傳命下及碌碌何敢當此六月廿日百丈東陽法弟及愚徒歸稱道仁德之惠令人感入骨髓復恃仁愛敢陳稟瀆寺中上年官撥錢所置常住出於鈞畫所成其差稅<span class='corr'>已</span>蒙行省欽依下路申及咨稟明降望矜念係　國朝特創又官錢所置明該與別寺不同難比續置何金宋舊寺獲免而　國朝官寺不免特未有發明之爾如蒙庇護回咨欽免為常住久遠之利以尉先皇願心而受終惠仰叩佛天以祈以報堇遣愚徒再徃于冒鈞嚴不勝戰悚秋漸涼為國自愛不備</p>
<p>備員官寺十年拙於應酬加之多疾日思求退以差稅未免故移文上下遣徒徃復而微蹤繫留者以此也七月初愚徒回及覩省部文下特與欽免差稅出於鈞造成就歡喜感戴非言可喻便欲辭去以償素志又念先皇聖忌將臨必展敬致祭以盡羹墻之思八月十二日蒲散藏經後即退居欽依元奉聖旨事意以五山為頭禪院杭州徑山寺元叟長老舉以自代移文集慶路申覆行宣政院隆祥使司今因蔣山僧入都公幹乞賜庇護均感恩造前帖木兒不華御史去嘗具狀上問所謂寺之常住與微蹤之退成始而成終皆相公之賜圖報之德泛齒無及</p>
<p>自揆匪材誤蒙舉擢備員官寺于茲十年常懼曠失貽玷明鑑年來復苦襄疾故於去秋辭閒遣徒奉狀于瀆鈞嚴借重鼎吕頤旨所司俯垂允聽近接隆祥使司咨文敬奉懿旨不許辭退令永遠住持感戴聖恩銘心刻骨然力薄任重恐致覆敗悔無及矣朝夕懼惕非敢虛誑十年之中所得茶湯錢布施銀錠添置田數十頃悉歸常住前歲又撥解庫使自營息以充眾僧齋粮本息分文無虧而妬害者眾議謗橫生盖巖宂野衲素居貧賤金銀財寶佛戒勿近况董朝廷庫藏官物宜禍之至如矢中的敢望鈞念與使司諸官言之乞照壽安山例以庫本置田可為常住求遠其本息又免移貸失陷而僧獲苟安少逃禍責尚徼終惠式保善後</p>
</div>
<div class='div-other'><a id='mulu127' />
<p class='h3'>與常道夫御史書</p><p>奉別二載緬想深造道妙神用超然直與楊大年張天覺杭衡於數百載之上良用歎<span class='corr'>羨</span>自視碌碌名居物外而羈縻官寺與俗酬酢未能擺脫只增慙汗令嗣來辱書兼以唐碑墨本之惠劇感厚意且審錦還故鄉有過家上塚之榮所謂隨順世緣無諸障礙非過量人孰能知此相望益遠臨風悵然有便[母-(、/、)+〡]惜寄音尉方外之思春暄惟盡珍重理不具</p>
</div>
<div class='div-other'><a id='mulu128' />
<p class='h3'>與薩迪大夫書</p><p>去冬臺即去甞上狀問候起居塵瀆鈞聽後愚徒回言感德惠如海之量容納百川如地之厚負載萬類朝廷倚之而鎮安百僚賴之而敬肅民樂其業物遂其生又能以佛為心廣布仁慈躋八荒於仁壽之域導斯民以無為之化宣揚正法護持教門而茲山尤蒙軫念固是推忠　　先朝不忘顧命然吾徒食息於此豈勝感懼惟勵精千道以禱以頌用人多福復遣愚徒為常住立千年久遠之計幸垂矜察以俟終惠</p>
</div>
<div class='div-other'><a id='mulu129' />
<p class='h3'>與忽都海牙右丞書</p><p>去夏秋臺即赴都屢甞上狀計徹鈞覽舊冬喜聞出按江淛而賤軀以疾辭間公文申上不蒙允聽令為常住立定規式却許辭退然官寺新創官錢買田官司收米作數考較而令僧人當差為苦殊甚茲者奉旨開除惟望相公推念三年盖寺之勞先皇在天之靈昭昭然有知而諸佛菩薩自能洞鑒無以浮義而退願輪盖釋迦成佛尚有多魔惟大力量人百撓不折而為茲山久遠之計幸始終成全之</p>
</div>
<div class='div-other'><a id='mulu130' />
<p class='h3'>與左吉平章書</p><p>壬申之冬承鈞從頒香及降金帛看閱藏經宗教有光山川增重別來五載以微顯有間不敢問候起居惟切懷仰茲恃為法外護敢以山門公務冒瀆鈞聽官寺新創上年所買田土俱係官錢其收租米報官作數難同其它寺院既有金宋常住之外續置田粮自<span class='corr'>己</span>管業納粮當差之比近因荅䍐都事開讀護持本路具稅粮數目公文申上望推　潛宮羹墻之思為常住千年之計而先皇在天之靈睿鑑昭然以不忘靈山付囑也謹具狀呈于冐清嚴不勝戰慄不備</p>
</div>
<div class='div-other'><a id='mulu131' />
<p class='h3'>與吳間間真人書</p><p>前冬入京獲奉清誨東㱕又辱餽贐感媿無已以迫工作未遑脩謝鎦捴管來承教示伏審以道輔時王侯趨風神觀超然動靜一如始信大力量人不以喧寂為拘而吾根器薄劣者少涉應[酉*(刀/(刀*刀))]便見窘敗正欲奉安問適鄉親廖天與教授偕羅浮山道士赴都且言願拜堂下因勤上狀彼得一瞻道德之光即平地登瀛州也春且盡惟善保愛不悉</p>
</div>
<div class='div-other'><a id='mulu132' />
<p class='h3'>與王叔能參議書</p><p>去夏聯日獲陪山行甚樂惜使斾早發追送東門不及累日怏怏也舊臘有府吏來辱寄頂山栗非惟風味不可忘而又有古人托物示訓之意是教我以虔恭畏栗無時而不戒懼也懷哉德人如金如王近覩選目有天官之除丘以敬來言留維揚三月末方可行令嗣郎中必得信知安好非久有娛侍之期比喜也春暄惟為國自愛</p>
</div>
<div class='div-other'><a id='mulu133' />
<p class='h3'>與趙仲[禾*(白/(厂@久))]書</p><p>去年三月晦日承約過我及晚不至次日特出城相看會善之先生言足下以早絁江遂不得追餞為恨然喜徃來者誦善政日接于耳及石室千江來益得詳舉其事盖材智明敏守以廉慎一試初步便自設施如此况尊翁之交徧天下上之卿相下之閭巷識與不識莫不相慶謂趙氏有子為不<span class='corr'>已</span>矣它日尚可量哉常記善之赴待制時尊翁囑之云儒與吏南與北分兩塗而我輩占其位者非大有才德之羙而持以小心畏慎不可也此語深有警䇿請重為足下誦之母以喋喋為怒也辱惠書併大字感不可當又見續先相所書維摩詰經真出一手諸公深識筆法者不能辨且聞畫益造神妙名當益重使為政之暇留心書史功名不足為也恃愛敢奉愚直若此幸恕察</p>
</div>
<div class='div-other'><a id='mulu134' />
<p class='h3'>與盧縣尹書</p><p>奉別數載而江寧之民懷思遺愛愈久而不忘也近知榮任南昌私竊喜幸吾鄉父老涵孺德化可以安於田野矣吾族世為儒數十年貧癈殆盡弟姪輩猶有稍知讀書力農為業幸皆愚朴無事煩官府舍弟季安來誦仁政之羙又云不敢望拜馬首<span class='corr'>但</span>獲與舍人一識蒙以愛人及烏知感不<span class='corr'>已</span>因其回堇奉狀上問夏熱惟珍重不備</p>
</div>
<div class='div-other'><a id='mulu135' />
<p class='h3'>與趙伯寧司使書</p><p>去春甞奉狀計無不達厥後雖有臺即去而不以告故缺於修問然非敢踈慢想惟高度待山野不以世禮可相忘於形跡之外也比審擢典先皇祠祀祗虔禋禮視古秩宗益親而重山中以潛宮改創出自鈞晝成就刻之穹碑垂于永久獨以差稅累奉旨蠲除而未得省部明文如乙亥冬僧徒當差枷鏁累月盡以租入不償其費為苦不可言茲蒙鈞慈特為唘奏幸望矝念早得文下所謂成始而成終者也自今而後吾徒之食息于此者一飯必祝想見先皇在天之靈喜動玉色而靈山佛記願力無窮其降福公身亦無量也某居此十年奔馳勞悴如以多疾日思求去<span class='corr'>但</span>以忝為開山住持若不能乘此機會蠲其差稅則後人决不能安處而致癈弛而罪在不肖今若辨此一事感盛德非言可喻</p>
</div>
<div class='div-other'><a id='mulu136' />
<p class='h3'>與張司使書</p><p>某備員官寺而從者典秩禋禮蒙受庇護多矣雖未奉瞻識然不勝感刻今春甞卛僧徒各賦拙句少紓懷慕七月愚徒㱕言道德意愈不敢忘差稅獲欽免出自[(天*天)/貝]成復喜擢任郊賦計惟以仁惠之心寓諸寬平明允之政則天下蒙其澤矣寺中計撥開除尤乞終惠謹附狀伸謝上瀆清嚴惟垂矝察不備</p>
</div>
<div class='div-other'><a id='mulu137' />
<p class='h3'>與那海彥深僉事書</p><p>去夏使舟扶護先大夫靈輿道過龍灣雖獲尉吊而儼然縗經中莫展所懷繼聞畢舉襄奉起復臨政秋間又喪令子送骨長于聞者莫不嗟悼以盛德所鍾既孝且慈而罹此酷奈何奈何然宿因定業佛不能逃天數乘除世所誦論惟達觀明理委順大化如范文正早失純佑純粹終得純仁以世其家父子之緣自有先定公以貴胄而積善餘慶居官莅事明而能恕寬平仁厚造物者豈終懵懵哉辱書道其憂欝敢布此以相尉解微蹤匏繫永去未能臨風不勝懷戀不悉</p>
</div>
<div class='div-other'><a id='mulu138' />
<p class='h3'>與　九成　　書</p><p>去載甞一再上狀計達鈞覽臺即南來傳道德意感佩無<span class='corr'>已</span>又竊聆輿論謂元勛世家而謙退恬雅不異寒素才敏過人盖得向上一著操其大本故於臨官政應事物無非此心妙用也未下良晤惟切馳仰人便附問不悉</p>
</div>
<div class='div-other'><a id='mulu139' />
<p class='h3'>與韓伯高治書書</p><p>自揆踈拙又寄迹方外不敢通名於大人君子之側惟思待盡巖穴甘於淪棄以固守吾道是吾志也而縻身官寺乞退未能一事應[酉*(刀/(刀*刀))]便有齟齬其俯仰徃復又不得不爾伏念初自錢唐過此出於齒錄之餘前年使車南來叨陪累月別來愈增懷慕雖聞橫榻中臺以顯微有間無由上狀然寺為　潛邸改創密邇憲臺而不無望庇護也因愚徒留都囑其候見從者萬一承受約束致區區之誠幸甚</p>
</div>
<div class='div-other'><a id='mulu140' />
<p class='h3'>荅張雪峯司農書</p><p>數載乏端便不克奉呈問候鈞安惟劇懷仰去夏光復御史至奉接教帖及惠妙香慚懼無量舊冬愚徒回復領教示珍果之貺又與徒輩布施贐行厚惠盛德言感不盡及寺中諸事多蒙庇護盖由宿乘願輪現宰官身弘輔教法則吾徒惟有朝夕仰叩佛天用析福履少盡懷報之誠茲因光復回堇具狀上復</p>
</div>
<div class='div-other'><a id='mulu141' />
<p class='h3'>與蘓伯脩參議書</p><p>徃年金陵進獲瞻識常恨不能欵密以展德慕然每於高文傑作中優柔饜飫若攄心膂而接衷曲雖深相知者不啻過也此愚而慕賢味而向明人之情爾豈謂大度不遺山林枯槁尚蒙齒及耶舊冬愚徒自都回傳道德意存問之至併山中文移所司者每蒙玉成懷感無<span class='corr'>已</span>因光復御史回敢附狀道謝而致區區之誠如此</p>
</div>
<div class='div-other'><a id='mulu142' />
<p class='h3'>與孔用道都事書</p><p>某寄迹方外以幼稍涉書史故於士君子雖不目接而心切懷慕又顯微有間或致形跡音問之踈以揆諸分爾徃年金陵獲一再從游倡和之富揮洒之妙至今於泉石猶有德也別來缺於修敬去冬令叔世績來審安好為尉近見華峯承旨云到都必會從者及危太朴想一時盛集非林下所可仰睇也附便上狀道不忘之誠</p>
</div>
<div class='div-other'><a id='mulu143' />
<p class='h3'>與忽都察捴管書</p><p>自泰定元年來得丞相領院事而相公為之叶[(天*天)/貝]一更舊弊教門幸甚前年秋相公遷調劇郡諸山群衲攀餞江滸依戀無<span class='corr'>已</span>繼聞過四明分按海商纖豪無取廉而不苛明而能恕嶋夷蠻蜑歌謠德化比審還治雖古良二千石黃霸趙廣漢無以過之東嘉之民何其幸哉而識者嘆息謂宜置之省臺方展大用而吾徒者盻盻願依庇護又恐其不可得故凢有自東來者必走問安好而樂誦善政二月江心僧奉院劄來請新住持無言宣老云必先候謁門下受約束最後入因得奉問無言才學該<span class='corr'>博</span>與不肖同游方外最交好者初聞江心積癈諸徒多矛盾欲絁謝又不敢故勉就之然私喜相公有遺愛於吾教况茲密邇治化可恃以無恐也昔趙清獻公知抗時迎辨才法師於天竺取豪悍僧久捷輩遂而遠之東坡蘓公載其事至今藂林以為羙談閣下能援例與無言為外護則江湖衲子同一感德安知它日無如蘓公之紀之也惟高明裁之</p>
</div>
<div class='div-other'><a id='mulu144' />
<p class='h3'>與普顏枯穆爾監司書</p><p>奉別劇久書疏缺然不勝懷戀自聞居制峴首忠孝兩全即日祥琴在御行赴趣召為國為民大展經濟而吾教倚為外護眾所屬望也舊冬常元中來伏領教示感尉無量且聞閒居窘乏尤見節摻碌碌留此九載疲於應[酉*(刀/(刀*刀))]求去未能幸賜箴誨為淑後計元中回取道喪漢謂必上謁因得上狀問候不備</p>
</div>
<div class='div-other'><a id='mulu145' />
<p class='h3'>與杜清碧待制書</p><p>不接音問復數載懷仰何極舊冬聞赴史舘榮召天下士論交慶辱忝里閭交舊其喜益倍近何局副來知以疾辭却回馹騎增斯文九鼎之重而古今同榮之且聞寓計籌山中以高道自牧擇二三同志相師友授受謝絕九流百氏毋使江湖之人附餘光走下塵貽毀譽致好惡以自溷則高風晚節何止照映百世也某縻身官寺求去未能詬謗日積如驅車千仞之坂力窮而不遑息勢使而然望有以教之因遣愚徒徃吳門輸粮就令到抗問候適散藏經客去報舟即開各以暮年何由會晤臨風不勝馳戀</p>
</div>
<div class='div-other'><a id='mulu146' />
<p class='h3'>荅廖天與書</p><p>某寄迹空門幼離鄉井漂泊江湖三十年於里中長者少有交接然數年來聞雅譽藉甚且受業悅弟獲奉周旋故雖不承顏而心<span class='corr'>已</span>信慕古人有終身不相識託交書疏而情猶久要者比悅弟至辱書敘鄉曲出處拳拳若不及至獎譽過情[莞-兀+丁]絡之惠使不肖無以辱先施自揆為山林棄物誤蒙　國恩寵以虛名朝夕慚懼非惟致彼譏誚恐貽禍累自苦思辭謝而未敢何當從亮座主遊以終素願乎以來書致賀似非相知故敢以真情具白松雪翁吊字四軸附恱弟同上奉復不堇未下瞻晤臨風懷戀時暑惟自愛不備</p>
</div>
<div class='div-other'><a id='mulu147' />
<p class='h3'>荅族弟陳宗南道士書</p><p>某六七歲時從季文兄入城就學十餘歲即祝髮從釋繼而游方入淛<span class='corr'>已</span>十七八年去鄉土地益遠歲益久凢親族多不識在兒時雖識亦不能記憶又所習與俗異故親者反䟽䟽者反親然時念之未甞不酸鼻出涕也吾族昔多儒自奇中叔祖後始有學佛者數人一餘年來聞賢弟與復心偕姪九萬為老氏學又聞不癈儒業能琴詩以自怡皆道門之秀亦見吾族有人不肖學佛三十年雖不深造其道而志所存者此爾不幸以幼稍讀書所至便以能文字見稱耻為汗辱甚不平之數年住一癈寺正錢唐闤闠中回祿之後田地悉為豪奪強勉興復日襍役作亦業報所使而人又以通時務見許皆非知我者一木鉢隨處就食一囊衣粗給寒暑不求華好嬴餘所憂者道未明與母老家貧欲效陳睦州織屨供養而未能負罪于天何時買地縛屋畢此志願夏初益心季與二先生來錢唐辱書詞意勤篤使人重增手足之慕以抗城應酬煩冗不能倍二公欵曲湖山間為愧爾所囑令師翠微堂記豈昧昧者所能當求名公發揮之欲懇善之學士書扁以寄暑毒且聞其臂痛未欲煩瀆之伺便令續[冗-几+(舄-臼+(〡*日))]去揮汙奉復不堇復心九萬暨族中尊長鄉里故人均為申問</p>
</div>
<div class='div-other'><a id='mulu148' />
<p class='h3'>與友人共十四書</p><p>某自戍申冬侍先師入錢唐其時鄉人黃松瀑李楚瞻杜清碧鄧蓀辟日相過從後閣下又以官來吳雖去土日遠猶得侍諸老話鄉曲為樂俛仰二十餘年歿者相半而存者又皆散處獨不肖孑然匏繫且誤身涉世荐嬰患難如幻時之參扣與夫平日所聞所受教於師友者盡皆喪失况有所謂行其道者乎去年因出隣峯公會道次逢一客以手教相授因念先師之執友二千里外猶不忘訓勵何敢望此故執書感歎者累日後客不再至又不知其所寓未幾山中復罹欝攸之變從事畚築竟不克奉荅罪何可言比者情緒愈惡只思營構稍完少可逭責便謀脫去歸鄉里見長者陪杖屨溪上為晴雪樓中旬月客平生之願也洞山南溟侍先師最早得依隣庇能不忘先師之舊好時與徃還或彼不諳世事而堡障之不肖受惠等也人便奉狀不謹臨風馳戀秋氣日清惟自愛不悉</p>
<p>某漂蕩湖海孤寄遠土數年得從者來杭雖各以事牽不能數會而心自相親若有依倚而託鄉誼之庇也去年八月政滿榮歸山中正值欝攸之變弗克走餞私竊怏怏別才半歲露處野宿僧行㒒猶不下數百相聚不散感相君憐護委人督役大殿法堂閣方丈庫厨眾寮僧房俱<span class='corr'>已</span>成<span class='corr'>辦</span>然躬事役作甘於勞苦以理自遣固是定數亦由業感所致視監官近日海溢人家田壤坍數十數里官民勞憊日夜惶怖洞觀大化三災彌綸孰非空幻而我[耳*少]然殘朽殞身何愛故常有無聊之嘆而動故人之思隆慶簡上人來問近况安好為尉杭人傳報使斾非久復授淛右喜不自勝又見內院羅同知說廬陵諸山以不依例闡拈者皆以汰去令選大方辨事有德者舉上亦吾法門幸事每懷吾祖達磨來中夏衣鉢才六傳而首得法者青原思公江西稱吉安大郡又諸禪多大剎而禪衲游錫不至者以無唱道之師故也閣下仁義足以服鄉里言足信於人又家世宗族崇佛而好施能諷其諸山使得明選四方有道者預薦剡以不負賢相君革弊作新之善政而振興藂林又令才德之士出於門牆名聞於人惠及於物而隂有福善之報也不肖非有所私善善惡惡素志如此因簡兄回恃愛于瀆可否久在去取俟新除有日迎候道左以尉[丘*頁]慕初夏向熱惟自愛不具奉別雖遠審為政大得民心為尉兼喜令兄新除為斯文增重嘗觀今之仕宦以能處嫌疑為全身計或事有所甚明而力有所可為猶畏譏謗而不言至或親友有急亦不一引手援者視此何如哉若此今之為能吏也獨令兄在鄉黨朋友中有以事告可不可必盡其誠使它日親臨其民豈有知而不為者乎歆<span class='corr'>羨</span>歆<span class='corr'>羨</span>又蒙以故所交友託於杭守且及不肖尤感念及近千江禪老自四明回言趙仲穆大可人意而千江久參天目中峯來徃與松雪翁特厚與人交無豪髮于託故諸公樂與之游獨以不一造門下為媿盖其善類相求如此非有為也雖其菴接隣縣有山託在化境而未嘗與人爭論且此公近併委菴而去其山得無撨牧出自善政不待囑也</p>
<p>春初敘別不克[佹-(夗-夕)+天]餞江滸為媿有自東州來者必夸誦善政明而不苛肅而能恕盖儒宗世家父子兄弟講論詳熟施於為政不負所學矣不肖雖方外野人幼稍讀書見古賢士嘗有不同時之嘆故在今人品雖不慕納交然竊聆一善則樂聞而飫誦之况辱知愛其喜尉又可勝言耶適友人依無住奉院劄徃住慶善寺正在治下無住藂林士也來別因得上問彼乍去生踈幸有以教之法眷郢楚雲挂錫覺慈寺掩關一室諸方聘而不起皆佳士也休暇時或可陪周旋於泉石間新瑞巖亦通濟之才必蒙匡護所恃斯文之契故敢上瀆</p>
<p>某幼出江外不獲從卿先生游故不知學又祝髮不通世禮今夏長者過武林辱顧荒寂私喜既里下必不見外而可奉教不謂闤闠中應[酉*(刀/(刀*刀))]多故又行軒皆公卿徃來非野衲可廁其間故竟不能陪杖屨於一朝夕也臨別江滸乃蒙留贈維摩像併行卷二冊時一展對如親入居士之室而詠歌大作若銀漢瀉天洗我塵穢啟我昬塞受賜多矣別來數月方以不知歸途何如昨日忽椶客至辱書尉甚且索鄙作大似逼吃人荅話徒令赤面怒頸而終不能發一詞也可為一笑時中近除省都事尚未徃賀來人先自以手卷與書投之必有回書又早上院中張卒持王溪相公書至頗訝不即給散勘合江洪諸僧多有來告請住持而謂勘合不至恐貽怒責多勸其回又頗異論以來使即言別故不及奉王溪書會時併道意</p>
<p>別來三載不勝馳系今夏辱令叔賜願又蒙許為塑佛不勝感激然不肖多與士大夫交嘗聞其言與僧徃來每懼其袖中有物便殺風景謂其持疏也故五年於此修造已十成七八忍貧自力未嘗妄造人門頗似倔強然吾教中則不然比丘為乞士內以折驕慢外以破人慳貪人之有三世明矣求於前報於今施於今報於後如持左<span class='corr'>券</span>以責償非欺也辱足下知我深愛我厚而故為誇誕非不可且不敢向令寂令定侍者來請所施恐定未便來故復令標侍者與俱幸從㬰之感佩均也</p>
<p>自春夏來兩辱教示兼領嘉貺使人愷懼不知所措每惟閣下以勛舊之後出理劇郡而公退杜門蕳默自居雖清要貴官猶不敢以書問瀆視聽煩徃復乃能略去勢位下交山林之士固是識度高遠盛德若此而不肖何足當之杭城人事浩繁蕭提舉不得時會然上任未久而諸公皆稱其能足張吾軍也可堂公以英敏之才負剛正之氣而公濟之以寬持之以重言同道合施於為政吾知珥筆之風化而為鄒魯之邦矣廬陵之民何其幸耶其兄司馬公且夕侍親西上又為諸公得佳友賀也承索松雪翁字近從其子得四幅亦莫知其真膺堇以奉上前寄墨竹亦然勤藏主聞留門下能促其再入淛為幸來時囑為化銅鑪缾歸西隱塔上化不得則令代買即[酉*(刀/(刀*刀))]其直也</p>
<p>別來<span class='corr'>已</span>深仰慕有自湖上來者又云足下非久來杭故且且望之久而不至益重縣縣也六月一日辱書及詩二首殊尉渴思<span class='corr'>但</span>中有老而貧之嘆頗令人怪訝盖士患不聞道而貧富貴賤何預哉古人有處貴富而為物所役迷於聲色深自厭棄有<span class='corr'>羨</span>於山林之士能樂乎天真全其道用故欲永為貧獨儉約而不可得者王荊公罷政判金陵惟一驢數僮未甞乘馬肩輿所居四無人家僅蔽風雨不設墻垣若逆<span class='corr'>旅</span>之舍後又舍宅為寺就城中稅小屋以居甚熱折松架棚處之裕如也雖其為政執拗而風度高遠甘枯淡如頭陀棄名利如脫髮其蘓黃諸公遷謫萬里九死一生飢寒跋涉而樂固自若千載可以想見其人也今足下貧未至於稅屋困不至於飢寒獨老而無子有無後之憂然物之不齊聖賢有不能惟安乎天分而<span class='corr'>已</span>若以吾佛所言世間相生滅成壞終歸於幻嘗考唐宋以來名賢世家於今子孫能守其業者幾何哉宜興昔有楊萊公者無子以田施建康保寧寺孫權乳母以宅為蘓之通玄寺唐詩人戴叔倫以宅為饒之薦福寺至今祠祭如初使當時有子孫能保其不覆絕如此乎今公年逾六十有愛女不必擇巨室<span class='corr'>但</span>得士人溫飽家許嫁之[└@(大/品)]具有無燕禮厚薄從其婿自為之不必效世俗爭校好看公便當高著眼把世間相一覷覷破服居士衣巾易所居為菴擇鄉里從游之僧有純重福氣可託以事者使主領之而奉吾祖宗之祭公從一僮徜徉蘓杭山水間與名宿激揚此道母事詩酒雖不能為龐蘊獨不愈於戴叔倫哉不肖數年來因住癈寺還俗無異處則與工役共作息出則應酬官府如田莊家當役相似近謀於城東縛一草屋為脫去計未知能遂否諸山又以淨慈虛席取不肖廁三名保上雖未能中而狂妄冐進亦無逃於誚責矣每自愧汗春間寄人徃洪作扇送諸公近附來令兄令弟子敬父子及伯曹叔姪共六柄去秋上謁承規誨諄諄迨今不忘別來審起居佳勝江淮飢殍數千里獨淛石稍熟又蒙勸分以及江左得非善政所致而福緣會合耶茲聞欽承上命監視書經政事之餘朝夕不懈昔文潞公為相而兼譯經潤文使故晚年益精佛理今閣下能資以照心為法外護豈非利益福田哉子壽相公徃杭因論盛德謹附狀修問</p>
<p>徃來雖數有便不能奉一書道謝意懼以踈野上瀆清嚴非蕳也比接手教極感軫念以備員灑掃三年于茲日給艱窘奏上頒賜聞之驚怖不知所從鷦鷯一技偃鼠滿腹猶知止足巖穴一衲敢叨　天寵<span class='corr'>但</span>開剏之初得以廣延四方來學勵精于道以報　聖恩愚志如此近聞淛西成圩上等之田多有出售買為常住久遠之利也又喜都司諸官同心公勤自揆愚鈍安居佚食何以報稱仰天蹐地若無所容尚徼餘庇時賜教䇿以尉瞻戀不備</p>
<p>去冬愚徒回辱書氁[糸*系]之惠今春廬陵府判至承寄佳章茲者又接教示足見高義不忘方外而林下野衲何以當此辱愛之厚愧不能如卓契順訪東坡故事以報所知幸時接安好以自尉解即辰溽暑緬惟神觀超然無適不安也更望公暇誦佛書入禪定以自娛遣天道好還趣裝㱕　朝光大相業區區至禱不備</p>
<p>某竊伏林下於當時名公自揆微顯有間不敢造請然讀其雄文大篇頌其才德之羙未嘗不嘅然仰慕故拳拳於閣下積有年矣辛未之夏閤下過金陵以羈於繕脩不能爭先快覩以償素願及稍暇徃謁則使舟<span class='corr'>已</span>發<span class='corr'>但</span>於魯公處取所留佳什時一詠歌如承顏色而聆德音也去冬愚徒回言山中粮事劇感公論昔漢高帝復豐沛光武復南陽如故人嚴光猶得復其守祠者茲山為先皇潛宮建寺置田悉出於官費<span class='corr'>已</span>鉅萬而稅粮能幾累奉欽免未蒙准除却擬續置同例如金宋寺院田粮免徵在後僧人自買方稱續置官寺新創並無舊額止有官錢所置常住收租報官作數却當差稅揆之金宋舊寺施惠優薄無乃不倫比得行省行臺咨入敢徼德惠獲遂欽免吾徒苟安食息夤奉神御香火而文皇在天之靈照然鑑格閤下能無羹墻之思乎遣愚徒再徃上狀于瀆不悉</p>
<p>乙亥七月餞別金陵倐忽五載不勝懷仰中間喜審累登清要肅清憲紀顯微有間不敢奉賀以甞侍坐竊聆清論知留心吾道氣養中澹一無嗜好如唐顏魯公宋之富范二相皆以文章政事之餘怡神禪觀故能洞視今古臨生死禍福之際不變其節况富貴聲利可動其心哉病軀寄此十年去秋乞退便於求醫而相從於方外也不謂尚爾繫留惴惴祗慄以日為歲尚徼終惠以保善後謹附狀上瀆惟百千珍重上以迓續元勛世德而下以禪悅自怡不具</p>
<p>某巖穴棄物分甘枯槁報緣乖殊濫居官寺拙於應酬與俗齟齬人所棄惡乃辱足下相顧寂莫貽以住章感惠無量復承教示侑之信物是重吾愧也古人千里同風不資目擊或一傾蓋而心盡底蘊稍涉言辭皆為剩法况以物乎謹用奉納受惠惟均行軒有暇不惜下教奉復不悉</p>
</div>
<div class='div-other'><a id='mulu149' />
<p class='h3'>與元叟和尚書<span class='note-inline'>(三荅一)</span></p><p>春末安西堂回甞奉狀夏秋無便不得候問起居徃來中詢知尊安為喜<span class='corr'>但</span>今歲諸處旱荒峯頂多眾不無憂煩也卑姪羈於官寺疲於應酬心神昬憊又畏禍機求去而未得每念宗門凋弊大法之寄惟尊叔一人而<span class='corr'>已</span>年將九十而不能侍奉以求最後之訓相望千里興言懷思殊覺酸惻謹遣徒明禋徃拜床下尚冀箴戒䇿其不逮區區至望隆寒惟調攝四大百千眉壽不備</p>
<p>叨承法庇備員官寺十年亍茲常苦多疾累有去思<span class='corr'>但</span>奉旨賜田而差稅未免恐貽後患故遣徒留都者三年近得省部明文欽免可畢素願遂於八月十二日辭退寺眾上下咸願法幢一臨增重宗門本路及所司欽依元奉聖旨事意備申上司初意待文下方敢通書然又不敢不預布誠懇謹遣愚徒密付廣垓問候起居一致區區瞻戀之誠幸恕其罪不備</p>
<p>去秋赴北維揚舟中甞奉狀計徹侍几九月四日至都九日入覲次日拜　帝師咸問江南諸山事體以得免役感荷　聖恩為謝復陳艱食之狀次見南北城諸山咸問和尚安好慶壽北溪退居西堂甚安健出前年所寄書達之感誦不<span class='corr'>已</span>繼慶壽者魯雲九月一日入寺大卛荒凉可念某以十二月三日出都為集慶新寺正月六日破土馳驛二十日至金陵而朝廷差官絡繹不絁早暮無頃刻暇且拆舊屋無容身處茲以中天竺奉旨令如一溪住持遣人持公文徃請和尚有遺愛山中一溪又在屬未幸囑寺眾早請入山向蒙尊教請改寺頟<span class='corr'>已</span>奏准奉　勑[冗-几+(舄-臼+(〡*日))]牌頟續後發去某以相去稍遠山門事望庇護入行速奉狀不謹惟尊察歲艱冀寬處尉此曕戀不備</p>
<p>去秋甞上狀二月昭藏主回伏領教示重以錦叚下賜登受不勝感懼且云年踰八表會晤之期料不可復得讀之不覺涕零先師示寂十七年矣大法之寄惟尊叔一人愚姪輩朝夕侍奉猶懼不逮以縻身官寺每煩尊念加之鞭䇿所慙駑鈍有孤託任常以茲寺先皇潛宮改創數年聞勝幢有意光賁山靈延佇而千里之間會離乖合似若有數信夫天機之妙不與人謀心之精微難以言宣也淨土長老來又領嗣教益增懷慕因其回蘓合香元連[躍-羽+(共-八)]八兩奉上即辰春暄惟神相多福以介眉壽不備</p>
</div>
<div class='div-other'><a id='mulu150' />
<p class='h3'>與如一溪書</p><p>叨承　朝命備員　潛邸新寺去秋蒙　召入都謝恩因以天竺缺住持舉三名自代敷奏亍上奉　特旨點定和尚大名京城師德與江南諸山在都者識與不識歡躍[(天*天)/貝]仰固知高風雖一室不宜自居若靈源大士生死不離大眾然靈源未甞不住山也今藂林凋弊魔孽強盛所至大方若逃亡家衲子無挂錫之地而和尚與杭人宿有緣契道風遠揚可以極宗綱建法社毋以塵俗可猒靖退自高眾生難度世事堪忍從古而然<span class='corr'>但</span>随時化導隨力建立以報　聖恩佛恩也某道業荒踈垢習深重與俗陸沉緬懷規訓惕然慚懼<span class='corr'>但</span>望攝受俯偱眾請增重此山使不肖可以少盖前愆本欲自回迎迓以起造工程方急　朝廷差官絡繹而至不可暫離三月上梁後或圖一㱕可盡晤言克似去奉狀不謹惟冀鑒察依前所陳以續正宗區區至禱不備</p>
</div>
<div class='div-other'><a id='mulu151' />
<p class='h3'>與妙國師書</p><p>去冬三月託舘堂下溷瀆不可言兼日聽法誨通諸宗發揚佛祖玄奧又得覩座下龍象皆五竺四方諸國殊音異俗者不啻數十種族以是知皇朝輿地之廣佛化之溥而我國師主領宏綱曠古以來佛事之盛未之有也江南巖穴中寒酸野衲有目未見有耳未聞甚為希有雖平生參學不如一承顏開發為益弘多初傳法幢三月下臨後聞寵留重增懷仰然為天下教門所系豈我可專私慕者某愚鈍無能叨濫新寺惴惴恐懼無以報國惟勵精勉力朝夕禪誦上祝聖壽萬安次願國師仰弘佛祖重任下為天下僧徒作主冀一身續二千年慧命正脉天龍加護安隱無惱化導群生區區至禱不備</p>
</div>
<div class='div-other'><a id='mulu152' />
<p class='h3'>與澄湛堂書</p><p>廿餘年湖山陪從之久一且乍遠不勝馳仰去秋聞尊體愆和恐徃來者所言不真不敢修問兼有北上留都下三月南北城諸山無不相問咸以和尚為江南教法宗主獨建赤旛餘子望塵而拜矣歲暮㱕至金陵起造甚冗朝夕無頃刻暇以先所住中竺奉旨令如一溪住持遣人持公文徃請所賴和尚為隣好又與一溪道義之篤煩力[(天*天)/貝]成之得一善士同類相慶不得羽言也諸山和尚不具別幅會次幸致百千珍重意不備</p>
</div>
<div class='div-other'><a id='mulu153' />
<p class='h3'>與恩斷江書</p><p>奉別十餘載書疏廢缺良以多故自天竺欝攸之變繕脩未完復被官差過金陵奔馳南北迎送便客不啻郵傳之苦雖極懷仰而高風遠度追蹤古德自揆碌碌應酬塵俗尚敢託舊通名侍側以取識者譏誚乎近聞俯從保福之請又與新玉几聯輝合壁學者有賴同宗增慶庸是敢奉賀疏而修舊好也適令孫待蔵主下顧言即歸侍先具稟瀆區區圖專狀冬暄惟善保愛不宣</p>
</div>
<div class='div-other'><a id='mulu154' />
<p class='h3'>與明雪窓書</p><p>俊書記來辱書及剔紅盤子感媿無<span class='corr'>已</span>且審住山安好帑庾充<span class='corr'>羨</span>脩繕完羙使容佳衲子數十足可行道何必五山十剎也王可毅參政由湖廣赴　召取道留此數問近况而臺端諸公識不識者皆稱慕揮洒之羙而鄙性年來拙懶愈甚而居官寺又不得不隨時俯仰達官初至一賀而退臨門則迎其它報謁悉[癈-(弓*殳)+放]雖遭怪怒亦不顧恤然識者謂吾得體公私之事豪髮不預殷勤交接徒取困辱造物於人政自有定惟脩其在我者而已然世事可畏得一日先退縮乃為佳耳</p>
</div>
<div class='div-other'><a id='mulu155' />
<p class='h3'>荅砥平石書</p><p>某在江右時聞圓應室中龍象皆足氣吞諸方而和尚尤稱穎拔常願親炙不能遠去及來淛天童散席圓應遷化名勝多出世四方不肖因留杭湖莫展良覿獲交於令弟千里而嚮慕之私未甞少置比數年堕身[癈-(弓*殳)+放]院自[(厂@((既-旡)-日+口))*頁]塵俗不敢通名左右今春上足來辱書海菜之惠雖先施之禮令人感媿而喜不為長者棄絁繼此有可以受教矣上足回清江紙一匹吳箋五十番奉上匪報也相望東西州何時一奉顏色莫尉瞻仰臨風馳戀</p>
</div>
<div class='div-other'><a id='mulu156' />
<p class='h3'>荅匡正宗書</p><p>春夏間便人去兩奉書以久不得受業家俗信及見人說上年飢荒兼以搶掠貧富俱不料生故書中信筆直情相愬併問况味果何如爾非有所于瀆使有貸借理必償還古人養母俱有法制睦州織蒲供養不聞求於人道紀以身負母或有助之者曰吾母非吾母也形骸之累吾事也可勞它人哉律許佛子減衣盂之資養父母父母正信恣與之非正信者稍與之不肖之族先世多儒亦出名僧近子弟輩皆癈學無知受業恱弟來問以度荒之計幸喜粗給且感以統金為老母湯藥之奉此因相愛然視先哲所行能無相戾乎謹附元數奉償感惠等也如後有門戶事得與當道言少庇及之出於望外或彼以它人事相于則勿聽乃幸賤蹤欲八月赴北然亦未决只思深入巖穴求少安而未得其計承示報百丈近况皆所喜聞又聞監司相公為政江西之民書其名為救命活佛供養者古之良相亦不過是也悅弟回竹賦一本寄上時暑惟自愛不一一</p>
</div>
<div class='div-other'><a id='mulu157' />
<p class='h3'>荅愚如菴書</p><p>前秋與今春兩次辱書以倦眾欲使不肖接踵後塵甚感厚愛而自揆非器兼[豕/一]相領院事以來一更舊弊凢住持不拘寺院大小俱從三名從新改給勘合縱先以三名[(留-田)-刀+ㄗ]信保到者亦發下再換待新勘合保定三名到時即與鬮拈便發劄付急遞鋪去並無費用除此略無間道可入况平生甘守癡鈍不能與人低昂堇守畏禍猶有不逮豈敢以間道冐進耶又歷數鄉中尊宿如晨星落落後來縱有英邁而氣象不及先輩和尚雖尊年幸彊健且山林深靜祖庭傳道之地可以<span class='corr'>鍛</span>鍊學者故累奉狀勸留而道委曲所以非敢虛禮辭讓七月廿一日勝首座言都寺來伏領教帖及山門請疏兩序耆舊書聞之驚愕旬日不能自安原其所以乃璁監寺者曾有書說不明白疑悞尊聽而勞耆宿與從者徃還數千里觸隆暑冐驚濤困憊艱阻何所不至使不肖戮身不足以塞責而報盛德也某居此殊無况闤闠中應[酉*(刀/(刀*刀))]疲於土木深自厭惡峯頂高寒又庾廩充<span class='corr'>羨</span>室宇新麗得繼芳躅守成規而承教訓於朝夕此生大幸奈拘文而非人所能為也專使留此月餘各以真誠剖露寧容一豪虛偽因勸其回卛眾苦留幸俯徇其請遲一二年却看機會如何謹此奉復其山門䟽與兩序耆宿諸老書皆不敢開就令持還勞煩人從重費裹糧而又違雅意罪不可逭</p>
</div>
<div class='div-other'><a id='mulu158' />
<p class='h3'>與宗可庭書</p><p>池陽僧自越回杭來天竺出所賜書甞即奉荅計必達十月行院公會鬮拈而大名中宣城景德之選咸謂江海耆年如公不數人而低回江左此舉復不稱特恐為故里一歸如圓悟祖之住昭覺或可爾後聞池陽之檀越士庶固留不舍而又喜郡[仁-二+(亡/大)]昂父公以斯文氣味相知而教門可倚以為外護也某正月望抵金陵二月三日入新寺初擬赴北復少止近得報差官買木起寺復撥田未審若何然昇與池不遠聞徃來人誦馬公善政不絁耳大是擒捕江淮彊賊為商旅大便况[仁-二+(亡/大)]先在太平時去蕪湖一根枑巨豪其邑至今安靜作郡如趙廣漢黃霸之流則它日嚮用清獻家世斯無媿矣不肖同差來官入蔣山立碑見曇芳言有一道人徃池州載蘆求作記於[仁-二+(亡/大)]子以林下人雖辱交而懼瀆其清嚴又思和尚久缺問訊因具修敬或會昂父道珍重意不殊此入夏向熱惟善保愛不悉</p>
</div>
<div class='div-other'><a id='mulu159' />
<p class='h3'>與寶雲盧老書</p><p>某未出眾時和尚<span class='corr'>已</span>據座說法嘗獲請益至今不敢少忘自勝幢徃新吳一住三十五年道德如首山風穴耆年如趙州典午晚生餘子何足知之某流浪江淛冐濫匡徒<span class='corr'>己</span>巳春復叨國恩備員官寺不過從俗俯仰不能扶護宗教法門之罪人也仰慕高風愧死無地去夏辱教示弉予過情不蒙箴規是以世俗待我使自愧責人回值冗不及荅狀正初寶雲人至復接書誨以觀音寺記見囑才識荒踈何能及此况二十年來盡悴土木似覺損傷心神疲憊昬耗健忘多睡加以賓客迎送朝夕不休連日來以先皇聖忌看藏經臺官祭祀終霄不得寢息而來人即趂便舟而回雖尊命不敢辭然必待二月勉成之問便附上也謹勒狀上復惟壽高期頥而不倦垂誘以任大法九鼎一絲之寄如古人單丁草屋道之所在無<span class='corr'>羨</span>於萬指千礎也相望甚遠臨紙不勝馳戀</p>
</div>
<div class='div-other'><a id='mulu160' />
<p class='h3'>與果庵主書</p><p>書付果菴主四月初大隱大士至承寄扇且云曾在杭中天竺時與盛侍者因令作般若無盡鐙記以來金陵無暇入思聞盛兄<span class='corr'>已</span>過去而般若老和尚亦示寂極切怏怏愚志欲得老和尚行狀當為撰行業記以卒遺志也大士又云得吾友[(天*天)/貝]成菴事不倦勞苦化緣接待感刻無量此菴吾幼時随大士同建自游方三十餘年近復叨濫國恩住持官寺未能辭退而大士年老無人侍奉得吾友朝夕[(天*天)/貝]助幸望安心不退願輪他日首丘或効區區謹附鈔一錠作麵供大眾以表不忘</p>
</div>
<div class='div-other'><a id='mulu161' />
<p class='h3'>與若季衡書</p><p><span class='corr'>己</span>巳正月相別辱餽贐甚䔍一再到杭而不得欵密繼而奔走南北應[酉*(刀/(刀*刀))]多故不得脩問且知勇退歸越號雲門三高近二老聞<span class='corr'>已</span>出山而公能獨高乎待藏主來言來春從者欲游金陵若果則鍾山狷鶴喜舞以迎况[白-日+(几@二)]官乃天台祖舊化之地能一吊遺跡亦不惡也<span class='corr'>但</span>恐由[舟-(白-日)]陽遵陸有二百里之跋涉不若取金山問舟雖遇風濤之阻然不過遲留數日爾有法眷倫仲芳極有道韻先師甚愛之聞退佛巖不知留四明何處或清蔵主得其相陪同來尤出望外之喜以客至不作仲芳及清公書東明作房主必忙併問訊會晤有期不悉</p>
</div>
<div class='div-other'><a id='mulu162' />
<p class='h3'>與喆古智書</p><p>某初出眾時和尚<span class='corr'>已</span>出世後上下吳楚間又徃來相失遠望勝幢奔走四方衲子不肖為里中後進不及一親槌拂可勝嚮慕記庚申之冬天目中峯貽書以虎溪灾變令作脩造疏其時妄計當大故者必待非常之人年來聞化事甚盛東坡所謂不起亍座而化廬山之下為釋梵龍天之宮於今親見之何其幸耶自顧寡德躬事畚築無所成就又誤蒙諸山齒錄偶中天竺之舉朝夕惕懼而<span class='corr'>已</span>取譏高識貽玷鄉社便風冀有以教我今夏足翁首座古源蔵主來辱書惠物禮過厚將譽過情非所敢望今聞其歸值冗奉荅不謹方今正宗無人念先時吾鄉諸老皆先化鄉閭而後入淛皆光明盛大十數年來頗覺寂寥湖海所屬望者猶有和尚與圓通二老在焉神靈有知終當推轂惟不倦<span class='corr'>鍛</span>鍊學者以副區區至禱</p>
</div>
<div class='div-other'><a id='mulu163' />
<p class='h3'>與受業師祖書</p><p>常思六七歲時就學故山而山中開創之勞實自和尚立成規以遺後人今稍有樹立敢志所自以漂蕩方外不克侍奉朝夕兢兢深負罪慝雖號出世而不能闡化雖匡徒而不能弘道又且福薄緣差自報國天竺俱值欝攸之變脩繕未完復來金陵只縈世故莫識何以奉明訓也悅弟來伏讀教示規誨諄諄喜尊年九十而康健如昔以縻身官寺不遑㱕省惟西嚮馳戀而<span class='corr'>已</span>伏冀與趙州古佛同一壽量尉此瞻仰奉狀于冐無任戰慄之至不備</p>
</div>
<div class='div-other'><a id='mulu164' />
<p class='h3'>與卯月江書</p><p>某以地遠寡便久缺通問而懷仰無<span class='corr'>已</span>夏間聞甬東以玉几來聘不赴繼而使者徃復再三堅守必欲起行而勝幢始渡江或謂苕寺富盛可安廣眾鄮嶺虛名五山而凋弊冝若毋徃然古宿行道不擇地随機赴感任緣去住彼名彼富皆外物也禪師之心或在於是比待蔵主來知道過雲門以九月望日八山獨一翁後五日入保福而天童延慶雪竇諸山皆名德又淛東教府猶有公論異於它處則玉几可指日而復全盛吾祖東菴西菴賴有庇護焉待師言歸謹附狀上賀微弊告至禮不足以展誠餘俟專遣時寒冀善調攝不宜</p>
</div>
<div class='div-other'><a id='mulu165' />
<p class='h3'>與有龍長老書</p><p>四月廿二日伏接手教感尉無量且審住山安好說法無惱每見過徃官員論閩中諸山之弊官府獄訟僧居其半獨足下早游方外徧參江淛諸大尊宿故摻履造詣非餘子所知自可拔俗千丈然其類頑惡其習久弊視住持為過客安能從化為善先佛在時六群之黨猶不能制况二千餘年末法比丘耶幸曲垂誘迪更要去處輕便<span class='corr'>毋</span>蹈禍機區區拘於官寺惴惴度日屢求去而未能責以開創之始必令立定成規方許放間然於世故事非鉗口不敢言亦塞耳不願聞也望悉此意承寄繡叚固是可與人作人事然物太重非吾所當而元章謂數千里將至豈可復返勉留之慚懼不<span class='corr'>已</span>官紗一端重十四兩少荅雅意非報也夏熱惟為道保愛不悉</p>
</div>
<div class='div-other'><a id='mulu166' />
<p class='h3'>與淵默堂書</p><p>奉別三十餘年矣記戊辰之冬在天竺時伏承書惠正值官差過金陵迫之上道失於奉荅後竟奔馳南北應[酉*(刀/(刀*刀))]無暇復稽修問罪負何言然每懷思幼時游從規誨之德言猶在耳信知古宿於一師一友少有所益終身不忘至開堂日拈香[酉*(刀/(刀*刀))]謝豈欺我哉自媿道業荒䟽誤蒙國恩備員官寺何以匡徒補報宗教有負師友多矣近僧自洪來又[打-丁+妄]批示併緘先至元間東溪為奇中叔祖作江湖䟽槀知寬度海涵尚納我於可教之域未即拒絁自省不逮愈益慙懼因愚徒懷渭歸令其專拜堂下鈔一定綿十兩少致遠意惟攝受之地遠不能參侍惟善調寢食與趙州古佛同一壽量百千珍重不宜</p>
</div>
<div class='div-other'><a id='mulu167' />
<p class='h3'>與福田僧書</p><p>久不通問惟劇仰慕每與宗濟論悲度四生無過水陸大會獨餘子傳西蜀揚推官儀式殊異嚴肅而和尚禪觀兼修行解俱備佛夫幽冥感通如嚮由是追思先皇以潛邸建寺僧徒食息其間羹墻之感日惕于懷道荒德薄莫伸報効又念父師訓育徒友[(天*天)/貝]助居然異世情不自勝乃洗心滌慮運誠致敬奉書攀屈猊座開歲過此卜仲春之望大闡勝筵伏望侍者興無緣慈作不請友無吝法施惠然宜來且茲會昔梁武於鍾山創始一念融通今古一息因以縱觀山川之勝而扁舟順流孰謂脩阻也又聞禹河老禪以久參宿德歸化故里苐未及披識不敢具狀上瀆倘蒙宛轉勸請併諸法侶同賜下臨尉此瞻企幸甚幸甚使四恩三有俱霑利濟豈存歿感戴而已阻於官寺不克躬徃于冐清嚴無任悚慄不備</p>
</div>
<div class='div-other'><a id='mulu168' />
<p class='h3'>與　　　書</p><p>某在玉峽時獲聞格訓者累日別十年始復西林一會不旬日散去今又十六年矣奔走吳楚随業受報三住癈院備嘗艱苦比五六年值報國回祿終日襍工役躬為畚築又田山豪奪過半與吏胥賤卒爭較唇吻身心塵俗不異田莊家每懷高風願服勤左右而不可得夏中古源來辱書道德光華發為詞翰盎然而和肅然而厲可愛可敬又憫法門之弊惻然極溺救焚之志不啻長太息而流涕也間房古寺負氣若此我輩盜名竊器随群逐隊真鼠雀偷生耳錢唐天台教僧有潤玉岡者力行般舟三昧持律嚴甚不宜應世近選住演福學子輻湊如一溪履踐端正亦拈中雙林聞化風頗盛</p>
</div>
<div class='div-other'><a id='mulu169' />
<p class='h3'>荅真如舜長老書</p><p>別去恰五載去夏亨藏主盱江回辱寄書及布甚感四月初上足至接閏月十七日書知出世說法而不忘所自為山僧拈香不覺悚然吾宗受授不是戲劇驗於最初一步工夫純熟忽然啐地折嚗地斷見從上佛祖天下老和尚心䏏五藏如鏡照鏡一切差別語言如自家說話一般無一絲毫疑惑然後復加徵詰勘辨至於機緣相契啐啄同時謂之以心傳心續佛慧命而後人以辨事來歷為講明言句為有所得至有以飲食相啖貨利相資聲勢相附乍此倐彼力攘黨護非曰市交實若寇合吾以昇涉世而荒於道不敢為人師而頗能知愧徃年荷吾友以鄉誼之䔍煩領內記繼而南屏以記室相招而吾來金陵不得欵密然亦期吾友性行純羙謹慎三業終為法器也既住院須真履踐明因果[母-(、/、)+〡]堕流俗具要洞徹佛祖向上一著而不為機境所移方自能手頭活立處高如此應世不謬為吾家種草也欲備[冗-几+(舄-臼+(〡*日))]報書值出接官不及䌤縷二葛二苧之惠領訖法衣一頂寄荅不悉</p>
</div>
<div class='div-other'><a id='mulu170' />
<p class='h3'>荅慈化愈長老書</p><p>徃在天竺一見神宇清重便期法器及叩所蘊益知造詣深密可承重寄苐恨不能久欵別來每切懷思前年承遣都寺通書不忘所自以法系相及其時以它故不暇荅今夏又特發東江藏主持書累千百言推原先宗授受之旨與日用履踐之實不及應[酉*(刀/(刀*刀))]世故無不周悉而㱕德於愚自視缺然何敢當此昔北齊文公上稟龍樹地之相去數萬里古塔主嗣雲門時之後先百有餘載而心同道同無有少異盖吾與天地萬物均以明覺之性淪蕩流汩互為外墜必反于初如經云發真㱕元上與佛祖同一受用而所謂續慧命者是也又德山臨濟雲門趙州以來唱高機峻關楗扃鐍皆當透脫無礙方能為人抽釘拔楔㨿曲彔床不是細事吾以涉世早福緣素薄甞多憂患聞道而不能力行如目極高峯遠近向背歷歷可辨而足力不逮深自恨責又居官寺十二年累求退而不得此行可遂去志當結茅以了吾事也藍江年盛才贍所住山皆能興振今居受經祖庭常千餘眾福厚緣順更宜力弘此道於應酬繁劇密自照覺久之則有超然自得氣象矣多承篚幣益感厚意東江留蔣山記室琳侍者回法衣一頂紗一叚就寄復荅縷縷不盡所懷惟永續正宗是望不悉</p>
</div>
<div class='div-other'><a id='mulu171' />
<p class='h3'>荅清泉海長老書</p><p>相別五載常切馳系比喜出世以書見寄上陳祖道之重次敘徃復之密而以法系相及聞之深媿吾友昔在先大仰會中<span class='corr'>已</span>如黃龍領徒行脚老佛智深相敬愛後入淛而諸方畏鋒而避莫敢嬰也若鉗鎚之妙抱負之富吾固退三舍矣果不忘所自得同稟先師亦斯道有光乃欲如應菴卍菴入圓悟之室而嗣虎丘妙喜力回古道顏色然劣者何敢以當之恐為人譏誚也懼咈來意姑徇所請法衣一頂官紗一叚寄去來幣領外益感琳侍者問舟告別忽遽復荅草草惟力行祖令以迓正宗不悉</p>
</div>
<div class='div-other'><a id='mulu172' />
<p class='h3'>荅南山月長老書</p><p>相別恰一載自聆出世極為喜慰<span class='corr'>但</span>聞為劣者拈香一事令人甚不安固是近時藂林以行脚辨事或得片言隻字之益至於住院託此以表道誼爾然徇名責實於我何有諦審先宗是何標格者箇題目不是戲劇列祖授受以心傳心如鏡照鏡何資語默如古塔主之嗣雲門北齊之稟龍樹相隔千百年蔣山之於大陽亦不及識而其氣類相感豪髮不移每笑末俗之弊取古人語言穿鑿以當傳授及有以勢利相顧附就炎而去涼朝此而暮彼者平昔所深惡不肖雖不能高出常流亦頗知羞而不敢狂妄也足下相從數載才敏而識高必能洞察如苦不相外<span class='corr'>但</span>同稟先師為朋友足矣承惠磁器大適所用值接天使忙寶維那去速有先師所留伽黎併北綾一疋就寄期昌吾宗而力負此道[母-(、/、)+〡]以住院自足且自恣歲歉益愛重奉荅不悉</p>
</div></div>
<p class='juan'>蒲室集卷之</p></div>
<div class='div-other'><a id='mulu173' />
<div class='div-other'><a id='mulu174' />
<p class='h2'>蒲室集第一目錄</p>
<ul class="">
<li>古辭
<ul class="">
<li>猗蘭辭</li>

<li>思親辭</li>

<li>山雲辭</li>

<li>風篁引</li>

<li>宋孝子詩</li>
</ul></li>

<li>古詩<span class="note-inline">(四言)</span>
<ul class="">
<li>高門一首贈岳柱公</li>

<li>客去一首送婁所性歸江西</li>

<li>瞻雲亭詩</li>

<li>畫蘭</li>

<li>泉石為鎦君安賦</li>
</ul></li>

<li>古詩<span class="note-inline">(五言)</span>
<ul class="">
<li>期石室不至</li>

<li>心遠堂為吳江張清夫賦</li>

<li>陶隱居像</li>

<li>題程仲華西行集</li>

<li>送暉東陽徃江西省佛智師</li>

<li>送楊子誠臺郎</li>

<li>送汪希顏兼呈佛智師</li>

<li>追和洪景盧內翰題龍臺寺詩送曇西竺</li>

<li>次韻王伯循御史見贈</li>

<li>贈曹伯珪</li>

<li>梁楷田樂圖</li>

<li>賦得露盤送邵本初侍親之枯蒼</li>

<li>次韻廉公秀御史送觀志能臺郎赴都</li>

<li>送觀志能臺郎赴都得勸字</li>

<li>次韻石室贈琦上人</li>

<li>顏暉猿</li>

<li>子昂竹石</li>

<li>武仁夫蘭</li>

<li>萬空</li>

<li>送欽上人</li>

<li>送吳希賢提舉</li>

<li>琴書自樂詩</li>

<li>怡如堂為鎦彬之賦</li>

<li>題畫</li>

<li>感興二首</li>

<li>索士巖都事赴淛東僉憲以疾不能送作詩寄別</li>
</ul></li>
</ul></div>
<p class='juan'>蒲室集卷之一</p><p class="byline">豫章　釋　大訢　笑隱</p>
<div class='div-other'><a id='mulu175' />
<p class='h2'>古辭</p>
<div class='div-other'><a id='mulu176' />
<p class='h3'>猗蘭辭</p><p style="margin-left:0em;text-indent:0em;" class="lg-abnormal"><div class='lg-row'>野澷澷兮菉葹　霜貿貿兮露滋　露滋兮匪晹不晞　彼羙不見兮以渴以飢</div>
<div class='lg-row'>湘之涉兮阻且隮　挂長蛇兮吼玄羆</div>
<div class='lg-row'>景翳翳兮歷崦嵫　念徂歲兮愆芳期　羌不畏乎色[褒-保+(共-八)]</div>
<div class='lg-row'>誰招魂兮若有知　遡長風兮覽予懷　寄音塵於竹帛兮猶不媚厥姿</div>
<div class='lg-row'>王之[卄/積]兮參差　風之佩兮陸離</div>
<div class='lg-row'>芳霏霏兮闖吾帷　縆朱弦兮待之　娛予之獨兮澹忘</div>
</p>歸</div>
<div class='div-other'><a id='mulu177' />
<p class='h3'>思親辭<span class='note-inline'>(有序)</span></p><p style="margin-left:1em">王君寶御史以游宦無常處圖先塋于軸歲時隨所寓展祭之為作思親辭以致其思云</p>
<p style="margin-left:0em;text-indent:0em;" class="lg-abnormal"><div class='lg-row'>耳有聞兮如語　目熒熒兮如睹　來翩翩兮而欲舉　倐而去兮疇與</div>
<div class='lg-row'>奠蘭烝兮桂酒　我祭而享兮尉我荼苦</div>
<div class='lg-row'>念舊居之衡宇　今㱕而乘兮驄馬　泉深兮長溜　水翳翳兮隂茂</div>
<div class='lg-row'>䔍孝思兮無斁　自我躬兮我後</div>
</p></div>
<div class='div-other'><a id='mulu178' />
<p class='h3'>山雲辭<span class='note-inline'>(有序)</span></p><p style="margin-left:1em">千上人結菴餘英山中揭所居曰半雲夫雲之為物不多寡大小形也而曰半何哉不以離世絁俗人不得而友之能不趋利而合不避害而散同於無心䟽於無跡惟雲克肖焉於是空半室以居之朝夕容與而不異也笑隱子懼其久而忘之欲固其盟遺之以歌</p>
<p style="margin-left:0em;text-indent:0em;" class="lg-abnormal"><div class='lg-row'>南山兮朝隮　夕容與兮水涯　復儃佪兮余次賔而肅之子欵扉</div>
<div class='lg-row'>撫瑤席兮布函文　樂無歝兮澹忘㱕　[卄/執/衣]不瀆兮去不違</div>
<div class='lg-row'>[母-(、/、)+〡]軼其疆兮猶有畛畦　山中之人兮薜蘿衣</div>
<div class='lg-row'>游萬物兮守天倪　行之獨兮世無知　匪雲之從兮其從誰</div>
</p></div>
<div class='div-other'><a id='mulu179' />
<p class='h3'>徐勉之有琴曰風篁為作風篁引</p><p style="margin-left:0em;text-indent:0em;" class="lg-abnormal"><div class='lg-row'>湘之波兮夕風　夕風兮龍吟在泓　韶之亂兮盈耳　接鈞天兮雲中</div>
<div class='lg-row'>雲毬旓兮葆羽下　風肅肅兮雨瀧瀧　渺梧江兮涕無從</div>
<div class='lg-row'>涕漬玉兮爾竹維篁　鳳翩翩兮不顧其凰</div>
<div class='lg-row'>不念先君子勗萬邦</div>
</p></div>
<div class='div-other'><a id='mulu180' />
<p class='h3'>宋孝子詩<span class='note-inline'>(有序)</span></p><p style="margin-left:1em">黃河嚙汴宋氏之墓湮焉孝子翼卿禱而繫髮于敞鞍曳行積壤上絓而止發之悉得其壙改葬之永嘉李李和書其事予繹其遺思為之此曰</p>
<p style="margin-left:0em;text-indent:0em;" class="lg-abnormal"><div class='lg-row'>水有源兮木有本　我有親兮親沒而不返　念我稚子有鬌髧髧</div>
<div class='lg-row'>俄丱而冠兮歲莫纂纂　墓有朽骨兮呼不應</div>
<div class='lg-row'>河之嚙兮胡不仁　幽則鬼兮明則人　死生雖異兮豈無其心</div>
<div class='lg-row'>我親不見兮何有我身　我求而獲兮寧有鬼神</div>
</p></div></div>
<div class='div-other'><a id='mulu181' />
<p class='h2'>古詩<span class='note-inline'>(四言)</span></p>
<div class='div-other'><a id='mulu182' />
<p class='h3'>高門一首贈岳柱公</p>
<div class="lg regular" style="margin-left:0em;"><div class='lg-row'>昔在唐虞　比屋可封　其民不知　倥侗顓蒙　五子歌夏</div>
<div class='lg-row'>常棣詠周　漢興孝廉　其俗曰偷　桒沃而隕　泉流而遠</div>
<div class='lg-row'>歲不我與　予懷婉娩　親之育我　如不保矣　我育我貴</div>
<div class='lg-row'>親之耄矣　親疾而呻　我痛在腹　親喪三年　于曰不足</div>
<div class='lg-row'>我圃我廬　于親之居　桮棬猶存　親食之餘　我匪木石</div>
<div class='lg-row'>念之維何　聖訓是則　靡知其它　事君以忠　友弟以愛</div>
<div class='lg-row'>以[〦/(儿@、)]吾宗　如親之在　乃作高門　國有令典　亦有卿公</div>
<div class='lg-row'>釃[酉*齊]衎衎　高門言言　過者必式　于以作詩　歌之無斁</div>
</div></div>
<div class='div-other'><a id='mulu183' />
<p class='h3'>客去一首送婁所性歸江西</p>
<div class="lg regular" style="margin-left:0em;"><div class='lg-row'>客去復留　客留終去　鼉吟夜風　鳩乳新雨　有匹鳴鳥</div>
<div class='lg-row'>灌木濟濟　豈無交友　不如晤語　亦有多譽　束帛乘馬</div>
<div class='lg-row'>無爽我懷　我疾遄愈</div>
</div></div>
<div class='div-other'><a id='mulu184' />
<p class='h3'>瞻雲亭詩<span class='note-inline'>(有序)</span></p><p style="margin-left:1em">張君克禮赴任南臺御史以不克歸養誦狄公白雲親舍之語感而作瞻雲亭以寄其思夫愛其親而朝夕養者人情之常窮閻委巷皆能然也而士之有才有志必期於樹勛業流聲實於無窮思所以榮顯其親其親之命子亦若是而<span class='corr'>已</span>故有出仕四方問道千里而曾子所謂以志養親者也然道降俗薄或因是以流連沈湎蕩厥良心而日遠日忘其親者有之克禮才茂器宏年方彊仕貴顯矣雖[書-曰+皿]悴王事而無時忘親推是心以臨吏民施刑政措之天下豈外是哉予幼以親命學佛而不能弘其道忝居官寺比乞退欲效古人織屨為養未獲所請視克禮微顯有間而所感則同也作瞻雲亭詩</p>

<div class="lg regular" style="margin-left:0em;"><div class='lg-row'>雲隮于天　倐往而還　我行于邁　以日以年　雲之將雨</div>
<div class='lg-row'>翳翳其隂　孰無父母　獨勞我心　我次于野　飲馬于河</div>
<div class='lg-row'>載旌揚揚　其儀孔多　鵬鵾海運　豕豢于牢　乃分之宜</div>
<div class='lg-row'>豈曰賢勞　占子㱕矣　鵲集于桷　恩榮于家　子有高爵</div>
<div class='lg-row'>賜號與秦　曳組若若　載笑載言　與子滿酌</div>
</div></div>
<div class='div-other'><a id='mulu185' />
<p class='h3'>畫蘭</p>
<div class="lg regular" style="margin-left:0em;"><div class='lg-row'>爾烝維藉　我佩斯紉　有肖于德　薰然而春　匪夷匪惠</div>
<div class='lg-row'>國士振振　高風百世　懷哉若人</div>
</div></div>
<div class='div-other'><a id='mulu186' />
<p class='h3'>泉石為鎦君安賦</p>
<div class="lg regular" style="margin-left:0em;"><div class='lg-row'>泉之始達　維石齧齧　不盈缾罌　而酌不竭　決而䟽之</div>
<div class='lg-row'>為江為湖　澤及于物　不如其初　是故君子　道不苟售</div>
<div class='lg-row'>雖有夔臯　愧于巢由　我石孔貞　我泉孔腴　維德似之</div>
<div class='lg-row'>永矢弗渝</div>
</div></div></div>
<div class='div-other'><a id='mulu187' />
<p class='h2'>古詩<span class='note-inline'>(五言)</span></p>
<div class='div-other'><a id='mulu188' />
<p class='h3'>期石室不至</p><p style="margin-left:0em;text-indent:0em;" class="lg-abnormal"><div class='lg-row'>風水不可期　知君定來否　何處唱歌聲　月明大谿口</div>
</p></div>
<div class='div-other'><a id='mulu189' />
<p class='h3'>心遠堂為吳江張清夫賦</p>
<div class="lg regular" style="margin-left:0em;"><div class='lg-row'>適性無廣廈　安居自光榮　我生亦觧后　均爾眾物情</div>
<div class='lg-row'>方春戒穡事　孰謂吾無營　濁醪<span class='corr'>聊</span>自適　客至亦共傾</div>
<div class='lg-row'>喧寂庶可齊　所貴吾道貞　睠言邈千載　惻惻茲抱盈</div>
</div></div>
<div class='div-other'><a id='mulu190' />
<p class='h3'>陶隱居像</p>
<div class="lg regular" style="margin-left:0em;"><div class='lg-row'>玄運撫八極　萬化同其根　委佩天池月　晞髮扶乘暾</div>
<div class='lg-row'>仙佛皆幻跡　著書亦寓言　神交千載上　一洗濁世昬</div>
</div></div>
<div class='div-other'><a id='mulu191' />
<p class='h3'>題程仲華西行集</p><p style="margin-left:1em">程仲華眉山人少離故鄉居金陵數十年既老㱕省墳墓嘉其高誼為題其西行集</p>

<div class="lg regular" style="margin-left:0em;"><div class='lg-row'>歸鳥投故林　落葉庇本根　人生首丘念　所重骨肉恩</div>
<div class='lg-row'>蜀土昔離亂　脫身間道奔　及茲承平久　慈孝况所敦</div>
<div class='lg-row'>苦心在丘壠　志不慕田園　敢辭萬里遠　衣薄霜霰繁</div>
<div class='lg-row'>白首攜仲子　斗酒酹幽魂　墟里盡荊棘　故老無一存</div>
<div class='lg-row'>幸託賢守令　大書刻墓門　采詩無國史　傳之令子孫</div>
</div></div>
<div class='div-other'><a id='mulu192' />
<p class='h3'>送暉東陽往江西省佛智師</p>
<div class="lg regular" style="margin-left:0em;"><div class='lg-row'>故家西江上　遊子未成㱕　而我豈不懷　所慚志多違</div>
<div class='lg-row'>十五知好道　從師別庭闈　朅來苕上寺　遭時蹈危機</div>
<div class='lg-row'>秋風走淮甸　晏歲東海涯　交情無厚親　面諾心<span class='corr'>已</span>非</div>
<div class='lg-row'>感子始終意　見我無瑕疵　愛惡有好醜　人孰不自知</div>
<div class='lg-row'>目覩凌雲質　自足為我規　况同早入室　甚知多令儀</div>
<div class='lg-row'>前年黨禍作　眾潰如星馳　老師臥一室　四海浮雲悲</div>
<div class='lg-row'>我時闕服役　賴子能扶持　子去我始至　曾不慰渴飢</div>
<div class='lg-row'>遂令八十翁　落日鄉土思　別來鞠再華　田圃霜露滋</div>
<div class='lg-row'>窮檐白日晚　苦心徒爾疲　感激子遂行　信有天下奇</div>
<div class='lg-row'>草堂白頭親　有弟供甘肥　敢忘師道尊　恩義無或虧</div>
<div class='lg-row'>意氣重然諾　為道况孜孜　神機不停佇　天馬脫馽覉</div>
<div class='lg-row'>能不念離索　潦倒成荒嬉　尺書豈無郵　問謁多愧辭</div>
<div class='lg-row'>我有心與目　孰不為鳶䲭　母老家亦殫　弟妹貧賤離</div>
<div class='lg-row'>長絕伯父恩　骨朽葬無資　天誅不可逭　何用涕交頥</div>
<div class='lg-row'>因子感我私　聽歌行步遲　誓言如白水　我歸豈無期</div>
</div></div>
<div class='div-other'><a id='mulu193' />
<p class='h3'>送楊子承臺郎</p>
<div class="lg regular" style="margin-left:0em;"><div class='lg-row'>六旬苦不雨　寢食不遑安　佳人重遠別　西風古長于</div>
<div class='lg-row'>辟書豈無華　中臺切雲端　執蕳贊畫諾　群彥集孔鸞</div>
<div class='lg-row'>丹心照白日　雄辭瀉驚湍　所愛溫如玉　何湏銕作肝</div>
<div class='lg-row'>賢才期有用　行志良獨難　上言保明哲　下以濟時艱</div>
<div class='lg-row'>關<span class='corr'>陝</span>民食子　蜚蝗蔽淮壖　便須給餽餉　胡能及朝飡</div>
<div class='lg-row'>維斗不可酌　西望銀河乾　安得仙人掌　盤[傾-匕+(泳-永)]玉露溥</div>
</div></div>
<div class='div-other'><a id='mulu194' />
<p class='h3'>送江希顏兼呈佛智師</p>
<div class="lg regular" style="margin-left:0em;"><div class='lg-row'>豐草霜不死　孤陽地中回　佳人獨憔悴　窮居謝行媒</div>
<div class='lg-row'>朅來為親友　飲馬寒江隈　鷄鳴戒蓐食　晨發急景催</div>
<div class='lg-row'>念子䔍孝道　每食涕盈腮　霜露感祥練　聞琴有餘哀</div>
<div class='lg-row'>我生非人類　未可置蒿萊　師老不得養　疇當恤凶灾</div>
<div class='lg-row'>尺書那忍寄　未語先心摧　驪駒且勿歌　作詩補南陜</div>
</div></div>
<div class='div-other'><a id='mulu195' />
<p class='h3'>追和洪景盧內翰題龍[基-(一/八)+(冗-几)]寺韻送曇西竺</p>
<div class="lg regular" style="margin-left:0em;"><div class='lg-row'>中年涉憂患　事與壯心違　誅茅依磵曲　我歸<span class='corr'>已</span>無時</div>
<div class='lg-row'>上人受經地　遠赴千里期　江烟連竹色　香露滴薔薇</div>
<div class='lg-row'>重關無拒客　政使過門稀　只許毘耶老　天華不著衣</div>
</div></div>
<div class='div-other'><a id='mulu196' />
<p class='h3'>次韻王伯循御史見贈</p>
<div class="lg regular" style="margin-left:0em;"><div class='lg-row'>昔居西巖下　茅屋三四間　野服愧朝命　孤雲不知還</div>
<div class='lg-row'>使君起西土　白晝風景間　遠謁承明廬　對榮敢犯顏</div>
<div class='lg-row'>錫燕上林苑　筐篚屢所頒　高度宜清要　蘭基遂通班</div>
<div class='lg-row'>哦詩泉上寺　春溜荅潺潺　感予松菊荒　日暮思故山</div>
<div class='lg-row'>公才濟時用　我退亦靜憪　留衣從此別　勇往無後艱</div>
</div></div>
<div class='div-other'><a id='mulu197' />
<p class='h3'>贈曹伯珪</p>
<div class="lg regular" style="margin-left:0em;"><div class='lg-row'>吾友瑛與照　昨日去霅水　竪子語燈火　惜別中夜起</div>
<div class='lg-row'>君來豈有期　送迎如聚螘　歡笑失窮憂　明燭代短晷</div>
<div class='lg-row'>溪翁樂禪寂　文字棄康粃　恩公雲門來　相向氣劘壘</div>
<div class='lg-row'>馬鄧列仙癯　杜鄭國良士　道術有至樂　無庸實筐篚</div>
<div class='lg-row'>不能信宿留　孰有重於此　洞庭波如山　月出光散綺</div>
<div class='lg-row'>高齋桂團團　萬卷淨窓几　[ㄐ*土]夫各有慮　豈為守閭里</div>
</div></div>
<div class='div-other'><a id='mulu198' />
<p class='h3'>梁楷田樂圖</p>
<div class="lg regular" style="margin-left:0em;"><div class='lg-row'>作勞田中㱕　酒味薄可漉　人生一醉飽　良不負吾腹</div>
<div class='lg-row'>牽携影參差　歌吹非有曲　流風一胥靡　此樂不可復</div>
<div class='lg-row'>吾人孰非古　亦有心與目　封倫恨不留　重睹貞觀俗</div>
<div class='lg-row'>昔在唐虞世　苗民有不服　地墝知良農　畜瘠求善牧</div>
<div class='lg-row'>願持畫史心　獻君比和玉　朝來愧斯圖　惻愴意未足</div>
</div></div>
<div class='div-other'><a id='mulu199' />
<p class='h3'>賦得露盤送邵本初侍親之括蒼</p>
<div class="lg regular" style="margin-left:0em;"><div class='lg-row'>露盤何亭亭　高挹南山青　南山豈終固　托茲金石貞</div>
<div class='lg-row'>方諸貴同潔　九鼎儗或輕　芳澤晞朝日　恩光照紫庭</div>
<div class='lg-row'>瓊液寒初凝　黃流注不盈　我願為膏沐　添然一氣清</div>
<div class='lg-row'>蒹葭既堅落　蓼蕭亦滋榮　<span class='corr'>但</span>念括山遠　沾衣戒霄征</div>
<div class='lg-row'>仙人餌玉屑　游子藜藿情　亦欲備甘旨　非關學長生</div>
</div></div>
<div class='div-other'><a id='mulu200' />
<p class='h3'>次韻廉公秀御史送觀志能臺郎赴都</p>
<div class="lg regular" style="margin-left:0em;"><div class='lg-row'>我愛魯司寇　談笑隳三都　中流天一柱　孰憂顛不扶</div>
<div class='lg-row'>使君蘭臺[(立/(厂-一))@((必-心)*人)]　去惡如摧枯　利刃剗芽[打-丁+(十/丌)]　肎顧蔓難圖</div>
<div class='lg-row'>問俗湘水上　重吊楚大夫　長笛幽憤作　落日壯心孤</div>
<div class='lg-row'>歸舟百靈護　風雨聞號呼</div>
</div></div>
<div class='div-other'><a id='mulu201' />
<p class='h3'>送觀志能臺郎赴都<span class='note-inline'>(得勸字)</span></p>
<div class="lg regular" style="margin-left:0em;"><div class='lg-row'>皎皎瓊林枝　一見足良願　三年獲周旋　臺端肅懲勸</div>
<div class='lg-row'>野吹結夕隂　江烟帶寒蔓　歌長步遲遲　庶以展懷戀</div>
</div></div>
<div class='div-other'><a id='mulu202' />
<p class='h3'>次韻石室贈琦上人</p>
<div class="lg regular" style="margin-left:0em;"><div class='lg-row'>啄木驚我夢　丁丁伐平林　書來敘別久　長憶倚梧吟</div>
<div class='lg-row'>重江蛟鰐橫　感子遠訪尋　氣肅蟄戶閉　天高鳥遺音</div>
<div class='lg-row'>楓林生野吹　河漢蕩秋隂　相期如古人　庶以展我心</div>
<div class='lg-row'>令躬崇道德　不貴玉與金</div>
</div></div>
<div class='div-other'><a id='mulu203' />
<p class='h3'>顏暉狷</p>
<div class="lg regular" style="margin-left:0em;"><div class='lg-row'>峽冬拖長冰　崖滑如積銕　客子涕縱橫　悲狷助<span class='corr'>嗚</span>咽</div>
<div class='lg-row'>仰視浮雲崩　再聽蒼石裂　不畏行路難　但感芳年歇</div>
</div></div>
<div class='div-other'><a id='mulu204' />
<p class='h3'>子昂竹石</p><p style="margin-left:0em;text-indent:0em;" class="lg-abnormal"><div class='lg-row'>石丈吾畏友　此君義不薄　寧知是圖畫　清風滿丘壑</div>
</p></div>
<div class='div-other'><a id='mulu205' />
<p class='h3'>武仁夫蘭</p><p style="margin-left:0em;text-indent:0em;" class="lg-abnormal"><div class='lg-row'>有苾藉芳烝　彼羙蒨蒼玉　山林雨露深　保此媚貞獨</div>
</p></div>
<div class='div-other'><a id='mulu206' />
<p class='h3'>萬空</p><p style="margin-left:0em;text-indent:0em;" class="lg-abnormal"><div class='lg-row'>萬有㱕一空　一空具萬有　真宰靜無營　大化自樞紐</div>
</p></div>
<div class='div-other'><a id='mulu207' />
<p class='h3'>送欽上人</p>
<div class="lg regular" style="margin-left:0em;"><div class='lg-row'>我有錦繡叚　翠鯨卷波濤　君家古刀尺　裁剪不憚勞</div>
<div class='lg-row'>散作五色雲　隨風九天高　天高望不極　江水日滔滔</div>
</div></div>
<div class='div-other'><a id='mulu208' />
<p class='h3'>送吳希賢提舉</p>
<div class="lg regular" style="margin-left:0em;"><div class='lg-row'>孔子萬世師　委史尚為之　吳君學孔氏　義盡所當為</div>
<div class='lg-row'>國用資泉府　况復官非卑　錢幣有輕重　相權酌其宜</div>
<div class='lg-row'>舟車運四海　使命速星馳　流行防壅遏　新故代有時</div>
<div class='lg-row'>糜腐[田/廾]炎燎　監臨肅官威　邇來苦剜偽　奸弊日繁滋</div>
<div class='lg-row'>閘閱役閭左　逃奔困囚纍　君才剸煩劇　洞照情無遺</div>
<div class='lg-row'>游刃柝肎綮　爬梳理棼絲　彊弱均惠施　示信明質劑</div>
<div class='lg-row'>駢羅紛瑣碎　不異貝與龜　貿易欣所獲　童稚莫或欺</div>
<div class='lg-row'>巨賈或深藏　或負歌而嘻　互市置酒慶　父老再陳辭</div>
<div class='lg-row'>郡[俟-ㄙ+亡]樂僚友　飛章省與臺　為政盡如此　寧憂事不治</div>
<div class='lg-row'>陳平宰天下　分杜先自期　况君早榮遇　陪直通金閨</div>
<div class='lg-row'>晶熒瑚璉器　淩厲青雲姿　壯業知不負　祖張書吾詩</div>
</div></div>
<div class='div-other'><a id='mulu209' />
<p class='h3'>琴書自樂詩</p>
<div class="lg regular" style="margin-left:0em;"><div class='lg-row'>鼓琴由藝進　讀書以學博　過耳音不留　空言亦奚託</div>
<div class='lg-row'>千古會吾心　於焉有真樂　雨過晚凉生　臨池看魚躍</div>
</div></div>
<div class='div-other'><a id='mulu210' />
<p class='h3'>怡如堂為鎦彬之賦</p>
<div class="lg regular" style="margin-left:0em;"><div class='lg-row'>舜琴解民慍　象傲未必悛　周公賦棠棣　莫釋管蔡冤</div>
<div class='lg-row'>不齊物之情　大聖何能全　鎦氏[病-丙+(皮-(〡/又)+(王/田/皿))]陵秀　詩禮世蟬聮</div>
<div class='lg-row'>討論自師友　萬卷金薤縣　所適况吾土　山水清而妍</div>
<div class='lg-row'>[(口*賏)/(凵@干)]鳴悅佳䕃　頳尾便漪漣　富貴苦憂患　皆由外物遷</div>
<div class='lg-row'>漂泊悲夜雨　遠征愧飛鳶　怡愉有至樂　孰若斯堂賢</div>
<div class='lg-row'>一翁與二季　蘇也敢獨專　聮璧上金榜　側耳鴻臚傳</div>
</div></div>
<div class='div-other'><a id='mulu211' />
<p class='h3'>題畫</p>
<div class="lg regular" style="margin-left:0em;"><div class='lg-row'>遠山如故人　夢寐思見之　見之了非夢　十居可無期</div>
<div class='lg-row'>乃知畫者意　善幻牽吾思　居然磵之曲　彎碕俯茅茨</div>
<div class='lg-row'>川容得春媚　渙渙流晴澌　魚罟散蓬藋　鹿疃縱橫馳</div>
<div class='lg-row'>澄江起暮色　客袂風凄其　所歷紛可數　身世亦足悲</div>
<div class='lg-row'>百年俱幻境　對此奚獨疑</div>
</div></div>
<div class='div-other'><a id='mulu212' />
<p class='h3'>感興二首</p>
<div class="lg regular" style="margin-left:0em;"><div class='lg-row'>臥病長江上　朔風撼我床　坭垣壞積雨　弱柳空自長</div>
<div class='lg-row'>猶懷嵩璉㱕　何曾<span class='corr'>羨</span>奎章　白壁忍橫道　千金戒垂堂</div>
<div class='lg-row'>鳳皇五色羽　風雨傷摧殘　坐視不遑恤　百憂如驚湍</div>
<div class='lg-row'>我夜不得寢　我食不得飡　因知古人意　相戒行路難</div>
</div></div>
<div class='div-other'><a id='mulu213' />
<p class='h3'>索士巖都事赴淛東僉憲以疾不能送作詩寄別<span class='note-inline'>(絕筆)</span></p>
<div class="lg regular" style="margin-left:0em;"><div class='lg-row'>鵾鵬雖鉅物　為瑞不如鳳　五金利而堅　良王世所重</div>
<div class='lg-row'>古來德輔時　不必[起-巳+(色-巴+((巨-匚)@十))]俗用　公德配古人　文藝復掩眾</div>
<div class='lg-row'>前驅失班揚　後顧無屈宋　譬之武事嚴　萬甲卷殽雍</div>
<div class='lg-row'>往年試春闈　對筞天威動　烈風挾長波　電影掠飛鞚</div>
<div class='lg-row'>稱此衣繡榮　人品賴飄綜　任眾難獨專　榱桷襍楹棟</div>
<div class='lg-row'>分憲得問俗　施惠徵前痛　積水散鳧鷖　良疇沒菰葑</div>
<div class='lg-row'>飛章檡守令　邦賦足輸貢　懷德民不欺　率教童知誦</div>
<div class='lg-row'>平生許經濟　無由預賓從　方外亦何有　天地一空洞</div>
<div class='lg-row'>所慚世䌉嬰　不虞禍機中　車僨長途暮　舟膠哀壑凍</div>
<div class='lg-row'>甘澤被污萊　巨照燭昏瞢　乞退悔苦晚　誰無鉢飯供</div>
<div class='lg-row'>願從金華山　芋區荒可種　更憐蘇長公　忍別阻追送</div>
<div class='lg-row'>短歌愧知<span class='corr'>己</span>　空懷好音哢</div>
</div></div></div>
<p class='juan'>蒲室集卷之一<span class='note-inline'>(終)</span></p></div>
</div><!-- end of div[@id='body'] -->
</body></html>