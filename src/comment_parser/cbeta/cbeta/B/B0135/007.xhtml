<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蒲室集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu358' />
<div class='div-other'><a id='mulu359' />
<div class='div-other'><a id='mulu360' />
<p class='h3'>蒲室集卷之七目錄</p>
<ul class="">
<li>序
<ul class="">
<li>道法師實錄序</li>

<li>天禧嵩講主刊施五十三佛名經序</li>

<li>送瑞少曇歸江西序</li>

<li>蘄州蘆山攝待菴序</li>

<li>道塲寺雲峰閣詩序</li>

<li>悼中天竺布衲雍公偈序</li>

<li>送方上人序</li>

<li>楊雲巖居士作蔣山僧堂偈序</li>

<li>王氏孝感瑞華圖詩序</li>

<li>送張子安御史序</li>

<li>王可毅尚書還　朝序</li>

<li>梅孝子序</li>

<li>送臺醫馮善甫序</li>
</ul></li>
</ul></div>
<p class='juan'>蒲室集卷之七</p><p class="byline">豫章　釋　大訢　笑隱</p>
<div class='div-xu'>
<p class='h3'>序</p>
<div class='div-other'><a id='mulu361' />
<p class='h4'>道法師實錄序</p><p>宋徽宗朝方士林靈素譖毀佛教法師道公爭之徽宗怒黥械春陵及靈素敗國亦覆昧者或誣佛以禍福吁郭隗進而彊燕穆生去而亡椘豈隗能福穆生能禍人哉抑善善者人同與賊善者人同棄也矧佛大聖行之國中繄童孺信之可終毀乎彼世之言治道者必徵於三代三代之所無則黜以為異獨不察夫三代之地不過數千里其俗蕳易先王因其時而教之詩書易禮後世地廣數倍俗益偷薄而禮樂刑政不足以盡其術矣然後西竺聖人之教出焉無刑威賞勸人自格非遷善至若趣厥道妙窮神致化聖君賢臣隂資為治其有功生民也博矣古有功諸侯子孫猶得世食其土況吾以道為嗣者乎嗣而絕之不足以為嗣矣器勞也而新之火敝也而燧之不有弛也不有張焉若法師者其張宗者與當宣和之政淫昬肆虐豈惟毀佛而已而廷臣無敢言者法師能試命斧質食其食思死其事足以振世勵俗則非徒有功於其教也有功於天下也自法師沒今百七十載而世有不聞其名者十世孫福崇緝其遺事求述於吳僧祖瑛瑛駴曰吾祖也因遡其譜與崇為從昆季盖[泳-永+(瓜-、)]別而不相聞知久矣乃拜受而述焉文成請序於予予視今之寄我法中佚居豐食樂其盛以不戒庸有念夫先世之孔艱哉吾懼其盈焉世無法師矣瑛也磊磊有奇志彊記而辨可世其業尚勉乎哉尚勉乎哉</p>
</div>
<div class='div-other'><a id='mulu362' />
<p class='h4'>天禧寺嵩講主刊施五十三佛名經序</p><p>吾法一入中國皆知佛為大聖而當時華梵之譯者訓佛之義不曰聖而曰覺者以佛與人均有靈知之性特覺與昧之異耳能覺而不昧則人人皆佛也若截然以大聖自尊使望之若天壤有間則人將退而自畫無進脩之益而非所以道世也譯者之示訓有深旨矣又覺有三義焉能自覺者二乘也能覺它者菩薩也能自覺覺它而覺行圓者佛也曰覺即佛矣復何假於念為盖以人心昬亂故佛教之以心念口誦由外制內精專誠一至於念而無念無念而念常覺不昧以返求乎自性之佛也金陵法嵩講主博通經論甞謂脩行捷徑無踰念佛乃考經援義本其行願取五十三佛與三十五佛名[(留-田)-刀+ㄗ]施勸誦其訓迪有方矣或問於予曰世有詩書禮樂之教若是得無混淆乎予曰聖人之教不同而同於為善夫詩書禮樂郁乎文也而百姓有日用而不知者是道也無分於上知下愚由一念以擴夫自性之妙雖庸夫竈婦可能也使家授人誦下以戢惡興善雖刑措可也上以合乎道真雖比屋可封也又將游乎清泰之都躋乎仁壽之域則物也我也聖也凡也䐇然同體尚何分於世教哉嵩聞而喜請書以為經序</p>
</div>
<div class='div-other'><a id='mulu363' />
<p class='h4'>送瑞少曇歸江西序</p><p>至大中予主餘英山寺三年寇至剽掠俱盡僅脫身免常所雅厚咸相聚匿笑莫有[(厂@((既-旡)-日+口))*頁]予者獨少曇來勞苦數十返明年佛智遷徑山三月禍作其徒多背去而少曇又與二三子留侍暨佛智歸江右少曇分座太白不得從今復走宜陽而省焉於其行重予有感矣世有君臣父子夫婦兄弟朋友之教而民或悖之溺於愛者忘其親[言*木]於利者傷乎義吾徒辭君父之尊絕伉儷之欲惟師與友之道得同乎人也而吾徒貴遠游大方多眾羣居千百錯礱䂡礪期底于道若是於師友之道又專矣無汩乎欲無竸於利其庶乎有終矣嗚呼孰謂俗之變能移於吾徒者乎若少曇者可以敦俗者乎</p>
</div>
<div class='div-other'><a id='mulu364' />
<p class='h4'>蘄州蘆山攝待菴序</p><p>世未有好施而不享其報者若翳乘餓人得簞食猶戮力效死地何報者之多義耶噫人無良心久矣將天啟施心俾有獲其效如此吾浮圖氏祝髮居僧坊其宮宇食飲裳衣之奉無一不仰於人人亦樂予不靳或適諸四方則又有作室亭[土*(夕/(厂@夫))]間奉漿饋食以迎以勞故行不贏糧居無舘穀無輿㒒屝屨之需朝具暮楚遇彼舘人如閱郵傳彼見來者攝踵于道亦不暇計率相視為故常施者不以為德受者亦[囗@乂]知媿未聞責以施報禮者何其寘恩哉惟生民之汩於情與而愛奪而憎愛憎而恩怨隨之矣故吾徒尊之於君后親之於父母皆委之若遺以遠游者使不累乎情以悉力於道也道必求諸師師不州里鄉閭有也如得其師幸聞道以歸則君也親也彼食我也無不報矣又何必計功而食詀詀嚅唲如里嫗為哉淮右古稱奇山水吾宗三大士闡化諸祖輩出蘄舒間至今游錫不絕乘門志弘作廜㢝中道行者如歸予懼繼之者以久施不報為解或怠乃事則弘之志不終矣而幸其安以食息于斯者亦不可以不自勉也故書以訓之</p>
</div>
<div class='div-other'><a id='mulu365' />
<p class='h4'>道塲寺雲峯閣詩序</p><p>東漢時身毒僧摩騰至舘之鴻臚寺後僧居咸曰寺而以律制之寺率以律名至梁有禪隋唐有教雖各以道訓其徒而寺猶律也貞元中大智禪師作禪門清規而禪律於是始判準規立東西序西以儀于眾東以董庶務而帑藏出納係之然昔猶交職其事欲備歷之以閑其故不以東西為嫌今也反是志高潔者不適於俗狃於俗者近乎汙而東序之職始病焉曰吾既汙之則將甘受而不辭必漁厚賄飾輿馬至自民其衣僕圉廝養侔鉅室務滋黨以脅其主飫酒胾啖貪吏使不問<span class='corr'>已</span>甚者有業產萬計故有以來役僧之議吁寺幾何而不淪胥亡也予行四方所歷寺幾千百求異乎是者霅道塲耆宿渭公嘗任寺之東軄以廉儉聞始寺不競能損<span class='corr'>己</span>以紓公公以是裕益狷介示其黨以不私於是闢方丈作鉅閣以居其主閣成而吳越之耆師碩德與湖海勝流咸為歌詩頌以落之而徵序於予予觀人之勞而後食作而後居孰不求豐諸<span class='corr'>己</span>有公焉有私焉使審乎公私之辨又益之以才幹而成一閣者夫豈難為哉渭能拔其伍以不汙又罄<span class='corr'>己</span>資以刊傳鐙錄十卷施諸名山其所立不啻有大過人者則頌之者非徒羙於渭亦將有懲於其伍者焉而吾不能不重感於今也</p>
</div>
<div class='div-other'><a id='mulu366' />
<p class='h4'>悼中天竺布衲雍公偈序</p><p>延祐四年四月七日禪師雍公化于天竺中峯五日闍維之<span class='corr'>斂</span>牙齶設利與常所持木槵諸不燼者為窣堵藏之先是移疾臥天勝院彌月曰吾可忘眾耶遽舁歸中峯力疾訓徒戒執事者以事為書十數通與友訣乃怡然委順眾相視愕如也夫人道之貴以誠乎性也自教流諸夏諸師之言性者岡不極于奧而卒膠於文言莫克自盡及吾祖以直指之訓來使人恢然獲所素有其求也不能無敝而後之宗工又因敝為制故有倡彌高而機益峻如三代檏散教化衰而刑禁拲梏之慘用焉命誓之不行而盟會侵伐之例列焉皆一時權宜非得<span class='corr'>已</span>也然奇變不常縱擒無端而可捕撮其影迹哉今之學者不能自誠以盡性妙徒玩其迹相與師授徒受曰某若為而高而峻某而平實勿學也隳其關鐍鑿其穿穴取其語之近似者模儗之以為古能是遂以躐清序尸鉅剎傲然以名於世世亦恬不為異而孰得夫偽真也噫惟於死生之變不可誣不俟詰而較然矣禪師始居天目之西巘事高峯妙公庀其役至躬春爨樵槱晚嗣其道固知異乎如此者矣漕使瞿公請居大覺寺十餘季以勞眾數逃去眾懷之復稍稍尋至然不威或久則慢之亦不屑也居中峯眾益至食不繼則躬乞以給貌瘠黑少容止又語戅寡文人始譏以不韻及是皆大愧悔豈徒媿之反譽之也譽不止且悼之矣有得南山悼偈若<span class='corr'>干</span>首示予予喜其能敦乎本亡事乎未可激勸學者故[田/廾]之序云</p>
</div>
<div class='div-other'><a id='mulu367' />
<p class='h4'>送方上人序</p><p>士貴遠游以能交天下士也邇年王公待士之禮廢士不克游惟吾徒得肆游窮燕首越所至諸寺咸命典客司游者非徒利舍舘而<span class='corr'>已</span>其送迎有禮先後有序主賓倡荅橫機迅辯有足觀者故游之遠莫若吾徒而交之廣得人人而閱之又莫若典客也然猶必擇通邑大方多眾乃克觀天下士而為務最煩才俊不屑於就其下者又不足以交其客以故名亦昧昧焉延祐四年杭淨慈得方上人為典客客至如驛善其軄由是譽日起以都邑之會賓客之多無逾錢唐而淨慈又大方使上人典其客上人衢人也衢之俗多儒其流于吾徒者亦漸儒習故上人雖游不癈吟事而游者樂之然吾徒遊之之道非以富山水慕聞達而事於諓諓篇什為也故上人之歸得贈言於其女不以詩而以偈爭以古德之事以告之有深旨矣上人勉乎哉</p>
</div>
<div class='div-other'><a id='mulu368' />
<p class='h4'>揚雲嚴居士作蔣山僧堂偈序</p><p>寺古制皆有僧堂然惟會食而<span class='corr'>已</span>至於寢處則有別室如今教律院猶然也獨禪林自唐開元中百丈海禪師作清規設長連牀於堂率眾盡入居之牀端為木函盈赤以貯三衣一鉢外無餘畜也坐臥起居有時凡晨昬午夜以及且長老首座加巡警焉惰者罰不率教而擯之至於禪寂䇄若枯株湛然止水眾千百肅如也由貞元距今六百年他規盡癈僧散處寺內外甚者一<span class='corr'>己</span>占屋數十間積產業以萬計輿馬僕從儗巨室冐刑法汙宗教有不可勝言者矣而堂之規猶獨得如古使天下之凡若僧者盡撤其私室禁而私畜而會之于一堂申以吾祖之規教之庸有如前所陳之敝乎而僧者能終身不越堂戶繼之以不昬不亂虛而照寂而應超生死越三界雖古聖賢不出乎是也金陵蔣山肇建於梁寶公初名開善宋熙寧間改創禪院居眾千百號江左第一泰定二年春寺弗戒于火鞠為灰燼長老曇芳禪師能以誠感人人故樂為之用無貴賤貧富咸願出才力效指使期年而寺成者過半而長者揚震之曰若僧堂者禪林之元氣也我則為之暨訖工費鈔十萬貫有奇高明爽塏視舊有加焉震之復與諸公登其堂歌頌以落之予觀夫佛寺之興率謀諸施者然皆以像設金碧之盛可夸耀於人之耳目而徼夫福田利益而為之也而震之不夸耀不徼福其志必曰居此堂者為能明佛之性傳佛之道然也若是則求報於外者其責輕責難於內者其任重而吾徒之居此也得不戒且懼乎</p>
</div>
<div class='div-other'><a id='mulu369' />
<p class='h4'>王氏孝感瑞華圖詩序</p><p>世之有符瑞神異之事載於書驗於今耳聞目睹數數然也而未有能究其所從出使人瞭然以不疑者其故何哉徒以孔子不語恠為解而其所以不語者又何哉或曰恠不足言也若是則性與天道不可得而聞者其亦不足言乎孔子生亂時道降俗薄故因時制敝扶持綱常苟非切於人事唯恐致惑於人特秘之而不言耳然則其終不可以致詰耶西方有佛曰人之性其來無初其徃無終大而天地散而萬物日縣於上雨澤於下山嶽河海卉木鱗介至若神奇物恠變化萬狀皆自一性而出故有啟書以返風噀酒而降雨孝感而魚躍筍迸誠格而泉涌者唯性之本具非假於外也使能全其性之妙雖天地位萬物育不啻過矣吾於王侯瑞華之異而重有徵於斯言也初[色-巴+(序-予+天)]父忠愍公使日本死于王事[色-巴+(序-予+天)]母方盛年誓斷髮為尼甞參高峯妙公得其性妙之旨矣而[色-巴+(序-予+天)]自弱冠出仕即以能稱累遷至三品官而養母至孝母既學佛泊然於世至治二年七月朔趺坐而逝遂以佛之制闍維之獲舍利五色斵石為窣堵葬焉[色-巴+(序-予+夫)]猶衰絰居喪三季從儒禮也一日奠於筵有折山舟華於缾者俄結一物如杯玉雪瑩然人咸異之而以詩文稱羙者何限[色-巴+(序-予+夫)]謂其母佛之徒也徵言於予予得以佛之說告焉人之均有是性而物誘之若蔽焉若失焉非有明而復之之功烏能死而不亂者耶夫欲善乎性學者無踰於佛而治世之道必用於儒也今[色-巴+(序-予+夫)]之於母明佛之性用儒之禮由是而感通故異華之徵皆性善之微著者耳而侯方嚮用使擴而充之移孝於忠以致君澤民使休徵應而甘露降醴泉出則後之人又將歌咏之無<span class='corr'>已</span>也[色-巴+(序-予+天)]名都中由兩淛漕使今為福建道都元帥母張氏諱普貴字無為云</p>
</div>
<div class='div-other'><a id='mulu370' />
<p class='h4'>送張子安御史序</p><p>南臺所轄三省江淛為最重常歲監察巡按必選上名以行天曆改元之秋張公子安來杭時故相新薨北方用兵供給繁劇海上獲諜者戮于市人心洶懼子安由淛西東入閩巡行諸郡以鎮撫之隨事損益觀時翕張外肅內恕民獲奠安初行省以禮物錢徵<span class='corr'>斂</span>過度至是劾其罪追所<span class='corr'>斂</span>歸其主天子聞而賜之幣以旌其直君子謂子安於是知政刑矣按周官御史掌傅命記事者由秦漢以來任以彈劾宋復以兼諫爭而　國朝之待是選也人佩一[(留-田)-刀+ㄗ]使得以專言事若朝廷之紀綱中外百司之賢否官之蠧政民之隱疾必周知而備言之雖曰責人而不知人之責<span class='corr'>己</span>者尤重也然知之有不周言之或不當於是有巡按之舉察其風俗訪其得失焉猶古者觀詩以知民風持節以聽政於天下事無所不得言而後之君子不克舉其軄唯覆其按牘奉行故實而<span class='corr'>已</span>不任於人而任於法不求諸實而求其迹使人有不直而吏者深文巧詆牢不可破雖有子產之智何疵以得焉或者苟祿自愛見有怙勢作威與無辜被禍而牽於上之好惡者則惴惴焉唯恐有聞以累于<span class='corr'>己</span>也必先委之而去況敢擊其所彊而直其所枉乎又有避嫌畏譏日馳百里夜宿公舘戒閽吏固扄鐍雖親友莫得面睨屋梁坐終日澹然無所為至戶外事澷不加省而烏在所謂察與訪乎若是猶曰守文母害而况有不可勝言者耶雖然衣必垢也而後濯之井必眢也而後渫之不有敝也其孰更之故</p>
<p>上即位之初首定風憲之選凡所擢用率皆奇士而子安尤蒙寵知吾見其蹇蹇匪躬肅清邦憲以奮其大有為也必也尊道德而抑奔競則君子以類進而小人不敢徼幸矣先教化而後刑罰則吏畏法以知義而獄訟蕳矣擇賢守令而汲進之扶植之使得以盡牧字之道則家給人足盜賊息而國用紓矣若呂公著之言御史當論國家利害之大計毋察官司簿領之細過者吾取之吾久居巖穴遊方之外者也於時事不通比者聖天子易潛邸為寺臺官命予居之而辱子安之愛尤䔍以其所司直言也敢不誦所聞而直告之</p>
</div>
<div class='div-other'><a id='mulu371' />
<p class='h4'>王可毅尚書還　朝序</p><p>金陵古建都地然自孫吳而下皆偏據南方弗克統一說者謂天地之氣至南而極不可以建大國朝諸矦盖陽生於子而極於午子位朔方朔猶蘇也謂萬物至此絕而復蘇始而終終而始生生無窮矣必王者自朔而南隂陽相乘其氣循環而後可以當之歲在乙丑今上皇帝以潛龍來居而向所謂龍蟠虎踞者若增其雄而幸其有所遭也說者又曰古之天子巡守方國後世不然而天生命世之聖必先使之周游南北以通民情以任天命之寄粵若世祖西出關<span class='corr'>陝</span>浮襄漢南略武昌歸繼大統混一區宇而開太平萬世之基今上為世祖曾孫蚤歲冐涉艱險轍環天下是天所以付世祖者而以[田/廾]之也天曆改元之十二月上以潛邸為大龍朔集慶寺亦猶世祖駐蹕武昌而以其地建元興寺焉明季九月命工部尚書王公來董其役先是上命行御史臺擇主僧居其寺不以大訢不肖俾備洒掃以是得日承尚書公之約束而竊觀其為人溫然而春[泳-永+壬]然而莫知其涯也[聽-王]其言跡其行必欲內不以二豪欺於君外不以一豪欺於民交友以誠莅事蕳以嚴御下也以和易而樂與人為善方是役之興江南大旱民始疑懼公既至儗內府例人日給錢米有差羣工麇至不約而集者二千人乃縣鼓鳴鐸以程其勤惰故工無浮食五旬而材告具十一月朝廷陞公為天官尚書遣使趣其還客有問於予曰尚書為天子近臣學問政事方施之天下人望之朝以繼夕而乃濡滯於一寺之役無若不相當然况佛之道不知於世教何如也幸母蔽於私為我陳之於是進之曰佛之教蕳大無為上智者由之以造乎性妙合乎道真而中人以下猶能遷善畏禍故其化之弛張有大焉有小焉如唐之太宗房杜宋之仁廟富范亦謂君相之聖且賢者然皆資其道以善于世而國朝崇信之䔍度越古昔盖以薄海內外萬方畢臣其習俗各異十<span class='corr'>已</span>八九而鮮有不事佛遵其化以善者孰謂於世無補其或侫之過度縱其徒而不之制隳禮法蠧生民是溺其迹而不適其宜然非佛之咎也今聖明在天而尚書公方以房杜富范自任凡所建明無一不合於道豈以歲饑民無所食商賈無所售其材工無所鬻其技相胥為流殍而莫之[(厂@((既-旡)-日+口))*頁]乃於農隙大出錢粟貿材僦工于以集事于以振乏惠莫大焉况以潛邸之重而上甞居之四年宜臣子者於茲祈天永命而盡忠乎所事且志不避難易身不擇勞逸亦其所軄也客乃媿謝因以其語質之尚書公公曰子言然也我行有日矣盍書以為北歸贈行序公名士弘字可毅皆上所命之云</p>
</div>
<div class='div-other'><a id='mulu372' />
<p class='h4'>送岳柱留守還朝序</p><p>皇上居金陵之四年山川百靈保祐聖躬勗功懋德起登大[糸*克]即位之初首改所居為大龍翔集慶寺明年度材告具以向方不利于嵗而止又明年上命岳柱公來測圭攷景築基而營焉若夫資用之從出官吏之效命則又有臺官以提其綱御史以糾其怠其於敬慎惕如也每晨漏下五刻公必先至乃伐鼓下令置藉以閱其屬戒某若某事而與奪盈縮㝢諸勤惰寬急之間雖巧歷善計莫之察也不十月而落成其布畫規度悉按京都而江南或未覩故吳越湘漢之人裹糧來游攝踵于道心動目駴至相繪圖而歸傳播誇羙謂　國朝崇佛古未有而莫能推原其意或有取於五行之說者曰我　國家肇自北北水也佛生於西西金也金水相生欲培本以彊幹浚原以導流若子母然噫無亦議其迹而不本夫教論其功而不及夫道是未知佛也欽惟世祖奄有區宇文綏武定各有攸施而佛者慈仁怡愉無刑威賞勸人自畏惡而趨善可以薰陶至和而躋吾民於仁壽之域舍是無有加者故　累朝遵之以為盛典然尊其教必嚴其居弘其道必求其人嚴其居有成功者公之任也弘其道而未知所濟者吾之責也故吾始而喜再而媿而三則懼矣吾自奉命洒掃以來朝夕兢兢于是思率吾徒䇿勛於無為致羙乎不覩六鑿無所用其明心匠不能措其巧崇然而基突然而奧而同然與萬物者游斯吾所以脩夫內者也使吾之脩夫內能若公之有成功則庶乎免矣公甕吉剌氏事母至孝母沒二十年見人有母與言而偶及之者必流涕嗚咽不<span class='corr'>已</span>友諸弟終始無間言而居官有異政甞守覃懷蝗至其屬邑脩武有唐太宗廟公禱之其夕大雨蝗盡死至治間朝廷作太廟命公薰其役事<span class='corr'>辦</span>而民不擾至今傳誦之以故特膺　選命而有是行也而授公留守云其年至順辛未十月復有　旨召還住山大訢序以贈之</p>
</div>
<div class='div-other'><a id='mulu373' />
<p class='h4'>梅孝子序</p><p>梅孝子居吳門孝於其親有過人之行母嘗疾䔍醫藥弗療於是刲股肉為羹以進母啖之而愈它日母復疾且益甚孝子取香之有膏液者為臣炷然頂與臂祝于天願減<span class='corr'>已</span>算以延母壽時夕隂雨拜起仰視雲霾淨朗星斗呈露母眊昏見人盛衣冠持盂水汛洒之即起無恙今年垂八十愈益康彊邦人士為詩文稱道者甚眾有以韓子鄠人之說疑其毀傷致斃以瀆于政而質於予予謂事有經有權世降俗下民散久矣苟有一善君子嘉其志而恕其情可也伋壽申生死於父命鉏麑死於其主龍<span class='corr'>逢</span>比于死於其君而史稱之不以戕生為嫌仁人孝子不忍其親之危殆或可覬其生之萬一寧一創之烈雖死猶樂之况其不必死乎又人心之感速於影響蔡順之母嚙其指而子則心動朱壽昌七歲失母求之五十年不能得乃然頂臂<span class='corr'>刺</span>指血書佛經祈終見之所謂人事盡而天理見者也天理者性也由性之充可以乎天地神明達乎死生變化而造夫道矣曾子謂先意承志諭父母於道孝之大者孝子能因是以明夫性而進夫道其於養親不至<span class='corr'>已</span>乎孝子名應字榮甫予未之識其質於予者蜀僧光公實以書來其言若是云</p>
</div>
<div class='div-other'><a id='mulu374' />
<p class='h4'>送臺醫馮善甫序</p><p>道德之貴尚矣然以之輔世導民非薰陶涵濡之久未易成化以取速效下而諸子百師之學雖各有可觀而衛生恤患切於時用以施惠愛於人者莫醫氏若也故古之魁偉之士不試用於時則願為良醫以行其志世俗日降庸醫射利務徼幸以嘗其技而人之誤致委斃不終其天年者有矣予來金陵識馮君善甫以名醫為憲臺郎属日交公卿貴游然聞人疾雖賤貧無不往視悉予善藥或它醫不能治更召善甫疾無不愈至有所報謝則辭不苟受人咸稱其長者後至元二年夏天台僧會翁病且殆息幾絁其友召善甫理之即無恙會翁感其德而形諸歌詩焉予觀人之生養息聚惟適之安求甘毳以奉其欲時診察以宣其氣猶懼不虞也而吾徒之適四方犯寒暑忘饑渴隻影萬里無僮僕親舊之相恤孜孜焉惟聞道而後<span class='corr'>已</span>固將外形骸忘軀命視死若歸也而仁人之心能無軫念之冝乎善甫之待會翁而不望其報矣吾故序醫之功於諸子之上而告之以道德之懿而不為虗羙也</p>
</div></div></div></div>
</div><!-- end of div[@id='body'] -->
</body></html>