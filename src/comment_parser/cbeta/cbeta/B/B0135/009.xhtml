<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蒲室集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu395' />
<div class='div-other'><a id='mulu396' />
<div class='div-other'><a id='mulu397' />
<p class='h3'>蒲室集卷之九目錄</p>
<ul class="">
<li>記
<ul class="">
<li>開府儀同三司榮祿大夫平章政事集賢院使領會同舘事吳國公杭州路淨慈寺歲閱藏經記</li>

<li>開府儀同三司榮祿大夫平章政事集賢院使領會同舘事吳國公杭州路高麗惠因寺歲閱藏經記</li>

<li>吳興封山資敬寺記<span class="note-inline">(代佛智師作)</span></li>

<li>杭州路金剛顯教院記<span class="note-inline">(代趙魏公作)</span></li>

<li>松江府龍門寺記</li>

<li>龍興路靖安縣毘盧院記</li>

<li>龍興路奉新縣寶雲寺記</li>

<li>吳江州水月院記</li>

<li>龍興路南昌縣印土寺記</li>

<li>寧國路宣城縣珩琅山法雲禪寺記</li>
</ul></li>
</ul></div>
<p class='juan'>蒲室集卷之九</p><p class="byline">豫章　釋　大訢　笑隱</p>
<div class='div-other'>
<p class='h3'>記</p>
<div class='div-other'><a id='mulu398' />
<p class='h4'>開府儀同三司榮祿大夫平章政事集賢院使領會同舘事吳國公杭州淨慈寺歲閱藏經記</p><p>吳國公居京師念遭太平登台輔無以報塞恩寵乃曰昔唐太宗以仁義之效治幾三代猶命僧玄弉譯經身毒廣玄化也矧茲萬方畢臣㠀夷蠻蜑冈率禮義猶因果禍福是懼佛者若操冥權以翊善道淵乎博哉今其書具存將敷揚厥旨俾蒙者蕩者知所趣嚮求合所謂生而靜者則我志紓矣始以皇慶二年捐幣金萬定散中外百大寺閱經百蔵且命司寺帑者權以子母歲取贏之阞以供費而母終不匱常歲率如之杭西湖淨慈其一也涓嵗二月吉乃考鐘眾乃大集北卿以祝畢作梵唄諷誦惟謹越二年天子特加開府儀同三司又明年奉　旨頒香來江南凡閱經百所皆刻石以昭前羙以詔後者勿替也乃紀實為頌其辭曰</p>
<p style="text-indent:0em" class="lg-abnormal"><div class='lg-row'>繄昔周季國步斯艱孰不百家墨揚由[車*(企-止+(土/吊))]老氏清靜寡欲自賢惟性天道儒亦罕聞於亦覺皇篤生西乾克觀時只以默以宣化格異類粵有人天人天肅穆邦家之穀生植涵濡膏澤滲漉窮髮朱提嵎夷昧谷九譯嗢咿拜稽跪足惟大教是毗惟邦家是崇由吳國公光昭孔融南山崔崔我疆我理淑氣日隮被吳國孫子吳國孫子無念厥宗伐鼓考鐘克永令終</div>
</p></div>
<div class='div-other'><a id='mulu399' />
<p class='h4'>開府儀同三司榮祿大夫平章政事集賢院使領會同舘事吳國公杭州高麗惠因教寺嵗閱蔵經記</p><p>佛於天下咸所尊事或謂福以幸求禍以苟免而佛可諂也庸知佛之道多方有大焉有小焉夫大臣之事佛也志與道合玄默寡欲澤下於民之謂施戡禍定亂之謂慈不徼生不畏死若唐顏真卿宋富弼范仲淹是<span class='corr'>已</span>其有窮土木縻金帛厲民以要福利者非佛意也開府儀同三司上柱國別不華公相繼為江西江淛湖廣行省左丞相惟曰自貴富以訖有家予曷報于君親思欲風動于民率之以忠孝莫若善事佛先是以幣金千定施杭十大寺使咸以子母相生歲取其什一給其費以月第之各閱經一蔵延祐四年又自武昌寓二百定以歸興元惠因二寺通前為十二蔵月閱之嵗周而更始焉惠因寺受金最後以冬季蔵事必肅必共圖久勿隳爰琢堅石而刻之辭曰</p>
<p style="text-indent:0em" class="lg-abnormal"><div class='lg-row'>維西有聖覺道尊心冥萬物觀化元[打-丁+穸]括么麼無遺言有作緝之富以文疇俾津筏惠墊昬赫赫左相為雄藩匪徼匪媚忠孝存曰覺有訓徒之勤[田/廾]之金繒期勿諼拜稽萬壽奉我君爰有親子思孔殷高峰之陽湖之原考擊鐘鼓播令聞尚期似之伊後昆</div>
</p></div>
<div class='div-other'><a id='mulu400' />
<p class='h4'>吳興封山資敬寺記<span class='note-inline'>(代佛智師作)</span></p><p>楚越多竒山然不窮躋深入不得其勝行者告病焉獨吳分錯河涇易舟檝可游衍猶苦沮洳無喬木鉅谷以臨高深居者昧如也予居南屏有別墅武康舟上下風渚間望諸峰嶢然異之曰古封山也德人文翁居之舍舟造焉松離立如戟徑術脩直少折得方池植多羙夫渠碧草蜿蜒門廡邃深隱若巨府金像位殿上神人環衛考鐘縣鼓眾濟濟多儀僮走報翁肅客升堂入于堂客主為禮引坐圓亭顧瞻風景萬石人立又北巨石龜伏泉出背尾匯于坎溢流入于池山左右顧中特起奔伏不窮東挾計籌又東走天目以起其勢南抗石城西揖蒼府其麓飲于溪實屏實蔽作我捍禦外隆中夷氣燠而清植物肥碩翾飛鹿挺若與人狎以相樂<span class='corr'>閒</span>暇也翁喜荅客且語之故始山之未歸于我為宋給事中盛章墓至大初其孫遷葬而去我與值渚上相語合願奉質劑取視亡害即輸其直五年為室益殫鉅萬咸無所乞假然常居未有圭撮餘幸成之不自知其何道也又曰人之貴乎物者以明道也道不明斯物矣吾又幸聞諸師故師之高曾宜祀于奧而形生之始又可不報故吾之昭穆配焉若盛氏之鬼亦與享宇下以廣愛也將聞于朝請名資敬寺而未有紀師幸至不有待耶予耄矣行四方辱佳山水不少率疲於頻踣又否則或汗于庸富家遊錫不一顧能若是山之奇得售賢主人以與吾等游者寡矣將寓翁一榻以盡衰朽而又有楚行心忽忽也以吾宗之重若吾孱懦者負之不幾於敗覆而翁之材之德使遯跡自善非牽於茲山之累乎又見吾黨之似是而非以位以氣以相軋者庶幾乎翁不可得也翁諱清杰族吳興姚氏世業儒幼受經杭之道明寺學博而要雅器量自持確然於物無髮欲好周人急故邑人相教翁長者無犯翁意有過里中望其廬㦸手曰是清淨居母相汙輒入寺或惡子因以悛[葺-耳+十]蘄為善自效其道感人類是懼難其繼益訓徒徒元禮元遜咸有軌度可世守也未書之用嚴其訓</p>
</div>
<div class='div-other'><a id='mulu401' />
<p class='h4'>杭州金剛顯教院記<span class='note-inline'>(代趙魏公作)</span></p><p>院始名華嚴菴宋紹興<span class='corr'>己</span>巳演教妙空大師惠齡所作也居杭城之金剛領既成以授其屬惠清使主之清益誦經論眾益盛其制可視大方考之圖　志龍山圓壇古有顯教院而墟其址久矣乹道<span class='corr'>己</span>丑請于郡願易菴名為顯教院歷嘉熙間市弗戒于火院俱燎寶祐初有道福者相地於仁和縣之上閘愛其勝買之因徙居焉而蕞爾僅給福卒而景明繼膏之猶多所未備至行榮始克大其世作殿閣門庫堂室亡慮百間始至大辛亥迄延祐丙辰凡寺所宜有舉無遺者先有田三百畞至是倍之而有加焉榮為人端謹一時王公貴人多喜與交又有才幹以治一寺宜其有成也猶欲戒其後人使皆如<span class='corr'>己</span>以勿忘而求記於予予聞能仁氏之學有三曰禪曰律曰教而今之為寺之制有二有以其徒相授受者有官授賢而主之四方之人咸得而居之者使官授之或不當主之或不賢視所居如傳舍或不葺以故其寺常癈惟其徒之相授受者率多完好又其後之皆賢而後能久而不覆然世之為人後者猶曰繼志述事矧能仁氏子人之子唯以道為嗣有其室而癈其道猶傭居也今榮之訓其徒則善矣子復欲輔之以道庶有以起其宗云</p>
</div>
<div class='div-other'><a id='mulu402' />
<p class='h4'>松江府龍門寺記</p><p>宋嘉泰中桑門如喜了性傳天台之學喜主錢唐淨教院歸華亭東五十里作菴與性同居之里人從禱雨旱疾疫無爽施者日至後性譽益著奉詔主天竺興福院淳祐元年又勑易所菴為龍門寺以甲乙傳次喜性亡嗣者失人寺幾癈咸淳七年有思賢者蚤游禪林嘗主嘉禾普賢院歸視榛莽勵志興復始徙寺于黃土塘居十五年擇其徒之可任者曰行潛曰可宗潛由靈隱首坐出住寧國之廣教院不以命之宗主延慶院退休于杭之南竺山至元廿三年命歸以寺[田/廾]之宗請曰寺頻海歲不熟則寇至欲圖久而惠後人以安莫若再遷賢曰吾所以命子也圖之六[禾/干]而賢卒及[目*(宜/八)]目猶惓惓以囑宗泣以命其徒為正乃相地於府治東南隅南俯川流北走市闉厥位向陽平原如席眾咸樂之於是徙居焉作殿堂樓閣門廡厨庫為屋二百餘間祠佛菩薩天神之像千五百軀供設以備寺有田若<span class='corr'>干</span>頃築別墅官塘以備儲畜田賢以授宗宗以授正正以授文明明以授智傳傳錄其實來言曰吾日兢兢于師之訓懼後之不戒而顛覆厥緒則吾祖之業隳矣幸賜之言因進之曰今夫世人積起銖寸得良田居室以遺子若孫又懼其不能賢以保之擇師而教焉期其賢明富盛相繼於無窮也而求諸勳舊之後能僅守其高曾之故業者千百無一二况其嗣有光烈令聞者乎而吾徒之居所在常千百年幸而免於彼者其故何哉議者謂吾不私厥後予人之子取其善以為用故能守以不墜吁何見之未也獨不念夫物生之汩其真而淪於惡者眾矣吾聖人者出然後拯而納諸至善之域凡後之有崇其宮室圖象者皆所以示其教也存其教者為吾徒必也以戒為墉以定為室而以道相授受其胃無終也而曰吾遷吾居而安吾食吾土而久者特未之思耳傳於是作而曰吾知所以訓矣吾之後人其庶乎免矣願書以為記</p>
</div>
<div class='div-other'><a id='mulu403' />
<p class='h4'>龍興路靖安縣毘盧院記</p><p>唐有水潦禪師者不知其閭里族姓天寶中始至洪之石門見諸峯蜿蜒若龍蟠者愛而築室居之後馬祖自豫章來泐潭師往拜之問佛法大意祖蹋之仆地師忽大悟起笑曰大奇大奇語備傳鐙錄自是學徒雲集易菴為毘盧院以祖之門人何啻十百若百丈海公南泉願公歸宗常公皆傳宗子後而師之居與泐潭又相邇也其同居酬倡與繼繼者必非常士而失於紀述使後世不聞其風烈為可惜也宋嘉定間寺僧曰紹者懼其不競聞海昏崇壽院之徒賞溪道公有高行為邑延慶寺首座迎歸而奉之道與四川制置彭大雅相厚善大雅為結廬院左曰無名菴時從咨叩院以中興淳祐二年十月望道書偈遺誡而終有徒六人曰禮曰賢曰滿曰圭曰和曰惠寶祐元年丞相謝方卿欲奪寺基為墓圭之徒紹淇撤其寺徙而避之既而寺丞陳公某為請復以基還寺淇林敏有遠略一時名公多喜與游其徒二人覺元斯翀元際遇世祖寵顧隆䔍奉　旨居黃龍寺終焉翀之徒本潤潤沒而絕惟滿之後始大滿之徒印宗宗之徒斯羾羾之徒本潀本濡潀曰自吾祖居此逾六百祀雖微而或絕或繼得不澌盡中奪於勢而僅免隂陽家言氣六十年一周今踰其數<span class='corr'>已</span>我其復之乎乃具畚挶斬[才*甾]翳以入作殿堂樓閣門廡庫稟包湢齋室踰百楹列像設鼓鐘之制不十年克潰于成而繕脩之未<span class='corr'>已</span>也且來謁記予曰自漢時佛入中國寺以律制梁達磨來以直指之道相授受然皆寄居律寺唐貞元間始有禪死清規而禪律於是判然矣夫禪心宗傳道之大者也律之制古也二者不可偏癈守其制傳其道斯為得矣甞觀唐僧碑多名律師其規度井井凜不可犯而今則亡之非徒草律而禪亦隳矣世之流俗指寺之命於官而主者為禪而以其徒居者為律問其名覈其實澷不省為何事吁可恠也毘廬院世為律居而祀水潦為始祖及今猶有生氣如深山大澤龍[皮-(〡/又)+(王/巾)]變化不可睥睨故它之大方莫與抗也而潀之徒嗣可游禪林有聲所謂張其宗者歸而求律之制以迪厥後庶乎其不悖於古因書使刻之以為記</p>
</div>
<div class='div-other'><a id='mulu404' />
<p class='h4'>龍興路奉新縣寶雲寺記</p><p>佛之宮徧天下皆因俗以為教吾行四方所見僧趣習各異獨吾鄉為稍近古以其俗文而儉又有馬祖百丈之遺規在焉而新吳寶雲寺當泐潬雄峰間創於蕭梁時始名信誠寺廢於唐之會昌復於大中至吳大和四年克脩其殿宋雍熙四年又脩之刻右具存大德三年殿<span class='corr'>圮</span>住山紹盧與其徒繼萬昌遁撤而新焉自門廡堂殿樓閣庖稟凡居室之冝有者悉更作之像設華[肆-聿+((彰-章)/(曼-又+万))][舟-(白-日)]堊劇其華好復增田山以裕眾食而寓書以記為託且曰由梁及今八百季矣故家遺物如飄風聚沫不可把玩而吾始更新其殿不以佛之教人以善而人心之良因善以存其教乎然自吾祖之始搆始築幸纘其緒以至於吾不知其幾世矣故吾不能不惕然而懼以蘄吾後之人繼繼於無窮也予謂物囿於化而成壞相尋雖天地不能久佛言由一心生萬法而天地依之以成立然則無古今成壞者其惟心法之妙乎使盧訓徒如馬祖百丈傳佛之心為心則天人異類咸資道力而蒙休光緊吾宗是頼又豈以一殿之勞欲後人保之勿隳為可世其業哉寶雲代多耆德而別院為七盧所居者曰觀音院尤號整肅院舊多竹熙寧間僧可蟾作此君亭縣令李平記之東坡蘇公題名其上亭久廢而人至今傳誦予少時數造焉別且三十年拘於官寺不能去安得操几杖從里中耆年想其秀眉槁項可盡也盧與先師游年今七十三愈益健予得請於朝而歸當拜而受教姑記其略云</p>
</div>
<div class='div-other'><a id='mulu405' />
<p class='h4'>吳江州水月院記</p><p>吳江州南五十里有湖數百頃湖中有土阜隆然廣可五畒曠古莫有居之者宋嘉熙間僧覺春廬其上曰水月菴六傳至允諒諒築隄以廣之作殿堂樓閣悉完好請于帝師易菴為院而求記於予且曰世以良由羙宅貴粥豪奪及積之寖廣而官之賦役益重於是有不勝其用而病且覆者相望也故吾祖取人所棄而有之以至於吾吾以一身之微寄於水月之上汎汎如虛舟之凌滉瀁何往而不自得㢤予謂志卑者徇利樂間矌者徇境其誘於外而為物所勝一也若是則子之媚夫水月以居之吾為子記之皆外物也能<span class='corr'>斂</span>念以返觀乎內雖寓宙之大虛空之無窮曾無一漚之量而彼水月者又不啻隙中過影耳則子之居將無所寄庸置吾喙於其間㢤雖然虛<span class='corr'>己</span>以觀物則物皆吾用不泯於空不窒乎有中道然也如是而子之媚夫水月以居之吾為予記之載歌水月之章以遺之其孰曰不然辭曰</p>
<p style="text-indent:0em" class="lg-abnormal"><div class='lg-row'>水之逝兮有潮有汐維月之恒亦朏而魄有生遄化孰不如物不有至人會萬若一爰執其樞以游化初物我無联水乎月乎</div>
</p></div>
<div class='div-other'><a id='mulu406' />
<p class='h4'>龍興路南昌縣卯土寺記</p><p>按豫章職方乘城東五里為浮紫塘有院曰永安莫考其始宋治平三年勑改卯土院桑門謹公主之十六傳至悟祖勵志興復紹熙四季作說法堂又十八季嘉定庚午率其族諸孫褚氏作太殿門廡齊寢悉具度弟子十九人其後至□隆□存□觀派別為三有紹祥號怪翁游禪林才識絕人嗣法西江謀公住南康萬杉寺遷撫之踈山終焉惟紹經克儉勤于厥居以舊田甫二頃僅充其飡無以備繕脩至元中始買田廿三畝得穀三十石囑其徒紹盖別儲之而永續惠鐙亦各以私田來歸稱貸取羡帑益以饒復增置田合諸施者得租百五十石作骨塔闍維之室與夫敝者葺闕者增而它院莫及焉復訓徒有軌度曰永寧博通經論為慈恩宗講主曰惠滿道高道昭文而有行滿嘗首眾徑山高為予掌記昭典藏且以院顛未請記予謂寺以津制古也唐百丈海禪師始草律為禪厥後命子官擇人而主之其為徒居者得自相授受而江右之俗良家子弟欲學佛必擇徒居之明師使受其業如雲峯靈源著德望者何啻千百皆於是出故凡稱徒居之得人莫吾江右若也而豫章為尤盛焉又觀夫世以骨肉之親父祖子孫相繼繼猶積累培植汲汲若不逮能十世不易其業者無幾而徒居之院求其徒以教以類若卯土之歷數百年資寡而徒賢愈益昌大厥惟艱[栽-木+(万-一)]吾宗由佛二十八傳至達磨又十傳而至臨濟臨濟於今復十六七傳矣而凜乎若九鼎之寄一絲也彼世之親以愛徒居者以義義有時而絕愛有時而泯惟吾宗之傳以道道無古今也吾既以卯土之徒能世其美又欲如雲峯靈源傳道以荷吾宗故於其請記也而重告之</p>
</div>
<div class='div-other'><a id='mulu407' />
<p class='h4'>寧國路宣城縣珩琅山法雲禪寺記</p><p>宣城之西七十里有山曰珩琅以其蒼潤如玉也或謂山之遠引旁折若屋之行即然晉宋間有異僧杯度者居之達寺曰興雲相傳梁寶公偕武帝嘗幸侍臣蕭將軍至今祀之為伽藍神云宋治平中勑改法雲禪院宋季丞相吳潛利山可葬因請歸第穴墓寺側　國初有　旨凡寺之產奪於豪者復之吳氏徒墓去至元庚寅寇燬寺蜀僧曰震曰壽相繼住山四十載僅成佛殿法堂寢室兩廡泰定丙寅壽卒時江淛丞相脫歡公領行宣政院以杭之淨慈典藏永嘉元啟主之居數[禾/于]百廢具舉若佛天應真之像設與門亭庖稟凡藂林所宜有者悉備它日啟寓書於予曰天下固多奇山水然非名德居之不足以名世又觀人之營居室極壯麗以遺厥後未及歷世而易主且壞不能葺者相望也自吾祖居是山可千年矣以吾所成擬之大方不豪未爾而吾勞之不易猶欲繼吾者保以勿墜復懼涉世多危機幸萬一不敗可藉口引去子能辱之言而成吾志可乎予謂啟參佛性茂公佛性之辨猶河海而曰吾未嘗言機迅雷電而示之以無作解契佛祖而與物同然不為町畦也啟嗣其道不務乎此而事乎彼是猶委居室而庇蓬藋舍珎饌而甘藜藿何自苦如是耶雖然華騮不騁長途而驟閭里有餘力矣龍泉不得犀兕而剸之試於株枿有餘利矣故古之取人惟其才之何如而所施之大小不論也啟字一關方壯而明敏過人吾故期之以起宗而珩琅何足以浼之姑徇其請而為之記云</p>
</div></div></div></div>
</div><!-- end of div[@id='body'] -->
</body></html>