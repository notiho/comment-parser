<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蒲室集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu375' />
<div class='div-other'><a id='mulu376' />
<div class='div-other'><a id='mulu377' />
<p class='h3'>蒲室集卷之八目錄</p>
<ul class="">
<li>序
<ul class="">
<li>奉　勑重脩百丈山大智覺照弘宗妙行禪師禪林清規九章序
<ul class="">
<li>祝　聖章</li>

<li>報本章</li>

<li>報　國恩章</li>

<li>尊祖章</li>

<li>住持章</li>

<li>兩序章</li>

<li>大眾章</li>

<li>節臘章</li>

<li>法器章</li>
</ul></li>

<li>曹文貞公續集序</li>

<li>送常道夫游武夷詩</li>

<li>送周君崇判官序</li>

<li>送高德潤歸義興序</li>

<li>送姪陳九萬道士序</li>

<li>楊氏鏡中序</li>

<li>月上人周易解序</li>
</ul></li>
</ul></div>
<p class='juan'>蒲室集卷之八</p><p class="byline">豫章　釋　大訢　笑隱</p>
<div class='div-xu'>
<p class='h3'>序</p>
<div class='div-other'><a id='mulu378' />
<p class='h4'>奉　勑重脩百丈山大智覺照弘宗妙行禪師禪林清規九章序</p>
<div class='div-other'><a id='mulu379' />
<p class='h5'>祝　聖章</p><p>人之所貴在明道故自古聖君崇吾西方之教不以世禮待吾徒尊其道也欽惟國朝優遇尤至特蠲賦役使安厥居而期以悉力于道聖恩廣博天地莫窮必也悟明佛性以歸乎至善發揮妙用以超乎至神道民於無為之化躋世於仁壽之域以是報君斯吾徒所當盡心也其見諸日用則朝夕必祝一飯不忘而存夫軌度焉</p>
</div>
<div class='div-other'><a id='mulu380' />
<p class='h5'>報本章</p><p>性者人之大本也振天地而莫知其始窮萬世而莫知其終佛與眾生均有是性悟之而登妙覺迷之而流浪生死從刦至刦六道異趣業報展轉無有窮<span class='corr'>已</span>所頼聖訓洋洋堪作依怙吾徒沗形服與法系遵其行之為律宣其言之為教傳其心之為禪而循吾所謂大本者以同夫佛之全體妙用始可稱佛子而續惠命也其於諱日追悼豈世禮哉</p>
</div>
<div class='div-other'><a id='mulu381' />
<p class='h5'>報　國恩章</p><p>國有禘祫四時之祭所以昭功德隆本始重繼嗣也而聖朝崇佛世祖而下咸各建寺謂由佛應身以御天下化儀既終復歸佛位於是設聖容具佛壇塲月以五祭龍翔為文帝潛邸奉旨春秋二忌各閱藏經七日畢臺臣設奠展禮如生而致夫羹墻之思焉然吾徒之朝夕于斯者母以華居佚食為安惟勵夫道而思所報效以期于心法俱泯施受兩亡則不徒食而徒居也勉之勉之如世祖列聖忌諸官至期詣各寺行香謹識時日子左方</p>
</div>
<div class='div-other'><a id='mulu382' />
<p class='h5'>尊祖章</p><p>人各祀其祖重其形生之始也形生始於愛然形有時而化愛有時而盡惟性之靈然不昧者不恃生而存不偕亡而亡故佛教人必明性而後之學者復膠於文言不得其指歸猶醫之善方書而廢藥石何益哉及吾祖達摩至示以直指之道而人始廓然見夫自性之妙不求文字不資語嚜而得於罄欬聲色之外則吾徒之傳祖道嗣祖位者如火之薪水之器無古今之間豪髮之異不猶重於形生之始乎後百丈海禪師又作清規以居吾徒而禪林於是乎始白雲端公謂宜祀達摩於中百丈陪于右而各寺之開山祖配焉見於祖堂綱紀序</p>
</div>
<div class='div-other'><a id='mulu383' />
<p class='h5'>住持章</p><p>佛教入中國四百年而達摩至又八傳而至百丈海公唯以道相授受或巖居穴處或寄律寺不聞有住持之名百丈以禪宗浸盛上而君相王公下而儒老百氏皆卿風問道有徒實蕃非崇其位則師法不嚴始奉其師為住持而尊之曰長老如天竺之稱須菩提以齒德俱尊也作廣堂以居其眾設兩序以分其職而制度粲然矣至作務猶與眾均其勞曰一日不作一日不食烏有庾稟之富輿㒒之安哉故始由眾所推既而命之官而辭聘不赴者多矣後則貴鬻豪奪視若奇貨然苟非其人一寺廢蕩又遺黨於後至數十年蔓不可圖而徃徃傳其冥報之慘有不忍聞者可不戒且懼乎</p>
</div>
<div class='div-other'><a id='mulu384' />
<p class='h5'>兩序章</p><p>兩序之設為眾辨事而因以提綱唱道黼黻宗猷至若司帑庾歷庶務世出世法無不閑習然後據位稱師臨眾馭物則全體備用所謂成<span class='corr'>已</span>而成人者也古猶東西易位而交職之不以班資崇庳為嫌今岐而二之非也甚而黨闘彊弱異勢至不相容者有矣惟主者申祖訓以戒之欲其無爭必慎擇所任使各當其職人無間言可也</p>
</div>
<div class='div-other'><a id='mulu385' />
<p class='h5'>大眾章</p><p>歸虛之水鄧林之木以聚者眾也今夫大方居眾千百倒稟而炊赭山而爨亦其所聚也而四方之來如歸若<span class='corr'>己</span>所固有者果何為哉盖佛以人之流轉三界出沒生死惟明道悟性以超于妙覺則群生異類咸資其善而訓其徒以肖<span class='corr'>己</span>為然故人人之待其徒猶待其師雖摩肩攝踵而至惟恐奉之不及不以其眾而少怠也不然則有以尺地斗粟而相訟者多矣豈其獨愚甘委其貲以廣吾居輟其飱以食吾徒吾徒之食于斯居于斯果何為哉果何為哉</p>
</div>
<div class='div-other'><a id='mulu386' />
<p class='h5'>節臘章</p><p>僧不序齒而序臘以別俗也西域三時以一時為安居出入有禁止凡禪誦行坐依受戒先後為次而制以九旬䇿勳于道以三旬營資身之具使內外均養身心俱安也尅期進脩不舍寸隂護惜生命行兼慈忍旨哉聖訓萬世永遵而五竺地廣暑寒淋潦氣候之弗齊故結制有以四月五月十二月然皆始以十六日所謂雨安居者因地隨時惟適之安或曰㘴夏或曰㘴臘戒臘之義始此如言驗蠟人冰以㘴臘之人驗其行猶冰潔或謂埋蠟人於地以驗所修之成虧者類淫巫俚語庸非相傳之訛耶且吾所修證聖不能窺豈外物可測其進退哉今禪林結制以四月望解以七月望者若先一日講行禮儀而期內得專志於道故略其繁文亦隨方毘尼或儀不如法而不知其得法外意也中土以冬為一陽之始歲為四時之耑物時維新人情胥慶禮貴同俗化在随宜故以結解冬年為四大節周旋規矩聳觀龍象之筵主賔倡酬兼聞師子之吼禮文秩秩猗與盛哉</p>
</div>
<div class='div-other'><a id='mulu387' />
<p class='h5'>法器章</p><p>上古之世有化而無教化不足而禮樂作焉擊壤之歌不如九成之奏窪尊之飲不若五齊之醇然文生於質貴乎本也吾天竺聖人最初示化謂人人妙覺本無聖凡物物全真寧有淨穢無假修證不涉功用而昧者茫然自失若聾瞽焉於是隨機設教擊犍稚以集眾演之為三藏修之為禪定迄于四十九年而化儀終矣梵語犍稚凡瓦木銅鐵之有聲者若鐘罄鐃鼓槌板螺唄藂林至今傚其制而用之于以儆昬怠肅教令導幽滯而和神人也若夫大定常應大用常寂聞非有聞覺亦非覺以考以擊玄風載揚無思無為化曰自永雍雍乎仁壽之域清泰之都矣</p>
</div></div>
<div class='div-other'><a id='mulu388' />
<p class='h4'>曹文貞公續集序</p><p>嘗讀唐房社王魏傳咸稱其善属文而文逸不傳特著其相業與善諫諍之尤焯然者至今人人稱誦而以不得全集觀之為恨然聖人之教人本以尊德性道問學士行之羙全德為上德[〦/(ㄠ-ㄙ+?)]於中文著於外其為政設施則必俟夫時與命而君子不可必焉故觀人之道稱其政未若論其材誦其言未若薰其德徃年吳興趙公子即巴西鄧公善之與予為方外交抵掌論人物亟稱漢泉曹公士開寸德之羙予故以心識之至治間公以侍御史來為淛西憲使省百司氣[悍-干+月]股栗善政著聞天曆初文皇尊用儒臣特授公西臺中丞尋以老告薨于家<span class='corr'>諡</span>文貞公至正四年御史臺文下刻公詩集于諸路府學示所以襃崇元老勸勵來者而使有矝式焉惟古國史采詩以觀民風漢魏晉唐而下詩益盛猶必擇夫名家之傳世者然後入誦而家蔵之若公之作固可名家傳世也公之季南臺管勾君又得於公之賔從僚佐門生故吏之所稱道傳[冗-几+(舄-臼+(〡*日))]凡詩與文若<span class='corr'>干</span>編彚為續集若<span class='corr'>干</span>卷增刻之可謂善繼述者矣若公敡歷臺省建言論事襍著書蕳不止此蔵於碭山家塾君以職所繫未暇歸而掇拾編錄尚期它日以成其志噫視房杜王魏之逸遺人猶惜之而公之寸德既施於有政復有文以傳後於是人又喜公之有子而占慶澤之流於無窮也予嘗承公有一日之雅竊敘其末而附于韓之大顛歐陽於居訥之義或無嫌焉</p>
</div>
<div class='div-other'><a id='mulu389' />
<p class='h4'>送常道夫游武夷詩序</p><p>士貴明道而不知道之所以明其有得於師友講論之緒餘則資以潤色文辭發明著述自足名世傳後孰有泯見聞絕思慮超然獨得於筆授口受之外以振天地窮萬世而獨存者乎吾游方外辱交名公士夫慕其雄文碩望者固多矣而以道相求心無間然獨得常公道夫公天曆間辭西臺照磨徧游名山東探禹穴以極于海西踰岷峨南渡滇池北入窮髮意所欲必至萬里跬步也凡魁儒隱士禪宗僊老必卑<span class='corr'>己</span>諮詢及言忘神會脫然有得於語默耳自之所不及而親造之妙則又若身至目睹之不可誣也自是而麾斥八極磅礴萬物以與天游矣後至元中連為三臺御史犯顏極諫鉏擊奸邪有古亮直之風陞雲南憲副行省百司敬之猶神明士民愛之如親及公辭㱕省憲交訟人益以重公公家關右少仕江南中年㱕葺廬墓教二子皆為名儒使奉祭祀於是放情山澤時從一僮或單<span class='corr'>己</span>獨徃日百里如飛與野老豎牧襍處忘㱕冬夏一裘葛泊如也及臨政言事雖斧質在前不為少沮盖能一死生齊禍福而威武可屈乎視身世物我如邂逅而貴富賤貧能易其慮乎吾嘗愛宋楊次公之為人而公則庶幾之至正三年宣政院奏公断事官未幾移疾來金陵留旬月又將有武夷游吾羈官寺而不能去乃書所媿以與之別</p>
</div>
<div class='div-other'><a id='mulu390' />
<p class='h4'>送周君崇判官序</p><p>國朝建行臺于金陵以[糸*克]制南紀故金陵雖大郡朝夕奉約束惟謹郡守佐往往避煩不樂就就或託故去否則盡剗鋩鍔務善圓以趨合而猶或不免焉至元六年冬廬陵周公君崇來佐郡奉上以誠持<span class='corr'>己</span>以廉介不激不随不為表襮惟章明法律示吏民以信先數年江西湖廣輸粟郡倉轉輸海運達于亰郡縱吏裕取而約與致闘死殺傷亡算公至董之下令條析一示之平至今遵以為式更作臺治察院與曹南王卞將軍祠委公督其役工具落成而民若不知三年郡安其政公雅恬退不求薦楊而與人誦之謂古之仕者得任專行志故施惠於民也易今則牽制上下而金陵為尤難况一倅能設施如是乎由是專一府帥一閫視古良牧豈多讓㢤公曾大父宋季嘗叅金陵帥幕大父守廬陵公以䕃三為邑宰皆著善績及是累官五品而陞秩未涯也夫棧道九折而車行無休呂梁千仞而舟銜尾以濟惟慎之而<span class='corr'>已</span>况公以家世之舊安行乎仁義而輔之以寸智何適而不可公行矣當大展其用以副輿人之祝予忝同里又辱知竊喜而書之且率吾徒賦詩追而與之別</p>
</div>
<div class='div-other'><a id='mulu391' />
<p class='h4'>送高德潤歸義興序</p><p>予居杭鳳山時有別墅陽<span class='corr'>羨</span>嵗一至焉愛其長林豐谷平園大谿之勝又多故家文儒可與游從始欲終居之特懼其賦役煩重兼細民頑獷好闘甚至其父母妻子有病痬死喪秘匿不發鈎人唇吻佯相歐擊密以死病者推堕舁致乘之以掠人廬室器物小則責賂及負若租貸甚則誣之官撿覆逮繫至累嵗不能自直者往往而然故家巨室不幸遇之立可破產其有幸能樹立則必結官府交貴游援聲勢以自張否則使子若弟業吏不顧汙其身覬以保其家舍是則雖有良田沃壤不能一日而守之也予去杭來金陵而不至陽<span class='corr'>羨</span>者十八年矣今年春高君德潤來自陽<span class='corr'>羨</span>訪其故家遺老則淪喪無幾而重吾所感如是焉德潤年壯寸茂大府將試補吏不樂也上書御史府御史器之舉充校官捧[橔-享+身]而㱕以尉其親方大肆于學以應　明詔以取科第仕進若拾級爾予故書所感以贈其行使其里之人視之庶有以變其俗且期德潤他日試用為長民於四方必能敦羙風化致時治乎則吾可随地卜築終吾之老于以締方外之好焉</p>
</div>
<div class='div-other'><a id='mulu392' />
<p class='h4'>送姪陳九萬道士序</p><p>吾族由九江徒南昌世為士人自吾從祖父伯父與吾始學佛而吾弟與姪又有為老氏學者吾鄉之人以是占吾族之<span class='corr'>隆</span>替而不能不有感於時代人物之異或者又曰自戰國秦漢以來王道不行大夫士無世守之業故豪傑之士往往寄跡于浮圖老子中而世道系之矣噫為是說者指其跡則似之泝其世推其事則有足悲也而不察夫道有常有變有異而同同而異而終合於大同也人之貴在明性而孔子牢言之至於定書其三墳大道又闕而不傳豈以生亂時惟因事制弊急以綱常之教維持之故於若性若命若死生鬼神有不暇論且不欲以廣大無徵之語以疑其俗然猶時發其秘惜無上智之資能自求而獨得於言外也及佛入中國而言性也詳以盡濟物也漙而博而大道益明於孝氏之道德使人泝流窮源復于大檏以即乎性命之正者雖翕張不倫而同所以輔世也如曰易有太極是生兩儀曰有物混成先天地生與吾所謂三界唯心萬法唯識者不同乎曰精氣為物游魂為變萬物出於機入於機與吾所謂三世果因善惡影響者不同乎而後之不能本其道之同而斥以兩岐之異不惟其教之善而訾以未流之弊者非通論也又安得通人而與之論哉適吾姪九萬來省予問鄉曲話故舊而及或者之言吾不得不復其說且喜九萬雖黃冠而不癈儒業又將從吾游以究吾所學而吾以潛邸新寺方事營繕而未能也故九萬暫別歸洪他日寺成乞退居巖穴當招九萬同往因書所論為約而訂以[母-(、/、)+〡]爽云</p>
</div>
<div class='div-other'><a id='mulu393' />
<p class='h4'>楊氏鏡中序</p><p>嘉禾楊公顯官四十年有異政猶若不慊然常曰人之貴在明性而<span class='corr'>已</span>聲利非吾志也而佛之言性大備於是交於佛氏之賢者而求其說焉其家人子弟率通佛理有女名端惠聰敏絕人適姑蘇陸承孫以二族之大施德姻黨而樂習禪定凝坐終日自號鏡中取於應物無跡之義夫範金為器者各軄其用用之勞則弊惟鏡之為質也靜而其用不煩明足以鑑量足以容其來不迎其去不將其在人則靈府也人不自見其形俾自視莫見也必得鏡而後見之夫鏡外物也形吾形也非鏡吾無以見形非見形吾無以見鏡之明故且且視之猶懼夫鏡之昬焉吾貌之少而壯壯而老日遷月化倐忽變滅而形不能久也而吾之所以靈於物而亘天地不磨者反棄之不顧其輕重取舍顛倒若是有足悲夫</p>
</div>
<div class='div-other'><a id='mulu394' />
<p class='h4'>月上人周易解序</p><p>吾族世業儒而吾幼學佛於儒之事不通臨川危太檏以其從父有為釋氏曰月公者所注周易徵序於予予謂儒先於易論之詳矣庸置吾喙於其間哉吾與月佛之徒也不若以佛之意求之佛言性之初虗而明虗明而風金火水相盪相摩而天地人物形焉與易有太極而生兩儀四象八卦其旨相合而老子曰道楊雄曰玄是<span class='corr'>已</span>或謂人稟二氣五行以生而曰性出天地何哉夫性之體其大無外其始無初其存無終不可得而名狀也古之至人以其高而明者象乎天博而厚者形乎地文於其中靈然不昧假夫形氣以生者為人與天地而三之天地變化而有雷風水火山澤重之以六十四卦衍之以三百八十四爻而剛柔卑尊之位列焉猶人之貌言視聽思其有聖愚之相遠其事有吉凶悔吝之倚伏雖萬不同未有不循夫性而出者也而世之以氣以習論性而自狹自私以自戾夫先聖之言吾無取焉唯邸子謂心在天地先而天地自我出者得之譬之水出於崑崙其始濫觴流而為江為河為海匯而為沼泓而為泉鑿而為井鼓而為潮汐激而為濤波漂而為沫為漚為泡汩而為泥為濁為穢泥而為冰融而為液其實皆水也如以一漚之小而責其水之不大不知水之全者也人之局於形氣之微而自昧其性之廣不識夫性之全者也能識夫性則可與言全易矣故先賢曰心易曰<span class='corr'>已</span>易者有得於佛之說人人廓然以見夫自性之妙不儒釋而異也則月之註吾之序孰曰不然吾又聞先師言咸淳間三衢耆宿簡竹屋由餘于過臨川夜與月公論易達且而別簡恨迫於官事不克以禪門綱要相與激楊盖月未嘗出游終日兀㘴觀河圖有警悟非由師授而能也受業雙林寺自號雙谿云</p>
</div></div></div></div>
</div><!-- end of div[@id='body'] -->
</body></html>