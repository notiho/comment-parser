<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蒲室集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu408' />
<div class='div-other'><a id='mulu409' />
<div class='div-other'><a id='mulu410' />
<p class='h3'>蒲室卷之十目錄</p>
<ul class="">
<li>記
<ul class="">
<li>王可毅尚書歷仕記</li>

<li>集慶路江寧縣崇因寺記</li>

<li>潮州南山寺記</li>

<li>集慶路鹿苑寺記</li>

<li>龍興路新建縣雙峰寺記</li>

<li>集慶路溧水州明覺寺記</li>

<li>嘉定州南翔寺歲閱藏經記</li>

<li>集慶路觀音堂碑隂記</li>

<li>婺州永康縣光惠寺記</li>
</ul></li>
</ul></div>
<p class='juan'>蒲室集卷之十</p><p class="byline">豫章　釋　大訢　笑隱</p>
<div class='div-other'>
<p class='h3'>記</p>
<div class='div-other'><a id='mulu411' />
<p class='h4'>玉可毅尚書歷仕記</p><p>平陽晉陵王氏世多顯官聞入自子通平章以德望重一時子弟尤多秀整而子通獨奇其兄子士弘謂是能亢吾宗季十六見之武宗皇帝奉　旨令事今上上時方四歲士弘即取經史圖書以進陳說古君相治亂得失之要而時歌詩辭為樂固上以天縱之聖睿哲生知無資於學而密宥啟沃之功有焉自是食飲寢處不離禁籞者十餘季仁宗聞其能授管領諸路納綿捴管歷翊正司丞稍遷中政院司議至治二季讒慝構禍上遷海南四年上還京未幾復被讒出居建康士弘扈從見道多流殍　御札付士弘出褚中錢散之存活甚眾上至邸日酣飲以自韜晦士弘諫曰處屯莫若持正去吝莫若脩德內文明而外柔順以蒙大難文王以乏酒能敗德不節且致疾昔人有不得志而逃于醉鄉者乃遺世之士聖人所不取也上深納其言自是為之節飲士弘進漿水飯淡虀上食之羨它味盡卻自是日以上供歲丙寅五月皇子生擇乳媼難其人士弘家有媼慈且賢而<span class='corr'>已</span>子方乳因輟子食以媼進將求它媼不即獲<span class='corr'>已</span>子竟卒上惻然憐之賜羊酒尉諭焉十一月十一日先皇帝誕節時先帝為　周王居朔漠上置酒遙賀侍衛者以次為壽上忽泫然顧士弘曰我今而不知涕之下士弘跪進曰主之意不以兄阻絕南北而見之無從乎然志四方者不守閭里成大功者不戚戚於遠別主春秋方富使守道而福至則南北猶跬步爾將見歡會之無<span class='corr'>已</span>也上乃悅而同列有及噬者欲危　聖躬士弘極力保衛數進規諫居四年姦臣僭威迫上移江陵勢益急四方聞者皆涕下且且望之時七月炎暑先啟行日凍雨颯至凉風著人天宗爽朗人心以蘇士弘日視膳服逾謹或通夕立衛馳至武昌命士弘先[遄-而+王]治邸第得北使密語謂來時上者有國哀母令一人知者士弘聞之駴且懼潛使報上趣至江陵六日京師使至宗戚大臣以天命人心之所歸奔走迎拜推戴北還萬姓讙呼人人自安九月十三日上即位于大明殿改元天曆王公百僚在廷傳旨命士弘紏儀官禮甚習殿陛肅然時姦臣猶據上都朝廷用兵征之供億繁重特授士弘工部尚書器械繕脩百須悉備且省浮費數十萬定先是上親擐甲督戰命取珍寶載後秉以備嘗勞及還士弘悉歸之內府謂刑不可黷賞不可濫故每承頒賜獨多所辭謝上以其退默未嘗言祿特隆眷之問曰在江南時聞爾兄宗敬者居官以廉名今何官也士弘對曰臣兄宗敬除桂陽知州貧不能往留滯都城中上即授以監察御史它日　御華延閣又曰爾季兄宗讓久居近侍見其敏而有容因　親書付執政授宗讓太司農司經歷　特旨授南臺御史士弘始名宗訓字士訓上為易今名而字以可毅常留中與决大計或時出外則密以　宸翰宣問親寵無踰者而謙畏常若不及喜汲引名士而不使知自<span class='corr'>己</span>出至於睦親黨厚宗族雖微弱疏遠待之不異賢若貴而尤䘏其孤困者嘗自以幼賴母氏教育嚴而有方暨有所成立而親不待養故抱終身之戚焉比以天子推恩贈士弘父某嘉議太夫禮部尚書母某氏某郡夫人祖某某官妣某某郡夫人曾祖某某官妣某某郡夫人上一日謂士弘曰皇子賴尒乳媼保育而爾未有後朕甚念之其賜爾玉環一鈔五百定賜爾妻冠服珠玉之飾媼夫吳官六品承務郎內府資成庫太使以旌爾忠士弘性夷<span class='corr'>坦</span>詞氣侃侃不施戟級臨事議論不少徇好惡恕而明和而肅忠清直亮博厚長者也或曰上初來南時聖德潛被天下之所屬望而侍衛之臣又皆龍虎變化不可測者也如唐太宗始為秦王與房杜輩不啻布衣交故能卒致貞觀之治今士弘方嚮用而四方之賢者將責難於其身矣天曆二年秋上命士弘來建康改潛邸為寺董其役因竊詢其出處而得其為人且曰我知為善而常惴惴不知<span class='corr'>己</span>之不逮也不若為記之使得以視昔之戒懼而加謹焉則庶乎將來之有成愚嘉公之不有其善而進德之無<span class='corr'>已</span>也於是并錄或者之論若叔父子通公之所期與夫幼若壯之所歷方將黽勉乎彊仕之年以奮其大有為也措之天下垂之後世雖金石竹帛不足以[書-曰+皿]令德者請自茲始</p>
</div>
<div class='div-other'><a id='mulu412' />
<p class='h4'>集慶路江寧縣崇因寺記</p><p>延祐二年曇芳居金陵崇因寺予寓舘焉僧不滿百多耆宿有矩度庭宇靜深山環揖如衛左江右淮風颿馹騎使客憇止以寺得晉新亭故基山川風物感人詠思有不能去者曇芳與予登崇岡俯木末[弟-(美-(王/大))]六朝遺跡未嘗不嘆世之勛業如春華陽燄隨手變滅而吾徒之居逃空虛棄寂莫幸而孑遺者以存吾道也明年予過錢唐後曇芳亦遷鍾山而白巖繼之矣又十六年文皇以潛邸為寺召吾天竺來主之而眾又以崇因命吾法弟正逵逵居十年以葺其寺之勞請記其事按圖志寺建於鎦宋人呼曠野寺齊廢梁大同中克復唐開元中以嬾融嘗居之始名禪居寺偽吳大和改崇果宋又錫名崇因政和間長老宗襲作觀音像蘇文忠公以頌贊之視祖堂列祀若洪覺範與真如喆公之嗣正禪師者皆望重禪林正歿多設利葬塔山中始居四望亭嘗安千眾今二井猶存紹興初遷于此曰文殊山若有待也然荐罹兵燹蕞爾僅存至國朝遠峯宏公克中興之及曇芳而法席始盛作鐘樓僧堂眾寮庖湢以延名衲逵作大殿初有農畊田中視若物焉發及深淖得巨木六堅勁脩直理密而芳郁因以為柱殆若神獻殿成像設金碧尤極殊麗由門廡垣稟悉新之以文皇嘗幸寺又賜白金乃鑄巨鐘以昭聖德慕蘇公之賢作雪堂知生之有終作三塔又曰有寺千年矣賴昔人保以弗隳吾懼不逮而猶有望於後之人可無紀乎予謂世之言宇宙者以包六合閱萬世也人以眇然之身寄其中不啻一粟倐然而盡如駒過隙曾不知其所存其大其久盖將度越六合萬世以超乎宇宙之外不能顧省而自暴自棄者何限昧夫大者久者而常汲汲於眇然倏然以饜足其志何愚滋甚彼論禹稷顏子同道特以用不用易地皆然而較然辯之以此視彼雖以天下易陋巷猶以蹄涔酌滄溟孰儗[栽-木+(万-一)]斯向之曇芳與吾浩嘆者不在是乎雖然不以無為而隳有為不膠於外以失其內必交脩而備舉之吾道然也逵勉乎哉逵勉乎哉逵晚從先師又與天目本公游其所得叵量因其請而規之友道也是為記</p>
</div>
<div class='div-other'><a id='mulu413' />
<p class='h4'>潮州南山寺記</p><p>至治間予居杭之鳳山潮陽善恭為南屏典藏往來雅相好末幾潮之諸山以文上于行宣政院請恭歸住其里南山寺自是十五年不相聞知矣後至元丁丑夏恭寓書敘契闊且以寺記為請寺建於唐初始未有業產開元二十二年有揭陽馮氏女以父母卒無它昆季終喪持田<span class='corr'>券</span>歸於寺得租千二百石有畸又數年馮語人曰浮世非堅吾且逝矣詰且不知所之維八月廿六日也寺之人至今以是日為追忌供設甚盛并馮之先祠之如生焉延祐戊午里陳媼亦以田若<span class='corr'>干</span>畝來施祝曰吾施不多願壽終與馮同日後果苻其言於是與祠祭於無窮也然產薄食僅給若繕脩則仰于施者必主僧道行服人可頼以振宗景定中丹山禪師作佛殿藏殿礱石為柱暨天兵南下城內外悉焚蕩寺得不毀惟田為豪所奪東山曰公復之繼以一翁元公會堂文公皆善葺理文增田以裕眾食至恭益新其殿堂門廡像設極于完好懼後之難繼也願書之石俾視以勿忘以永保勿隳又曰人以田宅遺子孫能十世不易者幾希馮以田歸于我俾其先世祀享與寺相終始非有識度大過人者與抑私于<span class='corr'>己</span>者人弗與公於人而人保之理則然矣吾聞囿于化者終於盡惟吾祖道大福及後世故寄我法中食其食居其居以永久者亦所依之報云爾而道不在是可不知其所自乎然觀吳越名山租入累數萬逋積復萬計縱其徒盜之饘粥不給如逃亡家者比比皆然則恭之志有足書也恭號禮翁潮陽人嗣法東嶼海公云</p>
</div>
<div class='div-other'><a id='mulu414' />
<p class='h4'>集慶路鹿苑寺記</p><p>金陵志載鹿苑寺居郡城巽維即梁之蕭帝寺天監十三年造南唐保大間重建易名法光寺有郄氏窟天龍井按梁史武帝為雍州<span class='corr'>刺</span>史夫人郄氏殂于襄陽㱕葬南徐東城里山帝踐祚追崇為后后性妬死化為龍通夢于帝或見形光采驚異帝體將不安龍激水騰涌于井故常置銀鹿盧金缾灌百味祀之因卒不置后以帝崇佛又酷愛后后化異類宜造寺以資冥福<span class='corr'>但</span>不當自名蕭帝寺必中更淪廢後人因其始而稱之若江左之僧居咸曰蕭寺云由梁至南唐四百年寺廢而中興又五十年而寺壞邑人杜德明脩之宋康定二年元絳為之記由康定距今復三百餘年矣寺側又有周處臺臨觀之羙播之歌詠邦人士與四方游者無虛日焉而頹檐欲壓莫有顧者蜀山彬公過而嘆曰茲寺修建皆昔之君長大姓吾念其廢欲振起之而力不迨惟殿堂之朽腐者易而葺乏像設金碧之澷漶者飾之又粥田二十二畒以助眾食裕如也寺之老某請記其事於予予謂杭斷潢者艨艟不若一葦之疾遵委巷者騏[駮-父+異]不如[(止/天)*欠]叚之安顧所施何如爾予居官寺尸位仰成萬指千礎祗益憂懼將從公大去振衣崇罔極目霄漢或倦而休坐而<span class='corr'>斂</span>念攝大千於豪芒洞萬古於一瞬視旃檀樓閣而非泰溷糞壤而非汙而世之成壞得喪是非忻戚於我何有其起廢振之奚足多公哉第未果所願爾公和州人族沈氏先至元間嘗除僧官泣而弗受以養母孝迫而就之未幾即棄去凡有儲悉施諸山一衲泊然年幾九十神觀靖深有足書也是為記</p>
</div>
<div class='div-other'><a id='mulu415' />
<p class='h4'>龍興路新建縣雙峯寺記</p><p>佛智居雄峯予興道泰先後掌記復從往杭之南屏侍語從容必及西山故廬訪耆舊問諸隣之廢興未甞不感歎彌日延祐<span class='corr'>己</span>未佛智示寂乙丑泰亦卒又八年泰之姪信文以其同受經雙峯院之顛末請誌而刻之按豫章職方乘城西六十里石陵幽曠為馬祖翻經臺臺東即其院也始居伏龍雙峯之陽相傳梵僧駐錫里人從禱有孚必大寂之門人傳逸其氏為可惜也唐末右拾遺歐陽持歸隱峯下意欲院為<span class='corr'>己</span>居而以<span class='corr'>己</span>之書堂在山隂石鼻者使為院於是朗禪師與易而徙居之盖楊吳之順義二年而朱梁之龍德二年也先是有善地理司馬頭陀者記其地曰石鼻雙峯如鼓如鐘匪公匪侯梵王之宮及今人誦之至圖狀以驗其實云宋嘉定間院之老□□嘗參掩室開公於雲居有聲禪林中若□澄者尤高行而工於詩與太史蕭大山為友餘皆恪守規律故它大方咸取為矜式歷至元癸未寺火耆宿普暉德浩彌高與徒了義了洪道泰道堅圖興復由門廡殿堂樓閣齊寢與佛菩薩天人之像經唄鐘罄之宣帑庚之入加於舊而增羙焉然積十餘年始潰于成今復四十年而文繼守之曰我僅克兢兢懼後人冈之思而忽諸則先志隳矣幸賜之言予觀於人無貴賤崇庳莫不欲其世之長久昌熾窮志竭慮為之培立而變滅倏忽常出所不料或有指吾徒之居得擇賢而嗣之可以勿替然陏唐間號稱古招提者於今其存其亡者幾希矣能若雙峯之仆而復起不亦幸乎是不察夫成壞相尋雖天地不能保惟究道之妙全性之用視宇宙猶旅泊閱死生為夜且若吾大寂祖者則吾徒之所當[書-曰+皿]心也不求諸此而求諸彼斯佛智向之所以感歎而吾與泰皆不能悟泰嘗主姑蘇之寒山寺集宗門紀載四十卷可以示後詞曰</p>
<p style="text-indent:0em" class="lg-abnormal"><div class='lg-row'>聖教東漸歷唐而盛大寂傳宗海涵嶽鎮心法授受匪求諸外有得其旨語默罄[交*欠]來學兟兟散處林埜有纘其緒實維我祖雙峯前奔飲江如鼻我卜其奧不曰委積無為而為靡成靡虧妙有不有莫不恒久孰圖其猷維大寂是效我銘不阿用詔爾後</div>
</p></div>
<div class='div-other'><a id='mulu416' />
<p class='h4'>集慶路溧水州明覺寺記</p><p>明覺寺居溧水州西四十里唐咸通十年建始名正覺大順中改明覺宋治平二年勑賜額而因明覺之舊至元元貞間隳<span class='corr'>圮</span>殆甚寺僧妙琳嘅然以營治為<span class='corr'>己</span>任罄<span class='corr'>己</span>所蓄復裒施者更為佛殿法堂藏殿庖廥廊廡等屋凡若<span class='corr'>干</span>區琳之徒善祐作諸天之閣安僧之堂祐之徒宗儒重作庫屋葺山門素飾佛菩薩金剛之像又貿田以裕眾食寺用益振後至元四年冬寺之徒師祿請記其事惟佛之教大而備其要在於傳道傳道在於明性明性則人人皆佛也要不在飾其儀像而愚迷倀倀無所卿趣盖有覩其像設而敬心油然以興由外脩內以得夫自性之妙者斯土木金珠之飾所由作也故吾徒之崇宮室嚴像設非徒為夸羙皆有取於與人為善况先聖縣記正法像法次第設教其可忽諸於戲今而魔事月熾所在佛宇隳廢而墟焉者相望有能振其墜而[序-予+丘]乎成者幾希而欲求傳道明性以昌吾宗不可得也吾故於明覺重有感焉因書其事使刻石山中以勵其徒當有憤然而興足徵於吾言也琳祐儒俱當塗人祐嘗為本州僧正儒為和州歷陽縣都綱祿居天禧寺習教觀善瘍醫聞人急雖百里徒步往救而不求報無貴賤皆感而敬之有足書者與寺之產業并刊諸石隂云</p>
</div>
<div class='div-other'><a id='mulu417' />
<p class='h4'>嘉定州南翔寺歲閱藏經記</p><p>至道無為無言也而所以為以言者將埏埴群生陶鑄聖賢其有為而然乎以本覺明妙之性淪於六趣散於萬類形氣情欲相禪以生相感以化以蕩流無垠故佛憫而訓之以刳情絕欲澄瑩精一求返于初而甚矣情之蔽固性之不克復也乃酌其機隨器所授示六趣以果因影響使之遠惡進善以超于聖賢之域導二乘以四諦十二緣榮菩薩以六度萬行逮人人妙覺物物全真以備一代化儀而猶曰彰其跡爾若夫顯本歸實雖聖冈知豈世智凡識所能擬度哉况性之精微言所不及惟善言言者能言於無言而後可以達無言之言於是有月指筌蹄之喻而啟迪將來非教莫宣斯三藏之文為世法寶聖凡顯幽所共戴仰如日月於晝夜賴之以為嚮導也蘇之嘉定南翔寺僧祖勝以<span class='corr'>己</span>別業為經堂度經于中歲選淨行僧閱之復施田五頃給其費餘以備繕脩而求記於予予禪者故取直指見性之道與契經合者告之而申以辭曰</p>
<p style="text-indent:0em" class="lg-abnormal"><div class='lg-row'>餉空于缾酌水于[午/止]而水與空非大非小如性囿形形不能囿瞬閱萬世芥視八表有覺瞿曇稱性而譚虗空為舌萬象交參彼昧冈覺或聾而愔善啟其機爰得我心如屬于耳如攝面命彌隱而顯鳥飛魚泳花雨風清海天如鏡孰為檀度曰比丘勝勝即我謀妙斡其樞不有作者德山之徒視佛不為火書壞廬冥行同趨不既韙與</div>
</p></div>
<div class='div-other'><a id='mulu418' />
<p class='h4'>集慶路觀音堂碑隂記</p><p>御史文彬嘗乘馬度秦淮河之武定橋橋折馬墮河中文彬掖橋柱若有神持之得不溺以素事佛因解所佩金帶粥錢若<span class='corr'>干</span>緡作堂于橋東偏素觀音像其中御史李公平為之記命景德寺僧德茂居而董之或訾以世有救灾弭患幸而出于險者眾矣而佛氏喜神其說以傾於人而人惑之噫有是也是未察夫佛以萬法惟心亦洪範之脩五事而福極應致中和而天地位故有誠之至而魚躍泉涌揮戈却日啟金縢返風豈皆神而夸之哉且佛之義訓覺即吾心之自覺而覺人也猶所謂明明德新民者也觀音以大悲濟物者也猶禹稷之視人飢溺由<span class='corr'>己</span>飢溺之也矧其聖神不測者耶文彬居官舉其職若曰吾書而安行徒卒導前猶不虞于蹶幸神相以無恐而物生總總豈無窮而顛擠以阽千危若是者乎吾將拯而援之亦猶是也是以觀音之心為心以禹稷自任者也尚懋之哉茂請記其語刻之碑隂文彬名帖穆溥華畏吾氏堂之地隸景德寺而歲輸官租錢二千四伯南北深七尋廣如深三之二云</p>
</div>
<div class='div-other'><a id='mulu419' />
<p class='h4'>婺州永康縣光惠寺記</p><p>婺之永康縣東南三十里有三峰衡出其西少折曰白雲峰相傳葛洪鍊円其下又前引如覆盂者曰上安山也中夷而曠可容千室後周廣順二年里人陳氏以所居為寺宋大中祥苻間賜名光惠至元丁丑燬于兵僧走匿它山<span class='corr'>己</span>卯寺之老惟拱知浩始來歸為庫室以居尋物故其徒德明處林更作殿堂門廡樓閣丈室賓館餘百間象設鐘鼓之制以備助其費者邑大姓徐道鎮與子祥又割田畀寺寺益以濟明林於是度其徒使甲乙傳次曰紹光曰興惠曰自純曰自平曰了義曰崇正曰崇俊咸戮力營繕迄三十年克潰于成而明光惠純平與鎮祥相繼以亡寺祠之了義與予友善列其事凢寺之業產質劑暨徐氏與它施者名族將礱石而紀刻之嘻亦勞矣夫吾聞古之人有志於道雖萬乘卿相猶將捐之而視治甲里居室者又不足論也然人之營生作而後居勞而後食常若不給然其世之勛業非遭其時雖聖智不能惟道則脩諸身人人可自致其力而人不為之常汲汲於外以自困未少有得則夸焉非愚蔽滋甚彼世之人或迫於口體役於君父而不得<span class='corr'>已</span>也孰若吾徒者所業空寂而亦若彼何哉棄所貴重與所當為而爭較瑣瑣於不足為其得失鉅細當有辨之者而義之言曰事必有為而後可以無為昔佛欲其法之久於世也制僧坊居其徒命執事者董之以勿壞而子取諸澹泊無所用不為世俗譏乎然不可以偏廢也今之大方號稱金華多名宿德其始咸出於吾徒之居以有教也而後能道光千代茲吾祖之所以葺其居之不易不有俟於吾之後之人乎願書子之言以為記</p>
</div></div></div></div>
</div><!-- end of div[@id='body'] -->
</body></html>