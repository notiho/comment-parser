<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>選佛譜</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><div><img src='../images/B24p0359_01.gif' alt='B24p0359_01.gif' /></div>
</div>
<div class='div-other'><a id='mulu3' />
<p class='h1'>選佛譜敘</p><p class="byline">癸巳夏五北天目蕅益沙門智旭述於歙浦迴龍精舍</p><p>選佛之語。始於禪客點悟丹霞。而選佛圖傳聞創自捺麻僧也。學士解縉作升官圖。故捺麻僧作選佛圖。必應博諳教乘。深知禪律。未有不達法門中事輙敢師心自創立者。惜其失傳。無從得見。萬歷<span class='corr'>己</span>未余年二十一歲。曾於留都坊間。購得一升佛圖。絕無倫次。甚為可嗤。歲在癸亥。偶於武林蓮居。隨喜一選佛圖。乃幽溪無盡大師所作。具顯十法界升沈之致。足稱盡美。逮乙丑年。復於松陵獲覩一圖。雖統收三教。而理致不清。亦無足取。己巳。幻寓靈谷。見諸法友眈嗜博奕。思易之以幽溪之圖。苦無覓處。有別以一圖相示者。云是捺麻作。而文理尤為不通。恐決非舊物。特愚妄者之托名耳。事不獲已。仿幽溪之意。自製一圖。兼增聖凡因行。及種性差別。以彰不一之機。設無根信位。及大權護法。以開圓轉之路。逆惡猛心。準觀經而許歸淨土。阿鼻極苦。依華嚴而徑登兜率。諸天有降德貶墜之苦。無色有窮空輪轉之殃。皆本教乘非出臆見。又幽溪僅用佛骰一輪。故升沈迴隔此圖每用四輪齊擲。故轉變無方。至辛未年。梓行吳地。流通已廣。次於古杭西山。別見二圖亦未全美。故皆不傳。辛巳。幻寓漳南。每思吳門所刻。猶有未允當處。復改一圖。擲用六輪。方得一界還造十界。一擲備顯升沈。癸未春初。刻之檇李。然六輪一擲。六字紛陳。準折詳明。方堪行動。麤心浮氣之人。每以為苦。辛卯年冬。歸臥靈峰。深念此圖利益。能使人即遊戲間。頓知六道往還之疲苦。三乘出要之差別。誠為不可思議。而幽溪一圖。則失之簡。予向二圖。並失之繁。展轉反側。竟夕不寐。爰思但用二輪。以為擲行方便。既易於行。仍多轉變。手書一圖。徧與緇素擲之。咸稱盡美盡善。復啟予曰。此圖一行。真足令人通達一切佛法。請更著譜以申明之。庶俾愚者。亦藉此了知世出世間道理。雖有智者。亦不敢妄加增損於其間也。予韙其說遂述為譜如左。</p>
</div>
<p class='juan'>選佛譜卷第一</p>
<div class='div-other'><a id='mulu4' />
<p class='h1'>輪相表法第一<span class='note-inline'>(占察云。此相能壞邪見疑網。轉向正道。到安隱處。是故名輪。)</span></p><p>輪如占察輪相。而作六面。以那謨阿彌陀佛六字。順次右旋。刻於六面。置輪掌心。仰手旁擲。表從凡入聖轉惡成善。十法界無不會歸究竟也。</p>
<p>那謨表惡　阿彌陀佛表善</p>
<p>那表屬見煩惱。亦名分別惑。亦名見惑。<span class='note-inline'>(邪見分別所起惑故。)</span>亦名見所斷惑。<span class='note-inline'>(見真諦道時。此惑頓斷故。)</span>　謨表屬愛煩惱。亦名俱生惑。亦名思惑。<span class='note-inline'>(不由分別。任運起故。)</span>亦名修所斷惑。<span class='note-inline'>(微細難斷須見道後修無漏道。乃漸斷故。)</span></p>
<p>阿表施善　彌表戒善　陀表定善　佛表善慧<span class='note-inline'>(或阿彌陀。表有漏善。佛表無漏善。)</span>　又阿表生滅門　彌表無生滅門　陀表次第門　佛表圓頓門</p>
<p style="margin-left:1em">問。何意不用幺二三四五六。乃用那謨阿彌陀佛六字耶。答。幺二三四五六。不過世間數目。是無記法。不能生善滅惡。那謨阿彌陀佛六字。乃是萬德洪名。一聞佛名。皆得不退轉於無上正等正覺。一稱佛名。能滅八十億劫生死重罪。一念相應一念佛。念念相應念念佛。故用此六字為輪相也。　問。那謨。此翻歸命。亦應是善。何得表惡。答。若但有善無惡。則應有升無降。若須並表善惡。儻不借用那謨二字表惡。豈可反用阿彌陀佛表惡耶。夫論心佛眾生。三無差別。本無善惡之殊。豈有能歸所歸之別。既於生滅門中。剋論返迷歸悟。則眾生為能歸。佛為所歸。所歸當體是善。則能歸當體奚不可表惡乎。　問。何故那表見。謨表愛。答。善則先小而後大。惡則先重而後輕。次第應爾。屬見煩惱過重。屬愛煩惱過輕。故順次表之。　問。何故阿彌陀佛四字用表施戒禪慧。答。大小乘經。俱明此四。收一切行。罄無不盡。如六度中。忍仍屬戒。精進徧策。又十度後四。並是差別智攝故。<span class='note-inline'>(後四度者。七方便。八願。九力。十智。)</span></p>
<p style="margin-left:1em">問。何故又表有漏無漏二善。答。布施。持戒。禪定。設無出世智慧。並名有漏。故惟智慧名無漏善。當知以慧導施戒禪。則施戒禪亦無漏矣。又問。亦有世間智慧。如分地息諍等。豈皆無漏。答。世間智慧。不達真諦無漏之理。但名福德。不名般若也。　問。何故又表生滅等四門。答。約出世慧。法爾有此四門。初是三乘鈍根。二是三乘利根。三是大乘鈍根。四是大乘利根。故順次表之也。</p>
</div>
<div class='div-other'><a id='mulu5' />
<p class='h1'>位次升降第二</p><p style="margin-left:1em">凡十五門。第一發始因地門。第二法道流弊門。第三四種惡趣門。第四欲界人天門。第五色無色天門。第六生善滅惡門。第七增上戒學門。第八增上定學門。第九增上慧學門。第十藏教位次門。十一通教位次門。十二別教位次門。十三圓教位次門。十四淨土橫超門。十五圓極果位門。</p>

<div class='div-other'><a id='mulu6' />
<p class='h2'>第一發始因地門<span class='note-inline'>(凡二十一位)</span></p><p style="margin-left:1em;text-indent:-1em"><span class='note-inline'>(那那)</span>上品十惡　　<span class='note-inline'>(那那。阿鼻獄　那謨　謨謨。皆無間獄　那阿　謨阿　阿阿。皆有間獄　阿佛。世間福　彌佛。聽法　陀佛。取相懺　佛佛。下品下生)</span></p>
<p style="margin-left:1em">譜曰。十惡者。一殺生。二偷盜。三邪淫。四妄言。五兩舌。六惡口。七綺語。八慳貪。九瞋恚。十邪見也。上品者。或所對境增上。或煩惱心增上。或所作事增上。所對境增上者。如弒父母師僧。盜三寶常住物。淫淨戒人及至親。欺誑君父師長等。煩惱心增上者。如極重瞋纏。猛利貪纏等。所作事增上者。如數數殺生。數數偷盜。乃至數數邪見。日積月累。曾不改悔等。以要言之。純從分別見惑所發惡業。名為上品十惡。故是地獄因也。　那那。則邪見增盛。撥無因果。故入十方阿鼻地獄。百千萬劫。難得出期。　那謨。則見思方盛。惡業必多。謨謨。則習染既濃。亦多惡業。故皆入無間獄。壽一大劫。　那阿。謨阿。及阿阿。則雖有大惡。猶有世間微善。故於地獄之中。偶得涼風溫風等。暫時小樂。名為有間地獄。壽亦略減。　阿彌至謨佛皆不行者。邪見十惡之人。多不能修戒定慧故。　阿佛。則仗佛慈力。生其施善。然惑業方強。未能即階無漏。故僅轉為世福。　彌佛。則仗佛慈力。生其戒善。然惑業方強。未能得戒。故僅獲聞正法。現見世間。極惡之人。偶來聽法。即種善根。消滅重罪。誠證非一。不可具述也。　陀佛。則仗佛慈力。生其定善。故能頓離惡業。結立壇儀。六時行道。求佛滅罪。名取相懺。　佛佛。則仗佛慈力。生其慧善。故於臨命終時。雖復苦逼。不遑念佛法身功德相好。猶能依善友教。一心稱佛名號。即得下品下生。具如十六觀經所明。</p>
<p style="margin-left:1em;text-indent:-1em"><span class='note-inline'>(那謨)</span>中品十惡　　<span class='note-inline'>(那那　那謨　謨謨。皆下品畜　阿阿　阿彌　彌彌。皆中品畜　阿陀　彌陀　陀陀。皆上品畜　那佛　謨佛。皆畜脩羅　阿佛。聽法　彌佛。取相懺　陀佛。無生懺　佛佛。下品中生)</span></p>
<p style="margin-left:1em">譜曰。十惡。如前釋。言中品者。亦約境約心約事辨之。境中品者。奪人天命。盜人天物等。心中品者。煩惱不輕。亦不極猛利等。事中品者。或作再三等。以要言之。雜從見愛煩惱所發惡業。名為中品十惡。故是畜生因也。　那那等三。純惡無善。故為下品畜。如蠛蠓螻蟻等。　阿阿等三。薄有散善。故為中品畜。如烏鵲牛馬等。　阿陀等三。微有定善。故為上品畜。如麟鳳龍象獅鵬等。　那佛。謨佛。雖具惑業。仗佛力故。為畜脩羅。　阿佛聽法者。已捨惡意故。　彌佛取相懺者。欲求淨戒故。　陀佛無生懺者。遵修定慧故。　佛佛下品中生者。准觀經說故。</p>
<p style="margin-left:1em;text-indent:-1em"><span class='note-inline'>(謨謨)</span>下品十惡　　<span class='note-inline'>(那那　那謨　謨謨。皆無財鬼　阿阿　阿彌　彌彌。皆少財鬼　阿陀　彌陀　陀陀　那佛　謨佛。皆有財鬼　阿佛。作法懺　彌佛。五戒　陀佛。八關戒齋　佛佛。下品上生)</span></p>
<p style="margin-left:1em">譜曰。境下品者。如殺鬼畜。盜鬼畜物等。心下品者。微小貪瞋等。事下品者。或偶一作。或旋知悔改等。以要言之。但從任運煩惱所起惡業。名為下品十惡。故是餓鬼因也。　那那等三。純惡故為無財鬼。如鍼毛燄口等。　阿阿等三。有散善。故為少財鬼。如食唾啖糞等。　阿陀等五。或有定善。或仗佛力。故皆為有財鬼。如土穀神山川神等。　阿佛作法懺者。惡未增上。可悔除故。　彌佛五戒者。改惡從善故。　陀佛八齋者。持心不散故。　佛佛下品上生者。准觀經說故。</p>
<p style="margin-left:1em;text-indent:-1em"><span class='note-inline'>(那阿)</span>見取　　<span class='note-inline'>(那那。無間獄　那謨。中品畜　謨謨。少財鬼　阿阿。畜脩羅　阿彌。鬼脩羅　彌彌　阿陀。皆十仙　彌陀。魔天　陀陀。無想天　那佛。大梵天　謨佛。空處天　阿佛。聲聞心　彌佛。支佛心　陀佛。體空觀　佛佛。圓頓觀)</span></p>
<p style="margin-left:1em">譜曰。言見取者。謂於諸見之中。隨執一見。及所依蘊。執為此因最勝。能得清淨之果。一切鬬諍所依為業。以要言之。但除三塗劇苦。其餘脩羅人天等蘊。皆可為見執所取也。此中依於見惑而行施善。故名見取。問。那阿既表見取。則三界內。皆有見取。何餘位中不行那阿。答。此是發始因地。隨擲所現。必皆起手。故那阿表見取。謨阿表慢心行施。那彌表戒取。謨彌表下品十善。那陀表邪定。謨陀表味禪。其餘位中。以阿彌陀善。與那謨惡相為對治。二俱無力。所以並不行也。問。那佛。謨佛。亦可善惡相治。何以仍行。答。有漏惡劣。不能障無漏善令總不行。但令無漏力弱。不獲深妙益耳。　那那具上惡。故墮無間。問。何不入阿鼻耶。答。以本因中有微善故。　那謨中惡。故墮中畜。亦以微善。不墮下畜。　謨謨下惡。故墮少財。亦以微善。不墮無財。　阿阿多施福。以見卑劣。故為畜脩。　阿彌兼施戒。亦因見劣。故為鬼脩。　彌彌具足上善。阿陀捨欲入禪。但以見執。故為十仙。　彌陀戒定俱美。見取入故。僅入魔天。　陀陀深入四禪。見取力故。遂招無想天報。　那佛仗佛慈力。為初禪王。而我見我慢仍存。　謨佛亦仗佛力。得脫身縛。而空處愛著仍在。　阿佛已捨世間取著。由取習故。復取偏真。是為發聲聞心。　彌佛已持出世戒品。由取習故。樂獨善寂。是發辟支佛心。　陀佛定慧平等。能入大乘初門。修體空觀。　佛佛不動諸見而修道品。故成圓頓觀門。　此中約對待論。則阿佛後皆破見取。歸佛法正見也。約絕待論。則見取為法界。一切法趣見取。見取出生十法界也。問。見取既為法界。何不出生別教法門。答。對待見取。藏通已破。絕待見取。非圓不知。所以不入別教。然大乘初門。已是菩薩界攝。則四聖具足矣。何必拘拘四教名相。</p>
<p style="margin-left:1em;text-indent:-1em"><span class='note-inline'>(謨阿)</span>慢心行施　　<span class='note-inline'>(那那。上品畜　那謨。畜脩羅　謨謨。有財鬼　阿阿。鬼脩羅　阿彌。人脩羅　彌彌　阿陀。皆天脩羅　彌陀。北洲　陀陀。他化天　那佛。鐵輪王　謨佛。四王天　阿佛。出世福　彌佛。出世戒　陀佛。出世定　佛佛。出世慧)</span></p>
<p style="margin-left:1em">譜曰。由我慢心而行施善。一往正是阿脩羅因。然升沈逐其行業。事非一槩。此中無地獄果者。縱起見執。不至純積上品惡故。　那那猶為上畜。那謨猶為畜脩。謨謨猶為有財鬼者。由施福故。　阿阿鬼脩。阿彌人脩。彌彌阿陀皆天脩者。正以此因得此果故。　彌陀北洲者。施兼戒定。能伏我所計著故。　陀陀他化天者。施兼禪定所享果報必自在故。　那佛鐵輪王者。承佛神力。能御世故。　謨佛四王天者。承佛神力。能護四天下故。　阿佛等為出世福等者。由施福力。資助出世法故。</p>
<p style="margin-left:1em;text-indent:-1em"><span class='note-inline'>(阿阿)</span>世間福　　<span class='note-inline'>(那那。鬼脩羅　那謨。人脩羅　謨謨。天脩羅　阿阿。西洲　阿彌。東洲　彌彌。北洲　阿陀。南洲　彌陀。鐵輪　陀陀。大梵天　那佛。聲聞心　謨佛。支佛心　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。統論施戒及禪。皆是世間福業。而戒定因果品類實多。故今且以多行布施為世間福也。既修福業。便障三惡道門。故那那等。僅墮阿脩羅類。阿阿西洲者。人中最劣故。阿彌東洲者。較西稍勝故。彌彌北洲者。福勝三洲故。阿陀南洲者。堪親近佛故。彌陀鐵輪者。統御南洲故。陀陀大梵天者。禪定之福。世間勝故。那佛聲聞心者。福資於慧。願出生死。由分別心。取偏空故。謨佛辟支心者。由染著空闕大悲故。阿佛事度心者。依生滅門。能發四弘誓願故。彌佛體空觀者。四弘誓願。依無生門發故。陀佛次第觀者。能發無量四弘誓故。佛佛圓頓觀者。能發無作四弘誓故。</p>
<p style="margin-left:1em;text-indent:-1em"><span class='note-inline'>(那彌)</span>戒取　　<span class='note-inline'>(那那。無間獄　那謨。中品畜　謨謨。上品畜　阿阿。畜脩羅　阿彌。有財鬼　彌彌　阿陀。皆鬼脩羅　彌陀。十仙　陀陀。無想天　那佛。大梵天　謨佛。空處天　阿佛。五停心　彌佛。乾慧地　陀佛。初信心　佛佛。圓五品)</span></p>
<p style="margin-left:1em">譜曰。言戒取者。謂於隨順諸見之戒禁。及所依蘊執為此因最勝。能得清淨之果。無利勤苦所依為業。謂牛狗等戒。及投灰。拔髮。五熱炙身。斷絕飲食。乃至雖受佛戒。志求生天作輪王等。皆屬戒取所攝。<span class='note-inline'>(彌故名戒。那故名取。)</span>　那那仍造上惡。故墮無間。　那謨仍造中品。故墮中畜。　謨謨仍造下惡。以邪見牽。故為上畜。　阿阿多有施福。故為畜脩。　阿彌兼有施戒。成有財鬼。　彌彌阿陀稍勝。故為鬼脩。　彌陀戒定所資。得取十仙。　陀陀深取四禪。故成無想。　那佛承佛慈光。為初禪主。而我見仍熾。　謨佛藉佛法力。得脫色籠。而空愛猶存。　阿佛改邪歸正。創入五停。　彌佛初解即空。僅登乾慧。　陀佛仰信真如。階別初信。　佛佛頓悟圓理。五品觀成。　此中對待絕待二論。例前見取可知。</p>
<p style="margin-left:1em;text-indent:-1em"><span class='note-inline'>(謨彌)</span>下品十善　　<span class='note-inline'>(那那　那謨　謨謨。皆畜脩羅　阿阿　阿彌。皆鬼脩羅　彌彌　阿陀。皆人脩羅　彌陀　陀陀。皆天脩羅　那佛。意見參禪　謨佛。利名習教　阿佛。出世福業　彌佛。出世戒學　陀佛。出世定學　佛佛。出世慧學)</span></p>
<p style="margin-left:1em">譜曰。十善者。一不殺生。二不偷盜。三不邪淫。四不妄言。五不兩舌。六不惡口。七不綺語。八不慳貪。九不瞋恚。十不邪見。以止惡故。即名為善。復有十種行善。一救護生命。二給施資財。三遵修梵行。四說誠實言。五和合彼此。六善言安慰。七作利益語。八常懷捨心。九恆生慈愍。十正信因果也。言下品者。亦約境約心約事辨之。且約境者。普於下中上境能護三業。名上品善。唯於中上二境。能護三業。名中品善。僅於上境能護三業。名下品善。次約心者。悠悠緩緩。或夾雜煩惱。名下品善。次約事者。偶爾為善。不廣大。不久積。名下品善。今彌雖善戒。雜以謨之屬愛煩惱。故是阿脩羅道因也。那那等三。煩惱重故。皆為畜脩。阿阿等二稍勝。故為鬼脩。彌彌阿陀又勝。故為人脩。彌陀等二更勝。故為天脩。凡行善人。知有佛字。必發出世間心。但那佛。則見習尚強。故為意見參禪。謨佛則愛習仍重。故為利名習教。阿佛以下。自應如次修行施戒禪慧也。</p>
<p style="margin-left:1em;text-indent:-1em"><span class='note-inline'>(阿彌)</span>中品十善　　<span class='note-inline'>(那那。鬼脩羅　那謨。人脩羅　謨謨。天脩羅　阿阿。西洲　阿彌。東洲　彌彌。北洲　阿陀。南洲　彌陀。鐵輪王　陀陀。金輪王　那佛。聲聞心　謨佛。支佛心　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。約境論中品。如前可知。約心者。善念湻熟。但未猛利。約事者。或數為小善。或偶為勝善。有施有戒。故是人道因也。那那等三。夾雜煩惱。故墮三種脩羅。阿阿等四。隨應生於四洲。彌陀又勝。故王南洲。陀陀最勝。故統四洲。純善之人。知有佛法。必入法門。但那佛則分別習強。故志取偏真。謨佛則恩愛為苦。故樂獨善寂。阿佛以下。自應如次發於四種大菩提心。</p>
<p style="margin-left:1em;text-indent:-1em"><span class='note-inline'>(彌彌)</span>上品十善　　<span class='note-inline'>(那那。十仙　那謨。魔天　謨謨。北洲　阿阿。四王天　阿彌。忉利天　彌彌。夜摩天　阿陀。兜率天　彌陀。化樂天　陀陀。他化自在天　那佛。煖位　謨佛。性地　阿佛。六不退心　彌佛。圓五品　陀佛。內院　佛佛。上品上生)</span></p>
<p style="margin-left:1em">譜曰。約境論上品亦如前說。約心者湻至猛利。約事者廣大久遠。然而猶屬散善故但為欲天因也。那那則見網牢固故成十仙那謨則煩惑紛陳故為魔侶。謨謨雖有愛染不起見執故生北洲。北洲雖不及天死必生天無退墮故。阿阿等六如次生六欲天可知。大善之人既知佛理必有所證。但那佛未伏法執僅階煖位謨佛未離法愛僅登性地。阿佛初捨劣心堪成別信。彌佛持佛妙戒能遵五品。陀佛定慧均平可超內院。佛佛則具諸戒行圓發三心。<span class='note-inline'>(至誠心。深心迴向發願心)</span>徑得上品上生矣。</p>
<p style="margin-left:1em;text-indent:-1em"><span class='note-inline'>(那陀)</span>邪定　　<span class='note-inline'>(那那。中品畜　那謨。少財鬼　謨謨。上品畜　那陀　謨陀。皆無想天　阿陀。空處　彌陀。識處　陀陀。無所有　那佛。非非想　謨佛。五停心　阿佛。六妙門　彌佛。十六特勝　陀佛。通明觀　佛佛。出世慧學)</span></p>
<p style="margin-left:1em">譜曰。以邪見心修習諸定故名邪定。如西土九十五種外道乃至一切狐畜鬼神亦能斂念習坐皆邪定之類也。那那等三惑業既重縱有定力還墮鬼畜類中。修邪定人不肯勤修施戒散善故阿阿等三種不行。那陀謨陀乃於定中妄起見愛計為出要故必生無想天。阿陀則捨色入空。彌陀則棄空緣識。陀陀則離識緣無所有。那佛見惑未除雖甚利根還生有頂。<span class='note-inline'>(即非非想處天)</span>謨佛愛習尚重雖聞佛法須習停心。阿佛等三即世間定堪通出世間定。佛佛純慧照了邪相便可通達正相矣。</p>
<p style="margin-left:1em;text-indent:-1em"><span class='note-inline'>(謨陀)</span>味禪　　<span class='note-inline'>(那那。少財鬼　那謨。上品畜　謨謨。畜脩羅　那陀。十仙　謨陀。魔天　阿陀。梵眾天　彌陀。少光天　陀陀。少淨天　那佛。大梵天　謨佛。福生天　阿佛。六妙門　彌佛。十六特勝　陀佛。通明觀　佛佛。出世慧學)</span></p>
<p style="margin-left:1em">譜曰。大毗婆沙論具明四禪之中各有三種差別。若與出世智慧相應名無漏初禪等。若與五支四支等功德相應名為淨初禪等。若與各各自地煩惱相應名為味初禪等。今陀表禪定謨表煩惱此二相應故名味禪也。那那等三見思紛擾退失禪味故墮鬼畜脩羅。那陀雖不失禪見取既甚必成十仙。謨陀亦不失禪愛染方強必為魔種。其餘散善習禪不行。阿陀初捨欲界故生梵眾。彌陀定善稍深故生少光。陀陀禪力倍增故生少淨。那佛則身見雖重堪作請轉法輪之主故為大梵。謨佛則愛味雖存。能入世間不動之地。故為福生。阿佛等四。例前可知。</p>
<p style="margin-left:1em;text-indent:-1em"><span class='note-inline'>(阿陀)</span>根本四禪　　<span class='note-inline'>(阿阿。梵輔天　阿彌。無量光天　彌彌　阿陀。皆無量淨天　那陀　謨陀。皆無想天　彌陀。福生天　陀陀。福愛天　那佛。總相念　謨佛。煖位　阿佛。無煩天　彌佛。八人地　陀佛。發心住　佛佛。圓十信)</span></p>
<p style="margin-left:1em">譜曰。四禪。四無量心。四無色定。其名十二門禪。亦名世間淨禪。今先明四禪也。此四禪法。各有方便中間。今但論色界正定。不取方便中間。故名根本四禪。一初禪者。行人先須趺坐調息。從麤住。細住。階欲界定。次後身心。泯然虛豁。失於欲界之身。坐中不見頭手。牀敷猶若虛空。是為未到地定。此定能生初禪。即是初禪方便。亦名未來禪。得此相已。初勿驚恐。亦勿歡喜。<span class='note-inline'>(驚喜皆能招魔。)</span>勿向人說。<span class='note-inline'>(說則永失。不可復得。譬如種樹。不可露根。)</span>若於未到地中。入定漸深。身心虛寂。不見內外。或經一日乃至七日。或一月乃至一年。定心不壞守護增長。忽覺身心凝然。運運而動。當動之時。還覺漸漸有身。如雲如影動發。或從上發。或從下發。或從腰發。漸漸徧身。<span class='note-inline'>(上發多退。下發多進。)</span>動觸發時。功德無量。略說十種善法眷屬。與動俱起。一定。二空。三明淨。四喜悅。五樂。六善心生。七知見明了。八無累解脫。九境界現前。十心調柔輭。如是十種勝妙功德。莊嚴動法。此則略說初動觸相。如是或經一日。或經十日。或一月四月。乃至一年。此事既過。復有餘觸次第而發。<span class='note-inline'>(然亦無定前後。)</span>故名初禪。言餘觸者。即前動觸為一。二癢。三涼。四暖。五輕。六重。七澀。八滑。復有八觸。一掉。二猗。三冷。四熱。五浮。六沈。七堅。八輭。此八與前八雖同。而細分別不無小異。此十六觸隨一發時。悉有十種善法功德眷屬。行者因未到地。發如是等諸觸功德善法。故名初禪初發。並是色界清淨四大。依欲界身中而發。從此捨離欲界五欲五蓋。<span class='note-inline'>(五欲者。一色。二聲。三香。四味。五觸。五蓋者。一貪欲。二瞋恚。三睡眠。四掉悔。五疑。)</span>得初禪五支功德。<span class='note-inline'>(一覺。二觀。三喜。四樂。五一心。)</span>若在人中坐禪。得此根本初禪。不失不退。則命終已。隨初禪力深淺。必生梵眾等三天中。是為初禪天因也。次二禪者若於初禪定中。厭離覺觀。入中間禪。從未到地。專心不止。於後其心。豁然明淨。皎潔定心。與喜俱發。具足四支功德。<span class='note-inline'>(一內淨。二喜。三樂。四一心。)</span>名為根本二禪。若人坐禪得此。隨其淺深。命終必生少光等三天中。是為二禪天因也。次三禪者。若於第二禪定。厭離喜相。入中間禪。從未到地。澄靜其心。泯然入定。不依內外。與樂俱發。具足五支功德。<span class='note-inline'>(一捨。二念。三智。四樂。五一心。)</span>名為根本三禪。若人坐禪得此。隨其淺深。命終必生少淨等三天中。是為三禪天因也。次四禪者。若於第三禪定。厭離樂法。深見過患。入中間禪。心無散動。得未到地。於後其心豁然開發。定心安隱。出入息斷。具足四支功德。<span class='note-inline'>(一不苦不樂。二捨。三念清淨。四一心。)</span>名為根本四禪。若人坐禪得此。隨其淺深。命終必生福生等三天中。是為四禪天因也。　善修根本四禪。能伏見愛。故那那等不行。　阿阿資以施福。故生梵輔。　阿彌施戒資禪。故生無量光天。　彌彌倍資禪力。故生無量淨天。　那陀謨陀。皆具定力而墮愛見。故生無想。　阿陀與彌彌功等。亦生無量淨天。　彌陀禪善又勝故感福生。　陀陀根本中最。故生福愛。<span class='note-inline'>(廣果。須於第四定兼修四無量心故。)</span>　那佛知求出世。見惑未除。須修總相念觀。　謨佛雖已伏見。未全伏思。僅成煖位善根。　阿佛見生滅理。按位入無煩天。　彌佛觀法無生。無間具足八忍。　陀佛發中道解。見惑先除。故成初發心住。　佛佛觀於禪境即不思議。故階圓信十心。　問。既云四禪各有淺深。得生各各三天。何故此中行法。前除梵眾少光少淨。後除大梵光音徧淨廣果。答。雖四禪中各有三品九品淺深不同。今一往且以前擬味禪。後讓四無量心。便足略顯因果差別。若此中又細分之。則似太繁瑣矣。</p>
<p style="margin-left:1em;text-indent:-1em"><span class='note-inline'>(彌陀)</span>四無量心　　<span class='note-inline'>(阿阿。大梵天　阿彌。光音天　彌彌　阿陀。皆徧淨天　彌陀　陀陀。皆廣果天　那佛。初果　謨佛。三果　阿佛。初僧祇　彌佛。離欲地　陀佛。十灌頂住　佛佛。上品上生)</span></p>
<p style="margin-left:1em">譜曰。四無量心。亦名四等。謂慈悲喜捨也。有凡夫人。雖得四禪。以樂高勝。求作梵王。更修四無量心。一慈無量心。愛念眾生。常求樂事以饒益之。二悲無量心。愍念眾生受五道中種種身苦。三喜無量心。欲令眾生從樂得歡喜。四捨無量心。捨三種心。但念眾生。不憎不愛。由善修此四無量定成就。命終得為四禪天王。　修四無量亦伏見愛。故那那等不行。　阿阿功德尚淺。為初禪主。　阿彌功德稍勝。為二禪主。　彌彌阿陀又勝。為三禪主。　彌陀等二最勝。為四禪主。　那佛資禪福力。便可見真。　謨佛資禪福力。便能離欲。　阿佛悟生滅四諦。便作菩提資糧。　彌佛了諸法無生。便成離欲梵行。　陀佛於次第門。超三界正習成灌頂住。　佛佛悟圓頓理。同慈心具戒。上品上生。</p>
<p style="margin-left:1em;text-indent:-1em"><span class='note-inline'>(陀陀)</span>四無色定　　<span class='note-inline'>(阿阿　阿彌。皆空無邊處　彌彌　阿陀。皆識無邊處　彌陀。無所有　陀陀。非非想　那佛。忍位　謨佛。世第一　阿佛。三果　彌佛。離欲地　陀佛。六正心住　佛佛。圓信)</span></p>
<p style="margin-left:1em">譜曰。四無色定者。一空處定。行人得第四禪已。深思色法過罪。作意滅除一切色法。一心緣空。念空不捨。即色定謝而空定未發。亦有中間禪。爾時勤加精進。一心念空不捨。則其心泯然任運自住空緣。亦名未到地相。於後豁然與空相應。其心明淨。不苦不樂。益更增長。於深定中。唯見虛空。無諸色相。雖緣無邊虛空。心無分散。既無色縛。心識澄靜。無礙自在。如籠破鳥出。飛騰自在。是名證虛空定。證此定已。不失不退。命終必生空無邊處。但有受想行識四陰。無色陰也。二識處定。行人得空定已。訶責空處多諸過失。便捨空處。一心繫緣現在心識。念念不離。未來過去。亦復如是。常念於識。欲得與識相應。加功專注。不計旬月。一心緣識而無異念。空定即謝。識定未生。名中間定。即便泯然任運自住識緣。名未到地。此後豁然與識相應。心定不動。而於定中不見餘事。唯見心識念念不住。定心分明。識慮廣闊。無量無邊。識法持心。無分散意。此定安隱。清淨寂靜。證此不失。命終必生識無邊處。亦有四陰也。三無所有處定。亦名不用處定。行人得識定已。訶責識處過患。即捨識處。繫心無所有處。於中心不憂悔。專精不懈。一心內淨。空無所有。不見諸法。寂然安隱。心無動搖。此為證無所有定相。入此定時。怡然寂絕。諸想不起。尚不見心相。何況餘法。無所分別。是名無所有處定。證此不失。命終必生無所有處。亦有四陰也。四非想非非想處定。行人得無所有定已。深訶無所有處過罪。即捨無所有定。觀於非有非無。常念不捨。一心專精。加功不已。其心任運住在緣中。於後忽然真實定發。不見有無相貌。泯然寂絕。心無動搖。恬然清淨。如涅槃相。是定微妙。三界中極。如步屈蟲。行至樹表。更無可進。證此不失。命終必生非非想處。仍有微細四陰也。　修此四定。亦伏煩惱。故那那等皆暫不行。　阿阿等二。功行尚淺。故擬空定。　彌彌阿陀。功行稍增。故擬識定。　彌陀更增功行。故擬無所有定。　陀陀功行已極。故擬非非想定。　那佛依定可觀四諦。故擬忍位。　謨佛無間便可發真擬世第一。　阿佛依生滅門發真無漏先已離下界染故成三果。　彌佛依無生門悟即空理亦先離下界染故成離欲。　陀佛於次第門已離欲染。故成六住。　佛佛於圓頓門長別三界。故成圓信。　問。四空定力超過四無量心。入正法中何反不及。答。慈悲喜捨堪作菩提資糧故勝。四空頑定不能入俗利生故劣也。</p>
<p style="margin-left:1em;text-indent:-1em"><span class='note-inline'>(那佛)</span>意見參禪　　<span class='note-inline'>(那那。破尸羅　那謨。毀正見　謨謨。棄多聞　那陀。無想天　謨陀。增上慢　彌陀。乾慧地　陀陀。性地　那佛。乾慧地　謨佛。性地　阿佛。八人地　彌佛。見地　陀佛。圓五品　佛佛上品中生)</span></p>
<p style="margin-left:1em">譜曰。參禪本是出世慧學。專修般若。意在頓悟本心。不涉權漸。與圓頓觀無二無別。但因末世徒慕其名不究其實雜以意見故用那佛表之。由其本是慧學所以得則直超。由其雜以意見所以失則永墜也。那那邪見取空必破根本尸羅。那謨見思紛雜必毀出世正見。謨謨耽愛寂寞必至棄捨多聞。那陀取著癡禪必成無想外道。謨陀染著定功故為增上慢人。阿阿等施戒散善禪士皆所不務故俱不行。阿陀僅是生滅定門未有深益故亦不行。彌陀初入無生定門故擬乾慧。陀陀定水能資理解故擬性地。那佛以慧治見亦擬乾慧。謨佛以慧治思亦擬性地。阿佛創捨見思擬八人地。彌佛正悟即空堪擬見地。陀佛定慧均平能知如來祕密之藏成圓五品。佛佛深解第一義諦故准觀經必得上品中生也。問。何不悟入藏別二教。答。參禪是頓悟法。本接利根。若界外利根則必入圓。若界內利根則必入通。所以不入藏與別也。問。禪是教外別傳。如何悟入教中位次。答。不執指以為月故名教外別傳耳。若所悟入不與教合便是魔外矣。</p>
<p style="margin-left:1em;text-indent:-1em"><span class='note-inline'>(謨佛)</span>利名習教　　<span class='note-inline'>(那那。破尸羅　那謨。破軌則　謨謨。增上慢　阿阿。鐵輪王　阿彌。銅輪王　彌彌。金輪王　阿陀。四王天　彌陀。忉利天　陀陀。兜率天　那佛。聲聞心　謨佛。支佛心　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。習學佛教亦是出世慧學。所謂續佛慧命。代佛揚化。但因末世學人。每為利名所牽故用謨佛表之。由其代佛揚化故堪悟三乘四教。由其利名所牽故多滯罪福兩塗也。那那妄說法空則尸羅必破。那謨見思紛雜故軌則多違。謨謨耽著名言必懷增上我慢。阿阿等三資以施戒僅感人王。阿陀等三稍事攝心僅階天道。那佛以分別而志偏真。謨佛由樂寂而思獨善。阿佛等四乃能如次發於四種大菩提心</p>
<p style="margin-left:1em;text-indent:-1em"><span class='note-inline'>(阿佛)</span>出世福業　　<span class='note-inline'>(阿阿。五戒　阿彌。八戒　彌彌。十戒　阿陀。持比丘律　彌陀。持二部　陀陀。廣持　那佛。護法八部　謨佛。請法　阿佛。初果　彌佛。見地　陀佛。七住　佛佛。圓信)</span></p>
<p style="margin-left:1em">譜曰。統論施戒忍進禪五波羅密。並名出世福德莊嚴。今戒定等後文方明。且以布施作福。求出生死。名出世福業也。由於三寶門中廣行施福。能使惑業不起。故那那等皆暫不行。由於布施而階戒品。故阿阿等。如次能持在家出家律儀。那佛護法。由未斷惡。故為八部雜形。謨佛請法。由未斷慢。故為梵王世主。阿佛等四。並以福德資無漏慧。如次證入四教真似位中。</p>
<p style="margin-left:1em;text-indent:-1em"><span class='note-inline'>(彌佛)</span>出世戒學　　<span class='note-inline'>(那那。在家五戒　那謨。八關齋戒　謨謨。沙彌十戒　阿阿。持比丘律　阿彌。持二部律　彌彌　阿陀。皆廣持毗尼　彌陀。住毗尼而不動　陀陀。善能滅諍　那佛　謨佛。皆業清淨戒　阿佛。餘清淨戒　彌佛。覺清淨戒　陀佛。念清淨戒　佛佛。無上道戒)</span></p>
<p style="margin-left:1em">譜曰。在家二眾。出家五眾。小乘七眾。大乘七眾。並名出世戒學。於在家中。有終身五戒。名為近事男女。有一日一夜八關戒齋。名為淨行優婆塞優婆夷。若論鬼神。畜生。及惡律儀輩。不能受持終身五戒。僅能於六齋日。受持一日夜齋。種出世因。則八戒不如五戒。應列在先。彼既不能專修出要。僅可攝入出世福中。未可名為出世戒學。故今以終身五戒為戒學之始。加以年三月六。受持八支。則功行稍進。增上居二。若能出家恆持十戒。則又勝之。所以居三。若能如法持比丘律。入大僧數。則更勝前。所以居四。若能兼諳比丘尼律。堪任教誡比丘尼眾。名為持二部律。則尤勝前。所以居五。若能廣持律藏。悉知制戒原由。深達開遮持犯。則倍勝前。所以居六。若得無漏妙戒。永斷破戒之罪。名為住毗尼而不動。則登聖位。所以居七。若能不愛不恚。不怖不癡。威德辯才。統理大眾。名為善能滅諍。則是修緣念處學無學人。所以居八。已上共攝小乘七眾。謂五戒。攝在家二眾。<span class='note-inline'>(一優婆塞。二優婆夷。若夫一日一夜八戒。但是二眾所受。不名攝眾。)</span>十戒。攝出家三小眾。<span class='note-inline'>(一式义摩那。二沙彌。三沙彌尼。式义位雖居沙彌上。而是女流。故不列之。)</span>持比丘律等五種律師。攝比丘比丘尼二眾。<span class='note-inline'>(五種律師。即持比丘律為第一。乃至善能滅諍為第五也。然五種律師。唯比丘能為之耳。)</span>是為聲聞戒學也。<span class='note-inline'>(未發大菩提心。僅為出生死故。奉持佛戒。斷有漏法。名為聲聞戒學。彼不須學梵網地持等戒。而大乘比丘。必須兼學此律。)</span>於戒學中。又遇佛字。必得大乘五支淨戒。那佛謨佛。猶有緣累。僅能護持根本性重。名為業清淨戒。<span class='note-inline'>(此攝大乘五眾。謂菩薩優婆塞。菩薩優婆夷。菩薩沙彌。菩薩沙彌尼。菩薩式义摩那。以此五眾。雖發大菩提心未得無量律儀戒故。)</span>阿佛已捨雜務。名為餘清淨戒。<span class='note-inline'>(此攝大乘二種僧寶。謂菩薩比丘。菩薩比丘尼。並得無量律儀戒故。)</span>彌佛戒力增上。能入深禪。名為覺清淨戒。<span class='note-inline'>(定其戒也。)</span>陀佛因定發慧。永斷煩惱。名為念清淨戒。<span class='note-inline'>(道其戒也。)</span>佛佛頓具戒波羅密。名為無上道戒。<span class='note-inline'>(大乘三戒大其戒也。)</span>　問。出世福業。已不行那那等三。出世戒學向反行之。答。福業不行那那等者。例如四禪。四等。四空。皆是暫伏。故不行耳。今既發心學出世戒。良由煩惱習強。未能頓捨家緣。故那那僅持五戒。那謨僅加八戒。謨謨雖已出家。猶未能行大比丘事。僅為小眾也。</p>
<p style="margin-left:1em;text-indent:-1em"><span class='note-inline'>(陀佛)</span>出世定學　　<span class='note-inline'>(那那。六妙門　那謨。十六特勝　謨謨。通明觀　阿阿。九想觀　阿彌。八念觀　彌彌。十想觀　阿陀。八背捨　彌陀。八勝處　陀陀。十一切　那佛。十想觀　謨佛。十一切　阿佛。九次第　彌佛。師子奮迅　陀佛。超越　佛佛。王三昧)</span></p>
<p style="margin-left:1em">譜曰。統論禪定。凡有四種。一者世間禪。謂四禪。四等。四空。如前所明。二者亦世間亦出世間禪。謂六妙門。十六特勝。通明觀。利根依此發真斷惑。鈍根或亦隨禪受生。故以那那等三當之。謂其亦世間故。三者出世間禪。謂觀鍊熏修四種禪法。言觀禪者。復有二種。一壞法觀。謂九想。八念。十想。三種。故以阿阿等三當之。二不壞法觀。謂八背捨。八勝處。十一切處。三種。故以阿陀等三當之。那佛還應修壞法觀。故同彌彌。謨佛還修不壞法觀。故同陀陀。言鍊禪者。即是九次第定。故以阿佛當之。言熏禪者。即是師子奮迅三昧。故以彌佛當之。言修禪者。即是超越三昧。故以陀佛當之。此上皆名出世禪也。四者非世間非出世間禪。乃是中道三昧。名為三昧中王。故以佛佛當之。</p>
<p style="margin-left:1em;text-indent:-1em"><span class='note-inline'>(佛佛)</span>出世慧學　　<span class='note-inline'>(那那　那謨。皆發聲聞心　謨謨。支佛心　阿阿。事度心　阿彌。體空觀　彌彌　阿陀。皆次第三觀　彌陀　陀陀。皆圓頓妙觀　那佛。願升內院　謨佛。求淨土　阿佛。圓信　彌佛。上品上生　陀佛。圓住　佛佛。圓地)</span></p>
<p style="margin-left:1em">譜曰。三乘諦緣度觀。一乘不共般若。皆名出世慧學。那那等二。見思重故。怖苦自度。故皆發聲聞心。謨謨見輕。樂獨善故。乏大悲心。故發辟支佛心。阿阿純善捨執。堪行四弘六度。阿彌根又稍利。堪入大乘初門。彌彌阿陀又勝。故能信果頭真如。彌陀等二最利。故能知三無差別。那佛則欲摧諸見。故願親補處慈尊。謨佛則欲渡愛河。故求生極樂世界。阿佛則先除麤垢。證圓十心。彌佛則具戒發心。登上上品。陀佛則定慧圓明。遂得佛知見開。佛佛則純是佛慧。所以頓超十地也。</p>
<p style="margin-left:2em">第一發始因地門竟</p>
</div>
<p class='juan'>選佛譜卷第一<span class='note-inline'>(終)</span></p></div>
</div><!-- end of div[@id='body'] -->
</body></html>