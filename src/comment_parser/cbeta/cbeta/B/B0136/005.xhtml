<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>選佛譜</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu17' />
<p class='juan'>選佛譜卷第五</p>
<div class='div-other'><a id='mulu18' />
<p class='h2'>第九增上慧學門<span class='note-inline'>(凡八位)</span></p><p style="margin-left:1em">譜曰。戒如捉賊。定如縛賊。慧如殺賊。故次定之後。應明慧學。一切外道。乏出世慧。故雖修戒定。不出生死。一切二乘。無中道慧。故雖出生死。不達法源。然戒學定學兩門。如住毗尼而不動。善能滅諍。後三妙門。十六特勝。乃至超越三昧之中。已有出世正慧。念清淨戒。無上道戒。及王三昧。已有中道實慧。而今更分別者。須知三乘一乘所修戒定。一往是同。祇由緣理之慧。有偏有全。有漸有頓。致使同一戒定。收功永別也。又眾生根性。或由事以入理。或由理以得事。若由事入理者。名為行行。即於戒定之中。具足智慧。仍以戒學定學彰名。若由理得事者。名為慧行。即於慧學之中。具修戒定。仍以慧學受稱也。</p>
<p style="margin-left:1em;text-indent:-1em">發聲聞心　　<span class='note-inline'>(那那　那謨　謨謨。皆五停心　阿阿。別相念　阿彌。總相念　彌彌　阿陀。皆煖位　彌陀。頂位　陀陀。忍位　那佛。世第一　謨佛。初果　阿佛。二果　彌佛。三果　陀佛。四果　佛佛。中品上生)</span></p>
<p style="margin-left:1em">譜曰。聞佛說法音聲。知生死苦。欲斷其因。慕寂滅樂。勤修其道。是名發聲聞心。生死苦者。地獄有燒煑殘害之苦。畜生有互相吞噉之苦。餓鬼有長劫飢虛之苦。脩羅有戰諍損傷之苦。人道有生。老。病。死。怨憎會。愛別離。求不得。五陰盛苦。諸天有五衰相現。還墮惡趣之苦。無色有窮空不歸。便入輪轉之苦。略說三界二十五有。無非是苦。更無真實樂處也。生死因者。由見思惑所發善惡不動諸有漏業。皆是三界受生因也。寂滅樂者。三界惑業因盡。則三界果報亦亡。色心俱滅。大患永盡。真空湛寂不受輪迴苦也。出苦道者。戒能永斷惡業。定能出離散善。慧能破除虛妄我執。永斷見思煩惱也。由知苦故。方肯斷集。由慕滅故。方肯修道。但求自度。不顧他人。故名為小乘也。　那那等三。見思重故。須修五停。阿阿則稍能伏惑。為別相念。阿彌則功行漸加。為總相念。彌彌。阿陀。則已得正勤。故為煖位。彌陀則修如意足。故為頂位。陀陀則五善根生。故為忍位。那佛則五力增長。雖是有漏。能通無漏。故為世第一位。謨佛則斷見存思。故為初果。阿佛則漸捨欲習。故為二果。彌佛則離欲純善。故為三果。陀佛則定慧具足。故為四果。佛佛則迴向大乘。蒙佛接引。故准十六觀經。當得中品上生也。</p>
<p style="margin-left:1em;text-indent:-1em">發辟支佛心　　<span class='note-inline'>(阿佛。辟支果　彌佛。支佛地　陀佛。中品上生　佛佛。圓信)</span></p>
<p style="margin-left:1em">譜曰。梵語辟支迦羅。此翻獨覺。亦翻緣覺。出無佛世。自能悟道。故名獨覺。觀十二因緣悟道。故名緣覺。然十二因緣。亦須佛說。秉說觀察。功行成熟。所以出無佛世。方能自悟。但此人根性稍利。不藉多聞。又以樂獨善寂。不起煩惱。稍勝聲聞人也。十二因緣者。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。此是十二因緣生相。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。此是十二因緣滅相。是中無明行愛取有五支。還是集諦。識名色六入觸受生老死七支。還是苦諦。因滅果滅。即是滅諦。觀因緣生滅之智。即是道諦。而中乘根利。故能別相細觀。又小乘根鈍。故先觀苦諦。中乘稍利。故先觀集諦也。由其根利。不起煩惱。亦不立分證果。故阿佛。則頓悟緣起生滅。無我我所。成定性辟支。彌佛。則了達緣起無生。兼侵習氣。為迴心緣覺。陀佛。則知有他方淨土。同聲聞之發願往生。佛佛。則深觀十二緣生。信苦集之無非佛性也。</p>
<p style="margin-left:1em;text-indent:-1em">事六度心　　<span class='note-inline'>(阿阿　阿彌　彌彌。皆初僧祇　阿陀　彌陀　陀陀。皆二僧祇　那佛。初僧祇　謨佛。二僧祇　阿佛。三僧祇　彌佛。菩薩地　陀佛。歡喜地　佛佛。上品上生)</span></p>
<p style="margin-left:1em">譜曰。此人具足大慈大悲種子。聞說四諦十二因緣。即思我及眾生同在生死大苦海中。設何方便。普皆濟度。遂依四諦。發弘誓願。依苦諦發。則云眾生無邊誓願度。依集諦發。則云煩惱無盡誓願斷。依道諦發。則云法門無量誓願學。依滅諦發。則云佛道無上誓願成。既發菩提弘誓願已。勇猛修行六度。以填願海。一者布施。則捨身命財。無所顧戀。二者持戒。則性遮諸罪。皎如冰霜。三者忍辱。則打罵割截。心無恚恨。四者精進。則勤行眾善。不惜身命。五者禪定。則觀鍊熏修。起大神通。六者智慧。則正觀諸法。不起四倒由是設經三大阿僧祇劫。終不疲倦。永無退轉。名為大道心成就眾生。亦名開士。亦名大士。亦名上士也。　那那等三不行者。能伏惑故。阿阿等三初僧祇滿者。施戒莊嚴故。阿陀等三二僧祇滿者。定善普集故。那佛亦初僧祇者。雖未斷見。能以菩提心承事諸佛故。謨佛亦二僧祇者。雖未離染。能以功德力親近如來故。阿佛三僧祇滿者。生滅門中。永伏諸惑。不離佛前故。彌佛通菩薩地者。悟無生忍。不捨因行。已近佛地故。陀佛初歡喜地者。從事入理。定慧圓明故。佛佛上品上生者。圓發三心。蒙佛接引故。</p>
<p style="margin-left:1em;text-indent:-1em">體空觀　　<span class='note-inline'>(那那　那謨　謨謨。皆取相懺　阿阿。乾慧地　阿彌。性地　彌彌。八人地　阿陀。見地　彌陀。薄地　陀陀。離欲地　那佛。八人地　謨佛。見地　阿佛。已辦地　彌佛。支佛地　陀佛。菩薩地　佛佛。佛地)</span></p>
<p style="margin-left:1em">譜曰。三界諸法。唯心所現。譬如夢境。當體全空。凡外不了。妄計我人。造有漏業。枉受輪迴。諸佛愍之。為說名色五陰十二處十八界等。令其觀察。了知無我我所。斷惑出苦。而愚法聲聞。又計名色乃至十八界等。既是因緣所生。必有實法。妄生恐怖。不達本空。所以沈空滯寂。墮無為坑。若利根三乘。聞說因緣生法。即知既非自生。亦非他生。又非共生。非無因生。但是妄想顛倒分別計著。謂之為生。其實當體即是無生。非待滅而後空。譬如翳目。妄見空華。華本不生。更何所滅。三界色心因果諸法。亦復如是。同於空華。本無生滅。眾生迷之。便為苦集。十二因緣。流轉不絕。聖人悟之。便為道成。緣生無性。猶若虛空。既能體達諸法本空。則不滯生死之有。亦不取涅槃之空。故為大乘初門。能通中道實相也。此觀亦被三乘根性。二乘依此。自出苦輪。生方便土。菩薩觀於無生四諦十二因緣。則發四弘誓願雖知眾生不可得。而誓度如幻之眾生。雖知煩惱無體性。而誓斷如幻之煩惱。雖知法門猶虛空。而誓學如幻之法門。雖知佛道等空華。而誓成如幻之佛道。發此無生四弘誓已。勇猛修行六波羅密。一一了達三輪體空。如布施時。則內不見有能施之我。外不見有受施之人。中不見有所施之物。以因緣即空。求其實體不可得故。唯其了達三輪體空。所以熾然行施。永無悋惜。永無計著也。其餘五度。例此可知。　那那等三。雖觀空理。煩惱習強。故須結壇修懺。阿阿等六。如次階於六位。那佛八人者。未斷見故。謨佛見地者。未斷思故。阿佛已辦者。正使盡故。彌佛支地者。能侵習故。陀佛菩薩者。道觀雙流故。佛佛佛地者。一念相應慧現前故。</p>
<p style="margin-left:1em;text-indent:-1em">次第三觀　　<span class='note-inline'>(那那　那謨　謨謨。皆取相懺　阿阿。初信心　阿彌。二念心　彌彌。精進心　阿陀。四慧心　彌陀。五定心　陀陀。不退心　那佛。十願心　謨佛。初發心住　阿佛。七不退住　彌佛。初歡喜行　陀佛。初救護向　佛佛。初歡喜地)</span></p>
<p style="margin-left:1em">譜曰。若人㝛具大乘種子。聞說一切眾生。皆有正因佛性。不生不滅。本來常住。雖為客塵煩惱所覆。原無增減。亦無染淨。但凡夫著生死之有。二乘證涅槃之空。所以不契本源。墮在分段變易二種生死之中。則有無量苦集浩然。<span class='note-inline'>(二死為無量苦。三惑為無量集。)</span>遂發弘誓。願度無邊眾生。願斷無量煩惱。既欲徧度六凡三乘之苦。令斷見思無明之集。<span class='note-inline'>(三乘招感變易生死。但由無明。不由塵沙。塵沙無體。但障俗諦。不障真中故也。)</span>必須具學界內界外一切法門。得成一切種智極果。方克有濟。由此不計佛剎微塵數劫。廣修六度十度無量功德智慧資糧。而二障力強。<span class='note-inline'>(煩惱障。謂見惑。思惑。所知障。謂塵沙無明。)</span>未能圓伏圓斷。故先修析空觀。伏見思惑。以階十信。次修即空觀。斷見思惑。以階十住。次修入假觀。斷塵沙惑。以階十行十向。後於十向位中。用二觀為方便道。正修中觀。以階十地。證初地已。方知中道即一切法。具一切法。心佛眾生。三無差別。法身般若解脫三德。無非性具。然依教道。仍存次第。故此名為界外鈍根。亦名獨菩薩法也。　那那等三須取相懺者。煩惱強故。阿阿等六階六心者。未得即空慧故。那佛十心者。雖有空慧。未斷見故。謨佛初住者。空慧斷見。未斷思故。阿佛七住者。三界正使盡故。彌佛初行者。具行眾善故。陀佛初向者。定慧均平。正觀中道故。佛佛初地者。證道同圓。分得法身故。</p>
<p style="margin-left:1em;text-indent:-1em">圓頓妙觀　　<span class='note-inline'>(那那　那謨　謨謨。皆無生懺　阿阿　阿彌　彌彌。皆圓五品　阿陀　彌陀　陀陀。皆圓十信　那佛。上品下生　謨佛。上品中生　阿佛。圓十住　彌佛。圓十行　陀佛。圓十向　佛佛。圓十地)</span></p>
<p style="margin-left:1em">譜曰。圓頓妙觀。亦名一心三觀。亦名摩訶止觀。亦名大乘止觀法門。若人㝛植德本。智慧深利。聞說心佛眾生。三無差別。因緣所生法。即空假中。一切諸法。皆是佛法。苦即法身。惑即般若。業即解脫。但迷之則生死始。如水成冰。悟之則輪迴息。如冰還成水。迷悟雖殊。性真平等。眾生如。佛如。一如無二如。遂起同體大悲。無緣大慈。發無作四弘誓願。稱性修行六度萬行。自度度他。同歸祕藏。隨其所觀諸境。了知當體即空假中。不縱不橫。不並不別。性德法爾。不可思議。是名一心三觀。至圓至頓。最上大乘。即寂而照。即照而寂。故名妙也。圓解雖妙。若煩惱習強。先須觀罪性空以拔罪本。故那那等三皆無生懺。阿阿等三。能伏五住。故登五品。阿陀等三。能淨六根。故階十信。那佛。謨佛。已發無上道心。但以未離凡習。得覲如來。故生上下上中二品。阿佛捨異生性。住於佛住。彌佛持金剛戒。行於佛行。陀佛定慧圓明。迴向薩婆若海。佛佛純是佛慧。普入如來智地。</p>
<p style="margin-left:1em;text-indent:-1em">願升內院　　<span class='note-inline'>(阿陀　彌陀　陀陀。皆兜率天　那佛　謨佛。皆內院　阿佛。內院行那佛　彌佛。內院行謨佛　陀佛。內院行阿佛　佛佛。內院行彌佛)</span></p>
<p style="margin-left:1em">譜曰。欲界第四兜率天中。別有內院。乃一生補處菩薩所居。只今彌勒大士。現於其中說法。故已發大心之人。欲生彼處。親近承事。乃至將來人壽八萬歲時。隨從下生。預龍華會。助轉法輪。自利利他。滿菩提願也。既願上生內院。必修上品十善。兼習禪觀。故那那乃至彌彌散善。皆不復行。然阿陀等三皆生兜率天者。福多慧少。如師子覺菩薩。雖生彼天。耽天樂故。猶未見大士也。那佛。謨佛。雖未斷惑。即已見佛。故皆內院。阿佛已下。福慧既深。故見佛已。隨即增進品位。</p>
<p style="margin-left:1em;text-indent:-1em">求生淨土　　<span class='note-inline'>(阿阿。中品下生　阿彌。中品中生　彌彌。中品上生　那陀。下品下生　謨陀。下中生　阿陀。中品上生　彌陀。上品下生　陀陀。上中生　那佛。疑城　謨佛。下品上生　阿佛。上品上生　彌佛。方便淨土　陀佛。實報淨土　佛佛。寂光淨土)</span></p>
<p style="margin-left:1em">譜曰。言淨土者。謂西方十萬億土之外。有世界名為極樂現有阿彌陀佛。說法教化。彼佛因中發四十八願。莊嚴淨土。攝取眾生。今已得果。光明無量。壽命無量。念念接引有緣念佛眾生。生彼國土。恆受快樂。永不退轉。但令聞而生信。至誠發願者。則或觀彼土依正。或念彼佛功德。或念彼佛法身。或持彼佛名號。皆得往生。不論若男若女。若僧若俗。若老若少。若智若愚。若善若惡。乃至若人若天。若鬼若畜。但具信願行三。決得往生彼國。生彼國者。皆人天身。具金色相。蓮華化生。相好畢備。永無三塗八難之苦。必階一生補處之位。所以千經萬論。極力讚勸。如華嚴行願品云。願我臨欲命終時。盡除一切諸障礙。面見彼佛阿彌陀。即得往生安樂剎。大乘入楞伽經偈云。十方諸剎土。眾生菩薩中。所有法報佛。化身及變化。皆從無量壽。極樂界中出。又云。南天竺國中。大名德比丘。厥號為龍樹。能破有無宗。得初歡喜地。往生安樂國。乃至寶積。般若。楞嚴。法華。起信論等。無不指歸極樂。而大集賢護經。鼓音王經。十六觀經。無量壽經。阿彌陀經。往生論等。剋實指歸。終無二趣。又只此凡聖同居淨土。便能橫具上三淨土。故雖凡夫帶業。亦皆有分。而諸大菩薩。莫不同歸也。　阿阿中品下生者。孝養父母。行世仁慈故。阿彌中品中生者。一日一夜。奉持戒品故。彌彌中品上生者。修行諸戒故。那陀下品下生者。具諸不善。至心稱名故。謨陀下品中生者。有諸惡業。聞說佛威德。心不疑故。阿陀中品上生者。善根迴向。同彌彌故。彌陀上品下生者。不謗大乘。發無上心故。陀陀上品中生者。於第一義。心不驚動故。那佛疑城者。墮於疑悔。積集善根。雖希佛智。於自善根不能生信故。謨佛下上品者。雖造惡法。得聞經名。能稱佛名故。阿佛上品上生者。捨離惑業隨佛往生故。彌佛方便淨土者。六根清淨。離分段身故。陀佛實報淨土者。定慧莊嚴。色心無盡故。佛佛寂光淨土者。如智不二。寂照難思故。</p>
<p style="margin-left:2em">第九增上慧學門竟</p>
</div>
<div class='div-other'><a id='mulu19' />
<p class='h2'>第十藏教位次門<span class='note-inline'>(凡十六位)</span></p><p style="margin-left:1em">譜曰。藏教。謂經律論三藏教也。大小兩乘。俱有三藏。而大乘經律論。不同聲聞藏之條然各別。故今獨指詮偏真者名為三藏教也。問。何不名小乘教耶。答。雖則正為聲聞人說。於中亦明十二因緣。事六度等。具三乘法。不可偏名為小乘也。經名修多羅藏。如四阿含等。直詮戒定慧三學。律名毗柰耶藏。如四分。五分。根本。僧祇。十誦。善見。戒因緣。毗尼母等。正詮增上戒學。亦詮增上定學。論名阿毗曇藏。如大毗婆沙。及俱舍論等。亦詮增上定學。正詮增上慧學也。此教具有三乘位次。小乘十一。中乘唯一。大乘有四。發心不同。證果亦異。而同修析觀同斷見思。同出三界。同證偏真。楊葉止啼。化城暫息耳。</p>
<p style="margin-left:1em;text-indent:-1em">五停心　　<span class='note-inline'>(那那　那謨　謨謨。皆作法懺　阿阿。別相念　阿彌。總相念　彌彌　阿陀。皆煖位　彌陀。頂位　陀陀。忍位　那佛。世第一　謨佛。初果　阿佛。二果　彌佛。見地　陀佛。初住　佛佛。中品上生)</span></p>
<p style="margin-left:1em">譜曰。五停心者。一多貪眾生。用不淨觀。如九想八背捨等。二多瞋眾生。用慈悲觀。如四無量心等。三愚癡眾生。用因緣觀。謂觀十二緣生。能破撥無因果。及斷常等諸迷倒故。四著我眾生。用析界觀。謂觀此身唯是地水火風空識六界所成。實無我我所故。有云。多障眾生。用念佛觀。謂念牟尼十號功德。以除罪障。如八念中念佛觀等。五散亂眾生。用數息觀。如六妙門等。以要言之。於此五法之中。隨用一法。止住心過。令得調停。然後堪修念處正觀。故名五停心觀也。　那那等三。煩惱既強。必犯諸過。故須作法。阿阿等六。心既漸調。故階賢位。那佛。則雖未斷見。已鄰發真。謨佛。則<span class='corr'>已</span>得發真。猶存思惑。阿佛。則進階修道。彌佛。則轉入衍門。陀佛。則次第先見於空。佛佛。則迴入如來願海。</p>
<p style="margin-left:1em;text-indent:-1em">別相念　　<span class='note-inline'>(那那　那謨　謨謨。皆五停心　阿阿。總相念　阿彌。煖位　彌彌　阿陀。皆頂位　彌陀。忍位　陀陀　那佛。皆世第一　謨佛。初果　阿佛。二果　彌佛。三果　陀佛。四果　佛佛。初僧祇)</span></p>
<p style="margin-left:1em">譜曰。別相念者。一觀身不淨。<span class='note-inline'>(色陰)</span>二觀受是苦。<span class='note-inline'>(受陰)</span>三觀心無常。<span class='note-inline'>(識陰)</span>四觀法無我。<span class='note-inline'>(想行二陰)</span>一切眾生。於五陰中。橫起常樂我淨四倒。故先別相而觀破之身則三十六物。穢惡充滿。受則一切所領。無非三苦。<span class='note-inline'>(樂受是壞苦。苦受是苦苦。不苦不樂受是行苦。)</span>心則剎那生滅。但有名字。法則善惡無記。皆無主宰。皆不自在。以此四種念處破除四倒。便可發真無漏也。　那那等三。煩惱未伏。故須再修助觀。阿阿等九。例前可知。彌佛三果。陀佛四果者。生滅門中。已修正觀。急求出苦。故不轉入通別二門。佛佛初僧祇滿者。於當教中。發大菩提心故</p>
<p style="margin-left:1em;text-indent:-1em">總相念　　<span class='note-inline'>(那那　那謨。皆五停心　謨謨。別相念　阿阿。煖位　阿彌。頂位　彌彌　阿陀。皆忍位　彌陀　陀陀。皆世第一　那佛。初果　謨佛。二果　阿佛。三果　彌佛。四果　陀佛。支佛果　佛佛。初僧祇)</span></p>
<p style="margin-left:1em">譜曰。總相念者。觀身不淨。則受心法亦皆不淨。觀受是苦。則身心法亦皆是苦。觀心無常。則身受法亦皆無常。觀法無我。則身受心亦皆無我。總於四境而修四觀。用破四倒。令無餘也。然那那等三。煩惱力強。仍須退修助觀。及與別相。那佛初果者。觀力稍深。故遇佛字。便得發真見道。陀佛辟支果者。定力稍勝。能侵習氣也。<span class='note-inline'>(小乘外凡位竟)</span></p>
<p style="margin-left:1em;text-indent:-1em">煖位　　<span class='note-inline'>(那那。五停心　那謨。別相念　謨謨。總相念　阿阿。頂位　阿彌。忍位　彌彌　阿陀。皆世第一　彌陀。初果　陀陀。二果　那佛。初果　謨佛。二果　阿佛。三果　彌佛。四果　陀佛。支佛果　佛佛。圓信)</span></p>
<p style="margin-left:1em">譜曰。善修四念處觀。起四正勤。精進勇猛。除惡生善。謂未生惡令不生。已生惡令滅。未生善令生。已生善令增長。離散動過。緣四諦境而生似解。譬如鑽木出火。火雖未發。煖相先現。故名煖位。此猶有退。故那那等仍行。彌陀證初果。陀陀證二果者。戒定力增。亦得斷麤惑故。那佛。謨佛。亦仍初二果者。當教位中。更無他勝進故。佛佛圓信者。開權顯實故。</p>
<p style="margin-left:1em;text-indent:-1em">頂位　　<span class='note-inline'>(那那。別相念　那謨。總相念　謨謨。煖位　阿阿。忍位　阿彌。世第一　彌彌　阿陀。皆初果　彌陀。二果　陀陀。三果　那佛。初果　謨佛。二果　阿佛。三果　彌佛。四果　陀佛。支佛果　佛佛。圓信)</span></p>
<p style="margin-left:1em">譜曰。善修四如意足。能令定慧均等。觀四諦境。轉更分明。如登山頂。矚了四方。故名頂位。言四如意足者。一欲如意足。謂希向慕樂禪定境界。而得禪定。二念如意足。謂專注不忘禪定境界。而得禪定。三進如意足。謂精進專求禪定境界。而得禪定。四慧如意足。亦名觀如意足。亦名思惟如意足。謂觀察思惟禪定境界。而得禪定。當知欲念進慧。是八定方便。所得禪定。名如意足。以其所願皆得。能發神足諸通故也。此位不得久住。非進即退。退即名為頂墮。餘並如前可知。</p>
<p style="margin-left:1em;text-indent:-1em">忍位　　<span class='note-inline'>(阿阿。世第一　阿彌。初果　彌彌　阿陀。皆二果　彌陀。三果　陀陀。無煩天　那佛。初果　謨佛。二果　阿佛。三果　彌佛。四果　陀佛。支佛果　佛佛。圓信)</span></p>
<p style="margin-left:1em">譜曰。於如意足中。五種善法增進成根。於四諦中。堪忍樂欲。永不退墮。故名忍位也。五善根者。一信根。信四諦理。能生一切無漏根力禪定解脫諸三昧等。然此信根。必依念處。若無信境。根何能生。二進根。信諸法故。倍策精進。三念根。但念正助之道。不令邪妄得入。四定根。攝心在正道及諸助道善法中。相應不散。五慧根。念處之慧。為定所攝。以觀自照。不從他知也。那那等不行者。不起惡故。陀陀無煩者。不得佛字。不能以金剛慧斷微細惑。但能修夾熏禪。生五淨居天也。</p>
<p style="margin-left:1em;text-indent:-1em">世第一位　　<span class='note-inline'>(阿阿。初果　阿彌。二果　彌彌　阿陀。皆三果　彌陀。無煩天　陀陀。無熱天　那佛。二果　謨佛。三果　阿佛。四果　彌佛。支佛果　陀佛。圓十信　佛佛。上品上生)</span></p>
<p style="margin-left:1em">譜曰。修習五根。令更增長。能破惡障。無間必得發真無漏。於世間法。更無勝者。故名第一。言五力者。一信力。信四諦理。不為邪外諸疑所動。即破疑障。二進力。觀四諦理。心無間雜。未證不休。即破怠障。三念力。持四諦觀。破邊邪想。不令煩惱之所破壞。破忘念障。四定力。能於諸禪互無妨礙。破除欲界一切諸散。五慧力。徧破一切邪外等慧。及破一切見愛等執也。那佛二果等者。功超忍位故。佛佛上品上生者。本於穢土第一。今仗佛力。即於淨土為第一故。<span class='note-inline'>(小乘內凡位竟)</span></p>
<p style="margin-left:1em;text-indent:-1em">初果須陀洹　　<span class='note-inline'>(阿阿。二果　阿彌。三果　彌彌　阿陀。皆無煩天　彌陀。無熱天　陀陀。善見天　那佛。三果　謨佛。四果　阿佛。支佛果　彌佛。已辦地　陀佛。圓信　佛佛。方便淨土)</span></p>
<p style="margin-left:1em">譜曰。五力破障。能發無漏八忍八智。證見生空所顯真理。得七覺支。故名初果。梵語須陀洹。此翻預流。初預聖流故。亦翻入流。初入真諦法流故。亦翻逆流。已逆生死有流故。八忍八智者。觀於欲界苦諦所有無漏定慧。若在無間道中。名苦法忍。若在解脫道中。名苦法智。觀於色無色界苦諦。無間道中。名苦類忍。解脫道中。名苦類智。其餘三諦。例此可知。以此一十六心。頓斷三界分別所起煩惱種子。見一切法決定無我。亦無我所。即顯真諦寂滅之理。分得無漏七種覺支。亦名七菩提分。謂念覺分。擇法覺分。精進覺分。喜覺分。除覺分。定覺分。捨覺分。若心浮動。以除覺除身口之麤。以捨覺捨於觀智。以定覺入禪。若心沈時。以精進擇喜起之。念通兩處也。既見道<span class='corr'>已</span>。安隱行於八正道中。重慮緣真。進斷思惑。即名修道。乃歷二果。三果。以階第四無學果位。言八正道者。一正見。二正思惟。三正語。四正業。五正精進。六正定。七正念。八正命。無漏聖法。故名為正。通至涅槃。故名為道也。　阿佛成辟支果者。第七生時。值無佛世。能自斷餘惑故。彌佛成已辦地者。悟無生門。必能即迴心故。佛佛方便淨土者。仗如來力。不沈空滯寂故。</p>
<p style="margin-left:1em;text-indent:-1em">二果斯陀含　　<span class='note-inline'>(阿阿。三果　阿彌。無煩天　彌彌　阿陀。皆無熱天　彌陀。善見天　陀陀。善現天　那佛。四果　謨佛。支佛果　阿佛。已辦地　彌佛。支佛地　陀佛。圓十信　佛佛。方便淨土)</span></p>
<p style="margin-left:1em">譜曰。於修道中。重慮緣真。進斷欲界微細煩惱六品。止存三品。唯潤一生。名第二果。梵語斯陀含。此翻一來。謂一來人中受生。即斷餘惑。成無學也。謨佛成支佛果者。正一來時。值無佛世。能自覺悟故。阿佛已辦等者。功德力深。雖證無為。不滯空寂故。</p>
<p style="margin-left:1em;text-indent:-1em">三果阿那含　　<span class='note-inline'>(阿阿。無煩天　阿彌。無熱天　彌彌　阿陀。皆善見天　彌陀。善現天　陀陀。色究竟天　那佛。四果　謨佛。已辦地　阿佛。支佛地　彌佛。菩薩地　陀佛。圓十信　佛佛。方便淨土)</span></p>
<p style="margin-left:1em">譜曰。斷盡欲界煩惱。名第三果。梵語阿那含。此翻不來。謂永不來欲界受生。即於色無色界進斷餘惑。成無學也。謨佛已辦等者。既不受欲界身。即無成獨覺義。而功德力深。又不沈空滯寂。故得密入衍門也。</p>
<p style="margin-left:1em;text-indent:-1em">四果阿羅漢　　<span class='note-inline'>(那佛　謨佛。皆師子奮迅三昧　阿佛。超越三昧　彌佛。圓十信　陀佛。方便淨土　佛佛。圓十住)</span></p>
<p style="margin-left:1em">譜曰。斷盡三界煩惱。我生已盡。梵行已立。所作已辦。不受後有。證無學道。名第四果。梵語阿羅漢。此翻殺賊。亦翻應供。亦翻無生。亦翻應真。亦翻至真。此是定性聲聞。沈空滯寂。故阿阿等皆不復行。那佛。謨佛。僅入熏禪。阿佛。僅入修禪。遠作出真入俗之階。彌佛。則開權顯實。成按位妙。陀佛。則仗佛慈光。得意生身。佛佛。亦開權顯實。成勝進妙也。<span class='note-inline'>(小乘聖位竟已上小乘共十一位竟)</span></p>
<p style="margin-left:1em;text-indent:-1em">中乘辟支佛果　　<span class='note-inline'>(那佛　謨佛。皆超越三昧　阿佛　彌佛。皆圓十信　陀佛。方便淨土　佛佛。圓十住)</span></p>
<p style="margin-left:1em">譜曰。若於佛及善知識所。聞說十二因緣流轉還滅法門。身毛為豎。涕淚交流。即發中乘善根。多作福。多供佛。多聞法。極少四生。極多百劫。即證辟支佛果。以根利故。不立分果。以因深故。兼侵餘習。或出無佛世。自悟真理。而為世福田。或出有佛世。樂獨善寂。而罕與法會。又初果第七生時。二果一受生時。設不值佛。必證涅槃。雖是聲聞種性。亦得名獨覺也。此是定性辟支。故阿阿等亦皆不行。唯較四果似小勝耳。<span class='note-inline'>(中乘唯一位竟)</span></p>
<p style="margin-left:1em;text-indent:-1em">大乘初阿僧祇滿　　<span class='note-inline'>(阿阿　阿彌　彌彌。皆二僧祇　阿陀　彌陀　陀陀。皆三僧祇　那佛。二僧祇　謨佛。三僧祇　阿佛。見地　彌佛。菩薩地　陀佛。十迴向　佛佛。上品上生)</span></p>
<p style="margin-left:1em">譜曰。菩薩從初發四弘誓以來。廣行六度利他妙行。積集功德智慧二種資糧。承事供養一切諸佛。常離女身。及四惡趣。歷無數劫。精勤勇猛。不念疲勞。名為初僧祇滿。若據教門權說。僅在四念處位。未得煖法。故阿阿等三。及與那佛。則入二祇。阿陀等三。及與謨佛。則入三祇。若據大論破斥。決非具足三毒。能集佛法。故阿佛便登見地。彌佛登菩薩地。若據瑜伽。唯識。則資糧位滿。故陀佛應同十向若聞阿彌陀佛大願莊嚴。則速證無生法忍。故佛佛上品上生也。</p>
<p style="margin-left:1em;text-indent:-1em">二阿僧祇滿　　<span class='note-inline'>(阿阿　阿彌　彌彌。皆三僧祇　阿陀　彌陀　陀陀。皆見地　那佛。三僧祇　謨佛。見地　阿佛。菩薩地　彌佛。十迴向　陀佛。不動地　佛佛。圓十住)</span></p>
<p style="margin-left:1em">譜曰。從初祇後。更修福慧。供佛。利生。心無厭足。歷無數劫。得蒙諸佛現前授記。名為二僧祇滿。若據權說。僅在煖位。故阿阿等三。及與那佛。止入三祇。若據大乘。則倍勝初祇。故阿陀等三。及與謨佛。便登見地。阿佛。便是九菩薩地。彌佛。便同十向滿足。若據地論唯識論等。則入無功用道。故陀佛登不動地。若開權顯實。則能八相成道。故佛佛登圓住也。</p>
<p style="margin-left:1em;text-indent:-1em">三阿僧祇滿　　<span class='note-inline'>(阿阿。初地　阿彌。二地　彌彌。三地　阿陀。四地　彌陀。五地　陀陀。六地　那佛。六地　謨佛。七地　阿佛。八地　彌佛。九地　陀佛。圓十住　佛佛。藏佛果)</span></p>
<p style="margin-left:1em">譜曰。從得記後。更復上弘下化。廣集福慧。經無數劫。功行圓成。名為三僧祇滿。於權教中。更無可升進處。而藏教佛果。實皆滿分二種法身示現。決非三祇伏惑所成。故阿阿等九。僅可借階別地。唯陀佛。則定慧莊嚴。堪成圓住。若佛佛。則圓住願力。示成八相於凡居也。</p>
<p style="margin-left:1em;text-indent:-1em">藏教佛果　　<span class='note-inline'>(阿阿　阿彌　彌彌。皆贈一　阿陀　彌陀　陀陀。皆贈二　那佛。贈一　謨佛。贈二　阿佛。贈三　彌佛。通佛地　陀佛。別妙覺　佛佛。圓究竟妙覺)</span></p>
<p style="margin-left:1em">譜曰。三祇行滿。示現從兜率天降神處胎。乃至出家修道。菩提樹下結加趺坐。頓發無漏三十四心。頓斷正使習氣俱盡。得一切智。具足三明。六通。十力。四無所畏。十八不共佛法。三十二相。八十種好。三轉法輪。度脫一切。名為藏教佛果。此則或是圓極果位。大悲設化。或是別地圓住。乘願應機為鈍根人。施此巧方便耳。既示佛果。若仍升入菩薩位中。則破壞俗諦。亦無以顯三身一體之義。故阿阿乃至阿佛。皆可贈而不可行也。且此樹下生身。名為境本定身。是故三乘利根。即見其為如須彌山。菩薩大士。即見其為剎塵相海。如來種性。即見其為實相法身。今彌佛通佛地者。即劣應而勝應也。陀佛別妙覺者。即應化而實報也。佛佛圓妙覺者。即報化而法身也。<span class='note-inline'>(大乘四位竟)</span></p>
<p style="margin-left:2em">第十藏教位次門竟</p>
</div>
<div class='div-other'><a id='mulu20' />
<p class='h2'>十一通教位次門<span class='note-inline'>(凡十位)</span></p><p style="margin-left:1em">譜曰。通前通後。名為通教。直明因緣生法。當體即空。利根之人。既見即空。便見不空。不空乃是中道實相。則受別圓來接。故名通後。若鈍根人。但見於空。則觀慧雖巧。終歸灰斷。故名通前。又三乘之人。同皆體色入空。故名通教。此教無別部帙。但諸大乘經中。有明三乘共得道者。即是同稟此教。故有三乘共十地也。</p>
<p style="margin-left:1em;text-indent:-1em">初乾慧地　　<span class='note-inline'>(那那　那謨　謨謨。皆取相懺　阿阿。性地　阿彌。八人地　彌彌　阿陀。皆見地　彌陀。薄地　陀陀。離欲地　那佛。八人地　謨佛。見地　阿佛。已辦地　彌佛。支佛地　陀佛。菩薩地　佛佛。圓十信)</span></p>
<p style="margin-left:1em">譜曰。觀身受心法。悉皆如幻如夢。雖未得煖法相似理水。而智慧深利。故名乾慧。乃外凡觀行位也。那那等三。惑染既強。須修五悔。阿阿等六。善法既集。應階上地。那佛。猶未斷見。故居八人。謨佛。見斷思存。故登見地。阿佛。則三界惑盡。彌佛。則習亦稍侵。陀佛。則道觀雙流。佛佛。則開權顯實也。　問。前於體空觀中。則佛佛便登佛地。今於乾慧地中。乃佛佛僅成圓信。何耶。答。前表一念不生。即如如佛。乃不落階級義。今表從因至果。事非一蹴。乃化道儀軌義。然剋論通教佛相。未說斷迷中惑。亦祇與圓信齊耳。</p>
<p style="margin-left:1em;text-indent:-1em">二性地　　<span class='note-inline'>(那那　那謨　謨謨。皆無生懺　阿阿。八人地　阿彌。見地　彌彌　阿陀。皆薄地　彌陀。離欲地　陀陀。已辦地　那佛。見地　謨佛。薄地　阿佛。支佛地　彌佛。菩薩地　陀佛。十住　佛佛。圓信)</span></p>
<p style="margin-left:1em">譜曰。無生理觀。能發煖等四種善根。得相似無漏性水。故名性地。乃內凡似解位也。那那等三。煩惱未斷。須無生懺。以拔罪根。阿阿以去。勝前一籌。例則可解。陀佛別十住者。轉入次第門故。</p>
<p style="margin-left:1em;text-indent:-1em">三八人地　　<span class='note-inline'>(阿阿。見地　阿彌。薄地　彌彌　阿陀。皆離欲地　彌陀。已辦地　陀陀。支佛地　那佛。薄地　謨佛。離欲地　阿佛。十迴向　彌佛。初歡喜地　陀佛。圓十信　佛佛。圓十住)</span></p>
<p style="margin-left:1em">譜曰。人者。忍也。見道共有一十六心。所謂八忍八智。今於無間三昧之中。八忍具足。智少一分。故名八人地也。一切煩惱不復現前。故那那等三。俱永不行。阿佛十迴向者。按位接入別故。彌佛歡喜地者。勝進接入別故。陀佛圓信者。按位接入圓故。佛佛圓住者。勝進接入圓故。上根三地四地被接。此之謂也。</p>
<p style="margin-left:1em;text-indent:-1em">四見地　　<span class='note-inline'>(阿阿。薄地　阿彌。離欲地　彌彌　阿陀。皆已辦地　彌陀。支佛地　陀陀。菩薩地　那佛。離欲地　謨佛。已辦地　阿佛。十迴向　彌佛。歡喜地　陀佛。圓十信　佛佛。圓十住)</span></p>
<p style="margin-left:1em">譜曰。八智具足見真空理。斷盡見惑種子。故名見地。</p>
<p style="margin-left:1em;text-indent:-1em">五薄地　　<span class='note-inline'>(阿阿。離欲地　阿彌。已辦地　彌彌　阿陀。皆支佛地　彌陀。菩薩地　陀陀。灌頂住　那佛。已辦地　謨佛。支佛地　阿佛。十迴向　彌佛。歡喜地　陀佛。圓信　佛佛。圓住)</span></p>
<p style="margin-left:1em">譜曰。已斷欲界六品思惑。餘三品在。煩惱漸薄。故名薄地。陀陀十住者。已過九菩薩地故。阿佛十向等者。所謂中根五地六地被接也。</p>
<p style="margin-left:1em;text-indent:-1em">六離欲地　　<span class='note-inline'>(阿阿。已辦地　阿彌。支佛地　彌彌　阿陀。皆菩薩地　彌陀。灌頂住　陀陀。初行　那佛。支佛地　謨佛。菩薩地　阿佛。十迴向　彌佛。歡喜地　陀佛。圓信　佛佛。圓住)</span></p>
<p style="margin-left:1em">譜曰。已盡欲界思惑。進斷上八地思。名離欲地也。</p>
<p style="margin-left:1em;text-indent:-1em">七已辦地　　<span class='note-inline'>(阿阿。支佛地　阿彌。菩薩地　彌彌　阿陀。皆灌頂住　彌陀。初行　陀陀。二行　那佛。菩薩地　謨佛。灌頂住　阿佛。十迴向　彌佛。歡喜地　陀佛。圓信　佛佛。圓住)</span></p>
<p style="margin-left:1em">譜曰。已斷三界惑盡。成阿羅漢。故名已辦地也。聲聞則從此止而不前。菩薩則從此過而不住。阿佛亦十向等者。所謂下根七地八地被接也。</p>
<p style="margin-left:1em;text-indent:-1em">八辟支佛地　　<span class='note-inline'>(阿阿。菩薩地　阿彌。灌頂住　彌彌　阿陀。皆初行　彌陀。二行　陀陀。三行　那佛。灌頂住　謨佛。初行　阿佛。十迴向　彌佛。歡喜地　陀佛。圓信　佛佛。圓住)</span></p>
<p style="margin-left:1em">譜曰。既斷正使。又侵餘習。中乘根性。止此不前。故名辟支佛地。菩薩亦不取證也。</p>
<p style="margin-left:1em;text-indent:-1em">九菩薩地　　<span class='note-inline'>(阿阿。十住　阿彌。初行　彌彌　阿陀。皆二行　彌陀。三行　陀陀。四行　那佛。初行　謨佛。二行　阿佛。歡喜地　彌佛。圓信　陀佛。圓住　佛佛。十佛地)</span></p>
<p style="margin-left:1em">譜曰。正使斷盡。與二乘同。扶習潤生。與二乘異。雖觀諸法空。而勤修化道。遊戲神通。淨佛國土。故名菩薩地也。此地永超二乘境界。所以不復論接。但阿佛。則創捨法執。故登初地。彌佛。則善觀中道。故成圓信。陀佛。則定慧莊嚴。故階圓住。佛佛。則示成八相。故為佛地也。</p>
<p style="margin-left:1em;text-indent:-1em">十佛地　　<span class='note-inline'>(阿阿　阿彌　彌彌。皆贈一　阿陀　彌陀　陀陀。皆贈二　那佛。贈一　謨佛。贈二　阿佛。贈三　彌佛。贈四　陀佛。別妙覺　佛佛。圓究竟妙覺)</span></p>
<p style="margin-left:1em">譜曰。菩薩為眾生故。誓願扶習潤生。若機緣已熟。即以一念相應慧。斷餘殘習。示成無上菩提。具足一切佛法。或見在菩提樹下。具相莊嚴。如須彌山王。處於大海。或見在色究竟天。現高大身。化身千百億。滿三千界。然亦並是法身所垂應化。非謂通教菩薩。但觀即空。能成此妙果也。餘如藏教佛果中說。</p>
<p style="margin-left:2em">十一通教位次門竟</p>
</div>
<p class='juan'>選佛譜卷第五<span class='note-inline'>(終)</span></p></div>
</div><!-- end of div[@id='body'] -->
</body></html>