<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>選佛譜</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu7' />
<p class='juan'>選佛譜卷第二</p>
<div class='div-other'><a id='mulu8' />
<p class='h2'>第二法道流弊門<span class='note-inline'>(凡五位)</span></p><p style="margin-left:1em;text-indent:-1em">破尸羅　　<span class='note-inline'>(那那。阿鼻獄　那謨。無間獄　謨謨。中品畜　阿阿。少財鬼　阿彌。上品畜　彌彌。畜脩羅　阿陀。有財鬼　彌陀。鬼脩羅　陀陀。魔天　那佛　謨佛。皆聽法雜眾　阿佛。取相懺　彌佛。無生懺　陀佛。求淨土　佛佛。下品上生)</span></p>
<p style="margin-left:1em">譜曰。毀犯根本重戒。名破尸羅。謂於大小乘七眾戒品之中。隨受何品。受後不能專精護持。或犯邪婬。或偷重物。或斷人命。或妄言已證聖果。此則破壞出世道器。最難救也。那那。則破戒之後。起大邪見。撥無因果。故墮阿鼻。那謨。則見思並強。更增惡業。故墮無間。謨謨。則癡愛覆心。不知改悔。故墮中畜。阿阿。則猶有施善。故為少財。阿彌。則施戒略存。故為上畜。彌彌。則猶護餘戒。故為畜脩。阿陀。則有施有定。故為有財。彌陀。則存戒兼定。故為鬼脩。陀陀。則禪定現前。故成魔侶。那佛。謨佛。則雖纏見愛。不背如來。故能聽法。阿佛。則永斷相續。以祈滅罪。為取相懺。彌佛。則觀罪性空。以求復戒。為無生懺。陀佛。則一心不亂以念佛。專求帶業往生。佛佛。則化佛應念以來迎。故得橫超樂土。</p>
<p style="margin-left:1em;text-indent:-1em">破軌則　　<span class='note-inline'>(那那。有間獄　那謨。中品畜　謨謨。少財鬼　阿阿。畜脩羅　阿彌　彌彌　阿陀。皆作法懺　彌陀　陀陀。皆取相懺　那佛　謨佛。皆出世福　阿佛。無生懺　彌佛。下下生　陀佛。下中生　佛佛。下品上生)</span></p>
<p style="margin-left:1em">譜曰。毀犯小戒。及諸威儀。名破軌則。如五戒人飲酒。八關齋人非時受食。沙彌觀聽歌舞。香油塗身。比丘受殘宿食。墾土掘地。損傷草木。畜持金銀。及餘一切非威儀等。此皆違越佛制。有深罪也。那那等三。見思重故。不知悔除。乃墜三塗。阿阿雖有施善。亦未除愆。故為畜脩。阿彌等三。並知依律說悔。以求滅罪。為作法懺。彌陀等二。能於小罪懷懼。深思對治。為取相懺。那佛。謨佛。自知煩惱習強。所以勤修出世福業。阿佛棄捨犯原專求出要。為無生懺。彌佛等三。深知末世持律之難。一心念佛。勤求帶業往生。故隨功行淺深。橫超下輩三品。</p>
<p style="margin-left:1em;text-indent:-1em">毀正見　　<span class='note-inline'>(那那。無間獄　那謨。下品畜　謨謨。無財鬼　阿阿。中品畜　阿彌。少財鬼　彌彌。畜脩羅　阿陀。有財鬼　彌陀。十仙　陀陀。魔天　那佛　謨佛。俱作法懺　阿佛。取相懺　彌佛。無生懺　陀佛。求淨土　佛佛。圓頓觀)</span></p>
<p style="margin-left:1em">譜曰。自恃頓超直入。不信如來所說修證法門。或妄言一切法空。或偏執一法獨勝。或斥持戒為小乘。或謗經教為權說。皆名毀正見也。那那等三。既毀正見。又加惑業。故墜三塗劇苦。阿阿等四。雖有微善。未離邪見。難免鬼畜脩羅。彌陀。以僻見而修戒定。僅入仙曹。陀陀。以邪解而取神通。終成魔侶。那佛。謨佛。雖有見思。不敢背佛。故能依律作法以除惡見。阿佛。則盡捨邪執而求感應為取相懺。彌佛。則觀罪性空而敦戒德為無生懺。陀佛。則一心念佛以除疑。佛佛。則深觀邪見之實相也。</p>
<p style="margin-left:1em;text-indent:-1em">棄多聞　　<span class='note-inline'>(那那。有間獄　那謨。下品畜　謨謨。中品畜　阿阿。上品畜　阿彌。畜脩羅　彌彌　阿陀。俱西洲　彌陀。北洲　陀陀。無想天　那佛　謨佛。俱聽法雜眾　阿佛。辟支佛心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。多聞能生實慧。所以菩薩常樂廣學多聞。但不可循聲流轉耳。癡人見有訶教勸離之說。便謂多聞一總無用。甘作無聞比丘。雖不破戒破見。而背明趨暗。亦已甚矣。既棄多聞。便成癡昧。更加以見思惡業。安得不從墜落。故那那則墮有間。那謨則為下畜。謨謨則為中畜也。阿阿雖有施福。由癡暗故。仍為上畜。阿彌雖有施戒。以愚劣故。仍為畜脩。彌彌。阿陀。雖有福力。佛法緣疏。故為西洲。彌陀福雖又勝。法緣仍遠。故為北洲。陀陀深入四禪。故為無聞比丘竟同無想外道。那佛。謨佛。雖具煩惱。猶不忘佛。故能聽法。阿佛。於生滅門。離文求證。故為辟支佛心。彌佛。於無生門。忘言會理。故為修體空觀。陀佛。則不著筌蹏漸觀中道。佛佛。則少聞多解。頓企圓修也。</p>
<p style="margin-left:1em;text-indent:-1em">增上慢　　<span class='note-inline'>(那那。有間獄　那謨。中品畜　謨謨。少財鬼　阿阿。畜脩羅　阿彌。有財鬼　彌彌　阿陀。皆鬼脩羅　彌陀。人脩羅　陀陀。天脩羅　那佛。大梵天　謨佛。出世戒　阿佛。煖位　彌佛。性地　陀佛。次第觀　佛佛。圓頓觀)</span></p>
<p style="margin-left:1em">譜曰。藥師本願經云。若諸有情。雖於如來受諸學處。而破尸羅。有雖不破尸羅。而破軌則。有於尸羅軌則雖得不壞。然毀正見。有雖不毀正見。而棄多聞。於佛所說契經深義。不能解了。有雖多聞。而增上慢。由增上慢覆蔽心故。自是非他。嫌謗正法。為魔伴黨。如是愚人。自行邪見。復令無量俱胝有情墮大險坑。此諸有情。應於地獄傍生鬼趣流轉無窮。<span class='note-inline'>(文)</span>甚矣。增上慢人。過患深重。與前四種同為法道之流弊也。言增上慢者。由於法門微有增上功行。隨起慢執。如參禪者。則小有省發。便謂證悟。如習教者。則薄解文義。便謂了徹。皆能自誤誤他。故那那等三。既無寸善。必墮三塗。阿阿等六。雖有福善。由慢過重。不出鬼神脩羅趣中。那佛。仗佛慈光。為初禪主。仍懷大慢。謨佛。歸依大覺。未忘慢習。姑秉戒章。阿佛。始伏慢心。得登煖位。彌佛。觀慢無性。性水初沾。陀佛。則破慢而漸悟真如。佛佛。則即慢而深觀實相也。</p>
<p style="margin-left:2em">第二法道流弊門竟</p>
</div>
<div class='div-other'><a id='mulu9' />
<p class='h2'>第三四種惡趣門<span class='note-inline'>(凡十三位)</span></p><p style="margin-left:1em">譜曰。依六道論。則三品十惡。招感地獄畜生餓鬼。名三惡趣。三品十善。招感天人脩羅。名三善趣。依毗婆沙。止明五趣。則脩羅攝入鬼神趣中。然脩羅雖有善因。多分雜以諂曲詐慢。故諸經論。每與三塗其名四惡趣也。</p>
<p style="margin-left:1em;text-indent:-1em">阿鼻地獄　　<span class='note-inline'>(阿佛。下品畜　彌佛。無財鬼　陀佛。中品畜　佛佛。蒙光天子)</span></p>
<p style="margin-left:1em">譜曰。大佛頂經云。純情即沈入阿鼻獄。若沈心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄。<span class='note-inline'>(文)</span>按諸經論。此獄壽長。故阿阿乃至謨佛。悉皆不行。一者為顯墮此獄人。生前並無善根可恃。此中又無善事可修。二者亦顯一墮難出。劫數長遠故也。劇苦之中。見思無由起於現行。故那那等三。亦皆不行。阿佛等三。雖仗佛力。及性善力。得出劇苦。而餘殃尚厚僅入鬼畜倫中。唯佛佛。則是往昔所熏佛乘種子。今日觸佛慈光。故得徑生兜率天上。具如華嚴經中隨好光明功德品所明。</p>
<p style="margin-left:1em;text-indent:-1em">無間地獄　　<span class='note-inline'>(那佛。下品畜　謨佛。無財鬼　阿佛。少財鬼　彌佛。上品畜　陀佛。畜脩羅　佛佛。蒙光天子)</span></p>
<p style="margin-left:1em">譜曰。此亦純情墜入。壽盡亦大劫量。不起惑業。亦不能修諸善。故那那乃至陀陀。皆不行也。那佛等五。雖仗佛性威力。餘殃亦重。仍入餘三惡道。佛佛蒙光。准如上說。</p>
<p style="margin-left:1em;text-indent:-1em">有間地獄　　<span class='note-inline'>(阿阿。下品畜　阿彌。無財鬼　彌彌　阿陀。皆中品畜　彌陀少財鬼　陀陀。上品畜　那佛。畜脩羅　謨佛。有財鬼　阿佛。鬼脩羅　彌佛。南洲　陀佛。四天王　佛佛。聽法)</span></p>
<p style="margin-left:1em">譜曰。此即九情一想所感果報隨業多少壽無定限者也。此中不起發業潤生二惑故那那等不行。阿阿以下。隨其過去久遠善根大小所招異熟不同。佛佛不蒙光者。非劇苦故。華嚴經中未曾說故。能聽法者。有間獄中水陸法事。燄口法事有力能召及故。<span class='note-inline'>(地獄道竟)</span></p>
<p style="margin-left:1em;text-indent:-1em">下品畜生　　<span class='note-inline'>(阿阿。無財鬼　阿彌。中品畜　彌彌　阿陀。皆少財鬼　彌陀。上品畜　陀陀。畜脩羅　那佛。有財鬼　謨佛。鬼脩羅　阿佛。西洲　彌佛。東洲　陀佛。南瞻部洲　佛佛。聽法雜眾)</span></p>
<p style="margin-left:1em">譜曰。或身形微劣或不覩光明純苦無樂名下品畜。見惑不行。縱有思惑但能潤生不能發業。所潤之生亦必還在下品畜中故那那等三皆不行也。阿阿以下隨宿善力而招異熟。佛佛能聽法者如蜘蛛聽誦金剛經等。</p>
<p style="margin-left:1em;text-indent:-1em">中品畜生　　<span class='note-inline'>(那那　那謨。皆下品畜　謨謨。無財鬼　阿阿。少財鬼　阿彌。上品畜　彌彌。畜脩羅　阿陀。畜脩羅　彌陀。有財鬼　陀陀。鬼脩羅　那佛。人脩羅　謨佛。西洲　阿佛。東洲　彌佛。南洲　陀佛。四王天　佛佛。聽法)</span></p>
<p style="margin-left:1em">譜曰。或飛或走或水或陸羽毛鱗甲醜陋臭穢或互吞噉或供力役名中品畜。亦不現起分別見惑故不墮獄。而由見種及思惑力能令所受果報益劣故有降為下畜無財鬼者。餘皆例前可知。</p>
<p style="margin-left:1em;text-indent:-1em">上品畜生　　<span class='note-inline'>(那那。無財鬼　那謨。中品畜　謨謨。少財鬼　阿阿。畜脩羅　阿彌。有財鬼　彌彌　阿陀。皆鬼脩羅　彌陀。人脩羅　陀陀。天脩羅　那佛。西洲　謨佛。東洲　阿佛。南洲　彌佛。四王天　陀佛。忉利天　佛佛。護法八部)</span></p>
<p style="margin-left:1em">譜曰。雖墮傍生由福德力或為龍王象王金翅鳥王師子王等名上品畜。故遇佛佛便為護法八部也。餘同前釋。<span class='note-inline'>(畜生道竟)</span></p>
<p style="margin-left:1em;text-indent:-1em">無財鬼　　<span class='note-inline'>(謨謨。下品畜　阿阿。中品畜　阿彌。少財鬼　彌彌。上品畜　阿陀。上品畜　彌陀。畜脩羅　陀陀。有財鬼　那佛。鬼脩羅　謨佛。人脩羅　阿佛。西洲　彌佛。東洲　陀佛。南洲　佛佛。聽法)</span></p>
<p style="margin-left:1em">譜曰。受形惡劣純苦無樂名無財鬼。不起見惑故不行那。㝛煩惱力故謨謨降為下畜。阿阿等如前可解。佛佛聽法者正是燄口法事所被機故。</p>
<p style="margin-left:1em;text-indent:-1em">少財鬼　　<span class='note-inline'>(那那　那謨。皆無財鬼　謨謨。中品畜　阿阿。上品畜　阿彌。畜脩羅　彌彌　阿陀。俱有財鬼　彌陀。鬼脩羅　陀陀。人脩羅　那佛。天脩羅　謨佛。西洲　阿佛。東洲　彌佛。南洲　陀佛。四王天　佛佛。聽法)</span></p>
<p style="margin-left:1em">譜曰。形貌醜陋飲食艱苦樂少苦多名少財鬼。亦不起分別惑。而由見種及現思力得墮無財及中畜也。餘如前說。</p>
<p style="margin-left:1em;text-indent:-1em">有財鬼　　<span class='note-inline'>(那那。無間獄　那謨。中品畜　謨謨。少財鬼　阿阿。鬼脩羅　阿彌。人脩羅　彌彌　阿陀。皆天脩羅　彌陀。西洲　陀陀。北洲　那佛。東洲　謨佛。南洲　阿佛。鐵輪王　彌佛。四王天　陀佛。忉利天　佛佛。護法八部)</span></p>
<p style="margin-left:1em">譜曰。雖受醜形而多福報名有財鬼。雖不起分別惑而那那墮無間者。如違害鬼打舍利弗及惡鬼神助惡國王滅壞三寶皆入地獄也。那謨墮中品畜者殺業既重應酬償故。若遇佛佛力能護法故為八部。餘亦如前。<span class='note-inline'>(餓鬼道竟)</span></p>
<p style="margin-left:1em;text-indent:-1em">畜脩羅　　<span class='note-inline'>(那那。下品畜　那謨。中品畜　謨謨。少財鬼　阿阿。有財鬼　阿彌。鬼脩羅　彌彌　阿陀。皆人脩羅　彌陀。天脩羅　陀陀。西洲　那佛。東洲　謨佛。南洲　阿佛。四王天　彌佛。忉利天　陀佛。夜摩天　佛佛。聽法雜眾)</span></p>
<p style="margin-left:1em">譜曰。大佛頂經云。別有一分下劣脩羅生大海心沈水穴口。旦遊虛空。暮歸水㝛。此阿脩羅因溼氣有畜生趣攝。<span class='note-inline'>(文)</span>蓋亦苦多樂少者也。既無大威德力。所以佛佛僅能聽法而已</p>
<p style="margin-left:1em;text-indent:-1em">鬼脩羅　　<span class='note-inline'>(那那。少財鬼　那謨。上品畜　謨謨。畜脩羅　阿阿。人脩羅　阿彌。天脩羅　彌彌　阿陀。皆西洲　彌陀。東洲　陀陀。北洲　那佛。南洲　謨佛。鐵輪王　阿佛。四王天　彌佛。忉利天　陀佛。兜率天　佛佛。護法八部)</span></p>
<p style="margin-left:1em">譜曰。大佛頂經云。若於鬼道以護法力乘通入空。此阿脩羅從卵而生鬼趣所攝<span class='note-inline'>(文)</span>既云乘通入空。則較鬼道又稍勝矣。故佛佛仍能護法。然亦苦樂相雜而已</p>
<p style="margin-left:1em;text-indent:-1em">人脩羅　　<span class='note-inline'>(那那。畜脩羅　那謨。有財鬼　謨謨。鬼脩羅　阿阿。天脩羅　阿彌。西洲　彌彌　阿陀。皆東洲　彌陀。北洲　陀陀。南洲　那佛。鐵輪王　謨佛。四王天　阿佛。忉利天　彌佛。夜摩天　陀佛。兜率天　佛佛。護法八部)</span></p>
<p style="margin-left:1em">譜曰。大佛頂經云。若於天中降德貶墜。其所卜居鄰於日月。此阿脩羅從胎而出人趣所攝。<span class='note-inline'>(文)</span>既降德貶墜則不唯不如天道亦不如人道矣。准經論中諸天皆慕得人道身非降貶也。此與鬼脩優劣殆相似耳。</p>
<p style="margin-left:1em;text-indent:-1em">天脩羅　　<span class='note-inline'>(那那。有財鬼　那謨。鬼脩羅　謨謨。人脩羅　阿阿。西洲　阿彌。東洲　彌彌　阿陀。皆北洲　彌陀。南洲　陀陀。鐵輪王　那佛。四王天　謨佛。忉利天　阿佛。夜摩天　彌佛。兜率天　陀佛。大梵天　佛佛。護法八部)</span></p>
<p style="margin-left:1em">譜曰。大佛頂經云。有脩羅王執持世界力洞無畏能與梵王及天帝釋爭權。此阿脩羅因變化有天趣所攝。<span class='note-inline'>(文)</span>雖云天趣所攝。既喜鬬諍必多諂嫉。但有天福而無天德。仍名非天。所以升降亦略同也。陀佛為大梵者。既仗佛力。又得禪定。故命終後滿其所希望之權耳。而大梵慢心極重。亦與天脩羅臭味略同。</p>
<p style="margin-left:2em">第三四種惡趣門竟</p>
</div>
<div class='div-other'><a id='mulu10' />
<p class='h2'>第四欲界人天門<span class='note-inline'>(凡十八位)</span></p><p style="margin-left:1em">譜曰。四洲四輪及與十仙皆人道攝。四王乃至他化名六欲天。人天并前脩羅鬼畜皆有飲食男女睡眠三事。皆具色聲香味觸之五欲。故總名欲界也。就四洲中若論福報則北洲最勝南洲最劣。若論見佛聞法則南洲最勝北洲最劣。今依見佛聞法以為次第。十仙雖離人世不離人類。蒙光天子及內院總在兜率天中。魔雖別有宮殿不出欲網還屬他化自在天攝。故此欲界人天若約二十五有言之祇是四洲六欲其成十有而已</p>
<p style="margin-left:1em;text-indent:-1em">北俱盧洲　　<span class='note-inline'>(那佛。忉利天　謨佛。夜摩天　阿佛。兜率天　彌佛。化樂天　陀佛。他化天　佛佛。王三昧)</span></p>
<p style="margin-left:1em">譜曰。俱盧亦云鬱單越。此翻勝處。亦翻高上。比餘三洲地最高上福最勝故。壽滿千歲。無有中天。不執我所不造十惡。命終必生天上。但以純樂無苦不畏無常佛法所不能化故為八難之一既不造惡。亦不修善。故那那乃至陀陀皆不行也。問。既不修善何得生天。答。准經論說。要有第二世定得生天業者乃能生北洲耳。問。佛佛何得入王三昧。答大乘二十五王三昧能破二十五有。今遇佛佛即入熱燄三昧爍破無我所之冰執觀於八難實相圓具一切諸三昧也。</p>
<p style="margin-left:1em;text-indent:-1em">西牛貨洲　　<span class='note-inline'>(那那。上十惡　那謨。中十惡　謨謨。下十惡　阿阿。東洲　阿彌。南洲　彌彌。四王天　阿陀。忉利天　彌陀。夜摩天　陀陀。兜率天　那佛。化樂天　謨佛。他化天　阿佛。出世福　彌佛。出世戒　陀佛。出世定　佛佛。出世慧)</span></p>
<p style="margin-left:1em">譜曰。梵語瞿耶尼。此翻牛貨。謂以牛為貨易故。壽五百歲。然有中夭。此洲能起見思煩惱。造三品惡。雖不見佛而有阿羅漢往彼說法教化故得遵修出世施戒禪慧。</p>
<p style="margin-left:1em;text-indent:-1em">東勝神洲　　<span class='note-inline'>(那那。上十惡　那謨。中十惡　謨謨。下十惡　阿阿。南洲　阿彌。四王天　彌彌　阿陀。皆忉利天　彌陀。夜摩天　陀陀。兜率天　那佛。化樂天　謨佛。他化天　阿佛。出世福　彌佛。出世戒　陀佛。出世定　佛佛。出世慧)</span></p>
<p style="margin-left:1em">譜曰。梵語弗于逮。此翻為勝。勝南洲故。壽二百五十歲。亦有中夭。餘同西洲。</p>
<p style="margin-left:1em;text-indent:-1em">南贍部洲　　<span class='note-inline'>(那那。上十惡　那謨。中十惡　謨謨。下十惡　那阿。畜脩羅　謨阿。鬼脩羅　阿阿。鐵輪王　那彌。人脩羅　謨彌。天脩羅　阿彌。四王天　彌彌。忉利天　那陀。十種仙　謨陀。魔羅天　阿陀。梵眾天　彌陀。少淨天　陀陀。空處天　那佛。聲聞心　謨佛。支佛心　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。贍部亦云閻浮提。此翻勝金。乃樹名也。此洲有此大樹故以為名。壽無定限。劫初成時壽無量歲。減劫極時不滿十歲。增劫極時八萬餘年。今時人壽不滿百年。仍多中天。故論果報。不及東洲。何況西北二洲。然有三事。尚勝諸天。何況北洲。一能斷婬。二識念力。三能精進。所以諸佛唯出南洲也。此洲之人。根性猛利。易墜易升。故隨擲所現。無不行者。那那等三。如次起三品惡。那阿。則煩惱重於施福。故為畜脩。謨阿。則施福與煩惱雜。故為鬼脩阿阿。則施福獨盛。故為鐵輪。那彌。則煩惱雜其戒善。故為人脩。謨彌。則戒善未勝煩惱。故為天脩。阿彌。則施福加以戒力。故為四王。彌彌。則十善可以化他。故為忉利。那陀。則邪見習坐。故為十仙。謨陀。則定資愛網。故為魔侶。阿陀。則捨欲得禪。故為梵眾。彌陀。則淨戒生定。故為少淨。陀陀。則深入定窟。故為空處。那佛。則雖求出世。分別偏真。故為發聲聞心。謨佛。則雖覺苦空。樂獨善寂。故發辟支佛心。阿佛。則捨離煩惱自覺覺他。故發生滅四。弘名事度心。彌佛。則了諸法空。不捨一切。故發無生四弘。修體空觀。陀佛。則聞中道佛性。專志遵修。故發無量四弘。修次第觀。佛佛。則悟三無差別。深達實相。故發無作四弘。修圓頓觀也。</p>
<p style="margin-left:1em;text-indent:-1em">鐵輪王　　<span class='note-inline'>(那那。畜脩羅　那謨。鬼脩羅　謨謨。南洲　阿阿。銅輪王　阿彌。銀輪王　彌彌。金輪王　阿陀。四王天　彌陀。忉利天　陀陀。夜摩天　那佛。兜率天　謨佛。化樂天　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。統御南贍部洲。奮戈始定。名鐵輪王。十善化世。不起三品惡業。或見慢力強。則墮脩羅。或愛享福報。福力漸減。則為恆人耳。王事宂沓。罕能專修定慧。故不同恆人之轉變多塗。唯聞法發心則與恆人同也。</p>
<p style="margin-left:1em;text-indent:-1em">銅輪王　　<span class='note-inline'>(那那。鬼脩羅　那謨。南洲　謨謨。鐵輪王　阿阿。銀輪王　阿彌。金輪王　彌彌。四王天　阿陀。忉利天　彌陀。夜摩天　陀陀。兜率天　那佛。化樂天　謨佛。他化天　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。統御南東二洲。震威乃服。名銅輪王。亦以十善化世。功勝鐵輪。餘准前知。</p>
<p style="margin-left:1em;text-indent:-1em">銀輪王　　<span class='note-inline'>(那那。南洲　那謨。鐵輪王　謨謨。銅輪王　阿阿。金輪王　阿彌。四王天　彌彌。忉利天　阿陀。夜摩天　彌陀。兜率天　陀陀。化樂天　那佛。他化天　謨佛。辟支佛　阿佛。事度心　彌佛。體空觀　陀佛。次第觀　佛佛。圓頓觀)</span></p>
<p style="margin-left:1em">譜曰。統御南東西三洲。遣使方降。名銀輪王。亦以十善化世。功勝銅輪也。</p>
<p style="margin-left:1em;text-indent:-1em">金輪王　　<span class='note-inline'>(那那。鐵輪王　那謨。銅輪王　謨謨。銀輪王　阿阿。四王天　阿彌。忉利天　彌彌。夜摩天　阿陀。兜率天　彌陀。化樂天　陀陀。他化天　那佛。大梵天　謨佛。辟支佛　阿佛。初僧祇　彌佛。見地　陀佛。十住　佛佛。圓信)</span></p>
<p style="margin-left:1em">譜曰。統御四大部洲。望風順化。名金輪王。具足七寶千子。能使天下皆行十善。功德最大。故尤勝銀輪也。謨佛成辟支果者昔有聖王。暫時斂念。見花飛釧動。便證獨覺菩提。良由十善之力。能資出世慧故。阿佛。彌佛。並資勝善。深入法門。陀佛十住。佛佛圓信。則正所謂十善菩薩發大心。長別三界苦輪海也。</p>
<p style="margin-left:1em;text-indent:-1em">十種仙　　<span class='note-inline'>(那那。有間獄　那謨。中品畜　謨謨。少財鬼　阿阿。鬼脩羅　阿彌。南洲　彌彌。四王天　那陀。謨陀。皆魔天　阿陀。梵眾天　彌陀。少光天　陀陀。少淨天　那佛。大梵天　謨佛。光音天　阿佛。煖位　彌佛。性地　陀佛。十願心　佛佛。圓五品)</span></p>
<p style="margin-left:1em">譜曰。大佛頂經云。復有從人。不依正覺修三摩地。別修妄念。存想固形。遊於山林人不及處。有十種仙。堅固服餌而不休息。食道圓成。名地行仙。堅固草木而不休息。藥道圓成。名飛行仙。堅固金石而不休息。化道圓成。名遊行仙。堅固動止而不休息。氣精圓成。名空行仙。堅固津液而不休息。潤德圓成。名天行仙。堅固精色而不休息。吸粹圓成。名通行仙。堅固呪禁而不休息。術法圓成。名道行仙。堅固思念而不休息。思憶圓成。名照行仙。堅固交遘而不休息。感應圓成。名精行仙。堅固變化而不休息。覺悟圓成。名絕行仙。是等皆於人中鍊心。不修正覺。別得生理。壽千萬歲。休止深山。或大海島。絕於人境。斯亦輪迴妄想流轉。不修三昧。報盡還來。散入諸趣。<span class='note-inline'>(文)</span>大約此輩身見最重。縱令能捨虛名浮利。持戒攝心。不過欲固身形。貪圖長壽而已。妄認四大為自身相。豈知四大本非我身。妄認六塵緣影為自心相。豈知緣影決非我心。雖獲壽千萬歲。何異聖人一彈指頃。所以隨業升沈。毫忽不能違也。那那等三。則見思所牽。必墜三塗。阿阿。則施福所引。不離神鬼。阿彌。則施戒兼濟。僅復人身。彌彌。則戒力堅強。升居天上。那陀。謨陀。雖有定力。見愛既重。必入魔天。阿陀。則離欲乍入初禪。彌陀。則漸進堪入二禪。陀陀。則更進能得三禪。那佛。謨佛。雖具煩惱。仗佛神力。得為初禪二禪天王。阿佛。則生滅門中。始獲道火前相。彌佛。則無生門內。似沾理性法流。陀佛。則仰信果頭真如。永伏我法二執。佛佛。則能知祕密之藏。可名觀行金仙。<span class='note-inline'>(已上人道竟)</span></p>
<p style="margin-left:1em;text-indent:-1em">四王天　　<span class='note-inline'>(那那。有財鬼　那謨。人脩羅　謨謨。南洲　阿阿。忉利天　阿彌。夜摩天　彌彌　阿陀。皆兜率天　彌陀。化樂天　陀陀。他化天　那佛。梵眾天　謨佛。梵輔天　阿佛。五戒　彌佛。八關戒　陀佛。護法　佛佛。上品上生)</span></p>
<p style="margin-left:1em">譜曰。離人間地四萬由旬。<span class='note-inline'>(四十里為一由旬。)</span>居須彌山腰。七金山頂。與日月齊。有四王天。即東方持國天王。主乾闥婆眾。南方增長天王。主鳩槃茶眾。西方廣目天王。主龍眾。北方多聞天王。主夜义眾。統御諸惡鬼神。令其不敢肆虐。故名護世四王。并其眷屬。總名四王天也。此是上品十善所感。或是不殺戒增上功德所感。或是一日一夜齋戒之力所感。身長七十五丈。<span class='note-inline'>(約周尺算。)</span>以人間五十年為一晝夜。壽五百歲。計人間數。則是九百萬年。然亦有中夭者。死時五衰相現。<span class='note-inline'>(一頭上花萎。二腋下出汗。三衣裳垢染。四身體臭穢。五不樂本座。)</span>甚大苦惱。　那那等三。見思所牽。還墮鬼趣脩羅人道。　阿阿等六。福善所感。漸昇忉利及空居天。　那佛。謨佛。雖有見思。以覺悟力。能超欲界。　天樂迷醉。難入法門。故阿佛僅持五戒。彌佛僅能加受八關。　陀佛。則竭力殫誠。護持正法。　佛佛。則上善具足。隨佛往生。</p>
<p style="margin-left:1em;text-indent:-1em">忉利天　　<span class='note-inline'>(那那。人脩羅　那謨。南洲　謨謨。四王天　阿阿。夜摩天　阿彌。兜率天　彌彌　阿陀。皆化樂天　彌陀。他化天　陀陀。梵眾天　那佛。梵輔天　謨佛。大梵天　阿佛。五戒　彌佛。八戒　陀佛。八部　佛佛。上品上生)</span></p>
<p style="margin-left:1em">譜曰。離人間地八萬由旬。居須彌山頂。名忉利天。梵語忉利。此翻三十三天。謂須彌頂上。四方各有八天並列而住。為三十二。并中間帝釋天王。其為三十三也。此亦上品十善所感。或是不殺不盜兩戒增上功德所感。或是一日一夜齋力所感。天身皆長百五十丈。唯帝釋身長三百丈。由其過去偏修恭敬業故。以人間百年為一晝夜。壽一千歲。計人間數。則是三千六百萬年。中夭并五衰相。並如前說。後諸天中。亦皆准知。　那那降德貶墜。故為人脩。　那謨見愛所牽。還生人道。　謨謨享福漸退。故為四王。</p>
<p style="margin-left:1em;text-indent:-1em">夜摩天　　<span class='note-inline'>(那那。南洲　那謨。四王天　謨謨。忉利天　阿阿。兜率天　阿彌。化樂天　彌彌　阿陀。皆他化天　彌陀。梵眾天　陀陀。梵輔天　那佛。大梵天　謨佛。少光天　阿佛。五戒　彌佛。八戒　陀佛。八部　佛佛。上品上生)</span></p>
<p style="margin-left:1em">譜曰。離忉利天八萬由旬。<span class='note-inline'>(離人間地十六萬由旬矣。)</span>於虛空中。有地如雲朗然安住。為夜摩天。此翻時分。但以蓮華開合分晝夜故。此是上品十善。兼學坐禪所感。或是不殺不盜不邪婬三戒增上功德所感。或亦八戒十戒等功德所感。身長二百二十五丈。以人間二百年為一晝夜。壽彼天二千歲。</p>
<p style="margin-left:1em;text-indent:-1em">兜率天　　<span class='note-inline'>(那那。四王天　那謨。忉利天　謨謨。夜摩天　阿阿。化樂天　阿彌。他化天　彌彌　阿陀。皆梵眾天　彌陀。梵輔天　陀陀。大梵天　那佛。五戒　謨佛。八戒　阿佛。八部　彌佛。業清淨戒　陀佛。內院　佛佛。上品上生)</span></p>
<p style="margin-left:1em">譜曰。離夜摩天十六萬由旬。<span class='note-inline'>(離人間三十二萬由旬矣。)</span>於虛空中。有地如雲。上升精微。不接下界諸人天境。為兜率天。此翻知足。謂夜摩天極受欲界妙五欲樂。不知止足。此天能知足也。此是上品十善。兼得細住所感。或是身三口四七支戒品增上功德所感。或亦八戒十戒等力所感。身長三百丈。以人間四百年為一晝夜。壽彼天四千歲。　過失輕故。雖那那等。猶未即墮人鬼諸趣。　近內院故。那佛即秉五戒。謨佛即加八關。阿佛即能護法。彌佛即登大乘戒品。　陀佛定慧力均。故能親覲補處大士。　佛佛橫超頓悟。故亦同得上品上生。</p>
<p style="margin-left:1em;text-indent:-1em">蒙光天子　　<span class='note-inline'>(阿佛。贈一擲　彌佛。贈二擲　陀佛。法雲地　佛佛。圓十地)</span></p>
<p style="margin-left:1em">譜曰。按華嚴經。菩薩於兜率天宮。放大光明。名光幢王。照十佛剎微塵數世界。彼世界中地獄眾生。遇斯光者。眾苦休息。咸生歡喜。從彼命終。生兜率天。天中有鼓。發音告言。諸天子。汝以心不放逸。於如來所種諸善根。往昔親近諸善知識。毗盧遮那大威神力。於彼阿鼻地獄命終。來生此天。乃至諸天子。毗盧遮那菩薩入離垢三昧。汝當敬禮。天子聞已。咸生是念。奇哉希有。何因發此微妙之音。天鼓告言。我所發聲。諸善根力之所成就。諸天子。如我說我而不著我。不著我所。一切諸佛。亦復如是。自說是佛。不著於我。不著我所。諸天子。如我音聲。不從東方來。不從南西北方四維上下來。業報成佛。亦復如是。非十方來。諸天子。譬如汝等昔在地獄。地獄及身。非十方來。但由於汝顛倒惡業。愚癡纏縛。生地獄身。此無根本。無有來處。諸天子。毗盧遮那菩薩威德力故。放大光明。而此光明非十方來。諸天子。我天鼓音。亦復如是。非十方來。但以三昧善根力故。般若波羅密威德力故。出生如是清淨音聲。示現如是種種自在。乃至汝當往詣彼菩薩所。親近供養。勿復貪著五欲樂具。著五欲樂。障諸善根。譬如劫火燒須彌山。悉令滅盡。貪欲纏心。亦復如是。終不能生念佛之心。諸天子。汝等應當知恩報恩。時諸天子聞是音已。化作華香等雲。各皆一萬。往詣菩薩所住宮殿。欲申瞻覲。聞其已從此歿。生於人間。遂欲下閻浮提承事供養。時天鼓中出聲告言。菩薩非此命終而生彼間。但以神通隨諸眾生心之所宜。令其得見。汝等應發阿耨多羅三藐三菩提心。淨治其意。住善威儀。悔除一切業障。煩惱障。報障。見障。乃至為說諸業果報。無來去處。譬如幻惑。時諸天子聞是法已。得無生法忍。得十地故。即見百千億那由他佛剎微塵數蓮華。華上各有菩薩。放光現佛。於是廣化華香以為供養。眾生蒙香。皆證十地。彼諸眾生證十地者。亦復放光。又令遇斯光者皆得十地。是故名為三重頓圓。　此中唯行佛乘善根。故那那乃至謨佛皆不行。　阿佛贈一者。表捨五欲。詣菩薩所故。　彌佛贈二者。表淨三業。悔除諸障故。　陀佛法雲地者。表兼別故。　佛佛圓十地者。表極頓故。</p>
<p style="margin-left:1em;text-indent:-1em">彌勒內院　　<span class='note-inline'>(阿阿。不退住　阿彌。灌頂住　彌彌　阿陀。皆歡喜行　彌陀。真實行　陀陀。法界向　那佛。圓信　謨佛。歡喜地　阿佛。圓十住　彌佛。圓十行　陀佛。別等覺　佛佛。圓等覺)</span></p>
<p style="margin-left:1em">譜曰。兜率天中。別有一生補處菩薩所居。名為內院。故大佛頂經云。乃至劫壞。三災不及也。菩薩修行十善。深習禪觀。發心親近補處大士。乃得上生。故那那等皆不復行。既見大士。隨根利鈍。必入別圓法門。但阿阿創捨凡心。故為七住。阿彌功力稍進。故為十住。彌彌。阿陀。功行略同。故為初行。彌陀。功行更進。故為十行。陀陀。則有功用行已極。故為第十囘向。那佛。則已悟圓理。未破無明。故為圓信。謨佛。則已證中道。猶存細執。故為初地。阿佛。則證悟無生法忍。故為圓住。彌佛。則遵修諸佛妙戒。故為圓行。陀佛。則定慧平等。堪擬別教補處。佛佛。則純是妙慧。堪擬圓教補處也。</p>
<p style="margin-left:1em;text-indent:-1em">化樂天　　<span class='note-inline'>(那那。忉利天　那謨。夜摩天　謨謨。兜率天　阿阿。他化天　阿彌。梵眾天　彌彌　阿陀。皆梵輔天　彌陀。大梵天　陀陀。少光天　那佛。無量光天　謨佛。光音天　阿佛。八關戒　彌佛。護法八部　陀佛。覺淨戒　佛佛。上品上生)</span></p>
<p style="margin-left:1em">譜曰。離兜率天三十二萬由旬。<span class='note-inline'>(離人間六十四萬由旬矣)</span>。於虛空中。有地如雲。超越下地。能為變化。名化樂天。此是上品十善。兼成欲界中定所感。身長三百七十五丈。以人間八百年為一晝夜。壽彼天八千歲。　陀佛覺清淨戒者。先已成就欲界中定。今更證得大乘定共戒故。</p>
<p style="margin-left:1em;text-indent:-1em">他化自在天　　<span class='note-inline'>(那那。夜摩天　那謨。兜率天　謨謨。化樂天　阿阿。梵眾天　阿彌。梵輔天　彌彌　阿陀。皆大梵天　彌陀。少光天　陀陀。無量光　那佛。光音天　謨佛。少淨天　阿佛。八關戒　彌佛。護法八部　陀佛。覺清淨　佛佛。上品上生)</span></p>
<p style="margin-left:1em">譜曰。離化樂天六十四萬由旬。<span class='note-inline'>(離人間一百二十八萬由旬矣。)</span>於虛空中。有地如雲。徧超化無化境。名他化自在天。此是上品十善。兼成未到地定所感。身長四百五十丈。以人間一千六百年為一晝夜。壽彼天一萬六千歲。</p>
<p style="margin-left:1em;text-indent:-1em">魔羅天　　<span class='note-inline'>(那那。無間獄　那謨。中品畜　謨謨。少財鬼　阿阿。畜脩羅　阿彌。鬼脩羅　彌彌　阿陀。皆人脩羅　彌陀。天脩羅　陀陀。十種仙　那佛。西洲　謨佛。東洲　阿佛。大梵天　彌佛。八戒　陀佛。護法　佛佛。圓頓觀)</span></p>
<p style="margin-left:1em">譜曰。翻譯名義集云。第六天上。別有魔羅所居天。他化天攝。大佛頂經云。縱有禪定多智現前。若不斷婬。必落魔道。上品魔王。中品魔民。下品魔女。彼等諸魔。亦有徒眾。各各自謂成無上道。又云。又善男子。窮諸行空。已滅生滅。而於寂滅精妙未圓。觀命互通。卻留塵勞。恐其銷盡。是人則墮真無真執。發邪思因。立熾塵果。違遠圓通。背涅槃城。生天魔種。<span class='note-inline'>(文)</span>大約或行福德或修禪定。或學智慧。但由不能專持梵行。深墮愛網。遂成魔侶也。既戀塵勞。必與出世淨法為怨為障。故那那等三。必墮三塗。阿阿等五。雖有福善。亦墮脩羅。陀陀。雖藉定力。復得人身。而我愛習重。仍為十仙。那佛。謨佛。仗佛慈力。不墮四趣。僅能生彼西東兩洲。難得聞法。阿佛。則捨離欲染。所以轉身得為梵王。彌佛。則改過自新。所以現生受持八戒。陀佛。則專志護持佛法。從茲永離退緣。佛佛。則深觀魔如佛如。一如無二如也。</p>
<p style="margin-left:2em">第四欲界人天門竟</p>
</div>
<p class='juan'>選佛譜卷第二<span class='note-inline'>(終)</span></p></div>
</div><!-- end of div[@id='body'] -->
</body></html>