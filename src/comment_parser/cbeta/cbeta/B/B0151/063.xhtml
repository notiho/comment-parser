<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu891' />
<p class='juan'>新續高僧傳四集卷第六十三</p><p class="byline">衡陽喻謙昧庵氏編輯</p>
<div class='div-other'><a id='mulu892' />
<ul class="">
<li>雜識篇第十之四<span class="note-inline">(正傳十四人　附見九人)</span>
<ul class="">
<li>清虎邱雲巖寺沙門釋自扃傳</li>

<li>　鼓山白雲峰湧泉寺沙門釋元賢傳<span class="note-inline">(道霈)</span></li>

<li>　泰山普照寺沙門釋元玉傳<span class="note-inline">(佛藏正)</span></li>

<li>　四明天童寺沙門釋本㒥傳<span class="note-inline">(一揆)</span></li>

<li>　磐山青溝禪院沙門釋智朴傳</li>

<li>　福州雪峰寺沙門釋照拙傳</li>

<li>　漳州南山報劬寺沙門釋超極傳</li>

<li>　長沙嶽麓寺沙門釋續燈傳</li>

<li>　嘉魚西安禪院沙門釋弘照傳<span class="note-inline">(宏琛)</span></li>

<li>　燕京觀音禪寺沙門釋元徹傳</li>

<li>　南嶽石浪庵沙門釋法智傳<span class="note-inline">(異目宗)</span></li>

<li>　黃山雲嶺禪院沙門釋普信傳</li>

<li>　昆明妙湛寺沙門釋讀徹傳<span class="note-inline">(一雨　水目)</span></li>

<li>　大埔南安寺沙門釋幽冥傳<span class="note-inline">(成鷲)</span></li>
</ul></li>
</ul>
<div class='div-other'><a id='mulu893' />
<p class='h3'>清虎邱雲巖寺沙門釋自扃傳</p><p>釋自扃字道開號闓庵姓周氏吳人出家虎邱詩如石田畫宗巨然師事蒼雪徹汰如河通賢首慈恩二宗旨歸講圓覺於虎邱講涅槃於華亭講楞伽於武塘妙義雲委如缾瀉水順治壬辰六月自檇李歸虎邱東小庵屬疾數日邀蒼公坐榻前手書訣別有曰一事無成五十二載一場懡㦬雙手拓開志氣清明字畫端好<span class='corr'>斂</span>衣端容擲筆而逝塔在庵右其徒文圭謁虞山錢謙益為撰塔銘</p>
</div>
<div class='div-other'><a id='mulu894' />
<p class='h3'>清鼓山白雲峰湧泉寺沙門釋元賢傳<span class='note-inline'>(道霈　法文)</span></p><p>釋元賢字永覺姓蔡氏建陽人父雲津世守詩書遠祖西山為宋大儒賢初名德懋早歲入泮為名諸生嗜周程張朱之學年二十五讀書山寺聞誦法華偈豁然開朗因從趙居士豫齋受楞嚴法華圓覺諸經明年壽昌無明開法董巖賢往謁之反覆詰難無明曰此事不可以意解須力參乃契歸究䛡頭久之無所入一日留僧夜坐舉南泉軒猫語有省乃作頌曰兩堂紛閙大無端寶劍揮時膽盡寒幸有晚來趙州老毘盧頂上獨盤桓舉呈無明明謂之曰參學之士不得於一機一境上取則雖百匝千重垂手直過尚當遇人所謂身雖已在青雲上猶更將身入眾藏是參學眼也為別頌曰大方之家手段遇物一刀兩斷趙州救得此猫未免熱瞞一上若是有路英靈畢竟要他命換賢得頌益省年四十始棄家往建昌依壽昌寺無明落髮未幾得承心印及無明遷化依博山無異三載遂進具戒嘗舟過劍津聞同行僧唱經云一時謦欬俱共彈指是二音聲徧至十方諸佛世界賢因徹悟見壽昌用處乃作偈曰金雞啄破碧琉璃萬歇千休祇自知穩臥片帆天正朗前山無復雨鳩啼癸亥秋居甌寧金仙庵閱大藏三年徙建安荷山明年之檇李請藏經歸作建州宏釋錄復會通儒釋作䆿言壬申謁聞谷於寶善庵時宜興曹安祖兵憲請作諸祖道影贊乃屬賢命筆賢成百餘贊聞谷驚訝不已即以大戒付之推主鼓山年已五十有七矣尋遷泉之開元杭之真寂劍之寶善復歸鼓山重剏梵宇諸所撰述並語錄凡二十種都百餘卷其目曰淨慈要語諸祖道影傳開元志禪餘內外集楞嚴義奧疏金剛略疏心經指掌四分戒本約義律學發軔鼓山志洞上古轍及續䆿言補鐙錄以補五鐙會元之闕復作繼鐙錄蓋傳鐙錄止於宋自宋至明四百餘年未有修者賢廣蒐博採至是乃有成書寂於順治丁酉年十月七日壽八十臘四十有二臨化偈云末後句親分付三界內外無可尋處塔於寺之西畬其居山頗致瑞應甲<span class='corr'>戌</span>四月十一日甘露降山門松樹賢有偈曰聖瑞端宜降大都窮山何得獨沾濡曉來扶杖三門外笑看松頭綴玉珠至九月十九日甘露復降亦偈云玉露霏霏又一番滿林花木已同繁丁寧莫道甜如蜜恐惹遊人入石門道霈字為霖建安丁氏子出家白雲寺參聞谷密雲歷諸講肆後得法於賢撰述甚富有語錄行世寂於康熙壬午壽八十有八又法文字淡然姓蕭氏沙人也依天寧常青披剃參圓玉得法乾隆時繼席鼓山能屬文擅詩名有詩集行世</p>
</div>
<div class='div-other'><a id='mulu895' />
<p class='h3'>清泰山普照寺沙門釋元玉傳<span class='note-inline'>(佛藏正)</span></p><p>釋元玉字祖珍號古翁廣陵崇川得法金粟天岸居泰山普照寺聚經典數千卷澄思密探寺前一石題曰界塵石名流往訪咸比之遠公蓮社有石堂集金臺隨筆諸刻佛藏正禪師者江南望族履豐處順顧棄之若遺誓死入山終能解脫得大自在康熙丁<span class='corr'>巳</span>秋緇素敦請繼席古中盤初有大愽禪師道隆望重中興斯寺正從之修省得其法要奮厥孤標苦志枯守不下山者有年戊午九月翠華臨幸入丈室取正所著語錄偈頌閱之欣然命筆題額且賜之詩詩曰中盤遙望蓮華峯日映山林氣色重老衲吟詩渾半偈翠輿臨發又從容是年除夕重書前詩命御前大臣薩畢漢齎之至寺正復以偈讚之云御筆題詩第一峯翠華初駐靄重重盤山草木承恩澤野衲欣逢識聖容蓋自彩筆倡酬三聚雲臻一乘雷震而祖庭道法丕宏厥緒矣</p>
</div>
<div class='div-other'><a id='mulu896' />
<p class='h3'>清四明天童寺沙門釋本㒥傳<span class='note-inline'>(一揆)</span></p><p>釋本㒥字遠菴姓陸氏崑山人也襁褓即孤依母與兄因感嫂亡屍動懼而告母求出塵世母曰我昔見天童僧行不凡汝果有志可往從之即依命翦髮徑投天童時明崇禎壬午六月初七值密雲退休通玄欲往求度俄阻危疾既聞密逝山翁道忞繼席遂從薙度前後追隨歷經八剎服勤一紀其間鉗錘鑪韛艱苦備嘗受付囑於崑山安禪菴清順治十二年冬就維揚寶積院請明年四月始入院示眾僧問春風吹大野萬物盡光新為復法爾如然為復神通妙用㒥云脫殼烏龜飛上天僧云一聲幽鳥雲天外靄靄山光翠欲流㒥云卻被風吹別調中僧云青帝不勞常作主逈然不逐四時凋㒥云如何是不逐四時凋底句僧禮拜㒥便喝㒥嘗至巴陵奯禪人統四眾就普濟庵請小參不傳之道迥絕雕鐫松直棘曲鶴白烏玄山僧不是無玄可說無妙可宣不欲強生節目誑惑閭閻簡直說一句究取父母未生前機緣尋應湘陰神鼎之請始為開法遷主天童凡十二載移蛟川之瑞巖未幾繼席平陽山翁示寂應鄞白雲之請尋復歸瑞巖康熙癸亥秋入寂世壽六十有一著有前後語錄詩集數卷其被衲歌戲贈兀菴大師者詞曰千絲織萬絲綴通身是眼百雜碎秋雲卷處波紋開荷芰幅邊柳線脆翦盡煙霞補不全歷窮天地不知歲糞掃衣何森秀鳳毛麟腋俱落後領頭袖底自玲瓏文彩縱橫欺綿繡非全襴真越格千聖不傳誰爭得珍衣不換老瞿曇護持那費迦葉力不入眾寧隨色非青非白非黃黑挂松時上綠苔痕梳風不染紅塵跡或時蒙或時披世事如麻總不知不特御寒還御熱任數日炙與風吹誰為伴誰為鄰椶鞵竹杖與蒲輪竹杖他時化龍去渠能解作彌天雲詩境禪心道通為一一揆禪師者後雲外而闡化神鼎者也其掃雲外塔云慣能喝罵諸方盡謂師有超師之作殊不知日月出而爝火息獅子吼而百獸藏雲散盡月孤圓逢人索盡遼天價罕遇鸞膠續斷絃</p>
</div>
<div class='div-other'><a id='mulu897' />
<p class='h3'>清磐山青溝禪院沙門釋智朴傳</p><p>釋智朴字拙庵徐州人早歲參方嘗謁南華憇佛日峰住五老東西二林間最後得法青龍百愚為洞宗三十世康熙辛亥始艐磐谷構葊青溝之中盤漸成巨剎禪餘更耽藝文詩有佳句為世所稱丙寅季冬聖祖駕幸青溝朴口占應制詩曰冷靜峰頭雲水香六龍車駕幸山堂百年勝覯唯今日塊雨條風祝我皇既愜聖賞遂承宸翰舊無山志朴思剏之搜集遺聞傍及碑碣都十有四卷體例嚴潔九載乃成後得王阮亭朱竹垞諸賢為之參訂益臻完善但朴所著書甚富曰谷響集曰電光錄曰雲鶴集曰盤谷集曰存誠錄曰遊臺集曰辛壬蔓草其寺後人亦稱盤谷寺沒葬寺東同治時寺已荒落薊州李江過而傷之為立石題曰清詩僧智朴之墓</p>
</div>
<div class='div-other'><a id='mulu898' />
<p class='h3'>清福州雪峯寺沙門釋照拙傳</p><p>釋照拙字道余姓方氏莆田人也父漢卿儒修甚勤母陳氏感奇香滿室而娠崇禎癸酉重九日生兒香氣如前鄰居異之年十二怙恃俱失從聖壽寺竹叟薙染誦習十載往福爐依時學受具足戒竹叟既沒仍參福爐問不是心不是佛不是物良久領悟大旨作禮而退益加策勵會如幻移錫芙蓉邂逅之間便承激揚有如鍼芥遂依座下久之復辤去參虛白於黃檗機鋒酬酢證合無異及如幻應武榮雪峯之請馳書招之隨至雪峰兢兢自守戊午重九日如幻付以衣拂使之繼席雪峰後如幻寂為輯其語錄序而刊之寺左六和樓改建方丈久未就拙集檀信經營乃成以康熙甲申年四月二十四日示寂壽七十二臘五十塔於寺右拙賦性恬澹言笑不苟住山四十餘年甘淡泊以法道自持高風峻節足為典型著有雪峰語錄雪峰詩集二卷及毬堂草一卷</p>
</div>
<div class='div-other'><a id='mulu899' />
<p class='h3'>清漳州南山報敂寺沙門釋超極傳</p><p>釋超極字休耳晚號笨翁姓陳氏靖人也父於明季以卿貢進士謁選入都病沒燕山會流冠鴟張京城淪陷旅櫬未還心懷忍痛絕意世榮竟從雪峰亘薙染得法後飄笠孤征辛勤萬里遂負櫬歸得首正丘嘗慨中原板蕩陵谷遷變欲滅跡銷聲枯槁嵁嵒因結茅曹巗之白壑復移長泰天城山息影棲遲極殊樂之及遊興逸發閩之武夷粵中佳山水靡不登臨少時已有詩名中歲益遒至天真爛熳不屑作猶人語每浩唱清吟知音傳播[遄-而+王][遄-而+王]膾炙人口顧於鉗鎚之下參究精勤智珠燦發雪峯每舉古德法旨勘驗學徒極每拈頌出人意表凡厥酬對應機無爽雪峰甚器之有瞌睡虎之喻授拂表信聲譽歘起流播諸方而華亭總憲徐公孚遠同安儀部紀公許國處士洪思又以氣節文章交契獨厚晚住南山思建法幢而世事更新兵伍雜處唯楗戶蹜足委順而已以康熙十五年丙辰八月示疾浹旬奄然坐化年五十四臘二十八幻如超弘為之銘誌稱其道眼圓明文辤瑰瑋行潔冰霜情酣泉石信不誣也</p>
</div>
<div class='div-other'><a id='mulu900' />
<p class='h3'>清長沙嶽麓寺沙門釋續燈傳</p><p>釋續燈字彌嵩號頑叟姓鄭氏孝昌人幼從廣化頓悟薙染受具戒於華山見月體律師得法於嶽麓肺山檀遂繼其席拈槌之餘坐嘯峰麓湘水環回夕陽西下帆歸天際澤畔行吟觸物成韻翛然逈出之資非尋常所及沈吟八載詩境禪悅俱入妙品遷居南嶽中葊及清涼寺中葊居七十二峰之中昔大錯老人卜築於此其賦詠為楚南所傳誦而續燈避亂其間每一登眺山鳴谷應偶有所得稱口而哦有南嶽山居詩三十韵自東至咸一韵一篇及中葊後草數十篇南嶽海雲詩十首昔人謂其雄奇古樸直逼少陵蓋以虛靈之質寫浩瀚之境如雲舒風卷不可端倪其嶽麓山居詩為次南澗法雨大師韵者數十首蒼涼幽峭清醕淡遠之意皆獨杼機軸暗逗針鋒隨所見聞俱成義諦蓋其胸中圓明湛定興會所屬自然成響今錄其五言古詩與禪旨親切者如聽鳥云春晴花欲然山晝靜如徹側耳坐茅檐細聽鳥能說鳥語夫何為獨使我心悅所吐無煩囂喃喃照冰雪人口多雌黃愛惡恣其轍訛言亂友朋讒言陷忠烈未若杜宇心生成一片血所惜知音希空使寒光裂惜鸚鵡鳥篇云鸚鵡鳥之俊羽毛亦足奇羽毛不足<span class='corr'>羨</span>爾乃工言辤賈客愛金寶遠販關西陲江南尚華美高價來京畿公子見之笑未惜囊中資得之不輕易銀籠懸高枝肉食恐不屑呼童打蟲兒美人畏言語計害心離披托意挽釵釧擾亂清油絲強悍罵公子畜此胡爾為背裏謂奴婢碎羽滅毛皮細詢所憾故毋乃狥其私鸚鵡竟何罪美人良足悲荒年賣兒行去年禾盡死今年禾尚遲米價日騰貴戶市爭糠粃東南軍餉急秋賦當夏支雖有升斗粟又為官納之東家不可貸西家不可移入門控饑婦躊躇欲賣兒兒去口亦去兒饑我更饑與其死共處不若生別離將兒出門去得粟淚垂垂又雪中古意巖寺遶冰花鐘聲碎寒玉榾火無全威凍雲驅不出面壁擬高山衲服蒙頭入誰復乞安心夜深門外立調高格古韵遠意深使讀者灑然壬<span class='corr'>戌</span>還長沙觀察趙雲岑方伯薛梁翁中丞泰巖丁公皆樂為之助重興嶽麓有三會語錄若干卷均刊行於世世壽五十九僧臘四十七寂於康熙庚午六月二十九日掩靈骨於舍利塔上得法弟子文惺為之銘</p>
</div>
<div class='div-other'><a id='mulu901' />
<p class='h3'>清嘉魚西安禪院沙門釋弘照傳<span class='note-inline'>(宏琛)</span></p><p>釋弘照字隱嵐參博達廿餘年深有證入付以偈云幽絃別操古佛風刻羽引商未足同賴有知音續正響人天從此得奇逢後主嘉魚西安院上堂僧問祖意西來是若何照云山靈有意點頑石於峯頭藥木當機開生面於刦外是以棲心丘壑晦跡雲隈豈冀驀地從空劈腦直得通身粉碎縱使通身有口難言通身有手無指祗得屈<span class='corr'>己</span>從仁顧視左右曰領略是不領略是良久乃云其或未然聽取一偈為續心燈出一頭青林有毒累吾儔傳來消息無多子浩浩靈源萬古流法照詩歌風雅辯論超倫有曉園吟集行世又宏琛與照同參博達有寤達以偈印之後主橫溪題詠甚富有聽月吟集數卷</p>
</div>
<div class='div-other'><a id='mulu902' />
<p class='h3'>清燕京觀音禪寺沙門釋元徹傳</p><p>釋元徹字壁山姓侯氏高湻人襁褓失怙煢煢孑立年十六發心出家依寧國蓮花禪院一枝剃度復圓戒於溧陽崇福寺石鑑尋至報恩作苦兩載勤力參究終無省發因行脚吳越踏徧禪叢每觸雲山煙水花發鳥啼覺非境緣性靈絕待雖不自信為有悟處而隨響答機頗無滯相歸省一枝夜起廊下舉頭見月直下豁然一如身外無餘有偈云通身即見大光明猶是迷雲遮太清明暗兩關俱打破驢胎馬腹任縱橫時年二十有六己亥中秋也過溧水塔下寺見永泰互相勘發亦有入處為數日留乃訪鐵舟金陵天隆叩自間於宜興芙蓉更於福巖謁費隱各見機用當仁不讓隨至嘉興萬壽寺聽三宜講楞嚴經頗新見聞多落窠臼聞太平采石鎮麓心寺大咸善誘方來誨人不倦往依杖履視其語默時或觸機點撥生大慚愧清夜感悲深懷悔責咸見其真誠因勉之曰眾生無邊誓願度<span class='corr'>己</span>身未度先度人者菩薩發心煩惱無盡誓願斷斷一切煩<span class='corr'>惱</span>證一切菩提法門無盡誓願學佛稱種智修假多聞佛道無上誓願成虛空真盡我願無窮情與無情同圓智種徹聆斯語服膺拳拳淹忽三年隨咸退歸東山以聯芳源流付之勗其躬行實踐深蓄厚養以待時節因緣不可輕出淺露康熙丁未將往盛京道出維揚與劉居士調元遇於舟中萍水契合受其約請住古燕觀音道場六月望日入院云釋迦已過去彌勒猶未來乃顧左右曰相逢不識面著眼莫依稀著有語錄二卷有住山偈云居在深林遠市廛山中無事絕攀緣荊門鎮日無人到時看殘霞落照前栽松根深培植在山隈日見青青覆緣苔可與山門標景致四時蒼翠拂雲堆又和友人韵深山幽谷且隨緣種粟澆蔬數畝園寒暑來時渾不覺披雲坐起覆西軒</p>
</div>
<div class='div-other'><a id='mulu903' />
<p class='h3'>清南嶽石浪庵沙門釋法智傳<span class='note-inline'>(異目宗)</span></p><p>釋法智字破門維揚人莫詳其族姓初來衡山結茅下火場庵名石浪工草書亦有詩名與樞巡彭禹峰友善或云法智初習若行沈於厨飪嘗以鐵鉗畫其門扉效懷素體歲月浸淫扉為之破書法遂入妙品時人因號曰破門又異目宗禪師者江西人居南嶽上封寺偶夜乘月登絕頂偈云孤迥迥明歷歷料得幾人夢覺知不是山僧消眼閉清光空過夜深時禪理清澈心與景超自是大興祖席湖湘宗之得法弟子四人正庵統源庵本綸庵經裔庵興均有德聲語錄傳世</p>
</div>
<div class='div-other'><a id='mulu904' />
<p class='h3'>清黃山雲嶺禪院沙門釋普信傳<span class='note-inline'>(蒼霞際)</span></p><p>釋普信字師古號梅嶼姓鄭氏歙人也母夢道人手法華經一卷來遂誕信幼而善病禮雲嶺參照哲御為師年才十齡受以經論俱能了解哲喜其靈慧未幾進具於華山見月既研律議更究文藝好學深思每見騷客詞人虛懷請益人以是稱之著有聽松閣詩四卷郡司馬安丘曹貞吉為之序稱為草際幽蘭雞羣野鶴今觀其除夜詩云寂寞山居歲月遷閑敲清磬出孤煙嬾傾竹葉歌除夜喜見梅花放隔年又草堂吟草堂在深谷久與人世疏好鳥松間鳴間雲與之俱心安無所營庋閣留踐書蓽門有時啟以待故人車嘗植山花數百株每當春晚如丹霞赤城庵前木蓮一株花時香聞數里欲從山徑徧種梅花坐臥寒香以娛晚歲胸懷灑落詩思高超殆罕其儔蒼霞際者亦雲嶺僧也禪經之餘遊心書畫著有讀畫樓詩一卷中有過蘿青庵山行不覺遠忽到白雲窠逕曲依松轉泉高上屋過花薰人欲醉鳥學梵相和何日煙瓢挂湌松衣薜蘿又自題畫夕陽紅葉圖山寒木落籬花白水碧沙明竹葉青曳杖不知何處去夕陽影裏一茅亭際與普職慎為同輯雲嶺志六卷聽松閣讀畫樓兩集均附刊信寂於康熙辛巳三月五日</p>
</div>
<div class='div-other'><a id='mulu905' />
<p class='h3'>清昆明妙湛寺沙門釋讀徹傳<span class='note-inline'>(一雨　水月)</span></p><p>釋讀徹字蒼雪初字見曉姓趙氏雲南呈貢人生性敏捷慧悟天成童年隨父捨身昆明妙湛復游雞足為寂光水月侍者講誦之餘研窮義諦文詞泉湧辯者莫當年二十五發志行脚一笠飄然徧覽名勝遂達吳門嗣法一雨會明季喪亂天下多故不遑寧處徹獨晏然更啟法會欲以慈祥化彼殺機及居中峰繼主講席道風鬱鬯聲聞南北復興支公道場海內宗之又以禪暇與眉叟玄宰牧齋梅村請公往復酬唱詩名藉甚生平著述頗富筆蹟尤珍晚歲講楞嚴於寶華山手編未終踞坐而逝書有遺誡十章詞曰無端講席應寶華老病人扶上小車南國遠鐘蕭帝寺東陽古井誌公家蒼茫不盡江邊葦狼藉空餘臺畔花一自雲光登說後獨憐沽酒送煙霞南朝帝業幾經衰碧眼無人辨劫灰山抱玉泉荒寺在峯標金地大僧來鍼鋒一撥山河轉棗葉重移殿閣開衣盋相仍誰繼武法筵龍象見宏才閉門莫怪老山僧打睡從來接上乘十日庖羹咽未下千人講席病猶登鼓將風力聲難轉散入烟霞氣不勝如是我聞知未及奉行倍受已先膺最初方便請開經末後圓通擇性靈我自無心聊為說誰人有耳不能聽蘸乾海墨收佳句縮小江山入淨瓶珍重莫教蓮社冷天涯諸子各飄零到岸乘風實快哉親迎遺像幾還回香花夾道羣情肅旛蓋摩空宿雨開人化雙虹天上去泉飛百道樹頭來儼然未散靈山會想望荊溪入五臺慶喜慣啼拋止葉飲光解笑示拈花而今哭笑俱非是何啻宗乘辯正邪試問此槌曾白否可憐雙眼果青耶剎竿倒却門前久大廈將傾賴木义囊蟲漉水細微事粒米同餐展盋巾雞足傳衣猶在定鵝頭開戒徧分身鄉音莫辨難兄弟老景無多惜主賓博取大千憑手掌陶家游戲轉雙輪多聞誤墮示兒曹作飯蒸砂事枉勞欲漏未除習漏重愛根不斷命根牢無心淫女能成佛又手屠兒早放刀道眼滄桑何足問雲霄萬里一鴻毛晝長無暑夜無蚊帷幔虛牽擲扇巾好與時人談笑語任留知已訴辛勤難辭鎩羽投林鳥強作無心出岫雲一自金經讀破久奈何洩漏盡東君毛端五色障開經勞久狂花淨眼停刁斗更聲催歷歷明量煙火散熒熒交光攝入川源影網相盤回樓閣形何物無情頭解點也須說與眾山聽又中峯喜逢白公夜集法公方丈云久別幾於消息斷重逢猶記道途間兩山相憶秋同老一夜剛隨雨到山故舊何人堪共䛡林巒有主蹔投閒亂流落葉聲兼下聽盡寒巖水抱關又法公招遊狼山登大觀樓云海上危樓壯大觀煙波無盡此凭欄江南一水橫衣帶天外三山落彈丸潮色不來風勢緊客心欲渡浪聲寒高明勝會知何日回首斜陽幾度看又解制送恆生還山云滿堂瓢笠忽天涯雲水茫茫去路賒同坐那知君是客送行飜覺我無家九秋露冷芙蓉色一夜風吹蘆荻花最是不堪回首處夕陽江影片帆斜又鐵橋云自墮黃塵每慨然故鄉卿相我無緣眼前見畫思雞足夢裏尋家渡鐵蓮苗庶尚潛諸葛洞儒臣不去小西天料應難得今生見先過此橋五十年又送唐大來還滇云小艇難禁五兩風雞山有路幾時通殷勤為我傳鄉信結箇茅團在雪中送元白之燕云一帶燕山色常時入夢間平生未到處今日逢君還客路無時盡秋心不自閒塞鴻牽別思早已出江關挂瓢云抱<span class='corr'>膝</span>向空坐偶然同許由一瓢還似累何物更須留澗響懸孤影風翻入夜秋幾時從空出猶見在枝頭送朗癯入匡山云獨向匡廬去安禪弟幾重九江黃葉寺五老白雲峯落日眠蒼兕飛泉挂玉龍到時應為我致意虎溪松別吳中諸子云相看了無意臨歧還黯然回看吳苑樹獨上秣陵船春老還山路江昏欲雨天白鷗頗怪我聚散綠波前其所著書有法華珠髻并同麗府木公參補華巖海印懺儀四十二卷在藏聞所傳詩文散佚頗多有南來堂集刊入雲南叢書中王漁洋評當代釋子詩以蒼雪為第一卒葬中峯牧齊為撰塔銘</p>
</div>
<div class='div-other'><a id='mulu906' />
<p class='h3'>清大埔南安寺沙門釋幽明傳<span class='note-inline'>(成鷲)</span></p><p>釋幽冥仁和人九歲披剃參萬如有省順治間自江西龍虎山仙巖寺度嶺抵大埔三河壩南安寺駐錫焉康熙壬寅正月立三河拱極門顧佛頂山欣然樂之賦詩云清風細雨送香來借問重重寶砌開世事不能為此量天然相遇妙高臺又云行腳腰包意若何我知無法法無多碧山垂下言精妙今日拈將贈彩波上佛頂山復題偈云今日移來佛頂岡疎疎空裏雨花香摘來幾個黃梅子世上酸酣點不嘗逾年而寂預示諸徒日時不爽取水沐浴趺坐默然又成鷲字跡刪番禺人父國驊明季舉於鄉鼎革後隱居授徒成鷲年十三入學後為名諸生年三十五喪父感念無常別母學佛於鼎湖晚棲大通古寺號東樵山人一時名卿巨公多與往還藩使王朝恩學使樊澤達給事鄭際泰盛譽之名益顯詩文最富所著咸陟堂前後集識者謂其筆響風雷崩山立海凡蠻煙黑雨渴虎饑蚊草木離奇劍嘯芒飛直歸紙上浙西陳元龍謂其文發源於周易而變化於莊騷涵互呈豁辨才無礙詩在靈運香山之間時人以為非阿好成鷲戒律精嚴道範高峻與貴人遊以宏鬯道玅為本他無所及遇人有所諮請瞑目趺坐寂然若無聞焉年八十餘卒</p>
</div></div></div>
</div><!-- end of div[@id='body'] -->
</body></html>