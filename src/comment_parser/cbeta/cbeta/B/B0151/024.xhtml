<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu346' />
<p class='juan'>新續高僧傳四集卷第二十四</p><p class="byline">衡陽喻謙昧庵氏編輯</p>
<div class='div-other'><a id='mulu347' />
<ul class="">
<li>習禪篇第三之十四<span class="note-inline">(正傳十人　附見十一人)</span>
<ul class="">
<li>清杭州理安寺沙門釋行昱傳</li>

<li>　四川雙桂福國院沙門釋印水傳</li>

<li>　杭州理安寺沙門釋行悅傳<span class="note-inline">(行洸)</span></li>

<li>　湘陰神鼎山沙門釋行澤傳<span class="note-inline">(懋功　修木　玄劍)</span></li>

<li>　杭州理安寺沙門釋行珍傳<span class="note-inline">(斯瑞)</span></li>

<li>　長沙嶽麓萬壽寺沙門釋智檀傳<span class="note-inline">(操雪筠)</span></li>

<li>　衡陽萬壽寺沙門釋行泰傳</li>

<li>　成都昭覺寺沙門釋通醉傳<span class="note-inline">(溪聲圓　佛冕綱)</span></li>

<li>　杭州理安寺沙門釋超格傳<span class="note-inline">(超徹)</span></li>

<li>　杭州雲林寺沙門釋原志傳<span class="note-inline">(慧輅　智廣)</span></li>
</ul></li>
</ul>
<div class='div-other'><a id='mulu348' />
<p class='h3'>清杭州理安寺沙門釋行昱傳</p><p>釋行昱字曉庵號曰無隱姓葉氏龍游人寄跡吳門三歲失怙母程氏訓養成立自幼純篤情殷報母力持疏食偶見殺生閉目馳去一日讀六祖壇經知有宗門事遂參密雲於金粟及冠將昏遯入磬山求天隱剃度開示[諒-小+日]切而親屬追尋忍淚別去遠走天台至蓮花峰禮肇心老宿芟染即圓具於天童聞通問開法南澗投誠參考每入室痛棒厲喝不假詞色身心自覺純一嘗因激發立五大誓以大事未明不出山不語不臥不加衣不看書自夏徂秋力行不倦一夕月下獨坐忽內外洞徹皎如冰盤向所疑處澄淨無滓遂出山省母又勸還俗復潛渡江參石奇於昭陽未幾以母老復返吳門持缽奉養母終更上南澗研究古今差別得大自在尋付衣拂無何通問遷竹林分座說法萬指鏗鏘屢以南澗院事屬付苦辭不已<span class='corr'>己</span>丑夏將命攝方丈昱即宵遁涉桐廬訪陳尊宿遺蹟過疎山謁影堂因回瀏陽叩爾瞻於石霜旋應武功山靈溪之請遂開法焉甲午夏領眾東還繼席南澗提綱絜要規令森然通喜得人致書金少保稱曉菴首坐侍衲二十年悟境不異高峯斷崖而德業深厚其推許如此明年通寂窣堵告成拂衣竟去復入瀏陽結茅山中作投老計江楚衲侶聞風趨附不踰年遂成叢席苒苒廿載影不出山唯不忘所自梓其師手輯續燈集貲鏤版舁之入藏康熙乙丑夏四月二十九日奄忽坐化壽七十有九臘五十所著有三會錄黃曇拈頌若干卷皆編刻盛行於世</p>
</div>
<div class='div-other'><a id='mulu349' />
<p class='h3'>清四川雙桂福國院沙門釋印水傳</p><p>釋印水字雲橋姓趙氏化城人夙禀靈根生而穎異幼罹灾患特然自立成童薙髮應緣尋師而性峻不群然每見遊僧輒起敬心甲申之變中原鼎沸寇盜蠭生被驅入營逐流漂泊一十三載戊子隨營之楚寓[女*朮]歸山受具於常樂律主時年二十三矣辛卯返蜀謁破山明於開中鳳城問訊之餘舉拳擊掌頓發疑情甲午坐夏七日寢食俱廢偶承瓦盞墮地有聲觸碎疑團身心愉快欲求印證而峽道未通思明至切辛丑秋川亂初平疾趨雙桂一日入室明問行不出戶坐不當堂水云明月堂前掛松竹引清風明曰未是水再擬議即驀然一棒水一喝而退他日為水更號雲橋書偈於扇賜之云欲向高梁未得來而今夢明醒難開急將一句活頭語痛為吾賢莫亂猜是冬拔充教授甲辰春重示偈云曾聞古德輔叢林逆順機緣無二心自此任教肝膽碎終身相繼意深深命監院事未幾即付法卷丙午明寂為校刻語錄全稿三十一卷<span class='corr'>己</span>酉春繼主雙桂設千日禪期請於官吏給寺四界印照蠲免雜征刊石立碑垂之來世乙卯夏書退院語一篇卜居香水庵削牘啟諸同門承茲仔肩卒鮮應者癸亥為臺諫黃公所請復理院事衲子如歸時雙桂舊棟悉為蟻蛀風雨搖撼其勢甚危乃鳩工庀材次第興革四載落成而水亦老矣以康熙三十二年癸酉五月十七日示寂壽六十八臘四十六塔於雙桂山左有語錄十卷雜詩三卷</p>
</div>
<div class='div-other'><a id='mulu350' />
<p class='h3'>清杭州理安寺沙門釋行悅傳<span class='note-inline'>(行洸)</span></p><p>釋行悅字梅谷亦號呆翁晚稱蒲衣尊者姓曹氏婁東人年十八披剃於普陀海岸禪林受具後擔簦詣硿峒參瑞白知向上事復參天童密問掣電之機還許湊泊也無密方詰難即拂袖云鷂子過新羅密連棒趁出悅當時會得賓主句年二十二再參報恩已而入夾山參南澗箬菴問隔江招手便乃橫趨上座還具者箇眼否悅云不入虎穴焉得虎子南㵎卓杖云能有幾人知悅云果然作家南澗便喝悅即禮拜明年隨侍金山即承付屬後居廬嶽忽焉數載時在茂年居多暇日乃簡古公案數十百則皆為頌之丁酉繼席南澗乙<span class='corr'>巳</span>主粵東龍樹院丁未主蔣山天華辛亥秋復入粵住大隱禪院癸丑至南安居西華山龍光寺<span class='corr'>己</span>未赴江寧蔣山金陵寺請壬戌擬之臺山先入京師憇錫城西甲子秋客城東彌勒庵臘月朔夜索水沐浴焚香禮佛辭眾端坐垂誡懇至眾皆感泣請末後句乃說偈曰使符多謝遠相迎撩起袈裟請共行一曲浩歌歸去樂從來老將不談兵三日荼毘舍利瑩瑩靈骨片片作金玉聲塔於南澗北蓮花峰壽六十六臘四十八悅<span class='corr'>凡</span>七坐道場五會說法一語一機有照有用學者宗之弟子數十人所著正宗語錄列祖提綱增集禪宗雜毒海歷代帝王宏教錄各若干卷又三會語錄夢冰東臯拈莊放鉢北遊諸集皆梓行於世行洸字濟水上虞顧氏子亦嗣箬庵法宗教兼通在僧中最為傑出主理安三年寂於康熙乙亥著有正法錄諸書</p>
</div>
<div class='div-other'><a id='mulu351' />
<p class='h3'>清湘陰神鼎山沙門釋行澤傳<span class='note-inline'>(懋功　修木　玄劍)</span></p><p>釋行澤字雲外姓汪氏婺源人父南棲居士曠達不群有高世志母氏王誕澤之夕夢麟舞於庭覺而告居士居士曰吾所夢亦然因名應麟八歲入鄉塾授以千字文語便問天是何物造成到何處止塾師曰爾且讀將自知澤曰不識得何用讀居士聞之曰兒殆道學者流非功名中人也年十一失恃又八載亡怙貧苦艱辛欝勞心病嘔血幾昏禱佛求救若有神詔歸心三寶病當自愈覺而自誓其病漸瘳遍遊僧舍從讀佛經決志出家癸酉投黃山雲谷院無易守師脫白易久參雲棲受念佛三昧命澤依行日念佛三萬句誦華嚴一卷禮佛百拜如是一年而神觀精明志氣軒朗甲<span class='corr'>戌</span>冬受具戒於姑蘇茂林遂過雲棲禮蓮池塔山中耆舊留居二載忽聞唱僧名僧應阿彌陀佛有省遂上天童叩密老人時有啟迪而土音難曉後舉薰風自南來諙占頌曰薰風自南來殿閣生微涼今朝寒冷甚向火恰相當密笑而誡之曰須勤學老僧不孤負汝也無何病困為同侶僧不易邀往杭州及赴陽山召不易復彊之偕行陽山者即通授澤初見山問萬峰頭上目視雲霄作麼生山一笑目之即呈偈云聞說陽山選佛場一條拄杖絕商量誰知別有真消息笑裏藏刀人未防自是與山日愜再踰年山主磬山澤隨侍一日舉鐵牛過牕[打-丁+霝]䛡澤下語數十轉皆不契山曰只是桶底未全脫澤憤而再參沈坐終日忽風揭門簾撲落作聲將從前知解窠臼一齊打落透到通身無念無依處不勝快活入方丈密啟其意山手書法語並衣拂付之且云子將來有超越之見但世故未諳早出恐鮮福耳澤曰願終身巖谷乃入匡山借居五乳峯破庵囊缽蕭然日采野蔬和米作瓔珞粥食之偶攜籃㵎邊尋摘苦菜失足跌下驚起山禽飛叫一聲[王*旦]然休歇如雲開日朗因作頌曰鐘殘漏盡一聲鷄脫盡從前悟裏迷大用縱橫施巨闕汪汪洗土不成泥旋遷雷光庵澤隱匡廬八載嚴操切究光穎漸露大江南北頗傳其機緣語句咸思親災而禪者負米往來苦於崎嶇澤憫之且將為法求人戊子春舟遡潯陽而上至大江之北止於蘄之大泉山蘄黃本大醫故里數百年來不聞正法禪德過寓亦罕澤始至創法席聚眾棒喝轟犇州守聞而怪之過候澤澤質直不克盡賓主禮州守怒<span class='corr'>己</span>丑春假他事持兵馬來竟火大泉山寺澤對火說法曳杖下山棲於蘄北菩提寺庚寅春過黃梅掃醫祖塔於雙峰至馮茂返道經紫雲寺寺本千歲寶掌遺址代有高人聞澤至山眾遮迎以休夏諾之山最高處其路僻絕去人煙甚遠澤甚安之幽居數載學侶千指語句布流諸方贊賞如廬山木陳寶華朝宗與玉林國師皆歲時款密屢通書問辛卯赴高山寺說戒壬辰歲旱蘄黃尤甚禪眾數百皇皇待食乃欲散眾下山移人就粟會湖南道素敦請遂之神鼎蓋宋洪諲所開山也癸<span class='corr'>巳</span>溈山慧山修禮相迎澤許之以神鼎初興未即往也甲午季冬朔日示疾自書屬累千餘言三日作偈曰是非海內展全機多少時師盡皺眉此日一言無可付江南江北大家知又云神鼎龕無人封自作偈自封之三十年前平貼地三十年後大神奇驅眾出戶端坐而逝澤悟門既正重自刻厲掃除枝葉直透末後牢關有語錄拈頌若干卷玄劍英禪師者亦湘人也康熙戊辰還湘造神鼎訪一揆時龍牙法席久虛一揆強英住之開法三載不欲久居乃拽杖歸神鼎三十三年長沙易啟萃迎主福嵩寺蓋易子新建以報劬勞者也英有三玄頌云第一玄聖凡罔措擬何宣髑髏有眼猶能視枯木龍吟識未乾第二玄石女停機尚未然拈起龜毛斷貫索千七百則一齊穿第三玄法界都盧在目前野色更無山隔斷天光直與水相連英所著語錄頌偈易子請授梓而為之序又修木林禪師者亦曾主神鼎嘗問僧云盡大地是火坑得何三昧不被燒<span class='corr'>卻</span>僧云正是放身命處林便喝又舉埋牛䛡僧問牛已埋了此後何所牧林云一個閒人天地間著有語錄頌古數卷惜多殘佚懋功勗禪師者得法於南嶽山田寺松濤照傳曹洞三十二世康熙壬<span class='corr'>戌</span>主江西袁州南泉慈化寺示眾舉圓悟勤云參到無參始徹頭當言參到無參未徹頭以向上更有事在戊辰移住曹山禪寺庚午還潭州主席華林其退院別眾云慈化六載曹山兩秋幾度欲歸今始得煙波江上意悠悠蓋勗本湘人也辛未至山田省松後以院讓操雪著有語錄</p>
</div>
<div class='div-other'><a id='mulu352' />
<p class='h3'>清杭州理安寺沙門釋行珍傳<span class='note-inline'>(斯瑞)</span></p><p>釋行珍號天竺姓陳氏上海人少聰穎多能嘗從人貿遷舟行遇盜投之水中為漁者所救得甦因求出世脫離塵擾禮無海學薙染時年十八參箬庵於南㵎示以未生前話長跽請益箬庵拊掌者三珍纔起立即喝出愕焉失措疑不去心年二十圓具於瑞光侍古南掃塔天童因阻兵不能歸寄跡顯聖坐不語禪念大事未明憤鬱致疾一夕氣絕眾僧諷經有一僧撫其胸曰速往西方去珍忽甦瞿然顧視曰此身是何所在眾皆驚悚病愈還㵎箬庵隨命侍香夾山於趙州勘臺山婆子䛡下頓徹古今公案源委呈偈機緣載在語錄箬庵印以偈云吹毛不犯當頭令出窟金猊果俊哉又稱於眾曰珍雖年少悟處確實法門令器珍聞之痛自鞭策箬庵命掌書記始垂記莂復詰高峰六問珍一一著語箬庵解頣自題其像授之<span class='corr'>已</span>而結茅晝眉泉及箬庵寂奔喪建塔更棲蘄州大潛戊<span class='corr'>戌</span>冬出主菩提寺三載遷德章丁未夏應洸禪之請繼席南㵎宏覺禪師為法派尊宿每以古德應庵相擬而念湖州道場為最初祖庭宜興之龍池為天童磬山兩宗所自出郵書勸駕皆以為非珍不克勝任珍既至重飭舊規徹夜禪堂策勵勇猛宗風一振善權龍池伊邇甲寅之難樂安禪師塔燬於火珍從灰燼中負靈骨歸迄難定復造窣堵擬於舊制無何鑾輅南巡駐蹕夾山珍雍容晉接庭柏奏對天顏大悅寵<span class='corr'>賚</span>有加將寂之日法雨泉巖石崩裂林竹枯瘁生平九坐道場說法十二會開堂三十七年前後四住理安道風孤邁學子非謀道真切痛念生死者不敢登其堂所至隨機接引辨才無礙自奉甚薄一衲補綴終身至若南㵎則殿宇寮舍煥然一新得法弟子三十人南北稱大宗師者強半出其門壽七十一臘五十三祥符令遂安毛際可為撰塔銘又斯瑞者雲間瞿氏子亦嗣法箬庵繼席理安傳臨濟三十二世有語錄行世</p>
</div>
<div class='div-other'><a id='mulu353' />
<p class='h3'>清長沙嶽麓萬壽寺沙門釋智檀傳<span class='note-inline'>(操雪筠)</span></p><p>釋智檀字香木晚號肺山姓馮氏漢中人本儒家子生有殊姿方九齡即有志棄家學道頂有黑子大如芡高於粒有相者曰此子松頂一珠必高僧也檀聞之益自決時寇盜充斥父母繼兦避兵深山從熱病中感觀世音見相膜拜而愈年二十往明珠院禮無量薙髮聞兩僧對語欲了生死必須參學乃失志行腳至終南讀楞嚴有感入長安徧投講席所至或代座演論群相推許已而歎曰行腳事止於是耶因遊湖廣與人論圓覺至普眼章根根塵塵周徧法界無壞無雜處忽聞孩提擊鐘聲不覺失笑曰原來又複雜其語竟下座覺通體舒泰不可言喻自是不復事義學抵九江參竺庵成復謁龍池微皆有機緣及造佛日叩具德禮結制靜坐三日舉頭見桂樹豁然如井中躍出從前所見皆冰釋矣更隨普明照問學三載順治甲午年三十五始過寶壽參白巖位中符遂受印可尋至湖湘覓隱深山值長沙嶽麓寺久廢為虎狼所居人莫敢近檀杖錫深入就樹結茅唯一行者自隨夜則經行林麓間虎皆馴伏不踰月禪侶聞風漸至歲大旱檀為誦佛禱雨所至甘霖立沛鄉人感之方謀建寺而張少師秉節鎮湖湘蠲訾倡建大雄殿督撫鉅公佈金建法堂丈室門廡庖湢無不備矣竟成叢席中丞三韓周公召南來撫湘未至長沙先夢僧於沅芷署中求見後至山寺宛如舊識遂議建藏經閣後與召南譚論有心靜自涼一語不合欲羅致其罪不得或勸檀避之檀曰禍患之來亦時節因緣山僧得力處正在於處禍患處禍患即所以了生死也械繫至獄笞辱隨之檀在獄中每得食必施囚徒之饑者有逋贖鍰代募金償之常勸念佛以消夙業久之得釋乃誅茅天岳雲騰寺未幾遊南嶽住馬祖傳法院康熙庚子春中夜月朗二虎怒號若山崩石裂直至草廬檀策杖坐門前厲聲喝之曰爾業根未斷一虎俯伏久之鐘鳴二虎一躍而去檀戒侍者慎勿言恐謂我惑眾後往山谷者多見虎虎不傷人人皆知虎為檀所馴辛丑道出衡陽訪郡守張公聞城外殺傷二虎檀太息曰莫是我護山虎也惋惜不已次日回寺有虎于說法堂前大吼數聲檀聞之喜曰吾護山虎固無恙也然虎若善解人意每於寺眾聚集新建柱梁吼聲相應不約而然屢驗無爽嘗有句云玲瓏茅屋無關設虎鹿終朝伴作鄰即其事也及檀寂虎亦去著有便麓居翦蔓篇滇游集嶽麓衡書埋雲草及文集語錄若干卷又操雪筠禪師者得法於衡嶽雙峰松濤照傳曹洞卅二世者也康熙壬申秋九月為懋灋延居長沙華林寺嘗因雨晚參滂沛淫霖不歇滴碎髑髏骨節鐙籠鼻孔浸爛露柱眼裏流血拈杖云唯此木尊者雨打不濕風吹不折卓一卓曰向者裏劈開紅日寸土皆金緊繫晴光天人歡悅芒鞋踏幽徑之清香柱杖撥煙嵐之秀色須是純鋼打就方纔道得土山焦而無熱性海枯而無竭門庭戶口見煙見角而不別壬午季冬松濤示寂筠上供有云昔年侍巾瓶於六處春秋不計強將螳背謬繼芳繩深恩似海粉骨難酬知其得力於棒喝者深也著有語錄拈頌若干卷</p>
</div>
<div class='div-other'><a id='mulu354' />
<p class='h3'>清衡陽萬壽寺沙門釋行泰傳</p><p>釋行泰字杏堂初出家依止南嶽優曇林得法於衡陽萬壽寺若劍司亦傳曹洞三十二世者也康熙<span class='corr'>己</span>未春萬壽老人命居潭州谷山寶林禪寺且應長沙諸孝廉之請二月八日入院上堂示眾以三玄三要復指西來意云但道㵎上櫻桃少婦面徑邊椶樹夜叉頭與先谷山是同是別眾憚其鋒莫敢究詰泰禪機超玅而文義斐然有破院歌初住谷山作也其詞曰破落僧破落院破破落落真風見生涯只在嶺頭雲活計從來山一片聽猿嗁聞虎嘯正是山家真個妙半邊砂罐煮清泉野客同湌歡共笑松逸清范湖渺人情淡若秋雲皎舜蹠雞鳴總一心英雄幾識春光老楊岐屋懶殘巖今古無人得共排惟有杏堂風味別松根盤石獨安懷也無煩也無惱萬事拈來都靠倒狼煙消盡任遨遊子房韵入青霄嶂丹已成火已到跨鶴凌雲無影向我自生來性逸舒一間破屋幽情放因此復得檀助重葺寶寧後圭峰以木鐸於嶽麓說戒請泰羯磨主僧阿諾延之上堂謂以水合水以鏡照鏡猶是兒孫邊事更有向上一著且道如何是向上以杖一卓曰一堂風冷澹千古意分明壬申冬開法長沙興化上續弁山雪為五世次紹雲巖瑩為四傳著有語錄頌偈八卷</p>
</div>
<div class='div-other'><a id='mulu355' />
<p class='h3'>清成都昭覺寺沙門釋通醉傳<span class='note-inline'>(溪聲圓　佛冕綱)</span></p><p>釋通醉字丈雪姓李氏內江人生性沖澹意氣灑然幼時母攜入寺見金像巍煥慨焉興感顧謂母曰他日我亦如此父母知非凡物禮古字山清然落髮嘗讀法華經乃至舉一手或復小低頭皆以成佛道因默忖曰成佛若是其易耶乃上峩湄欲得證悟聞金粟密雲門庭孤峻卓有古風復舉僧問雲門如何是佛門云乾矢橛聆之如石礙胸直入西山參鑑隨而隨不重機鋒轉語一味平實因圓戒法癸酉冬仍歸古字掩關山阿讀諸家語錄鎮日如癡會靈筏來自江南言破山明荷金粟衣缽入蜀負笈從之謁明於萬峰入室叩請明曰老僧不參禪祇愛伸腳眠正疑悶間一夜方下榻到著鞵不上以手納之忽然猛省遂呈所見與明遊白兔亭觀瀑布以丈雪字之書偈曰畫斷蒼崖倒碧岑紛紛珠玉為誰傾擬將缽袋橫欄住只恐蟠龍丈雪冰迺入記室丙子秋造天童見密夜聞版鳴聲震山谷忽大徹悟更回萬峰見而印可復受之偈曰現身惡世可深藏莫逐周胡嚴李張只待兔冰蛇吐火始拈柏子祝吾香由是力振頹綱於烽煙浩莽中往來秦蜀康熙癸卯還集昭覺兵燹之後荒涼滿目而故址依然意圖恢復作詩目見詩曰廿年偶爾見華陽屢跋荒榛覆古梁小徑淡分煙影石幽巖初醒月華香驚人野鳥間歌嘯科首殘黎牧大荒極目天涯無點翳慙拋汗雨灑危疆至乙<span class='corr'>巳</span>殿宇落成果符蛇火之語復有詩云俄乘願海到蠶叢瓦爍翻成釋梵宮祇為聚沙作佛塔常伸隻手撮虛空長帬掃地山河動短杖支雲日月紅工成正擬垂簾臥何期外有扣門翁當康熙甲辰時秉鈞者以湯若望聖眷方隆煽其左道有沙沃之變聞玉林國師密楮達部欲保全大雄報恩通醉遺書責之云既應一國之寵當此魔強法弱之時正宜挺身利濟寧謐諸山焉得重<span class='corr'>己</span>剎而輕他寺乎其嚴正類是晚歲休息於佚老關癸酉七月沐浴趺坐作真歸告示寂有語錄十卷里中行一卷青松詩集一卷雜著文二卷壽八十四臘七十八荼毘得舍利無數塔於寺西得法弟子佛冤綱溪聲圓其最著者圓於兵火流離之際鶉衣垢面意欲建寺不果遂作破衲歌以自警歌曰看這破衲箇破得大絡索斤兩剛七斤多少人不覺泥豬癩狗要且嫌跛鼈盲龜被伊縛雨也打不濕風也吹不著披自塵沙浩刼前綻則千補與百綴無貴賤與人拈弄有剪尺與人裁度從來不曬晾東擲西拋一向不洗浣汗污氣濁東土衲子禮三拜寒溫入髓西天尊者立微笑擺他不脫分明蓋覆赤肉團無位真人盡包裹山野一生多快活全憑此領破衲個後徙武平寂於壬寅冬塔昭覺佛果之左徹綱內江李氏子丱齡削染世味邈然巾瓶廿載兩下吳越謁堯峰費圓具及辭去費以偈送之云佛是冤家汝自知威風凜凜孰能窺因思昔日韶陽老白棒拈來要打伊後侍醉歸靜明擊破頂額血流踣地半晌方蘇即呈偈云生死關頭俱截斷絲毫那許著情塵一回擊著頭顱裂雪擁紅罏未是冰醉笑云未是未是頃之復呈偈云碧潭深處龍難隱峻嶺高松鶴自鳴撥動天關珠苑轉日用如何不現成醉深肎之即付拂子命主昭覺上堂通方上士鑒在機先靈機密運情量超然星回漢地月落楚天所以目前消息非口耳之所傳看他從上諸聖千種喻萬般言用盡機輪徒枉然若要深深海底立直須打破上頭關且道用何打破挨落須彌如輥芥鞫來不礙剎那間後回里重闢古字山</p>
</div>
<div class='div-other'><a id='mulu356' />
<p class='h3'>清杭州理安寺沙門釋超格傳<span class='note-inline'>(超徹)</span></p><p>釋超格字夢庵姓丁氏蕪湖人生性穎異九歲能吟詠長攻帖括有聲庠序閒然非其志也獨好內典喜趺坐初謁梅生聞萬法歸一語有省欲出家以親在不果年二十八始投金陵清涼寺劍門落髮秉戒於寶華山見月歷諸名勝偶登廬山五老峰豁然悟徹有踏破虛空作兩邊之語時天笠主禹門往參次便言破夏遠來請師一接笠云未入門時喫棒了也遂作禮云謝師指示笠一擊云知恩者少格遂一喝拂袖便出笠門風孤峻學者憚之格橫機不讓一眾側目甫三月遂受屬笠示有微笑爭看第一枝之偈後笠往南澗夾山東禪格充首座四方來者服其機用之敏咸親依之推之開化歷主嘉善東禪與慈雲及武林南澗清波最後主京都柏林類能以道示人所化殊廣戊子春感微疾然參請酬應如常時雖中夜危坐猶屹然不動六月二日忽索浴更衣眾知不可留因求偈格瞪目叱之請不已乃曰南來北往也尋常竿木隨身作戲場今日風前舒一笑滿輪明月湛清光說畢瞑目時康熙戊子六月二日也壽七十臘四十有二得法弟子十人迦陵音調梅鼎皆別有傳格應世以誠稱性說法眼藏甚高而辨論精當著有五會錄寶倫集諸方莫不推重塔於靈巖左麓雍正九年明鼎主柏林時始乞和碩莊親王為之銘立石山陲餘芬未沫超徹字越鑑紹興全氏子亦得法天笠繼格主理安康熙四十八年杭城大饑沿門託缽辛勤劬瘁竟寂於萬安橋側時年五十時迦陵音主柏林以其事達於朝世宗為發帑重建寺宇崇樓傑閣妙相莊嚴與溪山相輝映皆呈態騁奇於几席之下是豈山川清淑之氣盤礴鬱積之既久而後洩其菁英與蓋超徹之苦行精誠有以致之也及遣來造寺者僧名越宗置田者僧名成鑑與越鑑之字合噫異矣著有語錄二卷</p>
</div>
<div class='div-other'><a id='mulu357' />
<p class='h3'>清杭州雲林寺沙門釋原志傳<span class='note-inline'>(慧輅　智廣)</span></p><p>釋原志字碩揆姓孫氏鹽城人也七歲聞塾師講大學致知格物義乃曰此曾子教人誠意方法不明則疑疑則誠意去疑得明非誠意不能塾師大驚順治丁亥其父玉庭為人所害卒手刃父仇告祭於墓庚寅至通州佛陀寺祝髮師事元璽未幾投靈隱得戒於具公嘗參萬法歸一無夢無想語七日聞具答傍僧問威音王刼前如何是學人自己有初三十一中秋賞月之言豁然有省因呈偈曰夜來消息枕中傳報道火燒水底天喪盡毒龍哮石虎爪牙突在萬人前具深肎之己亥命居座首倡明三峰之學勘辨方來電激雷奔當者震慄康熙壬寅具手書付屬謂首提三峰為滹沱正宗別開生面楊岐正脈斯得人矣是歲主揚州上方癸卯移泰興慶雲所至香花傾城萬指環繞一時興墜起廢不假思議遏山水為妙聲化竹樹為寶網東南法席莫與比盛丁未具寂為造塔徑山壬子遷三峰以重興為己任至則責負如山催征似火牆不歲苫庫無宿積乃不數月遐邇嚮風臝糧輸輓寺眾既贍更以其<span class='corr'>羨</span>為興造資雖規模草剏而氣象一新<span class='corr'>己</span>未赴鎮江五州之請庚申居揚州善慶辛酉更主靈隱院宇嚴飾革其頹壞丁卯和碩康親王奉衣缽請志說戒徒眾累千撫軍聽法焚香塞路具公五千衲子下揚州志足方之是時志年已六十矣<span class='corr'>己</span><span class='corr'>巳</span>聖祖南巡二月既望幸靈隱御書雲林二字賜之因易寺額更錫金百鎰志以為法門慶幸未敢自炫也居靈隱十二年始辭去緇素攀留而三峰之眾已迎之境上癸卯再主三峰蓋其去此已十四年昔所修葺令已<span class='corr'>圮</span>壞乃告於介眾背負柝杵夏雨冬霜剝膚灌頂皆所不避於是舊者新之闕者補之卒底於成以康熙丁丑七月十五日示寂臨終偈日昨欲行時月不圓今遲一日月嬋娟從今要見三峰面劈破乾坤作兩邊壽七十臘四十九塔靈隱有八會語錄雜著尺牘詩偈若干卷皆梓行詩日借巢集自吐胸臆論者謂在寒山栯堂間慧輅字諦暉金田沈氏子也六歲而孤家毀於役母沒出家遊學至靈隱禮具德於直指堂下見題額憬然曰彼以直指我以直會忽聞戶外鳥鳴聲頓覺大千一時俱直具德弟子五千人惟輅年最少而機鋒奮迅超越流輩真定特立常住不遷卒嗣其法歷主興福妙濟師林天竺龍井諸寺終於靈隱初聖祖南巡錫額雲林翠華重臨復賜輅御書禪門法紀四字及黃金佛像白金等物而輅三身八勝六時一真露地白牛無得無捨嘗造竺西草堂行梅花下花千餘樹如曉霞映雪香動心魂輅來去自若未一仰視年九十後不酬不對枯坐終日了無言動雍正三年三月二十日示寂壽九十有九臘七十有四<span class='corr'>斂</span>以佛法塔於飛來峰頂輅秀眉大耳儀觀偉然所至學侶雲集弟子智廣乞雲門張彙為之銘廣字敏巖秀水馬氏子主雲林六載修葺頹壞奏免山稅為叢林倚重有訥庵語錄</p>
</div></div></div>
</div><!-- end of div[@id='body'] -->
</body></html>