<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu651' />
<p class='juan'>新續高僧傳四集卷第四十六</p><p class="byline">衡陽喻謙昧庵氏編輯</p>
<div class='div-other'><a id='mulu652' />
<ul class="">
<li>淨讀篇第八之六<span class="note-inline">(正傳十二人　附見七人)</span>
<ul class="">
<li>清淮安誕登寺沙門釋萬清傳</li>

<li>　潤州焦山寺沙門釋福毅傳</li>

<li>　杭州文殊庵沙門釋道徹傳</li>

<li>　吳山接引接庵沙門釋廣志傳<span class="note-inline">(實圓)</span></li>

<li>　姑蘇龍興寺沙門釋明悟傳<span class="note-inline">(德峻)</span></li>

<li>　杭州大椿禪院沙門釋道證傳<span class="note-inline">(梅松)</span></li>

<li>　錢塘祇園庵沙門釋聞言傳<span class="note-inline">(法真)</span></li>

<li>　天目山禪原寺沙門釋實定傳<span class="note-inline">(際會　佛安)</span></li>

<li>　江寧靈谷寺沙門釋緒守傳</li>

<li>　海寧護國禪院沙門釋千一傳<span class="note-inline">(徹迷)</span></li>

<li>　杭州孤舟庵沙門釋實裕傳</li>

<li>　海寧延恩寺沙門釋諦勇傳</li>
</ul></li>
</ul>
<div class='div-other'><a id='mulu653' />
<p class='h3'>清淮安誕登寺沙門釋萬清傳</p><p>釋萬清字侶石晚號山夫姓唐氏楚人也將誕母夢老僧戴笠執杖入其室明發生兒髫年聞持大悲咒者數過即成誦比從塾師學輒慧根潛發嘗從菩提靈祖乞開示歸而研於私室昏夜危坐倦則面牆年二十求出家投洪福寺禮應知薙染授以楞嚴讀之至波斯匿王章觀河驗見處有省尋詣寶華定庵圓具既而曰持犯束身而已心地發明非大匠曷由啟迪遂南下參碩揆志於靈隱謁天嶽晝於天童叩湘翁法於顯聖皆有引入庚午秋仲歸洪福應知舉趙州無字䛡勘之清應聲頌云趙州一無字古今難辨別縱使能辨別稱錘是生鐵又舉古宿云者一片田地分付來多少時我立地代汝購去汝作麼生清復頌云大業不因謀乾坤鐵篴秋<span class='corr'>卻</span>妨有欺作無意割鴻溝應知但瞑目危坐無言蓋心肎之遂付衣拂應知寂後眾請繼席有廢必興頓改舊觀因閱天台止觀誓行般舟三昧凡九十日至庚辰冬復閉處一室倐焉三載偶乘昏倦就榻假寐遽躍然擲其衾褥於外曰古人秉睿哲之資尚脅不至席矧在推魯若不倍進道業何日而辨人皆歎服乙酉春聖祖南幸清迓候漕河奏對明敏御書誕登寺額賜之辛酉永寧虛席勉狥眾請住院三載即辤退丙申沐陽官耆延之清涼禪院結制弘戒法會之盛一時稱最仍返誕登丁酉嘉平朔復閉戶獨居專修淨土有終焉之志<span class='corr'>己</span>亥歲大歉僧眾絕糧以頭碎扉強而出之是歲梢稔因竭餘財建大雄殿及藏樓禪堂方丈廚院次弟落成更置西莊土田二千餘畝雍正庚<span class='corr'>戌</span>傳席門人掩關幽室精進淨修癸丑冬世宗崇獎佛旨召赴闕下與論洞宗應語響捷次日復詢之曰傳燈錄所說汝宗至太陽警元幾絕得投子義青出而振之今隆替若何清以被毀之故據實奏之為之駭異乃諭之曰朕為汝重建投子汝可中興其道為開山祖乎尋賜紫衣盂杖恩數優渥字而不名明年奉命主靈谷乾隆元年投子廟告成題曰慈濟二百年久廢祖庭一日興復出於一言使洞鐙再朗泉石增煇非有夙因曷由致此明年夏初殿脊傾倒有聲若雷又夢見英端瑞首四字謂其徒曰吾勿起矣吾老矣安得英且瑞乎開其端而剏其首耳後當有興者因書偈曰虛度七十三年宛如雲過大千雲既歸壑太虛朗然浴餘易衣坐化時乾隆二年八月二十三日移時頂熱如焚壽七十三臘五十三塔於丈人峯下清氣貌雄偉廣顙豐頤垂老面如滿月鬚髮如銀目炯炯有光人見而敬之五坐道場皆有語錄所著詩文偈頌或勸刻之清曰佛祖教書何止汗牛今多置之矧吾言乎徒禍棗栗性好放生所活尤眾</p>
</div>
<div class='div-other'><a id='mulu654' />
<p class='h3'>清潤州焦山寺沙門釋福毅傳</p><p>釋福毅字敏修姓李氏武昌人年十五祝髮抵漢陽歸元寺受具志慕宗乘至焦山參碩庵行載載命看無字䛡十餘年無所入病幾死忽猛省遂印可後主焦山五州山及揚州平山金陵圓覺荊州承天湖州弁山所至均沾法利乾隆二年復主焦山會鎮江大旱福毅託缽維揚募米二萬四千餘石以賑之儲大文為之記詳山志後居瓜洲報本庵年八十五無疾而化塔於潤州黃山之南</p>
</div>
<div class='div-other'><a id='mulu655' />
<p class='h3'>清杭州文殊庵沙門釋道徹傳</p><p>釋道徹錢塘人出家於半山嶺安隱寺初參崇福高旻諸老宿發明本有已而專修淨業居杭之文殊庵中結期閉處室無長物入關數日得疾困甚忽自奮曰念佛正為了生死奈何以病輟邪持名號益切俄而金光照室見佛摩頂病霍然已遂得念佛三昧行住坐臥了無異念如是三年以三月望出關升坐說法謂眾曰吾將西歸其在鶉火之中乎及盂蘭會時眾理前語徹曰可少待明日延崇福僧屬以住持又明日方午別眾入龕瞑坐寂然頃之復蘇謂眾曰與諸君遠別可無一言娑婆之苦不可說不可說極樂之樂不可說不可說儻勞記念但念彌陀不久當相見錯過此生輪轉長夜痛哉痛哉語訖而逝時乾隆十九年也</p>
</div>
<div class='div-other'><a id='mulu656' />
<p class='h3'>清吳山接引庵沙門釋廣志傳<span class='note-inline'>(實圓)</span></p><p>釋廣志字爾立會稽人結茅天台黃金洞專修淨業姑蘇殷天成延主吳山接引庵三十餘年隨機化導指歸淨土嘗結期念佛晝夜不絕聲其弟子造之見其經行之地大書阿彌陀佛放金色光訝之以問志志曰汝自本光發見耳乾隆二十六年四月望要弟子四人詣庵供佛臨別謂曰明日當來送我及期眾至焚香誦經稱佛千聲端坐而寂實圓松江人少有逸志年十八父母為迎取有日矣夜走一寺求主僧為剃髮其父母求得之閉之一室日常趺坐不食不寢無已乃聽出家松江城有僧設關拜華嚴經未竟化去為終事焉已而至金山行般舟三昧久之居常州天甯寺入念佛堂晝夜唱佛不絕乾隆二十八年三月示微疾集眾諷佛盡捨橐中金三日沐浴具威儀隨眾入堂趺坐唱佛而寂</p>
</div>
<div class='div-other'><a id='mulu657' />
<p class='h3'>清姑蘇龍興寺沙門釋明悟傳<span class='note-inline'>(德峻)</span></p><p>釋明悟字丙元黃岡人早歲出家仁壽庵徧參諸方了悟心法歷主吳江長慶蘇州珠明石門崇慶臯亭佛日諸寺晚居龍興精修淨業晝夜無間乾隆十七年正月九日語眾曰吾當去矣不及觀上元鐙也果於十四日作偈有自入湼盤門不露真消息之語因取湯沐浴易衣稱佛至午而寂德峻字廣聞一字蒼巖姑蘇人出家於城中妙隱庵參訪既徧歸而閉守盤溪小靈隱精勤數年專課淨業定中兩度見佛遂造丈六彌陀像刻淨土或問導人念佛時赴眾請演瑜珈法屢有徵應所得施金未嘗啟封每出所藏作諸善勝乾隆二十八年九月微示喘疾召諸學徒環稱佛名者七日臨化命眾焚香端坐不倚垂手瞑目年八十有五</p>
</div>
<div class='div-other'><a id='mulu658' />
<p class='h3'>清杭州大椿禪院沙門釋道證傳<span class='note-inline'>(梅松)</span></p><p>釋道證杭人住郡東大椿禪院稟性真實專修淨土每日三時爇香為度長跪佛前虔持名號年至八十獨自精勤信往之願耄而彌至一日謂眾曰來年二月十二日我將西歸為我識之至期無恙或戲言曰今日是師所識日也何尚未舉錫證驚曰今果花朝耶即命弟子取水沐沿更衣焚香邀集四眾齊聲誦佛有傾趺坐竟化有同參曰梅松者亦修淨土住妙嚴寺中夜聞有人呼曰道證已去何不一送梅松驚覺即趨視撫其背曰平日相知臨去何無消息雖然我亦不久於塵世矣歸三日亦坐化事在乾隆三十年</p>
</div>
<div class='div-other'><a id='mulu659' />
<p class='h3'>清錢塘祇園庵沙門釋聞言傳<span class='note-inline'>(法真)</span></p><p>釋聞言字超然姓費氏桐鄉人幼小之時不食腥羶好趺跏坐七歲入靈隱山祇園庵出家為人湻樸謹言力行受具於雲林碩揆志朝夕提策言曰言也鈍根不善參究唯知念佛耳志曰念佛亦可了生死言奉教唯謹尤精戒律二六時中唯持名號不問他事乾隆二年六月二日忽召眾曰我行矣說偈而逝法真字朗如高安人得度於灌溪元文平時潛心淨修一日與禪者論及無字意蓄疑久之豁然有省詣海幢禮正月老人機語契合遂受記莂乾隆二十年主席海幢提倡宗乘兼宏淨願晚歲謝事掩關寺之東偏專課佛號寒暑不懈者八年以乾隆三十八年九月十二日示寂先夕召弟子屬身後事及日午自舉淨土文香盡二寸而沒</p>
</div>
<div class='div-other'><a id='mulu660' />
<p class='h3'>清天目山禪原寺沙門釋實定傳<span class='note-inline'>(際會　佛安)</span></p><p>釋實定字聞學姓張氏上海人也少喜趺坐長有出世志年二十餘父母俱喪入天台山薙髮萬年寺受戒於湖州萬壽寺初入堂見心空及第額不覺自失至夜聞引禮唱罪從心起將心懺一時念慮俱清期滿入侍寮見六祖壇經閱之如獲故物尋至餘杭聖因寺參澹如看一歸何處有省及考工次問一歸何處應聲曰南高峰頂浪滔天問如何是此境界定無語乃重加策發行住無間已而復入天台上騰空嶺雲霧四塞忽見日輪湧出身心廓然自此動靜二相截然不生回視古德差別機緣洞無隔礙及再見澹如遂為印可傳法為上首後澹如主天目禪原寺定隨侍數載澹如既寂乾隆十八年定乃繼主天目二十一年退居蒙堂已而歷主紹興之吉祥江陰之香山尋至姑蘇居靈巖山下華藏庵又時入城住文星閣居士彭際清從受菩薩優婆塞戒嘗言達本之人功未齊於諸聖得生淨土果行方圓故晚歲提倡念佛法門著淨土詩百八首言諸佛法身含裹十方世界居常稱心而談隨機赴感如泉原湧地高下平滿晴雲映空卷舒無迹聞其玅旨罔不鬯懌以乾隆四十三年正月三日說偈而寂有蓮華池上見彌陀之句示得所歸也定於有為佛事未嘗措意而治業資生具有條理眾頗訝之及聞末後脫去始知其生平密行不可測度然讀淨土詩誠足信矣中峰正令頻唱彌陀楚石宗風徧揚淨土顯唯心之玅諦證不退之真修以今視昔寧有異焉彼掠影宗門撥無因果者觀其去來可以自反矣所著語錄頌偈詩集共十卷世壽六十七僧臘四十四其徒際會字旅亭亦修念佛三昧臨化作偈別眾吉祥而逝佛安字誓願姑蘇人年三十餘見鄰家剖彘出其腑有文曰曹操瞿然發心投上津天坐庵為僧已而居北濠大王廟以念佛為課得錢輒買香花放諸魚鳥乾隆四十一年三月有疾召客為別自稱佛號其徒和之日午舉手曰行矣視之竟寂</p>
</div>
<div class='div-other'><a id='mulu661' />
<p class='h3'>清江甯靈谷寺沙門釋緒守傳</p><p>釋緒守初名法守字道揆號卑牧姓凌氏烏程人年十九出家投邑中寶雲寺受具於餘杭靈隱諦暉參淮安誕登侶石清復還寶雲忘身為道雍正甲寅清方開法靈谷憶緒前侍機契招之至則喟然歎曰今之一見非十年前境界也其氣度行藏殊足令人敬<span class='corr'>羨</span>因授之衣拂乾隆元年清復奉敕主慈濟緒遂繼席靈谷三十餘年不入城市唯事薰修辛未春恭迓鑾輅召對行座賜御書福字華藏圖垂詢三絕碑綸韵溫溫緒以實對並呈榻本重泐諸石丁丑春翠華復幸寺宇重光御書淨土指南四字刻之碑額緒復紀以詩云來日苦無多去日良可惜浮生六十年忽忽此一日飢餐倦即眠何者為佛力悟徹去來今即是波羅密兩度覲天顏幾世能修得一領破袈裟香氣御爐襲峩峩三賢碑刦灰幾經歷一朝煥彩光恩許重摹勒勝蹟豈常湮禪房留寶墨淨土指南字煌煌聖人筆鳳舞而龍飛銀鈎兼鐵畫長此大光明不寂亦不滅三十一年丙<span class='corr'>戌</span>秋傳席於世璞退休靜室明年八月十一日示微疾留偈而化壽六十有七有語錄詩稿世璞字玉潛號茅庵烏程沈氏子四歲出家二十受具得法於緒既繼斯席不涉世緣專志持誦十年中蒙賜石刻梅花湻化閣帖以輝山寺寂於乾隆丁酉六月十七日年五十一亦有語錄詩稿數卷</p>
</div>
<div class='div-other'><a id='mulu662' />
<p class='h3'>清海寧護國禪院沙門釋千一傳<span class='note-inline'>(徹迷)</span></p><p>釋千一字遠人姓王氏海寧人也素懷清絜雅慕禪修因投邑中護國禪院落髮受具於西湖昭慶寺謹持律儀誠心薰念志樂寂靜顏其室曰廬山僻處潛修其中乾隆戊<span class='corr'>戌</span>秋自知時至適道侶過訪欣然相訝曰公來洽好正我西歸之期可一借證明也遂沐浴更衣焚香趺坐說偈而化是日瞻禮者眾塔於院左又同院僧徹迷嘉禾人姓鍾氏性樸質語多戇直人多忽之不樂與近中年始投海寧護國院依定高染剃執侍數載但知念佛求生淨土後侍師至延恩方重修大殿專任勤敂無少懈惰然念佛不輟出入持珠雖目營指畫終日喃喃人亦未之奇也一日謂同寮曰我將與諸君別矣眾問何往曰西方去相與共笑之後數日復從外至又呼同寮曰我今日真去也眾亦不為意傾之披衣禮佛合掌端坐復高唱曰我去矣遂寂然無響眾連呼之不應趨而視之則已化矣時乾隆五十六年也</p>
</div>
<div class='div-other'><a id='mulu663' />
<p class='h3'>清杭州孤舟庵沙門釋實裕傳</p><p>釋實裕字谷聲廬江人也年六歲讀書苦不上口禱於大士前歸而展卷若宿習年十八怙恃俱失投師出家明年游學湖州龍華寺日中為眾收糧僕僕塵市夜則就佛鐙前讀法華經久之成誦每下山輒誦一通還亦如之嘗與同寮僧偕行裕以誦經故行稍<span class='corr'>卻</span>前行僧為虎所銜裕徐行且誦弗知也已而參龍華止谷晝夜策發身心頓空又依理安迦陵參趙州無字聞香版聲有省因舉示迦陵迦陵問趙州因甚道箇無裕曰一人傳虛萬人傳實後詣大雄山參靈鷲深相契許付以衣拂徧游名山始還餘杭上皋亭山頂居人馮氏為築孤舟庵以棲焉幽處深山息心禪誦日夕禮華嚴未嘗就枕席者凡三十六年當兩足跪處深陷寸許繞室經行處亦履跡宛然有馬氏子負米蔬至山其徒他出從門外聞諷誦聲闚之裕方遶佛朗朗諷已便坐聲息俱無馬氏子念久立日且暮不如自外啟扃入又為浙米具炊治蔬與裕飯飯已馬氏子去其徒歸見餘食問所從來裕曰適為我治饌者非汝耶又誰邪既而其徒至馬氏家乃知昨所供食者馬氏子也其徒嘗採菌與裕共食中毒嘔逆裕竟無恙居常見人未嘗䛡寒暄詢以宗教無所不貫尤精宗鏡錄崇福寺延主方丈堅<span class='corr'>卻</span>之年七十六示疾說偈曰生也如是死也如是死生去來如是如是趺坐而寂當七十初度遠近集者數百人就裕授五戒者三十餘人其善教及物如是</p>
</div>
<div class='div-other'><a id='mulu664' />
<p class='h3'>清海寧延恩寺沙門釋諦勇傳</p><p>釋諦勇字定高姓蔡氏海寧人也幼失怙恃靡所瞻依孤弱窮苦幾歷艱辛稍長感觸塵網便思超脫欲仗三寶藉報雙親遂於州中護國院出家精持律儀馥郁戒香嗣法福嚴啟建蓮社恒以誦禮苦心勸導緇白景仰從之如歸及移住延恩鼎新殿宇雖工作緐興執持不<span class='corr'>間</span>嘉慶<span class='corr'>丙</span>辰秋示微疾自知時至預請安國得法師封龕至期沐浴更衣微聲念佛泊然而逝</p>
</div></div></div>
</div><!-- end of div[@id='body'] -->
</body></html>