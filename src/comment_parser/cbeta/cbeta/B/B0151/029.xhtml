<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu412' />
<p class='juan'>新續高僧傳四集卷第二十九</p><p class="byline">衡陽喻謙昧庵氏編輯</p>
<div class='div-other'><a id='mulu413' />
<ul class="">
<li>明律篇第四之三<span class="note-inline">(正傳十五人　附見一人)</span>
<ul class="">
<li>清江甯古林寺沙門釋性璞傳<span class="note-inline">(隱微理)</span></li>

<li>　燕京廣濟寺沙門釋海祿傳</li>

<li>　廣陵五臺律院沙門釋書禎傳</li>

<li>　江甯寶華山隆昌寺沙門釋讀體傳</li>

<li>　晉陵天寧寺沙門釋戒潤傳</li>

<li>　江寧寶華山隆昌寺沙門釋德基傳</li>

<li>　宿遷極樂庵沙門釋性澄傳</li>

<li>　杭州昭慶寺沙門釋書玉傳</li>

<li>　姑蘇師林寺沙門釋書秀傳</li>

<li>　淮安聞思寺沙門釋真賢傳</li>

<li>　姑蘇真諦寺沙門釋書淨傳</li>

<li>　燕京潭柘山岫雲寺沙門釋照福傳</li>

<li>　金陵寶華山慧居寺沙門釋真義傳</li>

<li>　燕京潭柘山岫雲寺沙門釋超越傳</li>

<li>　金陵慈應院沙門釋通明傳</li>
</ul></li>
</ul>
<div class='div-other'><a id='mulu414' />
<p class='h3'>清江寧古林寺沙門釋性璞傳<span class='note-inline'>(隱微理)</span></p><p>釋性璞字印含姓王氏吳人也與隱微理為同母兄弟友愛天成志趣不歧兄性好佛遇有道場嘗切觀摩璞必相隨及肩恐後由是研心經咒參訪名宿互為探討動則與偕居恒相謂曰安得名師而歸依之明萬歷四十三年乙卯古馨至蘇應香餘說戒之請夜夢二蠭率小蠭無數飛投於懷詰旦見璞兄弟懷香求具適符其兆古祖感念因留意焉遂同至古林終日與兄瞑息對坐各有會心理依古祖智慧聿啟德性堅定命代說般若頗開覺悟因以紫衣法物著述諸書付之及理示疾以席遜璞辭之再四理曰祁奚舉午不避親趙祖讓弟不私子我觀四眾誰可與言且既出世志在弘法更無他望又何所嫌汝其勿辭崇禎十年召見賜紫清室初興入主中夏定鼎燕京世祖萬機之暇尋味釋典雅慕高僧企璞道望詔入京師參訪要玅時契帝心賜紫還山際遇兩朝恩禮有加人或榮之璞獨傷焉以清順治三年十一月十二日示寂壽七十有八臘四十有四塔於天隆玉環山後當古祖香餘說法之時年<span class='corr'>已</span>垂暮而璞年最少嘗語人曰孔門學者聰明才辯不為不多而一貫之傳乃在後進曾子吾道其在璞乎後接席十年恪守祖訓大弘律學四方景仰卒如其言</p>
</div>
<div class='div-other'><a id='mulu415' />
<p class='h3'>清燕京廣濟寺沙門釋海祿傳</p><p>釋海祿字萬中大興人也髫年祝髮興隆庵順治五年玉光律師宏戒廣濟祿與同侶相誡曰我輩新徒戒力未堅當先登律堂深求造詣坐作進退悉合規矩非可微涉經訓徒資譚論也况近來沙門佻撻日甚不守毗尼何稱佛子時玉光總持律部操德精嚴見祿衣敝履穿坐無越席行無越思經歲不聞笑語步行綏綏塵不為動有諠於側者則凝坐寂然視若無覩因其純篤拔為教授闡心誘道孳孳不倦有好學者則與之究解貫徹終始忻然說懌偶有桀黠薰其德馨潛化默運不覺自新日遷於善玉光益敬愛之每有問答未嘗妄下一語出見大眾澹然寡言而胷中空洞不著一物人我俱兦清順治八年玉光既滅恒明老人乃迎之升座攝爾舊衲行止如故主席六載說戒硜硜眾有不和但責執事由是兩序翕然不嚴而畏嘗作持戒簡要頌明白易曉以訓後學幽燕弟子多遵守之薰修之餘徧檢三藏因著正法經五卷其他撰作多在別集每乘月獨步裴回階間聞誦讀聲輒即其門佇立不去久之乃叩戶啟扉復與研味迎機而道多所造就遊其門者幾二千人其最上弟子則有天孚湛祐以康熙十年寂於廣濟寺寮荼毘歸靈骨於二聖庵塔院鴛水何元英為之贊云</p>
</div>
<div class='div-other'><a id='mulu416' />
<p class='h3'>清廣陵五臺律院沙門釋書禎傳</p><p>釋書禎字靜觀姓王氏祿豐人也父曰之麟母高氏家世儒素少習帖括頗贍文思忽絕塵想欲求出世法遂從翠峰西林寺心田祝髮晨鐘暮鼓梵唄靈文無寒暑間內典既徹志在參學滇俗士子多之聖水三潮若見金蟾便喜形於色以為科甲之兆靈應不爽禎亦往觀曾不移晷蟾即浮出三足躍躍金色有光因自忖曰吾志禪那今覩此豈非法門有望遂南循黔楚道漢黃豫章而之金陵時明崇禎甲申禎年二十六三昧寂光方開壇於長干報恩寺禎與戒焉長干舊有浮圖聳拔霄漢禎嘗經其下復覩頂上紫燄飛騰光映雲霞心竊異之因問一僧僧曰奇哉希有此世尊舍利最勝頂光也人所罕覯子今覩此得非精誠感格乎即約同戒五百餘人共禮之已而䌛白下詣中峯歷抵講肄兼叩禪宗雖一時禪教諸匠許為法器而闡精窮年終以律學為歸及三昧滅度忽焉三周思法乳之恩申掃塔之念飛錫虞山托盋錢門豈知搆異隙於防弁中奇殃於宿對然處之坦如日持普門品大悲咒而羅網渙釋由是異蹟著於一邑聲聞播於三吳說此橫逆依止寶華嚴淨毘尼纂修律部見月弘戒每届臨壇或任教授或司羯摩左之右之輔翼有年而僧伽黎之付蓋有自矣後卓錫楚州湖心寺求戒者接踵因慨然曰曲成後學實乃紹隆佛種何<span class='corr'>卻</span>為於是首傳戒於雎寧普濟繼說戒於淮陰準提復弘戒於山陽大悲院無何見月書迎還山淮郡淨土禪林本禎剏為律堂丁<span class='corr'>巳</span>冬迓主丈席遂弘法化時大中丞帥公佩服高風深心愛護麾下軍民莫不尊親依若慈母戊午春京口諸山請說戒於避風館後因見月示寂歸山省視蒲坐未暖復有真州薦紳迎主五臺春冬傳戒夏則安居學者從之如水赴壑得戒者千餘復建五楹大殿鳥革翬飛新立三聖法像圓滿莊嚴由是道風丕播遐邇均瞻王公卿相聘自都門太守邑令親為促駕人所<span class='corr'>羨</span>忻禎反<span class='corr'>卻</span>之視名利網虛空粉碎矣雖年登古稀而閎闡法海衣被後來終不辭勞著有隨機羯摩疏鈔六卷毘尼甘露擇要十卷律學日雲要本教盋軌式歷代律祖略傳各一卷方纂輯羯摩疏鈔將成日夢禮宣祖塔以為積誠感應云</p>
</div>
<div class='div-other'><a id='mulu417' />
<p class='h3'>清江甯寶華山隆昌寺沙門釋讀體傳</p><p>釋讀體字見月姓許氏楚雄人也舊籍江南句容遠祖某明洪武時從軍開滇黔以功世襲指揮遂家焉父酳昌母吳氏懿言淑行雅慕因果㝱梵僧入室寤而生體質稟欽奇幼而神敏好遊覽善繪事所至山水佳處多留墨妙尤工大士像人爭寶之父母早世伯父無子嘉其聰秀欲使襲職為指揮體不屑也而慕赤松子遊嘗至金沙江甸尾山寓浪穹遷赤宕嵓矢志修真為黃冠三載一日偶行松下遇茅庵老僧與語甚契授以華嚴經讀至世主妙嚴品翻然有省遂詣寶洪山亮如<span class='corr'>剃</span>度聞江南有三昧律師宏戒慨然慕之一瓢一笠重繭而行時當明季流賊槃牙烽火相望饑荒徧野土寇肆刼所過崇岡危磴盤江險洑蠻雨瘴煙猿嘷虎嘯之區荒祠古墓深菁蔓草晝則風餐宵則露宿體一意孤行不為物擾先入南嶽演楞嚴四依解繼登破額馮茂上高禮諸祖道場進九華朝五臺再度大江始遇三昧於海潮庵往復二萬餘里行腳六年不知疲也既圓戒充上座講梵網經析義敷文四座稱善體猶欿然不自足乃於藏中檢四分並律藏讀之殫思研討間遇壅滯<span class='corr'>禱</span>佛求解默坐移時渙然冰釋由是毘尼大暢嘗從三昧傳戒金陵報恩寺座下千人體臨壇教授忽憶初為黃冠時㝱至一大寺金碧交輝苾蒭雲集門閾甚高躍身而入自顧已成僧相一瞿曇丹衣高座招之使上授經命講眾皆跪聽汗流而覺及是所見髣然前㝱距金陵七十里有寶華山為誌公道場年遠頹廢郡人迎三昧主之體筦院務庀材鳩工樓殿寮閣雕飾莊巖大江南北罕與倫比乙酉三昧示寂即受衣鉢總持三學以十事誓眾人頗難之久而悅服蓋憫時習便安止作真教久成絕響故結界立規率先躬行是制必遵非法必革尋復安居之法門人日進清室初興山寇時發入寺橫強體誘致渠魁十人設食供畢忽厲聲以大義責之且曉示利害大眾圍繞賊相顧欷歔逡巡遁去有譖於大將軍者謂華山通賊緹騎麕集執至軍前劒戟如林眾僧惴惴莫敢仰視體獨整威儀緩步升階合掌而立具陳華山為江南孔道不能禁賊往來並前日留食解散之故三問三答詞氣從容顏色不變巴厫二將軍與陳中丞異之悉解眾僧之縛又欲殺監院孫內監房頭克修三人體爭之曰罪在寺主願伏斧鑕勿累他人將軍益奇之並釋不殺還其田里給帖護持寺乃復安壬子江南荐饑導輸賑粥五十餘日全活無算每振錫出山四方風動遐邇緇素奔禮恐後戒徒千四百人堂食三萬指法席之盛世所希有戊午歲除示微疾己未春正月既望力疾起視誡弟子曰勿進湯藥更七日行矣至期端趺而化壽七十有九臘四十八茶毘得五色舍利所著大乘玄義止持會集作持續釋黑白布薩傳戒正範及僧行軌則諸書其毗尼止持十六卷毗尼作持十五卷清乾隆時釋福聚奏請入藏</p>
</div>
<div class='div-other'><a id='mulu418' />
<p class='h3'>清晉陵天寧寺沙門釋戒潤傳</p><p>釋戒潤字香雪姓陳氏夷陵人也家世珪璋心慕空門深知情幻玅達真常乃棄俗榮薙髮披緇近圓於三昧稟具清修遂歷講肆就正名宿精通經律致功淨土尤善文詞揮豪成韵見重時賢輔化千華頗淹年載繼復卓錫毘陵天寧律院四眾禮請臨壇演戒時有祥雲五色覆其法座緇素咸瞻以為奇瑞大清受命頗崇釋典潤遭際景運敷化江南受法弟子不可稱計道緣既終建塔寺院春秋五十有七臘二十餘著有楞嚴貫珠集</p>
</div>
<div class='div-other'><a id='mulu419' />
<p class='h3'>清江寧寶華山隆昌寺沙門釋德基傳</p><p>釋德基字定庵姓林氏休寧人也父之泰母姜氏誕生之辰瑞雯滿室吉祥止止稍長性見慈善雅信佛旨芳潔自喜不近酒肉讀書穎悟數過不忘嘗聞老衲讀金剛經至如露如電頓發出世之心以親老弟幼不忍遽違力事生理承歡菽水及父沒弟長能委家計乃拜辭慈幃徑下姑蘇訪吳中有道知識得寶林寺竹懷往求鬀度給侍左右將及一期聞金陵華山見月演戒因緣啟白得受具足然陸沈下版未露圭角專志研精諸大律部俱臻玄奧凡十五年得闍黎成拙稱許拔居教授整飭規約上下敬服見月化後即受傳衣履席二載聲譽旁流甲寅秋江南苦旱入冬山下饑民就食山頭為設粥賑之恐糧少不濟率眾渡江由儀真至維揚沿塗託缽郡邑善信素仰德望樂施不絕山上荒黎卒賴周濟至麥熟始散癸亥冬徇兩浙紳耆所請至武林昭慶說戒一期香花塞路道俗嗟歎善因福果世所希有所著毘尼關要十六卷羯磨會釋十四卷比丘尼律本會義十二卷摭其箐華發抒底蘊誠便後學庚辰季冬朔示微疾集大眾誡之曰凡我出家止為生死不可不真實修行既知修行必當嚴持戒律若不持戒而欲超脫生死如緣木求魚捨舟渡海豈可得哉吾早晚行矣願共勉之至八日沐浴㬰衣號佛而逝塔於龍山之陽壽六十有七臘四十八坐夏四十四弟子三十八人一時錚錚足嗣法響其毗尼關要十六卷清乾隆二年釋福聚奏請入藏</p>
</div>
<div class='div-other'><a id='mulu420' />
<p class='h3'>清宿遷極樂庵沙門釋性澄傳</p><p>釋性澄字湛一姓胡氏裳邑人也幼事章句頗厭緐文抗志高邁願從淨息年近弱冠就本邑普照寺了塵落髮挾錫南遊參學淮安受具戒於嵩乳復從正觀法主習賢首教棲止袁浦慈雲庵中澹茹數年刺血書華嚴報恩經嗣參玉林諸耆宿最後登千華覲見月精習戒律忽焉三載止作二持服膺罔懈甲午受宿遷智恒請主極樂院事以法度人歷歲傳牃遠侶雲集道流景附檀施日富鳩工庀材從事修建大淮以北千里之內極樂遂為一大叢林辛丑歲淮陰紳耆敦求宏法澄至重興圓明古寺勝會無遮復徇邳徐兩淮名剎請修大悲懺法每感瑞異深息恬退還山後雖年衰猶精進不輟行般舟三昧不坐不臥三月而息又念四方行腳去極樂北無息肩處乃於峒峿五花頂建全潮庵山下道旁並設茶座以利來者康熙甲子得腹疾至十一月朔日呼湯沐浴更衣命侍者集眾曰吾今日當與眾別端坐號佛悠然而逝春秋六十九坐夏三十二塔於全潮庵院所著大悲淨土懺法瑜伽燄口作觀節次儀文若干卷先後演戒三十餘壇感應奇異恐涉驚疑不復筆之簡冊云</p>
</div>
<div class='div-other'><a id='mulu421' />
<p class='h3'>清杭州昭慶寺沙門釋書玉傳</p><p>釋書玉字宜潔姓唐氏武進人也母㝱月入懷感之而生幼時嬉戲便陳盂盋長習舉業頗通儒術一日聽鄰寺僧誦大乘行願品經質問義趣豁然領解遂發願辭家詣京江嘉山從自謙剃度服勤既久赴金陵華山受具於見月供侍巾瓶兼究律部康熙癸亥與定庵偕赴昭慶臨壇演戒定庵還山玉遂駐錫茲剎昭慶寺者唐道宣之所創立也寺有戒壇宋允堪之所開始也屢遭兵燹遺址猶存明季三昧自華山來倡道新徒四眾景從既而嗣音寞落壇久塵封玉至而法輪重扶躬履誠慤寒必露頂午不加餐每歲春冬兩期弘戒四方緇白聞風翕集主持三十八載戒具者萬餘人庚辰之歲寺燼於火次弟建造輪奐更新然自壬辰訖於己亥八年之中不遣一僧募化而鶴俸清分鳳釵蠲助紛紜輻湊曾無匱竭願力所致卒竟斯業殿宇門垣山寮園房塔院神像靡不光輝成功之日廷頒龍藏供諸名勝照耀湖山福貺神庥交驩備致以康熙辛丑十一月十四日示疾說偈坐定而化壽七十七臘五十六著有梵網初津羯磨儀式沙彌述義香乳記二部僧授戒蘭盆合釋懺悔文解發願文解賓主序解諸書門人為之建塔寺院南屏隆樹贊曰儒之所貴明德中庸釋之所重三學為宗世邈人遙孰執厥中乃有人焉玉器雪融萬行圓修三寶兼宏善德光明高逾玄穹垂教千古罔知其終昊天不弔頹厥天峯瞻仰道跡浩淼難窮令我懷想碧水蒼松</p>
</div>
<div class='div-other'><a id='mulu422' />
<p class='h3'>清姑蘇獅林寺沙門釋書秀傳</p><p>釋書秀字慧宗直隸通州人也幼悟幻泡即厭樊籠因仰空門便依精舍習止教觀若溫舊讀時金陵寶華山見月四分玅解一時宗匠向導後進指破迷津秀摳齋趨承遂隸門下久之知為法器乃授記別銜命主蘇州鳳凰山獅林寺攝衣升座講木又律容止端嚴詞辯清暢瞻仰日眾信受益堅大司寇翁公鐵庵亦歸依受戒請講楞嚴敷衍微言闡揚秘賾七處徵心一語指掌妙旨新辭使人意領曲鬯旁達足曉未悟既掃支離之習亦無汗漫之譚故聞恉心通如開茅塞見理精審若披雲霧見月嘗題額示之曰徵心律院蓋紀實也曾駐錫於楓江慈泰寺西園戒幢律院崑山放生玉泉諸剎皆不久處還守本山以康熙三十八年<span class='corr'>己</span>卯九月三日示寂春秋五十有六僧臘三十有五塔於寺右穹嶐山下其徒有靈躍淳樸皆律門領袖云</p>
</div>
<div class='div-other'><a id='mulu423' />
<p class='h3'>清淮安聞思寺沙門釋真賢傳</p><p>釋真賢字獨愚泗州人寶華見月弟子也賦性簡約敦崇實行外內典籍靡不博覽尤精於教觀深得楞嚴之旨自稟具千華究心三學凡所傳集貫澈精微故分座演法稱為律匠有行僧藍盂者建齋僧館於楚州古枚里謀之漕督帥中丞擴張舊址聿宏戒法請賢住持帥公欣然允許改僧齋為大悲院仍施饍僧田地豁免差役賢既戾止初闡教乘遂建戒幢大淮南北律學昌明自賢始也然經營伊始不過數楹饑饉之餘艱窘莫支賢殫心造築精誠感發檀護頻來施捨相繼卒立叢林殿堂廊廡罔不完備又念止作二持末法津梁律門向導必入大歲庶不負著述苦心並晰鏡磚疑議因發憤往京師留居待時將達所志而積勞成病終不服藥謂幻化空體聚散不常何勞人事唯棲心淨土超然善化弟子徧知正奉靈骨歸世壽僧臘殊無可攷</p>
</div>
<div class='div-other'><a id='mulu424' />
<p class='h3'>清姑蘇真諦寺沙門釋書淨傳</p><p>釋書淨字碧天姓陸氏江陰人也生有異質藐焉始孩便厭羶腥近之則啼稍長能誦佛號見僧輒拜不待教使十三喪父矢願出塵禮藥雨為師沉靜好學詣見月受具隨侍巾拂服勤有年精研律藏兼究經論造詣日深遂付信衣陟居要職吳門程勉卿者善士也病垂死㝱華山僧飲之藥而愈因偕其友陸德敷入山訪之遇淨視之儼然㝱中僧也請於見月分化吳下以年少辭後堅請之始至居城西之積善庵時敗壁頹垣韲粥不繼淨處之恬如曾不芥帶唯精持律儀嚴攝一眾羯磨布薩規條肅然人知信仰檀護寖多由是經之營之剏造戒壇殿閣廓廡數年之間遂成巨剎淨廣顙深目大頤方口目光炯炯音如弘鐘望之有威而性情和易處事必誠接物以慈新徒稟戒知愚同誨雖累千指肅然一室威儀有則不敢苟簡學子一涉其庭依依不忍去其感人之深如此大清之初佛法昌明聖祖御極頗重名僧嘉淨清德頒賜御書金經建閣藏焉康熙四十二年大駕南巡面承褒語復賜心經三冊御書衍真諦三字錫之因改寺名額以真諦用昭異數以康熙四十四年乙酉秋九月示疾書偈別眾瞑然坐化壽六十臘四十有二弟子湛中奉塔供焉</p>
</div>
<div class='div-other'><a id='mulu425' />
<p class='h3'>清燕京潭柘山岫雲寺沙門釋照福傳</p><p>釋照福字振寰姓孟氏大興人也生有殊性獨坐寡言方在齔齡便親法乳初依延禧寺名馳剃染受具於廣濟寺萬鍾精進潛修足不踰閫者十有五年究求律學儕輩欽止爭師事之萬鍾寂後寺眾同詞請福繼席獨懷恬退譽望日高從學益眾康熙二十五年丙寅春聖祖恩命住持潭柘岫雲寺大駕幸臨復奉溫語獎許有加自是法侶景從雲合霧集檀施湊輻不可億算遂興建造擴廣殿庭一時輪奐崖壑交輝為西山諸剎之冠戊寅秋示微疾聖祖聞之命內務府選醫護視以<span class='corr'>己</span>卯五月六日索湯沐浴返席而化春秋六十六臘三十二塔於寺前營葬之日特賜內帑并龍旗御杖以示殊異康熙四十一年四月聖駕重游眷念舊情命取繪像以進嗟惜久之遂邀睿題有若非明鏡當前語笑指真圖是戒壇之句其道範嶔峻深契帝心於此可見而榮終之錫追慕之隆曠代希有又何恧乎</p>
</div>
<div class='div-other'><a id='mulu426' />
<p class='h3'>清金陵寶華山慧居寺沙門釋真義傳</p><p>釋真義字松隱姓曹氏江都人也母戴氏感異兆有白衣授青蓮一枝垂花合跗驚而舉子故生有夙慧幼而聰穎稍長就傳知求大義不屑章句塾師驚異焉年近弱冠頗厭世俗父母愛憐不忍捨去因念前㝱當證蓮臺遂爾聽許送投子寺禮靜生祝髮一見教典如溫故簡每謂佛法不出三學慧由定生定從戒始乃渡江登華山乞具足於定庵一期之中威儀動靜謹肅端嚴精究律門終歲靡懈定庵深相契許知非凡器拔為序首董率後進善誘多方莫不感佩嘗言天台剏教其預設律宗制度悉與西方未來之經印合教非律不能精嚴也舍戒律而譚宗教如匠氏之廢繩墨安能善其事乎聞者歎服每欲兼靈鷲三宗擴充心境遂下吳門渡錢塘登天台徧參有道多相契重旋入京師王公天寶仰其聲譽延居延壽蘭若正席方丈乃願行頭陀行一時歸禮者傾國而來明年宏法給孤寺鱗附蟻聚室無所容未幾定庵速之還山竟付衣缽戒壇累啟四方雲集抗席敷陳花雨繽紛圓音遠鬯上達天聰康熙癸未仲春聖駕南巡徵赴行在勅賜慧居寺額御書心經金剛經祗受而歸闢閣珍儲丁亥春翠華南巡幸臨斯山垂詢創建始末應對詳盡天顏有喜為書蓮界雲香精持梵戒二額賜之又書湧香林三字於方丈以示優異說者謂蓮香天語與母兆暗合斯為驗矣初夏回鑾渡江迎候復賜金箑彩筆淵鑒法帖諸物寵錫優隆遐邇嗟咨一日示微疾集眾曰七日後吾當別矣至期沐浴更衣危坐而逝春秋四十九臘三十八坐夏二十五塔於龍山一葉庵左義道貌魁梧法音清遠頂如霽月髮若旋螺不厲而嚴語無輕發接物以誠渭涇弗爽人多敬之云</p>
</div>
<div class='div-other'><a id='mulu427' />
<p class='h3'>清燕京潭柘山岫雲寺沙門釋超越傳</p><p>釋超越字止安姓王氏大興人也夙抱清懷雅欲離俗年逾三十始越塵嚻勝福寺海雲為之祝髮受圓具於戒臺寺道光動靜尊嚴德性堅定日有恒課不牽外緣入夜焚香趺坐淨修自攝其心康熙三十三年寺燬於火賜帑重修將建棟時有一木初擬置左眾欲右之舁不能升超祝之曰我右汝也不數人舁之以去住持照福見其誠感木石知有自來嘗於聖祖游幸時從容奏對稱超品度比之仙露明珠帝亦為之嘉賞己卯照福寂後奉命繼席明年與諸山長老赴暢春園將覲天顏適虎圈有虎怒唬威勢獰獰眾莫敢近超突前曰汝由性暴故墮虎身今猶不改性必終迷汝伏吾為汝說三皈可得解脫耳虎遂馴服說畢帖然曳尾而去生平奇跡此類甚多恐涉怪誕不以語人寂於康熙四十一年八月三日春秋六十有一僧臘二十七塔於寺左超精行戒律日益嚴密有北方律虎之目</p>
</div>
<div class='div-other'><a id='mulu428' />
<p class='h3'>清金陵慈應院沙門釋通明傳</p><p>釋通明字眼聞姓李氏滁州人也生有異性方在襁褓偶哺肉羹即便吐棄更以蔬食接受如常家人怪之年甫弱冠泊然自處有志離塵康熙庚申從牛首山宏覺寺以忠祝落湛心內典力求徹悟遂登華山稟戒於定庵彌復精勤始受律義隨乞便講辨析文理折衷指歸懃懃苦學多歷年所一日讀雲棲法彙至凡心未盡聖果未圓處即痛念生死更自磨礪行般舟行三易寒暑其志不墜定庵嘉其誠懇閎斯願力命主慈應法席明稟祜居醕含章縱哲篋虵能翦心猿久制譬圓珠之朗潔若春雲之靄和是以風徽遠鬯緇素歸心愛畏兼深尊為律虎寂於康熙五十九年壽六十臘三十有九塔於慈應山前</p>
</div></div></div>
</div><!-- end of div[@id='body'] -->
</body></html>