<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu572' />
<div class='div-other'><a id='mulu573' />
<p class='juan'>新續高僧傳四集卷第四十一</p><p class="byline">衡陽喻謙昧庵氏編輯</p>
<div class='div-other'><a id='mulu574' />
<ul class="">
<li>淨讀篇第八之一<span class="note-inline">(正傳十五人　附見七人)</span>
<ul class="">
<li>宋金陵太平興國寺沙門釋有基傳</li>

<li>　四明延慶寺沙門釋知禮傳<span class="note-inline">(省常)</span></li>

<li>　樂清政洪寺沙門釋覺秀傳</li>

<li>　池陽松山庵沙門釋義懷傳</li>

<li>　東山承天寺沙門釋本如傳</li>

<li>　華亭超果寺沙門釋靈照傳</li>

<li>　餘杭天竺寺沙門釋思義傳<span class="note-inline">(可久)</span></li>

<li>　餘杭祥符寺沙門釋擇瑛傳<span class="note-inline">(從雅)</span></li>

<li>　汴京慧林寺沙門釋宗本傳<span class="note-inline">(善本)</span></li>

<li>　泰山靈巖寺沙門釋延珣傳</li>

<li>　餘杭法慧寺沙門釋慧才傳</li>

<li>　餘杭天竺寺沙門釋曇異傳<span class="note-inline">(宗坦)</span></li>

<li>　甬東棲心寺沙門釋中立傳</li>

<li>　嘉禾崇福西寺沙門釋智深傳<span class="note-inline">(智仙)</span></li>

<li>　餘杭法慧寺沙門釋法宗傳<span class="note-inline">(思照)</span></li>
</ul></li>
</ul>
<div class='div-other'><a id='mulu575' />
<p class='h3'>宋金陵太平興國寺沙門釋有基傳</p><p>釋有基字及賢姓汪氏錢塘人五歲出家從天台壽昌法超授諸經論稍長聞四明寶雲傳智者教往事之受法華止觀隨言解義曲盡其妙端拱元年郡人請演教於太平興國寺學者數百人每白黑月必集眾誦菩薩戒法勸人念佛如是四十年數達萬眾遇歲歉則持缽乞請分食徒侶祥符八年六月示疾弟子令祥請留訓基乃廣演圓音逾時光見西方音發空中如聆鼓吹基曰西方三聖人來也即右脇向西而化法智聞而歎曰扶病譚禪臨滅見佛信希有事哉茶毘出舍利無算爾後僧眾具有定力深心信仰者每於定光中見基具威儀西邁或坐青蓮華對佛說法又若阿彌陀佛為基授記者種種異徵皆不可思議云</p>
</div>
<div class='div-other'><a id='mulu576' />
<p class='h3'>宋四明延慶寺沙門釋知禮傳<span class='note-inline'>(省常)</span></p><p>釋知禮字約言明州金氏子其父母夢神僧携一童畀之曰此佛子羅睺羅也未幾生禮七歲喪母號哭不絕白父求出家依太平興國寺洪選得度及長詣寶雲寺義通法師學教觀圓頓之旨一受即了湻化中主乾符寺尋徙保恩院敷揚教觀學徒踵至會明州旱禮與慈雲式同修光明懺約三日不雨當自焚一手如期果大雨大中祥符三年重建保恩寺賜名延慶六年建念佛施戒會自茲以降每歲二月望以為常舉嘗集十僧修法華懺三年更集十僧修大悲懺三年積精竭誠千日無倦人以為難自禮視之乃若固然復於佛前並爇三指真心玅諦超然生死天禧四年賜號法智大師勅令住世演教禮以從上諸祖闡揚淨土者多譚事相空示觀門暫被時機未窮圓頓因取天台觀無量壽經疏研極理奧曲暢玄風成妙宗鈔數萬言時方詔天生立放生池禮捨缽資集諸善緣結放生會每歲佛誕日縱諸魚鳥有司以聞勅樞密劉筠撰文立碑院內天聖六年正月元日將示寂建光明懺七日至五日結跏趺坐召眾說法稱佛數百聲奄然而逝年六十九露龕二七日爪髮加長闍維時舌根不壞若蓮華然又省常字造微姓顏氏錢塘人七歲出家宋湻化中住南昭慶慕廬山之風謀結蓮社刻無量壽佛像刺血書華嚴淨行品於是易蓮社為淨行社士夫與會者一百二十人皆稱淨行弟子王文正公旦為之首七眾且千人焉天禧正月十二日端坐念佛有頃大[言*乎]曰佛來也泊然而化眾見地皆金色移時方隱年六十二</p>
</div>
<div class='div-other'><a id='mulu577' />
<p class='h3'>宋樂清政洪寺沙門釋覺秀傳</p><p>釋覺秀姓陳氏曹田人也依政洪寺剃度參慧公看十不二門至一切諸法無非心性一性無性三千宛然忽焉大悟嘗以布袋盛經律卷往來浙閩諸山或問此中所盛何物秀曰十界十如權實之法都在裏許或自誦或示人人問其故秀曰為汝植菩提種以是人皆呼為秀布袋後開法京師十坐道場洪覺範一見推服贈以詩云夢澤於菟三日視丹山雛鳳九苞文還鄉妙曲誰能聽一笛清風兩岸聞</p>
</div>
<div class='div-other'><a id='mulu578' />
<p class='h3'>宋池陽松山庵沙門釋義懷傳</p><p>釋義懷姓陳氏樂清人遊汴京投景德寺為行童天聖中試經得度依明覺禪師於翠峯偶汲水折擔忽大悟作偈呈覺覺稱善其後五坐道場化導甚廣懷既了悟法原密修淨行嘗問學者云若言捨穢取淨厭此欣彼則取舍之情乃是眾生妄想若言無淨土則又違佛語畢竟如何復自答云生則決定生去則實不去晚以疾居池陽松山庵弟子智才住臨平佛日寺迎歸奉養才往蘇州懷促之歸別眾而逝年七十二</p>
</div>
<div class='div-other'><a id='mulu579' />
<p class='h3'>宋東山承天寺沙門釋本如傳</p><p>釋本如句章人而佚其姓字少依法智善詞翰嘗請益經義法智曰為我作知事三年<span class='corr'>卻</span>向汝道三年復請法智厲聲一喝復呼曰本如如豁然有省以頌呈法智肎之祥符四年主東山承天寺大振法道歷三十年講法華涅槃光明觀無量壽等經及天台教觀至再至三終日不厭嘗集百僧修法懺一年瑞應屢見不肎自承寶歷二年賜號神照法師與丞相章得象諸賢結白蓮社仁宗欽其道賜名白蓮寺皇祐三年五月十八日微疾升堂說法與眾訣別遂逝年七十時江上漁人見雲端有僧西向去天氣甚暑異香非常明年門人啟鑰貌如生有大蓮華產於塔前</p>
</div>
<div class='div-other'><a id='mulu580' />
<p class='h3'>宋華亭超果寺沙門釋靈照傳</p><p>釋靈照姓盧氏蘭溪人出家寶慧寺未期月通法華光明二經因往錢塘依香巖湛學教觀久之復之吳興謁淨覺仁岳台宗戶牖莫不通曉元豐中主吳山解空寺熙寧中遷華亭超果寺每歲春首開淨業社與者幾萬人恒多獲驗嘗於定中見西方聖相因跽而請曰願畢生誦大乘經期生安養乞示要道一神指曰淨土在心有願即生何遠之有又深夜誦經感普賢示兆遂造普賢像誦經萬部以嚴淨業元祐五年冬臥疾謂侍者曰吾安養之期已至遂面西累足而化闍維異香襲人舍利流迸</p>
</div>
<div class='div-other'><a id='mulu581' />
<p class='h3'>宋餘杭天竺寺沙門釋思義傳<span class='note-inline'>(可久)</span></p><p>釋思義字和甫姓凌氏武康人也試法華經第一得度悟解過人攝齋講席風發泉湧泠然動聽顧以苦行自勵勤修三昧嘗生肉癭纍纍項下如是行持夜夢功德天食之以桃其疾良已熙寧四年賜紫衣錫號淨慧丞相蘇頌帥杭請居天竺大弘法化元祐三年二月十八日中夜趺坐別眾而寂久之忽甦曰適隨大士行見金甲神長身垂臂謂我曰汝報緣未盡過七日當來迎至期後坐化瘞龕之日有赤雲垂布如引導狀向西而沒可久者不詳所出居明州常誦法華願生淨土人號為久法華元祐八年年八十有一一日坐脫三日而蘇謂人曰吾遊淨土見諸勝境與經符契且言此間修淨業者蓮華臺上皆已標名歷舉所知言訖復化去後五年所舉徐道姑孫十二郎標金銀臺名者相繼沒沒時異香滿室天樂盈空久言多驗</p>
</div>
<div class='div-other'><a id='mulu582' />
<p class='h3'>宋餘杭祥符寺沙門釋擇瑛傳<span class='note-inline'>(從雅)</span></p><p>釋擇瑛姓俞氏桐江人出家餘杭寧壽寺熙寧中參神悟法師深悟止觀之道閱不二門金錍不寢者數月當湖魯氏創一院以迎瑛大弘法施嘗作往生淨土十願文曰永離三惡道速斷貪嗔癡常聞佛法僧勤修戒定慧恒隨諸佛學不退菩提心速見阿彌陀決定生安養分身徧塵剎廣度諸眾生在心在口日以自警元符二年春寂於祥符寺疾時西向凭几誦彌陀經卷終而逝從雅者錢塘人始從海月辯學止觀後入南山天王院勤誦法華金剛彌陀諸經計以十數藏禮釋迦彌陀舍利塔累百千萬拜如是誠懇期生淨土故坐不背西無為楊傑述安樂國讚三十首以贈雅欲起發信心於淨住寺圖九品三輩刻傑讚於石或奏雅道行賜號法寶一日無疾趺坐而寂</p>
</div>
<div class='div-other'><a id='mulu583' />
<p class='h3'>宋汴京慧林寺沙門釋宗本傳<span class='note-inline'>(善本)</span></p><p>釋宗本字無喆姓䇾氏無錫人既受度參天衣懷禪師念佛有省後居杭州淨慈寺歲大旱湖井皆竭寺西隅忽湧甘泉得金鰻魚浚為井寺僧千餘賴以汲飲張氏有女死母夢女為蛇既覺得蛇棺下持詣本為說法俄有黑蟬翔棺上而蛇失所在母祝曰若吾女者可入籠中當再持詣淨慈如其祝本復為說法是夕女復見夢曰二報已解脫矣其母因問生死輪迴是信有之何以得免女曰六道四生如井上轆轤無一人可免唯修出世法當得脫耳盍問淨慈法主乎其顯化類如此本嘗奉詔入東京慧林寺賜號圓照禪師生平密修淨業雷峯才法師神遊淨土見一殿殊麗問之旁一人曰以待淨慈本禪師耳又資福曦公至慧林禮足施金而去人詰其故曰吾定中見金蓮華有神人言以俟慧林本公其他蓮華無數云以待受度者或有萎者云是退墮人也晚居姑蘇靈巖寺元符間將示寂沐浴而臥弟子環擁請偈本曰我向無偈今復何為尋常猶臥今日何須坐遂吉祥而瞑若熟睡然弟子善本姓董氏開封人母禱佛而生及長試華嚴經得度師事圓照時稱大本小本詔住上都法雲寺賜號大通後歸杭州象塢寺杜門<span class='corr'>卻</span>掃專修淨業有僧定中見方丈彌陀佛示金色身大觀三年十二月甲子屈三指告門人曰止有三日耳及期趺坐西面而去</p>
</div>
<div class='div-other'><a id='mulu584' />
<p class='h3'>宋泰山靈巖寺沙門釋延珣傳</p><p>釋延珣姓張氏生於歷下幼而迥異長更英特意捨浮華情眈定慧依靈巖山寺主僧志雅以為親教方袍圓頂稟戒持心已而遷入郡城別居蓮宇侶徒仰德士庶欽風常持念珠壹志諷禮一周之間誦維摩經一千卷課金剛經五萬卷由是廣神慶讚大集人天勝善克敷良緣是植以咸平二年歲在<span class='corr'>己</span>亥九月庚辰朔旦示疾奄化弟子瓊因義重法乳深念訓誨建塔刻石使靈骨有歸嘉猷不墜今碑銘猶存具泰山志</p>
</div>
<div class='div-other'><a id='mulu585' />
<p class='h3'>宋餘杭法慧寺沙門釋慧才傳</p><p>釋慧才姓王氏樂清人也髫齡離俗師事白鶴山怡芳宋章聖御極封於泰山覃恩得度時年十三進受具戒從學四明性質愚鈍常持大悲咒願學通祖道忽於夢中見梵僧長數丈脫袈裟披之呼曰慧才盡心記取明日臨講豁然開悟前後所聞一時洞曉未幾首眾四座推服復謁慈雲北面服勤旦夜不替宋治平初杭守沈公請住法慧寶閣二十年始終如一太尉盧公奏賜廣慈之號淨石來請勉徇眾意敷暢未久翕然從化已而退居雷峯塔下每翹足誦大悲咒必百八遍為課元豐元年春三月為靈芝元照及道俗千人受菩薩大戒於雪峯方羯磨時觀音像頂忽放光輝初貫寶韜漸散講堂鐙炬日色皆為映奪淨慈禪師守一為作戒光記米南宮芾為之書焉六年五月二十一日更衣就座書偈讚佛洎然而化塔於庵右壽八十六臘七十三繼其業者法宗戒珠十人才貌古性恬少言寡欲時教徒異論諠動江浙才獨循循誘誨未嘗有所藏否趙清獻公交契最密及鎮越猶寄以詩有浙江莫謂音書隔一日潮聲兩度來之句深情如揭</p>
</div>
<div class='div-other'><a id='mulu586' />
<p class='h3'>宋餘杭天竺寺沙門釋曇異傳<span class='note-inline'>(宗坦)</span></p><p>釋曇異姓杜氏餘姚人皇祐間得度習教觀於天竺明智後入雷峯廣慈之室孜孜叩擊二十年無倦志學成歸里誦法華至五千部崇寧元年秋示疾集眾告曰吾生淨土時至當乘金臺隨佛西邁即澡身端坐結印而逝火餘舌根舍利如貫珠然宗坦姓申黎城人年十六落髮受具少通義學長訪名師垂五十年名播講林晚講淨土觀經勸人念佛求生安養聽者如雲皆稟淨業後於唐州青臺鎮誓求安養持名作觀未嘗暫忘政和四年四月二十七日定中見佛告曰汝說法止六日當生淨土出而白眾次日講唱不輟至五月四日自知時至鳴鐘集眾告曰因緣聚散固當有時淨土勝緣豈容錯過願眾念佛助我往生又曰亯年七十六四大分離處淨土禮彌陀永超三界苦言已坐脫滿室雷鳴白雲覆地從西而來久之方歇</p>
</div>
<div class='div-other'><a id='mulu587' />
<p class='h3'>宋甬東棲心寺沙門釋中立傳</p><p>釋中立姓陳氏鄞人也髫齡出家於棲心受諸經卷過目不忘治平中試經得度初依廣智學教觀及神智繼主南湖復依之座下二百人無出其右者神智謝事立繼其席常以淨業誘人命其徒介然創十六觀堂以延淨士已而謝去未幾重興寶雲寺又退居白雲庵日宣止觀法門著述頗眾後重主南湖升席說法開牖無盡前後誦法華逾萬部為人祈禱輙驗政和五年四月辛亥夕忽謂門人曰聞異香否即集眾含笑言曰吾往生期至西向而逝</p>
</div>
<div class='div-other'><a id='mulu588' />
<p class='h3'>宋嘉禾崇福西寺沙門釋智深傳<span class='note-inline'>(智仙)</span></p><p>釋智深姓沈氏嘉禾人初出家依海月辯學教觀既成歸嘉禾崇福西寺建光明懺會二十年如一日行業上聞賜號慈行平居專志淨土勸人誦佛從其教者往往得顯驗政和五年六月示疾客至談論如常客方出已坐脫矣共見紫雲向西而沒茶毘異香襲人舍利無算又智仙姓李氏仙居人不樂世俗出家遊學至天竺得三觀之旨於明義還鄉依白蓮惠聽講止觀大有發明竟嗣其席常時繫念唯在淨土講道十三年西向念佛未常少廢示微疾易牀西向乞人誦彌陀經卷未終而化比鄰能仁寺僧聞佛聲沸天仙樂盈耳心甚異之</p>
</div>
<div class='div-other'><a id='mulu589' />
<p class='h3'>宋餘杭法慧寺沙門釋法宗傳<span class='note-inline'>(思照)</span></p><p>釋法宗姓顏氏錢塘人年方就傅捨身桑門初依廣慈慧才專研教觀年十九從廣慧初法師昕夕諮叩服勤十載復歸侍廣慈依止觀修大悲三昧緜歷九秋凡有禱祈悉獲靈應嘗與天竺光明懺期至五日禪觀中忽見慈雲式侍僧數十宗作禮曰自昔同修者皆得生淨土否慈雲曰元照已得往生擇瑛尚欲宏經惡道汝宜勤修以成本願宗歸建淨土道場刻西方三聖像月集四十八人同修淨業名卿賢士多與其會政和七年春寂時自言彌陀授手接引而去思照錢唐陽氏子年十四依淨住從雅聽法華於南屏復往東掖參神晤大有契入刺血書法華經禮誦誠虔部卷千百寒暑迭更志願弗懈晚修念佛三昧築小庵曰德雲夜起唱佛鄰寺惰僧聞聲悚愧每於下弦二十三率眾持念常及千人幾三十年一日語其徒曰吾夜見佛金身丈六此往生之兆也日以七僧諷經七日厲聲號佛趺跏而化時宣和元年春也闍維牙齒明瑩如玉石然</p>
</div></div></div>
</div><!-- end of div[@id='body'] -->
</body></html>