<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu734' />
<p class='juan'>新續高僧傳四集卷第五十二</p><p class="byline">衡陽喻謙昧庵氏編輯</p>
<div class='div-other'><a id='mulu735' />
<ul class="">
<li>興福篇第九之四<span class="note-inline">(正傳十二人　附見十一人)</span>
<ul class="">
<li>明杭州靈隱寺沙門釋忻悟傳</li>

<li>　金陵大天界寺沙門釋夷簡傳</li>

<li>　五臺山顯通寺沙門釋葛里麻傳</li>

<li>　銅梁龍興寺院沙門釋空源傳<span class="note-inline">(圓聰　明愈　智雲　本尊)</span></li>

<li>　江寧華嚴寺沙門釋佛妙傳<span class="note-inline">(果開　祖祥)</span></li>

<li>　泉州開元寺沙門釋正映傳<span class="note-inline">(本源)</span></li>

<li>　杭州淨慈寺沙門釋師頤傳<span class="note-inline">(天宇淨　時庵敷)</span></li>

<li>　四明天童寺沙門釋祖淵傳</li>

<li>　杭州淨慈寺沙門釋宗妙傳</li>

<li>　遠安福河寺沙門釋普亮傳<span class="note-inline">(弘參　深潤)</span></li>

<li>　鳳凰山聖果寺沙門釋子敬傳</li>

<li>　泰山竹林寺沙門釋滿空傳</li>
</ul></li>
</ul>
<div class='div-other'><a id='mulu736' />
<p class='h3'>明杭州靈隱寺沙門釋忻悟傳</p><p>釋忻悟字空叟姓紐氏吳人也年方齔齡依龍興白雲間祝髮受戒至正戊<span class='corr'>戌</span>來游武林參徑山愚庵及及問如何是永明旨悟曰但見一湖水及可之遂容入室癸卯中竺懶庵俊請分席說法時帝者師錫以圓慈正濟之號明洪武庚<span class='corr'>戌</span>主浙江崇寧百廢之餘一旦振興時論難之勤勞八稔還居中竺時寺廢役繁力任不倦剏建天香閣巋然山峙主席九載忽萌退志寺眾悲泣不忍其去戊辰僧錄選補靈隱學者皆喜臝糧願從鐘鼓變音叢林改觀未幾竟以前住持舊事累逮至京病卒於行臨終偈曰我年五十五信是生多苦踏斷生死關夜半日卓午時洪武二十四年辛未夏五月三日也弟子道淨依法荼毗舌根不壞德緯奉骨歸窆靈芝東岡復分瘞于西溪九曲山生平以慈忍謹敏自將所說偈頌穩密不蕩三坐道場有三會語行世</p>
</div>
<div class='div-other'><a id='mulu737' />
<p class='h3'>明金陵大天界寺沙門釋夷簡傳</p><p>釋夷簡字同菴初出家時杭之南北兩山禪黌教苑金碧爭輝魚音相應元之季世天下亂荒餘杭亦罹兵燹寺宇蕩矣惟淨慈巋然獨存而鐘且就毀明洪武十一年海內麤定佛法方興簡以宿德雅望來主淨慈緇素咸歸施者川委簡乃修葺寺院重建鐘樓復聚銅三十二萬兩鑄巨鐘縣於上聲徹江湖兩山闃寂之秋獨南屏成此宏偉且栽松竹於四山鬱以成林二十五年壬申遷主大天界寺朝廷徵為僧錄左善世教授徐一夔稱為譽徹九重望膺聖眷海內方袍之士倚以為重者殆無愧焉</p>
</div>
<div class='div-other'><a id='mulu738' />
<p class='h3'>明五臺山顯通寺沙門釋葛里麻傳</p><p>釋葛里麻者烏斯藏人也道懷沖漠神用叵測聞於中都明永樂間太宗遣使西土迎之應命而至封如來大寶法王西天大善自在佛法王性樂林泉輦轂之下恐妨禪業且初意來華志在五頂因請遊臺山於是聖眷隆渥賜以旌幢華蓋之儀遣使衛送至五臺大顯通寺命太監楊昇重修寺宇并葺育王所置佛舍利塔以飾法王之居先是法王隨帝幸靈谷寺感塔影金光之瑞及入臺山帝思前瑞再幸靈谷默有所禱復覩瑞象頗勝於前乃遺書臺山略曰朕四月十五日與弘濟大師詣靈谷觀向所見塔影文彩光明珍奇玅好千變萬態十倍於前雖極丹青之巧言論之辯莫能圖說其萬一此皆大寶法王大善自在佛道超無等德高無比具足萬行闡揚六通化導群品實釋迦佛再現世間而乃顯茲靈應不可思議朕心歡喜難以名言略此相報如來亮之明年法王為疏別帝詞旨了澈未幾入滅火化無遺物是年關吏見法王西邁貽帝所賜玉玦回奏帝覽之驚歎勅太監楊昇塑像於顯通奉之</p>
</div>
<div class='div-other'><a id='mulu739' />
<p class='h3'>明銅梁龍興寺沙門釋空源傳<span class='note-inline'>(圓聰　智雲　明愈　本尊)</span></p><p>釋空源字不二廣安人明永樂中游蜀至安居鄉聞鐵鑪山為陳希夷修煉之所賞其幽秀遂結草葊寒暑一衲靜居數十年足不出戶圓聰閔其獨處無伴遣弟子明愈侍之因得不二之傳始改庵為龍興寺聚徒說法緇錫漸盛嘉靖時縣令胡國源經其地建坊表之遺跡猶存圓聰字松隱亦參空源有得結廬寺旁種松萬株環繞四圍煙雨晦明變化百態曾太僕為松隱詩刻之石智雲者潼川方氏子生於松州戍所年十六回潼川投靈峰寺依淨源為師嚴守戒行無妄無欲性質靈敏悟機銛利人多敬服嘗經雙河口師子山耽玩林壑因闢地建大如意寺御史周興恭為之記云又本尊者銅梁本尊寺開山僧也斷臂剜睛精誠感格四眾傾仰為之建寺因以其名額之明刑部主事張純作記稱為始祖云</p>
</div>
<div class='div-other'><a id='mulu740' />
<p class='h3'>明江寧華嚴寺沙門釋佛妙傳<span class='note-inline'>(果開　祖祥)</span></p><p>釋佛妙者昆明人佚其姓字出家于太華寺明洪武十六年赴京朝請太祖嘉之賜缽杖僧衣并敕遊兩浙名山十八年回京詔居天界寺永樂十六年太宗命主碧峰寺隆儀碩矩見重兩朝譽馳南北聲教爛然嘗慨時當改革兵燹之餘荒邱古剎焚毀廢壞未能興復者十居八九每見破寺輒為悵然十九年聞江寧安德鄉有古華嚴禪寺年深頹敝因傾己橐益以勝緣遂造佛殿廊廡石塔宣德四年十二月望日沐浴更衣書偈而逝其徒葬之石塔中正統三年僧果開奏乞寺額有旨仍稱華嚴十一年主僧祖祥更廓舊制創菩薩殿閣夾峙左右互相輝映藻繪塗塈侈于前矣</p>
</div>
<div class='div-other'><a id='mulu741' />
<p class='h3'>明泉州開元寺沙門釋正映傳<span class='note-inline'>(本源)</span></p><p>釋正映字澄淵號潔庵一號月泉晚稱雪老姓洪氏金谿人幼入安仁五峰寺為沙彌演習瑜伽隨唱梵韵庸庸合流不敢立異及閱法華火宅之喻始知佛法廣大不可求之聲音於是矢志窮研翛然物表明洪武十九年試經得度謁靈谷牧庵謙入門舉首探懷取香忽爾墮地因之有省牧庵不見傳語令住三日後呈一偈曰天下禪林第一家法門光彩耀京華御書扁額天香合神衛精藍地氣嘉石鼎香生浮貝葉寶花風落散袈<span class='corr'>裟</span>我來問道無為理願借真風長善芽庵仍不見命且住著又三日復呈一偈曰夜坐山房歎莫遭本間間的趁勞勞半生事業慚無用一地聲名恨不高蛩響碧窗添唧唧風來珙樹轉嘈嘈簿才未畢輕孤負尚擬天津掣巨鼇牧庵乃許領維那後住天界會泉之開元缺席有旨枚卜住持及選出乃映也一座盡驚引見殿中譬諭敦切勉以清心潔己侮謗自消三十一年六月奉敕來院開堂演法眾志翕然首立法堂以示楷模而甘露戒壇次第興建不二年百廢具修永樂元年入京朝請歸至福州諸山推主雪峰重造佛殿及三門兩廊堂寮畢備更開萬工池作金鰲橋繼而遊化八閩歷建道場洪熙改元詔主靈谷宣德元年擢僧錄司左講經正統四年冬示寂有語錄若干卷名古鏡三昧行世葬滄波門外建塔其上賜名寶善寺後映主開元者曰本源晉江人也習法華楞嚴諸經咸通其奧嘗游漳浦道旁有大石源坐其上每夜坐處輒見祥光漳人異焉為立靈嶺巖居久之道譽日遠泉人請主開元永樂十八年正月有敕徵源入京略曰比聞高僧戒行精專智慧超卓造真如之蘊奧悟空寂之玄微深用嘉獎今特遣人賚勅諭意惟冀高僧振錫來游弘宣玅法丕顯宗風以副朕企拳拳極萬之懷故勅源至京奏對稱旨屢承獎賜時論榮之</p>
</div>
<div class='div-other'><a id='mulu742' />
<p class='h3'>明杭州淨慈寺沙門釋師頤傳<span class='note-inline'>(天宇淨　時庵敷)</span></p><p>釋師頤字希古號簡庵別號佛鑑姓朱氏澉川人也世居檇李積善累功明洪武丙辰重九其母王氏夜夢梵僧盋擎一栗大升許授之把玩間忽爆聲若雷白氣騰空驚寤而生髫齔讀書聰穎異凡年十七從萬壽天宇淨祝髮淨後主臨江西華頤隨侍焉然每參不契乃走靈隱扣時敷庵詰曰江西見馬祖頂相否應聲曰千年桃核裏覓甚舊時仁敷頷之令居擇木寮屢有啟迪而大疑未徹嘗舉趙州狗子語咨其究竟敷曰待冷泉逆流即向汝道自後若窮子求奇珍不釋懷者逾月一日偶步冷泉亭覩奔流翻激豁然自得即趨白敷曰冷泉逆流也敷曰汝見何來頤曰千峰勢到嶽邊止萬壑聲歸海上消敷曰脫空漢三十年後落節去也頤拂袖飄飄翛然自遠尋上金陵禮雪軒成見其丰裁挺秀吐氣不凡竟畀以藏鑰義學復深歷歲庚辰出世杭之崇福既而退處萬壽卒繼敷席永樂丙<span class='corr'>戌</span>以高僧徵修大典總持釋宗蜚聲黼座書成碧峰無作行歆其道辟居首席平昔研求古學精於鑑別為太宗所知命乘驛遄征索古彝器歸進所得賜賚甚厚丁酉僧錄司挹其清譽檄住中天竺其寺久廢立視荒煙碎甓間每欲及時興復後以校讐藏典徵詣北原歷歲庚子始竣事辭歸賜佛像經玦衣幣寵渥有加適淨慈主席虛曠僉舉頤辛丑冬寺眾迎入薦紳餞送若慈雲來覆靈鷲再會居數載剏建殿宇高廣可該中塑羅漢神相五百十六金彩炫然如來正殿大棟蠹腐易以良材宛若初成更築圓通殿設三大士像飾三十二應相列無盡寶鐙皆玅智所發真誠感格前後費數千金施者雲集多樂助之靡不即相融性霑教開昏所謂不動舌根盡回向菩提者非耶戊申秋頗倦送迎蕭然引退休於寺北萬工池右啜粥默坐五易星霜宣德壬子冬十月四日語眾曰吾行矣沐浴更衣結趺危坐書偈云須彌一拳大海一口海渴山崩鳥飛兔走已而徐勵其徒曰世相無常各宜勤修勿令退失眾方念佛寂然而逝闍維白煙四布籠寺林宇移時始散所獲舍利羅五色晶明頂骨齒牙數珠不壞塔於雷峰之陽年五十有七臘四十一楊復為之銘具見寺志</p>
</div>
<div class='div-other'><a id='mulu743' />
<p class='h3'>明四明天童寺沙門釋祖淵傳</p><p>釋祖淵字天泉號雨庵姓楊氏廬陵人也明永樂癸未受具青原山謁幻居戒多所啟發稱入室弟子然臂明心篤志求道至忘寢食孜孜五載塵妄俱空始出遊參遍禮叢林壬寅還天界刺血書經宣德改元聲譽遠暢四方學者視作表率尋為僧錄司舉住靈峰值天童虛席乃移居之甲寅應召入京命為左覺義時敕建大功德寺成命淵兼之僧徒雲集復賜田四百餘頃淵念禪講教三宗名不可不正奏以大功德大慈恩大隆善三寺為之由是三宗弟子受業各有依歸又以天下寺廢多由學徒未廣請於常度正額外增五分之一廢剎多因是而興未幾遷右善世發上所賜物建大剎於江寧鳳翔山賜額曰普寧禪寺萬善戒壇成命為傳戒宗師又以寺左行道阻溝往來苦之乃拓地甃石作橋建庵其傍施茗利濟行者德焉以正統<span class='corr'>己</span>巳三月七日示寂臨化書偈擲筆悠然異香滿室上聞遣太監吳弼以金鈔香幣賜弔又遣禮部主事林瑩致奠茶毗得舍利盈掬藏於大功德寺奏請靈骨歸塔南都普寧</p>
</div>
<div class='div-other'><a id='mulu744' />
<p class='h3'>明杭州淨慈寺沙門釋宗妙傳</p><p>釋宗妙字覺庵別號堆雲叟姓趙氏錢塘人也父好施予喜誦法華亦嘗持齋母感異僧入夢覺而生妙幼性閑靜見佛像致禮唯謹十歲落髮即從慧雲正庵誾受具既而往參靈隱空叟命主藏室時空叟倡道東南妙嘗分座演說遂主嘉興廣法禪寺久廢之餘一力新之遷杭之萬壽報國昔訢公笑隱主此寺時最號名勝繼者非其人日以頹壞妙至首建萬松門及方丈翼以重屋作舞鳳樓碧梧軒香積廚屋後掘地得泉遂瀦為池構亭其上作大悲閣以奉觀世音像佛殿後又造大殿刻臥佛其中環以十弟子土木采章皆極巨麗繚以外垣凡四百丈殫心竭力二十餘年而寺乃復舊觀薦為副都綱精修力踐以振起宗風為<span class='corr'>己</span>任先是海昌湯鎮潮水蕩激屢壞隄岸民不安其居妙領名僧十二人於其地號佛籲請風潮竟爾止息卒免其患明宣德初入主淨慈首建三門越五年寺眾不戒於火大殿燬焉乃捐資重造歷歲告成壯麗宏偉有加于昔中作三大像諸天十地皆旁侍焉費以巨萬生平溫厚凝重道貌偉然每升席說法音如洪鐘四眾聚觀歡喜讚歎起其信心濟人利物甚於為<span class='corr'>己</span>惓惓之褱至老不倦當日名公巨子若黃少保宗豫黃尚書宗載王侍郎子清周侍郎恂如張都督以誠皆極推許或贈以詩文人多榮之妙則歉然以為方外不可以此相慁也示寂於正統癸亥七月十二日塔於南屏山陽王<span class='corr'>直</span>為之銘文具寺志</p>
</div>
<div class='div-other'><a id='mulu745' />
<p class='h3'>明遠安福河寺沙門釋普亮傳<span class='note-inline'>(弘參　深潤)</span></p><p>釋普亮未知何許人識懷溫敏風儀遒遠弱冠剃染慧解兼人博涉內外獨契真如而道貴利他更思弘濟振錫荊楚卜居妙峰山剏建蘭若其山在遠安城外五十里許地隔塵囂林壑深秀乃刳闢荒壞翦除榛穢道流引渠寥廓泓漾俯視澄清鏡空心澈誠安禪之福地初啟之靈源也天順丁丑奉禮部劄付敕賜額曰福河亮亦深蒙褒許自是厥後神宇櫛比堂殿相望彌漫山阿縈迴河岸一時士大夫歸向玄素蒸蒸宏護之雄莫之與京隆慶初有弘參深潤者重振家聲高大樓觀覆以琉璃法席所宣直闡向上開悟來學亦臨濟之秀法教光顯實寄其人</p>
</div>
<div class='div-other'><a id='mulu746' />
<p class='h3'>明鳳皇山聖果寺沙門釋子敬傳</p><p>釋子敬姓凌氏海昌人洪武十七年禮海鹽碧雲院懷忠為師年二十受具通內外典為世所宗永樂元年永慶退席卓錫聖果慨寺廢經三百祀力任其事而恢復之宏緒未備至正統九年落成殿閣堂宇庖湢像設煥然如故初南京僧錄司因孝陵久罷講席奏請子敬住持天順元年告疾歸寺八月十五日坐逝壽九十三臘六十三塔躍雲石右<span class='corr'>諡</span>曰懶耕</p>
</div>
<div class='div-other'><a id='mulu747' />
<p class='h3'>明泰山竹林寺沙門釋滿空傳</p><p>釋滿空者高麗僧也人稱為雲公蓋其字耳永樂間與數僧航海東來宣德三年給度牃令參方禮祖因登泰山訪古剎重建竹林寺復駐錫普照四方衲衣受法數千人天順七年閏七月二日說偈而逝弟子洪因為建塔立碑稱普照初祖云</p>
</div></div></div>
</div><!-- end of div[@id='body'] -->
</body></html>