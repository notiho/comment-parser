<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu558' />
<p class='juan'>新續高僧傳四集卷第四十</p><p class="byline">衡陽喻謙昧庵氏編輯</p>
<div class='div-other'><a id='mulu559' />
<ul class="">
<li>遺身篇第七之二<span class="note-inline">(正傳十一人　附見九人)</span>
<ul class="">
<li>清杭州理安寺沙門釋行杲傳<span class="note-inline">(侍者)</span></li>

<li>　江甯華山沙門釋海潤傳<span class="note-inline">(長涇僧　羅墅僧)</span></li>

<li>　荊門沙門釋無名傳</li>

<li>　衡陽法輪寺沙門釋淡遠傳<span class="note-inline">(香英)</span></li>

<li>　杭州雲林寺沙門釋止安傳<span class="note-inline">(定世)</span></li>

<li>　南嶽祝聖寺沙門釋齋子傳<span class="note-inline">(慧明)</span></li>

<li>　江南金山寺沙門釋了庵傳<span class="note-inline">(絡絲僧)</span></li>

<li>　房山上方黃龍庵沙門釋成淵傳</li>

<li>　宜昌慈雲寺沙門釋惺參傳<span class="note-inline">(顯遠)</span></li>

<li>　荊州資聖寺沙門釋性空傳</li>

<li>　常州天寧寺沙門釋常慧傳<span class="note-inline">(香火道人)</span></li>

<li>　清燕京隆安寺沙門釋真源傳</li>
</ul></li>
</ul>
<div class='div-other'><a id='mulu560' />
<p class='h3'>清杭州理安寺沙門釋行杲傳<span class='note-inline'>(侍者)</span></p><p>釋行杲字汝風姓張氏吳門人初依蒼雪博習經論後參箬庵問於夾山舉風穴見南院因緣命杲頌之乃頌曰師資合處芥投鍼嶽未為高海未深看去作家鑪鞴在能消躍冶不祥金箬庵見之喜曰此則機緣三十年來罕有契其旨者今日始愜吾意遂承記莂繼席南澗三載退居潤州靜室康熙戊午正月三日往鶴林與天樹植訣別植曰新年頭何得說末後語杲曰實非戲言朽骨火後祈颺大江無違我願由是相別至廿四日鄰庵火起杲但整衣侍者曰火猛且近奈何盍速出杲曰吾時節至矣侍者曰師如是弟子敢離左右遂同證火光三昧門人依命葬之大江龍門有語錄一卷</p>
</div>
<div class='div-other'><a id='mulu561' />
<p class='h3'>清江甯華山沙門釋海潤傳<span class='note-inline'>(長涇僧　羅墅僧)</span></p><p>釋海潤字西一山陽人不詳姓氏康熙二十九年春三月始來江甯棲於華山或問作何行業曰念佛問來茲何為曰為生死事故四月朔日卓午當去問去何之曰至日自見耳及期眾忽見山頂火光燭天亟趨視見潤跏趺貴人峯火從眼耳口鼻中迸出照其軀良久其身端直火盡不傾時無錫長涇有一庵僧椎魯無他長唯念佛而已一日告眾曰吾明日當去至明日問其徒曰日中否徒曰未曰姑遲之少頃復問徒曰中矣乃踞座跏趺口中出火焚其身又武進羅墅庵僧姓周氏專修淨土一意念佛自知時至託缽出募但乞薪一束眾多與之數日積如山至期來觀者千餘人口中出火自焚鄉人即其處建庵立塔名化身庵</p>
</div>
<div class='div-other'><a id='mulu562' />
<p class='h3'>清荊門沙門釋無名傳</p><p>釋無名者自言姓秦不知其名遂以無名名之往來荊蜀間隱見無常年八十餘語未來事多奇中鄉人異之然心懷利濟喜造橋梁每入市叩募因果分明所作有萬善橋遠近德之康熙十三年甲寅九月積薪荊門城南手執木魚登柴趺坐命僧舉火觀者如堵乃舉首向眾曰萬善橋基址未堅四十年後當有重修語未終火已及身猶叩魚聲聲朗誦化後一日有自北道來者見僧飄颻山中至城聞人談瘋僧自焚事乃相驚異後四十年康熙甲午宋思聖來宰是州見萬善橋微傾捐廉修之其工始堅然思聖初不知前事也瘋僧所言正驗斯亦奇矣</p>
</div>
<div class='div-other'><a id='mulu563' />
<p class='h3'>清衡陽法輪寺沙門釋淡遠傳<span class='note-inline'>(香英)</span></p><p>釋淡遠者石隱弟子也衡陽附生王仁綱因訟田稅倍額入獄感神僧靈異得出歸直詣寺訪之羣僧迎勞愈驚禮為弟子石隱不可事具石隱傳乃命淡遠偕仁綱居鹽菜山一日促仁綱歸家期日訪之仁綱歸而死將<span class='corr'>斂</span>淡遠緇衣振錫誦咒柩前而去以是傳其慧通縣大疫求治於淡遠曰非律也求之益堅乃命疫家各然香禱佛香起室中病者皆見神僧環室走俄而盡愈麞兔殘寺中園蔬淡遠祝之曰此寺居山僻乞食艱難賴藝蔬以供眾山主檀越何弗護視乎明日麞兔數十伏死籬外淡遠蹙然曰母犯園蔬足矣罰之太過即見麞兔蹶然皆起預示死日積薪自焚既化得舍利斗許死之日或遇之朱石渡且寄語寺中云香英者居燕山庵持戒行不營田圃寺外隙地可十餘畝其徒請種巨勝取油以供佛鐙止之不可及實告之及穫又告笮油又告皆不應已儲油甖中繘斷盡傾香英哂曰何如徒請其故曰有求則有妄自是寺旁居人多化其教安分守素不事強求一日集眾趺坐披衣持缽以香然趾已而燄起燭於室自朝至日昃然及腹誦咒如故及胸投缽而化火掣如電其日或遇之集福寺問其行曰西鄉寄聲其徒如言往則將入塔矣詢其死時正道中共語時也</p>
</div>
<div class='div-other'><a id='mulu564' />
<p class='h3'>清杭州雲林寺沙門釋止安傳<span class='note-inline'>(定世)</span></p><p>釋止安宜興人久居雲林恆服勤務作操劬苦不言勞勩而性真樸拙與物無欺常見寺庫空乏資糧無辦主僧終年託[友/皿]奔走四方不足供眾且棟宇傾朽無緣重興安獨憂之每當食而歎或未之喻乃慨然自誓捨身明法因<span class='corr'>斂</span>薪高積危坐其上與眾訣曰止安去後願天人感應使雲構增輝香厨充滿遂擲炬自焚朗聲誦佛怡然無恐觀者如堵莫不讚歎驚為尠見昔元漳州開元寺釋定世因峒賊之攻祝城不陷生焚以答僧恆白為詩以美之若止安者欲振興佛寺發茲弘願後先相視誠無愧色時乾隆五年閏六月三日也</p>
</div>
<div class='div-other'><a id='mulu565' />
<p class='h3'>清南嶽祝聖寺沙門釋齋子傳<span class='note-inline'>(慧明)</span></p><p>釋齊子姓王氏江西人削髮祝聖寺執行苦役日持布囊乞一盞飯終日沿門不語不笑但叩鈴音表其悲願一日往鐵佛寺門拾柴為蓬刺牽住因舉火燒蓬火然端坐蓬中手敲木魚佛聲不絕火近腹魚響甚厲又慧明結茨南坪日啖苦菜曾參曉堂話無生理忽一日移龕攢柴浴身入龕火化</p>
</div>
<div class='div-other'><a id='mulu566' />
<p class='h3'>清江南金山寺沙門釋了庵傳<span class='note-inline'>(絡絲僧)</span></p><p>釋了庵者不知何許人為人誠<span class='corr'>愨</span>不事浮華出家後歷訪名山參究甚切別有入處深自退藏莫闚其際晚遊漢臯居士嚴君買園奉之彌專淨志居久之忽得疾謂嚴君曰可歸我江南乃為具舟送之金山禪房清寂頗資調攝復來江寧棲於城寺一日積薪庭前危坐其上連稱佛號召眾舉火眾莫之應厲聲促之或授以炷香取向鼻間吹之火從鼻端出然至面及衣而下薪烈火熾唱佛不絕隱隱聞聲向西而邁頃之化為煙燼先是了庵自漢歸有遺身志每與徒眾言吾寂後當磨骨為粉捨之江中以結蟲魚語甚懇至其徒諾之然猶不虞其如此也至是乃益驚歎不敢有違竟如其言蓋在乾隆時云又絡絲僧者遺其名字蓋杭人也幼事絡絲棄而為僧人稱絡絲僧云嘗獨居破庵晝夜誦佛不絕口顧無以自存乃謂其舊主人曰但飯我仍為主絡絲主人從之既得食則手軋軋而口喃喃他無所事如是者數年一日携零紙滿筐向吳居士西泠欲易錢百餘文西泠固高士與僧有夙契慨然曰需錢何為予自可供之而顧以此相易耶予又何需此僧徐答曰居士前我弗敢隱今日我將西歸擬市柴一擔耳西泠曰果爾予即供之僧合掌謝因將柴歸並期西泠屆時一臨為作證明西泠諾之至時西泠至庵前則僧已積柴為座趺坐其上四面火燄俱熾僧於火光中舉手向西泠作別狀忽以手拭面頓見黃金色俄焉化盡西泠喟然歎曰善哉古賢奇蹤再見於今日矣觀者數百人咸感嗟不<span class='corr'>已</span></p>
</div>
<div class='div-other'><a id='mulu567' />
<p class='h3'>清房山上方黃龍庵沙門釋成淵傳</p><p>釋成淵字水月姓胡氏龍南人也母氏董素懷善念淵生而開悟幼即捨身東華山依慧敬為師復畢規律於白圭座下即行脚江南循海而東游學十餘年參叩不疲至浙江天台山得法於廣潤寺鏡堂長老沈契深悟於楞伽精義多有啟發推為後秀翹楚因繼法席十有三載一日謂其徒曰叢宇接續正待來賢吾將卸肩汝曹善護之乾隆元年翩然北上息止都闉宣武城南松柏庵僧流羽客時相叩訪振振有聲達官長者車跡盈門復厭去之投足上方結茅峯下文殊達公親其丰采心竊慕之請主黃龍淵時年<span class='corr'>已</span>七十而精神康勝涵養亦醕居山七年幽室闇居莫測所以乾隆十一年秋八月望日節屈中秋人看明月而淵忽不見罔識所向闢戶視之一瓢一笠而外復遺一偈曰秋月圓明歸元消息踏破虛空不留形跡云云羣相嗟異越明年丁卯春有薪采沈氏子於山北翠微峯上見之危然端坐蓋淵去時至是已六越月矣聞薪者語咸趨峯下邈不得徑攀藤以升環繞法體焚香頂禮雖經霜雪面目宛然山中居民聞風麕集莫不<span class='corr'>歡</span>喜讚歎驚為希有翠微去黃龍五里餘素多虎狼樵跡罕到非結伴不敢近淵超然而來嘿然而化所謂遺身向道自了生死者非與乃積柴峰頂舉火以浴而頂門汗出異香飄蕩<span class='corr'>斂</span>其骨藏焉建塔以表之真州方嶟為之記文具山志</p>
</div>
<div class='div-other'><a id='mulu568' />
<p class='h3'>清宜昌慈雲寺沙門釋惺參傳<span class='note-inline'>(顯遠)</span></p><p>釋惺參字心恒姓劉氏監利人也性純篤好施與事親孝能曲盡其道年四十父母並謝痛念無常專心求度乃薙染於當陽玉泉禮靜然為師靜然名顯遠少穎悟讀書數行俱下清辯入神而持詣精苦不避艱辛晨汲晚樵視為玅用處之怡然惺承其教澤服膺已深既稟具戒並荷衣法嘗游荊州以苦行導化開如來延慶水月三寺為叢社復往宜昌創慈雲寺弘我法旨四眾歸之主持數年退居萬年寺平昔嚴持戒德虔誦金剛經一日詔其徒曰汝侍吾有年能知金剛經之功德不可思議果報亦不可思議乎經云一切諸佛及諸阿耨多羅三藐三菩提皆從此經出吾行住坐臥不離此經者蓋念人生難得樂土難生吾今年七十有六不願久溷塵濁行將西歸與汝別矣因命徒眾積柴於寺疊纍漸高乃從容就之向薪東西拜登之說偈曰當初不來於今何去慧鐙不滅靈臺一炬風掃枝頭月映潭底眾善護法生死何異須叟火自內發香煙結蓋上入霄漢觀者千數百人莫不讚歎收靈骨獲舍利子七塔於慈雲寺前時嘉慶戊寅秋七月既望也又清慧者在重慶遇之詰其何往曰欲禮峨嵋因謂僧曰汝至荊州憩宜昌否僧曰正往宜昌然則可相煩耳吾有念珠芒屩二事乞投慈雲方丈及僧至寺而惺已涅槃方驚神異回睹二物固無恙也此僧於惺亦曾相契云</p>
</div>
<div class='div-other'><a id='mulu569' />
<p class='h3'>清荊州資聖寺沙門釋性空傳</p><p>釋性空者遺其姓氏住資聖寺寺建自唐天寶間於邑中為最古性空虔誦華嚴經晨昏不間數十年如一日清嘉慶丁卯積薪自焚烈燄中見阿羅漢相異香三日不散</p>
</div>
<div class='div-other'><a id='mulu570' />
<p class='h3'>清常州天寧寺沙門釋常慧傳<span class='note-inline'>(香火道人)</span></p><p>釋常慧字朗照霍山人少從池州青陽九華山淨度寺出家光緒初元受具戒於甘露十七年四月九日始來常州天寧歸心淨土專誠念佛刻苦精勤閱十五載無一息稍懈後遷普同院仍持苦行至老不衰寺內有閉關僧慧每為護關亦經多期日誦法華見藥王焚身因弘茲願捨身救世宣統三年時事改革天下多故道德日喪欲實行其志昌明佛法挽回人心化爭競為慈祥弭貪嗔於未發天地殺機庶有止息耿耿此懷久不得遂甲寅四月十七日夜半於院牆東畔積薪如小座端趺於上舉火自化時年六十有九慧有一徒為鄉寺主數日前屬之曰余欲焚身煩爾舉燎徒漫應之終不果來當火起時往觀者眾見其合掌端坐於火光中蓋焚已過半矣乃袈裟成灰而銅鉤猶懸於肩下的然不墜蓋其道心堅決視死如歸故能周身火發節節然燒痛苦俱忘分寸不移非具真解脫得大自在詎能端凝不動從容以去如此乎樹旁設香案罏火未燼想見虔誠禮佛然後就化當時見者莫不敬仰嗟歎發起信心羣競施捨於焚身處建塔其上狄葆賢為記其事又香火道人丹陽朱氏子為縣中昌國寺司香虔心念佛人咸敬信之忽一日於城市中告相識者曰我當化去助我一束薪或笑之曰汝示滅耶若不自焚我為汝舉火道人欣然諾之至期四眾咸集道人中坐徐起坐積薪上命眾舉火眾不忍乃自焚焉昌國主僧奔赴其前道人心忽飛出主僧突而前滅其火納其心身皆不壞乃加金其上當火時人皆見道人在雲中鳴魚西去地方有警或預見道人坐雲中若擊木魚狀者</p>
</div>
<div class='div-other'><a id='mulu571' />
<p class='h3'>清燕京隆安寺沙門釋真源傳</p><p>釋真源字崇壽姓王氏大興人也賦質孱弱幼而多病因許捨身祈佛福佑遂爾靃然初依廣渠城闔隆安寺隆起祝髮同治四年受具於都城南法源寺寶珠既嫻律度止作兼持儀容秩秩晚歲專志淨修翹首西方禮誦不輟自期安養會庚子之變九國聯軍進逼都城兩官西狩海內騷然初拳徒倡亂讎視祆教多假佛寺以處黨侶故聯軍入京擒斬拳民焚毀寺宇而隆安與焉當火起時寺眾紛紛避去源獨慨然曰忘身為教代有高人不尚苦行誰明弘旨且學佛所以了生死澈心性此而不決生復何為不如壹念西方與佛俱盡竟證火光於毘盧殿中時年五十有四</p>
</div></div></div>
</div><!-- end of div[@id='body'] -->
</body></html>