<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu830' />
<p class='juan'>新續高僧傳四集卷第五十九</p><p class="byline">衡陽喻謙昧庵氏編輯</p>
<div class='div-other'><a id='mulu831' />
<ul class="">
<li>興福篇第九之十一<span class="note-inline">(正傳十六人　附見十二人)</span>
<ul class="">
<li>清新都寶光寺沙門釋覺賢傳<span class="note-inline">(真印)</span></li>

<li>　燕京圓廣寺沙門釋顯珠傳</li>

<li>　燕京潭柘岫雲寺沙門釋普德傳</li>

<li>　沔陽甘露寺沙門釋悟丘傳<span class="note-inline">(昌珩)</span></li>

<li>　江陵章華寺沙門釋松青傳</li>

<li>　新都寶光寺沙門釋宗興傳<span class="note-inline">(本立　清福　達摩波羅)</span></li>

<li>　東天目山昭明寺沙門釋頓覺傳<span class="note-inline">(圓參　慈壽)</span></li>

<li>　東安麒麟寺沙門釋無彼傳</li>

<li>　成都昭覺寺沙門釋通朗傳</li>

<li>　潤州焦山定慧寺沙門釋常照傳<span class="note-inline">(肇圓)</span></li>

<li>　江甯古林寺沙門釋昌心傳<span class="note-inline">(虛舟真　輔仁友)</span></li>

<li>　南海檳榔嶼極樂寺沙門釋地華傳<span class="note-inline">(奇量)</span></li>

<li>　漢陽圓照寺沙門釋體海傳</li>

<li>　燕京潭柘岫雲寺沙門釋覺海傳</li>

<li>　維揚福緣寺沙門釋日照傳</li>

<li>　梓潼永利寺沙門釋圓鏡傳<span class="note-inline">(海瑞)</span></li>
</ul></li>
</ul>
<div class='div-other'><a id='mulu832' />
<p class='h3'>清新都寶光寺沙門釋覺賢傳<span class='note-inline'>(真印)</span></p><p>釋覺賢字妙勝姓曹氏母氏梁夢僧入室趺坐寤而生子兒時嘻戲即陳佛事年十二落紺旌陽柟木院禮常為師從塾師讀聞講中庸天命性道章旨悉心體會頗有所省每日晡時從塾返院皆有定晷獨此向暮不見其歸常甚怪之使人覔得出數里外常詰其故且謂熟路日行何至迷失賢言方聆性道未契恉歸心有所在循塗而走竟忘南北常師由此奇之嘗誦金剛經至諸心皆為非心是名為心必反覆數四若別有悟入者常師聞之曰此不凡器也清嘉慶癸酉受戒於寶光繼彰由是力涉經論兼窮教外別傳心印丙子南遊謁江天寺志學偕至餘杭跋山涉水渴飲饑餐忽有所得求證於志志欲擴其知識不囿一隅乃曰今天寧之恆贊圓明之真月高旻之方聚皆有道者也汝盍往參之賢如其言往還三寺勤劬數載互相啟發盡聞法要癸未歸蜀奉養慈親藥鼎湯罏備極勞瘁及母壽告終補藏諷經於開元寺欲資冥福冀得超登忽忽三年更下江天與志學諸耆宿往復議論則超然塵溘之外矣復至寶光寺有經樓而無藏經人多惜之賢與州人李祖德善勸其資助得數千金攜之北上未幾橐載數十篋以歸贊歎之聲徹於遠近會月耀勌勞方思退處以席讓賢遂主寶光盡心誘掖凡所造請先後接踵達二千餘人病者藥之寒者衣之望風投止僧至如歸戊<span class='corr'>戌</span>建蓮社堂創普同塔養生送死各得其所戊申築藏經樓崇高五丈規制閎廓更東造問本堂西營靜照亭以翼輔之<span class='corr'>己</span>酉修羅漢堂咸豐五年戊午重新佛殿高壯稱經樓於是殿堂樓閣礙日凌雲比美江南而賢亦老矣是秋九月九日示寂其弟子真印者字蓮叢亦號自信姓王氏彭人也年二十禮明鈺薙髮習經三載受具於寶光月耀道光癸<span class='corr'>巳</span>妙勝賢自闕請經至見真印朝夕禮誦華嚴深契之因以初祖不立文字之旨令其參悟夜聞鐘聲有省詰旦語賢賢曰此非究竟引之以向上事戊<span class='corr'>戌</span>發脚南遊底維揚謁古燈參領妙諦<span class='corr'>己</span>亥至定海禮普陀復詣常州謁恆贊雪巖二老了悟華嚴法義庚子旋蜀後賢始付以正法眼藏賢寂之明年李藍亂蜀寶光寺眾星散真印收而主之仍以冬夏結制弘法造就末學咸豐十一年辛酉建七佛殿同治二年癸亥賊氛熾甚人心惶恐而真印固視若無事且以餘金建尊勝念佛堂嘗謂人曰當以慈航消彼逆燄而攝其沈淪眾生免於災害人多仰之甲子更主郫縣東林義林二寺置香田三百餘畝丙寅至成都重修大悲寺寺為康熙時主僧所敗乃以三千金反其<span class='corr'>土</span>地堂室一一新之復建千佛大雄觀音接引四殿禪觀戒三堂經樓方丈山門及僧寮數十九載落成費金三萬省會招提中號為巨觀將軍崇文勤公素重其行履故護持有加得以竣事光緒二年丙子彭中緇素請主龍興寺至則為修觀佛樓及丈室廊廡寺為預知禪師道場開建叢林功久未訖真印主茲三寺專以弘闡宗旨為<span class='corr'>己</span>任平生苦行不可思議以光緒五年<span class='corr'>己</span>卯十一月四日示寂宏戒三十期得戒弟子二千餘人以壬午仲冬塔于寶光西南隅雪堂含澈為之銘云</p>
</div>
<div class='div-other'><a id='mulu833' />
<p class='h3'>清燕京圓廣寺沙門釋顯珠傳</p><p>釋顯珠字慶然別號竹心姓朱氏昌平人父德庫母牛氏家本寒素幼依州城東嶽廟永亮薙髮受具於潭柘岫雲棟昌既精律儀泛及經論止持兼至性相雙融嘗言一夕入定心契法微髣髴有象若黃衲瞿曇趺坐相對演述上乘由是諸妄袪釋五蘊俱空又嘗還顧本形蛻化枯骨因念眾生種種苦厄作如是觀偶往菜畦詢於老圃菜有心否答以菜本無心言下有悟得大解脫燕都阜成闉外有圓廣寺明隆慶萬曆間曾事修葺閱歲三百棟宇傾廢珠來其會慨然有志誓復招提廣祈法喜得粟萬斛金銀五百凡諸布施靡不具足已涉願海終見伽藍僧夏方盛遽爾就寂光緒三十四年八月六日也戶部侍郎鐵嶺楊儒為撰碑銘刻之石以貽來者</p>
</div>
<div class='div-other'><a id='mulu834' />
<p class='h3'>清燕京潭柘岫雲寺沙門釋普德傳</p><p>釋普德字慈雲姓傅氏大興人也母賈氏慈心愛物茹素奉佛生子三長次皆以痘殤德最小尤鍾愛及痘發復瀕于危乃虔心禱佛願度為僧竟獲安九歲禮藥王廟奇峰為師未入寺而峰寂因從同參長者學經典寺有塾師教授童蒙日就正之兼誦儒書頗解文義年十九始祝髮道光二十五年冬登潭柘山秉尸羅於西峰由是親近善友棲息禪堂精研毘尼舉止威儀昕夕無懈眾以清才目之後膺維那充收掌和輯僧伽權衡出入秋豪不爽復擢引禮至教授羯磨二十年間備歷辛勤尤以謹慎小心不昧因果為本故一生廉介自持不寶珍翫不苟財利嘗曰珍奇異物人之所欲遠之則無害仁義道德人之所尚行之則致祥吾輩身登戒品當力除貪嗔勉修梵德庶報佛恩耳翊教寺海然察其功行知為法門砥柱以所得敕封闡教禪師達天理祖衣卷付之為賢首宗三十四世達天第五傳也自得法後益加策勵同治六年為眾推舉繼席岫雲倡導清修法侶雲從食指恆逾二千法喜之盛異於曩日每念梵宇傾<span class='corr'>圮</span>風雨飄搖遊眾往來無所棲止於是先立剎竿以壯觀瞻次修齋堂以供僧飯繼而東西諸殿南樓禪寮左右廊廡方丈靜室上則舍利塔大悲殿外則龍潭觀音洞少師室闕者補之舊者新之金碧輝煌參天耀日其他則有黎園奉福寺城內翊教寺皆下院也并嚴藻繪蔚為大觀二者尤以奉福為香火出納財產總匯之區每當秋月春風游客往來檀越憇息得信宿之安免奔馳之勞人多便之普德幼性穎異絕倫雙眸炯炯如曉星言笑不苟素喜事佛雖在塵俗常默默端坐如僧伽識者知為再來人事母尤孝所得䞋資悉以供養不使年老有所缺乏既居丈室更持平等六時行道一意念佛法眼所照職事得人故能興廢起衰所作皆辦</p>
</div>
<div class='div-other'><a id='mulu835' />
<p class='h3'>清沔陽甘露寺沙門釋悟丘傳<span class='note-inline'>(昌珩)</span></p><p>釋悟丘字開梅姓徐氏沔陽人也壯歲出家行苦頭陀游徧名山道出金陵總督陸公企慕碩範延之府中諮問法旨淹留近旬始得辤去給傳護送餽遺甚豐悟婉<span class='corr'>卻</span>之躡屩五臺因至燕都提督向公想望尤殷聞芳躅匪遙已擁篲除道執弟子禮入室請益備極崇敬名公巨子嚮其風聲多相造謁悟不樂塵嚻復辤之而歸沔陽有廢廟曰水府蓋六府之一天子之監設於諸侯者雲夢大澤不以封當有王官職司水虞後世祀之因名水府年湮禮失淪為僧居又頹敗焉悟倡修之以待游侶更闢廣長社為十方叢林侁侁學子皆得所止咸豐間至仙桃鎮喜其地望為川陸通衢水雲流行築基剏甘露寺會粵亂方殷匪盜蠭起斯寺落成即罹兵燹乃悟志不渝剔除餘燼復構美材深慈弘願感召人天卒遂厥初殿閣重新禪客奔赴同治初年湘軍屢捷江漢載清又以新堤巨鎮重湖孔道殊無梵宇不便游僧更剏萬佛寺使湖湘衲子發足參訪中途煩勞得所止憇悟戒德貞堅性尤耿介不屑干請每有興舉信施麕集如期而至精誠所格有自來矣同時有昌珩字慧山者荊門朱子子也九歲出家棲于玉泉受具于荊州東山寺遠叩名宿深有契合接席東山三弘宗法慨念寺古風霜飄蝕院宇頺敝金像剝落乃事修葺首毘盧殿次藏經樓且重造門外石礄嚴飾佛相足資觀感以咸豐癸丑四月十八日示寂塔于旗鼓山麓周柳溪為之銘春秋五十四僧臘三十五</p>
</div>
<div class='div-other'><a id='mulu836' />
<p class='h3'>清江陵章華寺沙門釋松青傳</p><p>釋松青字空萬姓蔡氏安陸人幼性誠實喜聆因果年方舞勺便從剃落棲於沙津清涼寺弱冠稟戒於舊口蓮華寺專精毘尼篤志勤修嘗受華嚴法華涅槃大乘諸經知法華經藏深固幽遠無人能到唯佛與佛乃能究竟諸法實相故矢志弘揚淨土以念佛為本及從事游參諸方尊宿僉以法器目之咸豐九年始來東山時章華法席欲墜沙市耆舊馬印川李星垣輩舉松為住持請於江陵令張公一見即相贊許曰松禪師神氣靜穆不染浮囂是誠有道者及入院見敗宇頹垣荒榛滿目慨然以興復為<span class='corr'>己</span>任始事叩募有以穢物予之松絕不與校坦然無忤雖重耳受塊師德乾唾方之蔑然人以是服其雅量感厥真誠欣欣樂助不二載佛像廟貌煥然一新三年退謝盡其所餘遺之繼席一衣一缽飄然長往首登五臺旋踐峨嵋四年復返沙津仍棲東山四眾叩請更還本寺因念規制麤定將專志淨修閉關七載一日寺僧上市馬君印川問曰松禪師何日出關耶寺僧曰未也馬君曰吾昨於行路見之非邪遂從至寺見封識如故乃歎其神異久之而去松生平篤厚語不妄發六時禮誦五十餘年無一日虛度歸依弟子數百人嘗建涅槃會垂數十秋光緒二十六年佛涅槃日忽喟然曰余於斯會止於今矣明年春果示疾二月十九日合掌向西說偈而逝壽七十六臘六十三茶毘時五色火光似蓮花飛舞遠近觀者覩此異相嗟咨無已塔於本寺舊藏</p>
</div>
<div class='div-other'><a id='mulu837' />
<p class='h3'>清新都寶光寺沙門釋宗興傳<span class='note-inline'>(本立　清福　達摩波羅)</span></p><p>釋宗興字世昌姓張氏崇慶人也父萬錡有隱德母鄭氏夢撫松枝而生興賦有殊性髫年秀發幼禮上光嚴寺心維薙度初習課誦即問其師曰出家如此還有事否心維大異之年二十四始受具於寶光慈心上光嚴寺者亦稱上古寺禪林雖啟毘尼無聞及興得戒歸一方觀感始重律儀更勵苦行不憚勤瘁經營締造寺貌聿新舊有龍藏歲久蠧蝕頗多殘缺興為之寫補凡數十百卷累時經歲幾易寒暑乃告完備及登主席百廢具舉規制弘大無異叢林達士名流咸與親近已而發志南游參訪名宿光緒癸卯冬歸所證益深寶光本立馳函相促即付以法畀之重任先是寶光古剎建自唐時垂數千年號為富蓄人多覬覦清之季世新學流行奪寺設校所在告控本立處此難於應付知興精敏彊幹善解方便必能操縱裕如兼品德清高眾所推敬故繼席之後外侮不侵寺中資積賴以無損本立字道生遂寧熊氏子十歲出家受具寶光圓公親侍有年嘗事遊參遠謁海岩結茆匡廬南禮普陀北叩清涼足跡半天下及回蜀初棲成都大慈寺後主寶光癸卯冬以席畀興甲辰春三月七日即示寂然寺僧以付託得人卒攘外患至今念之興居數稔更新造舍利石塔初寶光舊有舍利塔即神州塔寺錄所載寶光塔者肇自周靈王四十一年即西域阿育王之四十三年育王以所得舍利造八萬四千塔其在震旦者十有九寶光其一也唐僖宗幸蜀寺中忽放異光掘出石函得如來舍利十有三瑩徹明洞不可方物遂建浮圖號曰寶光今清福真修大師遠渡重洋求佛勝跡逕暹羅出緬甸底印度印度者古天竺國也復進千餘里拜楞伽山見唐玄奘舊所經行處還至錫蘭都城會梵僧達摩波羅方重修佛塔塔藏佛骨舍利百餘顆清福虔誠祈請至再至三乞得十之一以歸又得玉佛六尊及貝葉經若干秩皆別有記載清福既以舍利三玉佛二供奉寶光興乃增修一塔與古塔雙標並峙後先輝映其功德皆不可思議戊申秋傳法靜照退隱古寺其時古寺亦重煥殿宇興力居多生平勇於為善惟力是視不敢自逸積勞忘軀癸丑冬示疾甲寅三月十七日寂于古寺塔之寺西寶光徒眾念其勤勞議迎衣缽建塔以示觀感嶺南張元鈺為之記嘗寄鈺詩一百四首蓋仿寒山隨意吟咏以見道者</p>
</div>
<div class='div-other'><a id='mulu838' />
<p class='h3'>清東天目山昭明寺沙門釋頓覺傳<span class='note-inline'>(圓參　慈壽)</span></p><p>釋頓覺字智海永康人幼於雲栖西方庵披<span class='corr'>剃</span>道光二十九年受具足於天目山維章咸豐初受記莂於雲林寺引泉庚辛之間粵寇入浙焚毀寺院舊日僧侶水流雲散同治初年吳越漸平歸棲靈隱六年陳令小齋任於潛屬興西目招其友人玉輝回山一肩擔荷遂闢勝境時東目荒蕪尤甚探詢前派渺無蹤跡復得其徒靜能助之披翦荊榛掃除瓦礫一囊一缽重開新宇往復數載歷盡艱辛十一年移錫普照寺又新之以光緒五年<span class='corr'>己</span>卯六月十九日示寂塔于東山白雲窩弟子圓參字靜能桐城張氏子賦性剛直心行穩密幼歲學書丁年從軍於干戈擾攘中勘破浮生放下毒具歸心佛門初投臨安湧蓮庵悟勝出家同治六年於祇園寺受戒遂得法於智海聞百丈云修行以念佛為穩當深信念佛法門朝夕不倦有問者曰念佛是誰圓參應聲答之曰覿面呈君君不見錯過蓬萊路八千監持院事十有餘載不憚塵勞多方叩募故東目中興殿棟煒煌雖曰頓覺剏始實成於圓參為多後十餘年又得慈壽為之繼述乃臻完備慈壽字松華號幻栖漢陽黃氏子九歲於江夏龍池堂禮福善披剃初學瑜伽見日落時便淒然淚下十五聞雷聲得念佛法門光緒三十年受具戒於黃州安國寺慧明始事游參嘗於真寂寺耆舊堂有宏上人問不去不來時䛡疑情如窒忽聞牆外人聲豁然有省遂述偈云十年參叩事更奇無端平地忽生疑一聲打破疑團後萬玅千玄總自欺即閱宗鏡序真源湛寂性海澄清絕名相之端無能所之迹云云似有證據焉</p>
</div>
<div class='div-other'><a id='mulu839' />
<p class='h3'>清東安麒麟寺沙門釋無彼傳</p><p>釋無彼字高岸姓陳氏清泉人也身幹雄偉胸懷磊落有古豪士風曾以軍功授藍翎千總髮逆平定還鄉省親聞衡陽羅漢寺法空成說法有省乃歎曰世相無常榮名非寶吾當於茲披精進鎧除煩惱賊矣成因為剃染命從東林律師圓具後佐恒志開法岐山紫雲無彼持律精苦常以杜多行自勵聞九疑巖谷幽邃攜杖孤往道過東安麒麟觀因留習定士民嚮其梵行爭營淨宇衲子從者如雲遂成叢林晚年專修淨業入太華山縛茅以居而檀施所集輪奐斯崇戒定薰修蛇虎馴伏其慈心密行感物若是未幾邑人迎還麒麟閣開闡毘尼四眾從之乞戒者凡百有七十餘人寂於光緒二十一年十一月二十七日世壽七十有七僧臘三十有五弟子遵其遺命奉龕歸太華建塔釋敬安狀其道行以昭來許</p>
</div>
<div class='div-other'><a id='mulu840' />
<p class='h3'>清成都昭覺寺沙門釋通朗傳</p><p>釋通朗字明照姓楊氏崇寧人母季氏夢僧追虎入室驚覺而娩心異之幼時隨母入法忍寺見尊者挖心出佛像指問何人母告曰心中有佛故對曰兒心亦然稍長即思出塵禮普照寺普榮披剃道光癸卯赴昭覺道公見而器之付正法眼藏備歷執事調護水利報効輸將弗殫艱險幾二十年願力甚鉅其職西堂時已建成都準提閣殿宇同治癸酉夏繼主昭覺勤儉自持清償積逋為數巨萬甲<span class='corr'>戌</span>以後重葺天王殿五嶽宮修治北路官道塔院彩繪莊嚴足人信仰<span class='corr'>戊</span>寅翻刻釋迦譜以宣佛果一時名公巨鄉皆為蓮社制府丁公稚璜嘗相過從若有夙契偶至方丈問曰此為丈室和尚又在何處朗曰制府今在何處相視輾然又問坐禪如何朗曰隨時而坐曰坐時如何曰前有龍眼橋後有威鳳山中間方丈室復以拂子一拂云不即不離若即若離丁公曰真善知識也嗟歎者久之為奏頒龍象神通題額贈之以表異焉廉訪如公亦深於禪宗者聞丁公言造寺諮厥要旨且問如何是究竟法朗曰得安樂時即安樂如公笑曰恁般安樂朗曰廉訪自能分曉如公不禁憮然曰昨與丁公言深得禪中三昧殆不虛也乃攜手上經樓問此樓創自何人曰康熙時修自丈雪曰可重建矣朗曰早有斯志但力未足耳公舉一莖草建梵剎竟之旨朗曰釋諦須實地公首肎助銀三千兩成之一日自云佛誕之後即吾歸期時光緒乙酉四月十七日丑時大眾聞佛聲西去壽六十五臘五十八得戒弟子千餘人得法者二十四人朗性剛直操行堅決智慧皆從閱歷中出人目為伏虎再來云</p>
</div>
<div class='div-other'><a id='mulu841' />
<p class='h3'>清潤州焦山定慧寺沙門釋常照傳<span class='note-inline'>(肇圓)</span></p><p>釋常照字昌道號雲颿姓夏氏海陵人也根植菩提生而敏慧九歲厭腥領鑒澄遠年及舞勺通經史大義不逐嘻遊值洪揚之亂家人流離孑焉塊處有衣紫者奇其俊峭欲臝負之以為其子照不屑也因以計說年十五乃歸依春庭於觀音庵受薙經翻貝葉口誦如瀉香動木樨心清得玅弱冠受具於焦山大須神秉雋悟智理雙融典習律教中邊俱徹須器其量識授以衣盋乃本其誓願期濟羣惑辤師行脚苦志參方望名藍而戾止入虛白而知空偶息金山從觀心慧研窮一乘復返焦岩執事監院鎧披堅忍幢樹精進清課六時調御四眾及主丈席提倡戒乘鐘磬凜徹於鷲峰杖拂謹嚴乎鹿苑慈雲罨覆覺樹虇蕍甘露霑濡慧珠瑩澈密持功行殫心梵籍嘗註金剛般若經若干卷尚待梓行二十年間雖事著述不墜事功創建海雲枯木諸殿堂整設僧寮嚴飾佛像朝暉燦其雕棟寶燄見其金身吁亦勤矣清光緒三十二年十二月十三日示寂僧臘五十有三塔於夾山竹林寺右弟子肇圓字峰屏丹陽束氏子年十九感因緣幻化人事無常猒塵捨家投句容寶塔德生剃度逾年受具焦山芥航旋參金山高旻寶華天寧諸叢林得善知識往復尋究默識潛通數年之間竟爾直透三關了明最上又以道貴朗澈事在躬行遂歸焦山專禮華嚴夙夜兢兢寒暑無懈照知為龍象付傳心印繼主法席辛勤十載院宇增修寺寮嚴肅退後示微疾索浴更衣安然坐化塔於夾山西坡</p>
</div>
<div class='div-other'><a id='mulu842' />
<p class='h3'>清江甯古林寺沙門釋昌心傳<span class='note-inline'>(虛舟真　輔仁友)</span></p><p>釋昌心字定願一號宇堂姓查氏涇人也父光遠母氏徐心生有異相廣顙豐頤賦性直爽語言無妄幼歲出家于九華山百歲宮及長來古林從虛舟真受具留侍依缽才十八日即遭髮賊之亂金陵既陷寇勢洶洶莫攖其峰因隨虛舟避禍田莊行則扶之涉則負之匍匐山谷幾瀕于危稍得棲息雖徧地干戈猶日飯僧百餘人蓋患難相從多不忍捨然烽火數驚他人或往往散去自求生計獨心侍虛舟左右奉養惟謹因感其道誼於田莊授記莂未幾滁來諸邑悉為寇據虛舟避之宿州心遂檢師所付牒錄簿書藏之莊地不敢一日離雖身在賊中偽為瞽者行乞道旁然兵氛攘擾艱於得食日噉蘆菔數枚而已同治甲子官軍收復金陵迺躬詣宿境迎還虛舟而兵燹之餘寺宇焚燬荊蒿滿砌瓦礫塞途于是結茅為廬累磚作爨始構三楹終興百堵數年之間殿宇堂室規制麤備以清光緒十二年丙<span class='corr'>戌</span>夏四月二十六日示寂寂後十餘年而有庚子九月八日庫藥火災之變其三傳弟子輔仁友者方清賦田間聞訊歸來見火藥衝突地皆易位昔日莊嚴化為烏有餘煙斷木碎石破瓴充塞滿前而傷兦僧眾號泣悲嗁響應山谷見者愴懷聞者隕涕友為稟懇劉督部忠誠公命由司局給資撫卹友竭力經營晝夜勤劬跣足從事善信傾心施予雲集不及三稔殿宇金容煥然朗耀規模崇遠視前有加友好為文先代行事多所採輯乃於愍忠法源世系派別辨析幽微戔戔不已撰述祖庭彙誌以證明之噫可謂有心者矣</p>
</div>
<div class='div-other'><a id='mulu843' />
<p class='h3'>清南海檳榔嶼極樂寺沙門釋地華傳<span class='note-inline'>(奇量)</span></p><p>釋地華字妙蓮號雲池姓馮氏歸化人父曰書泰以茂才出家怡山衣缽餘財盡資放生母楊氏亦稟優婆夷戒故家世善緣福根有自光緒三年戊寅省親怡山因誡之曰汝出家時至矣緣在鼓山甚勿錯過遂投石鼓禮奇量剃度逾年得本山懷忠授具戒自是志願深閎威儀簡重然以淨土為歸時鼓山大殿頹壞志懷修復乃虔誠竭慮獨往臺灣僕僕海霧苦心感物隨叩獲應用集施䞋歸築殿堂甲申量公退老付以法席四眾翕然乙酉華年四十復杖錫南遊歷抵羣島卒從所願歸而重建龜山崇熙寺由是聲譽日騰清暉懋發因念法隨地展道以人弘南洋島嶼自弛禁後番舶雲屯商旅臻輻煙火緐盛非有佛教曷興善感而剏建梵剎之舉已怦怦於心矣且華往還島嶼僑商稔習信慕日多曾請住廣福宮食其祖賦宮即島中公所也優禮如此辛卯之歲爰度厥地經之營之勝緣廣及檀捨雲從不日之間屹屹紺宮已雄峙海隅乃顏曰極樂寺南洋之有叢林自茲始也華為開山祖云閩省白塔寺者古剎也剝蝕荒殘華見而傷之乃搜集缽餘益以樾助卒重修之且築迴龍閣焉漳州崇福寺眾仰其清望請主法席未幾引退歸極樂建普同塔甲辰至京師請藏經二於是極樂崇福俱得一藏炎荒遐服法寶光臨前所未有時年已六十一矣以寺事付本忠而返鼓山又重修天王殿南山寺之頹亦若待華鼎新者復主其事土木方竣竟以微疾寂于閩之崇熙寺世壽六十有二</p>
</div>
<div class='div-other'><a id='mulu844' />
<p class='h3'>清漢陽圓照寺沙門釋體海傳</p><p>釋體海字惟清姓李氏孝感人也生感神奇器宇不羣自甘素茹遂託空門同治時受戒于漢陽歸元寺遍游名藍歷抵宗匠如定念觀心青光寶悟諸老宿咸許入室罏鞲所施機鋒敏捷定慧交融嘗登九華把茅以棲已而捨去浮海詣補陀還遊兩浙掛錫大雄雖足跡半天下而無所留滯後於天甯老人窮五家宗旨得大解脫隨心自在光緒七年旋楚卜地於漢臯仁里得善士信心為之築基初名鹿野苑四海英才聞風而至檀越施予有感必應曾不數年一片荒壞化為寶坊事若神功因更其稱曰圓照寺俄而歸元緇眾迎海首席一日示眾有若識白祖旨後面翠微峰之語蓋接引初機顯指實地也由是道譽遠流名聞京國龍泉主僧慕其高風遣使相迓遂陟首都闡揚心印一音唱演四眾歸懷佛日再中不可言喻海知報緣將盡幻質匪堅乃重詣五臺再訪二林十五年春言旋漢臯諸剎交迎俱辤不赴示恙湘館說偈而逝偈曰說法本無法傳心本無心一切幻化境見物即見心時光緒十五年六月二十四日也春秋五十有五</p>
</div>
<div class='div-other'><a id='mulu845' />
<p class='h3'>清燕京潭柘岫雲寺沙門釋覺海傳</p><p>釋覺海字慧寬姓郭氏臨清人也生而岐嶷賦性聰穎髫年多病瘦骨嶙嶙因甘澹泊不茹辛腥稍長銳志讀書而厭絕塵嚻超然有軼俗之致父母知有夙緣不以世務督責送之大佛寺禮闊然禪師祝髮研心經咒深求佛旨謹身清淨年二十一始發足游參遍歷名勝因詣京西潭柘山岫雲寺稟尸羅於心純同治癸卯授書記更誦法華楞嚴維摩報恩諸經旁及三壇儀範歷教授闍黎訓誡後學悉中規矩復思禪宗教義奧恉弘深不得良師未易窺測負笈京師賢良寺任以維那益加精進未幾慈雲眷念召之還山證果倍蓰光緒<span class='corr'>戊</span>子年傳授衣缽繼席領眾宏濟之懷孜孜不倦傳戒十壇津梁益遠深味古德語重修天王觀音龍王藥師諸殿及廳堂朝房靜室石路龍潭塔院餘力復及下院翊教寺後閣輪奐並美金碧交映晚歲見阜城門外海潮觀音庵年久荒廢頹垣破宇惄焉傷之發願興起傾囊萬金鳩工庀材傑然崇構光彩一新皆覺海之功歷歷可徵者宣統三年秋冬之交示微恙乃傳席覺正養疴靜室一日誡眾曰道在心不在事法由<span class='corr'>己</span>非由人當勉力以達神用人以為解脫之詞也明年春二月疾甚念佛西去世壽七十僧臘五十弟子建窣堵波於山之南塔崖下</p>
</div>
<div class='div-other'><a id='mulu846' />
<p class='h3'>清維揚福緣寺沙門釋日照傳</p><p>釋日照字信林姓孫氏生而穎異託迹桑門年十二依福善庵谷山薙染內外經典銳志研求光緒二十年受具於金陵寶華浩淨律學精勤威儀無忒旋於焦山講筵諦聽真義金山宗匠參叩玄旨由是教觀雙明禪心獨印復聞通智法師講楞嚴於維揚萬壽寺徑往相依止息十年忽生惺悟刺指書華嚴經八十一卷法華經七卷血痕猶在悲願益深更禮阿育王釋迦舍利然指兩度信心潑潑了無慟苦嘗慨念祖庭棟屋頹敗力任修建煥然改觀尋徇眾請主席揚州福緣八載辛勤重造山門河堤禪堂經樓淨室廊廡七十餘間將次落成忽遇狂飇樓閣傾覆忿不欲生赴水幾沒以救得甦復感檀助劬勞三載卒復舊模以辛酉九月三日示寂春秋四十有八僧臘三十有六照戒行森嚴生平無倦楞嚴十卷晨夕諷誦寒暑罔間於禪教蓮宗皆得其奧念佛利生望人甚深開導法化如瓶瀉水傾心造福財不私蓄尤為僧所難云</p>
</div>
<div class='div-other'><a id='mulu847' />
<p class='h3'>清梓潼永利寺沙門釋圓鏡傳<span class='note-inline'>(海瑞)</span></p><p>釋圓鏡姓魏氏梓潼人也父曰芝梧夙有善心故鏡生而聰慧妙解天成年六歲捨入永利度為沙彌時道光初元也苦志求學酷嗜經義六時梵唄深契禪定經論宏旨俱能了澈四方游侶多相質證皆悅懌以去時廟宇頹敗常虞傾<span class='corr'>圮</span>鏡乃勞勤自勵兼事耕耨數年經營集資千百重修正殿增葺兩廊紺文金相煥然有赫復以餘力置香田百餘畝差供僧眾晚歲鑿池寺後約方十畝栽種蓮藕春餘夏初新荷出水便饒幽勝迨及花時香風習習扇於數里四圍芙蕖亭亭玉立䓿萏初放光映曉霞的實將成粉涵秋露池上古柏蒼翠芳艸芊芊鏡往來其間自契禪悅鬚髮皤然神明清朗略無塵意寂時壽已百有八歲今徒眾繁衍與蓮花並盛又海瑞姓楊氏姚人幼從祥雲水目山剃度光緒十一年依滇城南歸化寺清光受具復侍藥師院清虛五載盡得其法還山後慨寺宇凋零遂發悲願苦志堅持卒使水目寶華兩寺次第興修金碧相映舊時銅像赫赫生輝縣中每以正月八日香會甚盛欲壯觀瞻使人信仰則此功德不可泯也以庚申九年三月十六日示寂弟子達禪彙其行誼備採擇云</p>
</div></div></div>
</div><!-- end of div[@id='body'] -->
</body></html>