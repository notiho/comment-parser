<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu244' />
<p class='juan'>新續高僧傳四集卷第十七</p><p class="byline">衡陽喻謙昧庵氏編輯</p>
<div class='div-other'><a id='mulu245' />
<ul class="">
<li>習禪篇第三之七<span class="note-inline">(正傳二十人　附見九人)</span>
<ul class="">
<li>元慶元育王山沙門釋如<span class="corr">珙</span>傳</li>

<li>　餘杭徑山寺沙門釋行端傳</li>

<li>　泉州開元寺沙門釋玅恩傳<span class="note-inline">(契祖　真首座　杰道者)</span></li>

<li>　燕都西劉村寺沙門釋行秀傳</li>

<li>　餘杭淨慈寺沙門釋原玅傳</li>

<li>　保定興聖寺沙門釋德富傳</li>

<li>　明州佛巖寺沙門釋天倫傳</li>

<li>　吳興霞霧山沙門釋清<span class="corr">珙</span>傳</li>

<li>　錢塘靈隱寺沙門釋法林傳</li>

<li>　義烏雲黃山寶林寺沙門釋紹大傳</li>

<li>　徑山興聖萬壽寺沙門釋正源傳</li>

<li>　金華天龍寺沙門釋守貴傳<span class="note-inline">(大道平　千巖長)</span></li>

<li>　錢塘妙果寺沙門釋水盛傳</li>

<li>　泰安靈巖寺沙門釋普就傳</li>

<li>　泰安靈巖寺沙門釋智慧傳</li>

<li>　泉州開元寺沙門釋如照傳<span class="note-inline">(道符　廣漩)</span></li>

<li>　鄒縣大明禪院沙門釋海印傳</li>

<li>　餘杭鳳皇山聖果寺沙門釋珠明傳</li>

<li>　餘杭吳山聖水寺沙門釋明本傳<span class="note-inline">(惟則)</span></li>

<li>　兗州布金山大雲寺沙門釋行全傳<span class="note-inline">(德友)</span></li>
</ul></li>
</ul>
<div class='div-other'><a id='mulu246' />
<p class='h3'>元慶元育王山沙門釋如<span class='corr'>珙</span>傳</p><p>釋如<span class='corr'>珙</span>字橫川姓林氏永嘉人也生有特性不嘗肉食叔父正則乃為之落髮初見石田於靈隱時國清斷橋延典藏鑰及遷淨慈命為首座元至元十年有旨授<span class='corr'>珙</span>育王懋暢宗風行修精實指示法門深入玄玅斅人行履自明去來一日忽自謂曰今年六十六死日將至火之乎土之乎西堂唯庵貫云古鄮山中有一片地荒草<span class='corr'>淒</span>然足安舍利因疊石為塔而自銘焉詞曰天生一穴藏我枯骨骨朽成土土能生物結箇葫蘆挂趙州壁永脫輪迴起三世佛將歿書訣而化時至元二十六年三月十八日也</p>
</div>
<div class='div-other'><a id='mulu247' />
<p class='h3'>元餘杭徑山寺沙門釋行端傳</p><p>釋行端字原叟姓何氏臨海人也年十二從叔父得度於餘杭化城苦求大法至忘寢食而生有夙慧文字不由師授自能通曉初參藏叟珍珍問何處人答云台州珍便喝端展坐具珍又喝乃於言下豁然有省珍既寂復依淨慈石林鞏為記室與虛谷東嶼晦機為莫逆交大德庚子主湖之資福遂以瓣香歸藏叟居五載學人奔湊名聞京國賜號慧文正辯復遷中竺靈隱徑山諸剎屢承恩寵三錫金襴延祐丙辰有旨設水陸大會於金山命端主其事事訖入覲於便殿從容奏對深契聖衷更賜普照之號拂衣南旋止於良渚西庵二十年足不越閫慕其道者鱗萃幾無所容至正辛<span class='corr'>巳</span>八月四日坐書偈云本無生死焉有去來冰河發燄鐵樹花開投筆垂一足而化壽八十八臘七十六留龕七日顏貌如生塔於徑塢曰寂照分爪髮別建塔於化城</p>
</div>
<div class='div-other'><a id='mulu248' />
<p class='h3'>元泉州開元寺沙門釋玅恩傳<span class='note-inline'>(契祖　真首座　杰道者)</span></p><p>釋玅恩者全州倪氏子去家入桑門清苦自勵始終無斁脅不沾席者四十二年恩初事游參歷謁宗匠旋入雪峰湘室湘器之至使分坐退歸善見居深自晦匿元至元二十二年泉州僧錄劉鑑義建言行省合開元百二十院為一禪剎明年秋以恩為弟一世上堂云是法非思量分別之所能解三家村裏十字街頭穢語諠囂惡言漫罵總是面門放光助佛揚化其奈學此道者如人畫龍真龍見時<span class='corr'>卻</span>又驚怕何以如此識真者寡恩履行純實語言無華而人服之叢林法敝以之具興有作人必式之曰是開山剏也嘗夢五百僧求依止黎明傳武林南山羅漢以災燬乃構殿於寺其雕塑瓖偉閩中無出其右者二十九年春應詔入京錫紫伽黎進號帝師三十年春三月望日辭眾以弟子契祖補其處越三日而寂偈曰不須翦剃不用澡浴一堆紅燄千足萬足既火而雨設利<span class='corr'>斂</span>其骨藏西山<span class='corr'>諡</span>廣明通慧普濟禪師著有上生經解及語錄行世契祖者出泉之同安嘉禾張氏宋寶祐中侍元智法師智奇其材以龍象期之元至元二十九年恩始以西禪淨淑致之上坐嘗寢疾恩餽藥資<span class='corr'>卻</span>之以偈曰正坐虛消人信捨生身受此鐵圍殃冶金熱炭都吞盡那更教人入鑊湯恩由是益愛其為人及授以席凜凜自持蓋開元以六百載同門異爨之宅集百有二十院之眾一旦合之恩既褒然首舉造大僧堂闡此願力聿弘制作極盛之後殊難為繼乃祖受茲重託矢以肫誠將以敬恪朝夕懃懇二十有八年達官貴人蒞斯寺者瞻其儀範尊禮有加謂為福慧人也彙其事跡以聞詔賜佛心正悟之號祖善說法語渾然天成時真首座亦能詞頌有聲叢林閒偶以卜隱頌要祖作之祖口占曰自斷胸中更莫疑行藏那許鬼神知直饒天下藏天下未是羚羊挂角時真歎服有杰道者頗清狂出言無度恒掃除巷市所至羣穉相與譁[口*芙]之杰篲而走人或尊養之終必以褻語絕其人去所服衣常垢甚忽取而澣之曰明日行矣明日求僧粥不予曰幸予我不再至還置粥於几危坐而化祖為闍維曰一生杰十打硬參禪街頭巷角如風似顛若無末上一解不直半文錢杰道者誰信寒灰有煖煙泉人至今誦之延祐六年秋八月二十二日無疾卒壽九十塔於西山寺</p>
</div>
<div class='div-other'><a id='mulu249' />
<p class='h3'>元燕都西劉村沙門釋行秀傳</p><p>釋行秀字萬松姓蔡氏河內解人也父真才氣俊爽好善多能雅信因果皇統初宦游洛水喜永年風物之盛因而家焉秀年十五即求出家父母不能奪其志禮邢州淨贇業五大部試於有司在選者二百人與老僧靖恩皆為眾所屬望恩自以為不如不能出其右秀聞而讓之試之日獨獻律賦而歸考官孫椿年讀其文乃大歎服請冠其髮而妻之以子秀拒之曰與其挂名吏曹曷若取牃祠部明年受具足戒遂遊燕歷潭柘慶壽諸剎晚歸西劉村寺西劉村者今廣濟寺也秀初出家時參萬壽勝默光禪師半載無所入復於元沙未徹語有疑行腳至磁州大明請益雪巖滿禪師力參二十七日於滿言豁然大悟滿以衣偈付之旋還中都居萬壽金章宗景其道行請入內廷敷座說法宮嬪羅拜建普度會香花闃咽萬眾雲屯復奉詔命住大都仰山更移錫報恩洪濟元太<span class='corr'>宗</span>庚寅迺奉勅主萬壽已而退居從容庵幽室獨處冥然入定心相俱清生平勵行苦志勤修弗倦數典名藍發揚洞旨宗風茀茀動人神髓至是疲於津梁蓋將終焉至元元年丙午後四月四日示疾七日書偈別眾悠然坦化世壽八十有一僧臘六十建塔於西劉村寺前今乾石橋北磚塔是也</p>
</div>
<div class='div-other'><a id='mulu250' />
<p class='h3'>元餘杭淨慈寺沙門釋原妙傳</p><p>釋原妙字高峰吳江人出家淨慈參斷橋倫倫示以生從何來死從何去窮究未契立死限三年脅不至席口體俱忘或提單遺巾發篋置鐍終歲矻矻若無見聞時雪巖欽寓南屏北磵夙夜孳孳以剖決此心見父母未生以前本來面目一旦冰消豁然逈露無依無欲得大解脫境界扣之靈隱石田天童癡絕徑山無準莫不印證原妙聞之欣然懷香往謁方問訊即推出閉門再往稍得就近欽忽罵曰阿誰與你拖箇死屍來聲未絕繼之以掌如是者三而原妙叩禮逾虔一日忽覩五祖演像讚云百年三萬六千朝返覆原來是此身驀然驚破死屍之疑明日詣欽又問阿誰話頭舉杖方下原妙喝住曰今日<span class='corr'>卻</span>不得如此拂袖便出自此機鋒不讓遂辭入天目立死關於師子巖三十餘載影不出山弘悟普度名冠元世所著有高峰語錄</p>
</div>
<div class='div-other'><a id='mulu251' />
<p class='h3'>元保定興聖寺沙門釋德富傳</p><p>釋德富姓謝氏易人也年七歲力求出家父母感異夢遂捨入興聖寺依真空薙髮受具戒力究大法一日經行次忽大悟自是名播叢林宋皇慶初萬山壽方大興水陸齋會請富開堂說法七眾咸集富方升座說偈忽於座上放大光明徧照空際現諸瑞相良久方隱事聞於朝賜通辯大師之號並金僧伽黎衣及後示滅有白光從頂出照耀四達荼毗得舍利數十顆建塔焉</p>
</div>
<div class='div-other'><a id='mulu252' />
<p class='h3'>元明州佛巖寺沙門釋天倫傳</p><p>釋天倫字仲方姓張氏象山人也幼而岐嶷投廣德天寧竺源薙落源曰汝志宏遠堪任大法無為我滯時晦機在淨慈倫遂往見之纔入門機云湖山靄靄湖水洋洋浸爛鼻孔塞破眼睛因甚不知倫云通身無影像步步絕行蹤機令更道拂袖便出機俾居侍司復掌藏鑰憚其繁雜聞吳興桃花塢尤僻邃乃縛茅焉一日灌園忽四山雲暝驟雨疾風摧折林木霹靂一聲胸中疑礙頓釋乃曰大奇大奇攝轉空虛顛倒騎蟭螟吞<span class='corr'>卻</span>五須彌曩於南屏室中屢叩終不為我道使當時說破安有今日邪元泰定丁卯出主慶德東泉遷明之佛巖將終謂淨覺曇曰今日何日曰小盡曰不宜明日五月朔吾即行矣應期而化</p>
</div>
<div class='div-other'><a id='mulu253' />
<p class='h3'>元吳興霞霧山沙門釋清<span class='corr'>珙</span>傳</p><p>釋清<span class='corr'>珙</span>字石屋受具後與淨慈平山林同得法於道場及庵遂隱居吳興霞霧山以清苦自守不干檀越偶至絕食飲水而已為人慈祥恤物作為祇陀多警法語元至正初道問流聞洽於朝野敕降香幣以旌異之皇后亦賜金襴法衣<span class='corr'>珙</span>殊不為意至正壬辰秋與眾訣書偈而逝偈曰青山不着臭屍骸死後何須掘土埋顧我也無三昧火光前絕後一堆柴闍維舍利五色高麗國王仰其道行表達於朝詔<span class='corr'>諡</span>佛慈慧照更命有司移文江浙命淨慈林取<span class='corr'>珙</span>舍利予館伴歸國所著有石屋語錄詩不多見瘦松集載其山居詩云僧因產業致差科官吏句追恥辱多我有山田三畝半盡行發付與檀那其高致可概見矣</p>
</div>
<div class='div-other'><a id='mulu254' />
<p class='h3'>元錢塘靈隱寺沙門釋法林傳</p><p>釋法林字竹泉別號了幻姓黃氏寧海人也依法庵太虛出家因看睦州語有省白太虛曰從生至死祗是者箇不由別人也時東嶼海在淨慈招分半座居蒙堂不出戶者九年行省左丞相脫歡請主萬壽還中竺元至元間復遷靈隱宗風大振順帝聞之賜以金襴法衣時龍翔虛席累召不赴遂避會稽山中至正十五年二月二日索筆書偈云七十二年虛空打撅末後一句不說不說遂奄然而逝</p>
</div>
<div class='div-other'><a id='mulu255' />
<p class='h3'>元義烏雲黃山寶林寺沙門釋紹大傳</p><p>釋紹大字桐江姓吳氏世居嚴之桐江因以為號父善母李氏紹神觀孤潔不樂塵壒一觸世氛唯恐涴之乃入里中鳳山寺為沙彌稍長祝髮升壇納滿分戒私自忖曰化龍之魚肎伏蹏涔耶即日杖策而出上雙徑山謁大辯陵授以達摩單傳心印相與詰難者久之復自忖曰如來大法天地所不能覆載其止如斯而已乎遽辭去歷三吳之墟宿留建業經匡廬泝大江之西還止湖湘漢沔間名藍所在必往參焉諸尊宿亦多以深入遠到期之已而歎曰吾今而後知法之無異味也乃歸見陵陵使給侍左右益加奮勵脇不沾席者數載朝叩夕咨所以悟疑辨惑者無一髮遺憾遂得自在無畏法陵喜傳授有人每形之於言時東嶼海以天目真派唱道淨慈為法擇人如沙中淘金鮮有慊其意者獨於紹別見推許邀主藏室居久之又自忖曰心法既明而世出世智不可不竟手繙貝葉寒暑俱忘每夜敷席於地映佛前長明鐙讀一大藏教凡六千二百二十九卷往復三過皆通其旨趣紹猶以為未達乃取儒家及老氏諸子之書擇其菁華而擩嚌之自是內外之學粹然無滓元至順壬申廣教都總管府新立未久采諸輿論命出世巖之烏龍山景德禪寺興廢補壞善譽流衍至正辛<span class='corr'>巳</span>行宣政院遷主金華山智者廣福禪寺寺當孔道且近郡城持節往來多朝中華貴及文學之士恒入山問道故持法者頗難其人自紹蒞此無貴無賤靡不嚮風悅服四方學子翕然坌集至無所容一時法會號為極盛戊<span class='corr'>戌</span>秋院中復徇群請移住義烏雲黃山寶林禪寺堅不欲行使者三返然後承命明年<span class='corr'>己</span>亥八月朔覺體不自適至七日日將沒鳴鼓集眾告以永訣即<span class='corr'>斂</span>目危坐或請書偈擲筆歎曰縱書到彌勒下生寧復離此耶翛然而化服沙門衣五十八春秋享年七十有四越五日獲舍利羅如紺珠齒牙貫珠不壞弟子永明戒茂建塔藏焉紹廣額高眉正容悟物使人妄意自消生平以弘法為務敲喝兼施未嘗少懈有求文者操筆立書貫穿經論而歸之弟一義諦間游泳性情發為詩詞和沖簡遠有唐人遺風至於有所建造甃石運甓躬任其勞以為眾倡手未嘗握金帛瓶缽外無長物所服布袍十餘年不易臨寂維那發遺篋欲行唱衣故事唯紙衾一具而已大息而去三會語有錄與金華宋文憲濂相友善嘗共閱蠅頭小字雖年耋眼明如月濂為驚異又錄近作詩一卷寄之故其終也濂為銘其塔歷序苦行及證悟之由以昭來者具芝園續集</p>
</div>
<div class='div-other'><a id='mulu256' />
<p class='h3'>元徑山興聖萬壽寺沙門釋正源傳</p><p>釋正源字竺遠姓歐陽氏世居南康蓋歐陽文忠之苗裔也生之夕母感梵僧入夢知非凡俗稍長即歸禪院魚鐘清徹心性俱馴年二十七始受具戒大辯<span class='corr'></span>虛谷陵以道德名冠東南源往參之皆得其法而去初見陵時以龍潭滅紙炬語問之源應之曰焦石可破層冰曰破後奚為復應之曰探索乃知陵詰曰所知者何事方思屬對陵遽舉杖擊之悚然默喻由是智開識融外內無礙雄談慧辯動靜皆空叩之者無窮歸之者有容近者化而信遠者慕而宗又能飾之以文持之以勤位尊而不以為榮德盛而守之以謙所居道場培修增飾佛殿僧寮悉臻完備主徑山時亂兵所至遺骼暴露衋焉閔之盡為焚瘞其在靈隱屢經兵燹樓閣煨燼唯居室獨存若有神相其建功動物可見如此元帝聞其賢錫以佛慧慈照普應禪師之號五主名藍皆方鎮大臣遣使邀致蓋法之孚於人者深也元至正二十一年六月二十六日預告期至書偈而化壽七十有二得法弟子廣化圓伊等分爪髮於道場舍利叢生靈異顯著越明年奉遺骨藏徑山而徵宋文憲濂為之銘云</p>
</div>
<div class='div-other'><a id='mulu257' />
<p class='h3'>元金華天龍寺沙門釋守貴傳<span class='note-inline'>(大道平　千巖長)</span></p><p>釋守貴字無用別字水庵姓甄氏浦江人也父力農業日事耕樵嘗使貴行饁田間志頗不樂乃同里中童子入鄉塾讀書元至治癸亥年十八矣趨邑中康侯山習浮圖法羣僧各分檀越家值其齋會輒持鼓螺應之貴又弗樂也泰定乙丑乃翩然往浙水西日以問道為事適千巖長縛禪於龍華山寺貴往叩之授以向上一機冥參默究時有所契龍華與天龍院鄰天龍沙門大道平方務起廢力挽千巖主之丁卯春正月<span class='corr'>笑</span>隱訢言千巖行業於行宣政院將俾出世住大禪坊千巖竟遁逃不見使者久之夜渡濤江東走烏傷伏龍山貴復與之俱山有廢剎千巖為一新之遂命貴領其徒至正丙戌復還天龍往參中峰本斷巖義梁山寬反覆叩答不異千巖退而太息曰千江雖殊明月則一吾今後無疑矣戊子之夏退居嘉興建庵為佚老庚寅秋七月十日夢大道來別曰吾已棄人間世矣貴大驚急棹舟往視之大道果告寂因名所居庵為應夢黃文獻公為記其事云自是復住持天龍其寺素無恒產募齋民二千家每臨食輒取一小甌聚之養四眾大道既建大殿三門兩序及造佛菩薩阿羅漢諸像貴繼其後殫志畢慮增設僧室及演法堂堂上為閣以安吳越錢氏所造大悲尊象又購寺側地以為蔬畦而寺制所有者大小咸備鐘魚響應經唄兼舉隱然如大伽藍辛丑八月二十日作偈一首副以高麗淨瓶寄別江浙行省丞相達識帖穆爾明日命浴索筆書曰一蝸臭殼內外穢惡撒手便行虛空振鐸天龍一指今猶昨擲筆而化丞相聞之大加歎異弟子善法為造慈濟塔院於天龍西岡奉靈骨藏焉貴平生不蓄長物寒暑唯一布衣戒行甚峻嘗落一齒其左右櫝藏中生舍利羅五色燁然日見增長世壽七十有二僧臘五十又四貴與宋文憲濂同鄉里濂與千巖交最密故於貴之行業知之甚悉因銘其塔其詞曰伏龍之山懸巖千尺誰陟其巔奮身一擲軀命既絕萬緣頓息絕後復生真體軒兀如摩尼珠其光五色照耀東南不落名迹天龍一指斯為獨得無用之用動而常寂化為樓閣莊嚴淨域苟以為是涉乎相執以空為楮以無為筆焯德示後用垂千億</p>
</div>
<div class='div-other'><a id='mulu258' />
<p class='h3'>元錢塘妙果寺沙門釋水盛傳</p><p>釋水盛字竺源自號無住翁姓范氏樂平人也母氏徐生盛時祥光照室及成童以嬉戲為佛事年十七依羅山院僧常初就塾師講習文義而盛每從靜坐習禪定且刺指濡血書金剛經常呵之曰汝不先明文理顧能深入禪關耶盛曰學佛了明生死豈若儒者拘守章句乎及受度謁月庭忠於蔣山而孤舟濟方居首庭以皖山誨蒙山者誨之盛撫几歎曰吾已見二老矣乃端坐一室以三百六十骨節八萬四千豪竅及河山大地咸攝入一念始覺變易繼凝定雙眸與念為一汗從背出亦不知所楚後三四日見色聞聲漸撼搖不動乃自信法決可證因取所携帙以火焚之且發願云吾生非深入佛海當入無間獄也聞者驚歎俄過匡廬止東林聞有僧所見不異雲門盛往叩焉僧以無誠心讓之盛復自厲曰今夕必就蒲茵上死爾即正襟趺坐加精進力如臨萬人敵如操灘上舟不遑他接夜半參至極切孤危之際捐命一躍不覺如出荊棘所履之地忽爾平沈而秋空素月娟娟獨照返觀自身湛湛澄澄唯一念之不忘猶以墜於斷滅益進弗懈或靜或動未嘗間斷洎歸羅山方全體頓見十方世界舉皆現前參之諸祖契證如鏡照鏡坦然明白自以為開悟及掌藏鑰東林偶閱妙喜明心見性非桑門事之辭又復致疑不能釋者數日或謂之曰法離脣吻道絕言詮子何太滯也於是胸中又蕩然如洗然不敢謂已至也越五年重晤濟於蔣山濟曰蒙山嘗言栽松道者不具二緣而生達摩葬熊耳後隻履西歸果神通耶抑法如是也盛云此形神俱妙而已濟云不然子他日當知之復往無為見無能教以濟所舉之言質之無能云為汝弗解故也盛忽大省盡脫去玄玅知解歷觀從前所悟如通宵一夢夢時非無及至覺後絕無所得矣無能撫其背而祝之曰爾後當大弘吾宗也盛復辭去游四明天童已而歸息浮梁之鳳游山時海印如方長薦福請分座說法久之往隱於南巢巢民柳氏割山地建蘭若延盛居之地當五峰之下舊有龍潭五及盛至悉乘風雷徙去元天曆<span class='corr'>己</span><span class='corr'>巳</span>起主西湖之妙果寺弘闡宗旨震憾四方學侶雲蒸有不遠數千里而來者郡守戍將虛<span class='corr'>己</span>求道日不暇給時軍書[〦/(句-口+方)]午令僧充役盛請於郡守劉公特免其科繇未幾返南巢故隱而嚮慕者愈眾宗藩宣讓王累遺使者欲邀致之以老病固辭至正丁亥夏四月二十四日黎明召四眾戒勗之且云世尊有言我今背痛將入涅槃吾其時矣引紙書偈端坐而逝初盛嘗自營葬塔於山下是夜有光如匹練交燭通貫頃之散布峰頂復合於塔中彌三夕乃止巢之居民數十里聚觀駭之弟子慧月慧觀等奉遺骨瘞焉壽七十三臘五十三盛制行峻絕有壁立萬仞之意每垂三關語以示人多有不契其機者然其淬礪學徒必使洞明諸佛心宗行解相應以正悟之境自照久之如透水月華萬浪千波觸之不散方不被生死陰魔所惑此蓋一生實證實悟故以之誨人真切如此所著語錄虞公邵菴既為之序而行之宋文憲公濂復捃其事而銘其塔</p>
</div>
<div class='div-other'><a id='mulu259' />
<p class='h3'>元泰安靈巖寺沙門釋普就傳</p><p>釋普就字古巖姓劉氏真定人幼不茹葷年十有五即厭俗境獨慕空門徑往封龍山禪房禮讚公落髮親災道範博通經律登壇受具歷謁林棠寶積雲峰禪伯體妙窮元南詢之典日益加矣又於鵲里<span class='corr'>崇</span>孝清安老宿一叩大事因緣為汝槌拂之下發明此事後依靈巖足庵肅棲止八載及肅主萬壽亦不憚馳驅遠道追隨鍛鍊日精了無窒礙遂付衣頌且謂之曰質性樸真純有古風將來足振吾宗因還寶積閉關十載出詣靈巖便充首座大德六年月庵海告退寺眾即請繼席大德丁未受旨護持山門產業前後一新總統褒賜號曰妙嚴宏法大禪師匡扶七載退隱靈棲庵復歸封龍山禪房再易春秋皇慶元年仲冬更還靈棲時祖庭少林闕席寺中僧侶不遠千里持疏而來請接主座續佛慧命蓋自達摩西來密付單傳青州之下四傳萬松就為雪庭足庵嫡派正令全提付託得人末後一著心月孤圓延祐元年覺達為之銘云</p>
</div>
<div class='div-other'><a id='mulu260' />
<p class='h3'>元泰安靈巖寺沙門釋智慧傳</p><p>釋智慧字涌泉姓李氏袁人也善緣夙具年十六禮長清方山足庵肅落髮受具為大比丘隨眾習五大部經告香請益禪宗奧典雜勘公案微有省悟至元二十年侍安山月泉執持巾瓶依止三載參寶峰順於信心銘言語道斷非去來今處豁然穎脫成一偈曰言詞盡淨絕機關凡聖情忘造者難木馬穿雲消息斷依前綠水對青山寶峯欣然以衣頌付之自是諸方名宿無不參叩皆蒙許可始出世於泗水安山至大元年主鵲里崇孝數載接踵靈巖以名山事煩退居雲臺至順元年復主肥城空杏五處名藍皆著勤勞壽七十餘僧臘五十五至順二年嵩山法王覺亮為之壽塔銘云</p>
</div>
<div class='div-other'><a id='mulu261' />
<p class='h3'>元泉州開元寺沙門釋如照傳<span class='note-inline'>(道符　廣漩)</span></p><p>釋如照字元明一號寂室出晉江蔡氏初從袒膊院道符出家符業白良苦照化之更嘗世難不一變志元至元二十年祝髮受具再踰年而合剎議定開元袒膊並為一家延玅恩開山照實左右之已而辭去負簦游方咨訪甚力天慧內發深有所悟嘗典客雪峰刺血書法華經及歸故業復血書華嚴楞嚴恩益禮之及恩遷化契祖繼席命之知藏未幾出主安溪泰山巖不數月歸者如市百廢具興大德延祐八年祖命還山已有付屬意及祖寂宣政命照補其處照不宿怨無親疏卑尊一遇以誠而延接四方亹亹若不及其說明白嚴正大厭服人佛成道日上堂曰雪滿於山星回於天一見便見更待六年瞿曇瞿曇無端引得眾生起顛倒東土望西天又曰雪窖生埋幸可憐六年曾不動機緘眼皮爆綻三更後明破星兒即不堪道譽上聞錫佛果弘覺之號至順二年四月十七日無疾溘化年七十有四臘四十有九闍維藏靈骨於故塔弟子廣漩字空海晉江蘇氏子性不肉食幼而聰慧初從照受楞巖匝月悉能誦照奇之度為僧益致力禪奧心光炯炯達旦不寐爾後雖宿衲無能當其辯者嘗游方以試真珠華頌見知雪峰甫之龍華尋知藏鑰所為頌多驚策語其詠鼠有云尋光來佛後竊食犯僧殘後還寺遷首座一夕濡筆大書曰百年大夢今方醒遂隱几而化其弟子大圭著紫雲開士傳者別有傳</p>
</div>
<div class='div-other'><a id='mulu262' />
<p class='h3'>元鄒縣大明禪院沙門釋海印傳</p><p>釋海印泰安人居鄒縣大明禪院幼有異徵常夢梵僧指示經中奧旨一見瞭然年長進具偶事游訪便悟真如一日呼弟子曰吾幻身非久住世書偈畢端坐而化三日其貌如生院上紫霧光明貫天際邑人見之稱為真佛</p>
</div>
<div class='div-other'><a id='mulu263' />
<p class='h3'>元餘杭鳳凰山聖果寺沙門釋珠明傳</p><p>釋珠明杭人也幼投聖果出家嘗問石屋參狗子無佛性䛡後每入室石屋曰汝不如狗子珠纔擬問石屋搖手曰須似狗子去珠體究有年一日至廚下見狗子盆中食頓省不如狗子䛡即以手招狗笑語曰得似爾又何如遂作偈曰擺尾垂頭咳<span class='corr'>唩</span>聲餘多餿飯飽喉嚨從今識得家無客一任人來不管門以所得謁石屋再相詰難機鋒銛利後歸聖果涵養自適意無他願惟以補路栽松是為活計有留三偈以記所願人作千年計吾為一路松半生心在此老大小橋封興廢隨他去難為自在心山靈知我意勿使有枯根自愧人緣少相交盡凍冰客來學得避答話恐無能一日對徒眾云汝等隨侍總不知我心事徒云師有心事何不指示珠曰與汝說得豈是我心事即微笑而寂</p>
</div>
<div class='div-other'><a id='mulu264' />
<p class='h3'>元餘杭吳山聖水寺沙門釋明本傳<span class='note-inline'>(惟則)</span></p><p>釋明本字幻住晚號中峰姓孫氏錢塘人幼好梵唄長乃出家初依吳山聖水聞高峰原妙居天目山師子巖立死關以待參學明本往叩之原妙欣許知為大器久之明本誦金剛經恍有開解者謂識量依通雖於義趣通解終非悟也已而薙染時原妙閉關獨居誓不接納獨見本授以䛡頭由是給侍死關晝服力役夜事禪定十年而學成豁然超脫宗旨別傳九流諸子罔不淹貫激揚提唱機鋒翕靃圓轉不窮時稱大辯焉元貞間高峰將遷化以大覺禪寺相屬辭之登皖山游廬阜至金陵結庵廬州弁山及平江鴈蕩已而還山領師子院宰相大臣以五山主席交聘俱力辭因日避走南北間朝廷聞其名特賜金襴伽梨進號佛慈圓照廣慧禪師元統二年並詔明本所著廣錄三十卷收入佛藏揭徯斯為之序至治三年八月安坐而逝壽六十一臘三十七文宗敕詞臣製碑<span class='corr'>諡</span>曰智覺塔曰法雲明本身履長大倍於時人所遺麻履二尚藏寺中寂時荼毘於天目虞集銘其塔趙孟頫書其淨土詩初松雪極致敬禮馮海粟意殊不然及示梅花詩六十首明本和之復成百詠及九言一首馮由是歎服加禮焉今有爪髮舍利塔在聖水寺弟子惟則字天如廬陵人髫年出家初參海印後得法中峰有語錄四卷</p>
</div>
<div class='div-other'><a id='mulu265' />
<p class='h3'>元兗州布金山大雲寺沙門釋行全傳<span class='note-inline'>(德友)</span></p><p>釋行全姓房氏清河人也生有宿慧既長受具戒於州之廣教院歷游講肄通曉律義創刻宗門碧巖經律文字往來奉高山中結茅晏坐於天勝寨上默究玄理兗州節度左副元帥張進遂興葺布金山之大雲寺請主席焉全至扇厥清風法化大行落髮弟子二十有五人中有德友者兗州雙村王氏子也元時盜起避地泰山聞全駐錫天勝即往炷香既蒙示及去師不遠因於師子峰下抱節育道或三日一湌五日一飯若此者三稔忽聞鴉鳴而悟入曰從今後更疑著天下老和尚鼻孔也全以德友機緣契證載其道資付託有人晚歲辭退復還鄉井時稱其來如著衫去如脫屣云</p>
</div></div></div>
</div><!-- end of div[@id='body'] -->
</body></html>