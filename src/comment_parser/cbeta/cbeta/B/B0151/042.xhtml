<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu590' />
<p class='juan'>新續高僧傳四集卷第四十二</p><p class="byline">衡陽喻謙昧庵氏編輯</p>
<div class='div-other'><a id='mulu591' />
<ul class="">
<li>淨讀篇第八之二<span class="note-inline">(正傳二十一人　附見二十二人)</span>
<ul class="">
<li>南宋仙潭無量壽佛閣沙門釋若愚傳<span class="note-inline">(則章)</span></li>

<li>　溫州車溪壽聖寺沙門釋如湛傳</li>

<li>　餘杭天竺寺沙門釋齊玉傳</li>

<li>　臨安禪符寺沙門釋思淨傳</li>

<li>　潤州焦山寺沙門釋師體傳</li>

<li>　澱山湖白蓮寺沙門釋子元傳</li>

<li>　松江延慶寺沙門釋道因傳<span class="note-inline">(法因)</span></li>

<li>　永嘉資福院沙門釋道琛傳</li>

<li>　南湖禪寺沙門釋妙雲傳<span class="note-inline">(有朋)</span></li>

<li>　上虞化度寺沙門釋智廉傳<span class="note-inline">(惟渥　沖益)</span></li>

<li>　菁山常照寺沙門釋慧明傳<span class="note-inline">(祖南　晞湛)</span></li>

<li>　洪州黃櫱山寺沙門釋了義傳<span class="note-inline">(法持　曇懿)</span></li>

<li>　錢塘法安寺沙門釋思聰傳<span class="note-inline">(太微)</span></li>

<li>　烏鎮嘉會寺沙門釋若觀傳<span class="note-inline">(師安　顯超)</span></li>

<li>　霅川千步寺沙門釋有開傳<span class="note-inline">(如寶　瑩珂)</span></li>

<li>遼萬寧上方山寺沙門釋守常傳<span class="note-inline">(禪悅)</span></li>

<li>金燕都香林寺沙門釋祖朗傳<span class="note-inline">(淨觀　利先)</span></li>

<li>元薊州雲泉寺沙門釋妙文傳<span class="note-inline">(善住　文慧)</span></li>

<li>　嘉定西隱寺沙門釋悅可傳<span class="note-inline">(祖輝　如鑑)</span></li>

<li>　泰山沙門釋大行傳<span class="note-inline">(叩頭僧)</span></li>

<li>　餘杭淨慈寺沙門釋蒙潤傳</li>
</ul></li>
</ul>
<div class='div-other'><a id='mulu592' />
<p class='h3'>南宋仙潭無量壽佛閣沙門釋若愚傳<span class='note-inline'>(則章)</span></p><p>釋若愚海鹽馬氏子學教於辨才淨法師居龍井久之後於湖之仙潭欲營室以接游侶建無量壽佛閣誘人誦佛來者嘗數百人三十年中與會諸賢沒時多有瑞應有奏愚道行者賜號法鑑又則章與愚友善同修淨行章既沒愚夢神人告曰汝同學則章得普賢行願三昧已生淨土彼方待汝覺而呼浴更衣命眾諷佛誦經端坐默聽忽云淨土見前吾其往矣書偈而化偈曰本自無家可得歸雲邊有路許誰知溪光搖落西山月正是仙潭夢斷時又曰室裏千花羅網夢中七寶蓮池踏得西歸路穩更無一點狐疑時靖康元年九月也年七十二闍維得舍利無數</p>
</div>
<div class='div-other'><a id='mulu593' />
<p class='h3'>南宋溫州車溪壽聖寺沙門釋如湛傳</p><p>釋如湛姓焦氏永嘉人也母夢寶塔矗雲驚而舉子幼年試經得度首謁東靈欽師及普慈暉師所學未就乃與空相融之車溪依卿師時眾已多無所容唯小室如斗不以為隘盛暑埋大甕實以寒泉與四友背甕環坐以挹其爽後參慧覺於橫山晝夜潛心盡得教觀之妙初主車溪壽聖講餘課法華一部佛號二萬聲平時少睡夏月坐草莽中口誦法華袒身露臂任蟁聚集略不拂搔或謂年高宜息苦行湛曰飛蟲之類安得妙乘所冀啖我血聞我經以此為緣耳後人因表其處為饟蟁臺晚歲謝事間居小庵日薰淨業宋紹興庚申七月端坐念佛而逝闍維得五色舍利著靜業記釋觀經疏護國記釋光明疏又述金剛會解假名集建炎初述聲聞會異其末題云匈奴去杭入秀兵火沿塘刼掠蜂起命在不測聊書此為記時事人以為與章安當寇盜縱橫而著湼槃玄義其事相類</p>
</div>
<div class='div-other'><a id='mulu594' />
<p class='h3'>南宋餘杭天竺寺沙門釋齊玉傳</p><p>釋齊玉號覺慧姓莫氏霅川人家世顯宦獨棄俗榮蚤親釋學日記數千言始參祥符神智後依慧辨一日赴僧次有施予者辭遜之或問故答曰誠不欲以五千之利而喪一日之功慈辨得通相三關之旨秘不授人齊玉屢叩之不已乃於密室跪鑪以授初出居苕溪寶藏每於歲終大興淨社遷橫山立丈六像率眾薰修中夜告眾曰我輩未念佛時心隨塵境作諸不善犯一吉羅尚受九百千歲地獄之苦况犯篇聚重罪乎今若念佛則可一念能減八十億刼生死之罪况又父母生我令我出家理當度脫以報重恩今若破戒墜陷父母有知豈不失望大眾聞之無不傾誠懺悔舉身自撲至損額失聲者宣和六年遷居上竺先是慈辨之去繼之者或不振學徒謀曰得玉公乃興郡守翁彥國聞之乃具禮以迎講道敷化不異慈辨嘗中夜頂像行道一僧失規責之曰汝無知乃畜生耳已而悔曰彼雖不肖詆為畜生有玷三寶自是三年對佛悔過建炎元年秋謂弟子修慧密印曰吾牀前夕寶塔現慧曰流通法華之瑞證也玉曰所願見阿彌陀佛耳即集眾念佛頃之舉首加敬曰佛已來接也端坐合掌而化葬於山西草堂之側<span class='corr'>諡</span>妙辨塔曰慧寂所著普賢行法經疏及自釋祖源記無量經疏雜諸記安般守尊法門尊勝懺法諸集</p>
</div>
<div class='div-other'><a id='mulu595' />
<p class='h3'>南宋臨安祥符寺沙門釋思淨傳</p><p>釋思淨姓喻氏錢塘人受法華於德藏瑛法師復潛心淨觀專志念佛日課觀經大觀初於郡北關創精舍飯僧三百萬因擴舍為寺以待徒侶宣和初遇亂經造賊壘願以身代一城之命賊悚然為之少戢素善畫佛每畫先於淨室爇香念佛注想久之乃下筆一日畫丈六像忽見佛光良久乃滅眾皆瞻禮世因[言*乎]為喻彌陀或問淨何不參禪答曰平生只解念彌陀不解參禪可奈何但得五湖風月在太平不用起干戈紹興七年冬端坐想佛經七日忽起然香於鑪歸坐加足而化頂上經七日猶暖異香不散</p>
</div>
<div class='div-other'><a id='mulu596' />
<p class='h3'>南宋潤州焦山寺沙門釋師體傳</p><p>釋師體字或庵姓羅氏台人也賦性醕樸不隨塵俗初在天台丞相錢公象先請主天封師體即宵遁去宋乾道中訪瞎堂遠於虎邱吳人請主報覺師體欣然從之曰先師教我逢老壽止今信矣蓋報覺舊名老壽庵也既悟夙因聿修淨德芳聲遠鬯契結時賢侍郎曾公相就問道及曾公守潤請主焦山飛錫戾止緇侶翕然湻熙六年己亥八月四日示微疾手書並硯一別曾公逮中夜書偈辭眾擲筆而寂年七十有二</p>
</div>
<div class='div-other'><a id='mulu597' />
<p class='h3'>南宋澱山湖白蓮寺沙門釋子元傳</p><p>釋子元崑山茅氏子母氏柴夜夢佛入門詰旦生元因小字佛來蚤歲出家投延祥寺習止觀定中聞鴉聲大悟自後棲心安養自號萬事休逆順境中未嘗動念慕廬山遠公蓮社遺風恒以歸依三寶受持五戒誘人謂念彌陀五聲足證五戒結普淨緣欲令世人淨五根得五力出五濁也乃集大藏要言編懺儀為法界眾生禮佛求度後於澱山湖創立白蓮懺堂同修淨業述圓融四土三觀選佛圖開示蓮宗眼目乾道二年詔至德壽殿演說淨土法門賜號慈照宗主三月二十三日於鐸城倪普建宅告諸徒曰吾化緣已盡時當行矣合掌辭眾奄然而寂茶毘舍利無數集有彌陀節要一卷</p>
</div>
<div class='div-other'><a id='mulu598' />
<p class='h3'>南宋松江延慶寺沙門釋道因傳<span class='note-inline'>(法因)</span></p><p>釋道因字草庵姓薛氏明州人年十七受具戒徧歷講壇屢參禪室讀四明十不二門指要鈔有省歷主永明寶雲廣受治平延慶乾道三年四月十七日別徒眾曰華嚴世界洞徹湛明甚適我懷今將行矣乃令舉所述彌陀讚諷觀經至上品上生即<span class='corr'>斂</span>念坐寂三日手足猶暖弟子法因字刳心慈溪顧氏子學於草庵盡其旨要時稱為小因主廣壽寺三十年冥心淨業晝夜講演未嘗少懈偶以檀施捨金為贈至不得<span class='corr'>卻</span>始受少分或勸新所室何患無用法因曰此軀尚無常何事外物為紹熙四年八月示疾於定中見淨土二菩薩謂左右曰吾覩法華道場與平時所見異甚吾將行矣乃書偈曰我與彌陀本無二二與不二並皆離我今如此見彌陀感應道交難思議挺然端坐而滅</p>
</div>
<div class='div-other'><a id='mulu599' />
<p class='h3'>南宋永嘉資福院沙門釋道琛傳</p><p>釋道琛賜號圓辯姓彭氏樂清人也母夢紫氣縈身而生年十八具戒初學律儀未幾去從息庵於法明微言玅旨一聞便領後至南湖依圓照既歸鄉出主廣濟十二年遷廣慈宋建炎三年車駕幸永嘉有旨以林靈素故居為資福院丞相呂頤浩以琛應詔嘗以僧伽黎質米於市夜見流光煜煜旦即奉還山居無水指工鑿井得古磚有天康字泉涌其下嘗專修念佛三昧忽感悟曰唯心淨土一而已矣良以彌陀悟我心之寶剎我心具彌陀之樂邦雖遠而近不逾一念雖近而遠過十萬億譬如青天皓月影臨萬水水不上升月不下降水月一際自然照映偶於定中是一老宿顧謂之曰吾四明也便驚喜作禮曰琛於一家習氣法相未能通達乞垂指教尊者首肯之及覺心地豁然自是言教觀者皆稟為正則宋紹興十二年圓照退老舉琛以代寺經虜寇焚蕩之餘琛誠心感格施者自歸歲月之間棟宇悉備因行法華三昧感生異光慧辯益弘郡大旱請禱雨琛以時政苛猛為言守大感寤出囚徒數百人是夕大雨有久病為說法施食病多愈與雪竇大圓禪師道交最深嘗為說經王義及六即義聯翩三日一語不重紹興三十三年十二月十六日集眾諷經晝夜不絕眾聞異香盈室乃沐浴更衣書偈曰唯心淨土本無迷悟一念不生即入初住令諷安樂行未終嗒然坐兦留龕彌月顏體如生葬於崇法塔側</p>
</div>
<div class='div-other'><a id='mulu600' />
<p class='h3'>南宋南湖禪寺沙門釋妙雲傳<span class='note-inline'>(有朋)</span></p><p>釋妙雲字慈室姓楊氏明州人從學於清修久法師通達教觀紹興十九年繼主清修歷慈溪南湖尋退居溪口吳氏庵一日往別吳君歸而沐浴趺坐謂侍人曰吾有瓣香藏之三十年今吾將行其可焚矣及香煙正熾起而白佛求生安養合掌就化有朋字牧庵金華人性強記謁車溪卿法師晝夜叩謁盡得其道主仙潭講止觀時天衣持法師分衛至境入寺就聽竦然曰我所未聞設禮而去湖人薜氏婦早死時見怪於室其家為齋千僧誦金剛般若請朋演說經旨婦憑語曰謝翁姑一卷經今乃解脫矣翁曰千僧同誦何言一卷曰朋法師所誦者是乾道四年十二月三日坐青玉軒請行人諷觀經至真法身觀令大眾唱佛名留偈坐逝</p>
</div>
<div class='div-other'><a id='mulu601' />
<p class='h3'>南宋上虞化度寺沙門釋智廉傳<span class='note-inline'>(惟渥　冲益)</span></p><p>釋智廉不詳所出居化度寺稟性質樸是非不挂脣齒初徧參宗門晚乃一意西方慶元元年秋八月無病忽別眾曰我定中見阿彌陀佛身長七八尺紫金相好見白豪光大眾圍繞而說法復白佛言諸善人等當起大信心修諸善法來生我國說<span class='corr'>已</span>即隱復曰我既見佛往生必矣乃書偈曰雁過長空影沈寒水無滅無生蓮華國裏回身西向而逝年八十二惟渥錢塘人杜門不出閱大藏三過誦華嚴法華至二萬卷晚但誦彌陀無疾而化冲益錢塘淨光寺僧也刺血書淨土七經復金書法華依止觀坐禪法念彌陀佛無稍懈一日感疾不服藥拈香對佛奄然而寂</p>
</div>
<div class='div-other'><a id='mulu602' />
<p class='h3'>南宋菁山常照寺沙門釋慧明傳<span class='note-inline'>(祖南　晞湛)</span></p><p>釋慧明字無晦鹽官人出家祥符寺了一心三觀之旨晚居常照寺日誦法華以為常課楞嚴圓覺諸經亦循環諷讀持彌陀號日數萬聲慶元五年春示疾召徒屬曰吾學大乘求生淨土今必遂矣或清留頌曰我臨終猶謎語乎無已但書骨頭只煨過即累足而逝茶毘得五色舍利無數祖南居南岳刺血書彌陀經五百卷金剛一百卷法華經一部歷二十有七年孳孳不捨至血枯骨立號佛之聲不絕一日至丈室升座而體中舍利迸出晞湛山陰人少為儒生忽厭世榮出家與瑩行人建無量壽佛殿於淨社持誦甚虔坐不背西久之常見異相一夕誦經未已正坐而化</p>
</div>
<div class='div-other'><a id='mulu603' />
<p class='h3'>南宋洪州黃檗山沙門釋了義傳<span class='note-inline'>(法持　曇懿)</span></p><p>釋了義字木訥鍾離少師之曾孫也年十五舉進士過金陵見保寧璣公聞法開悟即從剃染隨所至處扁曰昨夢念念西方未嘗間斷後偕同參至黃檗居久之誦持愈勤一夕別其侶吾西歸矣復見佛菩薩授以金臺越三日爇香宴坐含笑而化法持居化度寺修彌陀懺三年誦觀經彌陀如意輪咒日禱佛前願垂接引唱佛之聲聞於百步忽見佛身立於池上即自言曰我已得生中品矣悠然而逝曇懿居錢塘淨住寺初以醫為業晚年禮法華修念佛三昧出平日所蓄供佛飯僧造像設浴如是者二十年後微疾屏藥石延僧唱佛以助往生明日見蓮華大如屋又一日見梵僧臨榻問訊夜半眾聞佛聲漸微視之泊然</p>
</div>
<div class='div-other'><a id='mulu604' />
<p class='h3'>南宋錢塘法安寺沙門釋思聰傳<span class='note-inline'>(太微)</span></p><p>釋思聰者錢塘法安寺僧也少喜作文及讀大乘諸經有會遂息心淨土日誦蓮經二部兼持佛名未嘗語及世事一日忽謂弟子曰夜見佛來當不久居此也弟子曰夢境何憑或恐魔來相戲奈何曰吾去後但視吾胸前可驗也越二夕命聲磬唱佛名喜曰佛來矣奄然而化視胸前一掌許有文紅潤如蓮華太微者兒時亦出家法安寺者也初授彌陀經便能背誦及受具發願扃門念佛為不退僧嘗縱步後山忽聞笛聲豁然開悟因蓄一笛以自怡有凌監簿者亦修淨業稱微為淨土鄉長一日叩門曰淨土鄉弟相見微曰可相見於淨土今日誦佛正忙耳詰朝人怪其不赴粥往視之見笛缽禪椅先經火燼趺坐於地而化</p>
</div>
<div class='div-other'><a id='mulu605' />
<p class='h3'>南宋烏鎮嘉會寺沙門釋若觀傳<span class='note-inline'>(師安　顯超)</span></p><p>釋若觀居烏鎮嘉會寺結十萬人同唱佛號期先得生安養者相次汲引同入蓮界晚誦法華光明經數十萬部偶爾示疾索筆書偈而滅師安者受業烏鎮普淨寺通華嚴宗旨修彌陀懺觀想淨土二十年昕夕不廢居恒多病臨終忽精爽異常時謂弟子曰佛菩薩已降吾將行矣即端坐而化顯超博州人受金總持三藏持穢迹金剛咒法濟病解冤計所得施五萬緡盡入永壽寺產後病中見佛菩薩前迎蓮華徧滿伎樂雜奏弟子哀懇願留住世救苦眾生俄而病已復居十五年行咒救人一日忽聞天樂異香並見空中即面西跏趺悠然順寂</p>
</div>
<div class='div-other'><a id='mulu606' />
<p class='h3'>南宋霅川千步寺沙門釋有開傳<span class='note-inline'>(如寶　塋珂)</span></p><p>釋有開居霅川千步寺專修淨業旦暮不忘嘗於歲旦請眾唱佛諷經至西方世界即瞑目長逝如寶亦霅川僧也棲止覺華寺肄習經論具有會心聞古德有以浴僧功德回向淨土者遂治浴室以供眾僧閱二十年建西方佛像誓求往生年八十一與眾言別聞鐘鳴眾方驚異即向西合掌凝望而化塋珂者嘗受業霅川瑤山酒炙無所擇一日忽自念梵行虧缺且墮惡道向同侶取戒珠禪師所編往生傳讀之大有感發擇一室面西設坐絕食念佛越三日夢佛及大士告曰汝壽尚有十年且當自勉珂白佛閻浮濁惡易失正念所願早生安養承事眾聖佛言汝志如是後三日當迎汝至期命眾誦彌陀經曰佛及聖眾俱至寂然無聲</p>
</div>
<div class='div-other'><a id='mulu607' />
<p class='h3'>遼萬寧上方山寺沙門釋守常傳<span class='note-inline'>(禪悅)</span></p><p>釋守常號懺悔上人明所志也姓曹氏新安人幼攻外典學逐年進文采煥發有聲閭里而性耽恬靜不慕浮榮因詣六聘山以鐵頭陀為師年十九受具就學無方經明行修譽流自遠學侶數十人相從講說顧以力行誦持為倡導主席上方幾四十年日課大悲無所間斷弘法傳戒已十餘輩新徒累千津梁後學孳孳不倦以咸雍六年遷化茲山春秋六十一夏臘四十二其年三月望日塔於上方山院大安六年三月弟子王海溫述其遺躅乞乾文閣直學士王虛中為之誌文具山志又禪悅字天空昌平鄭氏子童年依安樂寺道首上人祝髮日夕課誦年學漸富始於靈峰淨老人受具太宗癸卯初來上方居臥雲庵息影林阿二十餘載蔬食苦行常修百舟三昧久之玄德昭聞上達帝聰徵召入京悅辭以衰朽而詔書三至未敢恝然扶掖就道既底都闉便承恩渥欽企戒行就宮奉養迺闡諷護國仁王般若經九旬不怠帝用勞止賜號曰遐齡益壽禪師及辭歸太宗御製讚云古人修隱尚游訪涉水登山步林莽禪衣露濕煙霞明拄杖橫施風月爽湌霞服氣度春秋白雲秋水空悠悠有時危坐入禪定不關名利輕王侯湯湯逝水盡流東塵寰萬慮皆為空識得浮生若漚幻百般憂恨自消融頓息塵緣坐來靜劈破鴻濛見真性常生不死度流年萬古高風起人敬以海陵王正隆丙辰九月甲子示寂偈曰名利光如水月慧辯恰似鏡痕今朝消除夢幻法界出入天門春秋九十有七法臘六十有二弟子超賢奏聞賜白鏹三百兩為之建塔文華殿大學士馮國相為文樹碣紀之亦具山志</p>
</div>
<div class='div-other'><a id='mulu608' />
<p class='h3'>金燕都香林寺沙門釋祖朗傳<span class='note-inline'>(淨觀　利先)</span></p><p>釋祖朗姓李氏薊人也蚤歲出家清操自矢金大定中歷主崇壽香林諸寺真祐間賜號圓通大師日誦彌陀幾萬聲年七十有四將示寂告其徒曰吾緣盡矣其徒訝之踰七日口占偈曰咄者皮袋常為患害繼祖無能念佛何賴來亦無來去亦無礙四大五陰一時敗壞且道猶有不敗者乎良久云浮雲散盡月昇空極樂光中常自在遂跏趺而卒淨觀住嘉興寂光庵修淨土懺法十餘年謂弟子曰我後二十七日行矣至期見紅蓮華復見黃華滿空有童子坐於華上招之而去三日入龕端坐視之若生利先居新城法慧寺日誦法華兼持佛號每至中夜其聲哀切願早脫去往生極樂晚歲屢感祥兆偶示疾命眾唱佛凝眸西向而望若有所覩輾然而逝</p>
</div>
<div class='div-other'><a id='mulu609' />
<p class='h3'>元薊州雲泉寺沙門釋妙文傳<span class='note-inline'>(善住　文慧)</span></p><p>釋妙文姓孫氏蔚人也年方九齡捨身佛寺既冠始抵燕京依大德明公學圓頓之道後居薊之雲泉寺操行精勤力崇儉樸廩有餘粟歲荒以賑饑民薊人德之累主講席大宏方等高唱圓宗晚年退居逸老專修念佛三昧元延祐六年示疾令弟子諷佛名遽起趺坐聲息泊然年八十三又善住字雲屋姑蘇人掩關一室六時念佛病久不易終時異香滿室著有安養傳谷響集行世文慧者嘉禾青龍寺僧也善作詩已而專志淨業至老益勵一日示疾聞空中有聲云中品生遂逝</p>
</div>
<div class='div-other'><a id='mulu610' />
<p class='h3'>元嘉定西隱寺沙門釋悅可傳<span class='note-inline'>(祖輝　如鑑)</span></p><p>釋悅可字中庭主嘉定西隱寺築十六觀堂以修淨業緇白多歸之聲光爛然徹於九重延祐間賜號廣慧大師至正中無疾坐逝茶毘齒舌不壞祖輝者居明州城中佛閣逢人但云阿彌陀佛鄞縣尉王用享敬事之一日詣其家告別云我明日行矣明日送者俱會即入龕端坐乞甘瓜一枚啖盡怡然含笑而瞑如鑑亦居明州止於塔山嘗讀大藏兩度翻閱頗窮研索時人難之長誦蓮經專誠諷佛晝夜不懈晚歲庵居持誦尤虔及示疾乞鄰庵諸僧同聲唱讚面西跏趺而逝</p>
</div>
<div class='div-other'><a id='mulu611' />
<p class='h3'>元泰山沙門釋大行傳<span class='note-inline'>(叩頭僧)</span></p><p>釋大行齊州人入泰山草衣木食行法華三昧感普<span class='corr'>賢</span>見身遂覺心眼洞明見十方諸佛猶如明鏡中象至元間詔入宮闕賜號開國法師常精進菩薩後數十年有叩頭僧者不知何許人嘗捿泰安靈派侯祠夜則跏趺達旦不寐晝則周遊城市叩頭勸人為善人以是呼之嘗語人曰我參方五十年矣蓋載內胎生卵生濕生化生唯人為貴具此靈性便可立地成佛莫使寶山歷盡虛過一生後遊清源預告寂期而化</p>
</div>
<div class='div-other'><a id='mulu612' />
<p class='h3'>元餘杭淨慈寺沙門釋蒙潤傳</p><p>釋蒙潤字玉岡姓顧氏海鹽人也年十四棄家依古源於白蓮嘗禮護伽藍神土偶輒仆若答拜然左右皆驚源授以經應口成誦命禮一祥祝髮尋進具從源受天台家金剛錍十不二門諸書會源入滅遂師事竹堂傳以卒其業因苦學嬰奇疾修觀音懺既獲靈應疾愈而心倍明南天竺之演福湛堂澄命居首席凡所闡揚詞鬯旨顯匑匑老宿咸推服焉出主當湖德藏講法華經聽者日千餘人遷主演福宗風益振居六載退歸白蓮誓不出山修念佛三昧依之者益眾行宣政院強起主下天竺時寺新燬惟普賢殿巋然荊棘瓦礫中因慨然曰茲寺成於慈雲一殿尚存則祖師願力有在乃首加葺治次第搆諸堂舍然不以經度程督之勞廢教事晝夜演說無倦色率同志修法華三昧感見瑞光居三年復遷主淨慈以涉世將迎乖其素志復歸白蓮老焉臨終之夕呼弟子榮示止觀之法且告之曰吾生緣殆盡茲惟其時驟稱阿彌陀佛數百聲泊然而逝至正二年十二月六日也壽六十八臘五十四荼毘得舍利無數塔於風篁嶺下</p>
</div></div></div>
</div><!-- end of div[@id='body'] -->
</body></html>