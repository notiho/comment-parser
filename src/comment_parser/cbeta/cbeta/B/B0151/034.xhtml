<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu477' />
<p class='juan'>新續高僧傳四集卷第三十四</p><p class="byline">衡陽喻謙昧庵氏編輯</p>
<div class='div-other'><a id='mulu478' />
<ul class="">
<li>護法篇第五之二<span class="note-inline">(正傳六人　附見四人)</span>
<ul class="">
<li>明金陵大天界寺沙門釋慧曇傳</li>

<li>　金臺永壽寺沙門釋思敏傳<span class="note-inline">(邃庵)</span></li>

<li>　杭州靈隱寺沙門釋德明傳<span class="note-inline">(真祥)</span></li>

<li>　杭州雲居聖水寺沙門釋寂心傳</li>

<li>　燕都暜濟寺沙門釋自成傳<span class="note-inline">(覺湻　本在)</span></li>

<li>　杭州淨慈寺沙門釋道富傳</li>
</ul></li>
</ul>
<div class='div-other'><a id='mulu479' />
<p class='h3'>明金陵大天界寺沙門釋慧曇傳</p><p>釋慧曇字覺原姓楊氏天台人也母賈氏夢明月自天而墮取而吞之遂有娠及生容貌嶷如不與羣童狎每入塔廟輒對法王瞻禮父母察其有方外緣使依越之法果寺誦經論年十六為大僧受具戒已而學律於明慶杲公習教於高麗教公精進力久忽自歎曰毗尼之嚴科文之繁固吾佛祖方便示人若欲截斷眾流一超直入非禪波羅密曷能致之時廣智笑隱訢方敷揚大法於中天竺海內仰之如景星慶雲曇往造焉備陳求道之切廣智曰從外入者決非家珍道在<span class='corr'>己</span>耳奚向人求耶曇退凝神獨坐一室久之未有所入廣智一日舉百丈野狐語乃大悟曰佛法入我手矣只為分明極翻成所得遲廣智曰爾何所見敢大言邪曇展兩手以示廣智頷之乃命侍香天曆二年<span class='corr'>己</span>巳龍翔新建文宗命廣智為開山住持曇實從之為掌藏鑰明年庚午廣智如燕都見文宗於奎章閣同行者皆股栗不能前曇獨神氣恬然廣智歎曰真吾家師子兒也及歸寺新鑄銅鐘成廣智曰非福慧兼美莫先鳴鐘乃命曇首擊之至順二年辛未出主牛頭山祖堂寺曇畚剔穢荒為之起廢使殿閣一新且改其號為祖山寺至正三年癸未遷清涼廣惠禪寺曇復自撙節使有餘貲興葺頹廢帝師嘉之授以淨覺妙辯之號尋遷保寧十六年丙申明兵取建業曇謁太祖於營門見其氣貌異常歎曰此福德僧也命主蔣山太平興國寺時當儉歲香積之供恃有檀施眾無匱乏山下田夫多隸軍籍曇懼寺田蕪廢請而歸之山中林木為樵者翦伐又請而禁之踰年丁酉詔改龍翔為大天界寺命曇主之每設法會曇必升座舉宣秘要車駕親臨恩數優洽遠邇學徒聞風奔赴堂筵至無所容先是僧堂寮庫有司權以貯戎器久而不歸復請於朝太祖乃命相國李韓公出之且御書天下第一禪林縣之寺門洪武元年戊申春三月開善世院秩視從二品特授曇演梵善世利國崇教大禪師住持大天界寺統諸山釋教頒之誥命賜以紫方袍時章逢之士以釋為世蠧請滅除之疏再上太祖以其章示曇曇曰孔子以佛為西方聖人以此知真儒必不非釋非釋必非真儒太祖亦以佛教陰翊王度又善曇言毀釋之議遂寢又聞寺僧多行非法命曇嚴馭之曇但誘以善言諸部沙門污染習俗者咸思蕩滌不悖教範二年<span class='corr'>己</span>酉冬得瘖疾始罷院事三年庚戌春三月疾良已夏六月奉使西域四年辛亥秋七月至省合<span class='corr'>剌</span>國宣布威德其國王感慕館於佛山寺待以師禮九月庚午示疾甲戌見王自陳欲歸之意王令名僧咸來相慰乙亥浴沐更衣呼左右曰余不能復命矣趺坐夜半問日出否侍者曰未也已而復問至於三四曰日出矣恬然而寂明洪武四年辛亥秋九月丙子也踰五日貌如生國王大敬歎聚香代薪築壇而焚之王率百僚至壇下命比丘千餘旋繞誦諸陀羅尼呪至火滅方已拾靈骨祔葬其國舍利塔中七年甲寅秋九月丙寅天界住持宗泐始奉遺衣藏於金陵聚寶山雨華臺傍曇廣顙豐頤平頂大耳顏作紅玉色耳如白珂目光炯炯射人學者見之不威而懾及即之也盎然而溫若有所叩隨機而應未嘗務為奇巧聞者自然有所悟入其毗翊宗教無一息或忘廣廈細旃之間從容召對據經持論每罄其蘊蓄松園之復釋氏私租之免皆曇所請也弟子法印淨戒輯其行事乞金華宋濂為之銘具文憲集</p>
</div>
<div class='div-other'><a id='mulu480' />
<p class='h3'>明金臺永壽寺沙門釋思敏傳<span class='note-inline'>(邃庵)</span></p><p>釋思敏字徹空姓張氏睢人也早歲就讀有志超塵禮師永壽落髮金臺割愛棲真緣理明要參煙霞於南山求印可於西蜀利濟居心大法自在嘗于荊南挂錫暜仰徧探三藏深究一乘披覽玄文見起世因本經再四玩味研窮奧旨斟酌頗多以是經為世尊于舍婆城迦利羅石室中從禪定起因諸比丘疑世界成立散壞安住諸事而問世尊以四量心觀根受法而答也謂一切世界各隨業力而起成就考其大略謂三界之中總有三十八種眾生十虛之中多譚百億千端苦樂憑十善則世界成住造十惡則刼數壞空三界彌綸水火風壞而復成三刼周徧刀疫饑極而復善明晦相推寒暑更遞轉一氣而坤乾圓融見一心而法界齊彰故經云三界無別法唯是一心作揭其秘鑰旳示於人誠足統攝萬彙同歸一源思敏既經研討慨竭悃忱重鋟諸梓以廣其傳乃屬邃庵而序之邃庵者自號泉石野人未詳所出博通梵典善于詞翰乃曰猥承嘉命難克固辭以一豪之滴露添性海之微波希悛舊執庶改前非同躡先聖之遺蹤共仰覺皇之慈敕塞邪徑而闢正塗堅信根而拔疑刺越三宥之苦津入普賢之願海聊述弘綱敢逃誚讓厥唯佛眼證茲微誠云云文義斐然詳具別集時明正德五年也</p>
</div>
<div class='div-other'><a id='mulu481' />
<p class='h3'>明杭州靈隱寺沙門釋德明傳<span class='note-inline'>(真祥)</span></p><p>釋德明宇前溪姓林氏黃巖人嘉靖間主靈隱值海寇肆虐焚蕩湖墅山後西溪男婦紛紛遷徒踰嶺避亂寺僧皆以寇必至議棄寺散竄各圖自免德明獨倡合眾結臺阻絕大道聲勢相援力主其說百折不撓寇亦不至又為粥以食貧餓於是人有固志寺賴以全年八十有一而寂當海寇時督府欲取寺鐘以為兵器僧苦不能守有僧真祥者獻以詩云百八黥音吼地鳴篁溪檀越鑄還成曾聞兵器為農器豈忍慈聲作惡聲一統版圖何及此千年舊物敢云爭山僧最苦多遺譴宦游從今失送迎鐘由是得存又督府胡公方治舟師嚴防海盜工師四出以求大木故家邱隴多不能免獨靈隱九里松得全僧亦有詩云不為栽松待茯苓只圖山色四時青老僧終不將歸去留與錢塘作畫屏蓋松為唐時古蹟得請於胡督禁止斬伐皆真祥之力也又山中有寺基久<span class='corr'>圮</span>勢家將侵為葬地僧感之以詩曰一帶空山已有年不須惆悵起頹甎道傍多少麒麟塚轉眼無人挂紙錢勢家聞之遂止</p>
</div>
<div class='div-other'><a id='mulu482' />
<p class='h3'>明杭州雲居聖水寺沙門釋寂心傳</p><p>釋寂心字精齋性果敢負氣不屈必直之而後已與人語常自<span class='corr'>斂</span>退訥訥如不能言眾皆異之師事少峰為中峰法派也嘉靖庚申邑有太史某者父喪擇葬地形家妄指雲居為吉壤乃嗾當事毀寺宇驅僧眾眾俱畏宿匿不敢抗往往自散去存者無幾寂心獨謂少峰曰師主僧也亦棄地他徙乎如祖德何少峰辤以弱且方外無助不能與勢豪敵寂心大慟曰吾寧死誓不令此寺作丘壟日夕禱于土地神忽見一老人曰土神泥偶耳禱之何益寂心長號不顧祈請益力老人撫其背曰雲居山有王者氣太史謀之是何意回視之已失所在遂書此二語揭之通衢且訴于中丞太史聞之驚急語中丞欲得寂心而甘心焉中丞者固太史門下士也授意有司立拘寂心于堂下杖斃之被拘之時寂心謂少峰曰此行必死死則寺可無虞是死賢於生也大笑出門臨杖乃大[言*乎]曰願中丞為朝廷保禦封疆如僧足矣暴其尸數日顏色不變太史慚阻寺賴以全遠近壯其義烈祭弔者以萬數至今寺僧崇祀之與中峰埒後數十年明給事戴鳳翔紀其事都綱良縉里人諸應麟住持性哲為之立石縣令胡作柄復為之傳云</p>
</div>
<div class='div-other'><a id='mulu483' />
<p class='h3'>明燕都普濟寺沙門釋自成傳<span class='note-inline'>(覺湻　本在)</span></p><p>釋自成字寶藏姓劉氏德人也幼習鑪工在鉗鎚間即知以念佛從事父早喪事母以孝年三十有出世志從歷下鐘樓寺潭師薙染即立禪習止觀門成將行腳慮母老無以為養乃以具稱其母荷擔之遠遊四方每乞食奉母於樹下菽水為歡不減鼎俎後至燕都往來西山百花中峪棲遲數載相狎已久人多重之其養日益贍然一瓢之外無餘糝以此終母天年母卒以荼毗法葬之眾為建窣堵波以表其孝義土人稱之至今成既葬母專志清修乃結庵於大峪岳家坡傅中貴欽其高行請主都城普安寺未幾白衣張居士造普濟庵於阜城闉外四里園以待水雲延成居之會大虜犯京師都城三面受敵率多奔潰唯西郭一面將合圍虜酋引數千騎馳至庵前酋趣入庵眾擁其後成望見之頹然憨笑曰毋動我物毋折我木毋毀我屋時在八月秋果方熟柿燦如火羅列階前虜爭取之成曰此不可食酋以為誑強食之甚苦澀成乃奪其柿更進以蘋梨虜噉而甘之驩呼以為不欺<span class='corr'>己</span>因誡眾曰有人於此毋妄殺也為下令旗而去俄而一虜逐王氏子入庵奔潛佛座下虜窺得之刃將及肩成以手挈虜奪刀擲地其人竟賴以免居頃之虜亦稍引去然成每以一身當眾虜指麾譚笑間所全活者無算云事在嘉靖庚戎秋也餘杭韶善士者感神示兆為成供養傾心歸依建彌勒庵以延成成居常清潔不事蓄藏衲衣敝帚一缽無餘苟得施捨復傾囊以濟貧人若遇乏絕更不乞請唯以坯堵門面壁忍餓而坐久之有知者饋以米麥食盡則堵如故習焉安之率以為常後修暜安寺乃復歸院弟子日益進有覺湻者執業甚勤成更多方苦之祁寒溽暑陸沈賤役百不一可無人識其意者及將終顧謂眾曰吾之有湻猶樹之有幹至若枝葉繁茂扶疏而庇蔭者多矣汝知之乎未幾無疾而化時嘉靖三十九年二月朔日也壽八十有九僧臘五十有奇成滅後湻大興普安寺神宗改元時聖母建慈壽寺使湻主之成再傳弟子本在繼其席以疾告退慈聖太后為築別院曰慈恩以休老焉其枝葉緐茂一如成言</p>
</div>
<div class='div-other'><a id='mulu484' />
<p class='h3'>明杭州淨慈寺沙門釋道富傳</p><p>釋道富字了然錢塘人也玅歲離塵始習經論朗然明徹不滯於懷長事游參名山耆宿多所印契聲譽攸暢嘉靖時奉剳付來主淨慈至則修葺山門整理頹廢麤有端緒而海氛不靖倭寇日熾遂圍杭城巡撫李天寵將廢樓鐘以為兵器且欲焚寺恐屯倭寇富聞之抱寺勅泣於轅門以求庇護巡撫卒為感動因之獲免先是昭慶寺已罹灾燹折毀之命勢將及淨慈非富之精誠泣懇不同付劫灰者幾希當哭請時人多危之咸謂兵戎大事况禦外寇國土不存鐘於何有撫軍生殺在手不幸而犯其怒責以貽誤戎機罪且不赦可奈何乃富振勵直前以為無鐘是無寺無寺是無僧無佛也吾寧捨身以餌虎口耳雖白刃可蹈百折不回也矧哀而求之者未必即罪罪亦未必即死乎及請之而得人又感稱富具大願力真勇智非庶幾徼倖者所能企及也</p>
</div></div></div>
</div><!-- end of div[@id='body'] -->
</body></html>