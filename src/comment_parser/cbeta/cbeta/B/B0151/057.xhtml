<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu801' />
<p class='juan'>新續高僧傳四集卷第五十七</p><p class="byline">衡陽喻謙昧庵氏編輯</p>
<div class='div-other'><a id='mulu802' />
<ul class="">
<li>興福篇第九之九<span class="note-inline">(正傳十一人　附見十七人)</span>
<ul class="">
<li>清五臺山清涼寺沙門釋老藏傳</li>

<li>　仙溪城峰禪院沙門釋一空傳</li>

<li>　漳州南山萬善庵沙門釋無疑傳<span class="note-inline">(行勉)</span></li>

<li>　杭州靈隱寺沙門釋弘禮傳<span class="note-inline">(戒顯　濟玹)</span></li>

<li>　公安報慈寺沙門釋濟亮傳<span class="note-inline">(問石　原直　樹可徹　雪幹遠)</span></li>

<li>　大溈山寺沙門釋明應傳<span class="note-inline">(要旨輝　敬元足　浮雪正　天樞鉉　遠目敬)</span></li>

<li>　臨安迎恩寺沙門釋淨極傳<span class="note-inline">(普灼　妙庵　性融　悟禎)</span></li>

<li>　金陵靈谷禪寺沙門釋宗運傳<span class="note-inline">(際曙)</span></li>

<li>　杭州靈隱寺沙門釋性證傳</li>

<li>　仁和艮山崇福寺沙門釋超海傳</li>

<li>　四明阿育王山沙門釋持荃傳</li>
</ul></li>
</ul>
<div class='div-other'><a id='mulu803' />
<p class='h3'>清五臺山清涼寺沙門釋老藏傳</p><p>釋老藏者本曰老藏丹貝蒙古大喇嘛行二字略也初入衛籍為趙氏居京師禮崇國寺僧為導師又嘗師土波沙門藍建巴始至清涼居中頂及羅<span class='corr'>睺</span>結念所依數歲不去後復遠涉土波蒙古於其國語言文字靡不通曉更自清涼山歸崇國寺時清室龍興世祖入關定鼎燕都褒崇佛法雅慕高僧<span class='corr'>己</span>亥歲詔眾推選清涼山住持僉舉丹貝庚子卓錫茲山辛亥受缽蒞眾重葺經堂遠接水雲廣護人天不分畛域聖祖御宇鑾輿西狩遂幸斯山至菩薩頂則金碧煇煌筍虡璀璨花臺寶幢尊嚴峻肅異於他處獎賚有加既而奉命監修五頂精藍悉力殫思恭恪從事甲子復以陳請山顛大殿改覆碧琉璃瓦自山入都跋履艱辛遂成勞瘵偃臥崇國乃邀恩眷日遣御醫調治終莫能瘳及其滅也賜金存恤闍維塔於鳳林谷生平樸質沖澹器宇疎朗玅解文義兼工書法其於學也專事薰修蓋息心淨行之流以康熙二十三年甲子五月示寂春秋五十有三僧臘四十有四乙丑夏其徒丹巴將泐碣山阿述其行狀乞翰林院侍讀學士錢塘高士奇為之銘文具山志</p>
</div>
<div class='div-other'><a id='mulu804' />
<p class='h3'>清仙溪城峰禪院沙門釋一空傳</p><p>釋一空字朗然姓郭氏莆陽人也幼失怙恃依叔氏居恒持齋素年十九叔為謀婚娶強使肉食因走入壺山石泉寺從閒公大德剃染勤苦精能靡間朝昏聞閒公所舉機緣懷疑不決常提父母未生前語一日歸山擲石敲門有省乃發志參方首造鼓山叩雪關染指法昧返莆尋天壺舊址縛茅而居率徒力作樵薪種荼以給餔餟昕夕焚修不墮厥規復參黃檗隱元為典庫鑰傾心恤眾道譽籍甚會時學開法漳之廣嚴卷裓相從酬酢投契水乳相合承其屬累時移天壽福廬皆竭力輔贊法化大行莆龜洋禪寺唐無了慧忠二禪師故剎久歷刼火荒殘殊甚空受眾請率徒躬耕不憚劬辛每以向上相提撕不數載百廢俱振祖道重光晚歲移住仙溪城峰院兵燹之後山門寥落營求締構煥然一新衲子麕至望風恐後甲辰三月方值誕辰即告眾曰吾今六十有一臘四十餘生平向钁頭邊成辦箇事實非草草今且休矣不數日遂示寂康熙甲辰四月七日也空雖尚貞樸汰除浮薄潛鞭密練不愧古人居龜洋時旦坐方丈有虎跑伏階前空為說三皈依竟攝尾去又一日經行客寮有巨蛇長丈餘當道侍者欲擊之空止之曰彼以毒來我以慈受亦為授三皈依蛇逡巡退眾皆異之平昔拈頌機<span class='corr'>緣</span>言皆見諦吟咏篇什亦多天真流暢知其所得深矣塔于天壺東岡釋超弘作銘</p>
</div>
<div class='div-other'><a id='mulu805' />
<p class='h3'>清漳州南山萬善庵沙門釋無疑傳<span class='note-inline'>(行勉)</span></p><p>釋無疑姓林氏浯海人中歲厭俗禮印指披剃於金門寶月性姿純實篤杜多行雪峰亘開法羅山無疑知院事拮据劬苦以身率眾時承激發知有向上事逮亘移住芙蓉乃結茅於三秀中峯耕種自足不染外緣俄遭寇亂同安石尾相繼淪陷僵尸填城野偕其徒行勉達已拾厥遺骸聚而瘞之於同安城北立兆域以識曰同歸所壬辰漳城被圍幾七月城中人相食及清兵南下轉戰百里積骸如山無疑復領徒眾行勉觀素輩收胔錄髑於烈日苦雨中備嘗辛艱亦立同歸所於南山寺更建萬善庵香鐙鐘梵以利幽冥遠近聞之皆感泣涕漣以為真大士行願也及乙未歲仙遊陷被屠無疑力起犇赴掩霾如前計十年中所瘞尸骸何止萬眾斯生民之慘變而苦行悲願其功德誠不可思議同安有甘露遺址檀越陳公慕其道誼延之鼎新又嘗住輪山圓通寺重修大殿足壯觀瞻一時雲水至者如歸俄而示疾數日淹化行勉者浯海蔡氏子年二十薙髮於寶月庵因讀石室語錄有省遂造青林參重眉服勞數載值世顛連人罹非命乃隨其師躬掩埋之役戮力為多又募砌石尾城通溪石路數里以便跋涉重眉主漳之隆壽復依為化士遂付以偈山居四十年所居亦數易俱以力耕悟道晚隱溫陵金粟刻苦不懈無改於初及將入滅寢疾於示現庵沐浴更衣而化亦塔於甘露</p>
</div>
<div class='div-other'><a id='mulu806' />
<p class='h3'>清杭州靈隱寺沙門釋弘禮傳<span class='note-inline'>(戒顯　濟玹)</span></p><p>釋弘禮字具德姓張氏紹興人初為鍛工好與黃冠游有紫陽洞蘇道者教以息養方本天台小止觀與首楞嚴合因讀是經而發正信投普陀寶華庵仲雅祝髮既受具乃參三峰漢月藏禪師因承記莂授以臨濟正宗是宗在明初法運中微漢月初從折竹洞悟徹盡法淵後乃得源流於金粟悟而其始終加護者則在綱宗綱宗者全提五家宗旨而於臨濟則從一句中分寶主玄要照用堂奧森嚴使學者不滯鑑覺洞抉佛祖心髓弘禮聞之亟往參叩時漢開法安隱以本來面目示之苦求未得偶窺鏡見影被同侶一推猛然有省由是精進服勤左右歷三峰鄧尉者十有七載徹悟宗旨遂承衣拂三峰既歿同參潭吉忍著五宗救弘禮贊助居多書成而闡揚綱宗三峰道法始曉然於天下雖當時辨難三峰者持論不無異同是書一出淆譌立判矣潭又告寂弘禮歸隱雲門御史念臺劉公請主廣孝寺陶鍊學人名動諸方繼遷安隱顯寧復應江北請說法泰興之慶雲秦郵之地藏維揚之天寧嗣居佛日靈隱會稽華嚴徑山先後十坐道場開大法門雷震海內在天寧日湖海浩歸衲侶犇奏所謂五千衲子下揚州者紀其實也靈隱方興巨工事同開剏大殿火重新之施者坌集購大木於深山人力罕致一夕雷雨暴洪汛漲浮湧畢達缺一石礎感神示夢因之募得故功成鉅麗甲於天下又以其餘葺浙之廣孝安隱法相靈峰諸寺而徑山頻以興復請乃以靈隱付其徒晦山而自往徑山將興法席為弟子巨渤封塔再至天寧臨行機語皆似息機投老者既至七日刻晷為筵熱香禮佛五鼓易衣端然坐逝時康熙丁未十月十九日也壽六十八僧臘四十七塔於靈隱慧日軒吳梅村祭酒偉業為之銘著有弘宗說正訛說二書弟子晦山戒顯太倉王氏子弱齡游泮有聲庠序甲申之難作文告廟入金陵禮三昧祝法受具參天童雪橋遇靈隱弘禮於皋亭大悟雲門拄杖諙遂得法初隱廬山開法雲居歷主東湖薦福黃梅四祖臨皋安國武昌寒溪荊州護國撫州疏山化行江楚道望大著所至興建不後其師康熙丁未繼席靈隱著有禪門鍛鍊說十三篇現果錄佛法本草及語錄詩文集若干卷又五嶽濟玹者古越吳氏子亦弘禮弟子生時人聞空中音樂三歲誦心經如宿記成童出家依石屋年十七遊方登講肆詞如瓶瀉受具天童密參西來大意便有入處歸越沙溪將盥觸翻水盆得大灑脫出而遍叩謁弘禮於顯寧遂授以法其倡化諸剎皆玹佐揚之力為多出世安隱遇火重興之道譽流聞相率敦請如福善夕照隆平諸剎先後戾止津梁不倦及靈隱虛席遂補其處振緒飭綱紹芳先哲和碩康親王慕其高範敬禮有加焉</p>
</div>
<div class='div-other'><a id='mulu807' />
<p class='h3'>清公安報慈寺沙門釋濟亮傳<span class='note-inline'>(問石　原直　樹可徹　雪幹遠)</span></p><p>釋濟亮字灰如姓王氏萍鄉人也父本儒素母簡氏亦有善德世積醕和感徵吉兆故亮生有夙因幼習誦讀便喜內典鄉塾之後樂近僧徒因告二親願出塵網竟弗之許年三十乃託商游楚舟次繡林始從自性老宿薙落俄而受戒大溈訪道吳門首依大樹證公遵教參究久之大有發明蓋已升其堂矣後歷天童三峰徧謁諸老咸以法器目之亮殊以大慧未圓悟時深警策已而聞問石唱道天隆遂往依之服膺拳拳三易寒暑曲盡大法所謂五家宗旨不傳之密俱從定力得之如指諸掌更無所疑因仍反楚住于夾山是時問石亦應楚藩之請道重湖南北間亮則屏息於碧巖青嶂若弗聞也者待其退席白雲乃走僧致詢白雲門庭高峻不輕授人顧於亮眷眷弗捨若風穴之於首山焉亮終自韜晦時思引退乃靈巖挽之於前檗庵推之於後而原直且激勵之使之出世原直道眼空闊不可一世於亮獨傾倒篤摯勉令升座九峰萬眾歎服未幾應公安報慈之請寺本創自唐時藏嶼禪師曆宋迄元宗風蔚然殿宇宏麗明季鼎革燼于兵燹雖圓通一殿古制猶存亦僅支梁棟而廊廡寮舍蕩然俱空自亮率彼高足憇錫于茲法幢既建檀施旋集曾不踰期而法堂禪關香積之厨次第具舉雖築垣植樹事必躬親蓋弛笠之時但見莖草晏坐之際蔚為寶坊矣後為湖南撫軍衡齋周公請赴白雲亮亦自以為得法之地力為興復慈風所扇神人悅助舉已失之土田久廢之殿閣於荒煙蔓草中恢擴崇隆悉復舊觀謂少酬夙願而亮亦勤瘁矣公安二聖寺者剏始安遠二公佛東圓悟亦嘗於此演唱宗乘廢毀已甚亮久懷興葺乃建立就緒適值南詔之變兵抵江介亮年臘已高弟子迎歸報慈一時悍弁武卒入其境者莫不展敬迴怒為悲其馴感暴惡如此亮性剛介嚴冷輕名重道志堅行密去留無所執恡所至之地如威鳳卒止百鳥翔集契嵩善嗔慈明喜罵亮蓋兼之而徒眾益盛遠近趨風隨其根器各有所造以清康熙辛酉冬十一月二十九日示寂壽八十臘四十九荼毘得舍利數十所著語錄四卷塔于寺西原弟子樹可徹雪幹遠復繼其志重修大雄殿藏經閣不數載興廢舉墜光復舊物皆足砥柱末法唱導叢林雪後繼席報慈樹又徇神山之請興復祖庭矣</p>
</div>
<div class='div-other'><a id='mulu808' />
<p class='h3'>清潭州大溈山寺沙門釋明應傳<span class='note-inline'>(要旨輝　敬元足　浮雪正　天樞鉉　遠目敬)</span></p><p>釋明應字易庵姓蔣氏龍標人也將誕之夕母夢白象到門驚寤而娩紫胞裏體父異之因名象蔕雖在髫齒頗甘素茹既終親養決志出家投武攸蓮花庵祝髮謁大溈慧山海圓具執侍左右參三不是諙有省乃行脚吳越徧謁尊宿久之覺真湻之氣終以溈阜為優遂還山不出間檢傳證至雲門章次頓舉平昔疑滯渙釋無餘從此精修孳孳昕夕苒苒寒暑十有五載服勤既久因受記莂首眾代講初開法朗州西禪風行沅澧清康熙庚<span class='corr'>戌</span>應上湘白雲古貌嚴冷略進枯株提倡死心叟之為人昭示來學矩範一肅甲寅更主龍山別立堂奧諸方頌之丁<span class='corr'>巳</span>大溈虛席寺眾㪟請五讓乃就既至百廢具舉宗風大振聲施愈遠已而白雲性宗上人再請蒞席晚節卓然策勵門子不少弛假道譽益崇感其邑宰及諸檀護敬禮優加殿宇廔廊一革其故號為中興方及落成遽示微疾封龕舉火俱自留偈時康熙乙丑孟夏十六日也年五十有八臘三十有七著有法錄數卷初至白雲山鳴七日卒符其兆塔於白雲山下西甯陶太史之典為之銘焉嗣法弟子曰要旨輝曰敬元足曰浮雪正曰天樞鉉曰遠目敬皆能纘紹不愧師承輝為豫章冷氏子初禮大冶青山薙染受具後偕敬元參大溈慧復隨易庵於白雲發明大事同承記莂辛亥輝主白雲院事行道六載遠鬯禪芬後闢青峰因巖結構輪奐鼎新傑然物表著有法言數卷足師曾住壺天之歸雲褒忠之白雲婁席之大悲上湘之三峰大施鉗鎚造就方來及赴龍山紹厥先緒輯錄永鐙巨典垂諸來葉厄坐孤峰匑匑一紀而大溈㪟迫及主其席摘蠹拯敝百度更新三聖殿水雲堂次第告成復修禪譜山志期年之間功績昭昭亦有語錄數卷正字浮雪衡陽劉氏子從善權薙染圓具於古梅參易庵受記隨至白雲興復之功多所贊助實鉉字天樞臨川張氏子始投衡陽青獅峰省元薙染詣岳麓肺上人受具首謁易庵於龍山承記莂後六坐道場其住白雲龍山尤多繼述有語錄四卷實敬字遠目別號漚花道人邵陽周氏子六齡從淨明祝髮年十一侍易庵窮究玄理聽墮盌聲有省詣易庵求證便問萬法歸一曰水歸原在海又問一歸何處曰月落不離天自是機峰秀發清康熙時於上湘闢蘿月庵剏鳳林寺皆前所未有<span class='corr'>己</span>卯住白雲前後十餘載重修大殿塑大像置百人香火田雍正十一年加封佑祖大圓靈覺禪師齋僧五百實敬躬逢其盛吁亦難矣</p>
</div>
<div class='div-other'><a id='mulu809' />
<p class='h3'>清臨安迎恩寺沙門釋淨極傳<span class='note-inline'>(普灼　妙庵　性融　悟禎)</span></p><p>釋淨極字達一姓曹氏兗州人也明崇禎甲<span class='corr'>戌</span>遊南嶽從學明落髮後參諾諾大師有悟清康熙癸卯入滇初至臨安修迎恩寺庚<span class='corr'>戌</span>居雞足重建迦葉殿寂于戊午冬年五十餘普灼字中也太和人祝髮於雞足傳依悟性敏達繼謁無住受具於大理崇聖寺掩關十年德感郡人重興其寺一覽煥然歸者日眾不可勝計寂年六十六僧行四十妙庵字石樓昆明張氏子年十二詣笻竹得度性極穎異質近生知歷參名宿授以狗子無佛性語失志勤攻遂有悟入機辯如流德業精雅士庶欽重數興古剎寂年五十九僧臘三十五又性融三昧廣濟周氏子童時見朝黃梅者即起信心願往從之及長禮普陀回舟放洋遇颶風波濤大作船眾漂沒獨性融負屍得度望海禮拜因感無常欲超塵網父母既喪詣黃梅求度因事不果後至黔遇本空始從剃度乙未遊滇參無住遂入定遠白馬山結茅潛修時土官李仁捨宅為庵延性融居之復於獅子窩開建妙吉祥寺數十年間紺殿嶷然法物備具清康熙甲子歲綏遠將軍蔡公為請大藏作鎮名山寂年六十無疾告終又悟禎字友山姚安高氏子出自華胄性契禪修因棄職出家創建曇華寺精修梵行數十餘年凡經古剎名藍偶見破壞者無不矢願重修必使棟宇增華佛像光輝而後已積誠所感卒償其願清康熙<span class='corr'>己</span><span class='corr'>巳</span>秋吉祥而寂</p>
</div>
<div class='div-other'><a id='mulu810' />
<p class='h3'>清金陵靈谷禪寺沙門釋宗運傳<span class='note-inline'>(際曙)</span></p><p>釋宗運字于南師事南屏豁堂晝夜密參豁公印可即付以法大興靈谷弘開講演時經兵燹之餘山中幽寂陰雨啾啾夜聞鬼哭運至攝以道力利濟幽宴其聲遂絕值歲荒獨錫走句曲為眾乞食賴以樂飢豁堂嘗挂吏議繫于圜室運聞倉皇就道竭力營救事乃得解當其將至靈谷也值明室鼎革寺宇荒涼眾皆出亡有僧夜夢伽藍神語曰將有大知識來興此山一旦無量殿上忽放異光鐘樓大鐘不叩自鳴是日運至其感應如此後重修毘盧殿惟務德感不事攀求而善緣自集寺傍種桃萬樹當春如紅霞照耀掩映林谷望若仙闕或以為羽南者誤也又際曙字曉蒼山陽人康熙辛未入主靈谷經營葺理百廢具興重修寺志丁亥春聖祖南巡翠華幸寺雍容奏語深承帝眷御書聯額賞賚有差為一代異數云</p>
</div>
<div class='div-other'><a id='mulu811' />
<p class='h3'>清杭州靈隱寺沙門釋性證傳</p><p>釋性證字無新姓鄧氏錢江人早歲從靈隱易庵薙髮相依日久重其樸誠以法器待之密傳衣缽證復韜采匿光徧叩老宿具聞法要值靈隱重築廢宇締構煩艱工徒千指仰食缾盋丹雘既畢首復宋直指堂於是飛來峰坊廻龍橋密因閣冷泉石門諸勝皆一時煥新而棲雲介如古心憨山率樂就寺弘法講席之盛甲於東南晚歲靈鷲隙起潛叩檀護盡力保持幸免摧剝改易輪殿重新韓蘄王翠亭歲補九里松晚猶不倦更護飛來竹樹於斫伐之際存古禪堂於崩敗之餘改廻龍橋於山洪未發之日五易大殿柱所費不貲致峨眉老僧萬里寄語凡所建樹出自實行嘗對人言我來時赤條條去時豈容一絲自挂故破衲而外無長物也生平於持名反念默自體會不復以機鋒自顯化去之日徐疊雙趺有六十四年打攪常住之偈可謂踐履純篤矣以康熙乙亥五月五日示寂塔于北峰之麓陳繼儒為作行業記</p>
</div>
<div class='div-other'><a id='mulu812' />
<p class='h3'>清仁和艮山崇福寺沙門釋超海傳</p><p>釋超海字四航福巖僧也傳臨濟三十三世福巖與崇福本同宗派康熙丙申里人吳岐生吳道深親詣石門㪟請至再海始應命飛錫翩翩惠然戾止雖喬木陰濃新綠可愛而棟宇傾頹規制狹小海有道聲徒侶朋來累千餘指室不能容於是宏構禪堂剏大悲閣重葺殿房丈室廚庫以次興修六載告成壬寅六月翛然引退旋主餘杭龍泉雍正乙<span class='corr'>巳</span>士眾同詞請歸崇福以雍正戊申四月朔日示寂世壽六十有七塔于院西南清宮港傍有語錄一卷為侍者普兢所編皆海主石門福巖餘杭龍泉及崇福時法語海雖明禪宗而接眾論道以淨律為先可謂不忘本矣寺剏於宋燬於元建於明永樂至清初荒廢已甚佛像沒於草中海為中興云</p>
</div>
<div class='div-other'><a id='mulu813' />
<p class='h3'>清四明阿育王山沙門釋持荃傳</p><p>釋持荃字嵩來六齡芟染初依鎮海海雲庵雖屬沙彌已露頭角年十六為大僧始參學於育王秋遠一見器之留掌書記大藏之外兼及百家穎悟貫通頗窮玅理迨秋老謝世荃以次相繼主席初育王久經殘燬一望蕭然舍利殿外僅方丈數楹荃苦心焦慮締構經營荒煙蔓草間忽見金碧煇煌遠近緇白咸深讚頌宗風大闡學侶雲集乾隆十六年春翠華南幸荃隨班奉迓於武林乃聖眷東顧稠人廣眾中獨奇荃儀表召至馬前垂訊殷殷酬荅無爽賞賚有差回鑾後又賜御書心經一卷二十一年再覲天顏特賜紫衣他物稱之荃自遭際恩榮益知策勵復造承恩堂以大其賜精進修持老而更篤寂於乾隆<span class='corr'>己</span>卯十一月二十日著有語錄一卷弟子證性編而刻之今見傳本</p>
</div></div></div>
</div><!-- end of div[@id='body'] -->
</body></html>