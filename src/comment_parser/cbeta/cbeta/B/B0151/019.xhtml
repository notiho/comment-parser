<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu279' />
<p class='juan'>新續高僧傳四集卷第十九</p><p class="byline">衡陽喻謙昧庵氏編輯</p>
<div class='div-other'><a id='mulu280' />
<ul class="">
<li>習禪篇第三之九<span class="note-inline">(正傳十二人　附見十三人)</span>
<ul class="">
<li>明金陵靈谷寺沙門釋道謙傳<span class="note-inline">(居頂　淨戒)</span></li>

<li>　金陵靈谷寺沙門釋能義傳</li>

<li>　金陵靈谷寺沙門釋三峰傳</li>

<li>　燕京潭柘山龍泉寺沙門釋德始傳</li>

<li>　五臺山顯通寺沙門釋迦也失傳</li>

<li>　衡山南嶽寺沙門釋開緣傳<span class="note-inline">(寶珠　圓昂)</span></li>

<li>　泉州開元寺沙門釋道超傳<span class="note-inline">(秋鑑　祖淵　絕塵　無際　月溪　澤忠)</span></li>

<li>　五臺山普濟寺沙門釋淨澄傳</li>

<li>　衡山南臺寺沙門釋無礙傳</li>

<li>　雲南歸化寺沙門釋善堅傳<span class="note-inline">(鐵封)</span></li>

<li>　金陵大報恩寺沙門釋永寧傳</li>

<li>　雲南雞足山聖峰寺沙門釋德住傳<span class="note-inline">(興徹　祖復)</span></li>
</ul></li>
</ul>
<div class='div-other'><a id='mulu281' />
<p class='h3'>明金陵靈谷寺沙門釋道謙傳<span class='note-inline'>(居頂　淨戒)</span></p><p>釋道謙字巽中一號牧庵南昌人生質明敏幼離塵溷學通內外玅徹真如元季住杭之報國寺明初詔至京師泐公方主天界分座演法尋授左闡教住靈谷洪武二十九年十一月示微疾端坐而逝又居頂字元極黃巖人幼學出世法聰慧過人得西邱之正傳性相雙融行解兼至初住四明翠山次遷婺之雙林所至振興洪武間選赴京師召對稱旨授僧錄住靈谷說法傳經其道大行成祖亦屢加恩賚永樂間無疾而化又淨戒定巖者亦字幻居吳興人年十一出家後至金陵值覺源曇住天界命居維那脅不暖席一日曇舉桶篐語問之擬議未即荅曇厲聲曰早遲八刻了也言<span class='corr'>下</span>大悟復游東南名流加敬洪武丙子授左覺義兼住雞鳴永樂初敕居靈谷遷右闡教永樂戊<span class='corr'>戌</span>六月二日亭午起坐索筆書偈而逝火後有頂骨牙齒數珠不壞事聞遣官致祭宣德四年追諡惠濟禪師</p>
</div>
<div class='div-other'><a id='mulu282' />
<p class='h3'>明金陵靈谷寺沙門釋能義傳</p><p>釋能義字無言四明人本世家子素志清苦不事華麗旁無長物以一缽自隨居鍾山閒房非行誼高潔者不與之接日惟禪定為事暇則與學侶演說經藏要義成祖雅重之召對無虛月每入大內即命講說楞嚴大義居靈谷授僧錄以奉詔北來卒於慶壽僧舍</p>
</div>
<div class='div-other'><a id='mulu283' />
<p class='h3'>明金陵靈谷寺沙門釋三峯傳</p><p>釋三峯字於密亦號漢月梁溪蘇氏子也年十五出家越十年受具戒於靈谷古心時古心參禪說戒遶座數百人見峯來大喜曰此子乃法中王豈但我座前子乎居一年辤去古心親送之曰靈谷有靈汝當再至峯回顧者三乃往三峰後參天童為首座年四十受天童衣拂法弟子遍江淛自此靈谷宗派皆承三峯矣</p>
</div>
<div class='div-other'><a id='mulu284' />
<p class='h3'>明燕京潭柘山龍泉寺沙門釋德始傳</p><p>釋德始字無初日木國信州神氏子幼性端靜見羣兒嬉戲輒引去遇僧過門則色喜父母知其志遣從近寺一公祝髮稍長詣天寧探索羣籍荏苒三冬悉通大意已而歎曰文字之學不能洞了人之性源遂捨所學附海舶抵中土謁靈隱慧禪師深悟單傳之旨及東歸國人景仰尊為禪祖聞古幽州山川之勝結侶來游因憇慶壽時獨庵衍治寺事與德有舊延致丈室與激揚臨濟宗旨識者稱之衍欲以寺事付德德殊謙讓未遑乃禮峨嵋時獻王咨問法要禮遇勤厚始出世無為道望彌崇明永樂初獨庵進階大子少師邀之論道六年春應董平坡之請居再歲即謝事十年壬辰將闢靜室為佚老計而帝眷方隆詔畀龍泉寺事德既欽承明旨早夜孜孜以繕修為務凡棟宇蠹敝者易之階<span class='corr'>圮</span>頹壞治之丹堊剝落者新之比舊有加焉先是獻王致鎌金百鎰為造西方三聖像金彩莊嚴曲盡其妙德平昔尤喜卹貧賑乏薄於奉己厚於待人以故四坐道場囊無餘蓄褚衾瓦缽蕭然自怡臨終端坐而逝荼毘時獲舍利百餘顆晶熒圓潔觀者歎異</p>
</div>
<div class='div-other'><a id='mulu285' />
<p class='h3'>明五臺山顯通寺沙門釋迦也失傳</p><p>釋迦也失者天竺迦維衛國人世尊之族也道行非凡神通難測仰曼殊之蹤來遊清涼明永樂十二年至顯通寺冬十一月明帝遺太監侯顯詔至京師入大內免拜賜坐於大善殿奏對稱旨勅主能仁方丈制書慰勞賜予甚厚明年頒賜金印寶誥號曰妙覺圓通慧慈普應輔國顯教灌頂弘善西天佛子大國師無何辤還五臺一定七日乃起至於宣廟尤加欽崇禮逾常格後於宣德六年辤歸西域</p>
</div>
<div class='div-other'><a id='mulu286' />
<p class='h3'>明衡山南嶽寺沙門釋開緣傳<span class='note-inline'>(寶珠　圓昂)</span></p><p>釋開緣字無盡順天人明嘉靖間與僧寶珠同遊南嶽初棲明月峯又得花藥僧元章山莊於水參峰之麓居四十餘年草衣木食悟佛心印年七十坐化弟子圓昂字遜庵衡陽人祝髮花藥寺參南嶽無盡遂嚴戒律習教明宗玅通玄悟曾在南嶽建雲龍寺以萬曆壬辰入寂葬小松山武陵龍德孚銘其塔曰南嶽胡來西天胡去丕振宗風洪沾法雨五葉有傳一葦可渡無生無滅何去何住勗哉後人永修禪土</p>
</div>
<div class='div-other'><a id='mulu287' />
<p class='h3'>明泉州開元寺沙門釋道超傳<span class='note-inline'>(秋鑑　祖淵　月溪　絕塵　無際　澤忠)</span></p><p>釋道超字雲外姓李氏安平人也生有夙根幼懷高志當辤親入山日家人為具牲醴餞別超蹙然曰既欲出塵當除腥穢如此俗習尚不能遠何論他耶或為譬解強之竟不食禮開元秋鑑為師年二十入京師依大功德寺祖淵職藏三載心迹皎然後游東浦參無際月溪二老授以無字公案染疾還山狀甚沈瘵禱於觀世音夜夢白衣授赤丸使吞之驚寤而嘻是日果有老人負囊至療之而愈一日看黃蘗語錄殊有會心憾無明眼提撕莫由省覺復又自念如來六年苦行方得成道迺思辟穀唯欽水樂饑一意參窮歷十八日而身心輕瑩如有悟入時太守熊公以開元日壞命超掌院事竄匿山谷求之再四始為一出及熊卒乃復辤去參絕塵於秀林塵問佛祖關要超即事酬答辯若瀉流塵印可之猶自以為未也乃謁澤忠於棲真機緣符契方得無疑自爾歸來息影山阿獨處兀坐千日為期明天順壬午開元缺席推選未當久懸不決聞於郡丞孔公孔命使持簡請超蒞止超益深遯至成化甲午翻然歸院為眾說戒已而度夏天立巖中忽焉示疾臨終書偈曰天地之數五十有五邈焉中立超佛越祖本無生滅何用指注擊碎虛空何處不遇要行便行著甚分付擲筆坐化時成化十一年五月十八日也荼毗窆靈骨舊塔有雲外語錄一卷</p>
</div>
<div class='div-other'><a id='mulu288' />
<p class='h3'>明五臺山普濟寺沙門釋淨澄傳</p><p>釋淨澄字孤月姓張氏宛平人也始生時有二僧踵門而至厥父喜告以舉子且請名焉僧曰此兒非常可名清正無何父母相繼謝零丁孤寂因有絕塵志偶至雙城路逢老僧相與問訊為道所願求之落髮及詳詰來緣具明夙因知此所遭者乃初立名僧也嗟歎久之於是就金河寺剃度初習經業未愜心性示以念佛法門則拳拳服膺奉持不爽未幾其師竟寂更參知識得五臺壽寧寺僧清善為易其名曰淨澄隨之詣臺執業甚勤自覺工候未純即走古華嚴日夜磨鍊幾及一載一日凝滯頓開如去重負乃還燕京求證於廣恩月溪陳其所悟溪詰數語汗下不能對溪曰汝得信念爾令參狗子無佛性語疑情頓發數日忽有省久之溪可其悟即付以卷拂南游渡黃河舟沒所有俱失手觸浮木攀之不沈隨波漂流遇救得出自此勘破生死發願拯溺苦海茫茫欲登覺岸何異此境於是入蜀川飛雪山獨居三年深心究參嘗於造飯中得定既覺來時飯生白醭一日方坐聞聲曰祖順踏破腳了三日後人到印對前言無差在百里之外蓋靜極徹聽也澄好敷坐地上寒濕傷足不良於行荷至後山安養久之漸差又一日敷坐木牀正爾湛寂忽聞爆竹聲豁然心空自是方得一切時中洞然明妙乃辤眾詣圓覺法鑑處陳其所悟覺曰子向後更當何如澄曰隨分覺曰若然則饑湌渴飲去也澄曰終不作如是見解覺頷之後參廣福雲谷谷見其一向孤逈乃問如何是無字意澄曰風行草偃水到渠成又問大地陸沈虛空粉碎向何處安身立命澄曰雲消山嶽露日出海天清谷肎之遂付衣鉢明天順初元言返清涼道聲遠震代王請詣內掖問道感白光襲室之異為捨資建剎五臺山華嚴谷額曰普濟事之唯謹後坐化斯寺著有清凉錄及山居詩為世傳誦詩云寰中獨許五臺高無位真人伴寂寥一任諸方風浩浩常空兩眼視雲霄甘貧林下思悠悠竹榻橫眼枕石頭格外生涯隨分足都緣胸次為無求自住丹崖綠水旁了無榮辱與<span class='corr'>閒</span>忙老僧不會還源旨一任山青葉又黃</p>
</div>
<div class='div-other'><a id='mulu289' />
<p class='h3'>明衡山南臺寺沙門釋無礙傳</p><p>釋無礙者信陽人也而遺其姓字一衲百結如粟穗明宏治初來衡嶽坐天柱峰下獅子巖日啖苦菜不穀食者三十年堅苦動眾為建寺居之明劉陽有無礙山房記略云南臺者荒址也因無礙而再闢乃今開閣依崖壁穹林幽舍為南山一勝矣南軒晦庵二先生嘗倡和雪中其詩曰相望幾蘭若勝處是南臺斯南臺之勝宋乾道間見之矣無礙持一缽至天柱峰下獅子巖巖中僅容木榻無礙坐木榻啖野菜不穀食者七年邑中人苦之乃謀所以居之者宏治間大崖李世卿遊衡山記所稱有僧巖居食生菜見人嘿嘿者即無礙也野雲孤鶴飄飄然無與於斯世者似其人也昔臥山房千崖冰雪雪芝挂崖石乃無礙赤腳踏懸崖取之饟余余為賦雪芝以答之倐三十年冰雪如昨也茲與諸君對牀上方乃於斯人至激余衷彼其所求何堅苦刻勵也其徒明通欲傳無礙堅苦之行謂余三度寒臘於茲山房當有留於山房者茲漫識之</p>
</div>
<div class='div-other'><a id='mulu290' />
<p class='h3'>明雲南歸化寺沙門釋善堅傳<span class='note-inline'>(鐵封)</span></p><p>釋善堅字古庭姓丁氏滇城南廓人也誕生之夜紅光盈室異香彌戶鄰里驚歎甫及齔齡便乞出家年當就傅入五華寺禮慈宗為師命名善賢初習禪觀坐持不輟慈甚異之勉誦聖號年十六走金陵謁無際示萬法歸一語參究精誠兀兀達旦脅不至席一日看圓覺經至身心俱幻處砉然自釋因太息曰離此身心誰當其幻年十九復禮柏巖更名善堅逾年受具足於古杭戒壇明正統十年始造金臺乃恍然曰目前境界非我所留死去生來安可息也遂爾心地豁明尋復參無際證明大事一見喜曰吾法自子大行於世賜號古庭付之法服為臨濟二十三世且命之曰先師慧命勿令斷絕堅聆其言如怖驚雷兩手掩耳頫首而退後住錫皖桐浮渡山華嚴寺大興法會道望日崇已而返滇建歸化寺滇南禪風由此復振嘗移母柩就葬拈香遙咒冀得超登俄而祥雲彌空冉冉西向久之方息見者驚愕歎為誠感以明弘治六年癸丑七月二十日集眾說偈瞑然而逝年八十餘臘七十立塔寺南滇人敬禮至今不衰明季<span class='corr'>諡</span>曰栴檀尊者今更名法幢寺所著有語錄名山雲水諸集鐵封慧固者昆明石氏子稺年出家壯歲受具曉夜精勤戒行冰潔恆持金剛經久而不怠因之發明晚參古庭遂得印證時有異人兼善幻術試之累驗欲以授鐵鐵婉<span class='corr'>卻</span>之謂佛法真諦不生不滅身心俱幻何有於術年七十餘述偈坐化</p>
</div>
<div class='div-other'><a id='mulu291' />
<p class='h3'>明金陵大報恩寺沙門釋永寧傳</p><p>釋永寧字西林姓郭氏六合人也幼出家禮報恩無瑕玉為師生性耿介獨自持重言動不妄眾所推服年二十即持金剛經至老不輟明武宗駕幸南都駐蹕斯寺大宗伯慮寺僧無可承旨者遴選皆不稱先是寧與東林惠遠素稱莫逆兩人狀貌魁偉喬白巖為大司馬久與寧善宗伯大喜即以遠為僧錄右覺義以寧為報恩寺提點及駕臨寺登殿禮佛百官朝罷諭作誦經佛事命呈疏草宗伯議須翰林寧曰佛疏別有體制須僧當行可耳因舉遠具疏草呈武宗覽之喜曰朕家有此僧耶宗伯即以僧錄印付遠寧隨侍游覽應對稱旨自建道場至起蹕陪讌七日竟無一失宗伯由是益重之嘉靖十年眾舉為住持綜理寺事二十年遷僧錄右覺義又五年轉左覺義先是江南佛法未大行寧居僧秩切以法門為憂每謂僧侶見輕於士林者以其無學故取辱名教玷污法門耳乃請雲谷法師住三藏殿教諸習禪者始知有禪宗數年雲谷去隱棲霞適守愚師南來寧復延致選僧眾數十人日開講席親領聽受從此始知向佛法掌僧錄印二十五年諸山奉法惟謹嘉靖四十四年正月十六日示寂先數日持僧錄印謁禮部大宗伯請以老辤大宗伯慰留不允寧歸即封其印明日示疾竟不藥但誦金剛經不絕十五夜舉眾圍繞號佛遂悠然而化壽八十有三臘七十有奇弟子奉葬於智安寺憨山釋德清再傳徒子也嘗撫清囑眾曰我身後寺事無大小聽此兒主張人服其知人</p>
</div>
<div class='div-other'><a id='mulu292' />
<p class='h3'>明雲南雞足山聖峰寺沙門釋德住傳<span class='note-inline'>(興徹　祖復)</span></p><p>釋德住字寶山姓張氏劍川人也童行超然不為俗染明嘉靖癸亥入雞足山受度初居聖峯究心宗學忽一笠飄然行腳中州至伏<span class='corr'>牛</span>山主僧北人格於語音閉門不納山因立一足亭亭門外寂然一定經七晝夜立處不偏不倚不移尺寸寺僧嘗布灰驗其左右眾始歎異後額其處曰雲南鐵足羅漢云及還滇隱幻住庵值聖峰災與妙峰分道叩募復恢舊基重搆新宇年至耄耋始化興徹者字大空洱海人依定堂祝髮誓習立禪終日不坐終夜不寢後往孤鳥寺參天竺復掩關蕩山學楞嚴於印光一定三日光訊曰得法喜乎曰如是如是翹一足示之而無欹斜光首肎之既而入獅子山一日報眾違別香煙起處聞空中梵聲漸向西去又祖復字野山姓朱氏其先出自晉藩遠承國蔭復雖生於華胤而厭棄俗榮明萬曆初遊匡廬茅山周覽名勝尋稅髮至滇會楚雄歲旱復為祈雨甘霖立霈士民德之乃建紫頂禪林未幾入永昌臺山更剏金光梵宇赴京請藏以鎮此山嘗爇香指上焚禱佛前十之八九平生不設臥具翹然達旦故人號為立禪足不蹈戶者數年及聞明社傾覆清兵入關遂絕粒但飲清水儳焉三七說偈而化遺言贮身香桶有桶篐三裂吾當再來之識後其篐二裂寺僧竟封其塔</p>
</div></div></div>
</div><!-- end of div[@id='body'] -->
</body></html>