<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu921' />
<p class='juan'>新續高僧傳四集卷第六十五</p><p class="byline">衡陽喻謙昧庵氏編輯</p>
<div class='div-other'><a id='mulu922' />
<ul class="">
<li>雜識篇第十之六<span class="note-inline">(正傳十一人　附見十八人)</span>
<ul class="">
<li>清長沙鐵佛寺沙門釋無跡傳</li>

<li>　金陵靈谷寺沙門釋彌垠傳<span class="note-inline">(彌澍)</span></li>

<li>　杭州雲林寺沙門釋悟森傳<span class="note-inline">(見初品　蓮月　寶林鑑品　高峰　體純潔　研庵謙)</span></li>

<li>　丹徒焦山定慧寺沙門釋清恒傳<span class="note-inline">(覺鐙　覺詮)</span></li>

<li>　銅梁壽隆寺沙門釋悟賢傳<span class="note-inline">(真空　智曇)</span></li>

<li>　峩湄臥雲庵沙門釋源通傳<span class="note-inline">(六義　涌泉　德輝)</span></li>

<li>　公安今古寺沙門釋如慧傳</li>

<li>　當陽玉泉寺沙門釋隆昇傳<span class="note-inline">(培潤滋　香山瀠)</span></li>

<li>　金陵靈谷寺沙門釋禰修傳<span class="note-inline">(光遠)</span></li>

<li>　成都昭覺寺沙門釋照常傳</li>

<li>　四明天童寺沙門釋敬安傳<span class="note-inline">(精一)</span></li>
</ul></li>
</ul>
<div class='div-other'><a id='mulu923' />
<p class='h3'>清長沙鐵佛寺沙門釋無跡傳</p><p>釋無跡字寄塵又號八九山人湘潭彭氏子幼寄佛寺便從薙度性質穎異穉年誦經即會其旨既長工書畫喜吟詠時袁簡齋太史搜羅名流刊入詩話極一時風雅之盛獨取其淨壇風掃地清課月為鐙之句以為得禪悅味然無跡雖好吟哦殊無留稿今不多見初居南嶽稱衡麓山人清嘉慶時浮湘至長沙城下棲鐵佛寺寺為唐法華尊者道場相傳為衡山王神捨鐵造佛尊者以錫卓地得鐵數百鈞遂冶之造三佛像及大悲陀羅尼塔故名鐵佛無跡居之因號湘濱道人後往閩粵又曰航海道人隨地易名不拘於物嘗與人言曰予以琴韵詩詞為聲音佛事以臨書描畫為禪關䛡頭雖世間學即超世間法也凡所游處達官文士悉欣慕之晚游吳復之閩客將軍幕府無疾而化遂葬其地清之末葉新學盛行校宇林立多假佛地寺為學堂侵占今農校廓張寺已湮沒唯鐵佛猶存</p>
</div>
<div class='div-other'><a id='mulu924' />
<p class='h3'>清金陵靈谷寺沙門釋彌垠傳<span class='note-inline'>(彌澍)</span></p><p>釋彌垠字福溪吳人博通經史事親以孝盧雅雨都轉深器重之延入幕中觀內典有省厭俗出家於牛首山祖堂寺得法祇園繼主靈谷三載乾隆甲辰春高宗駐蹕寺中賜無量壽經石刻娑羅樹如意寂於靈谷著有語錄詩集又彌澍字滄洪德化人生有佛緣幼而聰慧嘗遊古寺恍如舊居祝髮故里受具華山亦參祇園嗣其法為彌垠同門弟也初居九江龍池寺已振宗風乾隆甲寅夏繼席鍾山篤志清修不酬俗事時陳東甫方伯慕其雅度延之入署澍辭以偈云十年塵夢悟華胥曾奪驪龍頷下珠自入山來皆雪意更於何處覓紅鑪好風吹入白雲關有約來朝暫出山不是在山雲懶出出山那及在山間其高尚如此主靈谷五載嘉慶<span class='corr'>己</span>未春偶因微疾而寂年五十八著有語錄詩偈</p>
</div>
<div class='div-other'><a id='mulu925' />
<p class='h3'>淨杭州雲林寺沙門釋悟森傳<span class='note-inline'>(見初品　蓮月　寶林鑑品　高峰　體純潔　研庵謙)</span></p><p>釋悟森字道光姓陳氏華亭人雅性靜默獨喜禪坐嘗與懷清老人參論得其稱許遂受記莂歷訪名山十有餘載嘉慶二十年復來雲林延為首座後靜養於普賢閣終日潛處杜門不出著有詩稿語錄若干卷道光九年九月四日書偈而逝弟子見初字懶堂精篆刻晶玉陳㬅生司馬甚契之品蓮月字藕船江都徐氏子早歲脫白既冠受具戒相既圓堅持無犯研窮教典竟入悟門嘗棲雲林止觀入神玅通畫意專工蘭竹得所南翁之旨揚州吳貫之號稱八怪名擅一時樂與森交且精琴理所作詩詞書法別有逸趣獲證於志安秀老人嘉慶十四年繼主雲林三年退養於千佛閣禁足禮華嚴經時雖鼓琴弄翰而禪理功深心多解脫譚笑而逝壽六十又六寶林鑑者嘉興人幼通釋典負笈求師得具於玉山扣厥心要通明一切因承其法習誦之餘學寫梅蘭親炙一泉老人久之亦工畫法頗有時名乾隆五十五年出主勝果寺年七十始告退弟子品高峯者杭州陳氏子既承師資兼得筆法所謂明月梅花師若弟子者不是過也嘉慶十年繼席勝果閱十五載以病乞退寂於道光元年春秋五十有七又體純師名潔字粹白吳江柳氏子生質不凡自拔塵表幼依雲林妙應閣昇達象禪師脫白後隨至京都潔性好學內外文辭莫不精研一時名士大夫慕其風徽多與往還互相酬唱結為詩社已而南旋養靜靈山凡故舊出京過訪往往辭謝欲杜門避世不為名高唯鎮浙將軍薩宥阿請決禪要嘗許過從潔雖偶躭幽韵自暢禪機而性心無礙枯寂空山與放浪豪吟者非可同日語也道光六年夏示疾旬餘即作偈曰卌年功德兩茫然想被前程業識牽今用金剛王寶劍一揮斬絕生死緣生來死去總分明老病猶能自遣情忽地一聲參已透便應一一了無生一點向人瞞不得石龜說殼事何如可堪常寂光中樂定裏身心了幻虛萬事雲煙縈滿眼百年榮辱不關心平居自信塵緣淨久約慈航直到今靈明湛寂家中寶罔象撈空海底鍼祇上任君拈頌得圓機逗徹意何深松鬣驚風鳴萬壑梅梢得月影逾幽緣心若不離緣緣何啻虛空釘橛頭寂年六十六又研庵名儀謙字見能桐鄉沈氏子依仁和法海禪院嵩年剃度受具於聖因寺中立尋入雲林為記室禪餘工寫山水可登巨然之堂德山老人付以法物嘉慶丙子推繼祖席未幾寺災自觀音閣延及行宮大殿俱為灰燼於是誓志興修苦行叩募浙撫入奏內廷頒發帑銀萬兩而儀謙亦購大木於楚歸而重興土木道光八年落成謙仍主院事更請沈太史聽篁續脩寺志</p>
</div>
<div class='div-other'><a id='mulu926' />
<p class='h3'>清丹徒焦山定慧寺沙門釋清恒傳<span class='note-inline'>(覺鐙　覺銓)</span></p><p>釋清恒字巨超別號借庵姓陳氏海寧人也幼而聰秀受讀塾中風致楚楚便異羣兒稍解文義探求玄理玅契禪機即厭世味受具後得法於焦山澄洮繼席定慧誦課之餘輒肄及詩古文辭涵泳心性儀徵阮文達公元丹徒王徵君豫相與莫逆往還酬唱時有所作多見傳詠因之士大夫皆樂與之遊然性甘澹泊雖境極清苦耐寒忍饑貧衲乞請絕口不言有借庵詩草行世塔於五州山弟子二覺鐙字秋屏覺銓字性源並承清法相繼住持兼工吟詠各有遺稿鐙尤有才能理得連山東州佚產山中香火至今賴之</p>
</div>
<div class='div-other'><a id='mulu927' />
<p class='h3'>清銅梁壽隆寺沙門釋悟賢傳<span class='note-inline'>(真空　智曇)</span></p><p>釋悟賢字愚嶺姓周氏銅梁人也襁褓多疾寄養空門稍長因披衲城北壽隆寺資性穎悟超卓倫輩諷誦餘間兼習文翰六寅波崙皆所棲止嘗游東南歷覽名區禪機既暢吟詠益工因與同里廖先達王明誠左昌華吳乃賡合州孝廉張乃孚禹湛巴縣龔有融諸名士結社賦詩極一時韵事著有六寅唱和集及自定詩草一卷銅梁雅秀僧中以愚嶺為清代首稱云又真空字問渠大足彭氏子為智曇五傳弟子好讀經史手不停披工書法耽吟咏喜與文人唱和著有嶼峒吟一卷智曇自楚來銅卓錫計都每以所餘造橋修路利濟行人真空師其法善叩善施樂利尤溥且至性天成篤於孝友有古德遺風</p>
</div>
<div class='div-other'><a id='mulu928' />
<p class='h3'>清峩湄臥雲庵沙門釋源通傳<span class='note-inline'>(六義　涌泉　德輝)</span></p><p>釋源通湖南人年二十學道峨湄山絕頂臥雲庵中居恒唯一蒲團寒暑不易蓋三十餘年研闡釋典華嚴楞嚴諸經尤熟讀默識了然心目隨舉扣之卷數篇第指說無譌山中衲子多其徒黨道風所扇歸依者眾年八十八無疾而化六義者峩眉人居萬年寺毘盧殿即廣濬彈琴處恒誦蓮花七軸靈文朝夕不爽臘踰七十而鶴髮松姿和藹可親人服其德涌泉居龍門院參悟有年通五經古文善詩畫年八十一笑而逝揚廷瑞題其所居曰一笑堂德輝者川北名家子中歲棄家居峩眉之息心所博極梵典著有語錄若干卷及甄奧賦注釋賦為明蜀巡撫廖大亨作詞句多不可曉德輝為之疏析云</p>
</div>
<div class='div-other'><a id='mulu929' />
<p class='h3'>清公安今古寺沙門釋如慧傳</p><p>釋如慧者姓姜氏高陽人俗稱許老蓋其字也父文章母楊氏慧生有善根性靈獨異幼齡多疾蠲除腥味持心茹素已逾廿載年三十始削髮從師託迹公安今古寺禮俊旃禪宿傳臨濟正宗梵經咒語昕夕課誦爾後出世報慈寺三乘奧旨胸次灑然力行既深道心徹悟山光悅性無非靈機潭影澄空早已參透是以登壇說法花雨齊飛贈答揮毫烟雲並落即事摛詞便成韵語因人作偈話出迷津兼術精青鳥風鑑獨神喜譚靈龜玅言微中著有金繩指迷錄一卷文人墨士多相傳寫名公巨子尤深信仰嗣法弟子遂以付梓荊湘間猶有傳本云</p>
</div>
<div class='div-other'><a id='mulu930' />
<p class='h3'>清當陽玉泉寺沙門釋隆昇傳<span class='note-inline'>(培潤滋　香山瀠)</span></p><p>釋隆昇字雲樵姓陳氏江陵人也舊為望族代有簪纓昇生而穎異不昧靈根幼入玉泉歸投柱公言行超卓氣宇灑然嘗從聊溪周先生學詩文經義靡不淹通既玅詞翰尤擅草隸一時騷人墨客多與往還道光十四年始從東山寺慧山珩受具習演經律兼悟禪觀機鋒敏妙辯論風生遂受柱公衣拂主席玉泉乙卯宏法講經啟迪來哲孳孳不卷丙辰領眾六合盈二千指清初以來未曾有也丁<span class='corr'>巳</span>退處經樓焚修自課同治十年辛未二月三日示寂塔於河西旗鼓山著有語錄詩文若干卷皆佚而不傳弟子培潤滋者石門何氏子貌古神清言語簡重道心堅固真實不苟同治五年受昇屬付六年主席上方聿弘戒法九年杖錫峨湄參雙桂宗乘並徹已而歸山專修淨業以約自持至葺治殿宇嚴飾神像備極尊崇光緒二十七年辛丑二月二日沐浴更衣集眾示曰幻身六十六虛空復何有不往兜率陀徑超安樂土諸子莫悲傷吾今暫回首努力赴前節各自尋門走振起滹沱宗常作師子吼大道更何言願伸補天手寂後塔於伏牛山其徒香山仁瀠者宜昌東山劉氏子也少習舉子業通經史善書翰中年忽悟無常禮玉泉曉公出家受具於荊州承天寺復得滋公衣拂主席上方光緒十年宏戒傳徒得法者眾乙酉退居淯溪日課金剛丁酉冬十月十七日示疾涅般壽七十有二臘三十五著有文集三卷今已失傳自題壽塔云孤雁旅孤洲孤洲水常流眾鳥高飛盡唯爾獨鳴秋塔在淯溪寺前</p>
</div>
<div class='div-other'><a id='mulu931' />
<p class='h3'>清金陵靈谷寺沙門釋禰修傳<span class='note-inline'>(光蓮)</span></p><p>釋禰修字德鐙姓袁氏金陵人披剃天印山東霞寺受具華山繼衣缽於靈谷慈善成性悲愍感物平昔扶持忠義周恤喪兦引為己事視若固然當咸豐初年洪秀全竊據金陵負隅死守官軍於朝陽門外掘長壕困之日事攻戰凡陣兦及軍營病沒者多厝寺傍禰修悉書其姓名於冊使後有所稽攷枯骸在野拾而葬之事平請於曾文正國藩重建龍神祠主寺三十餘年寇至不去舊有寺志十四卷深自護持不敢失墜光緒乙亥傳法光蓮靜修一室人罕得見寂於庚辰九月二十一日年六十六葬玉帶橋之南光蓮字利華泰州郃氏子八歲出家初事岱岳寺僧為師後於華山受具徧遊天臺九華南海光緒紀元五月朔禰修夜起見香鑪有光狀若蓮花五日而光蓮至寺禰修異之因授以衣拂墾荒竹重造山門及金剛殿以節省餘資未嘗募叩生平苦志清脩與物以誠無疾言厲色尤好勸人為善光緒戊<span class='corr'>戌</span>二月九日示寂年七十四亦葬玉帶槁南</p>
</div>
<div class='div-other'><a id='mulu932' />
<p class='h3'>清成都昭覺寺沙門釋照常傳</p><p>釋照常字朗西姓稅氏溫江人也父登第母杜氏夙孕靈根早通慧業質挺蓮植居近禪房年才十八界空萬千清同治壬申披薙於羅禪古寺初習梵經便窮微旨俄而太師性長與師祖寂澄相繼謝世遂主寺事新矩既崇舊規仍守增輝院宇培植林園費無旁貸務必躬親禪修之餘兼工文藝左蘇右黃積墨橫錦超王邁倪繪素生姿好學多材為時稱詡光緒丁亥附近市場更易商旅無依乃竭願力別造廣廈且築樓近水起閣傍山沱江左右暉映霞表地靈人傑於焉聚集後依文殊院香巗律師受具香來木樨花滿祇樹戊午主昭覺法席彌復專精儗作雲遊徧留雪爪己未謁普賢道場膺大佛殿方丈已而辭去躡屩南海負簦北燕歷盡塵勞庶成佛果庚申七月乘杯西蜀駐錫東川棲止羅漢古洞竟於十月七日坐化壽六十有七川東蘇兆奎為之銘</p>
</div>
<div class='div-other'><a id='mulu933' />
<p class='h3'>清四明天童寺沙門釋敬安傳<span class='note-inline'>(精一)</span></p><p>釋敬安字寄禪姓黃氏湘潭人也其先世為山谷苗裔宋時由江西遷茶陵明季乃徙湘潭之石潭世業農父宣杏母胡氏嘗禱白衣大士夢蘭而生數歲時好聞仙佛事常終日喃喃若有所吟誦七歲失母諸姊皆嫁父或他適則以安兄弟寄食鄰家日昃不返即嗁號蹤迹之里人為之惻然年十一始就塾師授論語未終篇父又沒零了孤苦極厥慘傷其弟以幼依族父安獨無所得食嘗為人牧牛輒攜書於牛背誦之一日與羣兒避雨村中聞讀唐詩至少孤為客早句潛然淚下塾師周雲帆駭問其由以父沒不能讀對雲帆甚憐之曰爾為我炊爨洒掃可乎即下拜雲帆喜甚每語人曰此兒耐苦讀後必有所樹立余老不及見耳無何雲帆病沒安遂散去然猶不廢業聞里中豪家欲覓一僮伴兒讀即欣然往就至則使供驅役自讀輒遭訶叱因悲歎以為屈身為讀書計既違所願豈可為區區衣食為人奴乎即辭去習工藝鞭撻尤甚絕而復甦者數一日見籬間白桃花忽為風雨摧敗不覺失聲大哭因慨然動出塵想遂投湘陰法華寺出家禮東林長老為師時同治七年也冬初復詣南嶽祝聖寺從賢楷律師受具首參恒志於岐山專司苦行諸職暇則隨眾坐禪越五年頗有省時精一首座為維那間以詩自娛安諷之曰出家人不究本分上事乃學世諦文字耶因笑曰汝髫齡精進他日成佛未可量至文字般若三昧恐今生未能證得後省舅氏至巴陵登岳陽樓友人分韵賦詩安獨澄神趺坐下視湖光一碧萬頃忽得洞庭波送一僧來句歸述於郭菊蓀謂有神助且言其有宿根力勸之學授唐詩三百篇一目成誦後精一見安所作大奇之精一名思參長沙張氏子天資聰穎幼從塾課便解文義淡於科第而好佛書見庭中桃花因風飄落悟世無常乃從剃度具足復還長沙置慈雲精舍於城南迎母養之與人論說詞簡易明引導後學當機立判故於安前激後勸卒玉其成然安自以為讀書少用力尤苦一字未愜如負重累至忘寢食有一詩至數年始成者念生死事切時以禪定為正業一日靜坐參父母未生前語冥然入定內忘身心外遺世界坐一日如彈指頃猝聞溪聲有悟嗣後徧遊吳越凡海市秋潮見未曾有遇嶽谷幽邃輒歗詠其中饑渴時飲泉和柏葉下之喜以楞嚴圓覺雜莊騷以謌人目為狂嘗冒雪登天台華頂峰雲海盪胸振衣長嘯睡虎驚立咆哮攫前以慈心視之虎威亦解又曾於深山遇一巨蟒御風行頭大如斗舌電尺餘因念佛亦無怖旋養疴皋亭山中中夜聞剝啄聲甚急啟關月明如晝四顧無人如是者數數次夕伺叩門聲急開戶見一黑眚若圓球滾滾而去安嗾羣犬逐之窮追至山腰厲聲曰擾我何為我豈汝怖苟有所求當為汝度之遂號佛達旦怪尋滅病亦尋癒其住四明最久窺天童雪竇窮攬霞嶼月湖之勝郡中文學呂文舟徐酡仙胡魯封馬文齋沈問梅皆相與酬唱生平好善疾惡觸境而生嘗渡曹峨江謁孝女廟叩頭流血同行者曰奈何以比丘禮女鬼安曰汝不聞波羅提木叉孝順父母諸佛聖人皆從孝始吾觀此女與佛身等禮拜亦何過焉甲申八月返櫂長沙年三十有四行腳已閱十霜明年還石潭省先塋宿莽縱橫不可復識望窮山慟哭村老聞之為指其葬處始復憶識蓋去鄉里<span class='corr'>已</span>二十餘年積思幽潛故悲不自勝也自是往來衡湘時有著述同縣王湘綺先生為當代詩人見安所作末嘗不稱善有陳伯嚴羅順循皆擅詞翰曾綜其詩十卷刻之乞湘綺先生為之序</p>
</div></div></div>
</div><!-- end of div[@id='body'] -->
</body></html>