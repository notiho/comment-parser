<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu623' />
<p class='juan'>新續高僧傳四集卷第四十四</p><p class="byline">衡陽喻謙昧庵氏編輯</p>
<div class='div-other'><a id='mulu624' />
<ul class="">
<li>淨讀篇第八之四<span class="note-inline">(正傳十二人　附見十五人)</span>
<ul class="">
<li>明南嶽上封寺沙門釋法祥傳</li>

<li>　燕都慈惠寺沙門釋明玉傳<span class="note-inline">(真貴)</span></li>

<li>　錢塘龍井寺沙門釋如清傳<span class="note-inline">(傳記)</span></li>

<li>　幽溪高明寺沙門釋傳燈傳</li>

<li>　京口淨業禪林沙門釋古松傳<span class="note-inline">(了然)</span></li>

<li>　青陽九華山東巖寺沙門釋海玉傳<span class="note-inline">(傳鐙)</span></li>

<li>　新安黃山擲缽庵沙門釋廣寄傳<span class="note-inline">(寶相　墨浪　大守　毒鼓)</span></li>

<li>　餘杭徑山寺沙門釋圓信傳<span class="note-inline">(照御)</span></li>

<li>　雲南雞足山大覺寺沙門釋圓彩傳<span class="note-inline">(如然　雲峯)</span></li>

<li>　會城大德寺沙門釋如意傳<span class="note-inline">(向和尚)</span></li>

<li>　常州天寧寺沙門釋海寶傳<span class="note-inline">(無名僧)</span></li>

<li>　仁和吉祥寺沙門釋大雲傳<span class="note-inline">(居溟　金童僧)</span></li>
</ul></li>
</ul>
<div class='div-other'><a id='mulu625' />
<p class='h3'>明南嶽上封寺沙門釋法祥傳</p><p>釋法祥字瑞光別號隱南姓周氏嵊人也生而超曠長事儒術屢試不第慨然有出世志從其叔遊京師往參嘯巖老人巖示以向上且謂念佛法門最為捷要祥慮專服膺慎擬書紳頃之南還決然舍去禮邑中喜庵愷薙髮時年三十有二矣謁棲霞素菴受具相依講肆忽焉三載乃遊北都得參遍融因問念佛法門是第一義諦否融曰更不容念佛外別求第一義諦祥深頷之時慈聖太后建淨業期請居首座三年期罷遊五臺之伏牛有松柏者牛山耆舊也與語心契留住石室弔影絕跡木食三秋一日趺坐雪積滿牀火絕衣濕侍者往見驚走報松柏趨視之猶未出定乃擊磬警覺問曰煙寒灰冷作何境會祥曰山原是石冰原是水雪飛滿崖不知所以松曰此暫息塵勞得輕安耳若耽此境即墜偏空勿滯於此宜行脚去授以鉢袋遂造峨嵋禮普賢住大峨石數月苦切參究心地未安因之南嶽登祝融峯望古大明崇嶺茂林即往卜居未幾祝融峯僧楚然請主閱藏祥至一宿夜半恍惚㝱中告語此非所居不如速去詰朝將他徙適僧大覺來留住崱屴峰祥許之行三日藏經殿燬祥以嘯巖所示欲終身念佛專精不懈以豆為數放下身心影不出山一聲一豆淨念相繼積豆至四十八石人稱豆兒佛云廣西劉方伯謁廟遺書請一見辭不往衡州盧郡丞祀廟點失期者罰粟三十石送祥祥曰老僧豈以一缽飯<span class='corr'>斂</span>眾怨乎竟不納長沙吉王遣內使往請祥曰山僧行腳倦遊息肩於此願效遠公跡不入俗不敢奉命王遣前使賚送華嚴經二部大疏鈔一部齋資百兩祥以銀散眾用廣王惠掃閣藏經長護山靈王益重焉荊襄大盜曰賈二唐九者事急來歸發露懺悔哀乞活命祥憐其誠納之冠以道巾令隨作苦捕騎至見祥慈心藹然且聞念佛聲有感乃解腰纏三金薦齋而去盜亦感化為苦行僧祥居崱屴峯勤脩淨業三十餘年未嘗少輟笥無長物滅之日唯胡椒一瓶舊布數片而已以明萬曆庚<span class='corr'>戌</span>二月六日示寂世壽七十有九法臘四十有三其徒同融建窣堵波於峰右釋德清為之銘焉</p>
</div>
<div class='div-other'><a id='mulu626' />
<p class='h3'>明燕都慈慧寺沙門釋明玉傳<span class='note-inline'>(真貴)</span></p><p>釋明玉字無瑕姓劉氏西蜀龍居人也生性倔強少與俗合不治主人產業長娶汪氏舉三男長兒聰慧篤孝玉雖心愛之不為兒女家計居常以佛為念每供養二親蔬食必絜親亦以此安之及雙暉並謝即判然棄妻子從方外遊時年四十六長兒年十二躑躅相隨至播州樓頭山東洋海菴父子俱薙髮為沙彌授具戒明隆慶三年五月五日也自爾攜兒行腳即督課業為弟子父子相從雲遊萬里遍歷名山參叩知識苦行絕倫每日中一食糠菜不糝樹下塚間隨遇順適自是終身脇不至席萬曆初謁普陀過金陵至都下遊履五臺寓三塔寺禮華嚴經經六十萬字一字一拜每晝夜必稽首三千如是者經三匝至十二年復至京師碧峰寺禮法華經六萬餘字一字一拜如前者十二匝終而復始夙夜罔懈長兒為沙彌者年德日益長多親講肄聽習華嚴法華楞嚴圓覺唯識諸經論善開曉發蒙而事父日益謹一時稱異謂有弟子如此者誠所罕覯十七年內監王太監欲開精舍延其弟子為弘法且為玉休老地乃卜阜城門外二里許捐貲創寺寺成請額聖母嘉之賜曰慈慧大宗伯棠軒李公記其事一日謂弟子曰吾以業繫娑婆七十二年侵尋老病久住何益吾將歸矣爾當以法為懷勿生愛戀遂不食念佛不絕者旬日聲響如鐘顏色不衰弟子問生死大事玉但曰嘻嘻呵呵呵呵嘻嘻不是妄念不是真知良久云你說是如何大通橋上交糧客原是南方送米人臨化索浴更衣端坐持珠念佛益哀促連聲大[言*乎]佛佛聲絕而逝時萬曆乙未春正月十九日也世壽七十有二僧臘二十有六弟子真貴即玉長兒為慈慧法師者奉塔於黃村乞憨山為之銘</p>
</div>
<div class='div-other'><a id='mulu627' />
<p class='h3'>明錢塘龍井寺沙門釋如清傳<span class='note-inline'>(傳記)</span></p><p>釋如清字法原姓阮氏上虞人初出家於西湖龍井後入雲棲壹志禮佛誦法華經六時不倦萬歷十一年示疾沈緜者數月既革聞堂中念佛聲忽矍然起坐兀兀中宵注視金容翹仰而寂傳記者鄞人也性好獨居日以法華為課數及九千七百餘部世稱為傳法華萬曆十四年司勛虞湻熙舉法華三昧懺傳記禁足修長期者三九歷寒暑屢獲瑞應後憇杭州西溪道上肩水負薪行諸苦事或曰佛法廣運乃猶作此有為功德耶傳記折之曰無為豈在有為外乎萬曆四十一年七月辭諸弟子稱佛三千聲唱妙法蓮華經題者數四西面坐化越日頂猶暖異香不絕</p>
</div>
<div class='div-other'><a id='mulu628' />
<p class='h3'>明幽溪高明寺沙門釋傳燈傳</p><p>釋傳燈姓葉氏衢人少從進賢映庵禪師薙髮隨謁百松法師聞講法華恍有神會次問楞嚴大定之旨百松瞪目周視燈即契入百松以金雲紫袈裟授之生平修法華大悲光明彌陀楞嚴等懺無虛日卜居幽溪高明寺先有土人葉祺葬親寺後夢神云此聖者道場地將有高人大作佛法可速遷祺不之信俄而舉家病始懼乃徙焉明日燈至即地立天台祖庭學侶侁侁嘗於新昌大佛前登座豎義眾聞石室中天樂鏗鏘講畢乃寂所著生無生論融會三觀闡揚淨土法門又有法語一篇最為切要其註楞嚴維摩等經凡染翰必被戒衲前後應講席七十餘期年七十五預知時至手書妙法蓮華經五字復高倡經題者再泊然順化</p>
</div>
<div class='div-other'><a id='mulu629' />
<p class='h3'>明京口淨業禪林沙門釋古松傳<span class='note-inline'>(了然)</span></p><p>釋古松平陽人幼出家於五臺山羅睺寺得念佛三昧山多虎松為說戒命以名虎不復傷人[言*乎]之輒至萬曆十三年至京口建淨業禪林時潛深谷坐樹下入定居三十九年一日舉手別眾而逝入龕未建塔也崇禎四年四月八日龕中忽見五色光啟之見松凝坐貌如生清順治十五年十月二日再見祥光異香三日不散了然者合肥西門外三里庵僧也目不識字口不譚經但日誦佛號年七十九一日趺坐說偈曰我今去我今去不向幽泉一直路直上西方見如來好認來時真面目垂首奄然與聲俱渺</p>
</div>
<div class='div-other'><a id='mulu630' />
<p class='h3'>明青陽九華山東巖寺沙門釋海玉傳<span class='note-inline'>(傳鐙)</span></p><p>釋海玉字無瑕宛平人歷遊五臺四至峨湄明萬曆間來棲九華東巖摘星亭自知時至拈偈而逝授命於徒三年啟缸可復相見至天啟丙寅正月其徒率眾如期發視見其顏色如生檀眾聞風踵至遂為塑金供養廷樞何使君為捐資建塔玉生正德八年癸酉寂於天啟三年癸亥已百有二歲今稱百歲庵云後百餘年有傳鐙者衡州人當清乾隆時來棲伏虎巖下獨居虎洞不出山者二十年後得檀施為之結茅於望江亭下定心石邊顏曰甘露庵開闢殿堂林竹輝映晨鐘夕梵與漱石泉聲清籟相答幽處靜習又十餘年行年八十矣而倡導提持了無倦色郡伯喻使君成龍矜其苦行為作碑記勒於巖中用昭來許</p>
</div>
<div class='div-other'><a id='mulu631' />
<p class='h3'>明新安黃山擲缽菴沙門釋廣寄傳<span class='note-inline'>(寶相　墨浪　大守　毒鼓)</span></p><p>釋廣寄字寓安姓余氏開化人也生而聰慧年幼失恃父聽無為法公言舍令出家父故石工攜與工作主人食以魚胾不受曰爺已許出家豈可復食此父不覺淚下及為沙彌好學多能博雅游藝往來於休婺之間一時士大夫無不器重樂與為忘年交居嘗歎曰人生駒過隙耳泛泛若此何以出家為年二十四始決志參訪屢行為親知羈留不果乃宵遁單瓢隻杖徑造雲棲大師見而器之為授具戒開示念佛法門曰念佛無他專在一心不亂寄服膺久之迺司維那居恒刻意精修單持一念謹束三業嚴整威儀調和內外眾心悅懌雲棲一日臨眾曰梵語維那此云悅眾若寄維那可謂稱職矣由是眾咸推重居斯職也八易寒暑以省師歸故山閉關三年明萬曆庚<span class='corr'>戌</span>入黃山丞相原誅茅藏修精進自策一念不移若忘人世久之一方緇白歸信者眾圖南汪公為結菴以居之歲逾一紀偶嬰疾竟不言動止如常人莫之知久之疾篤鄉人請醫診視之寄曰生死如客耳當行即行又何為乎服劣藥唯安然端坐如不有身一日召弟子曰吾行矣末後一事汝等識之言訖跏趺而逝天啟元年辛酉二月二日也初弟子不意其遽化未理龕室乃置坐於几上且恐形變急積薪荼毘值天大雪不能行事如是七日遠近緇素聞而破雪奔弔見寄顏色如生喜容可掬唇紅不改手柔如緜咸曰此生人安忍火固止乃借佛龕收<span class='corr'>斂</span>供於丈室雪乃止弟子相謂曰此豈末後一事耶於是亦不敢火經夏秋炎熱形氣不變明年壬<span class='corr'>戌</span>三月弟子大守走匡山具白其事於憨山清且請為銘清聞而歎曰吾沙門之行貴真修實證不在衒名聞立門庭為得也且謂寄於生死神往形留化臭腐為神奇非戒定熏修精心融貫豈能然乎即佛祖之金剛不壞常住不朽亦由是而致此可證寄之道行精能矣弟子寶相一心念佛以餘力助寄開闢叢林數十年往來諸檀越家托缽持金四眾信仰因果不昧時山豪嘯聚山中稱為念佛和尚相戒勿犯遇之禮拜而去又墨浪少從趙宦<span class='corr'>光</span>學工草篆書後為寄記室結庵白龍潭得念佛三昧每勸人從止觀著力皆為寄所薰染者也又大守字無易婺源張氏子亦得法於寄專事淨業繼主擲缽院多所創作緇規清肅晨昏鐘鼓課誦不間登壇施平等法食尤多格冥之驗順治辛卯坐化毒鼓者常參天台博山諸宿愛蓮化峰奇勝遂棲止焉每夜下浴湯池沿路號佛聲震山谷歸時達旦率以為常高郵故人寂毒鼓往視之炷香後趺坐龕左而瞑</p>
</div>
<div class='div-other'><a id='mulu632' />
<p class='h3'>明餘杭徑山寺沙門釋圓信傳<span class='note-inline'>(照御)</span></p><p>釋圓信字雪嶠姓朱氏鄞人也年二十九始為僧進具欲往天台訪尋知識印證忽舉頭見古雲門三字豁然大悟遂返縛茅雙髻峰復以偈謁雲栖更參龍池室中機契萬曆間遷徑山復住廬山嘗作淨土詩自敘云甲子秋游黃山直上危峰絕頂若昇忉利忽空中人語比丘久隱時當弘法眾生差異善調伏之知淨土百詠成於黃海光明頂也崇禎八年中丞余大成司理黃端伯訪信徑山即請開法丁亥八月二十六日示疾書偈端坐索茶飲半盞而寂照御字參哲小容范氏子幼具佛性中夜拜大士像額墳起不休年十八歸依松石後受具於巨德禪誦而後腰鐮負薪與眾作苦經樓茶舍位置楚楚於深松文柀中戶牖澄碧六時梵課猿啼鳥語靜中響答極巖棲之致坐臘四十二壽六十四預知歸期晏坐而逝</p>
</div>
<div class='div-other'><a id='mulu633' />
<p class='h3'>明雲南雞足山大覺寺沙門釋圓彩傳<span class='note-inline'>(如然　雲峯)</span></p><p>釋圓彩字白雲姓劉氏昆明人也年十歲禮笻竹十方得度日事苦行後從所庵受具持律森嚴專修念佛三昧有皈依者唯示以淨土法門嘗遊雞足止息念佛堂時寺井枯竭汲道苦遙圓彩誓禮華嚴三載以祈水泉未幾果有靈源湧出一日三潮當時藩王巨公慕其德望入山修敬後於定中見紅輪墜懷因告眾曰吾今夕有難可酬宿殃是夜果寂年七十三如然字本實昆明尹氏子落染後將田宅入寺重修正覺禪林既受具戒益堅苦行每見田園枯渴願祈靈澤以蘇農困虔禮華嚴殷勤三歲忽紺沼清澄濚洄左右不泛不竭一方稼穡至今是賴直指姜公題曰華嚴甘露寂於明崇禎乙亥年七十五雲峰者不詳姓氏常與大千友善崇禎甲<span class='corr'>戌</span>旱六月不雨直指姜公乞僧祈禱雲峯與焉峯曰吾無他術惟知念佛耳遂趺坐於海源寺龍池磐石上已而果雨三農徧渥士人感德建庵以答靈庥</p>
</div>
<div class='div-other'><a id='mulu634' />
<p class='h3'>明會城大德寺沙門釋如意傳<span class='note-inline'>(向和尚)</span></p><p>釋如意字寶峯蜀人也入滇以五利起家已而改服為僧依止會城大德寺禮佛三十餘年足所跪處石為之穿時直指李柄慕其精勤親叩法要遐邇謁者幾無虛日如意勌於津梁攜徒無候退隱伏牛年八十餘說偈謝去向和尚者湖廣人初為營卒不茹酒肉守安寧西城門早晚必至鼓樓念佛久而不倦後削髮龍應寺結廬以居每數日一入城乞米米一粒跪誦佛一聲粒粒計之盈握始炊如是者十二年一日遍辭州人云明日貧僧去矣至期果端坐而逝面貌如生</p>
</div>
<div class='div-other'><a id='mulu635' />
<p class='h3'>明常州天寧寺沙門釋海寶傳<span class='note-inline'>(無名僧)</span></p><p>釋海寶狀甚純樸不表飾言人與語或不之答但微笑而已居常州天寧寺破衲一領寒暑衣之蟣蝨緣裾隨手捫得殊不為意春煦日暖席階而坐對佛拈蝨聚於掌上纍若貫珠已復納之袖中翻然而起客或與之錢則市豆蔬供寺僧施金多則乞眾諷經已則號佛如是者歷有年所崇禎間翰林鄭胙長約寶禮南海已而卻之發掉行時常見寶在岸前追之不及及登山入殿寶又在焉遣使邀之偕還復不得鄭既歸即詣寺候寶弟子云師沈臥月餘昨方起耳因述其神異郡人由此欽信一日趺坐念佛而化又無名僧者居黃州持彌陀佛晝夜不輟崇禎十六年總兵黃鼎守黃州方出巡僧大聲唱佛衝其卒伍執之已而得釋會張獻忠攻黃州僧坐城上夜中高聲唱佛軍士不得睡惡之縛投城下俄而復在城上唱佛如故每東城下西城上南城下北城上總兵聞之始敬禮焉歲饑人相食僧至城外饑民持刀乞僧捨身僧云俟我誦佛千聲即捨爾稱至三百聲眾見兵至皆驚散而僧已在城中山中獵者生得一虎僧見欲贖放之獵者索三十金僧止得四金獵者云汝能執虎耳三匝則與汝虎僧授記虎執虎耳三匝遂縱之虎依僧不去僧與虎同住黃麻山金剛洞中巡撫盧象昇督兵過黃州詣山訪之欲見虎僧語虎探頭窗外盧欲見全虎虎乃大哮躍出盧竟納贄稱弟子而去一日行市中見一雞僧高聲念佛雞亦隨聲而應市人皆驚嘗之武林出白門見秦淮河遊船中有錢生者其弟子也呼錢登岸放聲大哭曰眾生以苦為樂乃如是耶錢生哀求懺悔示以念佛後不知所終</p>
</div>
<div class='div-other'><a id='mulu636' />
<p class='h3'>明仁和吉祥寺沙門釋大雲傳<span class='note-inline'>(居溟　金童僧)</span></p><p>釋大雲字萬安姓郭氏仁和人出家永慶寺受具於雲棲居北郊篤修淨業相依者眾因剏吉祥寺寮宇燦然竟成叢席寺中規制秉諸雲棲專以誦讀為課及示微疾即絕飲食唯稱佛號有往省之者則曰彌陀不念念我何為臨化語弟子智經曰為我灑掃佛來迎矣居溟字去息姑蘇徐氏子披緇鄧尉修靈巖儲禪師受莂記機悟敏捷後繼其席二年退居錫山讀宗鏡錄謂宗門淨土本無異旨吾亦當西遊耳庚<span class='corr'>戌</span>三月示疾有請說偈者不應而寂金童廟僧者遺其名廟在常熟城北日持一版擊於巷衢高聲誦曰無常迅速一心念佛眾不甚異之崇禎十三年三月徧辭諸鄰舍曰好念佛老僧去矣明日爇香佛前合掌稱佛端坐而逝</p>
</div></div></div>
</div><!-- end of div[@id='body'] -->
</body></html>