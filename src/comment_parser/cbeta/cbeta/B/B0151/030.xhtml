<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu429' />
<p class='juan'>新續高僧傳四集卷第三十</p><p class="byline">衡陽喻謙昧庵氏編輯</p>
<div class='div-other'><a id='mulu430' />
<ul class="">
<li>明律篇第四之四<span class="note-inline">(正傳十四人　附見八人)</span>
<ul class="">
<li>清金陵寶華山隆昌寺沙門釋實[王*永]傳<span class="note-inline">(心開)</span></li>

<li>　鳳山龍興寺沙門釋溥[瓗-山]傳</li>

<li>　維揚石墖寺沙門釋學倫傳<span class="note-inline">(瑞亭)</span></li>

<li>　燕京瑞應寺沙門釋性證傳</li>

<li>　宿遷極樂庵沙門釋興祥傳<span class="note-inline">(不器)</span></li>

<li>　淮安普應寺沙門釋溥範傳</li>

<li>　毘陵永寧寺沙門釋學潛傳</li>

<li>　淮陰聞思寺沙門釋溥訓傳</li>

<li>　徽州韵松山寺沙門釋寂融傳<span class="note-inline">(心空)</span></li>

<li>　江甯古林寺沙門釋海華傳<span class="note-inline">(心融　隆野　印合)</span></li>

<li>　燕京潭柘山岫雲寺沙門釋澄林傳</li>

<li>　金陵寶華山隆昌寺沙門釋常松傳</li>

<li>　儀徵隆覺寺沙門釋洪建傳<span class="note-inline">(佛定)</span></li>

<li>　燕京潭柘山岫雲寺沙門釋明壽傳</li>
</ul></li>
</ul>
<div class='div-other'><a id='mulu431' />
<p class='h3'>清金陵寶華山隆昌寺沙門釋實[王*永]傳<span class='note-inline'>(心開)</span></p><p>釋實[王*永]字珍輝姓陳氏霍邱人父玉林母汪氏幼負嶔奇不偕俗戲聞僧誦經宛如宿習塾師授學過目不忘觀其行止歎非凡品乃自請於親願超塵網父母知其志堅終不可奪許詣近邑大悲庵心開祝髮初演華嚴涅盤諸法悉通大義年二十五慕華山儀範辤開南下旬有五日始渡大江底龍潭院負笈登山林中一徑晨光晻映周回顧盻髣如舊遊乃自驚愕俄而歎曰轉地凡夫以何因緣頓臨斯地及受具足精求律意早夜孜孜不遑寧息遮制軌範取次領悟其最深者莫如智圓律師所著會真記當時讀者謂其菁粹超出六十家釋義之外[王*永]綜其旨趣為之貫徹非夙抱慧姿殫志研慮能如斯乎主僧閔緣闚其學識擢之教授開迪新知道歸正的心力既竭色相俱空時閔緣告謝遜以法席三辤不獲始敢拜受謹慎操行惟恐失墜每逢聖壽建設道場延釐介福制府將軍以下文武百僚來山瞻禮晝夜齋宿間與酬答開示要旨莫不敬信歸誠悅懌康熙六十一年壬寅春仲方示微疾知世緣將盡付衣文海注念淨域號佛百聲奄然順化春秋四十有八僧臘二十一茶毘時火光如五色雲霞散布山陬三日收遺灰藏之一葉庵左</p>
</div>
<div class='div-other'><a id='mulu432' />
<p class='h3'>清鳳山龍興寺沙門釋溥[瓗-山]傳</p><p>釋溥[瓗-山]字儁雯別號借堂姓王氏毘陵人也齠齔嬉游效誦佛號懽心作禮出自天然長涉詩書頗通大義父母既沒聽僧誦經至無智無得慨然有志超脫塵凡時年十四投邑崇聖院瑞可<span class='corr'>剃</span>落專事禮誦不涉外緣淨修十載思得圓具乃登寶華山受戒定庵安居學律並侍書翰<span class='corr'>己</span>卯冬遂受記莂委較尼戒道譽宣鬯遠方乞請遂宏法於虹州廣慈寺及釋迦寺乙未秋復為鳳山士大夫所請入主大龍興寺寺殿傾<span class='corr'>圮</span>荒榛滿目鳳地僻小值明季兵燹之餘井邑蕭條檀施殊尠[瓗-山]胼手胝足苦心勞力卒能修葺院宇培養林木使灌莽叢薄之地蔚成招提勝境且以餘力建僧寮廚庫視吳越都會商富聚集布金祗園者難易迥別[瓗-山]矢志純一堅固不回駐錫茲山十有三載成斯盛業信非偶然寂於雍正五年丁未十一月二十五日壽六十有一臘三十又七塔於本山之陽</p>
</div>
<div class='div-other'><a id='mulu433' />
<p class='h3'>清維揚石墖寺沙門釋學倫傳<span class='note-inline'>(瑞亭)</span></p><p>釋學倫字撫生別號幻堂姓梁氏海昌人也賦性明敏穎異絕人童年入學授以經史輒能了徹及既成立頗志事功嘗授江西吉安永豐守備㝱感神語因棄官去削氏為僧初依清河西來庵瑞亭研精大藏已而聞人言離戒修行猶無足欲立無翼欲飛乃爽然自矢渡江禮寶華定庵持四分律復參上乘遠遊天台瞻仰阿育王舍利墖赤耀如丸采騰虛際心竊自異未幾還山即受記莂持律精進已越五臘自以立誓書經願力未畢孑身至維揚準提庵閉戶禁足刺血寫華嚴經既成始徇紳耆之請主席西城石墖寺舊為三昧宏戒之所遭歲荒凶鞠為茂草矢願重興天人共應復修般舟三昧闡發戒光勝緣會集癸<span class='corr'>巳</span>之春重修大悲閣布薩堂落成苾芻麕至丁未冬復建白石戒壇置飯僧田數百畝樓殿寮廡秩秩有序視昔之蓁莽塞路瓦礫礙行者煥然改觀矣倫嘗說戒於泰州之朝海時州人婦有怪疾知為宿愆十年祈神弗能解一日自言非撫生法師不能救因為懺悔豁然如失甲辰春應鹽城永寧之請時愆暘不雨屢禱不應倫䖍懇祈佛甘霖大注是秋海潮泛溢溺者無算倫持大悲懺百日幽濟慈航凡造請所至四眾改觀臨眾應機老而無倦追隨請益者日填堂宇以雍正戊申夏四月示寂世壽七十有三僧臘二十八坐夏二十三墖於揚州城北建龍寺西</p>
</div>
<div class='div-other'><a id='mulu434' />
<p class='h3'>清燕京瑞應寺沙門釋性證傳</p><p>釋性證字檀波姓熊氏為南昌右族父時英母陳氏並崇佛旨雅甘澹素誕生之夕母㝱幢幡飄搖自天而降雖在襁褓即異凡童幼習詩書略通大義父母並逝年逾有室讀禮將終更賦悼亡乃遊京師聊寫憂思寓龍華寺見藏經閣日尋內典遂大感悟慨然有出塵之志就德潤薙染詣寶華定庵圓戒退而結茆保定三臺村修杜多行康熙壬辰歲左都揆公招主龍華明年聖壽諷經祝釐揆公捐俸重新梵宇事聞賜名瑞應并書法雲真際四字以顯異之先是寺中舊植文光果樹至是始實雙果並蒂馳獻行在天顏大悅為製文光果詩從臣屬和傳為盛事寺遂因此得名證進道堅勇頂禮達旦過午不食冬必露頂夏必重衣每春傳戒歲以為常寂於康熙六十年正月二十五日壽六十有三臘二十有七塔於都城鷹房南</p>
</div>
<div class='div-other'><a id='mulu435' />
<p class='h3'>清宿遷極樂庵沙門釋興祥傳<span class='note-inline'>(不噐)</span></p><p>釋興祥字桂昌姓熊氏吉安人也母㝱老僧投錫驚寤而生幼好靜坐性根不凡年近富強父母並逝遂北游淮郡剃度於菩提社隱名受具於寶華山見月尋依極樂湛一荏苒十載忽焉辤去南參報恩大覺國師凡名山大川流覽幾遍或謂風塵奔走與匿迹潛修兩相縣殊不知道無不在感無不通動即靜機事為心印其中真諦非可泛測祥胸無蘊宰故自去來而不方物後還山力般舟行百日豁然超曠會委逢源不可埃岸適有不器禪士來自都門謂念佛不離參禪參禪不礙持戒百千三昧不出心地一法祥即恍然曰戒體圓明德性空寂反觀本源空性亦滅了無持犯是即心地法門若存一念見開知覺便名破戒況餘念耶器與湛一聞言首肯默印心許遂居首座自是嚴究毘尼精研廣律服勤十載甲子冬湛一寂後繼主法席四方緇流喁然嚮化日盈千指祥克<span class='corr'>己</span>以廉接物以寬務持大體至於殿閣輪奐田園增廣猶其餘也以康熙六十年辛丑十一月八日示寂壽八十四坐夏四十七傳戒二十七期塔於縣北五華頂</p>
</div>
<div class='div-other'><a id='mulu436' />
<p class='h3'>清淮安普應寺沙門釋溥範傳</p><p>釋溥範字友曇姓王氏嶧人也家本仕族少通儒術年甫及冠聞僧說戒是心作佛是佛是心頓悟玄旨遂薙染於三皇寺復登寶華得戒於定庵精究毘尼依止五夏出參名宿宿遷極樂寺湛一見而器之留為輔教侍錫講筵隨之還山繼席極樂高建法幢力行律制嘗與四眾結社修懺講演教觀勉敦苦行遐邇歸從更徇眾請移錫普應至則重新梵宇嚴謐寺規行解相應功修無間寂後弟子徹洞奉為普應初祖壽八十七臘六十七闍維建窣堵於喜見塔北雙標相望湖山之間自饒幽勝</p>
</div>
<div class='div-other'><a id='mulu437' />
<p class='h3'>清毘陵永寧寺沙門釋學潛傳</p><p>釋學潛字靈躍平湖人也幼習章句資稟穎悟獨於貝葉上乘一覽弗遺深嗜篤好若有寂根每譚禪理時參妙解年十九祝髮於姑蘇真諦寺因受具焉操行嚴密寒暑無間[歷-止+心]覽名山尋求佛祖證度之地餐風味道披雪傳空徹悟本來歸於自在遂於獅林得法開永寧律宗焉毘陵舊有興寧律寺創自李唐宋元而後疊遭兵燹敗堵數椽傾<span class='corr'>圮</span>將盡前人勝蹟蕩然無餘潛遊笠過此惻然閔之宏願振興思纘前業昕夕劬勤持守律法潔修精進遠邇翕然僧眾歸依規模式擴高甍廣座堂殿鼎新巍樓重宇上薄霄漢就其下作波羅提木乂之壇圍以文石甃以古甎閎敞瑰麗卓然大觀為常郡諸蘭若所未有始於康熙庚寅迄於乾隆<span class='corr'>己</span>未經營締構三十餘年未嘗稍懈故能興廢柘荒追隆往哲乾隆十二年戊辰潛年八十有二設龕召眾講法說偈欣然入龕跏坐而寂</p>
</div>
<div class='div-other'><a id='mulu438' />
<p class='h3'>清淮陰聞思寺沙門釋溥訓傳</p><p>釋溥訓字宏範姓彭氏射陵人也性質敏穎不類凡童幼依近邑延壽寺為僧略習經典頗解吟咏出語天成人多異之年二十聞獨愚宏法楚州詣壇圓具精研律部博綜梵文嘗謂律學雖嚴心宗不可不究乃出參名宿識碧巖於吳門性緣契合遂畀首座驗龍蛇於棒下辨龜兔於鏡中大事既明翛然自了因於天平山之陽縛茆為弇乃占偈曰井上枯藤鼠囓多爭榮豈若住山阿臨溪短屋留雲處香吐松華映碧羅又手握吹毛劍一橫誅茆那惜路重重深黃淺碧從茲盡顯出當陽個裏人語能見道音亦入古由是詞人傳誦聲播兩淮及聖祖南巡雅好吟賞有司引訓至袁浦承恩召見奏對應機宸衷大悅隨扈廣陵茱萸灣仍命和韵御書聞思寺額及金剛經賜之拜受還山意殊坦然是歲首夏略示微疾五月朔旦辤眾而逝迨鑾衛北旋再過楚州猶繫聖懷指名垂詢芳芬未沫塵響不存人事有終勝因難再俗眾惜之方外何榮</p>
</div>
<div class='div-other'><a id='mulu439' />
<p class='h3'>清徽州韻松山寺沙門釋寂融傳<span class='note-inline'>(心空)</span></p><p>釋寂融字蓮城姓張氏宛陵人也家本望族生具福相幼性敏悟夙好詩書長甘澹泊歸志清淨從益念剃落殫心教典靡不通貫年二十登華山受具足於見月隨侍巾拂數易寒暑亦見器重出參名宿得禮心空於翠微師資道合兩相印許遂傳以毘尼授之法衣於是刻苦自持勉勵行修乃於韻松嶺頭別築一亭冬湯夏茗利濟行者遠道流傳譽問宣昭邑宰陳公聞而敬之請主韻松西鄉檀越又乞駐錫翠微道化覃延勝會無遮兩地戒法一時振興往歲太邑祭祀皆用鹿羞獵火焚炎響窮山谷飛毛雨血惻焉傷之融為請於陳公卒得免焉里人深感之暮年仍還韻松多與士林賦詩往還每於贈答隨機誘迪故文學之士多願皈依後邑宰王公又創瓣香禪室以供養之融年逾八十鶴髮童顏望之起敬其修誦操行老而彌篤示期垣化日月不爽建塔山左程繩武為撰銘</p>
</div>
<div class='div-other'><a id='mulu440' />
<p class='h3'>清江甯古林寺沙門釋海華傳<span class='note-inline'>(心融　隆野　印含)</span></p><p>釋海華字藏林姓鄧氏宿人也將娩之夕母夢眾僧受食中有老衲眷盼久之遲回不去覺而舉子知有宿因宜祈佛果遂求法名於里南大聖寺心融心曰俗子投佛意期蔭怙若華藏林無畏風霜因名字焉華生而岐嶷幼有雅趣性不嬉狎獨懷靜絜嘗隨母入寺見僧威儀戀戀不還親嘉其志又感前兆命依心融祝髮一切經典受授不再時有隆野弘法夏邑偕從與席期畢復之彭城值雲崖老宿譚莊老於墖山眾多與之華獨謂學無內外內外在人欲大其心志妙其有無此二學可表裏而不可偏尚吾道大成如海納百川同一鹽味眾莫能易自是周遊瀛宇循覽天中達哲邵英悉皆訪謁凡住處案頭唯寶舊訓熟讀精討志在力行聞祗峰法主闡楞嚴於古徐功德林不憚千里研窮數月不能無疑負笈南下直指金陵參月潭於圓覺再繹楞嚴前疑洞釋明崇禎十年丁丑冬請戒於古林印含喜其敏達命<span class='corr'>司</span>記錄書翰文詞代之裁治靡不雅鍊時心融南詢欲華偕行印謂華曰律是慧基非智不奉學未彌臘豈宜他事猥以心命不敢重違同造天童密雲禪師令看父母未生前語數月未徹無何心融印含相繼寂滅華還古林除職維那偶提前說頓破羣疑大清順治三年西竺老人居碧峰新舊數千指獨識華於言論之表稱其戒行嚴密學德俱深壬辰春犍椎集眾繼席古林是秋歲旱乏食眾以大豆雜充午缽有私市麥食以供方丈者華斥之曰大眾忍饑我獨果腹是陷我於不義侍者感悚復躬親勞作實導平等眾益親附學徒雲臻以康熙十八年<span class='corr'>己</span>未入滅壽七十二臘四十九塔於古林後山</p>
</div>
<div class='div-other'><a id='mulu441' />
<p class='h3'>清燕京潭柘山岫雲寺沙門釋澄林傳</p><p>釋澄林字洞初姓張氏武清人也賦性慈祥不傷生物初投京師觀音閣薙染復從潭柘振寰受具足徧[歷-止+心]講肆討論性相兼叩禪宗參究心要雖出入宗教而律身端嚴語不妄發衣缽自隨過午不湌時瞿骨妙偉皆深器之謂有優波離之風復歸潭柘輔導止安為尊證者四十一年規範後進不威而嚴儀度汪汪大眾化之廊寮接語莫敢傾側一日靜坐聞棚上羣鼠窸窣少焉益甚尋復寂然林心怪之命侍者破棚十數死鼠累累墜下口有餘粒知中毒藥乃至米庫復見羣鼠往來馳逐林作色曰何不治之而飽鼠腹耶司庫對曰已和毒餌彼東西跳梁者將自斃也林乃痛加訶責以違律傷慈擯之然後知棚頂鼠聲猶呼籲見告其德行感物如此康熙六十一年壬寅繼席岫雲建楞嚴壇成宣講梵網明辯以晰開人心意雍正六年戊申十一月五日示疾誡其弟子曰末路比丘乞食維艱叢林接眾恆產為要比歲負貸二千餘金撙節苦辛幸償夙逋欲增飯僧田愧未及耳事在得人我無他願言訖無聲溘然坐化春秋六十有二坐夏三十有八塔於寺左</p>
</div>
<div class='div-other'><a id='mulu442' />
<p class='h3'>清金陵寶華山隆昌寺沙門釋常松傳</p><p>釋常松字閔緣姓陳氏金壇人也性厭緐囂頗耽幽僻幼入塾學宛自成人塾師異之謂宜養其靜志儕之士林然家世農耕務勤稼穡松雅甘苦辛不慕浮榮年及弱冠懇請離塵父母許之遂造九華甘露庵從因實<span class='corr'>剃</span>度聞華山見月中興毘尼即登寶華受具足戒立德辨道心樹益高松隱老人欲深闚法器試以鉗錘迺愈自磨礪歷掌維那一堂之內分別三根上者喻以純旨深思自得中材導以正途循序而進又其次者曲垂教言引之漸入三者不同成功則一故化有程式人無棄材新舊學子榮出其門松隱謝世命傳祖衣康熙五十二年春值聖祖萬壽上京祝釐駕幸道場獎其儀範日賜御饌并錫紫依玉器數事奉之還山時浙督赫公將軍鄂公皆相引重敬禮有加九華田產亦為之勒石警眾用垂久遠寂於康熙五十七年戊<span class='corr'>戌</span>八月九日春秋五十有五僧臘二十有三坐夏二十有二</p>
</div>
<div class='div-other'><a id='mulu443' />
<p class='h3'>清儀徵隆覺寺沙門釋洪建傳<span class='note-inline'>(佛定)</span></p><p>釋洪建字冶牧姓馮氏夏邑人也母方孕時即厭腥羶見人肉食便作歐逆誕降三日母夢兒言曰誤入汝家意欲舍去母因急留倉皇驚覺晨起視兒果病不乳其母禱於大士願寄為僧弗藥有喜遂禮近鄉洪福寺慶庵為師七歲入寺剃染初習經典漸能領悟十有餘載勤修不懈年已及冠始具三壇於白雲佛定入室造請叩求經義研習切韻威儀中度文質彬彬既而南遊躬踐寶華學律於定庵五易寒暑既通律部欲透禪關扣諸宗匠杭之理安紹之顯聖寧之祖印吳越知識次第參訪康熙戊子重上華山供職羯磨三年復徇維揚士紳之請主席隆覺盡心訓導大宏法戒三十餘年孜孜無倦是以道俗歸崇檀施恐後維揚交如汪公施金三千創建戒壇於寺之左使數畝古剎易色改觀望之如祇園精舍其勝緣所結豈偶然哉</p>
</div>
<div class='div-other'><a id='mulu444' />
<p class='h3'>清燕京潭柘山岫雲寺沙門釋明壽傳</p><p>釋明壽字本然姓杜氏宛平人也幼依普濟寺休如落髮初尋經緒漸明宗教康熙四十年得戒於潭柘山止安五篇七聚并窮研討精修銳進罕有及者遂躋首座闡心教授十有六年位列尊證凡式範後學規模叢林靡不詳盡時和碩康親王避暑山寺一見契合夜坐清譚深入玄理退後語人稱為純品嘗因事出山歸不過時主僧責訶之重加屈辱恬然受之略不芥蔕知為入室真子乃付重任授以衣缽及居丈室不立侍者巾瓶鑪椀躬親拂拭一日無恙勿集眾曰我時至矣汝輩當念光陰迅速人命無常趁此努力無遺後悔合掌而逝時乾隆丙辰三月十九日也壽六十有七坐夏三十有五塔於錦屏山南</p>
</div></div></div>
</div><!-- end of div[@id='body'] -->
</body></html>