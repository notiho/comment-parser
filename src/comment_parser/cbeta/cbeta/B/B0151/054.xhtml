<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu761' />
<p class='juan'>新續高僧傳四集卷第五十四</p><p class="byline">衡陽喻謙昧庵氏編輯</p>
<div class='div-other'><a id='mulu762' />
<ul class="">
<li>興福篇第九之六<span class="note-inline">(正傳十四人　附見十人)</span>
<ul class="">
<li>明房山上方普濟寺沙門釋銀圓傳</li>

<li>　黃山慈光寺沙門釋惟安傳</li>

<li>　當陽玉泉紫紫庵沙門釋法瑄傳</li>

<li>　鼓山白雲洞沙門釋悟宗傳</li>

<li>　宜都廣濟寺沙門釋徹天傳<span class="note-inline">(徹容)</span></li>

<li>　黃山雲嶺禪院沙門釋如本傳<span class="note-inline">(妙光慧　櫟庵)</span></li>

<li>　杭州靈隱寺沙門釋如通傳<span class="note-inline">(良玠　慎庵祥)</span></li>

<li>　沙市白齋庵沙門釋道通傳<span class="note-inline">(德全　香林)</span></li>

<li>　雲中普興禪院沙門釋義玄傳</li>

<li>　皖中浮山華嚴寺沙門釋本智傳</li>

<li>　遠安壽隆寺沙門釋普義傳</li>

<li>　燕京資福寺沙門釋鎮端傳</li>

<li>　梓潼廻龍寺沙門釋慧慈傳<span class="note-inline">(無妄)</span></li>

<li>　代州七佛寺沙門釋道相傳<span class="note-inline">(道梅　法源)</span></li>
</ul></li>
</ul>
<div class='div-other'><a id='mulu763' />
<p class='h3'>明房山上方普濟寺沙門釋銀圓傳</p><p>釋銀圓字孤山姓李氏武清人也少待內庭給事銀局工作公餘多暇留意內典眈味久之思出塵諠乃乞退徧遊名山遠航南海還至少林遇無言師為之披剃具道從來因以銀圓名之取其精堅不磨流通無礙即謝曰銀則無須此但期圓滿足矣居數歲復事遊參邁跡上方構朝陽庵息靜山阿將從此終焉顧上方地接皇都山勢緜邈雲水幽勝甲於寰區游侶日眾自孤山口至兜率寺二十餘里馬不能行故來僧至孤山已饑疲交困無休憇處或望而<span class='corr'>卻</span>步圓獨發願欲於孤山剏建十方叢院以利行者早夜殷殷默禱顯叩卒達所志殿宇既成額曰普濟禪寺遂為始祖人稱孤山長老以地名之嘉其志也以萬曆庚申正月十一日示寂其徒通祥通昱依浮屠法葬其骨於寺西北隅</p>
</div>
<div class='div-other'><a id='mulu764' />
<p class='h3'>明黃山慈光寺沙門釋惟安傳</p><p>釋惟安字雲亭讀經中普門喜其誼廣大無礙因自號普門姓奚氏郿人也幼失怙恃不識生平而志骨挺立弗甘俗賤年約十歲為人牧羊迅雷夜半驚起自憤消除卑念投入空門年近二十薙髮受具遍叩宗匠三十年中往來少林五臺<span class='corr'>太</span>行伏牛補陀間饑不言疲患至不怖晝夜精勤<span class='corr'>鍛</span>鍊周密直至無可轉處必欲轉得如是努力自疑自豁嘗於元日入山負薪被風吹落身心兩無前後際斷如月映澄潭花明空鏡雖青巖擊竹高峰落枕無以過也獨以未經明眼印可不敢自信再上臺山謁空印呈偈請益一聞提驚便破桶底若洪鐘既叩靡不響應矣萬曆二十一年立禪之夜似夢初醒覺黃山境象如在目前三十二年行至新安因緣所集宰官居士緇素道侶信受歸依幾及千人安乃破雪尋奇捫蘿陟峭得黃山之勝恍與夢符遂入開山草剏法海禪院來者日眾糗糧乏絕相與采苦飲水亦不相離道價翔溢聲達禁苑敕賜慈光寺額及七級四面金像并藏經金書法華經紫衣金缽賞賚有加天啟三年飛錫戾夫椒山祥符寺山荒地僻厨竈無煙安與眾閉門七日不火許居士鼎臣叩扉直入見其道貌清峻略無疲色歎為華嚴不思議境界消凍餓想儼然雪山麻麥也無何以賜佛因緣北至清源乘願禪林即安十年前所建也少傅蓼水朱公相留結夏亦自知遷化期近即止憇焉以天啟五年六月十二日示寂趺坐說偈曰處處西方地我無西方心滿目皆蓮花惟不見我身合掌而逝僧臘五十餘載弟子輦骨黃山造塔寺後白石鑿鑿流水環繞許鼎臣為之銘</p>
</div>
<div class='div-other'><a id='mulu765' />
<p class='h3'>明當陽玉泉紫紫庵沙門釋法瑄傳</p><p>釋法瑄字玄徹幼棲燕山託身桑門明萬曆時南游至當陽止于玉泉會無迹重修殿閣及十方堂成將弘講席造就新徒欲得大藏以饟學者以瑄來自都門諳識舊事使慈航偕之赴京僕僕風塵舟船南北終遂所請並載而歸玉泉之右林谷幽秀有峰名紫紫流水環繞其下鄉貢袁君中道別治一葊讀書其中丙辰歲袁君捷南宮成進士以葊付瑄而去逾年瑄復謀于袁君曰凡蘭若當具三寶者也今佛相修矣法典備矣獨往來游侶尚無一粥飯為棲息之地可奈何袁君聞而善之為文徵諸善信卒置田百有餘畝以贍行者瑄勤於護法嚴於律身凡所綜營利財不苟人多敬服主紫紫庵十餘年[諒-小+日][諒-小+日]以念佛為第一義後無疾誦佛合掌而化</p>
</div>
<div class='div-other'><a id='mulu766' />
<p class='h3'>明鼓山白雲洞沙門釋悟宗傳</p><p>釋悟宗姓傅氏閩人也出世學道苦行精進萬曆間結茅于鼓山之鳳池深山峭谷人跡罕至每當中夜風淒露冷有聲呦呦啁啁似蛩似鹿若泣若訴悟宗持誦華嚴了無恐怖久之見光熒熒自前峰飛來至庵而止時或散作金光數百道朗耀燭天如是數數乃依不光處跡之披榛五里許得石穿石披土土盡而得洞其上而小者為海音洞下而廣袤如覆鐘如削玉者為白雲洞洞前空青隆起為佛頭巖巗石稍平者為說法臺臺傍為潭所謂三潭九井之一也而石之仰者為鉢立者為杖皆以形似名之登洞則日月虧蔽雲霞從足底起伏江流如帶滄海若污無諸城郭隱見煙中一蟻垤耳悟宗性行超凡慧心獨運鳩工蒐材剏立寺宇而同時有善卜者伽藍神憑焉言應如響於是遠近雲集布舍物力畢具金像紺垣香厨精舍不日而成矗然林表然下視絕崖殊難攀躋則又鑿石千武縣梯萬仞起於平地為三天門蛇屈而登跨龍背渡吼雷湫印月潭踰金剛石數百級至化龍橋觀瀑布如綫散入橋下天梯矗雲峨峨然王懋復太史為題白雲洞天初有巨石橫亘洞前下臨絕壑石工相與謀曰此石鑿斷我輩且虀粉矣因釋工而臥夜分大聲轟然如天地崩烈巖谷震動眾驚視石已斷矣以為神感云悟宗後居郡之羅山有法海寺為勢家所奪且一甲子曆數主矣悟宗為引法曲諭頓令檀越發心捨宅還寺不及三載金碧珠林煥復舊觀護教宏法願力尤深長樂謝肇淛為碑文並題三絕白雲洞云白雲不生滅古洞無開閉僧臥雲亦還松風吹巖際海音洞云法海本無音空洞自䆗窱誰為大知識鑿此渾沌竅三天門云鳥道蟠石罅危梯不可度下有面壁僧上有通霄路</p>
</div>
<div class='div-other'><a id='mulu767' />
<p class='h3'>明宜都廣濟寺沙門釋徹天傳<span class='note-inline'>(徹容)</span></p><p>釋徹天未詳何許人有道行攝化于荊楚間宜都劉太史恆河暮年好善傾心佛果捨宅為寺旁求高賢奉為開山及聞徹天品格清峻玄旨淵深抒忱禮請欣然戾止說法拈佛緇白化之今為廣濟始祖是也又徹容者川人也賦性堅忍慧猛兼資環眼晶晴劍眉黑面萬曆乙未始至玉泉棲于別院舊名龍興寺為唐恆景律師道場日就埋廢容慨然動念立志恢復奔趨三載呼號十方溽暑嚴寒不憚跋涉卒告成功視前之棟楹撓折桶檻腐敝甍霤破缺赤白漫漶者經之營之治之葺之輦礫穢燔椔翳斬茅而藝嘉樹發石而引清泉怡神養性助我禪悅當機唱導歲無虛日後終于斯寺窣波巋然餘芬未沫</p>
</div>
<div class='div-other'><a id='mulu768' />
<p class='h3'>明黃山雲嶺禪院沙門釋如本傳<span class='note-inline'>(妙光慧　櫟庵)</span></p><p>釋如本字妙圓萬歷時與妙光慧禪師同遊黃山止于佛嶺把茅葺亭設薑施茗弘其願力相與胼胝百具更新遂成勝地慧為歙巖王氏子本則遺其氏里嘗自述佛嶺紀事一篇略云萬歷甲辰自浙之虎跑來遊黃山至歙西潛口之上五里曰佛嶺前後十里間悄無人煙嶺頭有亭額曰佛嶺雲亭時當炎夏行人苦渴因與道侶雪樵行頭<span class='corr'>陀</span>行煮水以贍行旅就亭右誅茅為蔽風雨計忽於荒草中見一斷碣苔蘚瀰漫大半剝蝕然隱隱可辨於唐有志滿於宋有雲林具見林傳而亭亦於湻祐甲辰為汪楨珉所建工費壯固自宋至元廢興不常明洪武甲子亭將<span class='corr'>圮</span>眾為修治有僧櫟庵居之正德丙寅里人汪以輔氏又為更新蓋佛嶺之名由來舊矣本既愛其疊峰排空中通一綫松聲澗響雲影山光鳥鳴喈喈掩映其間誠佳境也爰與道友定居焉此可見本之志願矣又亭之北麓有水一泓乳汁涔涔出石骨中白擬流酥清同法鑑者雪照泉也泉以石為腹泉心清徹可鑑毛髮偶立久之涼氣沁人不待洗滌塵垢自消慧初闢地時疏鑿成池用以濟行旅饑渴因給庵僧食飲至今賴之本嘗參憨山清清有示妙圓禪者偈曰湛湛青蓮花居泥而不染明明出世心雪在玻瓈盞足狀其禪心澈悟功候圓成故寂時辤眾偈云打破虛空如風掃葉天外山青嶺頭日白正嵒豁堂雪霽寄妙圓老宿有寄言久臥寒巖柏共拂高枝仰太陽之句嵒康熙中始寂本蓋有高年者又謝彥章贈妙光上人詩敘曰十年前為作募修石路疏今路已成經樓佛閣亦復煥然觀其願力可謂無負厥功其詩云四十年如一日過入泥入水意如何從他覺路光明殿不比山僧願力多可見本與慧開拓之勤</p>
</div>
<div class='div-other'><a id='mulu769' />
<p class='h3'>明杭州靈隱寺沙門釋如通傳<span class='note-inline'>(良玠　慎庵祥)</span></p><p>釋如通字易庵姓杭氏母氏潘夢梵僧借宿而覺是日生通年十五出家禮大海為師未幾往雙徑萬松抉擇心要松問如何是白雲不倚青山住通曰明月常懸古澗心松為首肎乃付以法嘉靖癸亥司寇五臺陸公延主南山慧因前後改觀萬曆壬午<span class='corr'>冢</span>宰元洲張公禮致北山靈隱重建大覺殿十五年瓦礫一旦更新其功不可泯也先是宣德九年寺燬於火有伐石良玠者方建姑蘇虎邱寺大殿郡人慕之禮主靈隱前後建置多其力也又慎庵祥者海昌李氏子少穎悟經典過目應誦受戒於全庵理得法於壁菴璘景泰間主顯寧天順時遷靈隱大弘法化學子景從重修殿宇樓閣交輝丈室寮廡傾橐所葺時論高之</p>
</div>
<div class='div-other'><a id='mulu770' />
<p class='h3'>明沙市白齋庵沙門釋道通傳<span class='note-inline'>(德全　香林)</span></p><p>釋道通字白齋西蜀人也早歲披緇苦行自勵壯而發足躡屩負簦徧跡名山獨以荊門西達峨嵋北通五臺而滇黔湘隴四方行脚者欲瞻文殊而禮普賢多道出沙市水雲往還殊無止息之地使過者煩苦來者沮喪非所望於弘法者也乃矢志修持自甘淡泊感應人天卒遂所願建庵沙市人以白齋呼之因以名焉于是遠近遊侶接踵而至伊蒲之給四時無缺通臨化時謂諸僧曰法性本無生今復何滅其不立一切法者亦不捨一切法也吾所以苦心經營正以待諸佛子耳豈有他耶前為殿三楹以棲像為閣五楹以棲法為樓左右以棲僧而禪室方丈俱備居者得所行者如歸有田可粒有圃可蔬爾曹善護之吾將他往矣安禪而寂闍維得舍利無算因立塔焉通勤修有恆昕夕無惰五十年如一日其徒全德纘緒續焰律肅宗明更宏殿宇洞啟法門荊南會稽陶公崇道為之記又香林僧者吳人也不詳其姓字萬曆初遊荊會同侶于南湖倡建眾香林以饟往來行者其主<span class='corr'>斂</span>米已而不繼吳僧持缽徧袒而出索之市井朝饔之餘家才一盞三衢未徧而白粲之積足飽千僧自是厥後日以為常施者不費來者取足人多效之黃太史輝為題其額曰眾香林吳僧亦以是而得名焉時荊沙兩地水雲流行俱得挂搭而北詣清涼西踐涐雪者依此止息稍修煩困已公安袁宏道亦為之記云</p>
</div>
<div class='div-other'><a id='mulu771' />
<p class='h3'>明雲中普興禪院沙門釋義玄傳</p><p>釋義玄字古鏡姓賈氏雲中人也父林母李氏生有異徵髫年厭俗禮郡中定盛出家志切向上及長辤師操方初至京都於萬壽戒壇受具足戒徧禮名山參訪知識决策<span class='corr'>己</span>躬有所發明念福慧未圓功行不具中年還鄉廣作佛事結飯僧緣不以數計造滲金像以嚴佛土繪水陸以拔幽冥修橋梁以濟厲揭建窣堵以標人天跪誦往生咒三十六萬遍以資淨業凡在利益靡不精心竭力以導利多人由是四眾歸依王臣敬仰雲中邊地逼虜民情慓悍以玄之教化轉殺機為善種變鴟鴞以好音見者欣說景從體厚而性柔學富而行高故感代藩國主三世崇重吉陽端惠諸王咸為外護建普興禪院遂為開山祖以明萬曆乙<span class='corr'>巳</span>年入滅世壽八十僧臘四十有奇塔於雲中郊外釋德清為之銘云</p>
</div>
<div class='div-other'><a id='mulu772' />
<p class='h3'>明皖中浮山華嚴寺沙門釋本智傳</p><p>釋本智字慧光姓李氏曲靜人也先世居金陵後徙滇南生而倜儻敻然自遠隱有出塵之志曲城之陽有朗目山智父白齋出家居此智年十二住依之遂薙髮為驅烏後行腳遇黃道月舍人與語相得為更其號曰朗目白齋以華嚴為業智多所熏發即從事焉年十九受具白齋將寂智請益乃瞿然曰是惡知不旦暮為人壻也因發憤决志操方北遊中原遍歷名山足跡半天下南北法門若伏牛之大方印宗南嶽之無盡廬山之大安薊門之遍融月心皆一時教禪師匠咸及其門經爐冶鉗鎚故若宗若教得其指歸但於參究<span class='corr'>己</span>躬恐未悟徹乃立禪一十二年始得心光透露由是機辯自在發跡北遊過六安劉公為新中峯華嚴蘭若居之未幾去白下給諫宇湻鍾公頗研內典然多才傲物素少沙門無攖其鋒者一日至天界問主者曰善世法門可有禪者否主者推智出見便爾請問天界寺還在心內心外智曰寺且置借問爾以何者當作心給諫默然智曰莫道天界即三千諸佛只在山僧拂子頭上鍾良久作禮退然心服始知法門有人陶公允宜官比部時即與莫逆及左遷廬州別駕署篆六安創鏡心精舍以待未暇及也皖之東九十里曰浮山昔遠師與歐陽公說法處有華嚴道場古剎為一闡提所破廢吳太史觀我每慨之欲興而未能也智自淝水飄然一錫而來吳太史一見與語相印契再拜而啟曰浮度固為九帶宗乘近為古亭演化地華嚴道塲即重竪剎竿也今為有力者負之以趨其如茲山何古亭為滇南人師豈其後身適來胡不理前願耶智聞而愕然曰予少時每對古亭肉身瞻戀無已抑聞開法浮度不知即此山也因思華嚴乃出家本始皆若宿契遂欣然許之於是禱於護法神遂戞然而去太史猶未知所向也智至淮陰沁水劉中丞東星建節於淮夙慕方外友邂逅於龍興寺覩其機警喜愜素心乃館之公舍暇與語間及浮度因緣劉公忻然曰此彈指之力耳即檄下郡邑令一行闡提懾伏盡歸侵地百五十年之廢墜一言而興之豈非願力耶寺既復乃北入京師會神廟為慈聖皇太后敕頒印施大藏尊經智乃奉璽書持大藏歸浮山始戊<span class='corr'>戌</span>訖壬寅五年之間而浮山華嚴寺巍然如從地湧出寶光瑞色照耀人寰非有夙因孰能致此叢林就緒即付其徒聞劉公薨感其誼好走沁水弔焉瀋王為佛法金湯聞智入國欲致一見乃語使者曰久嚮賢王深心外護法門若以世法相見則不敢辱王之明德使者覆王曰願聞法要詰朝王坐中殿延之入智長揖問王曰喜哉世主富有國土貴無等倫作何勝因感斯妙果王曰從三寶修來智曰若然因何見僧不禮生大我慢王悚然下座請入存心殿爇香成禮請問法要因言華嚴梵行品云身語意業佛法僧寶俱非梵行畢竟何者是梵行智曰一切俱非處正是清淨梵行王聞之喜遂執弟子禮所供種種獨受一紫伽黎及水晶念珠留鎮浮度山門王亦竟為華嚴檀越乙<span class='corr'>巳</span>冬慈聖聖母周三百六十甲子建法會於都南之廣慈懿旨請講楞嚴未及二軸忽告眾曰生死去來皆目眚所見耳吾行矣華藏莊嚴吾所圖也今歸矣踞座端然而逝時萬曆乙<span class='corr'>巳</span>十二月二十四日也訃聞聖母悼恤賜金造塔返靈骨於浮度妙高峰之南麓從其志也吳太史觀我為之銘有云古座歸路為來路遠錄宗乘入教來皆實錄也</p>
</div>
<div class='div-other'><a id='mulu773' />
<p class='h3'>明遠安壽隆寺沙門釋普義傳</p><p>釋普義字了乘姓胡氏古陸人也髫年祝髮順時進具勤習三學博覽群經壯歲遊方飯眾廬山見真面目如識本來浮江東下循海而南瞻禮補陀還至金陵請求藏典跋涉山川護經回寺萬曆丙辰剏建彌陀院劬勞三載上下堂寮左右樓閣莫不輪奐雙美金碧交輝復鑄三大士金身刻彩十六佛龕增置田疇裕蓄香積夷陵徵士雷思沛為之碑文玉泉無跡禪師著有彌陀院記並垂久遠足示來茲義雖傳臨濟而夕梵晨鐘數豆念佛清心自課邑侯張公題所居曰莊嚴淨土蓋知其回向證願已具極樂玄猷所詣既成蟬脫而去其芳模碩德備載縣志</p>
</div>
<div class='div-other'><a id='mulu774' />
<p class='h3'>明燕京資福寺沙門釋鎮端傳</p><p>釋鎮端字守心姓陳氏長冶人生多祥符鄰里驚異弱歲自矜風骨卓然年十二依黎城洪福庵惠忍為受業師居無何棄去登伏牛禮補陀既而入代之五臺山謁二虎禪師一見契焉為入室弟子及還故山瀋王聞而敬之延住資福禪院給供甚勤一日慨然曰大丈夫不出家即當以仁義輔弼明主澤流遐邇出家則當精深宗教徹法底源闡揚佛祖之道俾博地凡夫彈指登聖以報佛恩始不愧為男子顧吾於二者之間一無所有瀋王雖勤厚濡滯一方莫能廣惠方來終非所志於是復棄去來燕山宛平蘆溝橋東白茨數<span class='corr'>椽</span>聊為諸方息肩之地亦額資福者示不忘瀋王也又於寺之西南隙穿大井一置石漕六發願曰無論黑白愚智人畜凡有知者沾我滴水食我粒米同此供養水泉不枯勝緣無盡然賦性嚴冷不喜阿曲即豪貴臨門或不少屈故施者簡寂常住荒寒乃力抱枯澹歡接來眾了無倦色或不堪其憂端處之泰然殊不為意瀋王恭妃仰其玄風遣中貴易茅茨為金碧端方暢志樹功德幢焉明萬曆二十年冬十二月預知時至謂門弟子曰我明日行矣積年勞勤施者使我成就行門我去後無乏方來粥飯我死猶生也至期悠然坐化僧臘五十七世壽七十三門弟子依法闍毘歸骨南岡塔奉為初祖釋達觀為之銘文詞超邁具紫柏遺集</p>
</div>
<div class='div-other'><a id='mulu775' />
<p class='h3'>明梓潼迴龍寺沙門釋慧慈傳<span class='note-inline'>(無<span class='corr'>妄</span>)</span></p><p>釋慧慈漢中人明萬曆庚辰來遊梓北百四十里許有古寺曰迴龍棲息其間精修不倦如是者亦有年一夕坐化感兆土人冷潮父子為奉其肉身入龕香花供之歷久不壞寺後忽湧甘泉潺湲不竭時見白蟹大如盌每逢歲旱里人取泉於寺禱雨輒應因改修廟宇大其規制額曰活佛寺以顯異之後有無妄姓段氏梓潼人出家城偶天封寺自念大本五蘊非有乃走岷峩勤修數十年復歸天封晝夜持誦後坐化於鐵鑪山亦多靈跡土人立廟祀之</p>
</div>
<div class='div-other'><a id='mulu776' />
<p class='h3'>明代州七佛寺沙門釋道相傳<span class='note-inline'>(道梅　法源)</span></p><p>釋道相字契真姓楊氏岢嵐人年十三依蘆芽遠公披剃行腳至五臺習講師子山窟禁閟三載出而過代士民留居北斗宮久之不樂曰吾侍佛者也而習見酒肉鳥乎可欲辤之士民感其行誼為闢淨域造僧房顏曰七佛時明萬歷十七年也相復自誓足不踰閫者十餘年晨鐘暮梵勤讀大藏以此終焉後數十百年有道梅者戒行精嚴雅志潔修見斯崇臺高閣廊廡環列蒼柏垂陰囂塵不至信禪悅之清涼游棲之福地而饘粥無資住僧謝去梅獨發願欲振頹綱卒感善信檀施不絕清康熙二十二年地震樓殿損壞梅甚憂之因謀於眾為修復計會參憲陳公捐俸為助而前後殿堂扶危奠傾正其柱礎禪室厨庫次第綢繆俱臻鞏固弟子法源遠近叩請躬任其勞敝衣惡食一介不苟故經營二十餘年復告完善者雖曰梅為之主而相與有成源之功不可沒也</p>
</div></div></div>
</div><!-- end of div[@id='body'] -->
</body></html>