<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu748' />
<p class='juan'>新續高僧傳四集卷第五十三</p><p class="byline">衡陽喻謙昧庵氏編輯</p>
<div class='div-other'><a id='mulu749' />
<ul class="">
<li>興福篇第九之五<span class="note-inline">(正傳十一人　附見十九人)</span>
<ul class="">
<li>明杭州淨慈寺沙門釋智源傳</li>

<li>　燕京法華寺沙門釋德聚傳<span class="note-inline">(祖能)</span></li>

<li>　當陽玉泉山寺沙門釋廣鏔傳<span class="note-inline">(碧潭　靜璽　道泰　悟景　普旺　青普)</span></li>

<li>　燕京廣濟寺沙門釋普慧傳<span class="note-inline">(且住)</span></li>

<li>　潤州焦山普濟寺沙門釋妙福傳<span class="note-inline">(慧印　樂一)</span></li>

<li>　宜都顯明山寺沙門釋道慶傳<span class="note-inline">(妙性　明鏡)</span></li>

<li>　昆明妙湛寺沙門釋悟本傳<span class="note-inline">(淨月)</span></li>

<li>　潤州金山靈觀閣沙門釋定清傳</li>

<li>　通海東華山寺沙門釋慧心傳<span class="note-inline">(真澄)</span></li>

<li>　峨湄普賢寺沙門釋慧宗傳<span class="note-inline">(寶曇　無窮)</span></li>

<li>　洱海般若寺沙門釋真語傳<span class="note-inline">(圖省　定堂　南嵩)</span></li>
</ul></li>
</ul>
<div class='div-other'><a id='mulu750' />
<p class='h3'>明杭州淨慈寺沙門釋智源傳</p><p>釋智源字古淵姓袁氏仁和人也七歲即欲出家宣德<span class='corr'>己</span>酉七月捨入千佛寺禮性空善受具正統丁<span class='corr'>巳</span>趨京師試經得度領牒禮部尋參雨庵於功德寺有契侍香室中轉司藏鑰甲子還杭部劄令主真珠景泰甲戌還住萬壽天順戌寅住持千佛建寶閣飾佛相設立石橋浮屠僧廬樓閣殫竭心力時有安福八詠名士文學多以詩紀之成化戊子移住中天竺振舉傾頹雲水畢聚甲午移住淨慈修葺大雄應真諸殿柱蠹者易之像有塵晦者金碧輝諸且建東西坊門以揭南山翠屏之勝自是宗風益暢更集名衲百餘人憤激力參學者多有悟入淨慈自五代潛壽而下百代相繼事久年湮懼無所攷乃徵名流為文刻諸石建亭殿左以示來者復剏塔院於西隱額曰萬峰深處癸卯春屏煩遠囂靜閱大藏逾年而周蓋源自甲<span class='corr'>戌</span>以來二十年間四住名山所至鼎興煥然改觀及領淨慈十有二載年已七十四臘五十四矣乃謂弟子曰古德言功成者退天之道也吾其隱乎來自何所去自何所西方極樂是吾淨土因作壽藏朱鏞為之銘焉具見寺志</p>
</div>
<div class='div-other'><a id='mulu751' />
<p class='h3'>明燕京法華寺沙門釋德聚傳<span class='note-inline'>(祖能)</span></p><p>釋德聚字寶峰姓趙氏家世金陵祖謫戍玉田遂為玉田人將生之夜母夢黃光彌戶<span class='corr'>己</span>心異之童時有老衲見而相之曰此兒骨相不凡將為法門大器未可以塵俗限也甫五齡嘗于空中見樓閣隱隱之狀年及就傅父母捨之盤山少林寺從隨公出家隨公者聚母舅也宣德戊申聞僧錄右街大雲興公邃于道宣廟寵渥極盛璽書褒獎名重天下往師之講求宗旨夙夜孜孜服勞不懈正統丁<span class='corr'>巳</span>荷簦吳下受具而還庚申內監劉順以私宅請為梵剎英廟賜名法華命德聚主之即以修舉為<span class='corr'>己</span>任殿堂廊廡次第完具天順壬午重來盤山慨然歎曰吾少時于此往還曾幾何時已五十餘年矣感化為魏晉古剎毀于兵燹久不能復吾徒碌碌無益于教雖老奚為乃捐<span class='corr'>己</span>資以圖興建勤敂三年眾緣鳩集崇臺廣宇丹白炫然像飾莊嚴咸臻精妙事聞于朝賜名廣濟以同門白巖森禪師主之成化<span class='corr'>己</span>丑復還少林愛其峯巒幽秀谿澗縈廻因傾囊橐飭其頹敝式廓規制東作觀音堂西作明月堂中作方丈左右僧舍更傍龍池作竹塢蔬圃以為息老地其徒文擴求柯潛為之記勒諸石文具山志又祖能字蘊空號松軒道人三河孫氏子九歲出家師香林如庵翁後至京師依可堂善復游汴洺香山禮天龍潭公傳付心法仍還香林重新殿宇已而退居白巖自號白巖叟姚太守叔謙常與往還一日步入峻峽石齒礙足躓而傷肩了無慍色蓋契其道誼不憚跋涉時人重兩賢之交樂道其事叢林至今傳之能生平恬退以法自任成化丙<span class='corr'>戌</span>十月二十日示寂歸葬香林西北隅</p>
</div>
<div class='div-other'><a id='mulu752' />
<p class='h3'>明當陽玉泉山寺沙門釋廣鏔傳<span class='note-inline'>(碧潭　靜璽　道泰　悟景　普旺　青普)</span></p><p>釋廣鏔字銳葊少從兄廣銘祝髮于玉泉元至正十八年天下鼎沸荊襄孔道數離兵患鏔才十齡兄弟相携隱匿岩阿雖處亂世而志高峻福慧兼修及銘謝去愈自蹈晦明室龍興海宇漸寧洪武六年乃與碧潭還寺一望瓦礫感傷無已因相與葺廢以居墾荒而食碧潭字淨淵勵行精修理教俱澈元英宗時主玉泉賜號佛慧慈照並襲紫衣天曆間謝院事遭元季喪亂僧侶流兦潭處之怡然及與鏔言旋故寺重尋舊址竭力經營意圖恢復終以老病于洪武二十年奄然而逝著有語錄詩集亦散佚無傳鏔慨老成凋喪荒院淒涼冀得法力再求興建明太祖定鼎金陵褒崇佛典道侶方盛乃飛錫而來得具足戒即參慧日宗泐諸宗師遊歷名山十有八載復歸玉泉頗事修飭略具規模永樂中得請于朝宣諭住持隨力開懇終歲勤動不辤勞瘁迄于宣德之時徒侶漸眾勝施方來有靜璽道泰悟景普旺青普諸賢左提右挈或庇材具或督工技或事募集或掌藏收綱紀井然俱就條理如是辛劬歷三十載始成叢社正統初元乃承敕許講經說戒于是道播海外譽馳寰區緇眾奔赴日食萬指然亂後寺籍散失田產難稽鏔所鋤懇纔及舊日百分之一而檀助日多終足集事以成化十七年九月朔日召弟子靜璽屬累既畢舉手言別坦然坐化世壽一百一十有三歲僧臘七十有四塔于南庵之左青普豫章張氏子于天順時主院事景泰初謝去專事淨修以西方為歸寂于成化二年二月朔旦興復之功青有力焉靜璽昭邱劉氏子既接鏔席維持象教直闡心宗禪誦之暇補修未備聿嚴像飾頗勤營謀寶鼎花瓶并勞經紀監造關塋尤深虔謹寂于弘治十六年三月二十六日塔於獅子山下</p>
</div>
<div class='div-other'><a id='mulu753' />
<p class='h3'>明燕京廣濟寺沙門釋普慧傳<span class='note-inline'>(且住)</span></p><p>釋普慧字喜雲潞人也明天順初至燕京與彭城伯張守忠惠安伯張元善大學士李東陽萬安相友善重建西劉村寺宗風丕振名聞九重賜額廣濟後遂奉為初祖云先是景泰間有得佛像及石礎於土中者知為西劉村寺故址宋末有劉望雲者自謂天台劉真人之苗裔得煉氣法一日有僧號且住者過之望雲出迎僧以佛理砭之雲深折服執其手曰且為我說法因為之建寺曰西劉村寺說法二十年元末為兵火焚燬蕩然無遺至是慧重為興築金碧輝映水雲會萃都闉寶坊斯為第一慧天姿明敏性復沈靜雖<span class='corr'>曰</span>默默而機鋒所觸犀利莫當涅盤後塔於玉泉山二聖庵側成化六年庚寅帝遣禮部郎中孫洪諭祭於萬壽戒壇<span class='corr'>詔</span>曰爾早通釋典克<span class='corr'>持</span>戒律正期闡揚宗風何遽一疾而逝爰昭錫典特賜以祭爾靈有知尚其歆茲弟子大海洪為立碑塔院用垂久遠洪弟子明仁明宗皆能祖述宗旨不墜禪風</p>
</div>
<div class='div-other'><a id='mulu754' />
<p class='h3'>明潤州焦山普濟寺沙門釋妙福傳<span class='note-inline'>(慧印　樂一)</span></p><p>釋妙福者未知何許人明弘治間來焦山普濟寺寺左有石磯迤而出者踰十丈地勢卑下潮汐往來汪洋汗濫不可涯涘福為募工增土築而高之歲久乃成平地于是削木陶瓦為庵數楹其地崒起中流四面皆水因名水晶庵明楊文襄公一清與福友善為留玉帶以鎮之明武宗嘗幸一清第會福在座為引見之因命福為三山都綱及福遷化歷數傳守者墮廢日以傾頹破壁敗垣蒿榛塞目像偶露立見者惻然久之有僧慧印與其徒樂一亦福之系也一日遊方歸尋其舊地昔之莊嚴已隳埋穿漏雜荒礫中莫可認識黯然神傷立志興復乞善募眾冒暑衝寒鈴柝忘疲於是七眾感慕檀施泉湧乃撤敝去朽培窪拓隘更謀高出作月波樓建曉清堂悟嵐軒胼胝竭[厥/疋]十有餘載始可告成蓋作於康熙丁丑之春藏于<span class='corr'>己</span>卯之秋冷士嵋為之記云</p>
</div>
<div class='div-other'><a id='mulu755' />
<p class='h3'>明宜都顯明山寺沙門釋道慶傳<span class='note-inline'>(妙性　明鏡)</span></p><p>釋道慶字壽堂初出家師事淨滿研窮性相頓契圓明弘治甲寅歲翔遊荊楚有善士曹宣者為法求賢尋訪高侶偶相逢遌䛡於逆旅諮詢殷殷參入玄際宣心折服因奉邑檄請至宜都有寺距城西四十餘里山曰顯明寺曰街蹬慶至力崇儉樸屏絕塵緣唯以明因果識罪福倡率徒眾一方化之且以餘力重建殿宇左則方丈右則禪堂及山門廊寮次第興築久之遂成叢林居恆千指誦聲不輟<span class='corr'>己</span>卯歲造寶塔三極其壯麗又修華嚴會百三十會前後建築幾二十餘年以弘法為務與眾談般若引入圓妙稱為明登上人後寂于寺同時有妙性者率徒明鏡至尖山龍興寺勤修道行拓葊以居時戶部中徐君漢經與李中倫感其清德宏厥勝施遂構棟梁大啟爾宇更捨菽粟以供香積師弟焚修三十餘年皆老于此云</p>
</div>
<div class='div-other'><a id='mulu756' />
<p class='h3'>明昆明妙湛寺沙門釋悟本傳<span class='note-inline'>(淨月)</span></p><p>釋悟本字真空姓秦氏嵩明邵甸人童穉進修超然塵表得法白齋禪師慧機洞徹律法精嚴疏食飲水禪悅自甘道俗信仰為建邵甸普賢寺持盋呪語攝神龍於崖下泉源清冽異於他處但供香廚不盉腥味若遊人汲之烹鮮煮膾則竟夕不能入口或濯足滌穢其患立見後於昆明官渡復創妙湛寺著有韵略易通編白齋名淨月曲靖胡氏子年十九出家日唯一食積久道重人以白齋稱之弘治間歷遊海內及回滇入雞足山初登峯頂結葊淨憇徒侶攀躋室不能容乃於明歌平處創寺掘地得碑有迦葉入定八大明王歌頌相送之說即聖峰寺也</p>
</div>
<div class='div-other'><a id='mulu757' />
<p class='h3'>明潤州金山靈觀閣沙門釋定清傳</p><p>釋定清者廣德人也好勤苦早暮不休髮不暇翦亦不櫛沐兩髦毿毿頂結如氈歲久積高尺餘纍若疊螺見者異之號曰秀頭清少入僧籍傳臨濟宗初廣德有老僧來金陵募造佛像清與俱來老僧每出無所得清出輒充牣而歸歸悉與老僧後老僧頗為私藏清遂棄去聞祖堂山幽棲寺林谷深秀往棲焉幽棲去城南三十餘里梁武時舊剎也殿廡傾側清見而閔之慨然以興復為己任缽杖所至檀施恐後三歲功成費幾巨萬已而見金山之陽有閣焉榜曰靈觀歷歲既久岸石崩頹高閣陵夷蕩然無存惟敗垣壞砌蒙蔽椔翳土木偶軀剝蝕風雨清愀然傷之乃募財庀工借石他山取木喬林累岸為基崇高七仞開柘舊址為閣六楹重簷覆宇雄偉壯麗杗棟桷榱繪以青碧扉闥窗壁漆堊塗塈華光神像金粉彩色備極尊嚴眩耀目精始於弘治<span class='corr'>己</span>卯八月越明年八月閣成所費數千百金皆孑身為之清質狀樸野語言拙澀未嘗以巧令干人人無貧富見者皆樂為施與每出募歸輒躬薪水以助<span class='corr'>役</span>夜則入山號佛精誠不懈平生惟疏食飲水滋味不入口一衲數載寒暑不易足惟草履而已先後所募鎡貨累億萬錢未嘗一毫自私人多感歎故鉅工易成僧宗文者楚石上人再傳弟子乞王徽為之記勒諸石云</p>
</div>
<div class='div-other'><a id='mulu758' />
<p class='h3'>明通海東華山寺沙門釋慧心傳<span class='note-inline'>(真澄)</span></p><p>釋慧心字妙空姓馬氏通海人母夢遊寺持金像歸覺而育子父早世慧心才數齡採薪織屨歸以奉母途中拾遺金百兩偵其主而還之母有疾割膚和藥母沒廬墓每感異徵後之秀山湧金寺禮智曉祝髮專壹懃懇拜誦法華感圓通得定七日方起即發言中理莫不驚異道聲嘖嘖達於婦孺每入城市前後讙[言*乎]皆致敬禮嘗遇大疫流行慧心為之諷經祈求足跡所至病者俱起去縣數里曰東華山舊有湫窟倚邪灣曲可通人跡有怪狀甚獰暴樵牧至者每為電火焚擊一方患之慧心獨杖策入窟趺坐其中未幾果見怪物狀如龍蛇張爪皷鬣若將吞噬雷雨大作七日方霽忽有偉服三人進而告之曰神龍所據何苦在茲顧不懼害耶慧心曰吾欲服此孽耳語竟遂失三人所在鄉人以為數日不出必攖其害聚眾百人持炬而入見慧心兀坐如故咸以為神即於其上建寺居之又於雞足盤龍兩地飯僧數達二億暮年遊笻竹喜其山林幽勝乃重葺之不日燦然寂時年六十五僧行四十塔後三日忽發異香移時乃散真澄字所庵尋甸張氏子年十五慕玉龍法光道範常思見之見園中柿熟欲將為贄攀樹摘取緣枝墮地神魂驚越昏昏如夢竟赴光所與光問答歷歷在目及甦乃知身臥墮處遂悟生死不在色身即往禮光受五戒年十八復投曲江見古梅始從薙染已而遍參名山乃至北都居千佛寺依徧融多所發明遂嗣其法後住五台山弘敷教席為近代法師之冠及回雞足建那蘭陀寺於金龍潭</p>
</div>
<div class='div-other'><a id='mulu759' />
<p class='h3'>明峨湄普賢寺沙門釋慧宗傳<span class='note-inline'>(寶曇　無窮)</span></p><p>釋慧宗字別傳雲夢人明嘉靖中遊峩湄山觀普賢像因敬生悟留居四十年剏造銅殿復範金為普賢像一諸佛銅像六十五諸佛大銅像三鑄銅鐘三重二萬五千兩初寶曇國師當洪武時敕主峨湄山重建鐵瓦殿造普賢金像留蜀十五年道化行相傳為斷崖再世後召還寂于天界寺太祖嘗賜御詩二章云斷崖知是再來僧今日還修未了因借問山中何所有清風明月最相親山中靜閱歲華深舉世何人識此僧不獨峨湄幻銀色從教大地變黃金又無窮禪師從通天學苦行彌堅身炷四十八火表其所願刺血書華嚴經兩部峩眉縣東大佛寺銅造大士像高三丈餘者即無窮所募建也萬曆中官齎帑金為之寺前後賜賚甚多有金書金剛經若干卷又金書貝葉經一函非中土所有尤可寶云</p>
</div>
<div class='div-other'><a id='mulu760' />
<p class='h3'>明洱海般若寺沙門釋真語傳<span class='note-inline'>(圓省　定堂　南嵩)</span></p><p>釋真語字默庵姓李氏賓川人也生有善性幼喜事佛明嘉靖癸丑禮師正宗薙髮剏止止庵真語初不識字及授經論禮誦華嚴日夜不輟七易寒暑慧性頓開口誦心惟便通玅義後李中溪請弘法崇聖寺遂躋講席化道既廣歸來日眾因於白崖建徧照寺又於洱海創般若寺萬松庵以處徒侶著有觀世音經註行世萬曆十七年慈聖太后遣妙峯齎藏供雞足山賜真語紫衣坐化時壽七十五塔於萬松深處同時有圓省者甘州人年十六出家初棲伏牛山後歷五臺峩眉嘉靖間來滇至雞足睹華首幽勝思建寺憇止亦與李中溪相值機<span class='corr'>緣</span>契合遂為興築今放光寺是也圓省居山三十餘年德馨遠鬯時神宗頒藏賜敕供奉又定堂名本帖或作本銕尋甸楊氏子嘉靖時禮秀嵩山白齋得度參萬法歸一旨有省篤實精進遊學三十餘載始歸曲靖將至之夕按察使唐豫夢感神僧及見本銕謂為再來人重修東山梵剎居之又於清水塘建勸善樓後憇雞足金龍潭十八年屢見龍爪出沒椒樹生光故創庵名椒花後更額曰寂光寺化日書偈窅然解去南嵩者不知何許人依印光出家習杜多行雞足檀花箐素為盜藪嵩獨坐結茅路旁晝夜經行三十餘年盜多感化勉為善人近鄉檀越欲為建寺嵩拈香祝曰若此地當興神示靈異須臾金光照徹林埜皆黃久之始散因建金華庵復於庵東石洞中禮佛十三年由是大聖翔龍等九剎相繼剏立皆感金華之異遐邇信仰故法會日興道侶雲從將寂之日命門人具饌邀諸二眾沐浴盆中趺而化超然來去眾皆嗟歎荼毘時人皆覺有異香云</p>
</div></div></div>
</div><!-- end of div[@id='body'] -->
</body></html>