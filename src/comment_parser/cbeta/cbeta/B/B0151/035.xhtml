<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu485' />
<p class='juan'>新續高僧傳四集卷第三十五</p><p class="byline">衡陽喻謙昧庵氏編輯</p>
<div class='div-other'><a id='mulu486' />
<ul class="">
<li>護法篇第五之三<span class="note-inline">(正傳十一人　附見十一人)</span>
<ul class="">
<li>清燕都廣濟寺沙門釋寬壽傳</li>

<li>　四川昭覺寺沙門釋離指傳</li>

<li>　雲南雞足山蘭陀寺沙門釋道足傳</li>

<li>　江寧古林寺沙門釋本修傳<span class="note-inline">(續悟)</span></li>

<li>　丹徒焦山定慧寺沙門釋了然傳<span class="note-inline">(悟春　凡滌　超塵　一滅　智林　明道　凡超　了因　淨因　木森　舉聖)</span></li>

<li>　丹徒焦山自然庵沙門釋修敏傳</li>

<li>　長沙麓山寺沙門釋芳圃傳</li>

<li>　樂清白鶴寺沙門釋華山傳</li>

<li>　南海檳榔嶼極樂寺沙門釋復餘傳</li>

<li>　金陵毘盧寺沙門釋顯文傳</li>

<li>　常州天寧寺沙門釋清鎔傳</li>
</ul></li>
</ul>
<div class='div-other'><a id='mulu487' />
<p class='h3'>清燕都廣濟寺沙門釋寬壽傳</p><p>釋寬壽字玉光洪同人也少從廣濟洗元參究會明季寇亂京國殘破乃潛跡南下隱遁名山翛然自遠清順治五年河朔敉平民慶更始步禮五臺回翔都邑時恒明方閎法會欲以慈悲福果化誘諸藩勝其殘殺欽壽道矩迎入方丈杜門<span class='corr'>卻</span>軌與人坐對終日無一言夜則焚香秉燭兀首匑匑危坐達旦寮侶見之罔測高深及夫履席說戒辨言侃侃條理清晰一歲三期昕夕無倦主斯講席十有三載出其門者數千人世祖龍興肇有諸夏萬機之餘雅慕禪悅十三年冬幸臨廣濟住持德光入報曰皇上駕至奈何壽方瞑然入定聞德光語啟視曰親近老僧耶何不入德光曰疾趣迎駕且至矣可奈何壽不欲出眾皆遑遽而龍輦已駐山門侍衛傳呼甚急壽猶不行眾強扶之下殿望見鑾儀眾僧皆蛇行匐伏壽獨屹立世祖見之勃然作色壽緘默屏息容貌舒泰邈若無睹頃之天顏微霽始如正殿德光指導隨侍壽瞠之以目已而趨歸方丈及回鑾將發世祖指謂德光曰老宿崛強如此德光惶恐謝罪車駕還宮終日不懌復遣侍衛至寺問曰不接駕出何經典壽抗聲曰出梵網經菩薩戒中因檢經與侍衛曰可呈皇帝鑒侍衛馳去寺眾惶然相顧失色而壽徜佯自若世祖展經歎賞久之越日召入椒園壽不欲往眾勸之曰師獨不保障此山乎乃步入西華門至萬善殿眾善知識皆在壽迺南向趺坐俄而傳呼駕至眾皆驚起趨階長跪壽獨默坐略不為動世祖前席曰和尚好否則對曰好無他語賜食畢即曳杖出世祖指示眾僧曰為佛護法不當如是邪由是重之賫予有差王公卿士聞風嚮慕禮謁不絕十六年冬傳旨閎法賜衣缽者七百五十人十八年世祖崩壽率眾哭臨歸而太息曰大行升遐我亦無意人世矣以是年十二月二十四日示寂荼毗得舍利六十餘粒壽八十僧臘五十有八</p>
</div>
<div class='div-other'><a id='mulu488' />
<p class='h3'>清四川昭覺寺沙門釋離指傳</p><p>釋離指壁山陳氏子生有奇氣傲骨孤高既改僧服本分鍵鎚誘掖方來人或難之及受破山明記莂見諸方汎汎莫為砥柱作濫觴集以糾之明季妖教流行浸及川蜀離指著論辯之斥為邪說而教徒慚沮亦自引退嘗以偈示眾云今朝又十五前後<span class='corr'>卻</span>慵舉爾我非等<span class='corr'>閒</span>歲月如狂弩大家團圞頭集賢山共處老屋三五層間雲百千朵謾支折腳鐺拈起爛柯斧饑將脫粟炊衣裁荷葉補佛法不須學一一超今古珍重諸禪人抖擻試甘苦又散淡歌雨瀝雲凝幾度秋而今潦倒任風流可憐不遇知音者默默徒勞雪粲頭大丈夫應自健當斷不斷招其亂吹毛匣裏冷光生順逆縱橫靡不見言非清行非律動人齒頰頻瞋目肎似尋常新婦兒閨閣停針倦出沒不重真不惡俗鎮日如斯試甄別蕭蕭且學一陶朱謾鑿腴田消歲月每自笑還自哭唼舌吻脣甚麼物大抵還他作者知重疊三三即六六以康熙二年癸卯十二月十一日示寂遺言闍維粉骨為餅葬之江中離指初居昭覺寺闡化有年學者歸之每有論說直指人心啟迪者多晚歲徙居新繁西河寺遂終于斯壽六十夏臘三十有五</p>
</div>
<div class='div-other'><a id='mulu489' />
<p class='h3'>清雲南雞足山蘭陀寺沙門釋道足傳</p><p>釋道足字大藏姓韓氏昆明人也年十六投雞足祝髮師事蘭宗受具於野愚愚導之參學時江淮間法席之盛無如金粟博山乃首謁金粟頗邀獎勸繼歸博山勤研數載遂獲證許但博山道範崇高法門嚴峻不輕付授而身後留六偈傳六弟子道足其一也明季中原荒亂避地百粵闡化蠻服時尚書熊文燦聆其清問迎之東粵主七星巖已而歸滇復棲雞足癸<span class='corr'>巳</span>蜀王入山訪求高行或貿然應召王問達摩面壁作麼生僧答不稱將毀其寺後聞寺有道足我法雙空欲相證明召之不赴枉駕就之復舉前問道足應聲曰待個英雄來觸機王即下拜曰是吾師也法以不滅清康熙初主昆明白衣庵庚戊七月二日示微疾與諸弟子訣別申言明心見性之旨甚悉雞既鳴端坐索茗再飲而終龍眠方咸亨為之序錄方孝標銘其塔</p>
</div>
<div class='div-other'><a id='mulu490' />
<p class='h3'>清江寧古林寺沙門釋本修傳<span class='note-inline'>(續悟)</span></p><p>釋本修字明空姓翁氏無錫人初出家於溧水道光時始來古林受具足戒為續悟所知賞遂付以法悟本儒學文理優贍沈滯名場忽感身世乃超塵網竟從剃落既窮梵典深入佛海然於人少許可獨見修知為法器道光四年春悟寂後修遂繼席主持十五載律<span class='corr'>己</span>以儉馭眾以寬生平無疾言厲色氣度溫恭舉止嫻雅出自天然制府將軍以下莫不交游一接以誠聞其玅要多與之化寺後山崖峭壁層列徧蓻花艸有曰秋海棠者每當玉露霄下金風晨颺此花鮮豔掩映秋光一佳景也省中官吏歲有讌集竟夕方散又有白鷺千百成羣夕陽西下之時人影在山白雲無際翔集樹梢蒼松翠竹春鳥秋花飛鳴應候點綴成趣誠足鬯發玄機助我禪悅乃海禁既開商舶互市波斯酋長素好鷺羽以為冠飾中土獵者希得厚利日負彈丸伺寺左右修惻焉閔之白於長官謂選佛勝地端賴護持飛鳥游鱗各任造化飲啄自天何害於人若聽彼所為不加制止既戕生命有愴慈懷且殺風景殊乖雅教於是官吏感動訓諭惶惶東至鼓樓西至城隍南起清涼山北抵妙耳嶺皆為禁地而將軍每歲正月更出新示如換桃符乃推廣厥惠設養生所放生池自爾以後古林之中魚樂於水鳥安其巢悲閔之念洽於庶物法旨弘施不可言喻矣以道光二十一年十二月十八日示寂壽七十有一臘四十有六塔於新院</p>
</div>
<div class='div-other'><a id='mulu491' />
<p class='h3'>清丹徒焦山定慧寺沙門釋了然傳<span class='note-inline'>(悟春　凡滌　超塵　一誠　智林　明道　凡超　了因　淨因　木森　聖舉)</span></p><p>釋了然字月輝姓雷氏寶應人也賦性堅忍不慕浮榮少遊盱眙入一蘭若林木幽靜耽憩忘歸遂爾捨身研求梵典精進無已既受具足持律尤嚴發腳行方遐邇企止道光丁未來主焦山時定慧寺殿宇傾敝欲事修葺歲在<span class='corr'>己</span>酉江水暴漲漂沒無算民力窮困物食維艱勢難興舉會大府陸公立夫雅契名山崇修福果彭都轉玉雯養疴庵中從容告語曲為陳說終如所請因訪匠求木計日程工隆隆大雄更超前榘乃歲不一周粵寇東下鎮江失守居民惶恐紛紛遷避山中舊侶各謀遠徙咸相怵曰賊已登金山矣此必不免盍去諸了然獨毅然曰若吾屬皆去如此山何吾將往說之因與其徒悟春諸人議曰怯者弗留強志堅決死守弗去者得同志十二人曰悟春凡滌超塵一誠智林明道凡超了因淨因木森聖舉皆矢誓居守悟春字流長姓金氏監利人幼為江陵莊王寺僧得具萬善寺長游洛伽峩湄皆窮其勝不以艱阻見止後歸焦山徧讀三藏經論律儀皆通大義咸豐三年春二月粵寇東下陷金陵鎮江維揚所過殘滅讐視二教梵宇道觀焚蕩無遺焦山環向三郡中江而立扼長江之嗌用兵者所必爭三郡既陷知寇當來乃議一往探之了然悟春遂相攜入城見寇酋羅大剛陳說利害大剛故鄂人悟春操鄂音感以鄉諠然大剛貌絕獰惡徧體黑毛常裸身入陣被髮覆面以口銜刀人莫敢近及覯兩僧清辯哀顏愍懷戚戚亦為之動竟允其請書紙懸寺門禁止踐踏而金山北固已相繼燬滅煙燄霄舉火光徹夜照江中人聲叩呼水波若沸了然但與諸弟子默念佛號禱求護佑而已凡滌者字漱波丹徒王氏子依松寥閣秋巖出家首發守山之議有日記紀事甚詳性節儉能儲所入以資興復盡改舊觀凡超為海神庵主木森為別峯主聖舉為香林主了因淨因同居水晶庵淨因後至金山規復江天寺終於副寺超塵一誠智林明道皆隨侍了然分司執事山中彝鼎法物尤為寇所欣<span class='corr'>羨</span>嘗擁眾入山即詢周鼎漢鑪伏波銅鼓安在幸寺僧薶藏卒保無恙了然亦終于此寺</p>
</div>
<div class='div-other'><a id='mulu492' />
<p class='h3'>清丹徒焦山自然庵沙門釋修敏傳</p><p>釋修敏字定峯一字耐庵姓任氏丹徒人也方九齡祝髮於自然庵禮玉衡平心為師地擅江山之勝游客登臨日不暇給積累既鉅幾無可支及敏繼席清檢舊逋虧金三千遂一意撙節卒償所負更以餘貲重新宇舍臨江右岸建觀音閣為文人燕息之所又以定慧殿棟年久荒殘金像露坐慨然以中興為<span class='corr'>己</span>任道光庚<span class='corr'>戌</span>夏南州彭都轉玉雯避地養疴假居寺寮敏偶從譚論得申其請兩江制府陸公立夫輸三千金踰月而輪奐蔚然更廓舊式咸豐庚申英吉利至天津議和開五口商岸於鎮江設領事稅務時潤城猶因髮寇戒嚴不得設關建署乃移焦山稅務司者已踞松寥閣麾其主僧出領事至自然庵麾敏曰去去敏若不聞也者因復語之曰爾不解邪敏曰解則解矣屬有所思耳吾意中西雖別國禮無異今日可奪吾庵者他日亦為人奪何必自君始邪領事默然後欲去佛像亦為敏所折服領事知不可奪立約租為賓主焉然西人性樂山水尤喜高曠自海門溯江而上焦山屹立中流形若砥柱南屏象阜北帶沙州波譎雲詭旦夕數變屢欲購地築室以為游息終以敏一言而寢其事故西人雖久寓山中不得置一椽者敏之力也平昔虔心焚修寺規整肅中外欽之以同治甲子四月二十七日示寂塔於城東萬壽寺雲山陳任賜為之傳楊葆光竝記其與英人問答詳具山志</p>
</div>
<div class='div-other'><a id='mulu493' />
<p class='h3'>清長沙麓山寺沙門釋芳圃傳</p><p>釋芳圃字笠雲江寧陳氏子幼即披薙於長沙黎仙庵性聰穎過人讀書玅解義理尤工書法喜賦詩以暢禪機復有志名山負擔跋涉雖歷險阻亦無懼怯光緒初元繼席虎岑與山長徐樹鈞相往還結麓山蓮社唱和無虛夕由是聲稱嘖嘖公卿間已而復主上林杲山會曾太傅祠成召僧居之僉曰非笠雲不可既處省垣文讌日盛湘中名宿若王湘綺郭筠仙皆與酬答詞翰戫然庚申更游上杭姑蘇歷覽名勝弔古遣懷間有述作仁和徐太史花農素欽高望雅企芳躅甫聞其至走簡迎之相見甚驩為卜西湖孤山修復寶成寺以處之乃工作方興而笠雲還湘太史因[片*(〦/(句-口+方))]其室曰留雲以寄意焉笠雲亦感念<span class='corr'>己</span>丑重至江南頗尋舊約扶笻緩步拾級登臨名藍勝蹟多有題詠具見詩集壬辰夏始還故居發篋遙吟檢拾餘藁藉愉晚歲及戊<span class='corr'>戌</span>政變事言龐雜新說盛行競立學堂強侵寺院摧殘教宗以奪僧產將無所不至笠雲甚憂之值倭僧水野梅曉尋法南嶽道出長沙久慕道聲逕來參叩諮詢之餘為述日本佛乘隨潮流之轉移與國運以俱新種種業力不外興學欲謀保護教綱暢弘佛旨無出此者笠雲頗為之動明年遂假開福寺剏立僧學并設佛會推笠雲董之而奪攘之風稍息乙巳春又以水野之言興浮海之歎率門人筏喻道香航瀛東渡著有東游記凡所經見東西兩京佛寺僧學及扶桑風景政教習俗莫不言之甚悉而與倭人題跋詩篇甚富索書者紙素滿前日不暇給方訊歸期而倭僧百十相留不捨及將別時請其敝履存為遺蹟景慕之殷于斯可見既歸了知教之隆替在乎繼起有人于是培植後生宏獎新進以為<span class='corr'>己</span>任而麓峰蔭禪諸子扇其餘風聯翩東渡為僧侶游倭之漸云笠雲以光緒戊申年示寂壽七十有二戒臘六十所著有聽香禪室詩集若干卷</p>
</div>
<div class='div-other'><a id='mulu494' />
<p class='h3'>清樂清白鶴寺沙門釋華山傳</p><p>釋華山字雲泉姓陳氏樂清人也生有奇資氣宇清峻十歲出家於雙獅山淨濟寺禮允參度為沙彌初習教乘敏慧天鍾光緒十一年聽大海講彌陀疏鈔輒能依所聞義對眾敷演時年近志學人多驚歎後得戒于明因寺寶祥遂游學明州廣利寺從曉柔妙智二師習天台於弘綱要旨了然解悟梵唄之暇兼嗜文學吟詠山水自適性情尤善繪事中歲徧游名勝歷躡講筵所至之域靡然從風道譽日隆顧操行刻厲不欲以辯慧自見嘗閉關于淨濟寺忽焉三載又結茅天台深處不入塵市者幾易寒暑三十二年春講妙法華經於臺南五峯流慶寺已而言旋東甌復奄關於法華寺會世變方棘學風日壞僧綱不振州縣競立新學往往假佛寺為校提僧產充之而緇林騷然始謀自保山方厭棄牙慧研窮玄理博極中外哲學羣書宗教典籍天文格致唯物唯心諸學說靡弗貫通會彼萬殊融入佛乘故發論錚錚羣相折服始得請於學部行省自設僧學立佛教會前所侵借率多歸返山啟之也宣統二年春講經于靈隱未幾為諦閑要任佛學編輯而浙西當湖寶塔寺本山提倡淨宗者又請講彌陀疏鈔法雨繽紛席不暇暖後因興復鄉寺重修白鶴改為叢林不數年果於荒煙中化為寶坊佛光道聲與東南諸名剎相暉映而山竟超然善去功修俱圓蓋寂於戊午九月二十日也著有卍雲詩稿一卷為當代詞家所稱賞云</p>
</div>
<div class='div-other'><a id='mulu495' />
<p class='h3'>清南海檳榔嶼極樂寺沙門釋復餘傳</p><p>釋復餘字本忠號道南姓羅氏南平人也父紹德母氏朱家世耕讀力崇儉素餘生性穎異頗軼凡童九歲隨母省舅舅奉佛唯謹餘因問曰佛何人也舅乃以出家成道了明生死雅意[諒-小+日][諒-小+日]為餘說之由是有謝俗心年二十五始禮鼓山湧泉寺徹悟落髮初聆淨土法門即夙夜禮誦無倦容逾年從妙蓮受具益加精進玅窮玄恉嘗答張寶池問金經四句偈曰金經以蕩相為宗不外遮照兩用遮則除執而顯真空照即成用而顯妙有蓋相盡則體現而妙用隨此經中密意也又復依真故則一相無相而不壞假名依俗故則萬法齊彰而體原空寂不壞假名故即不變隨緣所謂無所住而生心彌陀所以不捨眾生也體原空寂故即隨緣不變所謂住即非住是以感應道交也此空有亦空亦有非空非有即經中四句偈義也又云禮佛不可有我有我則慢生念佛不可無我無我則無佛凡所論說身心體驗多成玅諦當妙蓮剏極樂寺時邀餘佐助猶以理未達而涉事恐從迷積迷為辤固請乃行至則為之董飭工役擘畫材用蚤夜孳孳罔言勞瘁及院宇落成率爾謝去庚子主鼓山戒壇逾年住建之光孝寺未幾引退南遊緬甸遂歷印度禮諸勝蹟參叩哲匠多所啟悟但道塗深阻跋涉艱辛還至緬郊已亟勞痡夢一老人授藥三丸吞之而瘥晨視淨水盂中鏗然有聲瑩瑩三舍利其二且緣登盂上忽而墜下至今照耀佛前其靈感如此歸而重葺光孝而妙蓮復敦迫南行方屬以極樂主席會國事多故中外騷然侵奪僧產強假佛寺別立私會所在見告怡山鼓山幾且不保餘乃內渡滬濱要約諸山長老謀以自存因偕寄禪入京請開佛會俄而寄禪寂於都門羣相氣沮餘獨慷慨自奮悲涕陳詞為寄禪追悼且言外人覬我教產日以強鄰代保相誘聒僧侶無知多為所煽政府何不一援坐使暴夫為淵毆魚盡入其網於是弔者麕至名公巨子多據樞要羣相感動而總會規條得邀允許保護寺產之命隨之而下餘始還閩組南洋支部而駭浪驚濤漸告寧息餘專修淨業垂數十年雖在奔走而其誦禮未嘗少輟檳嶼士女沐其風化歸心蓮社數逾千人著有淨土法語一卷</p>
</div>
<div class='div-other'><a id='mulu496' />
<p class='h3'>清金陵毘盧寺沙門釋顯文傳</p><p>釋顯文字魁印姓楊氏易人也幼有慈性與羣兒嬉戲見草蟲躍躍相誡勿傷父知其有自年十一送之永陽高明寺投覺實祝髮弱冠得戒於西域山慈霞自是識深力果每念出家將求聞道何敢自逸迺遊溫陽紅螺山晝夜精勤誦楞嚴法華諸經研窮六載洞悉奧旨然自以為囿於一隅見聞憾寡欲徧名山以廓知識遂造九華翠峯日趨講座頓悟性海受持華嚴如來出現品遊江乘赤山依法忍參向上一宗偶逢石子擊足忽驚呼有省由是深窺堂奧結習盡除壬寅春結茅廬山旦暮勤修脅不著席幾出死生劉觀察思訓耳其道譽請主金陵毘廬斯時新學方行倡毀偶像多假僧堂改為校舍毘盧殿宇蚤已佔去神像遷移蒙諸污穢顯文至此惄焉傷之思所以救護未得其端會江南官吏公讌至寺或詢法要或契禪機顯文為具道學徒鴟張佛地弗寧慘雨淒風目不忍覩非賴大德莫由保持諸公皆為動容合詞以請制府魏公光燾竟如其議別建學堂寺復舊觀佛龕神貌更極尊嚴羣侶慶幸歎其遭逢而顯文但感善緣愧無酬答唯是大闡宗風春夏演講秋冬勤參發明心地時或弘戒一期食眾數百人而寺無蓋藏前後制府若周公馥端公方皆分鹽餘助之故無竭乏宣統初元臘將終示微疾與天台諦閑論慧命當體無生俄而復曰色相雖圓闡揚華嚴心猶未已因問後事如何乃曰心顯身中主意隱兩家賓火後一堆骨且休認為真即說偈曰參透人間世事禪半如雲影半如煙有時得遇東風便直向山頭駕鐵船言訖而寂年五十有三有法語一卷弟子清池為之記錄且刊行焉</p>
</div>
<div class='div-other'><a id='mulu497' />
<p class='h3'>清常州天寧寺沙門釋清鎔傳</p><p>釋清鎔字冶開姓許氏江都人生含素性不食莙羶年十一出家初習經偈了明詞義氣宇灑落其師祖蓮庵知非凡器遇之獨厚鎔亦感其恩德情諠懇至後結茅終南一夕定中若有告者曰爾蓮祖憊矣驚[言*乎]而省貿然下山行四十八日始達維揚入寺其舊侶謂之曰汝歸耶師祖疾亟日夜呼汝名也其時有先開行者後開<span class='corr'>三</span>日乃至問何行之速中途胡不遇開亦惘然莫識所以但覺聞神語即發腳專志覲蓮念念不捨雖行四十餘日猶旦暮耳蓮見鎔還甚喜而病尋愈鎔少時詣常之天寧信宿而去踰歲再至入禪堂有悟庵留五載欲切參究不滯聲聞飄然遠舉汛覽名山年三十八復來天寧再易寒暑遂繼主席自是造殿修塔應念而成勤劬九秋因病告退而皈依日眾隨意宣示一切平等終日無倦後住杭之靈隱特起大殿使人敬仰復於上海玉佛寺剏念佛堂以弘蓮化會時事改革學風披靡屢攘寺產以闢校舍常州天寧昔號完富尤為人所窺伺乃善意所孚鴞聲丕變卒保無事神之佑也鎔之誠也已未北方苦潦開沿塗託盋籌訾濟賑全活無算明年苦旱開復募金一再濟之勞不告疲人或勞之則曰此本分事何足道以壬<span class='corr'>戌</span>十一月二十日示寂年七十一臘六十弟子顯澈裒其事實年譜莊蘊寬為之傳文諠斐然見重當世</p>
</div></div></div>
</div><!-- end of div[@id='body'] -->
</body></html>