<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu445' />
<p class='juan'>新續高僧傳四集卷第三十一</p><p class="byline">衡陽喻謙昧庵氏編輯</p>
<div class='div-other'><a id='mulu446' />
<ul class="">
<li>明律篇第四之五<span class="note-inline">(正傳十四人　附見四人)</span>
<ul class="">
<li>清燕京瑞應寺沙門釋祥暉傳</li>

<li>　徽州常樂庵沙門釋照宏傳</li>

<li>　杭州昭慶寺沙門釋隨道傳<span class="note-inline">(福溶)</span></li>

<li>　燕京潭柘山岫雲寺沙門釋源福傳</li>

<li>　杭州昭慶寺沙門釋果證傳</li>

<li>　宿遷壽聖寺沙門釋福住傳</li>

<li>　淮安觀音寺沙門釋源長傳</li>

<li>　金陵慈應寺沙門釋心觀傳</li>

<li>　維揚石墖寺沙門釋通和傳<span class="note-inline">(實森)</span></li>

<li>　宿遷極樂庵沙門釋來照傳<span class="note-inline">(德明)</span></li>

<li>　燕京潭柘山岫雲寺沙門釋圓瑞傳</li>

<li>　宿遷壽聖寺沙門釋祥珠傳</li>

<li>　江陰圓覺庵沙門釋宗深傳</li>

<li>　揚州慧因寺沙門釋實長傳<span class="note-inline">(冶牧)</span></li>
</ul></li>
</ul>
<div class='div-other'><a id='mulu447' />
<p class='h3'>清燕京瑞應寺沙門釋祥暉傳</p><p>釋祥暉字瑞林姓孫氏天津人也方在娠時母感異徵私禱彌勒院得舉子六歲隨祖母王氏詣院禮佛雖在齠齡觸事通曉近聽梵音輒形喜躍祖母知有宿根不墮塵勞久之入里之無量院禮濟舟薙染教習經論髣如記憶年二十詣寶華受具於定庵三載安居專精律部研究止持壬午春辤定南下兼慕禪學曆普陀天童育王顯聖諸剎凡浙中名匠莫不參謁聞濟舟病招之北還明年過柏林遇獨超痛領鉗錘方得了悟壬辰春從檀波來瑞應命掌監院律法大弘寺聲復振皆暉唱導之力也丙申將登五臺口偈有云摩尼寶積光輝滿定向無人覓處逢蓋文理通徹自成玅旨非徒眈吟咏可以企及辛丑檀波寂滅繼主瑞應十載精勤以律持躬內外肅然康熙庚<span class='corr'>戌</span>京師地震殿宇傾頹乃竭資修葺如故復構法雲金湯二宇壬子夏五月二十五日辛<span class='corr'>巳</span>示微疾集眾誡曰塵勞幻影推窮莫測稍涉安排即成大錯隨緣所遇莫生節目謹持斯語莫或怠息言訖坐化春秋五十有二臘二十有六塔於都城德勝門外古塔之右</p>
</div>
<div class='div-other'><a id='mulu448' />
<p class='h3'>清徽州常樂庵釋照宏傳</p><p>釋照宏字緣鶴姓李氏仙源人也將誕之夕母夢一童子跨鶴翩躚飛入其家覺而身動呱呱在地圓頂廣顙眉目清奇知有夙<span class='corr'>果</span>不入塵俗稍長拜常樂如心字曰緣鶴以符其兆由是委懷內典細繹梵音雖貝葉靈文過目能了後得戒於寶華嘗松心契波羅木乂之旨力任行持及遇韻松蓮城抉其素蘊憮然曰超六塵通三昧者是子也乃付以紫衣戒本為律學真傳時諸檀越請主寺席弘演毘尼繼風太原三學既勤七眾來歸每當講論剖晰精微聞其片偈如證道果戊申以波離法脈傳之黃石普開端坐遷化</p>
</div>
<div class='div-other'><a id='mulu449' />
<p class='h3'>清杭州昭慶寺沙門釋隨道傳<span class='note-inline'>(福溶)</span></p><p>釋隨道字德先姓沈氏石門人幼投餘杭龍泉寺履初受度得戒於宜潔久居昭慶常為羯磨持身端肅學人依止者多為仰企高風稟問毘尼皆綜原委示以大法如瓶瀉水康熙六十年說冬戒一期所得新徒一時翹楚後多為弘律宗師乾隆時昭慶主席懷德亦其弟子也寂於雍正甲辰十一月二十八日世壽六十有二福溶字澄如仁和薛氏子投西湖瑞雲庵鏡傳受度亦從昭慶宜潔受戒執侍巾瓶有年常為傳戒綱維遂受付屬雍正三年繼主寺席當興復未備之處力為補益崇壇高閣巍然巨觀無少間缺者溶之功也以乾隆丁<span class='corr'>巳</span>年十月十九日示寂壽八十有四</p>
</div>
<div class='div-other'><a id='mulu450' />
<p class='h3'>清燕京潭柘山岫雲寺沙門釋源福傳</p><p>釋源福字毓安姓王氏新河人也稟性澹定不念世華幼依邑中地藏庵護生剃度康熙四十二年從岫雲德彰受具來棲佛地初入律門矢志操持務去嗔貪引禮四期進位尊證守護禪堂復作監司事無大小必協眾心二時粥飯前後齊同偶逢游客施捨䞋資積得五兩即入香廚造食供眾謂檀越布金意在隨緣職司出納敢昧因果是以上下翕然共仰清操雍正三年推舉教授避地讓賢遂朝南海明年春歸京都廣濟律院專啟相祈屈作教授再辤不獲乃應其請圓音既演咸尊所聞未幾還山進居羯磨乾隆元年始繼丈席益自恭謹不懈初志遠地游僧造止寺寮多方周濟務求得所故遐邇歸心道望日崇<span class='corr'>巳</span>未歲賜龍藏一部建閣儲之用鎮山靈辛酉春設龍華道場法財雨施緇白雲集大起三會聚食千眾如此勝緣曠世希有五月訖事頗形勞瘁冬十二月示期謝眾身為苦本幸自努力默默三日安詳而逝壽六十有三臘三十有九塔於山左</p>
</div>
<div class='div-other'><a id='mulu451' />
<p class='h3'>清杭州昭慶寺沙門釋果證傳</p><p>釋果證字懷德姓俞氏歸安人也將誕之夕鄰媼見衣袈裟僧入其室頗怪之俄聞俞婦生子矣由是異焉故稟性殊眾別有夙根年十六投杭之吉祥寺淨明受度授經論於曰唯康熙辛丑受具於昭慶德先後為如澄所器傳以衣偈乾隆戊午繼席昭慶自嚴戒行真樸無華聿興慈濟廣播法聲公卿元戎皆相器重互隆蔭護遂得檀施輻輳殿閣益光建堂築塔拓地開基肇興水陸道場莊嚴最勝其徒曉蒼清瑩輩咸助其成斯寺鼎新以來康乾之際於斯為盛</p>
</div>
<div class='div-other'><a id='mulu452' />
<p class='h3'>清宿遷壽聖寺沙門釋福住傳</p><p>釋福住字靈峰姓盧氏世居嶧陽其父始徙於宿遷遂為宿人生有靈兆幼而穎異靜幽成性寡於言笑然體嬴質弱病纏彌載其父禱於佛而疾少瘳七歲遂依護國庵瑞貞受染稍長誦經習禮殷勤不懈炬步度式過於老宿年近不惑欲得名師指其覺路環視區宇殊難其選深居獨處幾四十年雍正甲寅春憲廟詔文海入都改建法源寺勅開戒壇受法者千九百人住始與焉既卒事訪萬壽寺調梅西方寺不二俱相深契期以遠大因留京邑荏苒四載嘗值秋初登玉泉山俯臨湖水濴洄曲抱幾十數里其中蒲荷菱芰與沙禽水鳥隱映於煙靄樓閣間覺胸襟壅積豁然開朗因念江浙名勝盡為禪藪當更有異乾隆戊午暮春南還自淮之廣陵謁福緣寺濟生連牀話舊夜鐙忘疲復渡江抵金山大曉老人為江天寺主一見如故相留彌月偶於山樓靜坐更深月落天氣昏黑忽見江心火光星散照曜林木棲鳥皆驚曉曰此木華海賦所謂陰火潛然者住聞之爽然自失別有所悟又數日辤去由昆陵泛舟平渚訪生公說法臺於虎邱下然後次餘杭過六橋出西湖尋濟顛舊蹟凡石甑虎林栖霞飛來峰諸勝靡不窮探幽索證所聞知獨至鳥窠立法之處惟存古木扶疎頹垣破院悵望久之乃歷東陽而南越蒿壩渡關嶺涉楢溪步石梁得寒山拾得隱居巖穴與智者大師拜經臺故阯遂悠然神往折方竹為杖陟天台最高頂以望赤城蒼洞天姥諸峯蓋徘徊不能去云侍者曰自此入天童阿育王寺有古舍利在焉迺復攀崖捫蘿趨拜其下見白光昱然顯於塔中厥後禮普陀見海霧明滅列嶂聳秀高出雲表陰晴變幻其狀不一山下波濤洶湧雷砰電激海岸孤絕信非慈航不能飛渡庚申秋返宿居極樂庵檢閱龍藏兩易寒暑時慧朗尊宿方修壽聖古剎延住主席更擴二樓翬其式廓至戊寅年七十有一傳席其徒雲浦退處東林石門深處板橋隱隱禪房花木時有清香戶外松陰池邊竹韻雨霽煙消蒼翠欲滴怡然自適忽焉一紀惟掃地焚香終日兀坐神光圓湛迴出塵世庚寅春示疾二月六日淹然而化壽八十有三臘三十有七塔於五華山頂</p>
</div>
<div class='div-other'><a id='mulu453' />
<p class='h3'>清淮安觀音寺沙門釋源長傳</p><p>釋源長字涵空別號性水姓張氏郯城人也性甘淡泊不逐塵末幼投安東地藏庵受染依老宿朗徹誦經習禮儀容有則諷讚無譌雍正甲寅春世宗弘暢佛法詔文海入都敕改法源寺俶開壇場得千八百九人長亦與焉既而南旋參聞思聚用老人精持律範無間寒暑相印以心遂付衣偈乾隆乙丑聚主觀音三載勤劬頗倦津梁命長繼席甄陶後進莫敢怠荒重修殿宇擴增舊制歲在丙子兩淮大饑寺無餘糧率眾上堂惟飲白水三日不食人無去志而禪房絜淨雍雍如初德積有素感物者深故道風所被欣然樂附戊寅歲示寂春秋五十有一長姿稟明敏穎異過人尤善丹青常寫雪中梅花疎枝冷豔古幹橫絕人謂於畫禪中別得三昧者諒哉</p>
</div>
<div class='div-other'><a id='mulu454' />
<p class='h3'>清金陵慈應寺沙門釋心觀傳</p><p>釋心觀字璇璋亦號雪堂姓何氏嘉善人也少從郡中大勝寺淵浹薙染一日見華嚴經頓發弘誓竭誠禮誦又翫淨行一品以戒為本遂褰裳遠涉孑焉孤邁康熙丙寅受具於寶華定庵復自姑蘇渡錢塘遊赤城參宗門瞿仙默契心宗獨念禪是佛心戒為佛行縱明佛心不行佛行更何所濟於是復之寶華重學毘尼開遮持犯深有所得蓋道無二門宗律一理何可歧視自分畛域緇素聞風偏私悉化句曲士庶請主寶山時殿宇荒涼牆垣傾<span class='corr'>圮</span>慨然以興復自任翦除荊棘辛勤畚築次第經營復稱勝境秣陵張君又傾企仰延主報恩三藏禪林既閎律範兼修淨土嗣以慈應一席寶華分座復請繼位兢兢業業二十餘年持<span class='corr'>己</span>以廉待人以厚利賴甚眾閎濟尤多寂於乾隆壬戊歲六月十三日壽七十有六臘五十有一</p>
</div>
<div class='div-other'><a id='mulu455' />
<p class='h3'>清維揚石塔寺沙門釋通和傳<span class='note-inline'>(實森)</span></p><p>釋通和字朗清蘭陵人也九齡得染於大林弱冠受具於寶華研幾戒典參究宗乘發明大義遂受撫生記莂首眾持律一時龍象靡不奉為軌範撫生謝代乃繼其席扇馥律門畢其遺願四眾雲臻戒光圓徧既而示疾因付衣缽於品木實森寂於雍正十年十月十五日春秋五十五僧臘三十五坐夏二十四塔於維揚城北建隆寺西十三年世宗命集三宗義學沙門校刊龍藏律宗品木躬際盛會選充校雔時有糾正足匡秕繆乾隆三年工始告竣乃述通和行狀而乞尚書張照為之銘</p>
</div>
<div class='div-other'><a id='mulu456' />
<p class='h3'>清宿遷極樂庵沙門釋來照傳<span class='note-inline'>(德明)</span></p><p>釋來照字大初姓樊氏鳳山人也其父禱於雪山寺而生靈根夙種幼性聰悟初就外傅卓異凡兒年及舞勺遊雪山寺見佛國威儀輒生感慕知昔緣有在辤親投喚生為師昏顯持念終歲不倦年二十四具戒於桂昌窮研藏典北請南參圓足三學後歸極樂慧徹深器之拔置首席雍正戊申慧因目疾付衣於照遵守繩墨十有四載弗敢隕越嘗應邳宿士大夫請主名藍弘敷戒法每謂叢林授受最宜精審必其識能出類德可表眾庶得暢厥素懷若非察見本原輕率放行如麻蒸竹葦何埤法系故門下千指而為印可者殊無一二間有見其親炙最久當在記莂及默叩之乃曰皆不得吾真脈於是人益異之莫敢闚其涯涘乾隆七年五月十三日忽書座右曰我七月十九日且去矣及期眾以極樂法系為請則曰今且付院事於德明竟如期坦化明既履席兢兢自飭上述祖風下開來學辛劬三載秩然有紀乾隆十年五月二十日示疾集眾告曰吾住無心去亦無口向下文長大眾出手說已端坐而逝知照不輕授受無負正傳於斯可見</p>
</div>
<div class='div-other'><a id='mulu457' />
<p class='h3'>清燕京潭柘山岫雲寺沙門釋圓瑞傳</p><p>釋圓瑞字靜觀歷城人也幼依近邑福慧寺還一薙染受具於潭拓山洞初棲遲三載精味律旨嘗聽講法華日課不足則於佛前琉璃燈下補習之其勤苦如此清雍正時世宗留意內典延訪名僧重修龍藏瑞以清譽被選入館三易寒暑始克蕆事復徧遊京邑諸剎甲寅還山始掌教授學侶莘莘群瞻煦育乾隆乙酉和碩莊親王奏請主席岫雲一院翕然欽其道範及登猊座益矢勤慎矩矱先入遵守弗越春冬法戒常期不爽新眾景從信施日至歲在辛丑恭逢高宗萬壽會啟龍華用祝聖釐香雲繚繞四眾霧合座擁萬指讚揚雷動雖年踰古稀精力猶健乃不久示疾正衣坐化壽七十有六臘五十有五初感微寒眾欲延醫瑞止之曰幻化空體聚散不常何勞人事終不服藥知能自了</p>
</div>
<div class='div-other'><a id='mulu458' />
<p class='h3'>清宿遷壽聖寺沙門釋祥珠傳</p><p>釋祥珠字雲浦姓曹氏滁州人父必達母石氏年十四依近邑護國靈峰剃度討習經論孜孜十載乾隆癸酉年二十四偕善學赴潭柘求戒於恒實依正律宗研究二持甲<span class='corr'>戌</span>夏與善學同為引禮各司一堂丙子春聞嘉興達天講說法華摳齋趨座與聆玄恉又參恢慈禪師於拈花方欲結冬正待決疑而岫雲琮璋招之還山任以舊職初岫雲以戒為法恒實闚其氣度澹逸逈出塵表特為記別戊寅秋壽聖靈師年逾七十倦於院事遣招祥珠遂一瓶一缽飄然南下鹺運高公佇聞遠譽久企芳躅擁篲清塵迎之入院就正法席但寺古年湮荊棘滿砌荒穢塞途環堵蕭然勢難復振乃竭精誠歷三寒暑鳩工庇材金碧一煥道塲之盛遂甲淮北嘗渡南海禮普陀過江浙諸名山偶爾駐錫緇素景從所在隨緣與眾俱化最後至阿育王寺觀塔中舍利以證道果及歸維揚慧因度夏念前日拈花舊疑久思請益甲申冬再至廣陵晤高旻昭月時昭欲北上偕之同行舟至五臺阻風不進登岸數步憇於上方寺竹西亭下有池水空明可愛昭折竹枝點水謂祥珠曰識此否語未畢枝上飛流灑及其面當下有省遂留偈別去<span class='corr'>己</span>丑春重修大殿廣募萬緣三載告竣殿後左右并建二樓以廣其制初恒實慨律門寖衰欲修燈譜以永其傳久之未就祥珠獨善繼述躬任勞瘁殫心校雔卒成律宗燈譜十卷</p>
</div>
<div class='div-other'><a id='mulu459' />
<p class='h3'>清江陰圓覺庵沙門釋宗深傳</p><p>釋宗深字慧海姓程氏江陰人也秉性質樸語簡意遲外貌如愚菁英內蘊幼好潛靜依圓覺庵出塵為之薙染初習誦持偶致推研多所未徹惟朝夕薰修遂漸開悟得大智慧閱諸經論髣如夙習年既壯受具於十方庵未幾繼席圓覺默守梵<span class='corr'>網</span>董正儀範率眾焚修三十餘年後移錫十方傳受毘尼多所成就</p>
</div>
<div class='div-other'><a id='mulu460' />
<p class='h3'>清揚州慧因寺沙門釋實長傳<span class='note-inline'>(冶牧)</span></p><p>釋實長字曉聞姓錢氏丹徒人也母潘氏初產乏乳乞他母乳長輒不就飲以米汁又未能食舉家憂之七日乳至始接懷哺蓋生有殊稟知覺獨靈呱呱在抱即辨血氣及能食言便惡辛膩發言應機過於成人幼時隨父渡江暴風忽作波浪洶湧一舟振盪莫不驚恐長微笑曰祇是心不定耳風浪何懼乎父曰此時心如何得定曰定在平日由是異之年踰志學溯江至金陵永濟寺聞僧誦彌陀經偶焉棖蠲遂決然舍去投和州福興寺密嚴薙染棲遲三載稍涉經論禮寶華文海圓具未幾下山欲求禪習道遇老宿問所從來因言所志老宿慨然曰了明心理為戒悟徹本心為禪名雖有二理則一致今之秉佛制飭僧綱者已不多覯汝後生新戒當精進持律弗墜初基於是涉江而北依廣陵石塔撫生研討毘尼撫於淮南有律虎之目見長操持謹篤逈出庸流昕夕切磋將欲記莂長方游山未歸撫遽遷化時城北舍利律院冶牧少與同參素契清修請為輔導既任仔肩不辤勞瘁久之冶牧謝世緇眾固請就履主席婉辤<span class='corr'>卻</span>之以待賢者會郡守景萊高公與紳耆汪君鶴崖闢廣初地一新梵宇勉長住持乃不獲辤自是艱苦較甚於前而春冬弘戒十方新眾尤多於昔平山堂之左有惠照寺為古木蘭院唐王播題詩處也地頗幽邃主者荒蕪士紳惜之邑令徐公慕長譽望率眾造請特令兼攝未及期月已復舊觀乾隆辛未春高宗南巡御舟經過長出迎候奏對雍容請錫寺名聖意俞允九月鹺運吉公恭賚御書慧因寺額至寺時顧萬峯鮑步江張冠村陳道潛俱有詩紀勝非道行高卓聲華茂美未足臻此以乾隆甲戊九月一日示寂年五十一臘三十一坐夏十有四奉龕於惠照之西偏當長四十初度隆覺冶牧以文壽之序中推許真實以為後來之秀屈指無二冶為海內律學宗綱持論最嚴獨於長稱道如此况十年精進其律學洵可一世也</p>
</div></div></div>
</div><!-- end of div[@id='body'] -->
</body></html>