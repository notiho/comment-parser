<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu874' />
<p class='juan'>續高僧傳四集卷第六十二</p><p class="byline">衡陽喻謙昧庵氏編輯</p>
<div class='div-other'><a id='mulu875' />
<ul class="">
<li>雜識篇第十之三<span class="note-inline">(正傳十五人　附見十九人)</span>
<ul class="">
<li>明海鹽福臻寺沙門釋梵琦傳<span class="note-inline">(梅雪)</span></li>

<li>　虎邱雲巗寺沙門釋至仁傳<span class="note-inline">(心覺　德珉)</span></li>

<li>　福州鼓山湧泉寺沙門釋宗繁傳<span class="note-inline">(善緣)</span></li>

<li>　泉州開元東塔院沙門釋正派傳<span class="note-inline">(無斷)</span></li>

<li>　燕京萬福寺沙門釋淨倫傳<span class="note-inline">(覺明　覺義　波羅)</span></li>

<li>　荊州普仰寺沙門釋滿秀傳<span class="note-inline">(正海　死心)</span></li>

<li>　雲南昆明寺沙門釋廣慧傳<span class="note-inline">(天祥)</span></li>

<li>　杭州雲居聖水寺沙門釋照兼傳<span class="note-inline">(清蔭　寂章)</span></li>

<li>　荊州天皇寺沙門釋寒灰傳<span class="note-inline">(常鎮　碧空)</span></li>

<li>　永嘉西岑紫芝峯沙門釋性靜傳</li>

<li>　福州鼓山湧泉寺沙門釋智誾傳</li>

<li>　金陵棲賢庵沙門釋性潔傳</li>

<li>　雲南石寶山寶巗寺沙門釋思明傳<span class="note-inline">(大錯　警秀)</span></li>

<li>　杭州雲居聖水寺沙門釋德璩傳<span class="note-inline">(德一　德言)</span></li>

<li>　福州雪峯寺沙門釋超弘傳</li>
</ul></li>
</ul>
<div class='div-other'><a id='mulu876' />
<p class='h3'>明海鹽福臻寺沙門釋梵琦傳<span class='note-inline'>(梅雪)</span></p><p>釋梵琦字楚石小字曇耀象山人嘗閱楞嚴至緣見因明暗成無見恍然有悟元叟端倡道雙徑琦往問之言發非聲色前不物其意如何叟就以詰之琦擬答叟叱之使出自是胸疑如填巨石會元英宗詔粉黃金為泥書大藏經以琦善書選至闕下一夕聞樓鼓動汗如雨下拊几笑曰徑山鼻孔今日入吾手矣因成偈有捨得紅鑪一點雪卻是黃河六月冰之句旋入雙徑叟見其氣宇充然謂曰西來密意喜子得之矣元泰定中出主海鹽之福臺尋遷永祚明洪武初詔名浮屠於蔣山建廣薦會琦首應詔躋席說法圓音高唱萬籟俱清帝心悅懌賜宴文樓親承顧問既還出帑金以賜之館於天界寺忽謂噩夢堂曰吾將去也曰子欲何之曰西方爾因訉之曰西方有佛東方無佛邪琦厲聲一喝泊然而化荼毘齒牙舌根數珠咸不壞舍利黏綴遺骨纍纍如珠所著有楚石語錄及和永明山居詩并見寺志又梅雪亦閱楞嚴次見一毫端現寶王剎有疑後至江陰覩乾明寺佛閣壯麗頓釋疑情淨慈休休翁證之其所著亦有和永明詩寄幻集</p>
</div>
<div class='div-other'><a id='mulu877' />
<p class='h3'>明虎邱靈巗寺沙門釋至仁傳<span class='note-inline'>(心覺　德珉)</span></p><p>釋至仁字行中姓吳氏番陽人晚號澹居子又號熙怡子父仲華江州廣文仁五歲其親使拜報恩寺真純牧公七歲得度西土控空上人赴英宗召便道憇報恩見而歎曰再世人天師也令參厚叟於雙徑叟喜謂曰仁書記虎而翼者也出世蘄之德章越之雲頂崇報吳之萬壽明洪武三年來往虎邱之雲巗道涵德隆四眾雲集旁通外經尤邃於易發為詞章嚴簡而有法務在匡宗不以此自多嘗撰黃州蘇文忠祠堂記虞道園稱其文言謹奧有西漢風張潞公寄以詩曰今代能仁叟高風播海涯宋文憲亦曰虎邱尊者名浮屠見性炯若摩尼珠被召至京以佛旨為書而對太祖大喜洪武十五年三月十九日示寂壽七十四臘六十七又心覺源住虎邱名德推重郡人易恒詩有白雲尋老衲有約不須招之句又姚少師廣孝詩所謂聞道蟾公似贊公一瓶一缽寄山中者是也與高啟徐賁為詩友德珉字伯貞號在牕嘉興人洪熙間住虎邱工詩</p>
</div>
<div class='div-other'><a id='mulu878' />
<p class='h3'>明福州鼓山湧泉寺沙門釋宗繁傳<span class='note-inline'>(善緣)</span></p><p>釋宗繁字獨芳姓陳氏閩人也年十六從鼓山光嚴得度出嶺參天界寺芳林明洪武壬<span class='corr'>戌</span>舉住舒州浮山<span class='corr'>己</span><span class='corr'>巳</span>閩郡僧綱舉送教府考選中程主席當山繁富於文學尤擅詩名與郡人唐震王褒周元王偁為友多所唱和有詩集行世寂於壬午葬祖塔善緣字了心侯官姚氏子七歲依城東寶峰庵無塵出家參鼓山藍田後住南京靈谷寺禮僧錄闡教幻居大師永樂三年鼓山虛席領檄主之建千佛閣五年春詔設廣薦大會於蔣山徵天下名僧善緣應詔入京說法稱旨恩賚甚渥賜號成就秋歸舉任都綱後寺燬於火善緣重興殿閣及諸寮舍宣德庚<span class='corr'>戌</span>還珠閣壞更為募建明年落成十月示微疾十九日沐浴更衣口述生平行業命侍僧書之所積金穀悉委其徒命剏大殿三門語終而寂塔於獅峰著有靈源集蓋取鼓山前代老宿事實編為敘傳及名人文藝為山志之權輿後黃用中徐興公相繼纂輯即本於善緣</p>
</div>
<div class='div-other'><a id='mulu879' />
<p class='h3'>明泉州開元東塔院沙門釋正派傳<span class='note-inline'>(無斷)</span></p><p>釋正派字覺非姓蔡氏晉江人也生有夙慧苦志勤學出家後居東塔院博洽諸經兼以文蓻助我禪悅時有無斷老宿棲止寺中淹通內外典籍素見重於王遵嚴諸文學正派承其啟迪別有會心無斷深契之一時名籍甚郡司寇詹咫亭以直言歸結室北山巢雲延正派居之禮意殷殷山中唱和有竹下烹茶雲入袖松間倚杖鶴窺人之句後遊吳越名藍勝境咸有題詠人多傳誦咫亭復邀朋輩及諸名德結楞嚴社每會人立一義多方參辨唯正每奪其標有云慙愧未能成底事逡巡難得似前人可見派之素履不以文害志也臨終示偈曰勿毀勿讚本無涯岸雲度長空月浮碧漢世壽七十九</p>
</div>
<div class='div-other'><a id='mulu880' />
<p class='h3'>明燕京萬福寺沙門釋淨倫傳<span class='note-inline'>(覺明　覺義　波羅)</span></p><p>釋淨倫字大巍姓康氏昆明人也幼性敏慧卓越不凡明正統庚申禮大華無極泰出家受禪學戊辰謁大方天順癸未參古庭於浮山一日問答間偶呈偈曰叢林處處播春風此日尋師到別峯末後聲前句非句寫在山河大地中庭喜遂入室授法為臨濟二十四世薄團深穩極盡玄玅成化乙酉卓錫都城創萬福禪林宗風鬯懋緇白來者無虛日癸卯登五臺弘治庚<span class='corr'>戌</span>復遊五臺壬子歸竹室閉戶讀藏薰室自脩所著有竹室集多宗門語同學有覺明覺義者明字絕機李氏子義字徹堂倪氏子皆滇城人也俱為無邊海弟子偕參古庭一日相與言笑忽焉語歇並坐化去乃共為一穴造塔其上額曰雙月淨倫為詩紀之曰塔目何緣題作雙月名道人高行信湛評虛懷比比冰霜清小朗大朗為弟兄三十青黃節不更只觀百歲如長庚日嘗一缽和羅羹庵前孰趁春風畊有時對月陶幽情有時坐石談無生此身不啻一點晴雲輕身外何時能營營虛空無縫藏枯形<span class='corr'>卻</span>把雲根苦鑿成巗壑含虛兩鏡明海天瀉影雙珠擎碧雞午夜空山鳴溪頭眠雪泥牛驚肎似南陽一片䛡頭行千古萬古遺嘉聲又波羅禪師姓趙氏大理人初居蒼山嘗登懸崖西向禮佛洞明經地後謁諸方印心於古庭歸而禮佛如故一日經行巖上屹然立化七日不踣鄉人香燭禱之輕如一葉遂就荼毘得堅固子七瘞於浮圖後人名其壁曰波羅巗山勢巇嶮登者凜然風吹草木皆作禮佛聲所立之石足紋宛然塔於蕩山院宇猶存</p>
</div>
<div class='div-other'><a id='mulu881' />
<p class='h3'>明荊州普仰寺沙門釋滿秀傳<span class='note-inline'>(正海　死心)</span></p><p>釋滿秀字天柱自號倉谷老人初依北宗出家傳大通下二十八世後參伏牛發明心要龍池老人以衣授之於時有兩宗並立之目以秀北宗人南宗法也及主荊南普仰寺暢厥宗風復區南北有禪者正誨自宜都來與語契之煆鍊三載即付以北宗正誨別有傳其南宗法派則傳之正海云以明隆慶戊辰說法示寂門人取舍利建塔奉之有倉谷集若干卷行世後有死心者黃崗諸生袁文煒也削髮京師崇國寺公安袁宏道兄弟偕之作吳越遊已而歸楚愛大別山水卓錫藏經閣明萬曆時止龍灣之南聖壽寺宏道有贈死心詩具別集時遼陽用兵死心感而賦詩云烽火城邊百將營百家鈴鐸萬家聲中原子弟花千朵絕塞將軍草一莖膏血總輸還列陣文章無補漫談兵只今海內干戈起未必禪房夜夜清死心頗好吟詠惜多散佚</p>
</div>
<div class='div-other'><a id='mulu882' />
<p class='h3'>明雲昆明寺沙門釋廣慧傳<span class='note-inline'>(天祥)</span></p><p>釋廣慧字野愚嵩明人幼習詩書才情開敏既通文理尤契玄機後得法於水月禪師便事遊參行腳江南數十載始歸滇胸懷廓落居無定所而學藝日進雅望益崇著有頌古百則漚花集諸編其他題詠頗富有雞足山觀風一絕云遊徧蒼崖盡法身誰云門內更藏真相逢欲問拈花事千古空傳獻笑人聚洲王太史以師禮事之後於昆明示寂闍維獲舍利手骨赤如珊瑚辭世偈云一句原無踏倒太初非凡非聖萬象如如後有天祥者不知何許人居大理城中通志載其詩有聞角一絕云十年遊子在天涯半夜秋風又憶家恨殺葉榆城上角曉來吹入小梅花又題龍關水樓云此樓登眺好終日俯平湖葉盡村村樹花殘岸岸蘆漁翁晴獨釣沙鳥晚相呼何處微鐘動雲藏島寺孤有禪外意</p>
</div>
<div class='div-other'><a id='mulu883' />
<p class='h3'>明杭州雲居聖水寺沙門釋照兼傳<span class='note-inline'>(清蔭　寂章)</span></p><p>釋照兼字守泉姓陳氏海鹽人幼而機警性復慷慨以利濟為心九歲出家為小沙彌從塾師受四子書讀孟子至盡心章恍然曰心藏佛者也性即佛也見性則見佛見佛則無佛而後可以證道乃屏雜家專究釋典又念人生斯世須有功德及物慈航普濟願力深廣未克一時了償因欲量力拯救隨緣施捨拔去疾苦則事易舉於是禪習之餘更習醫方詳繹內經靈素洞曉脈理活人不可勝計嘉靖中運分宜用事瘡痍遍世忠良莫保照慨然欲如京師面短之同侶咸謂非僧家所宜乃止然每中夜趺坐北向長吁不置云嘗闢外麓山房延接名流更設藥局以宏胞與與人談論洋洋灑灑終日無倦容見有疾則愀然為之不樂若大病之臨身也茶毗後瘞安樂山塔弟子清蔭字宏泉嘉興蔡氏子少聰敏薙髮外麓襲照業以醫鳴於時而修持益力因往平窰聞谷大師所受具足戒歸請徑山義航法師說楞嚴般若諸經有楚才者重建圓通閣未畢而歿蔭為勉力成之復倡修大雄殿木商倪作霖曾受病幾瀕於危為蔭所全活因施三百金購大木以畢其願及蔭寂塔於西山月桂峰下後數十年開拓禪房猶用其遺材不盡云又寂章字密印桐鄉毛氏子自幼披剃受具足於靈隱具德禪師以醫能救濟眾生遂紹宏泉之業且謂人曰不能作人天師何弗精岐黃術可想見其為人</p>
</div>
<div class='div-other'><a id='mulu884' />
<p class='h3'>明荊州天皇寺沙門釋寒灰傳<span class='note-inline'>(常鎮　碧空)</span></p><p>釋寒灰不知何許人善誦梵唄杭聲高引字句清圓響入重霄令人聞之竦然起敬萬曆間來棲天皇嘗以香水和金汁寫金剛經從朝至暮手不遑息偶近黃昏几上無鐙若有微光筆不停書便入初夜因饑思食纔一轉瞬即呈黑暗[言*乎]火視之字畫端嚴無異平日同時有常鎮字玉葊者當陽李氏子也好學不倦於孔墨莊老無所不讀一日閱佛書悟三界無安猶如火宅悚然學出世法與碧空禪師水乳交融乃說髮焉鎮風度端凝神采挺秀士大夫咸推重之每講摩訶止觀大智度論涅槃諸經聽者萬指嘗有偈云珠泉白日淨塔影半空沈門外長安路雲中智者心時南大理寺卿陳夕矚贈詩有詩能譚上界我亦恉西方之句居寺三十五載德流緇素名播中外以萬曆九年十月十七日示寂塔於大通寺後其辭世偈云彌陀此日來山僧此日去登高一乂天撒手雲深處雲深處沒毀譽吾道一貫之原來是忠恕</p>
</div>
<div class='div-other'><a id='mulu885' />
<p class='h3'>明永嘉西岑紫芝峰沙門釋性靜傳</p><p>釋性靜字普緣武林人也初淨髮於西湖久之弗怡攜所貯手掣茶策杖天台千丈瀑下及五泄龍湫遍試之至永嘉聞西岑紫芝峰下有鑑泉為張又新守郡時烹茶水亟荷瓶往至則一泓冰冽出旗鎗瀹鬬不在中櫺惠山下逌然曰吾老是山矣遂卓庵其旁穀雨團黃競芽走大羅諸絕巘摘盈簏肩歸以意製之越宿茶成注諸甌令雪黑浮香撲案啜之一時遐邇噪紫紫芝峯下僧茶特異凡高人墨客名緇勝羽及薦紳先生赴如奔泉靜不殊彼我操單持滌鐺注缶人人自以新遘盧玉川癖歸而吸他茶便不爾或詩渴酒醒亟詣雙杵荼煙下乞一杯如醍醐灌頂性簡率冬夏一方布袍修幹鶴[月*翟]留髭伐髮或兼旬孏薙毿毿被兩耳晨昏無恒課而魚磬自若不輕度弟子而道侶日相問訊所居不過茅茨而盛飾一無量壽佛像窮極莊嚴客至伺陸竈水沸開雲腳浮乳花引滿別去不講道說偈而禪味醰醰直從舌根證入林殿閣任先劉方伯元受邵水部金門周雪朗陳三有兩孝廉咸與之遊皆深徹佛旨謂靜乃透悟如趙州喚喫荼者不是過也而自起鑪竈獨闢心傳熱鐺熾炭煆十指如舌錐其餽遠則署曰普緣荼得之者珍異如摩尼珠優曇花不必曹溪一花五葉而後侈盛也靜以明萬曆庚申住此山至<span class='corr'>己</span>丑十月十有一日示寂郭仙庵荼毗葬紫芝峯下李象坤為作茶祖禪師塔銘文詞清麗自載別集</p>
</div>
<div class='div-other'><a id='mulu886' />
<p class='h3'>明福州鼓山湧泉寺沙門釋智誾傳</p><p>釋智誾字雪關姓傅氏上饒人齔齡捨身徧習經論便解文義稍長讀壇經火燒海底句心大疑之往參博山山示以船子藏身語默究久之偶見槽廠拽磨忽磨鼻脫去有省作偈呈山山曰子可參禪也一日指衲衣令作頌誾援筆立成五頌山曰汝偈固佳但風骨大露須知宗門語句如滿口含冰不曾道著水字復曰子根太利須是死却全心始得誾再拜受教即閉關六載中懸大鏡對之趺坐纔覺業識心動便指摘鏡中人久之收放自然作雪關歌山見之擊節稱善乃為啟關壬申曹能始觀察請開法當山解制上堂曰九十日期已滿閉門作活事不曾揑殺獼猴子重疊山關未易過大抵末法禪期真參罕遇縱他意樹抽枝未見心花成片雖然如是冷冷豈無一粒豆煼有不跨石門扶持祖風者乎如無且向蘆花深處宿月明穿過釣魚臺未幾示寂建塔博山誾亦能詩詠天鏡巗云扁秘靈奇久鴻濛忽啟藏巗吞江霧白泉灑洞門涼鏡可容天面窗惟貯月光道人何所見一鳥過滄浪惜多佚兦</p>
</div>
<div class='div-other'><a id='mulu887' />
<p class='h3'>明金陵棲賢庵寺沙門釋性潔傳</p><p>釋性潔字潤庵別號樂愚博野人失其姓氏童年依城西寺瑜伽師剃落習讀經論年二十隨香者步至五臺山見師子窟法席之勝乃求依止時空印喜其年少氣勁許之入堂三年之中華嚴大鈔與諸經論聽習已周究竟佛法大旨不在文字知見因棄前日所蘊敝衲一肩孤身萬里歷抵諸祖道場禪講尊旨一視無餘拂衣竟去仍歸五臺空印視之曰南方行腳一遭一領破衲也不曾換卻性潔曰師不與換誰能換得空印頷之萬曆庚子隨侍空印至燕京止明因寺啟楞嚴法席踰年南行止雙徑凌霄峰下而同侶觀衡禪師方出天臺直造徑山相訪見之大喜是時茶熟要衡入山摘茶衡曰住山人貪心亦不除多茶何為潔曰你也得飲衡曰我祗待人以茶飲我潔一喝衡曰幸汝不似我般人已而衡去潔亦結社匡山栖賢寺未幾復持缽白門縛茅於謝公墩右雖在城市蕭然獨處瓦罐茶鐺更清於巗穴深處真火宅中一團冰雪有為煩熱所逼一與相接頓入清涼從此高人名士多就之消其俗燄即廛肆若山林未捨人間已超然世外矣而大司馬李公殿元劉公密契尤深而印入心源者則宗伯凌公侍御陳公已形影無間於是易茆茨以甍棟儼然一功德林因自栖賢來亦額曰栖賢志不忘也潔居此二十餘年煙霞城市變幻無時心目間唯匡廬在望而已以崇禎十五年九月二十九日示寂卜塔於牛首山中啟穴則有山之耆宿號慧明者先在其中乃二函同葬共作一塔亦如多寶釋迦分坐一塔以示十世古今終始不離於當念十方剎海自他不隔於毫端者也癸未釋觀衡為之銘具顓愚集</p>
</div>
<div class='div-other'><a id='mulu888' />
<p class='h3'>明雲南石寶山寶巗居沙門釋思明傳<span class='note-inline'>(大錯　警秀)</span></p><p>釋思明者劍川向湖村趙氏子本名啟華以諸生試高等食廩餼將貢太學而明兦因入寶巗披薙自號思明以寄意焉往來三迤間行腳無定晚出黔蜀不知所終所著詩曰一衲吟草已佚獨雞山傳其題壁一律云浮杯萬里涉煙波白衲團團破似蓑龍象箇中知己少江湖方外故人多幾年行腳誰能識一曲陽春獨自歌到處隨緣堪挂錫無邊風景寄松蘿又有大錯者丹徒錢邦芑也明季官雲南巡撫品節學問冠絕流輩明桂藩稱帝建號永曆邦芑竭力翊衛為結李定國劉文秀白文選以阻抑孫可望其功最多帝倉卒奔緬甸相從不及乃削髮改僧服自號大錯往來滇黔晚至衡嶽死即塔焉雞足山志徐霞客創稿簡略未刊大錯居山一年大有增補為滇中山志善本所著蕉書及詩文集皆散佚劍川趙聯元搜輯編為遺稿四卷其詠梅柳詩舊有傳本已刊入雲南叢書又警秀字補樵永昌人年十一遭亂被掠至江南為宦家子心猒浮華入南嶽福嚴寺為僧初師原直後從見月及主德山尋親至滇父母早世作履霜詠而還著有湘煙集倚鳴禪師語錄</p>
</div>
<div class='div-other'><a id='mulu889' />
<p class='h3'>明杭州雲居聖水寺沙門釋德璩傳<span class='note-inline'>(德一　德言)</span></p><p>釋德璩字寶雨姓陳氏嘉禾人璩他本或作[王*虔]而字姓籍地事跡皆同知一人也璩方七歲隨父入杭至雲居聖水禪寺見紺宇宏麗寶龕嚴飾道心激發如逢夙遊捨之出家欣焉樂從初禮慕雲後參覺明十年之間兩師繼寂璩未披緇遽膺寺務勤瘁敏達咸嗟異之年二十三受戒於聞谷大師持之嶄嶄惟謹及赴新伊古德講席數年得提示之要於是攜屐挈缽西走豫章訪匡氏之遺廬踞紫霄之絕巘空濛寂歷如遇真如久之乘風放武昌摩赤壁長江盪胸大崖聳目廓然有洗空一切之意迴櫂白門花巗彷彿南宗點滴在師<span class='corr'>軍</span>持一揮手間即得所至境與年忘尋以歲歉還棲寺中蓋冥心參訪又幾許年復杯浮閩渤延睇武夷攬九華三谿之勝三年而遇漢冲林君鼓琴而樂之盡得其傳遂稱絕調願受教者無虛時過萬玉山房有聲從巖谷冷冷而出不知其在十指間也璩為人伉爽能任事與人交歷久無倦容更好為之下遇橫逆則坦然受之不與校世人以是益重之性誠慤每登壇作法必有奇應常為延平令陸君道胤追薦亾母夜風雨滅燭有光自天照壁如日見者驚歎馮之煥父參軍楚南槥返自燕未抵家門夜半於逆旅蹴同行者夢中使起曰吾家有使召我及歸詢之方百日仗璩設薦故也儀真守將楊新亡母迎璩資往見母冉冉駕空躡梁而來新投地哀號望璩頂禮微師吾誰與見母生天上也著有如雲集又德一字達方仁和郎氏子禪學之餘兼精詩賦一時名流樂與往還年登大耋趺坐而化有詩集一卷德言字心學精岐黃工詩能文總河陳鵬年少宰湯右曾仇兆鰲往復唱和有趺翠樓詩集一卷</p>
</div>
<div class='div-other'><a id='mulu890' />
<p class='h3'>明福州雪峯寺沙門釋超弘傳</p><p>釋超弘字如幻姓劉氏惠安人也父佑官潮州府學教授家世儒素生而聰邁髫齒能文手不竚慮十九為諸生屢試冠其曹受知賞於黃相國石齋才學重於時年二十七嬰劇疾知四大匪堅生死事大偶讀維摩詰經益信有宗門向上詣遂有絕塵之思喜從方外遊值雪峯亘往還黃檗道出惠安邂逅瞻拜便蒙激發於是矢志皈[殷-殳]尚覊俗緣荏苒歲月世情愈澹明季喪亂清兵入關天下改革頒令薙髮弘乃慨然辭父母捨妻子就平山寺從徹際脫白然戎馬滿郊所在糜沸久之途徑稍通乃卷裓趨漳依亘師於南山寺止於侍寮痛下鉗鎚多有省悟亘所居泉之招慶延福會城之芙蓉雪峯弘皆執侍左右殷勤十載拈頌機答無爽玄旨一日亘問簷前雨聲點點滴向何處眾所酬對俱未契弘曰否則落在師鼻孔裏亘首肎之丁酉歲隨之慶城竟授以衣拂戊<span class='corr'>戌</span>春歸溫陵不常厥居盤桓山水間笠杖蕭然久之出主靈應寺無香儲恒苦不給因自持缽以資饘粥乙<span class='corr'>巳</span>霞舒蘇家諸檀樾延居楊梅山雪峯院亦真覺禪師舊剎也與衲子數輩刀耕火種暇則為說大義道望蔚然距雪峯二里許有慧泉古基壬子蘇君爾源剏建精藍迎弘居之從此逍遙兩寺與名流達者詩偈書疏往來酬答十有四載戊午春年已七十四矣知期將至謂其徒曰曉露春霜光陰無幾可預建一卵塔身後毋為爾累即啟土督役復自撰銘中夏工就每言中示意不久於世至十月初始有疾眾進藥食則卻之曰世緣已盡食無益也客至則執留之曰相見無多日吾當與子訣笑言不衰二十日沐浴更衣吉祥而逝壽七十四夏三十二著述甚富今所傳者瘦松集八卷及語錄二卷</p>
</div></div></div>
</div><!-- end of div[@id='body'] -->
</body></html>