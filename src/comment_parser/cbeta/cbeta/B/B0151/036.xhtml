<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu498' />
<div class='div-other'><a id='mulu499' />
<p class='juan'>新續高僧傳四集卷第三十六</p><p class="byline">衡陽喻謙昧庵氏編輯</p>
<div class='div-other'><a id='mulu500' />
<ul class="">
<li>靈感篇第六之一<span class="note-inline">(正傳十一人　附見二人)</span>
<ul class="">
<li>宋汴京景德寺沙門釋志言傳</li>

<li>　福州聖泉寺沙門釋紹鐙傳</li>

<li>　上海靜安寺沙門釋智儼傳</li>

<li>　溫州沙門釋了興傳</li>

<li>　天台常寧寺沙門釋處謙傳</li>

<li>　四明雪竇棲雲寺沙門釋知和傳</li>

<li>金燕都潭柘寺沙門釋開性傳</li>

<li>元邢州開元寺沙門釋廣恩傳</li>

<li>　潭州天臺山沙門釋彭彭傳</li>

<li>　大理沙門釋左黎傳<span class="note-inline">(連精)</span></li>

<li>　晉寧東山盤龍寺沙門釋宗照傳<span class="note-inline">(空<span class="corr">庵</span>)</span></li>
</ul></li>
</ul>
<div class='div-other'><a id='mulu501' />
<p class='h3'>宋汴京景德寺沙門釋志言傳</p><p>釋志言姓許氏壽春人落髮京東景德寺七俱眡院事清璲為師璲尚苦行諷誦尤勤言忽造前跪請願為弟子璲見其狀貌奇古直視不瞬心異之為授具戒然動止無常笑語失度或袒裼裹裎旁若無人或書空咄咄佇立不去時行市廛從屠酷遊飲啗無所擇眾以為狂璲獨曰此異人也人有入寺捨施者輒先知其至不俟款扉指名取供溫州人林仲芳自其家以衲衣來獻舟始及岸遽來取去仁宗嘗延入禁中徑登坐結趺賜之食食終而未嘗揖也王公士庶欲與接者召即赴然莫與交一言或陰卜休咎乞書數字則揮翰落紙洒若雲煙初不可曉其後往往多驗仁宗春秋漸高皇儲未定默遣內侍至言所索書言手書付之中有十三郎字人莫測所謂後英宗以濮王第十三子入繼大統眾始驚服大宗正守節持紙求言書言不顧固請得潤州字未幾守節薨贈丹陽郡王見寺童義懷撫其背曰德山臨濟懷既落髮住天衣說法大為學者所宗其前知類此普淨院施浴夜漏初盡門未啟方迎佛而浴室有人聲往視則言在焉有具饌薦鱠者並食之臨流而吐化為小鮮群泳而去海客遇風且沒見僧操䊺引舶而濟客至都下遇言忽謂之曰非我汝奈何客熟視之真引舟僧也與曹州居士趙棠善後棠棄官隱居番禺人傳棠與言數以偈頌相寄往還萬里數日即達棠死亦盛夏身不壞言將死作頌不可曉已而曰我從古始成就逃多國土今南國矣仁宗聞之遣內侍就真身安置寺中榜曰顯化禪師後有善厚者禮之見額上熒然有光審諦之得舍利</p>
</div>
<div class='div-other'><a id='mulu502' />
<p class='h3'>宋福州聖泉寺沙門釋紹鐙傳</p><p>釋紹鐙姓陳氏古田人生時異香滿室紫胞覆首幼不茹腥七歲入塾聰穎絕倫授以經書如覩舊物十年辭親出家禮潭州開福璡為師精通法華試經得度受具之後瓶錫遊方造當陽玉泉芳禪師法席一見針芥相投頓忘荃蹄及還鄉里深自蹈晦郡守嚮道延主陀嶺塔院緇素歸敬一日示疾索浴更衣鳴鐘集眾乃說頌曰吾年五十三去住本無貪臨行事若何不用口喃喃儼然示寂瞑目無聲已踰兩宵偶聞鐘音忽然而甦自是身心澈瑩超然生死元豐中福州大旱太守孫公仰其靈跡延之禱雨經筵既啟甘霖立沛孫公欣慕遷居文殊爾後每逢旱魃郡中官吏輒相祈求府主許公察院王公左司葉公皆先後致敬恭請諷經燈一詣壇誠心持咒雖晴烘烈日曾不崇朝遠眎天色已油然作雲俄而霈然三農霑足人民忭舞年復大有故自燈禱雨十數年間甘澤所降從不愆期遐邇欽企視若神僧後移主聖泉凡三坐道場提撕後學警策尤多上堂僧問如何是聖泉境燈曰目前無異草曰如何是境中人燈曰往來無罣礙曰人境<span class='corr'>已</span>承指向上宗乘事若何燈曰驢足未去馬足又來因言般若門中縱說百千玅義不增一豪直饒結舌兦鋒豈減少分若論玄之又玄終非沙門鳥道魚蹤早傷塗轍何也蓋為出此入彼去者不至其方來者不得其所舉一明三莫窮厥趣更不用續鳧截鶴夷岳盈壑霄壤相望去道轉遠正當與爾時衲僧門下作何觀感良久乃曰昨夜三更月到窗</p>
</div>
<div class='div-other'><a id='mulu503' />
<p class='h3'>宋上海靜安寺沙門釋智儼傳</p><p>釋智儼者忘其姓宇俗稱鰕子和尚居靜安寺舊俗七月望日為中元節村郭設會寺僧赴請殆盡唯儼在寺有胥村人來寺因請偕之會所舟行見捕鰕者儼從買一斗索水啖之謂漁者曰返乃予汝錢諾之及詣齋家但席地一飯而已無䞋施還時漁者索錢儼赧然徐云還汝鰕何如復索水飲隨吐活鰕盈斗人始異之將示寂<span class='corr'>斂</span>蒲草為萬餘繩懸諸廊廡曰吾將作大緣事即坐蛻人競施錢懸之繩繩皆滿遂建佛閣或曰寺地近海弄潮者多儼得錢輒買魚鰕活之人益以此相敬仰施捨不絕而放生日盛今靜安寺猶稱鰕子道場云</p>
</div>
<div class='div-other'><a id='mulu504' />
<p class='h3'>宋溫州沙門釋了興傳</p><p>釋了興姓宋氏平陽人參歷諸方得法於荊溪尋公嘗夜誦經有虎伏於寺側若有聽受久之不去鄉人經此者見其目光炯炯乃不敢近然虎不傷人里中神之會官築垂楊埭祭用牛牛受刀奔至庵前喘息求救而逐者踵至興詰所由來乃解袈裟付之曰但條折此衣散置其下則埭址可固勿用牛也果如所言其埭遂成放牛山中時將建塔興謂牛曰汝能為我鍊泥乎牛俛首受役塔成七日而牛死興曰此牛已生善道矣宋天禧改元興竟坐化迺作偈曰不願生天及淨國祇明心地本圓常毘盧妙性非來去耀古騰今遍十方經七日目光不滅</p>
</div>
<div class='div-other'><a id='mulu505' />
<p class='h3'>宋天台常甯寺沙門釋處謙傳</p><p>釋處謙姓潘氏永嘉人也母感異兆見瑞雲入懷娠三年而生九歲依常甯契能出家能得教旨於昱法師講道不倦天台自智者以來以鑪拂傳授為信至能已四十世乃慨然曰得法在心豈在器乎乃藏之天台道塲遂不復傳宋大中祥符元年封泰山詔天下寺觀得度一人謙遭際覃恩乃得度牃往學於天竺慈雲復謁神照大明圓頓之旨然三指供佛用祈妙悟未幾擢居首座神照以止觀一袠授之已而言歸鄉邑卒繼契能之席道不在器斯言乃驗後遷慈雲妙果赤城講道益振少師李端慤請主白蓮北海郡王奏謙高行詔錫號為神悟禪師王丞相安石與朝賢競為謌詩以贊其德郡大旱謙至龍湫祈雨俄而大風黑雲從湫起驟雨如注後十餘年將歸永嘉郡守士庶固留乃於巾子山慧林精舍講小般若時趙內翰陳舍人與杭之無擇禪師以寶閣淨住南屏天竺諸勝前後相乞請者不絕遂十坐道場歷四十年講演無間登其門者三千人宋熙甯乙卯四月丙晨興沐浴更衣集眾諷普賢行法阿彌陀經乃曰吾得無生日用久矣今以無生而生淨土即入定寂然塔於南屏之右無為揚傑為之銘詞甚清絜見於別集</p>
</div>
<div class='div-other'><a id='mulu506' />
<p class='h3'>宋四明雪竇栖雲庵沙門釋知和傳</p><p>釋知和姓張氏崑山人從南嶽辨遊叢林以為飽參元符間住雪竇中峰栖雪兩庵山之前曰妙高臺有石突出下臨無地其旁古藤一枝覃施而葉莫莫和攀厥柔條盤屈成龕常偃坐其中名曰藤龕獨處二十年初與普交同參泐潭盟曰他日吾二人當踞孤峰絕頂目視霄漢為世外人不可若今時藉名官府屈節自汙及交開法天童訪舊至山和竟不接和雖絕物然有志於道者多往見之主雪竇者嫉其名出己上郡守嘗詢和於主者主者曰常僧耳和遂題偈於壁徙居伏錫山偈曰竹筧兩三升野水窗前五七片間雲老僧浩計只如此留與人間作見聞其二曰十方世界眼前寬拋<span class='corr'>卻</span>雲庵過別山三事衲衣穿處補一條藜杖伴清間其三曰自從南嶽來雪竇二十餘年不下山兩處住庵身已老更尋幽谷養衰殘其四曰黃皮裹骨一常僧壞衲蒙頭百慮澄年老嬾能頻對客攀蘿又上一崚嶒後又遷二靈傳鐙錄稱和住二靈三十年恐非蓋其去雪竇時<span class='corr'>已</span>年近衰殘讀題偈可知宣和七年四月十二日示寂聞和棲藤龕時常有二虎擾側元大德間栖雲庵毀虎為人患至元二年復建庵祀和其患頓息或謂妙高臺有伏虎洞為虎在雪竇之證而傳鐙錄謂在二靈但以為知和故事不必辨其何山其言似是豈知虎為和馴自有神異和能往虎亦能往二靈之有馴虎又何足疑</p>
</div>
<div class='div-other'><a id='mulu507' />
<p class='h3'>金燕都潭柘山寺沙門釋開性傳</p><p>釋開性姓侯氏懷柔人也九歲依都城嘉福寺戒振為沙彌年十五受具戒天眷初參佛日於汴梁未幾豁悟心法作頌呈日日首肎之付以法乃潛南行歷齊魯時昭禪師居越峰將造之是夕有神人冠服甚偉語昭曰廣慧大士明日來當掃館宇以待詰旦開性至眾咸異之後主大剎金大定間僧善誨十餘輩請主潭柘開念古祖道場禪學掃地二百餘年吾將起廢遂往經畫眾以規模弘大懼難遽集開曰患誠不至耳誠至奚患無成方鑿石間忽有大石崩墜眾悉駭避開恬不顧石飛落去開才咫尺眾皆異之以為志願精慤致神祐也十有一年工始告止大定十五年六月晦日沐浴易衣說偈而化壽七十二臘五十七荼毘後建塔於潭柘虎首之陽著有語錄三編手訂寺中規則至今遵守無敢遺焉</p>
</div>
<div class='div-other'><a id='mulu508' />
<p class='h3'>元邢州開元寺沙門釋廣恩傳</p><p>釋廣恩字萬安姓賈氏洺水人生有佛性年且冠求出家從經城法雲壑祝髮又從暉公受具戒學禪臨城山閱數載游歷諸方還至棗疆與大姓霍氏契因結庵於其所居自謂行不堅潔誠負佛恩乃辟穀持大悲章句不出戶庭者五年一日霍氏兒供鮮桃二枚隆冬食之遂多靈異其鄰火自<span class='corr'>卻</span>攘暴自禁鷄啄香而爇牛受戒而馴至於愈奇疾扶危困復冽泉於涸井溢浙米於眾供皆前世所希見嘗誦經傳古義妙理超然領悟飯僧以億萬計持犯不間齋敬等視甘陵有塔基欲為治之發土得石記恩名焉且獲舍利即其地建大道場會開元虛席郡僚率闔屬緇素請恩住持蓋自貞祐癸酉中州板蕩所在蕭條說綱罟而保郡縣者無幾人逮戊寅<span class='corr'>己</span>卯以來大兵頻歲南出而邢為衝馹使絡繹穹帳遷卓郡或不能容以故九流流寓行客往返逆旅無所投恩皆為之館穀他郡則父逋逃於前子窺隙於後獨此一方以恩之故晏如也玄風所扇遐邇懷芳元勳懿戚豪門貴族不愛金寶重幣以圓照塔因故基而崇起之眾不靳力工不秘巧輦饟不憚數千里艱險萬狀皆得平達隨度施用靡不如意曾未十稔屹然崒嵂突地矗空雖瑤光永寧之盛未易過此癸卯仲冬十有八日示寂春秋四十有九臘三十著有密蓮集度具戒僧千餘寺眾恒不啻萬指紀律如一弟子萬松述其行狀乞房山劉百熙為之碑銘御弟忽必列以旨諭五路兵馬史萬戶天澤立石</p>
</div>
<div class='div-other'><a id='mulu509' />
<p class='h3'>元潭州天臺山沙門釋彭彭傳</p><p>釋彭彭不知何許人自言姓彭或叩其名亦曰彭因呼為彭彭志乘亦稱為彭祖師者是也相傳初來湘西時年才七歲為人牧牛異於凡童嘗牽牛至一處指其山曰此似天臺後遂名其山曰天臺山偶於山阿手植一松上出九枝旁敷晻藹遂居其下牛亦馴伏隨宿山中復以杖插一穴牛入穴中但見其尾主家以牧牛不歸方疑為盜跡之至山阿見彭彭酣臥其下牛入穴拽之出責之彭彭殊不為意臥自若主者牽牛歸牛望天臺而吼俄而牛死主者深惡之彭彭遂乞食鄉里求依僧寺長老為之剃度每於諷誦聲入心通大有悟入然不樂寺居仍寄松下歲旱彭彭語鄉人曰以粢供我當得水鄉人與之粟彭彭振錫山麓泉隨湧出村田水滿鄉人神之呼為振錫泉亦稱龍湫會螟蝱為災田禾盡稿鄉人復求彭彭作法禳除乃命向暮田畔然火一炬[言*乎]我名號其害當已行之果驗人皆信仰奉為尊者鄉人每有急難災殃輒往祈請嘗有一孕婦產難七日家人來求彭彭因告之曰使產婦聞我名號持清淨戒故多生以來不殺眾生令婦聞之生信慕心孩當生下如言而行須臾兒生舉家驚喜其他靈異不可盡述曾手持折枝插地祝曰若成正覺枝當復生後生楓樹二株上合下分迄今存焉元大德丙午彭彭忽焉蛻化後人為建雙楓寺奉肉身寺中三百餘年至明隆慶丁卯不戒於火棟宇俱燼而尊者遺身如故後寺重修至今香火不絕</p>
</div>
<div class='div-other'><a id='mulu510' />
<p class='h3'>元大理沙門釋左黎傳<span class='note-inline'>(連精)</span></p><p>釋左黎者姓王氏滇西人出家後執行精苦多有異迹常持秘咒咒諸怪物及惡病無不立驗元室龍興綏定六詔黎隨段氏入覲上京會成宗手疽醫莫能治黎乃咒水洗之患即瘥可欲再試之預屈一窟可容八人人持一鼓擊於地中偽言有怪使黎治之黎應命而至細察其聲果在此間端坐其上持咒喃喃少頃鼓聲俱寂開窟視之八人已死由是敬服封為國師後歸大理謂段氏王曰點蒼玉局峯上每月望夜常聞天樂之音王曰安得致此黎曰能取之耳至期當候其地天樂果至雞鳴時但見群鶴翔空而下有玉琵琶箏琴竹笛之器人不得其音遂秘之云又連精定遠人通密教元至正間滇中大旱梁王迎之祈請乃於淨瓶中出一小蛇雨隨大降王贈以金帛<span class='corr'>卻</span>之歸日役鬼荷擔步如行空不知所往連所隱處即今雲山</p>
</div>
<div class='div-other'><a id='mulu511' />
<p class='h3'>元晉寧東山盤龍寺沙門釋宗照傳<span class='note-inline'>(空庵)</span></p><p>釋宗照字蓮峯晉寧段氏子也生有異性天資絕倫年十八禮雲峰薙染每以七日斷絕思想參究一日聞伐木丁丁瞿然朗悟杖錫操方徧覽名山歷抵巨匠初謁空庵許為法器後叩中峯乃邀證印了達宗源發明祖義元至正間還滇間游晉寧東山喜其深秀謂似曹溪風景乃建盤龍寺山舊有龍池建寺後龍乃他徙黑井有毒龍興水暴溢每壞鹽竈損民居照為書咒沈水其害遂息又寧州有虎噬人照為噀水咒符驅虎速去次日居人果見虎去一方無患自是兩地感德納貢畊牛為寺引鹽歲以為常以元至正二十一年八月望日沐浴書偈趺坐而逝身體溫柔七日如生有彩雲覆菴虹氣貫天者三日門人立塔於寺後照以八月望日寂至今居民每至中秋咸致敬禮香花繽紛林巒若市明季更<span class='corr'>諡</span>曰大慧禪師</p>
</div></div></div>
</div><!-- end of div[@id='body'] -->
</body></html>