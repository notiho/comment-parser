<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu907' />
<p class='juan'>新續高僧傳四集卷第六十四</p><p class="byline">衡陽喻謙昧庵氏編輯</p>
<div class='div-other'><a id='mulu908' />
<ul class="">
<li>雜識篇第十之五<span class="note-inline">(正傳十二人　附見十七人)</span>
<ul class="">
<li>清當陽玉泉寺沙門釋道嚴傳<span class="note-inline">(道乾　遍見　弘禮　性愷　聖義)</span></li>

<li>　海寧安國寺沙門釋大涵傳</li>

<li>　房山上方山寺沙門釋常岫傳<span class="note-inline">(大觀　知幻　達聞)</span></li>

<li>　太平白雀雨花寺沙門釋聖通傳<span class="note-inline">(東悟本)</span></li>

<li>　南嶽曉霞峰沙門釋文惺傳<span class="note-inline">(大成)</span></li>

<li>　潤州焦山寺沙門釋智先傳<span class="note-inline">(德鏡　行載)</span></li>

<li>　杭州雲居聖水寺沙門釋寂湛傳<span class="note-inline">(通淵　元玢　實懿)</span></li>

<li>　福州雪峯寺沙門釋海印傳</li>

<li>　杭州淨慈寺沙門釋明幢傳</li>

<li>　杭州雲林寺沙門釋義果傳<span class="note-inline">(上志)</span></li>

<li>　棲水大善寺沙門釋篆玉傳</li>

<li>　長沙華林寺沙門釋文楷傳<span class="note-inline">(文暢)</span></li>
</ul></li>
</ul>
<div class='div-other'><a id='mulu909' />
<p class='h3'>清當陽玉泉寺沙門釋道嚴傳<span class='note-inline'>(道乾　遍見　弘禮　性愷　聖義)</span></p><p>釋道嚴字悅可姓趙氏當陽人也幼入玉泉玅齡秀發清康熙間參蓮月老人久之印可並荷衣法甲申歲繼主寺席廣宣律教講席之暇博覽羣籍幽契山水怡養性靈游興所至輒喜題詠有堆藍紀勝詩云堆藍秀峙依羣岡草自茙茙花自香浩蕩風光駒過隙一天春色興偏長又題鐵塔云瀉影飛騰出眾崗遊人遙指玉山旁一朝雲起疑天墮卻得浮圖撑上蒼篇什雖富佚散甚多故無專集率眾二十餘年翹翹後進咸就陶成以康熙五十年二月八日示寂偈云寄跡玉陽七十一談玄自有波羅蜜翻身吞卻金剛圈豈待獲麟始絕筆塔於寺左青龍山同時有道乾者字健若一名超乾亦參蓮月機契向上康熙三十六年接主玉泉慧辯瀉流往從如水雖宏提倡不廢吟哦舊傳一律云靈機本自出天然繭足南詢不計年乘興訪梅探白雪間來覓菊步青蓮昔時已結法王社今日重開秘密筵最後極譚無所示拈花唯有此心傳後循迹人世不知所終遍見字慧日者昭邱楊氏子也幼而志學具染紫紫參鑑葊惺決擇向上擔荷正法闡揚弘旨誨人不倦嘗有偈曰藍峰玉水兩幽清苔護前朝造鑊名幾度裴褢思聖化一番錘鍊勝天成元鐘墮地山魂斷宋塔干宵鶴影驚只有今宵亭上月依稀猶見古人情退老紫紫庵結印而逝又弘禮字廓曙枝江人青年落髮師玉泉道隆圓具後往參蓮月老人數載精求發明心地康熙癸丑主上方法席增置水田以供香積建講經臺修東禪堂善論說喜吟哦曾題朝曦閣云巉岩一片草[卄/淒][卄/淒]古閣斜陽石徑迷十載憑臨惟此跡青山一路鳥空啼寂於雍正五年三月二日塔地藏院後又性愷字天茨江陵徐氏子丱角剃落從師誦讀穎悟邁眾長通經史兼善草隸蓮月弘法天皇往造焉機契日深直臻堂奧自是定慧雙圓詩歌自得與許瑤圃時相唱和其次韵有僧非巢父偏鄰許世無陳蕃嬾姓徐之句有聲士林康熙丁亥主玉泉嘗贈聖義上座詩云藕葉衣同老松花食自甘水惟思噴玉山祗愛堆藍牧笛昭邱北漁歌敖塚南尋常無限意歲晚自難堪有遺語文集行世聖義名興宣出當陽淯溪雷氏三歲為道嚴弟子復受記莂續燄玉泉講座高談議論風生嘗說摩訶止觀法音一展聽者萬指雍正六年主清溪上堂云浪跡天涯數十秋枕流漱石懶垂鉤此番若得金鱗至不枉衝波冒險遊乾隆初退歸玉泉稱三寶而寂塔於青龍山承道嚴派文字亦近之</p>
</div>
<div class='div-other'><a id='mulu910' />
<p class='h3'>清海寧安國寺沙門釋大涵傳</p><p>釋大涵字雁黃姓潘氏吳江人也九歲出家習誦梵典聰穎過人能通大義既長入靈巖從師繼起游南嶽禪理文心俱極超妙有名於時俗僧忌之謀折其足乃夜遁走大雪中饑則搏雪食之自號齧雪子後住雁蕩山又入黃山因字雁黃其在黃山聞伐木聲丁丁靜中有悟盜擊之不死後居海寧安國寺陳中丞元龍撫粵西招之游羅浮歸至肇慶鼎湖山示微疾說偈而化塔在桂林棲霞寺傍著有黃山草西湖草補陀南參集彈指集桂羅壯游集鹽官剩草皆已刻陳元龍為之塔誌見於別乘</p>
</div>
<div class='div-other'><a id='mulu911' />
<p class='h3'>清房山上方山寺沙門釋常岫傳<span class='note-inline'>(大觀　知幻　達聞)</span></p><p>釋常岫字蒼林一號松阿姓巴氏黃巖人少習經史頗能屬文嘗為人手書尺素詞足達意遂交譽之因讀內典契心空門歸依印空長老為之剃度千佛寺從大演義公習梵教年二十於廣濟受玉光大師規律畢即參游五臺南海諸名勝已而棲隱上方五載忽焉南旋結小廬於越溪遂寂其間著有松阿集弟子迎其骨塔於六聘北隅乾隆丁<span class='corr'>巳</span>四月傅雯為之銘文詞修絜詳具山志又大觀道目者閩南人值海氛不淨舊林難問倦飛莫還偶來上方林谷蒼秀不覺神悟遂構一茅名歸一庵相將入室內侍以觀音殿主席見招至則重建堂宇修治道橋叢院規制略備丁未冬復由上方歸隱棲賢興建梅山勤勞八載丙寅秋托缽北來自浙及燕重履雲洞山靈投合若不忍捨賦還山詩十首用記始末依然出山看雲南下弟子知幻字筠客嘉興仲氏子也幼習儒學長厭世累拜新城鎮能仁寺淡月上人薙髮依道目圓具隨入參堂精誠穎悟神契於道康熙丁卯道目見其純篤知為法器付以上方觀音主席既而入山應物獨標清風歲寒挺特偶遇詩客亦唱亦和但不落恒谿嘗有偈云懶經營疏榮辱深知世事有定數名利眼前花伎倆水上浮食充飢衣遮寒無得無失樂餘年清風明月不相關至道無難罔費草鞋錢直須澗飲林棲絕掛攀撥轉瞳神祖翁鼻孔總撩天居山三十五載以康熙辛丑七月十日示寂塔於紫萬峰下又達聞字自如者六齡入山從師講授漸了文義及長更耐辛勞獨處約苦居山五十餘年朝夕孜孜日課有恒嘗以上方自東漢以來千七百餘年未聞有志引為遺憾乾隆辛未淹關假死軒搦管直書於平日所集斷碑殘碣名勝人物建置物產詩文風景一一詳之成山志四卷壬申而稿成江寧吳仁敵為序而刊之</p>
</div>
<div class='div-other'><a id='mulu912' />
<p class='h3'>清太平白雀雨花寺沙門釋聖通傳<span class='note-inline'>(東悟本)</span></p><p>釋聖通字貫一晚號拙存姓王氏常熟人生有靈兆少懷逸志長就外傅略加指授即便成誦因病廢業遂專心學佛往依城中長壽庵履貞薙染素風老人為寺尊宿喜其穎異詩法書畫皆所教導年十九圓戒於三峰川回以法器目之復思參叩發明大事首謁虎邱洞明尊者授無夢無想䛡如雲開見日獲覩舊物雖力究苦研脇不沾席負簦兩載徧訪諸方殊少所契會川倡道維揚上方趨往依止深相印合川再主三峰倚畀甚重付以大法及川遷化即命繼席乾隆時翠華南幸駐蹕雲林感荷聖恩重光祖德因建大殿築山門以承先志輝煥林際先是白雀寺火曾就燼餘更事鼎剏及東城方塔燬又應眾請力完勝果并主智林次弟修舉勞不知疲年且七十矣慮諸弟子將以新春為壽癸未殘臘避居郡之北禪寺甲申正月九日偶示微疾奄然順化壽七十臘五十有一塔於白雀聖通夙具慧心深明誼諦因人說法成就眾多而文詞微妙闡發菩提信口吟詠亦得玄旨其事素風老人尤謹辛未迎就白雀寺孝養有加病時親調藥餌殷勤累月略無倦容及其滅也喪葬如法復為校刻息影齋詩鈔行世聖通於法語外亦有著述但存錄頗少今所見者有自題畫牡丹詩云紛紛紅紫鬬春風國色天香一瞬空何似毫端呈色相一枝影見墨痕中又謝顧鈍伯山以蘭卷見貽點染幽芳巧逼真恍從九畹吐花新淋漓墨幻山中意濃澹香舍硯北春縱筆橫施皆有法間塗漫灑亦通神安排棐几供清玩看取烟生湘水濱隨流本者字東悟姓陳氏吳人也父曰久康母虞山高氏嘗禱於神乞子而生二女神示兆曰此子足傳宗矣本生而聰穎幼好讀書性至孝母篤信佛故本矢志不字託迹空門絜養蒸蒸久而彌敬得法於維摩山為費隱禪師四世法裔嘗禮峩眉游補陀歷九華朝五臺四至京師所止之處如摩尼圓照令人欽慕于石梅闢智林法苑立淨業於塵埃之表晚復卓錫燕都齊化郭外靈官庵蒲團靜攝間為吟詠以寫性真或繪佛像山水花卉藉資禪悅而瀟灑活潑之致時流露於楮墨著有語錄南帙九卷及鑒雲留跡諸集都十餘卷其自題荊州寓庵求畫西湖云移將江浙置荊州咫尺西湖任所遊神入妙時天地闊意融通處水山優雲烟每<span class='corr'>斂</span>開林道霞彩頻興擁殿樓一帶芳隄春正好三潭印月又堪秋又題智林莊嚴閣圖融融麗日洞天幽一種清華近寶樓香篆去從朝彩接白雲來自曉風收泉流竹葉將成筏霞覆桐枝欲化虯瑞氣滿峰花滿麓直教斗室作神洲乾隆庚午輔國公如嵩乾庵為作鑒雲錄銘</p>
</div>
<div class='div-other'><a id='mulu913' />
<p class='h3'>清南嶽曉霞峰沙門釋文惺傳<span class='note-inline'>(大成)</span></p><p>釋文惺字阿諾姓周氏湘潭人也祝髮清涼寺初不曉文字一旦豁然兼解文藝法語皆得正詮開席南嶽曉霞峰因號曉霞著南嶽遊仙記後為嶽麗繼席日與其徒研窮第一義諦箋妙法蓮華經間嘗弄翰賦詩句琢字削不工不止有嶽麓雜詠曉霞詩集並阿諾語錄三卷其救蛾詩云入夜風雨狂竹窗吹破紙銀缸影亂搖飛蛾拂鐙蘂趁去復飛來焦頭不畏死吾見恐爾燎爾撲胡為喜滅燄息徜徉免爾墮油裏又捕瓜螢居山樂清貧種瓜趁時節瓜瓣藤未抽螢火先食葉天胡降爾殃羣聚類蟊蠥朝食葉萎焦暮食根莖折爾腹亦靈明爾心何毒烈珠露僅可餐林花亦可齧胡獨害瓜苗頓令瓜種絕吾輩望秋成助長意不輟護生固吾事相視忍驅滅掘地愧先賢遠離無秘訣佛旨禪心詞意悱然又出山云路下藤蘿不可攀諸峯回首白雲間扶笻極目湘江水一帶長虹走亂山亦饒有致又釋大成者字竺庵醴陵人少披剃於南嶽後行腳四方居天目山最久及老欲歸故山清順治丁酉移錫南嶽毘廬洞廣濟寺著有會聖堂集</p>
</div>
<div class='div-other'><a id='mulu914' />
<p class='h3'>清潤州焦山寺沙門釋智先傳<span class='note-inline'>(德鏡　行載)</span></p><p>釋智先字古樵原名興上姓張氏儀徵人年十一投焦山元孚出家參問石乘無得一日登山失足傾仆遂翻然有省博綜內典兼善文翰住焦巖四十年從事興復始終不倦鳩工庀材百廢具舉四方之眾至者如歸嘗寫大士像刻石自為之贊纂山志未削稾而卒弟子德鏡字鑑堂姓劉氏山陽人智先創藏閣功未竟德鏡嗣之以繼述為<span class='corr'>己</span>任悉臻完善其徒行載字碩庵姓段氏泰州人與江都謝家樹山陰潘寧同輯焦山志就智先初藁而續成之載幼時出家於清淨庵有橋在庵東半里載常至橋下取柴十數年未嘗過橋其天性恬靜如此</p>
</div>
<div class='div-other'><a id='mulu915' />
<p class='h3'>清杭州雲居聖水寺沙門釋寂湛傳<span class='note-inline'>(通淵　元玢　實懿)</span></p><p>釋寂湛字休復究心禪理博綜典籍率弟子明倫算輯寺志葢寺自唐咸通中玉田道膺禪師由涿州至江西雲居山既而至杭結茅於斯而不忘雲名仍以名庵至明以聖水寺并入乃稱寺寂湛草剏寺志未臻完善而寂後有通淵字崙山海昌人復掇拾舊聞雍正<span class='corr'>己</span>酉仁和邑令荊門胡公罷官居寺甄綜薈萃遂成完帙實懿師事通淵髫年讀書寺中一病幾危通淵醫之而瘳遂不還家諷唄齋薰兼精歧黃顧以寺志數百年失修開闢有自顛末無稽恐山靈騰誚梅魂獻嘲既辭都綱自徹緣障肆力搜討追蹤清芬凡建置人物靈異詩文有可傳誦者都為六卷復刊中峰梅花百詠二卷及實懿水明山樓集四卷其和楊知誨趺翠山樓避暑詩云高處塵襟謝恬吟不自休門臨山路近榻傍竹窗幽雨氣迷江樹秋聲入寺樓晚涼應可納欹坐且遲留又元玢字玉山有愁囊集一卷行世</p>
</div>
<div class='div-other'><a id='mulu916' />
<p class='h3'>清福州雪峯寺沙門釋海印傳</p><p>釋海印字端章號葆光姓張氏德人也父性純母氏陳生甫一周即失所恃育於外祖母家年十七喪父乃有空門之志丁丑就開元雲齊閣出家禮道岸為師<span class='corr'>己</span>卯受戒於鼓山為公自是奮勵參究凡宗門碩德莫不願入其門未幾叩雪峯道余機譚心契最垂珍賞甲申道余示疾召印至山屬以衣拂遂繼厥席是時道余方寂院宇零落景物淒清印堅忍艱苦賴以不墮嘗參無夢無想主人在何處一句久無所入一夕經行次聞風撼林樹聲覺心身慶快口占偈云一夜金風飄嶺上蕭蕭木葉盡凋殘徹悟未生真面目不將藥汞認金丹前日疑情一時渙釋甲寅丁<span class='corr'>巳</span>之間三居法座行證昭孚晚歲殫精著述撰心鏡合明四卷融會易理發明教典為引儒入釋之徑時年<span class='corr'>已</span>八十矣預知時至自作塔銘語錄有雲閣法語及戴雲法語詩則有愧軒草</p>
</div>
<div class='div-other'><a id='mulu917' />
<p class='h3'>清杭州淨慈寺沙門釋明幢傳</p><p>釋明幢字果樹蕪湖人也而忘其姓氏幼從薙染康熙季年始遊京邑參禮五臺還至燕山略事棲息譚言玄玅詞意藹然名動公卿雍正六年以莊親王教居德勝庵十年於武英殿行走奉旨閱視藏經十二年正月又以莊親王手教命住法源寺四月八日皇戒壇畢引見命留內庭十月世宗恩賜紫衣四襲并特賜永明禪師像三幀及罏硯如意缽杖紅磁盤語錄法書緞袍四時法服十二月奉恩命出住浙江淨慈寺十三年二月十日永覺禪師南下幢隨之行時杭州織造長白隆公奉旨送幢入院至則重飭寺規親釐百務幾復舊觀而六時宏唱益暢宗風江南鐘版之盛道俗參學之眾自此始也</p>
</div>
<div class='div-other'><a id='mulu918' />
<p class='h3'>清杭州雲林寺沙門釋義果傳<span class='note-inline'>(上志)</span></p><p>釋義果字巨濤姓章氏丹徒人年十一父母命出家於焦山及長薙染操行清苦自名薅草行人陳太守滄州甚器重之受具於燕京西山潭柘寺德彰後至杭侍雲林諦暉執勤九載略無倦容命參不是話久之入堂便問不是心不是佛不是物是何語未竟暉迎擊一篦因有省即呈偈云一擊敲開海底天塵塵剎剎盡歸源當場拈出無私句鐵馬嘶風躍九淵暉頷之旋受付屬雍正時繼席雲林未幾入長安於法門多所保護乾隆戊午復主院事道望益崇汪光祿感其精懇捨貲建築廢墜一新寂於乾隆二十三年六月壽六十四有語錄及薅艸行人詩集沈廷瑞為之序又聞竹上志者秀水人亦得衣缽於諦暉主禾中天寧二載尋接雲林席雍正十年秋饑寺僧絕糧志為眾持缽朝夕市廛卒賴以濟而心身俱瘁示疾徂化年六十五臘四十九有忍菴賸語果亦留心文學增修雲林寺志八卷錢塘舉人厲鴞為之纂集焉</p>
</div>
<div class='div-other'><a id='mulu919' />
<p class='h3'>清棲水大善寺沙門釋篆玉傳</p><p>釋篆玉字讓山號嶺雲姓萬氏仁和人也年十七投淨慈寺薙染受戒昭慶嗣雷巖傳臨濟第三十五世正宗貫通義疏精研戒律清雍正十二年遊京師和碩莊親王招住海淀法界觀心佛堂十三年四月侍郎海望帶領引見奉旨偕永覺超盛考察智覺法派時已加封妙圓正修之號帝心儀之也還住萬峰禪誦之餘游情翰墨雅善鼓琴工行草書時復吟句生峭自喜夫佛本行經言太子方入學即問師六十四種梵書大樹王子彈琴對佛香風萎花為首楞嚴絕妙好詞天親無著以造論之才一轉而為寒拾青蘿吠犬東坡追步不及張無盡以居士反附契嵩以傳詩有別才豈非性海中光明藏哉萬峰地連宗鏡面對雷峯旋螺而入拾級而躋浮嵐暖翠近挹几筵玉與詩壇老宿遠瞻頫眺別構數楹結社其中烹葵燒筍薦伊蒲之饌施龍天之食清唫抱[邱-丘+(暴-(日/共)+來)]韻播蓻林雖片席地與五山十剎莊嚴樓閣相聳峙則詩禪兩絕也乾隆十六年德清令李芳榕延住棲水大善寺當六飛初幸江浙大府遴高僧十人迎鑾以備顧問玉在其列及回鑾馭送至碧天橋垂問[諒-小+日][諒-小+日]即遣內臣賜銀錠十亦異數也寺故貧瘠損衣縮食為僧眾粥飯猶恐不繼然居寺十載不萌退志二十五年桐鄉令陳虞盛請住秀溪之龍翔亦猶大善也然樂其間靜若將終焉乾隆三十二年重九日作偈曰來無一物去無一物快恬七九逍遙自得遂爾入滅壽六十三臘四十六所著南屏續志一卷詩十卷葬南屏杭世駿為之銘</p>
</div>
<div class='div-other'><a id='mulu920' />
<p class='h3'>清長沙華林寺沙門釋文楷傳<span class='note-inline'>(文暢)</span></p><p>釋文楷字志甫亦號不二志衡山人初出家時依南嶽清涼阿諾惺而胸臆灑落趨向高遠固已器之矣惺於禪暇究心詩文不異老儒楷隨侍三十餘年時有啟誨<span class='corr'>更</span>苦志探求遂盡傳其學復事遊參遍歷江淮吳越使勝地風景叢林雅範皆以奚囊貯之今詩集有過高旻招隱江天寺諸作可想見矣乾隆甲<span class='corr'>戌</span>夏歸自金陵靜居白雲與同參文暢聽松觀瀑徜徉塵外偶爾揮翰吟嘯終以守巖穴為念乾隆三十一年丙<span class='corr'>戌</span>秋為緣六法長延繼華林勝地八景殊少題留楷幽棲數稔禪居多暇作八絕以紀之獨尊峰云突兀勢參天巖幽林亦窅快登此獨尊四顧羣山小裴休橋云橋古號裴休度來非略約四時澗水清照徹行人腳望日臺云臺石矗幽岑朝曦遙入望扶桑忽吐紅滾滾金毬漾片雲石云怪石列岡陵宛如雲一片奇根本自殊終不因風轉伏虎巖云峭壁一巉崖二虎曾自伏猶遺哮吼音訪道人難復仰天湖云湓湖勢儼然山頂自開掘祇可宕心胸范蠡舟難越呼龍潭云潭深莫亂呼只恐龍驁起大地灑甘泉誰知龍釀水滴水巗云岩下散明珠山頭懸瀑布朝朝雜鳥語滴滴增奇趣楷初學詩與文暢同請業於岣嶁東林簡南禪師及庚寅夏同門將刻楷所作詩文而暢已先寂於白雲楷哭之哀因并暢詩刊之曰合刊詩草暢字不偶亦湘人也春日懷文楷詩已入國朝詩選其遊西林詩云伏霞盡處有青岑曲折寧辤仄徑深崖樹疎疎行古殿廚泉悄悄界東林采薪頻入增山曉游客希來便陸沈不是天龍曾衛護樓臺未必到於今西林有峯名青岑昔為禪林今易數主未能長護持也楷暢并有語錄詩則昔人稱為聲律正宗不愧唐禪亦最上乘也</p>
</div></div></div>
</div><!-- end of div[@id='body'] -->
</body></html>