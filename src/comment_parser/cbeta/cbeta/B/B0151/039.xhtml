<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu546' />
<div class='div-other'><a id='mulu547' />
<p class='juan'>新續高僧傳四集卷第三十九</p><p class="byline">衡陽喻謙昧庵氏編輯</p>
<div class='div-other'><a id='mulu548' />
<ul class="">
<li>遺身篇第七之一<span class="note-inline">(正傳九人　附見四人)</span>
<ul class="">
<li>南宋臨安淨慈寺沙門釋德輝傳</li>

<li>　華亭青龍庵沙門釋妙普傳</li>

<li>元上海柘澤寺沙門釋德林傳</li>

<li>明長沙柏林寺沙門釋明星傳<span class="note-inline">(曼荼羅尊者　參靈)</span></li>

<li>　上海施水庵沙門釋善信傳</li>

<li>　金陵寶華寺沙門釋普照傳</li>

<li>　荊州沙門釋明秀傳<span class="note-inline">(明富)</span></li>

<li>　富陽栗塢山沙門釋康齋傳<span class="note-inline">(歸化比丘尼)</span></li>

<li>　薊州林亭庵沙門釋朗然傳</li>
</ul></li>
</ul>
<div class='div-other'><a id='mulu549' />
<p class='h3'>南宋臨安淨慈寺沙門釋德輝傳</p><p>釋德輝者不詳何許人宋嘉泰初住淨慈四年寺燬德輝亦隨火化去其辭世偈云一生無利亦無名圓頂方袍自在行道念只從心上起禪機偶向舌根生百千萬刼假非假六十三年真不真今向無明叢裏去不留一物在南屏預書壁間按淨慈寺於宋建炎初燬於火鞠為荊榛高宗巡幸詔佛智道容住持欲重修之殿宇煇煌金彩絢麗為一時之冠</p>
</div>
<div class='div-other'><a id='mulu550' />
<p class='h3'>南宋華亭青龍庵沙門釋妙普傳</p><p>釋妙普號性空漢州人久依黃龍死心密受心印品格高古氣宇宏邁因慕船子遺風抵秀水結庵於青龍之野別無長物唯吹鐵笛以自娛好吟咏嘗賦山居詩云心法雙忘猶隔妄色塵不二尚餘塵百鳥不來春又過不知誰是住庵人示眾偈云學道猶如守禁城晝防六賊夜惶惶中軍主將能行令不動干戈治太平宋建炎初賊徐明叛道經烏鎮肆意殺戮民懼逃亡普聞歎曰眾生塗炭吾盍救之乃荷策而行直詣賊所賊見其偉異疑必奸詭詢其來處答曰禪者問何所之云往密印寺也賊怒欲斬之普曰生死易了奚以怒為吾死必矣願得一飯以為送終賊奉肉羹普供佛出生如常儀曰孰當為我文以祭賊笑不答普索紙筆大書曰<span class='corr'>嗚</span>呼惟靈勞我以生則大塊之過役我以壽則陰陽之失乏我以貧則五行不正困我以命則時日不吉吁哉至哉出塵之道悟我之性與其妙心則其妙心孰與為鄰上同諸佛之真化下合凡夫之無明纖塵不動本自圓成妙矣哉妙矣哉日月未足以為明乾坤未足以為大磊磊落落無罣無礙六十餘年和光混俗四十二臘逍遙自在逢人則喜見佛不拜笑矣乎笑矣乎可惜少年郎風流太光彩坦然歸去付春風體似虛空終不壞尚饗遂舉筯飫肉賊徒大笑食已曰刼數既遭離亂我是快活烈漢如今正好棄時便請一刀兩段乃大呼斬斬賊駭異稽首謝過令衛而出於是民之廬舍少長無恙者普之惠也紹興冬自造大盆鑿穴塞之修書寄雪竇持曰吾將水葬矣壬<span class='corr'>戌</span>持至見普自若乃作偈嘲之曰咄哉老性空剛欲饟魚鱉胡不索性去祇管向人說普笑曰遲兄證明耳徧告遐邇示以法要乃說偈曰坐脫立亡不如水葬一省柴燒二免開礦撒手便行不妨快暢是誰知音船子和尚高風難繼百千年一曲漁歌少人唱遂趺坐盆中口吹鐵笛順潮而下眾皆隨至海濱普始去其塞其水洄漩眾擁觀水涓涓侵入乃乘流而往歌曰六十餘年返故鄉沒蹤跡處妙難量真風徧寄知音者鐵笛橫吹作散場人望目斷尚聞笛聲<span class='corr'>嗚</span>咽於蒼茫之間遙見以笛擲空而沒眾號泣競圖像事之後三日見於沙上跏趺如生道俗迎歸留五日闍維舍利大如菽有二鶴徘徊空際火盡始去塔於青龍庵</p>
</div>
<div class='div-other'><a id='mulu551' />
<p class='h3'>元上海柘澤寺沙門釋德林傳</p><p>釋德林東甌人元至正十三年獨來上海居柘澤寺寺因兵火歲久荒廢林禪坐其中饑寒絕不嬰心一笠一飄偃然自足越歲夏五月忽語人曰疇能施我一龕九月一日將此身焚却人未之信至期市薪繞龕趺坐於內合掌說偈竟火自身起觀者始瞿然咨嗟而去</p>
</div>
<div class='div-other'><a id='mulu552' />
<p class='h3'>明長沙柏林寺沙門釋明星傳<span class='note-inline'>(曼荼羅尊者　參靈)</span></p><p>釋明星長沙人也幼有異骨性慈惠好施與出家為柏林寺沙彌時嘗飯一乞者主僧甚吝惡其所為斥逐出寺乞者知之招明星入山授以異術祈晴禱雨屢著靈應明隆慶二年戊辰歲大旱三月不雨人心皇皇大吏憂之明星以祈禱請且言三日不雨當火其身乃築壇置薪其上令登之明星虔誠作法終三日日更烈大吏怒其妄命舉火火作離壇咫尺忽大風揚塵雨隨風至傾注平疇歲大熟踰年火化年九十餘故世稱明星長老後人為建寺祀焉每遇旱災輿蓋止寺雖烈日必有片雲覆之又曼荼羅尊者長沙周氏子名福因為僧號故志乘直稱周福俗呼周仙亦號周公真人其實密宗龍象也初具戒時精持律儀行頭陀行當是時禪風盛興多剽竊語錄貌為解悟故野狐禪為世詬病福殊不屑也研讀大乘方等陀羅尼密部初無定所後於黑麋峰下縛竹為庵四威儀中專精密學嚴淨壇場名曼荼羅靜隱深山修持數十年不與人道世人亦鮮知者一日謂其徒曰化緣將盡當遵佛制合就火浴使入山取柴積高丈許浴沐更衣端坐其上命徒舉火皆畏憚莫敢近福持木魚誦咒朗朗火忽自然迸烈復告徒曰若歲逢旱魃可呼我名當降霖雨自明萬曆以來鄉人禱雨但稱周仙或呼周爺事多靈應相傳雨至時恍於風雨中雜木魚誦咒聲如火化時同時有參靈者姓瞿氏長沙東鄉人也俗呼瞿和尚志或作餐苓目為神仙者非也明萬曆間出家古華山寺年七歲相傳為沙彌時喜聞奇異事一日聞人拜誦觀音號忽合掌曰大慈大悲救苦救難為僧伽者應發如是心也及壯遠遊西蜀得傳密印受持瑜伽大教王經遂獲總持三昧復回長沙隱集龍山中四十餘年長爪披髮見者疑為仙也清順治初始出山集薪白沙河畔沐浴舉火坐誦瑜伽經如曩日忽風雷大作須臾身化四眾感慕是年八月建寺集龍山中造像供奉每有旱潦疫癘士庶祈求莫不應驗至今香火甚盛至同治丁卯鄉紳念託神佑列具事蹟以請乃敕封溥護真人蓋沿志書餐苓而誤或又以為佛門仙子謬矣</p>
</div>
<div class='div-other'><a id='mulu553' />
<p class='h3'>明上海施水庵沙門釋善信傳</p><p>釋善信字無疑姓吳氏嘉定人也年二十九出家上海施水庵依智德為師初不識字唯特佛號久之教以經論便能了悟一日索浴入龕歘然火起自焚其身寺僧為起塔繪像</p>
</div>
<div class='div-other'><a id='mulu554' />
<p class='h3'>明金陵寶華山寺沙門釋普照傳</p><p>釋普照未知何許人亦不祥其姓氏初梁武帝時有釋寶誌者屢見神異卓錫斯山故舊有誌公庵明嘉靖時<span class='corr'>圮</span>廢已久荊榛叢雜狼虎窟之人不敢近照乃審跡尋址燔其林莽搆廬而居纂修其緒虎猶羣聚高據洞穴照斷臂祭之虎乃散去人謂誠心所感自是游跡復通誌公之業賴以弗湮至萬曆間其徒明律復張拓之後妙峯液銅為殿卜吉山中明律以菴基山場田畝悉獻之而寶華山之名始著</p>
</div>
<div class='div-other'><a id='mulu555' />
<p class='h3'>明荊門沙門釋明秀傳<span class='note-inline'>(明富)</span></p><p>釋明秀宇碧天川人也自蜀入楚止於荊門四十餘年一日沐浴禮佛謂其徒曰吾西去矣趺坐禪榻合掌喃喃火自內出焚及胸際猶號佛不絕須臾而化蓋平日止一敝榻橫陳牆下不與窗壁相連其下常積薪蒸便於取爨故與其徒話別時未見伏火不虞其自焚也及燄迸烽烈始相駭異知其積誠有素信非偶然又居士張富明者荊門人萬曆中治龕象山呼佛自焚明富不習文義臨化作打破虛空一偈觀者比於碧天云</p>
</div>
<div class='div-other'><a id='mulu556' />
<p class='h3'>明富陽栗塢山沙門釋康齋傳<span class='note-inline'>(歸化比丘尼)</span></p><p>釋康齋亦忘其姓字蜀人也明崇禎間至富陽栗塢山枯坐石洞中一日忽語里人曰貧僧欲去願乞薪一束里中爭捨之遂厝薪空地及期趺坐其上以油布帽覆首吐三昧火自焚觀者如堵火已發忽舉帽向人呼曰大眾信女中有生氣相沖火不得化請各退避眾詢之果有孕婦雜人叢中既被指斥赧然辟去復以帽自覆火遂大舉須臾而盡其徒收骨入洞中又歸化薪傳庵比丘尼者昆明人亦未詳其名氏明崇禎季年欲募薪自焚眾未之信及佛誕日詣歸化東積薪為臺自登其上趺坐念佛乃命秉炬移時而化當日見者感歎讚揚交於巷塗後人仰之為之建庵名曰薪傳復為立塔以示崇向一時名士騷人聞其苦行多相題詠今所傳者有四絕云今日優曇花茂發淨梵王宮生悉達只從者裏便承當性火真空阿剌剌痼冷沈寒骨一束十方普見光明燭靈龜託殼已多時無位真人火中浴萬仞祥光匝地飄漫空枝葉一肩挑今朝匾擔兩頭折千日擔柴一日燒剎剎塵塵懸寶鑑鑑中熌爍飛急電三千世界盡遭焚九品蓮花開爛熳</p>
</div>
<div class='div-other'><a id='mulu557' />
<p class='h3'>明薊州林亭庵沙門釋朗然傳</p><p>釋朗然寶坻人住林亭口小庵中性質魯鈍行止甚端里人頗重之一日入盤山遇老僧授以念佛法門歸而行之三年不懈感內火自焚其身不壞狀若古銅鏗然有聲今供庵中智朴有詩示諸禪者詩曰禪者分衛歸備言邨中事有僧曰朗然根性乏聰利聲聲憶佛名只提六箇字誓願見彌陀晝夜無遷次堅行三載周果滿從前志智火自內燔六根光明熾頃之煙燄消端嚴良可視是非堅密身畢竟難思議末世精進幢小子勉而識腳跟下未明光陰莫虛棄須自檢點看生死非兒戲</p>
</div></div></div>
</div><!-- end of div[@id='body'] -->
</body></html>