<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu383' />
<div class='div-other'><a id='mulu384' />
<p class='juan'>新續高僧傳四集卷第二十七</p><p class="byline">衡陽喻謙昧庵氏編輯</p>
<div class='div-other'><a id='mulu385' />
<ul class="">
<li>明律篇第四之一<span class="note-inline">(正傳十人　附見九人)</span>
<ul class="">
<li>宋餘杭昭慶寺沙門釋允堪傳</li>

<li>　錢塘靈芝寺沙門釋元照傳</li>

<li>　台州赤城寺沙門釋有嚴傳<span class="note-inline">(妙生)</span></li>

<li>遼魝州磐山甘泉普濟寺沙門釋非覺傳<span class="note-inline">(等偉)</span></li>

<li>金燕京左街淨垢寺沙門釋法律傳</li>

<li>南宋四明湖心寺沙門釋元肇傳<span class="note-inline">(道言　思敏)</span></li>

<li>　新城碧沼寺沙門釋宗利傳</li>

<li>　桃源厲氏庵沙門釋睎顏傳<span class="note-inline">(惟月)</span></li>

<li>　錢塘七寶院沙門釋用欽傳<span class="note-inline">(行詵　慧亨)</span></li>

<li>元餘姚極樂寺沙門釋戒度傳<span class="note-inline">(旨公　智印)</span></li>
</ul></li>
</ul>
<div class='div-other'><a id='mulu386' />
<p class='h3'>宋餘杭昭慶寺沙門釋允堪傳</p><p>釋允堪錢塘人也未詳其姓氏年九歲客指小桂令賦詠曰始生巖谷畔早有月中香客奇之從天台崇教慧公祝髮學無不通專精律部續南山宗仁宗慶曆二年建戒臺於杭之昭慶寺自茲以後復依律建壇蘇之開元秀之精嚴竝宏法會傳戒度僧晚歲退居西湖菩提寺撰會正記以釋南山律鈔辯論精詳更著十二部經解法門贊序諸文弟子元照祖述師法纂著益緐照別有傳堪邃學窮理老而彌篤啟迪後秀津津不倦以宋嘉祐六年十一月二十六日寂於昭慶建墖於菩提仁宗時賜號曰真悟大師徽宗崇寧元年更<span class='corr'>諡</span>智圓大師釋元復贊曰三無漏學以戒為先至人不生宗其誰傳援筆作記宏範人天寥寥千古寶月空懸</p>
</div>
<div class='div-other'><a id='mulu387' />
<p class='h3'>宋錢塘靈芝寺沙門釋元照傳</p><p>釋元照字湛然餘杭唐氏子也少依祥符東藏慧鑑年十八通法華試經得度專學毘尼及見神悟謙師講天台教觀博究群宗以律為本迺從廣慈授菩薩戒慧定珠圓威儀中度綱領條貫罔不兼備後嗣法允堪南山一宗蔚然大振常披伽黎杖錫持盋乞食於市苦行清修遐邇感應重造明州五臺戒壇壇成有一老人神氣超邁眉須皓白進而啟曰願獻三珠用賀新壇叩其姓氏笑而不答飄然竟去因置珠壇心屢有光異其後壇主嘗會十師開大法戒夜分有一僧登壇忽覩圓光外徹中見善財童子僧乃驚[言*乎]眾起視之悉皆環禮自是益昭虔懇而珠光所見神異非一世所罕聞元豐間繼真悟主昭慶晚居靈芝三十年攝齋講授眾逾五百每言生宏律範死歸安養平生所得惟此法門有義天遠來求法為授菩薩戒登壇六十餘會度者幾及萬人所至伽藍必為結界政和六年丙申九月一日集眾諷行願品趺坐而化葬寺之西北<span class='corr'>諡</span>大智律師墖曰戒光著有資持記以釋南山行事鈔濟緣記以釋羯磨疏行宗記以釋戒疏住法記以釋遺教疏報恩記以釋盂蘭盆疏觀無量壽佛經彌陀經諸義疏及定尼戒本凡百餘卷嘗謂其徒曰欲化當世無如講說若垂來茲必資著述故口誦手書孜孜不輟累歲積學老而忘疲其精詣所至福應斯閎珠光祥善有自來矣照有題白雲庵詩曰道人倦逢迎結庵就巖穴靜愛山頭雲空濛如積雪隨風亦卷舒觸石更明滅<span class='corr'>卻</span>憶古人詩祗可自怡悅照嘗持缽乞食無為居士楊傑頌之曰持缽出持缽歸佛言常在四威儀初時入[厂@墨]人不識虛空自有鬼神知又釋元復贊云毘尼秘藏終南著稱中微誰振大智崛興儀合萬行論集諸乘芝園西邁天樂來迎</p>
</div>
<div class='div-other'><a id='mulu388' />
<p class='h3'>宋台州赤城寺沙門釋有嚴傳<span class='note-inline'>(妙生)</span></p><p>釋有嚴字樝菴姓胡氏臨海人六歲依靈鷲從師年十四進具往東山學於神照契一心三觀之旨修法華三昧尋主赤城寺紹聖中隱故山東峯盧於樝木之旁因以為號有嚴嚴護戒律一缽之外不蓄分寸所修三昧每見瑞應專事淨業其所論述多激勸往生建中靖國元年孟夏一日入定若天神降空中曰師戒珠圓淨業成矣又夢池中大蓮華天樂圍繞乃作自餞詩示眾後七日跏趺而化妙生者會稽人習律學勤修淨土之業與大通善本居杭之象塢共明此道一夕會門人誦彌陀經就榻端坐焚香合掌㗳然而寂</p>
</div>
<div class='div-other'><a id='mulu389' />
<p class='h3'>遼薊州磐山甘泉普濟寺沙門釋非覺傳<span class='note-inline'>(等偉)</span></p><p>釋非覺姓劉氏良鄉人律行高卓早有大名會車駕幸燕重其道德詔入大內說法特賜紫衣授右街僧錄判官並錫號曰儀範大師年七十二示化大昊天寺歸葬甘泉僧臘四十有七太康三年癸亥七月十七日弟子等偉為立塔等偉者姓李氏析津人太康元年從覺剃落居慧濟寺未幾受戒肄習經律學者交推大安中主福田寺及薊之香林蘭若壽昌三年宣毘尼諸部於慧濟寺京師義學群以律主許之明年三學寺奉命慎擇主者偉以勤謹應選尋授善濟大德偉力整頹弊居多弘益三載儉持供費之外有錢五千餘貫乾統初以課最聞朝旨嘉之賜紫加號慈辯三年宣充三學殿主易號嚴慧乾統七年夏四月旬又七日示寂後二日茶毘舌根不燼如青蓮色其徒敬詮以㲲灰分葬歸骨於盤山甘泉附於先塋年五十七臘三十南抃為之記並繫以銘亦具山志</p>
</div>
<div class='div-other'><a id='mulu390' />
<p class='h3'>金燕京左街淨垢寺沙門釋法律傳</p><p>釋法律姓張氏安固人幼出家於甘泉普濟寺禮均上人為師年十七試經得度時天慶七年也專志聽習以律為宗天眷三年主燕京左街淨垢寺遂授善慶大德牃皇統二年奉宣開建普度壇度僧尼十萬餘人八年又奉宣越本宗上試十顯所答無不中理選定充平州三學律主改授精正大德牃官講滿特賜紫嚴肅大師牃本寺大眾共議署狀請為提點供濟僧眾不避寒<span class='corr'>暑</span>六時行道未嘗或闕孜孜十載令聞四溢請住寺者五中都駐蹕福田福勝香河勝福當山香水大定二年復充都下煗湯院提點設濟饑民以大定六年六月十五日告寂壽六十八臘五十二荼毘送者千餘人烈燄之際有五色雲團繞於上齒舌不壞塔於寺西門人宗律比丘善隆敘其始末乞沙成之為之銘曰性資上智宗律為風清高厲行紫牒庇躬傳戒十萬僧尼溥蒙宣顯奉試理無不通化辦濟眾久而愈恭燌之祥見齒舌弗鎔勒銘幽石聊記芳蹤時大定七年三月也</p>
</div>
<div class='div-other'><a id='mulu391' />
<p class='h3'>南宋四明湖心寺沙門釋元肇傳<span class='note-inline'>(道言　思敏)</span></p><p>釋元肇姓陸氏明州人蚤歲習律閱大藏誦蓮經萬過刺血書蓮經一部寫律宗諸疏三部操行謹嚴精進無懈建炎四年金兵破明州肇時住湖心寺金虜強之北行行至南徐謂左右曰吾將西歸矣即聞笙歌聲西望念佛而化道言會稽人靈芝元照弟子也照詳律儀著述頗富言從之究心毘尼盡獲所學晚修淨業臨滅前數日見二神長丈餘謂言何不繫念於是大集道俗稱佛名三晝夜忽升座說法為眾懺悔至曉即座而化又思敏者亦依靈芝照增受戒法既嚴操行兼志淨修如是者二十年偶疾約眾諷觀經十餘日見佛光滿室臨終唱佛聲出眾表酷暑留龕七日異香郁然</p>
</div>
<div class='div-other'><a id='mulu392' />
<p class='h3'>南宋新城碧沼寺沙門釋宗利傳</p><p>釋宗利會稽高氏子方在齔歲受業於天華既具戒游姑蘇就神悟學經論即入普賢懺室要期三載感亡母示兆得生善處又見普賢從空而過益矢精誠朝夕罔懈已而復往靈芝謁大智律師增受戒法既闡律學更究淨修照言生平所得唯此二法門者利依而行之皆有所獲嘗於定中神遊西方見寶池蓮華祇林境界因而自喜愈堅所志尋詣新城碧沼寺專修念佛三昧閱十年復遊天台雁蕩天封皆建淨土道場晚歸天華造無量壽佛閣建炎末入味道山題所居曰一相庵紹興十四年正月謂弟子曰我見白蓮華徧滿空中越三日復曰佛來矣即書偈曰吾年九十頭雪白世上應無百歲客一相道人歸去來金臺坐斷乾坤窄端坐而寂是日近山人見異僧滿山不知所自云</p>
</div>
<div class='div-other'><a id='mulu393' />
<p class='h3'>南宋桃厡厲氏庵沙門釋睎顏傳<span class='note-inline'>(惟月)</span></p><p>釋睎顏字聖徒奉化人幼齡出家試經得度從久法受觀法文藻高妙後進愛慕晚歲自省餘習未淨乃住桃源厲氏專心念佛十餘年謂人曰淨土之道豈有一法可得但於修中不見一法則寂光上品無證而證題所居小軒曰憶佛平生於戒律尤兢兢自持嘗步菜畦見諸蟲甚微囓蝕痕跡隱隱可辨恐擇之不精懼傷物命逐不茹蔬但啖海苔以供朝夕寂時預別道俗沐浴焚香西向作觀忽稱佛來合掌而化惟月者不詳所出居諸暨化城明律學修淨業一日有異僧來迎後二日微疾急[言*乎]同侶道寧曰吾見彌陀佛高八丈駐空中可以行矣言訖而化</p>
</div>
<div class='div-other'><a id='mulu394' />
<p class='h3'>南宋錢塘七寶院沙門釋用欽傳<span class='note-inline'>(行詵　慧亨)</span></p><p>釋用欽不詳所出初依大智學律操持獨謹聞智示眾曰生弘毘尼死歸安養出家學道能事斯畢始標心淨土一志不退後居錢塘七寶院日課佛三萬聲嘗遊神淨域見種種異相謂侍者曰吾明日西行即集眾唱佛黎明趺坐而化行詵亦學律於大智者也初受具時誦四分戒本三日而通徹後依智講求儀範住明慶寺且二十年偶寢疾設西方佛像向之念叩而瞑慧亨字清照亦依靈芝習律已而住杭州延壽寺專修淨業垂六十年建寶閣繪神像最稱殊特有江居士自任者欽亨戒範信仰尤至夢寶座從空而下一人曰亨律師當升此座未幾孫居士預啟別亨如期而化亨往炷香問訊歸而謂其徒曰孫君已去吾亦行矣說偈坐脫</p>
</div>
<div class='div-other'><a id='mulu395' />
<p class='h3'>元餘姚極樂寺沙門釋戒度傳<span class='note-inline'>(旨公　智印)</span></p><p>釋戒度者不詳所出初脫白時投棲心寺學四分律操持謹嚴兢兢罔懈晚居餘姚極樂寺一意西歸嘗和陶淵明歸去來辭以見志病中作書別士大夫命眾誦觀經至法身觀厲聲號佛凝然坐瞑旨公者字別宗餘杭人戒德甚嚴嘗創觀室於龍山之陽修念佛三昧雖經離亂曾不少廢臨終無疾沐浴端坐而寂智印者居霅川祇園初學<span class='corr'>毘</span>尼止作兼持語言無妄常修淨觀罔間晨昏病中集眾諷彌陀經合掌端坐一卷方終奄然而化</p>
</div></div></div>
</div><!-- end of div[@id='body'] -->
</body></html>