<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu97' />
<p class='juan'>新續高僧傳四集卷第六</p><p class="byline">衡陽喻謙昧庵氏編輯</p>
<div class='div-other'><a id='mulu98' />
<ul class="">
<li>義解篇弟二之四<span class="note-inline">(正傳十四人　附見九人)</span>
<ul class="">
<li>明餘杭淨慈寺沙門釋道聯傳<span class="note-inline">(物先義　宗靜)</span></li>

<li>　松江普照寺沙門釋居敬傳<span class="note-inline">(東源)</span></li>

<li>　餘杭龍井寺沙門釋普智傳</li>

<li>　姑蘇延慶寺沙門釋善啟傳</li>

<li>　餘杭上天竺寺沙門釋永顧傳<span class="note-inline">(如蘭)</span></li>

<li>　桂林橫州壽佛寺沙門釋應能傳</li>

<li>　雲南雞足山大覺寺沙門釋盡玄傳<span class="note-inline">(幻空)</span></li>

<li>　北直羊山秀峰寺沙門釋明龍傳<span class="note-inline">(大光)</span></li>

<li>　姑蘇華山寺沙門釋祖住傳<span class="note-inline">(大章)</span></li>

<li>　餘杭淨慈寺沙門釋大壑傳</li>

<li>　餘杭土橋庵沙門釋圓瓏傳<span class="note-inline">(紹覺承　直界)</span></li>

<li>　隰州石室寺沙門釋圓鏡傳</li>

<li>　應天棲霞寺沙門釋真節傳</li>

<li>　塘棲大善寺沙門釋傳如傳</li>
</ul></li>
</ul>
<div class='div-other'><a id='mulu99' />
<p class='h3'>明杭州淨慈寺沙門釋道聯傳<span class='note-inline'>(物先義　宗靜)</span></p><p>釋道聯字祖芳晚號拙逸叟姓陸氏鄞人也幼而英敏舉止不凡讀書尤慧過目成誦父母鍾愛之稍長即好內典慕出世法年十四往游西浙禮崑山薦嚴悅堂顏時璽書再下有金襴法衣之賜王公大臣函書問道黑白奔走如市隨機接引霑被殊多聯既棲止遂亦得度久之受具足戒於鄞之五臺寺復還崑山則薦嚴已更主席物禪師一見器之遂留侍室而聯方篤意禪學兼窮止觀廢寢忘飱惟務明心見性用志精專智藏為開詞源湧瀉辯若懸河同侶無出其右者明洪武九年丙辰隨侍佛心住持靈谷已名震京剎天界覺源曇重其才識延居記室聲譽益著一時湖海尊宿若穆庵康恕中溫木庵聰皆相與忘年往復酬唱激揚宗旨莫不服其解脫始出世台之廣孝遷紫籜道場景山補陀能仁六徙名剎而至淨慈所主法席策勵後學隨機開示各極歸趣緇素向化道譽為禪林之冠洪武壬申淨慈又燬聯力任恢復不數年殿宇堂室為之一新先是茲寺困於賦役聯白有司減去田稅蠲除徭役眾賴以安既而舉任僧錄以疾固辭蜀王聞而賢之錫之衣盂永樂四年丙<span class='corr'>戌</span>朝廷纂脩大典再被徵召命為釋教總裁以其博通經典文理縝密恩寵方深事畢還山五年丁亥寺僧擅自披薙因事逮及例謫五臺禮部尚書趙羾以聯名奏聞驛召至京上加慰勞<span class='corr'>己</span>丑七月三日坐逝於京邸大祐國寺世壽六十四僧臘五十著有拙逸語錄行世文宗為之嗟悼勅工部備龕茶毘歸葬藕花居之陰建塔焉胡濙為作銘刻于石弟子宗靜照菴者杭之高氏子投淨慈岳公薙染深究梵典時聯主席倡道聲高遂依焉參究有契因以典藏畀之永樂初聯被徵召纂修大典靜亦偕行途觸賊鋒不離左右人以為難已而聯逝京邸竟函其骨歸葬南屏由是義行聞於海內名山巨剎爭迎致之歲辛卯首主京師佑國宣德初遷明之雪竇閱五[袖-由+異]僧錄善世以淨慈起之既至弘闡教觀緇白服從丁卯朝廷頒賜大藏以寵異之及赴闕謝恩止於彌陀寺一夕謂侍者曰吾緣其止矣索浴更衣危坐而逝</p>
</div>
<div class='div-other'><a id='mulu100' />
<p class='h3'>明松江普照寺沙門釋居敬傳<span class='note-inline'>(東源)</span></p><p>釋居敬字心淵別號蘭雪學通內外善屬文精嚴律部禮金陵大報恩寺一雨後參杭州集慶寺東源於懺摩堂居第一座從而講周易永樂初奉詔校大藏經預修會典已而住持上海廣福講寺遷松江普照大開法席垂十餘載建大雄殿海月堂三解脫門廊廡重軒精舍香積煥然新之七眾瞻仰道風大扇</p>
</div>
<div class='div-other'><a id='mulu101' />
<p class='h3'>明杭州龍井寺沙門釋普智傳</p><p>釋普智字無礙別號一枝叟臨平褚氏子出家於錢塘龍井寺依東溟日授天台性具之學優於講說歷四道場風教遠施晚歲演法於松江延慶寺因以終焉專脩淨業寒暑不輟永樂戊子正月二日微疾會眾端坐面西念佛而逝嘗集註阿彌陀經一卷</p>
</div>
<div class='div-other'><a id='mulu102' />
<p class='h3'>明姑蘇延慶寺沙門釋善啟傳</p><p>釋善啟字東白別號曉庵長洲楊氏子世為宦族甫能言教誦彌陀如舊習父母異之知是法器捨入永茂院無幾薙染受具屏跡龍山研窮大藏百氏諸史無不精究永樂戊子出世延慶寺明年應召纂脩永樂大典併校大藏經賜金縷僧伽黎一時名人若沈民望王汝玉錢原溥輩皆為方外交或辯儒釋之異啟曰無論聖人理同且各為其教又曰東魯垂道西竺見性皆莫先於厚本故吾儕雖離父母而養生送死率皆從厚與兄弟極友愛正統癸亥示寂塔於龍山</p>
</div>
<div class='div-other'><a id='mulu103' />
<p class='h3'>明杭州上天竺沙門釋永顧傳<span class='note-inline'>(如蘭)</span></p><p>釋永顧字本源號性庵鄞人也十歲喪母能執喪禮如成人服釋出家從四明都綱竹菴得度篤意釋典[〦/(句-口+方)]通文藝既而謁南京僧錄唯菴實命和本宗偈有云三十世生一念有五千經旨片言該唯菴尤加器重為書狀侍者轉懺首會杭之梵天闕席唯菴命永顧主之凡七載刺血書妙法華阿彌陀經僧錄心田霪延為大報恩寺都講闡揚法華奧旨聽者川湧若陸參政友諒中書姜孟圭咸執弟子禮後詢駙馬都尉沐公冢宰黃公宗伯王公杜公太常鄭公請主上天竺至則啟滯覺迷舉廢興墜為之一新凡十年有都剛之命表率九邑勤劬十稔無少瑕纇所著有講貫結偈朝野賡歌山居倡和缶音等集又如蘭字古春富春人淹通經論餘及詩文所著曰支離叟集忠肅于公彌月時召戚友為湯餅會蘭至摩其頂曰此兒他日救時宰相也後果如其言</p>
</div>
<div class='div-other'><a id='mulu104' />
<p class='h3'>明桂林橫州壽佛寺沙門釋應能傳</p><p>釋應能姓楊氏或曰即建文君也太祖之嫡孫懿文太子之長子封皇太孫名允炆生時頂顱頗偏太祖撫之曰半邊月兒及讀書甚聰穎一夕懿文太子與侍太祖命詠新月詩太子吟云昨日嚴陵失釣鈎誰人移上碧雲頭雖然未得團圓相也有清光徧九洲太孫吟云誰將玉指甲掐作天上痕影落江湖裏蛟龍不敢吞太祖覽之不悅蓋未得團圓影落江湖皆非吉兆洪武三十一年太祖大漸乃授以一小篋封鑰甚密戒於急難方開是年五月十六日即位年二十有三明年改元建文召方孝孺為翰林侍講直文淵閣日講周官禮變更太祖舊制於是諸王多不遜服乃曲加恩禮侍讀太常卿黃子澄兵部尚書齊泰議削諸王之權謀者先燕命侍郎張昺都指揮使謝貴察燕動靜遂逼燕起靖難師南討黃齊建文四年六月十三日破金川門帝縱火焚宮啟太祖遺篋視之得楊應能度牒鬀刀袈裟緇服遂削髮自御溝出遁雲遊四方自湖湘入蜀歷滇閩復入廣西橫州南門壽佛寺居十五年升座演法歸者甚眾所至成大法席復往南寧居一蕭寺衲子雲集能為隨緣開示一眾歡然久之至思恩州立於當道值知州出從者呵之能言我是建文皇帝也自滇歷閩至此今老矣欲送骸骨歸帝鄉巡按御史聞於朝賜號老佛命驛送至京師乃賦詩云流落江湖四十秋歸來不覺雪盈頭乾坤有恨家何在江漢無情水自流長樂宮中雲影暗昭陽殿裏雨聲愁新蒲細柳年年綠野老吞聲哭未休及至京朝廷未審虛實以太監吳亮曾經侍膳使審之能見亮即呼曰汝非吳亮耶曰不是能曰我昔御便殿曾棄片肉於地汝伏地餂食之何得忘也亮稽首大慟已而取入西內供養竟卒於宮中</p>
</div>
<div class='div-other'><a id='mulu105' />
<p class='h3'>明雲南雞足山大覺寺沙門釋盡玄傳<span class='note-inline'>(幻空)</span></p><p>釋盡玄字如如姓張氏澂江人也幼從塾師頗通文義因讀楞嚴維摩諸經即作超塵之想後從雞足禮幻空祝髮矢志參究了明宗旨有問法者隨機而道應荅如響所著三教直指金剛定衡性學正宗諸書行世剏建拈花寺云幻空本北直人入滇憇雞足大覺寺後居迦葉殿羅漢崖戒行孤潔諸方敬仰更剏碧雲寺參窮法旨四十餘年大為了悟語辯如流時直指姜思睿企慕高望入山叩訪見像縣壁間身在龕中因云和尚和尚業障業障既在龕中復在紙上此則為真彼則為妄速道速道免喫吾棒空應聲曰業障業障豈在和尚放浪室中威嚴堂上真也非真妄也非妄如是此說請收尊棒姜改容禮之為建寺勒碣</p>
</div>
<div class='div-other'><a id='mulu106' />
<p class='h3'>明直羊山秀峰庵沙門釋明龍傳<span class='note-inline'>(大光)</span></p><p>釋明龍姓姚氏宿遷人也原名東陽嘗入邑庠為名諸生居常好修嗜內典二十年不問家人產雅從善知識遊隆慶改元澹然為居士而北探諸名勝巨剎訪有道耆德寓清苑越三寒暑登銀山法華寺從大光祝髮進具尋居羊山秀峰庵名德日起鶉衣一衲不裓不襦不履諸陵中貴人多檀施弗之顧安七十二眾期千日親為說法闡三教宗旨時休寧汪司馬道昆奉詔行邊道出諸陵期督府法華寺聞龍高德乃趣一沙彌逆至見其敝衲曾不掩骭祈寒無所侵汪與督府避席禮之攜入洞中坐石牀與語略舉西來意督府灑然信服汪問千日畢能作常住乎曰無常無住明日辭歸越旬有五日立春羊山放光五色又越七日除夕集眾告曰元年元日吾當行矣汝等識字者用耳聞經不識字者用心念佛務禪定智慧務濟物普心即此是佛慎弗他求汝等勉之除夜既半命弟子視中星曰夜午乎曰午矣曰未也日午乃行元日羊山復放五色光如前至日中遂辭眾坐化越七日闍維復放光如前大眾與諸中貴人望光羅拜曰佛耶佛耶願以光普照下土已而舍利纍然督府治塔藏之汪公為之銘實萬歷元年正月也</p>
</div>
<div class='div-other'><a id='mulu107' />
<p class='h3'>明蘇州華山沙門釋祖住傳<span class='note-inline'>(大章)</span></p><p>釋祖住字幻依麓亭其號也姓楊氏丹徒人母朱氏夢梵比丘入其室覺而誕住少沈密不貪世緣喜作佛事年十三父母捨入龍蟠山依朝陽受法華華嚴諸大部經年十七薙染逾年受具通曉諸經大義自謂覺識所依非關真際遂擔簦游少室依大章五載復至伏牛依高安十二夏先後所得二師印可次游都下謁松秀二法師盡得清涼宗旨淮安胡給事延住鉢池山造大藏經作水陸無遮會至南京訪無極法師居第二座犍搥之暇即入眾作苦事後徑京口萬壽寺演華嚴大鈔至入法界品地震天雨甘露寶華時無極率徒與焉妙峰承印二禪衲亦居座下自是道價鬱跂叢林傾挹住智崇禮卑如常不輕提獎唱誘孜孜不倦所至皆成寶坊住演四十八願時有異人頂白冠冠有蛇四足來聽說法人方怪問之對曰吾乃法冠而乃境觀忽不見萬歷甲申憇錫蘇之蓮華峰下建精舍居之了亥九月忽示疾語眾曰二十二日不作離散便可再展華巖但老僧不得曲狥人情至日晨起沐浴跏趺說偈曰虛空無面目無位強安排話頭不話頭處處見如來又曰今年六十六不知做甚麼咦諸人著眼看這箇消息佛祖到來也用他不著言訖而逝異香積時不散三日顏色若生茶毗<span class='corr'>斂</span>遺骨塔於蓮華峰陰壽六十有六臘五十有四王世貞作銘</p>
</div>
<div class='div-other'><a id='mulu108' />
<p class='h3'>明杭州淨慈寺沙門釋大壑傳</p><p>釋太壑字元津姓薛氏錢塘人也父鸞母高氏夢衣絳梵僧授蔗一枝寤而產壑貌質清瑩朗若冰雪五歲寢樓上屋旁老樹低枝拂簷值鄰舍火起焚燬幾盡壑從燄中緣樹下端坐人皆異之年十六所恃見背從父入淨慈寺覩林木蓊翳徘徊不忍去因向父乞身為佛子父許之禮萬峰院僧袾薰薙度會以密藏開師賫慈聖所賜大藏之補陀駐錫茲山見壑器之以五字呈開因勉以生死大義勿墮世智綺語障迺往授具戒於雲棲尋赴白門謁雪浪究賢首教義一日定中見壽公三示十二之旨舉似雪浪曰永明三二文殊二三言下豁然諸經了義多所參證四方名剎爭以香幣延登講臺如勝果相國無垢及金明南禪報恩皆次弟赴之竪義無上點石雨花洵人天導師偶歸登宗鏡臺憶初薙染時歎祖塔湮廢已十五年為之潛然於臺畔築方墳卒從大慈山巖叢篠中得所瘞壽祖遺蛻匣函舍利及金色骨精誠所通因起塔奉之復新宗鏡堂改建永明經室剏香嚴社脩大慈懺度南北陣亡遴同戒禮法華威儀梵頌秩然一變閒與達人名宿闡揚正法旁及詩詠嘗念明聖全湖請為放生池此壽祖本願湖之三潭葑踞泥淤游泳失所乃請於郡長監司交檄協助築內隄外塘中造殿閣門寮復古湖心亭之舊四方居士月舉放生會魚樂鳶飛各得其所石閭劉巡撫作碑記之具詳山志壑警敏博綜隨觸洞了謂諸佛立教以澄心耳不覓本心祇在音聲輪上分別字句譬猶認指為月入海算沙於是福際龍華以講期請者堅辭不赴聞者憬然知有證悟之學淨慈寺無專志歷七百年壑搜采成帙都為十卷事核詞典他山罕匹而吳山之寶成寺秀州金明之禪堂咸仗其力營構之不日而成坦性慈衷穎才實行惟法是荷自度度世動行無懈禪定之餘游泳翰墨書畫俱清所著永明道跡吳詠放生池黃山詩遷塔詩若干卷傳於世以明萬歷丙子十二月七日示寂年五十二臘三十七茶毘塔於方墳之左董其昌為之銘云天啟六年江西叁議黃汝亨為文記其生塔並見山志</p>
</div>
<div class='div-other'><a id='mulu109' />
<p class='h3'>明餘杭土橋庵沙門釋圓瓏傳<span class='note-inline'>(梁覺承　直界)</span></p><p>釋圓瓏字大覺姓鄭氏武林人也往來無極講席間與雪浪度門相友善而紹覺承執弟子禮唯謹各侍一母稱兩睦州時寄寓土橋民廬因奉母也有古松英者兄弟同出家淨慈瓏日與英語夜宿英寮如家唱和揮灑牆壁幾徧自謂寒山拾得人莫之許所寄廬地僅方丈而集海內名士座為之滿梵筴止一度一架取讀之恍入龍藏入無量法門矣自題栗主於案欲以謝客客至且疑且悲低回久之漸入其寢突遇瓏乃相視莞然嘗讀宗鏡有省與其徒承手錄百卷示鄰居士虞長孺曰吾得掃除宗鏡堂為壽師役足可無憾來時虛空包法界去時法界包虛空耳逝時喃喃二語不絕時宗鏡唯梵本妙峰福燈閱之而悟因勸藩王刻其書於秦而瓏始傳寫於吳吳中士人多喜讀之妙峰亦駐錫南屏與筠泉蓮為友皆遠嗣永明壽云有真界字幻居者檇李人亦來吳中棲止南屏松壽堂註解金剛經視古今百家註無當旨者獨會祖意而為之註直指人心而不襲舊語蓋六祖中峰於此頓悟非直註則經屬於論矣註成六夢居士序之去隱西溪無何端坐而化</p>
</div>
<div class='div-other'><a id='mulu110' />
<p class='h3'>明隰州石室寺沙門釋圓鏡傳</p><p>釋圓鏡臨人也早歲出家游心賢首講肆悟諸經密旨常遊平陽隰州石室寺隨緣為眾說法一日至北門瓦窰坡土鑿搆一庵如龕燕默其中忽囑其徒曰吾將歸矣眾請其期曰來日耳晨興沐浴更三衣焚香趺坐說偈而逝</p>
</div>
<div class='div-other'><a id='mulu111' />
<p class='h3'>明應天樓霞寺沙門釋真節傳</p><p>釋真節字素庵襄陽人也少為郡弟子忽宿根內萌即辭割親愛禮明休祝髮既而北遊京師徧參講席謁秀法師饜餐法喜深得賢首之印節學富內外諸方每以龍象推之久之負錫南還金陵出主攝山樓霞眾逾三百教備五乘據師子座撾大法鼓三十餘年檀施之餘拓地為廬時殷宗伯得郎邪大士像五臺陸公亦鑄金像悉歸節供奉羅參知署曰圓通精舍句曲李石麓學士盟為外方交節闡大法不以期限嘗講法華經至多寶塔品空中忽現寶塔於座前一如經言四眾跂觀灑然希覯中使張某奉慈聖寶太后命至同覩聖瑞乃出尚方金縷僧伽黎衣一襲宣慈旨錫之即於講堂之西建一浮屠以徵神化汪道昆記其事</p>
</div>
<div class='div-other'><a id='mulu112' />
<p class='h3'>明塘棲大善寺沙門釋傳如傳</p><p>釋傳如本名興如字介山亦作戒山姓顧氏武原人母夢金甲神推車上堂遂舉子童時往僧舍見棱嚴經恍如宿習歸白母矢願出家投杭之昭慶禮鏡湖為師其祖大慈曰予嘗夢慈恩窺基尊者過吾家此子相貌奇偉殆類之名之曰興如謂能興佛道也後為真寂百松所器易名傳如摩頂謂之曰三千界如是傳佛心鐙以此準子其勉之嘗至嘉興東塔翻閱藏經沈居士繼山隨取般若部經一函試令背誦傳如立誦數卷繼山驚服曰此神僧也東走鄮峰禮阿育王設利二七日設利放百寶光光中湧見無數佛菩薩一一皆身在其前瞻禮向有礙胸之物至是一時空盪以此質於百松松曰此普現色身三昧是方便境須修法華懺法方不住此位及受具區馮公西溪安樂之請修法華懺法六載默證師言嘗從妙峰法師學天台教與人譚論口如懸河辯者莫當庚子入都欲奏開昭慶戒壇並請龍藏與紫柏可公甚契及妖書事起如已南歸乃并逮如如易服自詣縣縣主曰何來自罹苦趣如曰解京遊方也坐獄住靜也受刑苦行也就死捨身也除此四法何處更有安心法門赴京與可同就獄刑部主政魯史曾游西山佛寺逢異僧語之曰吾教中有二大士將以罣誤入法䋞公當主此案幸左右之魯問為誰僧指庭柏及山示之魯心識已久及閱讞辭見紫柏介山名心感悟竭力剖護事得釋丙午因經廠王太監奏請得賜大藏經賜金建閣歸構齋堂寮舍登壇講演經論願力畢遂癸亥駐錫塘棲大善寺甲子還真寂示微疾更衣趺坐說金剛經及十六觀題畢寂然而逝世壽六十三塔於瓶匋駱園後遷本山臥牛石側所著有法華抒海棱嚴歇棱嚴截流老子芙莊子參若干卷有贈大善賓嶽上人詩云江海足優游嘗慮風波惡郊園可卜居塵俗紛相錯動止皆畏途何方堪著腳但教身雲飛悠然自賓嶽亦有感而言也又真可圜中寄如詩云誰能念爾衝寒去傀儡提攜豈有神長別莫談身後願好從當下剖微塵蓋如釋可猶未釋故云又馮夢禎與如書云洪鐘不叩不鳴公頃無俗事吾幾失公矣蛣蜣六即之說敢不擊節以副賞音其見推當代名流如此</p>
</div></div></div>
</div><!-- end of div[@id='body'] -->
</body></html>