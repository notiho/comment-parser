<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu316' />
<p class='juan'>新續高僧傳四集卷第二十二</p><p class="byline">衡陽喻謙昧庵氏編輯</p>
<div class='div-other'><a id='mulu317' />
<ul class="">
<li>習禪篇第三之十二<span class="note-inline">(正傳十二人　附見九人)</span>
<ul class="">
<li>清峨湄毘盧院沙門釋克誠傳<span class="note-inline">(貫之　性藏　實如)</span></li>

<li>　寧鄉大溈密印寺沙門釋正明傳<span class="note-inline">(慧山海)</span></li>

<li>　四明天童寺沙門釋通賢傳</li>

<li>　四明天童寺沙門釋通容傳</li>

<li>　四明天童寺沙門釋道忞傳</li>

<li>　錢塘淨慈寺沙門釋正嵒傳<span class="note-inline">(方孝)</span></li>

<li>　孤嶼江心寺沙門釋本瑩傳</li>

<li>　瑞安仙巖寺沙門釋超志傳</li>

<li>　四明天童寺沙門釋本畫傳</li>

<li>　荊南東山天齊禪院沙門釋明智傳<span class="note-inline">(實妙)</span></li>

<li>　雲南水目山寶華寺沙門釋普行傳<span class="note-inline">(學蘊)</span></li>

<li>　富民九峯山西華寺沙門釋慧宗傳<span class="note-inline">(心安　道瑞)</span></li>
</ul></li>
</ul>
<div class='div-other'><a id='mulu318' />
<p class='h3'>清峨湄毘盧院沙門釋克誠傳<span class='note-inline'>(貫之　性藏　實如)</span></p><p>釋克誠南涪人順治時明經也年四十棄家為僧居峩眉山毘盧院與伏虎寺貫之相親善居山三十年一瓶一缽他無長物貫之犍為人少出家從三濟得法講經於伏虎寺重築堂廡廓廣寺基臨終偈云年經七十六自愧無長處私誓深如海道心高似佛生生任我行世世人天路萬物常圍繞那些隨分足性藏字紫芝渝城人年十五祝髮主白水寺三十年九開禪祗有語錄數卷康熙癸丑撫軍延至江左乙卯寂於楊州上方寺其別眾偈云年光五十七世緣今已畢東海石頭枯大峩如鐵壁實如峩眉人居伏虎寺貫之四傳弟子也受法於可聞著有雜集若干卷</p>
</div>
<div class='div-other'><a id='mulu319' />
<p class='h3'>清寧鄉大溈密印寺沙門釋正明傳<span class='note-inline'>(慧山海)</span></p><p>釋正明字養拙姓常氏蒲版人生秉異姿澹懷世網年踰志學獨懷幽趣初夏日沒仰見青天忽焉歎曰世界許闊如何拘此壞我善因誓心捨去年二十落髮於南海普陀參學金粟黃檗不事文學唯以苦行磨礪性靈一日見僧讀萬峰錄語以萬法歸一恍然大悟後嗣法五峯每當入室如破桶底如滅燭光種種密印皆悟後事嘗云迷因悟有悟以迷生迷悟兩忘聖凡路絕又曰入得三界混於常流識得箇事無處停留又曰有耳不聞有口不說歷代祖師兦鋒結舌五峯偕之西來付以溈山結茅為廬蓻粟以食揮麈論道宗風漸開四方之士雲集響應主溈十餘載嘗與百人俱頓成叢林每藉草參禪就钁說法靈祐之統賴以不墜順治己丑春知世緣將盡留僧伽黎屬門人慧山栩然入化塔於溈山前阜慧山海既承其積力抗彼前修而隨眾作務不礙悲流故楗槌之筵嘗圍四眾毘尼所攝歲授千徒螟蜮不災其界魔軍自摧於境以是因緣重修勝境順治乙未紺殿琳宮妙相嵯峩矣</p>
</div>
<div class='div-other'><a id='mulu320' />
<p class='h3'>清四明天童寺沙門釋通賢傳</p><p>釋通賢字浮石姓趙氏當湖人也生有奇稟性厭薰腥稍長志學便懷出世年十九潛越南海禮紹宗薙染因歸省父母以獨子苦留稍自蓄髮貌為慰解後投武原普淨菴乘白重相剃度受沙彌戒於雲棲蓮圓具於海寧湛然澄隨侍嘉禾東塔聞同堂舉七賢女尸陀林䛡有省歸葬二親復參證於雲門及聞金粟密道風崇峻決志歸依明崇禎幸未密遷天童隨入侍寮未幾思出掩關武原請辭密語之日汝三年關後可隨處開堂厚自保重去經二載密過嘉禾破關執侍一日集眾以拂子屬賢日付汝為眾去自是當湖青蓮請賢開法甲申冬主席遯邨報昌順治戊子遷海門廣慧甲午牧雲謝事天童延賢主持丁酉遷嘉禾棲真<span class='corr'>己</span>亥遷宜興善權庚子住虞山福城退老西山支公之白馬磵丁未七月二十五日入滅世壽七十有五塔於徑山之鵬搏峰下著有語錄行世</p>
</div>
<div class='div-other'><a id='mulu321' />
<p class='h3'>清四明天童寺沙門釋通容傳</p><p>釋通容字費隱姓何氏福清人幼孤叔父送之鎮東衛依慧山出家年已十四矣初參壽昌經有省後參博山來顯聖澄俱以法器目之依澄最久常命代座說法自謂吾斯未信痛念大事因緣不覺流涕閱密雲禪師語錄傾心嚮慕往謁於越之吼山寓次橫機不讓密唯痛棒頭腦幾裂一時知見猛然頓釋自是隨侍通玄黃檗益入閫奧受屬後隨住黃檗旋之金粟未幾又遷天童清理南山墖院恢復東谷贖還侵田三百餘畝方容之初入院也徧謁祖塔扶杖過東谷見塔宇刊落影堂淪墟荒碑殘碣偃臥階戺間皆先師銘詞香積田數紀載詳盡文旨斐然嘗有居民擬操巨斧擊仆宋周益公碑銘不中反中其首因病創死容衋然傷之未幾得孫觀察子秀張大將軍杰吳參戎岱為之計匡復闢荊榛摧井竈草薙而禽獼之並按碑問諸侵蝕法產者於是太白之陰寶藏之林興璿之英七十二祖之靈無復卷婁之垢藏甌寠之曼聲至今論繼述功於容稱最後主徑山投老石門之福嚴清順治辛丑二月十九日示寂逾數載始化獲舍利無算分供諸方著有語錄二十卷弟子徹綱從石劍常分得舍利子一大如菽歸蜀昭覺起窣堵波於圓悟之左破山之右今猶鼎峙云</p>
</div>
<div class='div-other'><a id='mulu322' />
<p class='h3'>清四明天童寺沙門釋道忞傳</p><p>釋道忞字木陳號夢隱潮陽林氏子也薙染於匡廬開先若昧明受戒具於憨山清順治時賜號弘覺禪師更寺名曰弘法錫以勅印賚予甚盛勅曰朕惟佛會拈華妙心傳於迦葉禪行面壁宗旨付於神光六葉既敷千華競秀蔭法雲於真際火宅晨涼耀慧日於康衢重昏夜曉以至眴目揚眉擎拳舉指皆合宗門之妙諦得教外之靈機誠非他學可知亦豈意生所度眷言道行冀覿高蹤實悟真如必先玄覺咨爾禪僧道忞嗣法天童傳宗臨濟克證無生之旨機自玄明允通向上之關悟稱真諦嘗稽載籍祈會性真間覽玄文深嘉妙義故時於聽政之暇詢爾以法道之微乃名言之不緐克隨機而得解玄關幽鍵感即能通遙源濬波酌之不竭傳一鐙於種智了萬法於真空廣量出於凡心元明踰於宿學引之於有高謝四流推之於無俯弘六度信乎凡之可以證聖惟覺足以悟迷非同測海窺天固已登堂入室堪主法門之席允稱禪眾之尊是用封爾為弘覺禪師錫之勅印於戲慈周萬有大身徧於十方利濟四生本覺超乎三世俾舉代咸登仁壽之域在隨方而啟般若之門其益懋爾勤修庶弘開夫正梵式承嘉命丕闡宗風欽哉以康熙甲寅六月示寂壽七十又九荼毘頂骨五采齒無損痕塔於平陽黃龍峰下所著有紀年專譜語錄詩文集及北遊錄</p>
</div>
<div class='div-other'><a id='mulu323' />
<p class='h3'>清錢塘淨慈寺沙門釋正嵒傳<span class='note-inline'>(方孝)</span></p><p>釋正嵒字豁堂亦號隨山姓郭氏仁和人夙秉異姿不近莙膩長無俗緣息絕塵念落髮稟戒三德同具絜<span class='corr'>己</span>親師積功劬學博通世典綜貫三乘匯眾派以同流悟大化之無盡力崇正法見推耆宿參三峰於淨慈略呈所見三峰曰依識解為超生死根猶北適南轅我無此逐日長進之禪自是頂伽脫盡睛翳消除自甘澹泊智刊情亡一生蕭散不接權貴蘆花泛月響震魚龍屐齒登山春歸奚錦迨廢宗之詿誤致法席之零丁運屬明夷咎來元妄從容就逮振錫圜門勸化無方感悟羇囚道幽益顯化火宅之凶燄來徒役之皈依鬼神呵護頓見吉祥天龍迴翔永圍法座紳衿崇仰檀越追蹤頻來問訊之書更滿入山之屨嵒迺睹白雲以高臥侶浮鷗而賦詩一任蘧廬之化永矢物外之情方擇地以終休意泊然而委順以康熙庚戌七月二十日示寂壽七十四臘五十五所著語錄拈頌啟疏詩偈雜著若干卷得法弟子十有五人建塔於慧日峰左名曰宏濟越明年其徒戒青為之行狀乞馮溥銘焉文詞華麗見於寺志方孝字舜瞿姓王氏江都人也投白雲院雪石薙染受具於天寧永禮參豁堂得悟遂受記莂康熙十一年繼席淨慈住寺三十年建堂築室以拾趿而升一望山半無闕焉寂於康熙三十九年九月二十六日壽七十六臘五十四毛奇齡為之塔誌並見寺志</p>
</div>
<div class='div-other'><a id='mulu324' />
<p class='h3'>清孤嶼江心寺沙門釋本塋傳</p><p>釋本瑩字大雲姓王氏重慶人幼清警絕俗年十九依蓮城鎮國師剃度已受具戒於德山嵩踰年往參破山隨命給侍值山遷化門徒散處瑩慕江南之勝乃出三峽度瀟湘歷金陵㴑錢塘所至叢林耆宿靡不參請康熙初海宇載寧佛法復興宏覺國師提唱平陽庚<span class='corr'>戌</span>春瑩走謁之一見契合執役五載遂授衣拂已而聞雁山奇秀欲住誅茅偶因失道迴憇江心顧瞻釋迦古像恍若再來私謂此地為真歇了祖道場荒蕪五百餘載儻再立剎竿吾願畢矣寺有住持曰元奇一見契若水乳走懇當道請主院事時變亂初平物力維艱堂廡傾<span class='corr'>圮</span>從事修飾所費實緐但把茅覆頂道以人傳徒事鋪張亦為物礙乃塗泥編竹斗室蕭然敗衲破罌吟咏自得客至清談竟日夜則焚香趺坐而已癸<span class='corr'>巳</span>冬返杭之東園東園者瑩舊隱處也居園三年忽告眾曰我西歸矣眾驚問故瑩莞爾曰緣盡則行何常之有說偈而逝偈曰五十一年惺惺寂寂日面月面山青水碧乙丑正月二十六日也年五十有一臘三十有二荼毘收舍利無算弟子元日迎靈骨塔於永嘉蓮花峰下周天錫為之銘文具山志</p>
</div>
<div class='div-other'><a id='mulu325' />
<p class='h3'>清瑞安仙巖寺沙門釋超志傳</p><p>釋超志字天目姓李氏青浦人也父文所母許氏夙懷道念秉性祥柔及生超志異香滿室鄰里慶之方在髫年夜夢祖墓幻成棲閣離離輝映有老人指曰中紫金上座者爾祖也自此知有仙佛境想又夏夜乘涼露坐忽見天裂中如浮舟霞光燦爛閃爍奪目驚為異瑞明崇禎甲申天下改革海內多故喟然曰吾無濟世才青紫非吾願乃別其親飄然作水雲游戊子從亮融剃度冬於棲真林野受具足戒時年二十三<span class='corr'>己</span>丑參羅漢自閒一見相契充為侍司庚寅執巾瓶隨至崇明慈濟寺尋登堂集眾付以大法嗣住天台崇法寺甲午夏訪雁蕩玉甑名勝遂抵永嘉禮無相師塔謁密印法幢過仙巖徘徊林麓若不能去久之挂笠漁潭天王寺萬兵憲代尚讀其語錄稱歎不已因贈以詩詩云花香鳥語小窻南灌頂醍醐我自酣長怪東南兩天目精靈幻出老瞿曇遂與尚總鎮好仁潭瑞令希閔李中丞光春合詞請住仙巖時荒垣壞壁草沒人脛僅左屋數椽乃提楖栗一枝入山選勝戊<span class='corr'>戌</span>浴佛日有以腥酒亂清規者超志誡之弗聽突有虎從叢薄中躍出眾始驚潰志以禪律兼化烏藤白拂玉律金科隨機接引而道風四鬯靈應響臻三十年來佛盧禪肆複閣紆寮輝生林壑晨鐘暮鼓軌則清嚴與東南諸名藍相伯仲矣寺後偪巖嵌石狀若龍虎森列乃鑿壁剜山入地數級甃砌其下以為靜室寂後其弟子奉靈骨藏焉王錫琯為之銘</p>
</div>
<div class='div-other'><a id='mulu326' />
<p class='h3'>清四明天童寺沙門釋本畫傳</p><p>釋本畫字天嶽別號寒泉子姓蕭氏蘄春人幼性聰慧年方四周聽塾師誦書隨聲咿唔曰我亦能誦試之果然因令從讀日數百言穎異邁儔稍長隨父避寇匡盧恍若舊遊白父出家就大林慧剃染銳志苦學偶爾嬰疾乃禮誦習禪以資靜攝因閱鐙錄藏身處滅蹤迹沒蹤迹處莫藏身懷疑不已一日曉起宿鳥飛鳴有省時往參雪嶠信於開先問某也墜地二十年未知墜地事機語契合從茲服膺後依山翁忞於布木臺會天童密雲示寂相隨過四明迺於龕前受具足戒明年忞繼席畫嘗於侍立次問大慧謂參禪貴得命根斷若命根未斷時如何忞喝曰汝識何為命根乃豁然而悟後再參信於雲門書雲門大樹授之又參箬菴問於夾山玉林琇於大雄皆器重之忞住台州廣潤時招畫至忞即升座告眾授以衣拂後結茅於黃石嵒三年移牧石菴首開法於龍門遷海會歷杭之佛曰清流越之平陽嘗再至焉為日最久康熙丙子延居天童年已七十六矣聖祖南巡賜宸翰石硯諸物至山畫對使賦詩恭謝盛典癸未冬營壽藏於東谷乙酉春搆歸來菴退休命弟子偉載乘主院事是冬書偈云辭世向誰辭西方太遠哉不如遺蛻葬山阿日聽長松響天籟伏枕數日吉祥而逝壽八十五臘七十三有六會語錄及牧石吟詩卷直木堂晚雲樓諸集</p>
</div>
<div class='div-other'><a id='mulu327' />
<p class='h3'>清荊南東山天齊禪院沙門釋明智傳<span class='note-inline'>(實妙)</span></p><p>釋明智字息為姓李氏江陵人父曰明恒母氏齊方在孕時夢一籜冠道人假屋修鍊期以游南嶽復來及智將生之夕其母復夢道人頂笠負囊入室知有夙因生而三月母病絕乳智雖在襁褓而有殊性不乳他人食以米汁年十一寄學觀音寺秋時患痢三月病幾不起家人始許捨身乃從剃度師命禮大士號昕夕無間久之夢白衣神賜淨水一盞飲之頓覺身心清涼醒而告師因勉以精進勿自放逸康熙十二年癸丑三藩告變吳三桂屯兵衡陽建號稱帝騷亂湖湘王師南下會於荊漢兩壁相望但隔一江智年才舞刁與師困守刀林鎗雨無所恐怖二十年滇南平息民氣方蘇法會漸啟始從天皇寺蓮月受具足戒每欲參游以師衰老見阻未幾枕石自常德過寺與語而善開示參悟法門侍至更深但以仔細磋磨為切實工夫二十八年大愽厂夫來寺度冬朝夕請益與厂閱密祖錄至三峰所論一淨瓶內貯毒蛇蜈蚣蠍子三種試拈出善者來厂命下語不契正逼問間智忽猛省當胸一掌跳出厂隨擊一篦智曰也非善的晚復開示看青州布衫坐香三日如身在空中瀰漫無路正恐怖間被厂一篦擊來渾身醒豁即作禮致謝由是機悟敏捷應答無爽一日聞童子誦經至無眼耳鼻舌身意處恍如脫桶因說偈曰學道參禪須要急磨穿鐵硯始稱奇明明歷歷非他物識得方知性不疑遂懷香謁天鐘大扣大鳴應聲如響即承印可四十二年沙市檀越請居東山因思此地既非法席絕少叢林且屬通衢往來遊侶無從棲止乃事叩化一盞之食聚集千家竟得贍足南北衲子始以東山為憇息之所是冬天鐘示疾以法付之四十六年冬至公安華嚴寺參軼山留堂習坐五日夜半如重病加身百骸俱散但見黑雲覆蓋如處暗室俄而天開一綫四面漸朗皓月當空置身太虛不覺世界身心合成一片喜不自禁自呈所悟山曰此乃工用邊事正好著力自此方信禪有深淺機有大小更於康熙<span class='corr'>己</span>丑跪誦法華華嚴楞嚴諸經一字一扣十餘年間魚聲遠應香雲彩結人天感動施信景從復建大悲閣重葺寮廡鑄鐘刻像莊嚴備飾每歲結制放戒齋供不絕著有語錄三卷弟子實妙字語微生而穎異初依極樂寺明郢後參智盡得東山之法智寂褒其遺語乞陳進士文燦為之序實妙繼席東山多循舊規禪風不墜機薪既盡應火斯傳又得徒悅賢亦能嗣響</p>
</div>
<div class='div-other'><a id='mulu328' />
<p class='h3'>清雲南水目山寶華寺沙門釋普行傳<span class='note-inline'>(學蘊)</span></p><p>釋普行字非相姓孫氏景東長摩人也父尚志母章氏夜夢老僧投寄寤而誕生知為再來五歲而孤隨母往田遙望水目山脊白雲垂覆綠樹參天因指問此何處母告之曰佛寺也若觸所感即請偕往其母難之然聆其語意已符夙兆年十五母沒乃投雞足從德周削髮戒德日進後謁無住示以參究即有悟入年五十五始受具無住繼席寶華既弘戒法復鬯宗乘道聲所施緇白皈依宰官敬護其最著者降毒龍於洱海導幽魄於楪榆感通所及非常情可測康熙庚午秋預知期至拈香沐浴竟自入龕一偈寂然壽八十七臘七十三學蘊知空者亦參無住而受法於開峰密行者也蘊本洱海王氏子年十四入寂光寺剃度初從大力野愚徹庸及西蜀了凡諸宿參究雖並承其教而於萬法歸一之旨四五年間疑情不釋後聽亮如講法華諸經參不是心䛡又十餘年苦無入處建玉霖軒閉關習靜禮萬佛名經至三卷南無二字忽心身脫落內外圓明如一輪皎月即說偈曰虛空是佛身我本世間人我性與空合非佛亦非人隨參無住即首肎之欲付以法俄而辭去明桂藩之至滇也命晉王李定國平楚雄永昌叛軍凱旋時學蘊遇於道中因止晉王至雞山請免山中徭役晉王允之復隨至昆明表貢山果明帝嘉之賜勅寂光為護國興明之寺鼎革後入九臺把茅三載而大方廣法席巍然起於萬山密箐中開峰老人神契百城之外忽命僧持卷至山蘊欣受之由是開法領眾常數百人忽一日屬諸門人曰三日後我當滅度天降微雨即其時也至期果雨眾集有侍僧問曰和尚向來說禪說教呵佛呵祖正恁麼時作麼生蘊震威一喝捋須於口繞殿三匝復座翹一足而寂壽七十七僧行六十五著有語錄及草堂集</p>
</div>
<div class='div-other'><a id='mulu329' />
<p class='h3'>清富民九峯山西華寺沙門釋慧宗傳<span class='note-inline'>(心安　道瑞)</span></p><p>釋慧宗宇靈藥姓趙氏澧人也幼孤依叔撫立年十八禮龍潭智弘祝髮聞密雲開法金粟乃從之圓具授以萬法歸一語參之期月服膺拳拳既而密遷天童慧居小北河鋤園種蔬每於青煙數點綠菜一畦舉鍤芸芸別有會心一日扶鋤矗立殭然定去寮侶尋至喚曰如此作麼生慧舉鋤喝曰非汝境界即說偈呈密云我生真面月處處不曾藏塞滿虛空界隨緣自主張密曰所主張者何慧曰棒下無生忍當仁不讓師密連棒之退而有省偶值修築眾多疾病慧主藥寮凡經治無不立愈遂號靈藥一日密拈梅一枝與慧慧擲之曰莫惑人密喝之因作偈曰東南嶺下一枝梅葉落枝枯切莫推九九逢春寒豔發也應令汝摘花魁慧禮謝之已而負笈遠遊徧跡名勝及返滇主席五華復開石屏之天寧寧州之海鏡且重修靈照康熙壬寅更剏富民九峯山之西華寺法席逾盛道聲益弘至庚<span class='corr'>戌</span>四月二十八日示寂先三日上堂垂語云人世無常終當有盡吾道從虛體寂為真又別眾偈云東倒西歪世人難猜了無一法何必安排語方竟侍僧報曰侍者心安已坐化矣慧曰何太忙擲杖而逝得年六十六臘四十塔於九峯之陽有語錄數卷又知止道瑞者廣安王氏子亦參密雲而有悟者也年十六時依邑中奉聖寺惟遠得度嘗赴講席聞楞嚴七處微心之旨頓起疑情發志參方數禮名德謁語風於徑山叩密雲於天童時密年已七十矣龍象威儀棒喝如雨一日於眾中出問曰如何是木人看花鳥密云但自無心於萬物何妨萬物常圍遶因之有省退而遊普陀諸勝復歸奉聖掩關三年時聞象崖演法五龍乃出而往叩象曰聞道汝南方去來道瑞曰江山雖有別古鏡甚分明象曰帶得何物來道瑞展兩手相示象諾之後付法源有一鐙分點百千鐙之囑遂於諸方開導弘布宗乘順治癸<span class='corr'>巳</span>至滇居曲靖東山報恩寺禪聲懋鬯道骨凜然後於迤東及會城重興古剎十餘所至康熙壬<span class='corr'>戌</span>六月十日乃舉拂說偈曰臨末稍頭一句子十方諸佛口難宣老僧露箇真消息凡聖從茲識本源語畢擲拂泊然而化舁歸交水龍華寺荼毘陰雲四合雨似傾盆俄而八表開霽送者數千人悅澤而歸塔於寺右其上火光夜明旬日方息</p>
</div></div></div>
</div><!-- end of div[@id='body'] -->
</body></html>