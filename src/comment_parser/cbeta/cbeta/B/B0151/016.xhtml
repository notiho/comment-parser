<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu235' />
<p class='juan'>新續高僧傳四集卷第十六</p><p class="byline">衡陽喻謙昧庵氏編輯</p>
<div class='div-other'><a id='mulu236' />
<ul class="">
<li>習禪篇第三之六<span class="note-inline">(正傳七人　附見六人)</span>
<ul class="">
<li>金上京大儲慶寺沙門釋海慧傳<span class="note-inline">(清慧)</span></li>

<li>　濟南靈巖寺沙門釋道詢傳<span class="note-inline">(淨如)</span></li>

<li>　燕都慶壽寺沙門釋教亨傳<span class="note-inline">(普照寶)</span></li>

<li>　燕都潭柘山寺沙門釋政言傳<span class="note-inline">(慈照)</span></li>

<li>　薊州盤山雙峰寺沙門釋廣溫傳<span class="note-inline">(圓新)</span></li>

<li>　鄭州普照寺沙門釋道悟傳<span class="note-inline">(白雲海)</span></li>

<li>　燕都潭柘山寺沙門釋相了傳</li>
</ul></li>
</ul>
<div class='div-other'><a id='mulu237' />
<p class='h3'>金上京大儲慶寺沙門釋海慧傳<span class='note-inline'>(清慧)</span></p><p>釋海慧金國人也幼而英敏學不由師魯簡竺冊過目成誦初遊講肆如入龍宮性相玄途無不得其精粹所以法喜禪悅飫義懷真潛蹤五臺刀耕火種就巖傅屋一榻蕭然如是者十有五䆊一日歎曰具大願力者當以眾生為急溺是胡為遂攜錫燕都徧歷禪寺隨緣演化七眾雲屯於是聲播寰宇望重都闉金皇統三年六月英悼太子創造大儲慶寺於上京宮右工初告成極世精巧幻若天宮慕慧道價請為開山說法賜牒普度境內童行有籍於官者百萬為僧尼次年詔迎栴檀瑞像供養於寺之積慶閣皇統五年海慧入寂火浴獲舍利五色無算光明徹於空表異香彌旬金主偕后太子親王百官設供五日奉分五處建塔諡曰佛覺祐國大師明年正月詔清慧禪師住持儲慶賜號佛智護國大師特賜金縷僧伽梨衣並賜異瓶罏寶器金主后妃太子頂禮雙足奉服法衣其敬禮兼致古所未有也</p>
</div>
<div class='div-other'><a id='mulu238' />
<p class='h3'>金濟南靈巖寺沙門釋道詢傳<span class='note-inline'>(淨如)</span></p><p>釋道詢出周氏義城人也世席豐富財雄一鄉詢幼孤事祖母以孝聞但性豪邁喜馳逐獵較日縱鷹犬鄉里多憚之嘗過故人家見讀方冊者直前取視曰是豈汝所能知耶詢氣懾終讀之乃智望禪師十二時謌也讀未竟汗下沾巾乃歎曰報應若斯可奈何即謝歸放黜<span class='corr'>鷹</span>犬杜門飯脫粟布衣芒屩<span class='corr'>已</span>萌出世念家人以為狂或加訶禁而志益堅竟投縣之興教寺禮德安落髮旋進具戒力持頭陀行德安以求學勉之發志行腳初參建隆因入室叩請頗領玄玅復至龜山見慈禪師聞靜版有省以頌投慈深蒙印可遂入舒州謁甘露卓卓謂之曰法華言禪師為一時郢匠盍往歸之詢忻然荷擔一見契合淹留四稔偶因小參舉二祖覓心了不可得馬祖即心是佛機緣於是徹證傳心之旨太湖真乘虛席郡委縣令齎牒勸請詢固辭令請益堅詢碎牃投地峻拒之令駭曰此罪也奈法何眾以詢厲志純一本無慢心祈令得不白州聽舉自代因得遁去詢以名迹為眾指目乃歸義城距舊居數十里得佳泉石處曰冶山搆精舍號定光庵將終老焉鄉里子弟執侍瓶錫求度者五十餘人建炎二年大軍渡淮尋據天長詢處倉卒無撓色太尉薛公異之入白統軍迎置軍中及旋軍至沂詢乃辭退於泗水靈光山卜築自晦阜昌六年府帥劉益請主濟南普照猶守前誓專使頻來勢不獲已乃為一出希蹤百丈恪爾清規其於誨導尤示慈航學子仰之奉為指南殿宇<span class='corr'>圮</span>毀者改建完葺侈不逾舊儉而中禮道力所攝人自樂施皇統元年住靈巖妙空淨如示寂淨如一號方山老拙嗣法薦福英出大宗師門下居山數十載示徒貴機用唯棒喝可語言其自題像讚云眉不脩踈頭突兀鼻磬垂兮顴無骨長憐百醜兼且訥慈禪慈禪不我拙名兮邈兮水裏月咄道聞昭著頗難其繼府帥都運謂一時尊宿德行純備無如詢者命士夫僧正綱維詣寺禮請詢猶謙讓府帥再懇久乃應命以九月五日開堂演法漸欲樹立具牃於府謂供僧歲費無慮三千萬撥賜田畝播種所得時形不足乞依舊例原免科役庶獲飯僧福田上報國恩實久遠利賴府可其請明年春至府求退援引至理詞義切當乃強留結制因日為眾普說入室勤劬不替者彌月眾亦莫測俄有野蜂集於寢堂鴉鵲百數悲鳴上下眾咸怪之夏六月二十三日粥罷即令撾鼓集眾入座垂語詞旨哀切異於曩日翌明示疾右脇而化暑氣蒸蔚停居六日始從荼毘而顏色不變火餘得五色舍利百餘粒瘞靈骨於當山後興塔之右閱歲五十七坐夏三十二有示眾廣語游方勘辯頌古偈贊諸篇詢先在淮甸嘗膺椹服之賜及更名禪定洎北來絕口不言唯號定光庵主詢居心慈恤待人以誠動推惻隱數於道路解衣以遺寒者噤凍而歸又好儲良藥拯救患難見有疾苦如出諸<span class='corr'>己</span>於是感懷恩誼與參問要法者所至交口稱譽出於自然聞者歡喜願居門下可謂道重一時名高四遠者矣窣堵既成弟子智月裒其行實乞濮陽李魯為之銘立石山阿昭垂來許</p>
</div>
<div class='div-other'><a id='mulu239' />
<p class='h3'>金燕都慶壽寺沙門釋教亨傳<span class='note-inline'>(普照寶)</span></p><p>釋教亨字虛明任城王氏子也先有汴京慈濟寺僧福安居任城有年精修白業緇素仰重一日托盋於芒山村乃倚樹化去是夕示夢於女弟馮自彭村見其乘白馬而下曰我生於西陳村王光道家馮覺語母及其子三人夢皆同詰旦至光道家詢之其母劉氏先夕亦夢安公求寄宿焉是日果誕亨乃拳右拇指似不能申但瞬而未笑次日有同業僧福廣福堅聞而來謁見即呼云安兄無恙耶亨熟視舉手伸指而笑其母嘗臥兒於室中若有人誦摩訶般若之聲及晬或以佛經酒杯試之竟取經卷素不茹葷血見僧喜從之遊人皆呼為安山主故芒山村乃以亨事勒諸石記其異年七歲出家依州之崇覺寺圓公薙染十三受大戒遇苦瓜先生相之曰此兒他日坐道場必領僧萬指年十五遊方聞鄭州普照寶法席之盛於是荷錫自汴發足寶公夜夢慶雲如金芙蕖繽紛亂墜因語眾曰吾十年無夢矣今有此是何祥也翌日亨至寶獨異之朝夕參叩寶亦痛剳之一日徑睢陽忽馬上憶擊竹因緣凝情不散如入禪定將抵河津渾無知覺同行德滿呼曰此河津也亨驚遂下馬悲喜交集及歸涕以語寶公寶曰此僵人耳切須更甦轉動始得曾看日面佛公案否曰兒時已念得寶公笑曰我只教汝參諸方掉下底禪但再參去自有得力處一日亨於雲堂靜坐忽聞板聲霍然證入遂呈偈曰日面月面流星閃電若更遲疑面門著箭咄寶公曰我謾汝不得也亨後出世乃五坐道場若嵩山之戒壇韶山之雲門鄭州之普照林溪之大覺嵩山之法王復因金丞相夾谷清臣請主中都潭柘遷濟州普照未幾忽方丈後叢樹中有一株亭亭高丈餘而群鴉以次來巢狀若浮圖上下十二級眾賀曰佛法將大振乎不十日詔住慶壽寺眾常萬人三年繼主少林法席大盛無何引去乃徜徉於嵩少之間時或放歌長嘯如是數年忽杜門堅坐謝絕賓客金興定己卯七月十日誡眾曰汝輩各自勤修索浴說偈端坐而逝年七十坐夏五十有八闍維燄如蓮華開合牙齒目睛不壞舍利無算亨自兒時額有圓珠涌現於皮間至是爆然飛去弟子分設利羅以建塔焉</p>
</div>
<div class='div-other'><a id='mulu240' />
<p class='h3'>金燕都潭柘山寺沙門釋政言傳<span class='note-inline'>(慈照)</span></p><p>釋政言姓王氏長社人九歲詣資福院淨良祝髮受具戒後參香山慈照嘗入丈室請益慈照曰諸法如意即諸如來政於言下有省即說偈諸緣不壞了性無滅雲散長空碧天皎月照可之後至中都參竹林廣慧通理既而梁園大長公主暨東京留守曹王請住潭柘龍泉寺遂繼惠公法席三歲製頌古拈古各百篇注禪說金剛歌又著金臺錄真心真說脩行十法門皆行於世後大定間說偈而化</p>
</div>
<div class='div-other'><a id='mulu241' />
<p class='h3'>金薊州盤山雙峰寺沙門釋廣溫傳<span class='note-inline'>(圓新)</span></p><p>釋廣溫姓韓氏高安人幼童超卓不甘俗處丱角雙落受經於習法師禪院幽清夜深盜入溫有所聞堅臥不動黎明習責之曰物為他人所盜寧無侮耶溫曰我人也盜亦人也物有所歸又何憾焉習奇之後參同昌英公英弗納廬於巖谷間三年草衣木食英異之乃許問道又參雲門晦堂及竹林廣慧慧曰從來明暗兩岐依他作解須當棄卻我者裏有箇鐵酸豏從頭一一齩嚼溫舉手謝曰既往不咎乃取篋笥中秘文火之一日頓悟如桶底脫法性圓通無不了然慧印許之出住盤山雙峰寺大定戊子夏示疾而化圓新者范陽六城邨人得法於龍泉英公大定壬午住盤山報國寺次住天城又次住法興後示疾感化謂遠侍者曰吾翌日當行腳去索浴淨髮至夜分復謂遠曰黎明西北有聲須當報吾至時果符其語聲類鐘磬方趨報新新已脫去荼毘後舌齒不灰</p>
</div>
<div class='div-other'><a id='mulu242' />
<p class='h3'>金鄭州普照寺沙門釋道悟傳<span class='note-inline'>(白雲海)</span></p><p>釋道悟字佛光蘭州冠氏子也生即齒髮俱長年十六力求出家父母不聽乃絕食幾死遂捨入里中寺祝髮閱二年偶宿臨洮灣子店夢梵僧振聲喚覺忽聞馬嘶豁然大悟喜不自勝說偈曰見也羅見也羅徧虛空只這箇遂歸告父母曰兒於途中拾一物母問何物曰無始來不見了的母掌之曰何喜之有遂辭欲參方去母問汝將何之答曰水流須到海鶴出白雲頭先是熊耳山有白雲海禪師雖住古剎不蓄一徒人或問之海曰芝蘭秀發獨出西秦曰幾時至海曰行腳了也及悟將至海命待者鳴鐘集眾曰我關西弟子來也然此寺原是郭子儀所建今渠自來住持汝當迎之悟方入門海遙見便云相公來何暮也悟進前曰諾海大笑竟授與衣法令繼其席海即退居寺傍先有羣盜盤踞刧掠民受其害或請海捕之海曰非老僧所能也不久郭公至必自捕也民弗解其說後悟居寺方三日乃率眾往擒盡縛之破其穴將欲盡誅賊哀乞命悟從容謂曰汝劫財物傷人命分當死矣今汝乞命獨不念彼命乎賊叩首流血願從三寶戒誓不為非悟為說偈鬀髮釋之自是路不拾遺數十年人始信悟為郭令公再來也金大定二十四年海公歿悟方出主鄭州普照又遷三鄉竹閣庵身著白衣跨黃犢吹短笛遊於洛中嘗曰道我凡耶曾向聖位中來道我聖耶又向凡位中去道我非聖非凡耶<span class='corr'>卻</span>向毗盧頂上別有行處泰和五年於臨洮大勢寺結夏闡圓覺經謂眾曰此席將半吾當行矣五月十二日晚小參為眾談弟一義晨興呼侍僧曰我病覓藥去侍僧將出門悟已蛻矣上有五色祥雲盤結似蓋紅光如日彌塞四維三日不散世壽五十五僧臘三十九弟子舉全身建塔焉</p>
</div>
<div class='div-other'><a id='mulu243' />
<p class='h3'>金燕都潭柘寺沙門釋相了傳</p><p>釋相了原名行錄姓宋氏義州弘政里人生性質直舉止端重行必正視坐即跏趺髫年聞祖父誦賦至秦皇漢武不死何歸相了便問死歸何處祖異之語其父<span class='corr'>曰</span>此子非塵俗中人令依郡之大嘉福寺祚師落髮九歲得度習華嚴圓覺諸經神機穎悟發於玅齡歷諸講肆同學相欽咸平石城繼請講授開誘不倦一日忽念經云脩多羅教如標月指經既為標月何所在尋聞遼陽禪剎有大導師單傳佛心不立文字乃罷講席徑往清安訪月公不契遂造咸平見定公復往錦州大明參誘公命掌記室久之亦無所得誘曰汝緣不在此懿州崇福超老人明州嫡嗣也可往依之必為子發其奧耳乃拜辭遽謁超公一見曰叢林主來何暮命掌維那一日問俱胝一指頭禪受用不盡未審和上有多少超應聲一吹相了忽然有省如披雲見月欣躍無量呈頌曰窺破浮雲月色寒狂心頓歇髑髏乾通身光透威音外普應羣機作大緣超印可乃更名相了自是機峰超逸緇素傾仰因更遁去隱雲峰間禪悅自樂然令名振飛德芬遠播懿州連帥敦請開法崇福北京留司具疏遷住松林龍象雲歸人天感慕東京留守曹王嚮其道風請居大惠安六稔規範肅清但性樂閑寂倦於應對遂夜遁閭山寧國寺枕石眠雲作終焉之計金明昌時會潭柘虛席功德主岐國大長公主恭請住持四年又晦迹天王小剎冀國公抑居竹林相了嘗愧名為道累息影無計未經歲退居城隈古寺龍泉聞知復迎頤老乃欣然從之曰吾將終老此山泰和三年十月終忽示疾至期索筆書偈曰三十餘年說法弄巧成拙臨岐更為諸人重重漏洩本來無法與人依舊清風明月偈畢右脇而寂壽七十臘五十二荼毘日有百千蝴蝶自烈熖中出祥雲五色徧見空中牙齒不毀門人收靈骨樹石塔焉相了稟性純淨加之慈恕心不忤物一生未嘗略起瞋恚縱遇呵毀容色不易蓋心如大地八風不能動也嗣法者三人道積相崇善惠各行道一方云</p>
</div></div></div>
</div><!-- end of div[@id='body'] -->
</body></html>