<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu706' />
<p class='juan'>新續高僧傳四集卷第五十</p><p class="byline">衡陽喻謙昧庵氏編輯</p>
<div class='div-other'><a id='mulu707' />
<ul class="">
<li>興福篇第九之二<span class="note-inline">(正傳十四人　附見十七人)</span>
<ul class="">
<li>金徂徠山法雲禪寺沙門釋福燈傳<span class="note-inline">(善寧　法朗　智崇)</span></li>

<li>　上方山感化寺沙門釋澄方傳<span class="note-inline">(圓覆　寶公)</span></li>

<li>　沂州普照寺沙門釋覺海傳</li>

<li>元雲南大德寺沙門釋玄堅傳<span class="note-inline">(節思㭁　大雲)</span></li>

<li>　雲南真峯山正法寺沙門釋玄鑑傳<span class="note-inline">(大休　宗興)</span></li>

<li>　鼓山白雲峰湧泉寺沙門釋如山傳<span class="note-inline">(道傑　崇祖)</span></li>

<li>　伏龍山聖壽寺沙門釋元長傳</li>

<li>　磐山北少林寺沙門釋雲威傳<span class="note-inline">(圜悟)</span></li>

<li>　泉州開元寺沙門釋伯福傳<span class="note-inline">(守慈　永寶)</span></li>

<li>　當陽玉泉山寺沙門釋慧珍傳<span class="note-inline">(霞壁　寶光)</span></li>

<li>　泰安竹林寶峰寺沙門釋法海傳</li>

<li>　泰安靈巖寺沙門釋淨肅傳</li>

<li>　金陵鍾山太平興國寺沙門釋守忠傳</li>

<li>　雲南崇寶山正覺寺沙門釋定山傳<span class="note-inline">(悅顏)</span></li>
</ul></li>
</ul>
<div class='div-other'><a id='mulu708' />
<p class='h3'>金徂徠山法雲禪寺沙門釋福燈傳<span class='note-inline'>(善寧　法朗　智崇)</span></p><p>釋福燈者姓屈氏曲阜人也爰自妙齡慕善出家為童行時雲游濟南投開元寺普賢院安居日久禮真教大師善慧披剃循序受課起止自持罔不有恒一日語福燈曰人能弘道非道弘人佛道至妙苟非我輩孰能闡揚汝其念之當擇有緣之地以回勝事他日福燈飛錫北來道過徂徠山下羊欄村舊有四禪寺廢址石佛斷碑猶存摩挲可識蓋創於北齊<span class='corr'>河清</span>二年福燈時與道侶法潤結葊上峪或迎送約束或求化僧儲往來維行斯地觀其古跡荒廢未嘗不惻然動懷屢見檀越高年碩德具說修建之意翕然喜從及建築方興周覽形勝僉曰此污下廢敗之地不可荐修寺宇當別卜善地乃去古基北數百步間選地數畝形勢爽塏宜建佛宮且闢荒榛起磐石新基既成乃鳩工遴材以經以營棟宇雄壯簷殿高揭窗牖疏明法堂丈室僧寮香積於焉具備復裒集錢三百貫依上畔經本軍軍資庫納訖錢數乞示寺額乃蒙特賜法雲禪寺大定十八年劉賢為之記後有善寧者遠涉荒梗首至谷山舊址破屋橫欹煙草間而山色蔥秀出沒起伏遠而益清善獨流連雅契宿心于是日趨山下匄菽粟攜火具結茅而休焉往來山坡無難色暇日畚築谿澗勤苦作勞略無怠意短褐芒屨從事如初自是澗隈山曲稍可種藝植栗數千株後且充歲用焉饘粥所須日益辦具居此三十餘年其徒法朗繼之鋤理荒險不避寒暑又三十餘載經營不倦復有智崇者寺緣契合四眾歸向工役趨作日盈百數殿基琢石高踰數丈若是者三四焉彩塑圖飾不與也經畫作勞不後二祖興復之功於焉告成党懷英為之記文具泰山志時泰和元年也</p>
</div>
<div class='div-other'><a id='mulu709' />
<p class='h3'>金上方山感化寺沙門釋澄方傳<span class='note-inline'>(圓覆　寶公)</span></p><p>釋澄方姓孫氏香河人幼好靜默出家于隆安寺年十八登具徧歷講肆于諸經論無不了然聲華藉甚後參禪旨悟明心地尋有尊宿請住上方蘭若澄至開闢幽荒造感化寺又起絕頂浮圖嘗示眾曰涅盤經云避役出家無心志道我當罷令還俗為王策使慚恥之服是為上服不知慚愧非佛弟子後示疾而終門人士隆建塔上方寺東麓又圓覆者渤海李氏子初為校尉<span class='corr'>天</span>會中予告歸嘗問道於翁同西院削髮衣褐隨緣化導乾統二年遇恩得度禮<span class='corr'>香</span>林柔光為師後住西院重修上院府君祠及觀音殿金碧宏麗甲於幽薊一日有數僧不知何來手持佛牙二具鮮白如玉舉以授覆大定甲午四月九日謂門弟子曰白駒易過幻化非堅一切有為終歸寂滅又曰余夙珍藏佛牙及般若金經當於上寺之西誅蕪構塔以安其上置余骨于下且曰生死無常各自珍重語訖就枕奄然而逝春秋八十有五僧夏三十有三孫設為文記之時大定九年三月十五日也又寶公姓武氏磁州人慧性超絕大定初於滏陽造仰山寺殿宇華麗柱上作金龍蟠之忽有題句於柱上云人道斑鳩拙我道斑鳩巧一根兩根柴便是家緣了寶公見之大悟即入西山<span class='corr'>結</span>茅以居後徧歷名山住[山*共]峪寶嚴寺一夕大風震地端坐而逝</p>
</div>
<div class='div-other'><a id='mulu710' />
<p class='h3'>金沂州普照寺沙門釋覺海傳</p><p>釋覺海西蜀人家饒富棄產萬金捨身桑門金皇統初行腳燕趙齊魯間未幾卓錫琅邪普照寺為東晉王右軍故宅因臺為基下臨闤闠棟宇褊迫法物經藏多缺未備不稱寶坊之制海深念之乃議改作眾懼難成請仍舊貫然海志已堅不為所撓適高召和式守是邦出已貨力往給經費且示苦忍降伏偷惰畚鍤斤斧輒以身先於是郡人感之檀施遠來卒滿初願工成集諸山長老建龍華會以落之眾逾萬人海嘗有言謂實際理地不受一塵佛事門中不捨一法吾以如幻三昧遊戲世間雖化大千盡為佛剎其中寶供最勝第一種種具足吾之妙用未始有作也昔真際之住東院不聽大檀越動一草以廣其居是誠古佛用心然不可為叢林法吾懼末世比丘喜虛誕者競為大言以欺佛遂有假如來衣竊信施食視法宇成壞若行路之過逆旅曾不介意或問其故輒曰古之人固如是也及覆壓堪虞乃恝然舍去如諸方建化率由此轍則寶閣琳房鞠為茂草如來遺法其能久乎其嚴持律操篤行實踐類如此後賜紫衣並號妙濟大師海善書法世所傳琅邪普照寺碑或云即海書署曰集唐柳公權書者猶臨摹耳</p>
</div>
<div class='div-other'><a id='mulu711' />
<p class='h3'>元雲南大德寺沙門釋玄堅傳<span class='note-inline'>(節思㭁　大雲)</span></p><p>釋玄堅字雪庵姓王氏龜城人也幼而聰異日誦千言既及成童即善屬文因見雄辨所譯經論翻以僰語聲入心通便於俗學本所見聞解釋法旨依韻為歌獻之雄辯一覽奇之歎為神助由是延譽遐方竟以所作爭相傳誦元至元甲申乃禮雄辯為之披剃親承指授朝夕殷殷講演圓覺諸經摩訶衍四絕論分析幽微玅解天成復受宗教禪師衣缽為講仁大德庚子歲雄辯倦勤畀以法席俾之繼承時梁王為雲南王有高僧節思㭁為王師乃頒令與法旨命主玉案山癸<span class='corr'>巳</span>雲南行中書省平章蒙古督魯彌實剏建大德寺奏延堅為寺主堅至大德廣演教乘弘宣法音諸方景企徒侶日緐庚<span class='corr'>戌</span>南省大臣奏請大藏以新荒服有詔命古杭僧錄司管巴領琅甬三藏傳至善闡分供笻竹圓通報恩三寺俾僧眾轉覽乃命堅主教法門護持經藏蓋兼攝三剎總攬大綱雖及暮年不辭勤瘁延祐<span class='corr'>己</span>未三月十七日雲隱四合雨雪䬠霏乃詔眾曰人世幻軀如露電泡影一切生滅亦復如是禪教定慧汝曹免之道豈從吾往哉書偈而逝年六十五闍維有舍利五色瑩然與日下彩霞照暎南岡豎塔笻竹寺後有大雲者不知何許人或云以羲經登進士居長安邸中夢大士拊其背曰子於空門大有夙緣覺而白光滿室香氣襲人因棄官禮大覺祝髮遂遊天台習止觀教繼入滇錫三泊大雲山剏華嚴寺因號大雲時緇徒從者履滿庭階元元統間始還大都不知所終</p>
</div>
<div class='div-other'><a id='mulu712' />
<p class='h3'>元雲南真峯山正法寺沙門釋玄鑑傳<span class='note-inline'>(大休　宗嶼)</span></p><p>釋玄鑑字無照曲靖人生即不羣父仕安寧僚從見之莫不稱詡然性獨高邁頗厭宦塵稍長辭親出家往依虎丘寺雲岩淨剃落嘗與念菴為友初習教觀善說經論每登講席聽者麕至名著諸方然未窺別傳之旨因出蜀遊荊楚間參空菴一及高峯妙領悟真諦徧窮知識兩宗之門多所啟發後叩中峯本機緣契合遂為首座嗣法臨濟世次派別已達二十已而還滇本示以詩曰狂心未歇為禪忙萬八千程過遠方喪盡目前三頓棒揮開腦後一尋光陳年故紙渾無用今日新條亦漸忘見說雲南田地好異時歸去坐繩牀衲僧用處絕羅籠拶著渾身是脫空輾破一塵如有旨撥開萬象覓無蹤德山焚疏情先死良遂敲門路已窮積刼塵勞忽吹盡黑龍潭下五更風及至滇止於曲靖真峯山構庵以棲傍有龍湫墮葉觸波必遭風雨鑑安禪制之龍徙去遂建正法寺尋入會城梁王欽崇殊勝為剏佛嚴寺居之雲南行省平章達理麻等力贊其事當道權要遐邇緇素無不皈從教化盛行弟子數百得法者五人而已不久示寂闍維之日梁王車駕戾止親觀舉火獲舍利纍纍太息而去門人瘞靈骨于寺左塔焉天目中峯本復為文誄之略曰佛祖之道未易墜兮吾無照遠逾一萬八千里江山以來茲佛祖之道失所望兮吾無照負三十七春秋而云歸生耶死耶果離合兮非智眼而莫窺祖意教意果同異兮惟神心其了知謂無照於吾道無所悟兮真機歷掌其誰敢欺謂無照於吾道有所悟兮大方極目云胡不迷笑德山之焚疏鈔兮何取舍之紛馳鄙良遂之歸罷講兮徒此是而彼非惟吾無照總不然兮即名言與實相互融交涉而無虧出入兩宗大匠之門兮孰不歎美而稱奇屈指八載之相從兮靡有間其毫釐我門人之既多兮求如無照者非唯今少於古亦稀我不哀無照之兦兮哀祖道之既墜而今而後孰與扶顛而持危對鑪熏於今夕兮與山川草木同懷絕世之悲同時有大休者不知何許人得法雪巖元至元十五年飛錫南來棲圓照山興祖寺時梁王也先欽崇道化弘旉法筵御賜藏經并大休禪師之號又重建圓通普照諸剎延祐丁<span class='corr'>巳</span>示寂又宗璵號商巖亦得法於玄鑑初住雞山後為土官高鳳請住姚安創活佛寺諸方嚮德集者七百餘人有送僧偈云正是叢林搖落時出門相送步遲遲明朝玉案山中寺逢著仙人莫看棋</p>
</div>
<div class='div-other'><a id='mulu713' />
<p class='h3'>元鼓山白雲峰湧泉寺沙門釋如山傳<span class='note-inline'>(道傑　崇祖)</span></p><p>釋如山字海翁姓陳氏閩人也大德丙午禮在山道傑為師傑有慧辯入雪竇簡翁之室晚住當山十餘載山中頺廢悉皆修舉元統甲戌諸道廣立教府以統僧眾乃請如山居當山以兼之未幾遂專其席經營勤苦十有八稔寺宇一新詔賜紫衣兼正宗穎悟之號至正癸<span class='corr'>巳</span>傳席弟子崇祖崇祖字不傳出林氏亦閩人也年二十剃落受具元統癸酉出主廣明至正十三年始主當山聞譽遠著卿相禮重由是聲徹禁中朝廷特賜璽書褒美護持更賜紫衣並號曰慧鐙普照故寺門有曲皆得理而直之白雲廨院為寇所焚崇祖重建之規模視昔有加一時盛稱之以至正癸卯年示寂入祖塔如山寂于至正乙未二月七日入南山仁壽寺塔蓋所自建者</p>
</div>
<div class='div-other'><a id='mulu714' />
<p class='h3'>元伏龍山聖壽寺沙門釋元長傳</p><p>釋元長字無明一號千巖姓董氏蕭山人也父九鼎母何氏晚歲生子鞠育為艱姒婦謝氏養為己子七歲即就外傳諸書經目成誦出入蹈規循矱有若成人其父喜曰吾家世詩書是子當以文行亢吾宗長有從父曰曇芳學佛於富陽法門院<span class='corr'>羨</span>長聰穎欲乞為徒謝氏弗許未幾長遘疾甚革謝氏禱於大士曰佛幸我慈是子弗死令服灑埽役終身禱已汗下而愈遂使從曇芳遊時年十七益求良師友摩切九流百家之言已而曰此非出世法也復從授經師學法華經至藥王品問曰藥王既然二臂何為復見本身授經師異之年十九薙髮受戒具走武林習律於靈芝寺律師問曰八法往來片無乖角何謂也長曰胡不聞第九法乎律師曰問律而答以禪真大乘法器也會行丞相府飯僧長隨眾入智覺本公亦在座遙見長呼而語之汝日用何如長曰惟念佛爾本曰佛今何在長方擬議本厲聲叱之長遂作禮求示法要本以狗子無佛性語授之既而縛禪靈隱山中雪庭召掌記室長下筆成章見者歎服俄歸法門隨順世緣殆將十載一旦忽喟然歎曰生平志氣充塞乾坤乃今作甕裏醯雞耶復造靈隱跏趺危坐脅不沾席者三年因往望亭聞鵲聲有省亟見本具陳悟因本復斥之長憤然而歸夜將寂忽聞鼠翻食貓器墮地有聲恍然開悟覺躍數丈如蟬蛻汙濁之中而浮游塵埃之外蒼蒼兩間一時清朗披衣待旦往質於本本問曰趙州何故云無曰鼠餐貓飯本曰未也曰飯器破矣曰破後云何長曰築碎方甓本乃微笑祝曰善自護持時節若至其理自彰蓋少林之道十傳至慧照而別為一宗設三玄門演暢宗乘權實兼行照用雙至四方從者雷動海湧逮乎宋季其道寖微惠朗欽公起而任之豎大法幢屹然為東南之望唯本公深造閫奧以大辯才通博無礙慈澤普滋徧一切處長既受付屬遂為入室弟子已而隱於天龍東庵耽悅禪味不與外緣時見二蛇環繞座下長為說三皈五戒蛇矯首低昂若拜伏狀相率而去自是聲光日顯笑隱訴方主中天竺力薦起之江浙行省丞相脫歡公時領宣政院事亦遣使迫之出世皆不聽居兦何名山爭相勸請長度不為時所容與弟子希昇杖錫踰濤江而東至烏傷之伏龍山見山形如青蓮花乃卓錫巖際誓曰山若有水吾將止焉俄而山泉溢出遂依大樹以居時元泰定丁卯冬十月也初伏龍山有禪寺曰聖壽其廢已久當長入山時鄉民聞有異僧來遊相率造訪見其晏坐不動各持食飲之物獻之邑中大姓樓君如浚一得各為伐木構精廬延長居之遂因舊號建大伽藍重廔傑閣端門廣術輝映林谷由是聲稱翕然洋溢中外齊魯燕趙秦隴閩蜀之士與夫日本三韓八番羅甸交趾琉球之人莫不奔走臚拜咨決心學留者恆數千指至有求道之切斷臂於前以見志者長則隨其根性而為說法譬如時雨春風吹噓霢霂喬木細草各懷沾潤欣欣向榮王公大臣傾嚮之篤如仰日月朝廷三遣重臣降名香以寵異之江淮雄藩若宣讓王鎮南王或下令加護其教或親書寺額製僧伽黎衣奉以普應妙智弘辯之號帝都亦再降旨更號曰佛慧圓鑒大元普濟大禪師資政院又為啟於東朝更崇號曰佛慧圓明廣照無邊普利並金襴法衣賜焉至正丁酉夏六月十四日示微疾索浴更衣會眾書偈云平生饒舌今日敗闕一句轟天正法眼滅投筆而逝春秋七十四夏五十六弟子德亨德馨以陶器圅其身瘞於青松庵長疏眉秀目豐頤美髯才思英發超越醜夷頃刻千偈包含無量玅義得其片言皆珍襲寶護唯謹著有語錄若干卷和智覺擬寒山詩若干首皆梓行於叢林宋文憲公濂與交垂三十年平昔激揚義諦無微不入感其道誼為述厥事跡銘其塔焉</p>
</div>
<div class='div-other'><a id='mulu715' />
<p class='h3'>元磐山北少林寺沙門釋雲威傳<span class='note-inline'>(圜悟)</span></p><p>釋雲威姓侯氏太谷人幼習儒術高才博識早有令譽方及壯歲舍業去浮下髮披褐參最上乘朋遊講肆慧辯出倫聞玉山博達公講席之盛走謁依之為入室之子久之遂承印證會磐山法興虛席使雲威接武明年新巢雲軒因以巢雲自號宣政院使脫公為請朝旨更法興為北少林寺嘗謂脫曰知人唯難人實難知知其難者千中無一雲開法施教居止無怠檀門仰德寺規謹嚴至正戍子八月二十三日以疾告終圓讓為之記圜悟賑禪師者不知何許人得法東山本無玄公孤藤隻缽至磐山修報國寺延祐五年戊午聞於朝賜號契宗禪師</p>
</div>
<div class='div-other'><a id='mulu716' />
<p class='h3'>元泉州開元寺沙門釋伯福傳<span class='note-inline'>(守慈　永寶)</span></p><p>釋伯福字謙叟惠安周氏子年十三從積善長老守慈出家六年乃得度元初合剎議定隸入開元契祖察其能選知僧事至使總之皆稱職福性喜施予作事耐勞持大體不分畛域契祖以殿前大庭當甃石福任其事至與匠者同臥起工成復甃倉庭以石契祖作輪藏既成又以鐘闕告福不辤勞勩不伐功能若行所無事環泉之四鄉市廛鑿井數十泉人甘之至今承天之作龍藏也其經若室舉求福理之福副其求無德色其後承天以隄防水田求助福歸之金百南安之蒙溪其下可田福墾築之其田瀕海胼手胝足久之不憊今為寺正供以至順元年二月八日無疾而化既火藏其骨于西山後弟子永寶復為建塔于寶幢峰福為人沈毅寡言能清約以禪自娛或閉門纍日不食其徒走視之福笑曰子以為我為死矣人知其初叩天竺宗心法有得云</p>
</div>
<div class='div-other'><a id='mulu717' />
<p class='h3'>元當陽玉泉山寺沙門釋慧珍傳<span class='note-inline'>(霞壁　寶光)</span></p><p>釋慧珍字藏山江西人元初為荊門州僧正至元十四年來自江陵尋住當陽玉泉時當兵燹之餘滿目蓬蒿不勝荒涼珍重闢舊基式廓新宇廟貌宏敞丹雘增輝二十七年修築顯烈祠及關陵坊表蓋壯繆生為忠臣沒封王神廟食茲土世所觀贍故珍籌及之珍玅解經說性理雙圓升座高譚四眾環聽世祖敬異錫號神應慈雲大師並襲紫衣晚付院事於霞璧老于斯寺霞璧字師瑄荊州人弱冠落髮隸玉泉元成宗時為僧正珍既告退乃繼其席以院中治餙完善唯舊鐘無聲命寶鏡叩募遠至湘州醴陵造就舟運而至其音清圓弘亮發人深省江西大仰山寺常陵為之銘具詳別集遠近緇素聞風興起聯翩而至酬唱宗乘激揚向上不遺餘力武宗敬仰賜以廣智靜慧之號兼賜紫衣至大中謝院事老于寺之山月堂</p>
</div>
<div class='div-other'><a id='mulu718' />
<p class='h3'>元泰安竹林寶峰寺沙門釋法海傳</p><p>釋法海姓于氏固陵人祖嘗任光化軍節度使昆季聯鑣門多貴顯家貲巨萬值兵燹離散時海才弱冠遁跡魏博間至館陶東北舍餘地得招提故基曰白佛堂榛莽蒙蔽芟而除之結茅以處得念佛三昧晝夜寒暑不為變易歲在甲辰二月遇師披剃如寶珠出泥光溢眾目於是緇俗聽信力宏是願相與住持踰六十晦中起演法之堂齋僧之室香廚庫囷以次俱新揭其額曰淨土院時中書右丞嚴公總管東平迺具書疏請詣郡之四禪寺徒眾雲聚亦復如是乃創為繪塑大雄薩埵護法神將百有餘軀華光燦顯丁未僧錄雲公同眾比丘請主開元自是法緣洪振眾悉歸依居無幾何東振齊魯北抵幽燕西踰趙魏南距大河莫不聞風趨赴其送施者朝暮不絕資賄衣物積如邱阜於是乃重修雷音堂文殊殿方丈寮舍鐘樓廊廡百有餘間四方下院三百餘處剃度小師千有餘人俗素豪士受持三歸者莫知其數前後齋僧幾千百萬給繒纊以賑單貧設糜粥以飼飢餒慈悲方便靡所不至國師法雲聞其道價特賜號曰明慧大師一日宴居語諸徒曰吾欲韜光宜何而處有近待曰泰山竹林古跡猶存山水佳麗人境幽僻可作終焉之計海聞之告密竊記異日弗辤隻影曳杖獨跨寶峰達斯古礎折草為廬苟避風雨宴坐習禪方遂雅懷於是巖花爭秀野鳥聲喈雲山以之變色幽谷為之生春未及旬日門徒緇素躡踵相覓願奉衣湌者繼日不輟奉高一郡莫不歸崇居之未久雲徒既眾欲廣其廈奄示維庥召諸弟子付以衣盂曰吾緣盡矣樹此蘭若功輸爾輩勿忘吾囑言訖移時而逝自茲以降五世相繼排肩戮力方始見成能仁有殿祖真有堂雲賓有舍香積有庖三門挾庫悉皆備矣復以餘力樹松塞戶植竹封窗又抉川流縈紆而通諸庭宇滄浪而貫諸階除漱石砌以便汲烹灌蔬圃而滋生長㳬歸大壑復入湍流瀑作水簾崖懸百文澮集龍池湛碧千尋逼之則毛寒過之則膽戰真所謂遁世之桃源棲心之福地矣歷歷勤苦後不乏人而乙乙萌虇實自海始海春秋三十有九僧夏一十有七依法荼毗起塔靈臺翰林侍讀學士同修國史野齋李謙為之記具詳山志</p>
</div>
<div class='div-other'><a id='mulu719' />
<p class='h3'>元泰安靈巖寺沙門釋淨肅傳</p><p>釋淨肅字足庵姓孫氏永平人也世居滿城以農立家隴雲耕月遑言他務肅生而苕頴見異常兒頗有出塵之格其父攜之唐縣禮香山明公落髮給侍之餘令識梵文目擊千言娓娓成誦後聞雲峯亨公走依座右日復一日於搥拂之下發明大事雖秘傳密授不滿初心深自韜晦遍參名宿謁三陽廣仰山通報恩資皆蒙許可後雪庭掌天下僧權而主萬壽才學博贍道德豐盈遐邇雲臻慨然輻輳肅亦懷香逕造其室一見心許緘芥之緣不差毫忽遂以衣法付之詰旦捲衣去依趙好乳峯禪伯稟受外典未及食新果造幽微復參東山微九峯信信欲使續東山掉臂去之入燕棲萬安寄傲南窗閉關<span class='corr'>卻</span>掃杜絕人跡當是時嵩少闕人就命開法於萬壽之堂越明年宣授河南府僧尼都提領居九載革故鼎新未嘗少息剏建方丈二十四楹古未之有也當修營之際輦土移石必先其力上下竦然莫不服從爭先恐後次主靈巖八載廣閣大廈椽梠差脫人多憂之肅為之一新其餘僧舍增修百有餘間自來締構無出其右會萬善虛席命補其處及至重新廊廡翕然稱善肅三居巨剎立叢林銳意興建不遺餘力後退居香山壽聖故剎年及耳順默焉而寂依制闍維收骨起塔弟子智錦以至元三十年癸<span class='corr'>巳</span>重陽求林泉老衲從倫撰銘立石以永遺芬</p>
</div>
<div class='div-other'><a id='mulu720' />
<p class='h3'>元金陵鍾山太平興國寺沙門釋守忠傳</p><p>釋守忠者匡廬僧也為靈隱玉山禪師弟子至治辛酉應請來主太平興國寺禪學之士日滿其室泰定乙丑之歲寺燬於火忠方憂之會文宗潛邸金陵感忠精誠愍茲古蹟有意作新於是行御史臺與郡縣之吏皆爭出金幣以為民先一時風動遠近雲集富者輸財貧者效力一歲垣廡成再歲屋室具其可以名書者曰方丈曰北山閣曰經樓曰香積曰水陸堂曰白蓮堂曰伽藍祠曰大僧堂曰道林堂曰新蒼院曰耆宿之舍而大宏興鐘三門皆次第而成方忠之始治寺也舊有蒲盧之澤見奪於豪家前僧訟之累不決忠至讓而弗辯奪者愧而歸之及天曆改元更建宏祠於寺北曰大崇禧萬壽寺賜號宏海普印曇芳禪師命主新祠兼領舊寺未幾加授廣慈圓悟大禪師領寺如故至順元年秋御史守丞趙世安傳敕召守忠入朝九月九日吏部尚書王士宏以忠入見於奎章閣奏對稱旨命太禧宗禋院日給稟餼賜金襴伽黎衣與青鼠之裘十二月二日賜設於聖恩寺迺召學士虞集至榻前命為文以記俾忠歸刻諸石具詳靈谷寺志</p>
</div>
<div class='div-other'><a id='mulu721' />
<p class='h3'>元雲南崇寶山正覺寺沙門釋定山傳<span class='note-inline'>(悅顏)</span></p><p>釋定山者未知何許人元大德間卓錫崇寶山戒律彪炳緇素向德每見塵俗茫茫悍然不顧定喟然曰非以正法覺之無由化入於善因開正覺禪林盡心教導歸者日眾諸方慕之法筵盛興弟子悅顏者滇陽李氏子齠年出家服定訓言力求正覺於是慧香紛戫戒德冰霜內外典墳研究通洽梁王欽慕璽書旌之明洪武壬<span class='corr'>戌</span>寺燬兵燹悅顏矢志重修恢復舊規備增新制後五年始寂壽七十有四臘五十八佛日圓照普覺大師者高昌人與大休弘覺普圓廣慧四子偕至中慶圓通寺元皇慶初元天子特賜璽書嘉其軌範高潔德業誠曠及延祐六年<span class='corr'>己</span>未重興其寺時滇南宗風為之一振</p>
</div></div></div>
</div><!-- end of div[@id='body'] -->
</body></html>