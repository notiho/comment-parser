<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新續高僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu129' />
<p class='juan'>新續高僧傳四集卷第九</p><p class="byline">衡陽喻謙昧庵氏編輯</p>
<div class='div-other'><a id='mulu130' />
<ul class="">
<li>義解篇第二之七<span class="note-inline">(正傳十二人　附見九人)</span>
<ul class="">
<li>清青陽九華山華嚴庵沙門釋智旭傳</li>

<li>　杭州上天竺寺沙門釋方誌傳</li>

<li>　宜都青林寺沙門釋道隆傳<span class="note-inline">(敏樹)</span></li>

<li>　潤州金山寺沙門釋通問傳</li>

<li>　潤州金山江天寺沙門釋超樂傳<span class="note-inline">(明銓　實雄)</span></li>

<li>　安徽清涼寺沙門釋音可傳</li>

<li>　峽州石塔寺沙門釋戒隱傳<span class="note-inline">(德儀)</span></li>

<li>　當陽玉泉寺沙門釋圓惺傳<span class="note-inline">(一真　大咸)</span></li>

<li>　四明天童寺沙門釋本皙傳</li>

<li>　四明天童寺沙門釋超靜傳<span class="note-inline">(元盛)</span></li>

<li>　四明天童寺沙門釋通門傳</li>

<li>　燕都廣濟寺沙門釋湛祐傳<span class="note-inline">(靈機觀　天樹植)</span></li>
</ul></li>
</ul>
<div class='div-other'><a id='mulu131' />
<p class='h3'>清青陽九華山華嚴菴釋智旭傳</p><p>釋智旭字素華晚稱藕益老人姓鍾氏吳人也父岐仲持大悲咒十年母金氏夢大士抱兒授之遂生子旭七歲聞父訓甘蔬食不逐腥羶年十二就傅讀書日聆師說即以聖學自任作闢佛論數十篇復進酒肉弱冠閱蓮池自知錄敘及竹窗隨筆乃取所著論焚之年二十詮論語至天下歸仁不能下筆廢寢食者累日是歲居父喪讀地藏本願經動出世心日誦佛名盡焚所為文鬱鬱三載聽一法師講首楞嚴經至空生大覺忽疑何故有此大覺致為空界張本悶絕無措因於佛前發願捨身後夢禮憨山涕泣言自恨緣慳相見大晚憨山云此是苦果應知苦因語未竟遽請曰弟子志求上乘不願聞四諦法憨山云且喜居士有向上志時憨山在曹谿不能往從乃從其徒雪嶺剃度明天啟二年也尋往雲棲聽古德法師講唯識論疑與首楞嚴宗旨不合問古德云性相二宗不許和會心竊怪之佛法豈有二耶遂入徑山坐禪明年精進益深覺身心世界忽然消殞從此性相二宗一時透徹又明年受比丘菩薩戒徧閱律藏未幾母病刲股和藥卒不能救既葬掩關於吳江疾甚乃一意求生淨土及疾少閒結壇持往生淨土咒七日說偈云稽首無量壽拔業障根本觀世音勢至誨眾菩薩僧我迷本智光妄墮輪迴苦曠劫不暫停無救無歸趣劣得此人身仍遭劫濁亂雖獲預僧倫未入法流水目擊法輪壞欲挽力未能良由無始世不植勝善根今以決定心求生極樂土乘我本願船廣度沈淪眾我若不往生不能滿所願是故於娑婆畢定應捨離猶如被溺人先求疾到岸乃以方便力悉拯暴流人我以至誠心深心迴向心然臂香三炷結一七淨壇專持往生咒唯除食睡時以此功德力求決生安養我若退初心不向西方者寧即墮泥犂令疾生改悔誓不戀人天及以無為處折伏使不退攝受令增長獨居二年足不踰閾既而度南海覲洛伽山還住龍居慨律學墜廢多緣譌誤以弘律自任既述毗尼集要儗注梵網爇香告佛以決所宗拈得天台於是究心台部已而居九華華嚴述梵網合注旭律儀雖精每念躬行未逮不敢為範因於佛前枚卜自和尚以次退居菩薩沙彌優婆塞應居何地位卒得菩薩沙彌遂終身不為人授戒其後歷溫陵漳州石城晟谿長水新安而歸於靈峰生平撰述都四十餘種其著者有首楞嚴玄義法華文句會義楞伽義疏唯識心要而彌陀要解提持淨土尤為簡切今有淨信堂集行世可見一班當時禪者多目淨土為權教遇念佛人必令參究誰字旭獨謂持名一法即是圓頓心宗有卓左車者嘗設四問如何是念佛門中向上一路如何得離四句絕百非如何是念佛人最後極則如何是淆譌腦後一鎚旭答之曰向上一着非禪非淨即禪即淨才言參究已是曲為下根果大丈夫<span class='corr'>自</span>應諦信是心作佛是心是佛設一念與佛有隔不名念佛三昧若念念與佛無間何勞更問阿誰淨土極則事無念外之佛為念所念無佛外之念能念於佛正下手時便不落四句百非通身畢露但見阿彌陀佛一毛孔光即見十方無量諸佛但生西方極樂一佛國土即生十方諸佛淨土此是向上一路若設現前彌陀別言自性彌陀捨西方淨土別言唯心淨土此是淆譌公案經云三賢十聖住果報唯佛一人居淨土此是腦後一鎚但能深信此門依信起願依願起行則念念流出無量如來徧坐十方微塵國土轉大法輪照耀古今震警大千皆<span class='corr'>己</span>性中事豈待外求清順治十年冬有疾命弟子曰闍維後屑骨和粉施諸水中明年正月二十一日示寂後二年將就闍維啟龕髮長覆耳面如生牙齒不壞門人不忍從遺言收骨塔於靈峰年五十七臘三十四其別眾偈曰生平過失深重猶幸頗知內訟渾身瑕玷如芒猶幸不敢覆藏藉此慚愧種子方堪寄想樂邦以茲真言苦語兼欲告誡諸方不必學他口中瀾翻五宗八教且先學他一點樸樸實實心腸嘗集僧十五人結淨社以三年為期日三時誦佛名迴向淨土二時止靜研究諸大乘經其生平行事多實踐云</p>
</div>
<div class='div-other'><a id='mulu132' />
<p class='h3'>清杭州上天竺沙門釋方誌傳</p><p>釋方誌字觀如姓馬氏海陵人少持素抵洛伽回參上竺夙緣有待因於竺之雨山居投歷庵為之薙染萬曆庚子竹亭無塵雨山伴雲率合寺請曆菴建禪堂誌勠力勷事嘗持銀十六兩走龍游更募助得材四百餘株又乞榷關免稅舁歸畚築擔負與眾不殊往聽雲棲似空講楞嚴曆菴促歸誌念大事未明辭游南都五臺徧悉禪講乙<span class='corr'>巳</span>回竺聽明宗講法華於宋園而歷菴以禪堂付僧自然誌亦為之輔明年臺山澄方大師同內監張然送御藏至昭慶與誌晤深相契合比於函蓋戊申得古心律師大戒即請澄師自華嚴而下所流通法寶於竺徧演福田事咸力主之閱藏齋僧尤為恒課送澄師北上返於楓嶺之陰造中印庵以供地藏甲寅冬碧海昭陽李公請說金剛法華於慧照寺泰州梁垜諸處四期講香相接道化盛矣丁<span class='corr'>巳</span>澄師登皇壇誌為阿闍黎受神宗賜紫又受光宗賜紫大小衣服十一襲天啟乙丑說皇戒再受慈聖賜紫及金冠密旨弘經崇禎庚辰回竺注法華正旨竟即受徑山請主席三載甲申冬至泰州修西山寺清順治戊子應撫院陳公講華嚴全部逾年而畢<span class='corr'>己</span>丑冬就杭之慧林說法華正旨庚寅夏還竺復講是經期終疾作歸中印庵以順治七年七月二十六日示寂別眾偈曰七十八年幻夢中奔馳南北走東西還歸天竺靈山國統照元來色即空得法弟子野松松門恒觀野管玄聞隱生清白石田道燈見明朗生十一人荼毘塔於中印山麓</p>
</div>
<div class='div-other'><a id='mulu133' />
<p class='h3'>清宜都青林寺沙門釋道隆傳<span class='note-inline'>(敏樹)</span></p><p>釋道隆字博達一字克文姓沈氏枝江人也少習儒修介然自守壯值世變親屬流離逃入禪林記迹空門初至武定師子高庵為之披祝具足於曲靖東山寺知止後棲夔萬慈雲敏樹勤求法要將及廿載盡得所傳敏樹名印相得法於破山明嘗付以偈曰堪笑陳蒲鞋記濟為大樹蓋蔭天下人其根深於土土因地道殊則產人亦異斯人叩我前取我授懸記口占而號之敏樹亦如是敏樹主慈雲數十年從化者眾道隆尤錚錚者清初定鼎燕京中原略定<span class='corr'>己</span>亥之歲始歸三楚受宜都之請重興廢剎力振青林更請龍藏以饟學者四方緇侶聞風而集退居紫陵預知時至安禪順化著有芝秀集六卷芒屩集六卷行世</p>
</div>
<div class='div-other'><a id='mulu134' />
<p class='h3'>清潤州金山寺沙門釋通問傳</p><p>釋通問字箬庵姓俞氏吳江人世居荊溪父安期博學著書有名於時就佛寺禱而生通幼失怙弱冠偶過僧舍閱首楞嚴經至此身及心外泊虛空山河大地咸是妙明真心中物因疑不釋聞天隱居磬山乃往謁之示以父母未生前語無入處天隱嘗與客論金剛經通適至前因言金剛經洵妙不應住色生心不應住聲香味觸法生心應無所住而生其心天隱忽顧通曰如何是其心通爽然自失遂矢志參决潛去武林投南澗理安寺佛石落髮復往金山參密雲自言久看未生前不得入處密曰但看到未生前便是入處通方作禮密迎頭一踏歸堂一夜不昧遲明復入擬進問又被擊出得此淬厲孤危絕倚乃復上磬山一日聞風聲豁然開朗呈偈曰千玄萬玅隔重重箇裏無私總不容一種沒絃琴上曲寒巖吹落五更風磬山為之印可以偈屬通有他年起我臨濟宗殺活縱橫開天目之句乙亥天隱寂縛茅山後榜曰死心期畢心喪丙子秋佛石遷化眾心注通羣請繼席一住十年家風嚴冷條令森然同居衲子戒抑狂見唯尚實行真參稍忤鞭斥不稍假借晚歲移金山江水環流真性澄徹隨境遇合無所希求自號旅泊老人嘗應七眾請建水陸大會升座僧問踏翻滄海大地塵飛喝散白雲虛空粉碎即今拔濟水陸幽冥向何處安身立命通迎機應荅辨論不窮謂竭此心力仿依舊制晝夜於中無一佛事不與身俱無一纖塵或離本座一香一花一鐙一供一歌詠一贊唄一經一佛一字一句如帝網光如摩尼色交光相羅互融周攝到此不可說不可說微塵世界中或幽或顯或暗或明一切沈溺苦處眾生何啻如日並照如風普吹達性本空一真獨見如是所說足資證明故通於十界互具之義推闡至切今日畜生明日如來本自無窮宗教一源何分門戶庚寅春復洵禾人之請住西河古漏澤寺申酉之變兵燹連年漏澤居郡東偏殿宇俱燼唯鐵佛一軀巍然瓦礫中羣心惻然雨點斑痕遠視之若有淚從佛眼出三學禪德同志圖復先鐵佛殿久之未竟舉以屬通既至畚剔荒穢營構堂廡半載拮据鬱成叢席甲午走南澗自卜地於理安左營建窣堵苟完即還磬山順治十二年寓吳江天應寺卒著有續燈存稿及諸會語錄十二卷磬室後錄一卷</p>
</div>
<div class='div-other'><a id='mulu135' />
<p class='h3'>清潤州金山江天寺沙門釋超樂傳<span class='note-inline'>(明銓　實雄)</span></p><p>釋超樂字法乳姓陳氏淮安鹽城人父母俱好禪悅嘗構庵延僧居之超兒時嬉游每至庵聞梵唄輒依依不去及失恃乃就庵居從事染剃得法行海繼主金山清康熙<span class='corr'>己</span>卯聖祖南巡駐蹕斯寺超為住持從容奏對請以磬山天隱修語錄入藏許之明年入都謝恩疊邀賜賚有菩提葉帽藏於山嘗頌百丈野鴨子語因作偈曰一羣野鴨貼天飛何用邀名鼓是非恨殺馬師施毒手錯將鼻痛當知歸殊為了解自三昧移錫曾赴金陵興善之招受鑾江宏宗之請仍領金山超生於壬午其化也亦以壬午得法弟子九人其最著者明銓字量聞棲金陵蔣山香林寺繼主金山清康熙五十二年癸<span class='corr'>巳</span>賜紫五十九年修金山新志據行海舊書重加潤澤為十六卷其宗統一門詮次明晰詳於舊志其編次多出其徒實雄之手雄宇獨峯</p>
</div>
<div class='div-other'><a id='mulu136' />
<p class='h3'>清安徽清涼寺沙門釋音可傳</p><p>釋音可字元白姓鄧氏武岡人年二十謁顓愚衡遂祝髮學圓通法門參訪博山湛然憨山雪嶠諸老後謁天童密多所咨叩榰柱大法人或忌之翩然辭去過江陰黃子介請開堂因溯江右恢復泐潭祖庭一鼎新之乃掃遠祖塔至浮山四眾請弘法慧山二十餘年重建佛剎宗風烜赫居無何退休舒城華蓋山復應安徽張撫軍之請住錫皖城清涼撰集圓通廣懺六十卷鏤版行世一日示微疾委順而化塔於灊之天柱世壽七十六僧夏五十六著語錄若干卷音嘗棲黃山蓮花峰庵中有詩曰黃海青蓮開萬仞天都猶下未為高予何直到青雲上樂道三年此結茅其神識超曠非久住黃山者弗能道也</p>
</div>
<div class='div-other'><a id='mulu137' />
<p class='h3'>清峽州石塔寺沙門釋戒隱傳<span class='note-inline'>(德儀)</span></p><p>釋戒隱字雪庵姓陳氏江陵人也幼歲捨白棲止峽州石塔依年進具從玉泉無跡老人肄習毘尼講演玄旨追隨左右十八載江浙名藍或為宏經之地或為說法之場開示來學津津不倦嘗講楞嚴於楊州眾以楞嚴註釋甚多未能貫串戒隱因集諸家註解合為一集名曰貫珠金陵寶華山三昧寂為之序又德儀字鴻衢姓王氏家世儒素康熙乙丑忽棄諸生遁跡禪林參藥山長老有所悟入年已四十餘矣其子已附於庠德儀晚歲愛綠蘿溪山水幽秀訪古剎舊址結廬以居註金剛觀音明捷解若干卷所著語錄多為世傳誦</p>
</div>
<div class='div-other'><a id='mulu138' />
<p class='h3'>清當陽玉泉寺沙門釋圓惺傳<span class='note-inline'>(一真　大咸)</span></p><p>釋圓惺字鑑葊一號傳真姓蘇氏西蜀通江人也幼失恃怙依於外宅九歲避寇梁山旁匿沙河菩提庵禮偶然師出家後為破山老人行者清順治三年出蜀入楚謁玉泉恒河律師潛心向學五年進具肄習律儀兼窮賢首二時聽受十有七年嘗參耳根圓通猛然開寤為主僧一真所知真本當陽劉氏子初習賢首教觀洞明經旨嘗講楞嚴經說三聚戒得圓通法門及體性三昧者不可勝數惺參動靜二相了然不生之旨有省作偈呈真有云原來在者裏何須向外求爛嚼人糟粕驢年未了休真為印可付以衣法康熙元年湖南九谿鎮將郝公請演金剛楞嚴二年土司宣慰向公延講法華皆能闡明祕奧玅入幾微教海神龍無以踰之三年遊金陵見華藏大咸問訊之餘一喝云汝興教乘此喝應如何講惺曰下文緐冗附在來日歸寮呈頌曰晴天轟霹靂平地起波濤欲曉如斯旨塚頭渰萊蒿咸覽之嘿然翌日咸復問曰楞嚴經空有俱非汝試說之惺答以偈曰說有不有說空不空行住坐臥常在其中咸厲聲曰此子大有悟入已而入兩浙謁玉琳[日*秀]於天目遂參木陳老人為道玉泉山水之勝曰堆藍出仙掌泉吐漱玉珠語意雋絕四年由四明禮南海拜舍利越石梁五年復至華藏代座說法咸付以衣拂惺辭不受咸曰宗教兼弘說行並用古今昭然何用辭為惺拜而受之六年登九華清涼道出終南至峨嵋十三年乃旋玉泉結茅山腰川湖總督蔡公毓榮重輝殿宇廣增香田十八年提督徐公請開堂弘法一時賢俊如慧目具拙宗乘鶴飛梅谷照玉瑩石皆當機演唱王公士庶亦樂聞法要二十二年剏修珠橋二十八年增築十方堂三十五年邑侯以關陵請為建坊表三十七葺觀泉亭董治唐賢碑碣三十八年復神州刻惠王所書法華經板其維持象教不憚勤苦四十年三月八日說偈而逝先數日自知期至力疾還玉泉與眾諙別語音琅琅其病若失眾方冀其延年乃如約而去世壽七十四僧臘五十四門人建塔於羅漢山荊州釋天茨為之銘以彰盛德天茨文詞爾雅別有傳具弟十科惺著有語錄二卷</p>
</div>
<div class='div-other'><a id='mulu139' />
<p class='h3'>清四明天童寺沙門釋本晢傳</p><p>釋本晢字山曉姓魏氏長壽人也父國琦家世儒素母楊氏夢梵僧授如意而生晢髫年有出塵之志見梵經佛像輒生敬愛投近邑定慧寺薙染初學法華楞嚴精究義旨年十九下三峽至金陵聽講時以所學質法侶辨晰折衷同席有聲者推服焉適天童密雲至長干往謁不會所問遂棄教參禪得報恩大覺指示疑情輾轉發憤研求頓釋所懷遂渡錢塘參山翁禪師於雲門得契隨司職廣潤深自晦藏結茅東海郁州山中七載杜絕人事愈厲操行復移西<span class='corr'>泠</span>法華山以嘯堂名其廬山翁再主天童招充首座即付以衣鉢清初入關雅崇釋典隨侍山翁應詔入都陛見之日世祖優眷特賜紫僧伽黎開法隆安寺駕臨丈室屢相問證復舉浮山初參葉縣事[諒-小+日]諭眾僧親近有道嘗幸隆安面承獎訓稱其法範森嚴風徽遠鬯允足師表人天聖祖御宇恩賜馳驛還山凡居禁庭賜賚隆渥封奉祕閣移主餘杭佛日振興凋敝三載辭歸復為名流邀居洞庭巴山既而重至佛日繼續三載康熙壬子舉住天童湖海奔赴座盈萬指鎚鍛之餘彙宋元諸尊宿語成寶積錄九十三卷蓋繼其師殘編未竟之志修葺殿宇及諸祖塔濬萬工池復古山門增置田畝勤劬十載屢思退休而眾志固留復力任五稔以弟子元靜代席康熙丙寅仲冬示寂塔陶龕於青鳳峰之麓所撰有奏對錄全錄後錄詩有嘯堂初集偶錄疊秀軒集甬上葛同果敘其語錄謂其風味似大覺璉焚龍腦缽政黃牛去國士筵而其調護心宗申晰大義則虎邱隆明教嵩柔剛並濟也若其應機杼緒游戲墨林勞於求賢精於付授梵海之砥柱末法之鍼石斯可謂知言矣遂寧李侍郎仙根銘其塔焉</p>
</div>
<div class='div-other'><a id='mulu140' />
<p class='h3'>清四明天童寺沙門釋超靜傳<span class='note-inline'>(元盛)</span></p><p>釋超靜字冷崖姓李氏昌化人也幼有異稟素懷出俗志薙染後首參湛菴常於南廣後依山曉晢於佛日入室司香隨至天童歷年既久始受記莂首眾山中更號柏堂後受姚江東山請開法三年脩復殿宇四眾悅服因晢養病中峰郡守萊嵩李煦延靜代座說法靜律己臨眾惟一嚴厲禪規整肅海內嚮風凡作務之勞以身先之不異首眾時也皙寂後守龕一載因抱疴欲謝去李守又延同參元盛理院事靜得息肩不旬日怡然而化塔於幻智菴後有二會錄行世盛字慰弘姓沈氏桐鄉人也家世儒門天資穎異有志向上既從薙染勤求梵冊而目光近覷闇室中能一目數行著作蒼古時謂杼山再世因號杼山聞山曉皙闡化佛日乃往參謁皙甚器之命為內記後隨往天童典記室尋開法於佛日三年退歸守塔於中峰及繼席柏堂辛勞八載錙素趨慕無虛日退隱於姚江說偈坐脫歸葬於玲瓏南山之麓有二會錄華梵集語杼山詩文集藏之笥中</p>
</div>
<div class='div-other'><a id='mulu141' />
<p class='h3'>清四明天童寺沙門釋通門傳</p><p>釋通門字牧雲號臥菴姓張氏常熟人也從近邑破山寺洞聞祝髮後參密雲得法於天童出世古南甲申渡江埽塔遂主四明栖真復住嘉禾梅溪遷破山及鎮江鶴林壬辰延主天童尋遷秀峰著有七會語錄二十卷及別集偶集嬾齋集盛行於世門生平蕭散磊落莅眾甚嚴詩章超潔書法遒勁後退老於湖邨恤廬康熙辛亥十一月望日從容舒展而逝塔於西資庵數年忽洪水湧出塔幾壞因荼毗得舍利無算其色晶瑩投入水盆中以髮引之聯如貫珠時曉山本皙主持天童為建舍利塔於南山</p>
</div>
<div class='div-other'><a id='mulu142' />
<p class='h3'>清燕都廣濟寺沙門釋湛祐傳<span class='note-inline'>(靈機觀　天樹植)</span></p><p>釋湛祐字天孚三韓人也姓金氏祐甫生而家燬於火生孩七月其父見背六歲得危疾有道人踵其門手拈一丸納之口中疾尋愈道人復來謂其母曰此子空門法器也勿久留年十三入燕山廣濟寺落髮師事恒明未幾母亡祐哀毀甚久之豁然曰吾有以報母矣於是恪守經訓究心義解受具戒后手書華嚴經一部忽有省乃發足南遊徧參江浙諸方與靈機觀問答契合復至京口鶴林寺時天樹植弘法茲山道風甚熾因留居之深入閫奧遂授衣偈而都門檀護有啟請歸廣濟至乃別築一室深自韜晦凡諸名剎祈請開筵者卒不一赴室前種棗樹一株甚賞愛之久之樹枯別種一樹人多不識或曰桐也以其葉相似耳康熙甲<span class='corr'>戌</span>冬翠華幸臨坐別室中見此樹扶疏因指問之祐曰人謂之桐殊未得也時聖祖雅好吟覽頗矜博洽覩茲奇卉欲資攷覈詳加詢采並及花時色相形狀祐悉舉以對蓋季春始花色紫而藍明年花時車駕復臨即坐花下問侍臣曰識此樹否皆莫能名帝謂斯樹皮柔質細枝不旁引聳翠上出真異種也嘉賞久之祐因得從容言曰此樹有二一在圃中既承睿賞可並移根上苑馥戫仁風帝曰福地禪林賴茲嘉植此誡勿動圃中者小庶可植耳及節屆長至進樹暢春園團圞青翠喜動天顏凡所賚賜有御書金剛經八部藥師經十卷羅漢讚十首臨米芾觀音讚一首並特賜帑金寺額他物稱是東宮更錫以文徵明遺杖一枝時天童祖席有啟請繼忽焉示疾一夕而化年五十四僧臘四十一建塔玉泉山下著有廣濟寺志三卷並詩文集若干卷唯志已梓行有曹日瑛為之傳贊具詳志中</p>
</div></div></div>
</div><!-- end of div[@id='body'] -->
</body></html>