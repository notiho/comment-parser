<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>傳燈玉英集（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu189' />
<div class='div-other'><a id='mulu190' /><p style="margin-left:11em">（以上缺四紙半）</p>
<p>羅漢有三毒不說如來有二種語不道<span class='corr'>如來無</span>語只是無二種語師曰作麼生是如來語曰聾人爭得聞師曰情知和尚向第二頭道長慶却問作麼生是如來語師曰喫茶去<span class='note-inline'>(雲居錫云什麼處是長慶向第二頭道處)</span>因舉盤山云光境俱亡復是何物洞山云光境未亡復是何物師曰據此二尊者商量猶未得勦絕乃問長慶如今作麼生道得勦絕長慶良久師曰情知和尚向山鬼窟裏作活計長慶却問作麼生師曰兩手將犁水過膝一日長慶問見色便見心還見舡子麼師曰見曰舡子且置作麼生是心師却指舡子<span class='note-inline'>(歸宗柔別云和尚只解問人)</span>漳州<span class='corr'>刺</span>史王公師開堂王公禮跪三請躬自扶掖升堂師曰須起箇笑端作麼然雖如此再三不容推免諸仁者還識麼若識得便與古佛齊肩時有僧出方禮拜師曰晴乾不肯去要待雨霖頭僧乃申問曰郡守崇建精舍大闡真風便請和尚舉揚宗教師曰還會麼曰恁麼即羣生有賴也師曰莫把那不淨塗污人好僧出禮拜師曰大德好與莫覆却舡子問泯默將何為則師曰落在什麼處曰不會師曰瞌睡漢出去問摩騰入漢一藏分明達磨西來將何指示師曰上座行脚事作麼生曰不會師曰不會會取好莫傍家取人處分若是久在叢林粗委些子遠近可以隨處任真其有初心後學未知次序山僧所以不惜口業向汝道塵劫來事只在如今還會麼然佛法付囑國王大臣郡守昔同佛會今方如是若是福祿榮貴則且不論只如當時受佛付囑底事還記得麼若識得便與千聖齊肩儻未識得直須諦信此事不從人得自<span class='corr'>己</span>亦非言多去道轉遠直道言語道斷心行處滅猶未是在久立珍重異日上堂大眾雲集師曰有人從佛殿後過見張三李四從佛殿前過為什麼不見且道佛法利害在什麼處僧曰為有一分麤境所以不見師乃叱之自代曰若是佛殿即不見僧曰不是佛殿還可見否師曰不是佛殿見什麼問因言辯意時如何師曰因什麼言僧低頭良久師曰擊電之機徒勞佇思問欲入無為海須乘般若船如何是般若船師曰便請曰便恁麼進去時如何師曰也是涅槃堂裏漢有尼到㕘師曰阿誰侍者報曰覺師姑師曰既是覺師姑用來作麼尼曰仁義道中即不無師自別云和尚是什麼心行<span class='note-inline'>(玄覺因舉法眼見僧擔土乃以一塊土放擔上云吾助汝僧云謝和尚慈悲法眼不肯有一僧別云和尚是什麼心行法眼便休玄覺徵云此三則語一般別有道理什麼處是心行處)</span>閩帥遣使送朱記到師上堂曰去即印住住即印破僧曰不去不住用印奚為師乃打之僧曰恁麼即山鬼窟裏全因今日也師默而<span class='corr'>已</span><span class='note-inline'>(玄覺云什麼處是山鬼窟叢林中道住在不去不住處便是山鬼窟所以打破如此商量正是鬼窟且道保福打伊意作麼生)</span>問欲達無生路應須識本源如何是本源師良久却問侍者適來僧問什麼其僧再舉師乃喝出曰我不患聾</p>
</div>
<div class='div-other'><a id='mulu191' /><p>泉州睡龍山道溥號弘教大師福州福唐人也姓鄭氏上堂曰莫道空山無祗待便歸方丈僧問凡有言句不出大千頂未審頂外事如何師曰凡有言句不是大千頂曰如何是大千頂師曰摩醯首羅天猶是小千界</p>
</div>
<div class='div-other'><a id='mulu192' /><p>杭州龍興宗靖禪師台州人也僧問如何是六通奇特之唱師曰天下舉去問如何是六通家風師曰一條布納一斤有餘</p>
</div>
<div class='div-other'><a id='mulu193' /><p>福州南禪契璠禪師上堂曰若是名言妙句諸方揔道了也今日眾中還有超第一義者致得一句麼若有即不孤負於人時有僧問如何是第一義師曰何不問第一義曰見問師曰<span class='corr'>已</span>落第二義也問古佛曲調請師和師曰我不和汝雜亂底曰未審為什麼人和師曰什麼處去來</p>
</div>
<div class='div-other'><a id='mulu194' /><p>越州諸暨縣越山師鼐號鑒真禪師初因閩王請於清風樓齋坐久舉目忽覩日光豁然<span class='corr'>頓</span>悟而有偈曰清風樓上赴官齋此日平生眼豁開方知普通年遠事不從葱嶺路將來師臨終偈曰眼光隨色盡耳識逐聲消還源無別旨今日與明朝偈畢跏趺坐而逝</p>
</div>
<div class='div-other'><a id='mulu195' /><p>南嶽金輪可觀禪師福州人也姓薛氏夜㕘後下堂師召曰大眾迴首師曰看月大眾看月師曰月似彎弓少雨多風眾無對問如何是日用事師拊掌三下僧曰學人未領此意師曰更待什麼問路逢達道人不將語默對未審將何對師曰咄出去</p>
</div>
<div class='div-other'><a id='mulu196' /><p>韶州雲門山文偃禪師姑蘇嘉興人也姓張氏師上堂云我事不獲<span class='corr'>已</span>向你諸人道直下無事早是相埋沒了也你諸人更擬進步向前尋言逐句求覔解會千差萬巧廣設問難只是贏得一塲口滑去道轉遠有什麼休歇時此箇事若在言語上三乘十二分教豈是無言語因什麼更道教外別傳若從學解機智得只如十地聖人說法如雲如雨猶被呵責見性如隔羅縠以此故知一切有心天地懸殊雖然如此若是得底人道火不可燒終日說事不曾挂著唇齒未曾道著一字終日著衣喫飯早晚觸一粒米挂一縷線雖然如此猶是門庭之說也須實得恁麼始得若約納僧門下句裏呈機徒勞佇思直饒一句下承當得猶是瞌睡漢師上堂云故知時運澆醨迨于像季近日師僧北去禮文殊南去遊衡嶽若恁麼行脚名字比丘徒消信施苦哉苦哉問著黑似漆相似只管取性過時設使有三箇兩箇枉學多聞記持話路到處覔相似言語印可老宿輕忽上流作薄福德業佗日閻羅王釘你之時莫道無人向你說若是初心後學直須著精神莫空記人說處多虛不如少實向後只是自賺有什麼事近前師上堂大眾雲集師以拄杖指面前云乾坤大地微塵諸佛揔在遮裏許爭佛法各覔勝負還有人諫得麼若無人諫得待老漢與你諫時有僧出云便請知尚諫師曰遮野狐精師曰汝諸人傍家行脚皆是河南海北各各盡有生緣所在還自知得試出來舉看老漢與汝證明有麼有麼出來汝若不知老漢謾你去也汝欲得知若生緣在北北有趙州和尚五臺山有文殊揔到遮裏若生緣在南南有雪峯臥龍西堂鼓山揔在遮裏汝欲得識麼欲得識向遮裏識取若不見亦莫掠虛見麼見麼且看老僧騎佛殿出去也珍重師上堂云和尚納僧直須明取納僧鼻孔且作麼生是納僧鼻孔眾皆無對師曰摩訶般若波羅蜜大普請下去問牛頭未見四祖時如何師曰家家觀世音曰見後如何師曰火裏蟭蟉吞大蟲問如何是雪嶺泥牛吼師曰天地黑曰如何是雲門木馬嘶師曰山河走問十二時中如何即得不空過師曰向什麼處著此一問曰學人不會請師舉師曰將筆硯來師作一頌曰舉不顧即差牙擬思量何劫悟問曰一口吞盡時如何師曰我在汝肚裏曰和尚為什麼在學人肚裏師曰還我話頭來問生死到來如何排遣師展手曰還我生死來</p>
</div>
<div class='div-other'><a id='mulu197' /><p>泉州東禪和尚初開堂僧問仁王迎請法王出世如何提唱宗乘即得不謬於祖風師曰還奈得麼曰若不下水焉知有魚師曰莫閑言語問如何是佛法最親切處師曰過也</p>
</div>
<div class='div-other'><a id='mulu198' /><p>餘杭大錢山從襲禪師雪峯之上足也僧問不因王請不因眾聚請師直道西來的的意師曰那邊師僧過遮邊著曰學人不會乞師指示師曰爭得恁麼不識好惡問閉門造車出門合轍如何是閉門造車師曰造車即不問汝作麼生是轍曰學人不會乞師指示師曰巧匠施工不露斤斧</p>
</div>
<div class='div-other'><a id='mulu199' /><p>福州永泰和尚僧問承聞和尚見虎是否師作虎聲僧作打勢師曰遮死漢問如何是天真佛師乃拊掌曰不會不會</p>
</div>
<div class='div-other'><a id='mulu200' /><p>池州和龍山壽昌院守訥禪師福州閩縣人也姓林氏僧問未到龍門如何湊泊師曰立命難存有僧參師問近離什麼處曰不離方寸師曰不易來僧亦曰不易來師與一掌問如何是傳底心師曰再三囑汝莫向人說</p>
</div>
<div class='div-other'><a id='mulu201' /><p>建州夢筆和尚僧問如何是佛師曰不誑汝曰莫便是否師曰汝誑佗閩王請師齋問和尚還將得筆來也無師曰不是稽山繡管慙非月裏兔毫大王既垂顧問山僧敢不通呈又問如何是法王師曰不是夢筆家風</p>
</div>
<div class='div-other'><a id='mulu202' /><p>福州古田極樂元儼禪師僧問如何是極樂家風師曰滿目看不盡問萬法本無根未審教學人承當什麼師曰莫寱語問久處暗室未達其源今日上來乞師一接師曰莫閉眼作夜好曰恁麼即優曇花拆曲為今時向上宗風如何垂示師曰汝還識也無恁麼即息疑去也師曰莫向大眾前寱語問摩騰入漢即不問達磨來梁時如何師曰如今豈謬曰恁麼即理出三乘華開五葉師曰說付麼三乘五葉出去</p>
</div>
<div class='div-other'><a id='mulu203' /><p>福州芙蓉山如體禪師僧問如何是古人曲調師良久曰聞麼曰不聞師示一頌曰古曲發聲雄今時韻亦同若教第一指祖佛盡迷蹤</p>
</div>
<div class='div-other'><a id='mulu204' /><p>洛京憩鶴山和尚栢谷長老來訪師曰太老去也谷曰還我不老底來師與一摑問駿馬不入西秦時如何師曰向什麼處去</p>
</div>
<div class='div-other'><a id='mulu205' /><p>潭州溈山棲禪師僧問正恁麼時如何親近師曰汝擬作麼生親近曰豈無方便門師曰開元龍興大藏小藏問如何是速疾神通師曰新衣成弊帛問曰如何是黃尋橋師曰賺却多少人問如何是和尚家風師曰莫作野干聲</p>
</div>
<div class='div-other'><a id='mulu206' /><p>吉州潮山延宗禪師資福和尚來謁師下禪牀接資福問曰和尚住此山得幾年也師曰鈍鳥棲蘆困魚上箔曰恁麼即真道人也師曰且坐喫茶問如何是潮山師曰不宿屍曰如何是山中人師曰石上種紅蓮問如何是和尚家風師曰切忌犯朝儀</p>
</div>
<div class='div-other'><a id='mulu207' /><p>益州普通山普明大師僧問如何是佛性師曰汝無佛性曰蠢動含靈皆有佛性學人為何却無師曰為汝向外求問如何是玄玄之珠師曰遮箇不是曰如何是玄玄珠師曰失却也</p>
</div>
<div class='div-other'><a id='mulu208' /><p>隨州雙泉山梁家庵永禪師僧問達磨九年面壁意如何師曰睡不著護國長老來師問隨陽一境是男是女各申一問問問各別長老將何祇對護國以手空中畫圓相師曰謝長老慈悲曰不敢師低頭不顧問如何得頓息諸緣去師曰雪上加霜</p>
</div>
<div class='div-other'><a id='mulu209' /><p>漳州保福院超悟禪師僧問魚未透龍門時如何師曰養性深潭曰透出時如何師曰纔昇霄漢眾類難追曰昇後如何師曰慈雲普覆潤及大千曰還有不受潤者無師曰有曰如何是不受潤者師曰直杌撑太陽</p>
</div>
<div class='div-other'><a id='mulu210' /><p>太原孚上坐㕘雪峯禮拜訖立于坐右雪峯纔顧視師便下看主事異日雪峯見師乃指日示之師搖手而出雪峯曰汝不肯我師曰和尚搖頭某甲擺尾什麼處不肯和尚曰到處也須諱却鼓山晏和尚問師父母未生時鼻孔在什麼處師曰老兄先道晏曰如今生也汝道在什麼處師不肯晏却問作麼生師曰將手中扇子來晏與扇子再徵之師默置晏罔測乃歐之一拳師在庫前立有僧問如何是觸目菩提師踢㺃子作聲走僧無對師曰小㺃子不消一踢</p>
</div>
<div class='div-other'><a id='mulu211' /><p>南嶽般舟道塲寶聞大師惟勁福州人也師一日謂鑒上坐曰聞汝注楞嚴經鑒曰不敢師曰二文殊汝作麼生注曰請師鑒師乃揚袂而去唐光化中入南嶽住報慈東藏<span class='note-inline'>(亦號三生藏也)</span>藏中有鏡燈一座即華嚴第三祖賢首大師之所製也師覩之頓喻廣大法界重重帝網之門佛佛羅光之像因美之曰此先哲之奇功苟非具不思議善權之智何以創焉乃著五言頌五章覽之者悟理事相融</p>
</div>
<div class='div-other'><a id='mulu212' /><p>杭州佛日和尚初謁雲居膺和尚作禮而問曰二龍爭珠誰是得者雲居曰卸却業身來相見對曰業身<span class='corr'>已</span>卸曰珠在什麼處師無對<span class='note-inline'>(同安代云迴頭即勿交涉)</span>後㕘夾山未陞堦便問什麼處來師曰雲居來曰即今在什麼處師曰在夾山頂上曰老僧行年在坎五鬼臨身師乃上堦禮拜夾山又問闍梨與什麼人為同行師曰木上座曰佗何不來相看師曰和尚看佗有分曰在什麼處師曰在堂中夾山便共師下到堂中師遂去取得拄杖擲于夾山面前夾山曰莫從天台得來否師曰非五嶽之所生曰莫從須彌山得來否師曰月宮亦不逢曰恁麼即從佗人得來也師曰自<span class='corr'>己</span>尚是怨家從人得堪作什麼曰冷灰裏一粒豆子爆喚維那來令安排向明燈下著師却問燈籠還解語也無夾山曰待燈籠解語即向汝道至明日夾山入堂問昨日新到上座在什麼處師出應諾夾山曰子未到雲居前在什麼處對曰天台國清夾山曰天台有潺潺之瀑淥淥之波謝子遠來子意如何師曰久居巖谷不挂松蘿夾山曰此猶是春意秋意如何師良久夾山曰看君只是橕船漢終歸不是弄潮人一日大普請維那請師送茶師曰某甲為佛法來不為送茶來維那曰和尚教上座送茶曰和尚尊命即得乃將茶去作務處搖茶椀子作聲夾山迴顧師曰釅茶三五椀意在钁頭邊夾山曰缾有傾茶意籃中幾箇甌師曰缾有傾茶意籃中無一甌便傾茶師又問曰大眾鶴望請師一言夾山曰路逢死蛇莫打殺無底籃子盛將歸師曰手執夜明符幾箇知天曉夾山曰大眾有人歸去歸去</p>
</div>
<div class='div-other'><a id='mulu213' /><p>洪州鳳棲山同安丕禪師僧問一見便休去時如何師曰是也更來遮裏作麼問如何是點額魚師曰不透波瀾僧曰慚恥時如何師曰終不仰面僧曰恁麼即不變其身也師曰是也青雲事作麼生問如何是和尚家風師曰金雞抱子歸霄漢玉兔懷兒向紫微曰忽遇客來將何祇待師曰金果朝來猿去摘玉花晚後鳳㘅歸問如何是觸目菩提師曰面前佛殿</p>
</div>
<div class='div-other'><a id='mulu214' /><p>廬山歸宗寺澹權禪師僧問金雞未鳴時如何師曰失却威音王曰鳴後如何師曰三界平沈問盡身供養時如何師曰將得什麼來曰所有不惜師曰供養什麼人僧無語</p>
</div>
<div class='div-other'><a id='mulu215' /><p>楊州豐化和尚僧問如何是敵國一著棊師曰下來問一棒打破虛空時如何師曰把一片來</p>
</div>
<div class='div-other'><a id='mulu216' /><p>雲居山昭化和尚道簡僧問如何是和尚家風師曰隨處得自在問維摩豈不是金粟如來師曰是曰為什麼却預釋迦會下聽法師曰佗不爭人我問路逢猛虎時如何師曰千人萬人不逢偏汝便逢</p>
</div>
<div class='div-other'><a id='mulu217' /><p>廬山歸宗寺懷惲禪師僧問無佛無眾生時如何師曰什麼人如此問水清魚現時如何師曰把一箇來僧無對<span class='note-inline'>(同安代云動即失)</span>問如何是五老峯師曰突屼地問學人不到處請師說師曰汝不到什麼處來</p>
</div>
<div class='div-other'><a id='mulu218' /><p>洪州大善慧海禪師僧問如何是解作客底人師曰不占上問靈泉忽逢時如何師曰從什麼處來問如何道即不違於師師曰莫惜口曰道後如何師曰道什麼問如何道德相親去師曰[怡-台+史]道曰恁麼即不道也師曰用口作什麼</p>
</div>
<div class='div-other'><a id='mulu219' /><p>朗州德山和尚僧問路逢達道人不將語默對未審將什麼對師曰秖恁麼僧良久師曰汝更問僧再問師乃喝出</p>
</div>
<div class='div-other'><a id='mulu220' /><p>雲居山昌禪師僧問相逢不相識時如何師曰既相逢為什麼不相識</p>
</div>
<div class='div-other'><a id='mulu221' /><p>池州嵇山章禪師曾在投子山投子喫茶次謂師曰森羅萬象揔在遮一椀茶裏師便覆却茶云森羅萬象在什麼處投子曰可惜一椀茶</p>
</div>
<div class='div-other'><a id='mulu222' /><p>新羅雲住和尚僧問諸佛道不得什麼人道得師曰老僧道得曰諸佛道不得和尚作麼生道師曰諸佛是我弟子曰請和尚道師曰不對君王好與二十棒</p>
</div>
<div class='div-other'><a id='mulu223' /><p>雲居山懷岳號達空禪師僧問如何是大圓鏡師曰不鑒照曰忽遇四方八面來作麼生師曰胡來胡現曰大好不鑒照師便打問如何是一丸療萬病底藥師曰汝患什麼</p>
</div>
<div class='div-other'><a id='mulu224' /><p>阾玨和尚問學人不負師機還免披毛戴角也無師曰闍梨也可畏對面不相識曰恁麼即吞盡百川<span class='corr'>水</span>方明一點心師曰雖脫毛衣猶披鱗甲曰好來和尚具大慈悲師曰盡力道也出老僧格不得</p>
</div>
<div class='div-other'><a id='mulu225' /><p>撫州荷玉山玄悟大師上堂曰雪峯和尚為人如金翅鳥入海取龍相似時有僧問和尚如何師曰什麼處去來問古人道若記一句論劫作野狐精未審意旨如何師曰龍泉僧堂未曾鏁曰和尚如何師曰風吹耳朵問如何是聲前一句師曰恰似不道問古人云如紅鑪上一點雪意旨如何師曰惜取眉毛好問如何指示即得不昧於時中師曰不可雪上更加霜曰恁麼即全因和尚去也師曰因什麼問古人道生也不道死也不道意如何師良久僧禮拜師曰會麼曰不會師曰也是廚寒甑足塵師有時舉拄杖示眾曰從上皆留此一路方便接人時有僧出曰和尚又是從頭起也師曰謝相悉問如何是文殊師曰不可有第二月也曰即今事如何師曰正是第二月問如何是如來語師曰猛風可繩縛師上堂良久有僧出曰為眾竭力禍出私門未審放過不放過師默然問如何是和尚為人一句師曰汝是九色鹿問抱璞投師時如何師曰不是自家珍曰如何是自家珍曰不琢不成珍</p>
</div>
<div class='div-other'><a id='mulu226' /><p>筠州洞山道延禪師<span class='note-inline'>(亦號鹿頭和尚)</span>始因曹山和尚垂語云有一人向萬丈崖頭騰身擲下此是什麼人眾皆無語師出對曰不存曹山曰不存箇什麼曰始得撲不碎曹山深肯之僧問請和尚密付真心師曰欺遮裏無人作麼</p>
</div>
<div class='div-other'><a id='mulu227' /><p>衡州常寧縣育王山弘通禪師上堂示眾曰釋迦如來出世四十九年說不得底句今夜某甲不避羞恥與諸尊者共譚師良久云莫道錯珍重問學人有病請師醫師曰將病來與汝醫曰便請師醫師曰還老僧藥錢來問曹源一路即不問衡陽江畔事如何師曰紅鑪燄上無根草碧潭深處不逢魚問心法雙亡時如何師曰三脚蝦蟇背大象問如何是佛法大意師曰直待文殊過即向你道曰文殊過也請和尚道師便打</p>
</div>
<div class='div-other'><a id='mulu228' /><p>撫州金峯從志號玄明大師有進上座問如何是金峯正主師曰此去鎮縣不遙闍梨莫造次進曰何不道師曰口如磉磐問千山無雲萬里絕霞時如何師曰飛猿嶺那邊何不猛吐却問如何是西來意師曰壁邊有鼠耳</p>
</div>
<div class='div-other'><a id='mulu229' /><p>襄州鹿門山華嚴院處真禪師僧問如何是道人師曰有口似鼻忽遇客來時將何祗對師曰柴門草戶謝汝經過問祖祖相傳是什麼物師曰金襴袈裟問如何是函中般若師曰佛殿挾頭六百卷問和尚百年後向什麼處去師曰山下李家使牛去曰還許學人相隨也無師曰汝若相隨莫同頭角曰諾師曰合到什麼處曰佛眼辯不得師曰若不放過亦是茫茫問如何是禪師曰鸞鳳入雞籠曰如何是道師曰藕絲牽大象問劫壞時此箇還壞也無師曰臨崖覷虎眼特地一塲愁師有一偈示眾曰一片凝然光燦爛擬意追尋卒難見炳然擲著豁人情大事分明皆揔辦是快活無繫絆萬兩黃金終不換任佗千聖出頭來從是向渠影中現</p>
</div>
<div class='div-other'><a id='mulu230' /><p>撫州曹山慧霞了悟禪師僧侍立師曰道者可殺炎熱曰是師曰秖如炎熱向什麼處迴避得曰向鑊湯鑪炭裏迴避師曰秖如鑊湯鑪炭作麼生迴避得曰眾苦不能到師默置</p>
</div>
<div class='div-other'><a id='mulu231' /><p>衡州華光範禪師問如何是無縫塔師指僧堂曰此閒僧堂無門戶師問僧曾到紫陵無曰曾到師曰曾到鹿門無曰曾到師曰嗣紫陵即是嗣鹿門即是曰即今嗣和尚得麼師曰人情不打即不可問非隱現是學人阿那箇是和尚師曰盡乾坤曰此猶是學人阿那箇是和尚師曰適來道不錯</p>
</div>
<div class='div-other'><a id='mulu232' /><p>處州廣利容禪師<span class='note-inline'>(先住貞谿)</span>有僧新到師舉拂子曰貞谿老師還具眼麼曰某甲不敢見人過師曰死在闍梨手裏也問自<span class='corr'>己</span>不明如何明得師曰不明曰為什麼不明師曰不見道自<span class='corr'>己</span>事問魯祖面壁意作麼生師良久曰會麼曰不會師曰魯祖面壁因郡守受代歸師出送接話次郡守問和尚遠出山門將什麼物來師曰無盡之寶呈獻太守無對後有人進語曰便請師曰太守尊嚴師謂眾曰若來到廣利門下須道得第一句即開一線道與兄弟商量時有僧出禮拜師曰將為是異國舶主元來是此郡商人</p>
</div>
<div class='div-other'><a id='mulu233' /><p>泉州盧山小谿院行傳禪師清原人也姓周氏僧問久響盧山石門為什麼入不得師曰鈍漢曰忽遇猛利者還許也無師曰喫茶去</p>
</div>
<div class='div-other'><a id='mulu234' /><p>蜀川西禪和尚僧問佛是摩耶降未審和尚是誰家子師曰水上卓紅旗問三十六路阿那箇一路最妙師曰不出第一手曰忽被出頭時如何師曰脊著地也不難</p>
</div>
<div class='div-other'><a id='mulu235' /><p>華州草庵法義禪師僧問如何是祖師西來意師曰爛炒浮漚飽滿喫問擬心即差動念即乖學人如何進道師曰有人常擬為什麼不差曰即今事如何師曰早成差也</p>
</div>
<div class='div-other'><a id='mulu236' /><p>韶州華嚴和尚僧問既是華嚴還將得來麼師曰孤峯頂上千華秀一句當機對聖明問如何是道師曰靈樹無橫枝天機道合同</p>
</div>
<div class='div-other'><a id='mulu237' /><p>潭州報慈藏嶼匡化大師僧問如何是實見處師曰絲毫不隔曰恁麼即見也師曰南泉甚好去處問如何是西來意師曰昨夜三更送過江問臨機便用時如何師曰海東有果樹頭心問如何是真如佛性師曰阿誰無問如何是向上一路師曰郴連道永問和尚年多少師曰秋來黃葉落春到便開花師甞著真贊曰日出連山月圓當戶不是無身不欲全露一日師在帳內坐僧問承師有言不是無身不欲全露請師全露師乃撥開帳<span class='note-inline'>(法眼別云飽<span class='corr'>叢</span>林)</span>問古人面壁意如何師良久却喚某甲學人應諾師曰你去別時來師垂語曰一句徧大地一句纔問便道一句問亦不道問如何是徧大地句師曰無空缺如何是纔問便道句師曰低聲低聲如何是問亦不道句師曰便合知時</p>
</div>
<div class='div-other'><a id='mulu238' /><p>襄州含珠山審哲禪師僧問如何是深深處師曰寸釘入木八牛拽不出問如何是正法眼師曰三門前神子師問僧曰有亦不是無亦不是不有不無俱不是汝本來名箇什麼曰學人<span class='corr'>已</span>具名了師曰具名即不無名箇什麼曰只遮莫便是否師曰且喜沒交涉曰如何即是師曰親切處更請一問曰學人道不得請和尚道師曰別日來與汝道曰即今為什麼不道師曰覓箇領話人不可得師又問一僧曰姓王姓張姓李俱不是汝本來姓什麼曰與和尚同姓師曰同姓即且從本來姓箇什麼曰待漢水逆流即向和尚道師曰即今為什麼不道曰漢水逆流也未師乃休</p>
</div>
<div class='div-other'><a id='mulu239' /><p>鳳翔府紫陵庄一禪師到盤龍見僧問盤龍云碧潭清似鏡盤龍何處安龍曰沉沙不見底浮浪足巑岏師不肯自荅曰金龍逈透青霄外潭中豈曉玉輪機盤龍肯之</p>
</div>
<div class='div-other'><a id='mulu240' /><p>洪州鳳棲山同安院威禪師僧問如何是同安一曲師曰靈琴不引人閒韻知音豈度百牙門曰誰人知得師曰木馬嘶時從彼聽石人拊掌阿誰聞曰知音如何師曰知音不度耳達者豈同聞</p>
</div>
<div class='div-other'><a id='mulu241' /><p>韶州龍光和尚僧問賓頭盧一身為什麼赴四天下供師曰千江同一月萬戶盡逢春師有一偈曰龍光山頂寶月輪照耀乾坤爍暗雲尊者不移元一質千家影現萬家春</p>
</div>
<div class='div-other'><a id='mulu242' /><p>襄州鳳凰山石門寺獻禪師至潭州時楚王馬氏出城延接王問如何是祖師西來大道師曰好好大哥御駕六龍千古秀玉堦排仗出金門王仰重延入天冊府供養數日方至夾山僧問今日一會何異靈山師曰天垂寶蓋重重異地涌金蓮葉葉新曰未審將何法示人師曰無絃琴韻流沙界清和普應大千機問師唱誰家曲宗風嗣阿誰師曰一曲宮商看品弄辯寶須知碧眼胡曰恁麼即清流分洞下滿月照青林師曰多子塔前分的意至今異世度洪音問眾手淘金誰是得者師曰張三李四出金門遍握乾坤石人在曰恁麼即不從人得也師曰三公九卿排班位看取金雞豎也無</p>
</div>
<div class='div-other'><a id='mulu243' /><p>襄州萬銅山廣德和尚僧問如何是和尚家風師曰山前人不住山後更忙忙問如何是透法身句師曰無力登山水茅戶絕知音問如何是佛法大意師曰始嗟黃葉落又見柳條青</p>
</div>
<div class='div-other'><a id='mulu244' /><p>定州石藏慧矩和尚僧問如何是伽藍師曰只遮箇曰如何是伽藍中人師曰作麼作麼曰忽遇客來時將何祇待師曰喫茶去</p>
</div>
<div class='div-other'><a id='mulu245' /><p>興元府青剉山和尚僧問如何是和尚家風師曰無底籃子拾生菜問如何是白馬境師曰三冬華木秀九夏雪霜飛</p>
</div>
<div class='div-other'><a id='mulu246' /><p>京兆香城和尚僧問三光景色謝照燭事如何師曰朝邑峯前卓五彩曰不涉文彩事作麼生師曰如今特地過江來問向上路請師舉唱師曰釣絲鈎不出問牛頭還得四祖意否師曰砂書不點落干字曰下點後如何師曰別將一撮俵人天曰恁麼即人人有也師曰汝又作麼生問囊無繫螘之絲廚絕聚蠅之[糝-(彰-章)+小]時如何師曰日捨不求思從妄得</p>
</div>
<div class='div-other'><a id='mulu247' /><p>京兆重雲智暉禪師咸秦人也姓高氏洛中創溫室院常施藥有比丘患白癩眾惡之唯師延迎摩洗垢穢斯須有神光異香既而辭去遂失所在所遺瘡痂馨香酷烈遂取而塑觀音像以藏之一日閑步巖岫閒倐覩摩納數珠銅瓶椶笠觸之即壞謂侍者曰此吾前身道具耳欲就茲建寺以醻昔因當薙草開基有祥雲蔽日因目為重雲山先是谷多猛獸皆自引去師上堂有僧問如何是歸根得旨師曰早是忘却問不意塵生如何是進身一路師曰足下<span class='corr'>已</span>生草前程萬丈坑問要路坦然如何履踐師曰我若指汝則東西南北去也永興節度使王彥超早遊師戶庭甞欲披緇師止之曰汝後當榮顯為教門外護厥後果如師言及鎮永興與師再會益加尊禮周顯德三年夏六月師詣府辭王公囑以山門事至七月二十四日無恙垂誡門人并示一偈曰我有一閒舍父母為修蓋住來八十年近來覺損壞早擬移住處事涉有憎愛待佗摧毀時彼此無相礙趺坐而逝</p>
</div>
<div class='div-other'><a id='mulu248' /><p>杭州瑞龍院幼彰禪師上堂曰老僧頃年遊歷於江外嶺南荊湖但有知識叢林無不㕘問來蓋為今日與諸人聚會各要知箇去處然諸方終無異說只教當人歇却狂心休從佗覓但隨方任真亦無真可任隨時受用亦無時可用設垂慈苦口且不可呼晝作夜更饒善巧終不能指東為西脫或能爾自是神通作怪非干我事若是學語之輩不自省<span class='corr'>己</span>知非直欲向空裏采華波中取月還著得心力麼汝今各且退思忽然肯去始知瑞龍老漢事不獲<span class='corr'>已</span>迃迴太甚還肯麼時有僧問如何是瑞龍境師曰道汝不見得麼曰如何是境中人師曰後生可畏問廓然無雲如何是中秋月師曰最好是無雲曰恁麼即一輪高挂萬國同觀去也師曰捏目之子難與言</p>
</div>
<div class='div-other'><a id='mulu249' /><p>流山證禪師㕘投子同禪師投子問曰近離什麼處曰延平來投子曰將得劒來麼曰將得來投子曰呈似老僧看師乃指面前地上投子便休師遂去三日後投子問新到僧在什麼處曰當時去也投子曰三十年學馬伎昨日被驢撲</p>
</div>
<div class='div-other'><a id='mulu250' /><p>洪州百丈安和尚號明照禪師僧問一藏圓光如何是體師曰勞汝遠來曰莫是一藏圓光麼師曰更喫一椀茶問萬法歸一一歸何處曰未有一箇不問問如何是極則事師曰空王殿裏登九五野老門前不立人</p>
</div>
<div class='div-other'><a id='mulu251' /><p>筠州黃蘗山慧禪師洛陽人也因受菩薩戒而歎曰大士攝律儀與吾本受聲聞戒俱止持作犯也然於篇聚增減支本通別制意且殊微細難防復於攝善中未甞行於少分況饒益有情乎且世閒泡幻身命何可留戀哉由是欲以身捐於水中飼鱗甲之類念已將行偶二禪者接之謂南方多知識師何滯於一隅也師直造䟽山時仁和尚坐法堂受㕘師先顧視大眾然後致問曰剎那便去時如何䟽山曰畐塞虛空汝作麼生去師曰畐塞虛空不如不去䟽山便休師下堂尋住黃蘗山聚眾開法</p>
</div>
<div class='div-other'><a id='mulu252' /><p>隨州隨城山護國院守澄淨果大師僧問盡大地是一隻眼底人來時師如何曰堦下漢問諸佛不到處什麼人履踐師曰聃耳鬅頭曰何人通得彼中信師曰驢面獸顋</p>
</div>
<div class='div-other'><a id='mulu253' /><p>延州伏龍山延慶院奉璘禪師僧問如何是和尚家風師曰橫身臥海日裏挑燈問如何是伏龍境師曰山峻水流急三春足異華師問火頭培火了未曰抵聲師曰什麼處得遮消息來曰不假多言師曰省錢易飽喫了還饑問如何是和尚家風師曰長齏冷飯曰又太寂寞生師曰僧家合如是</p>
</div>
<div class='div-other'><a id='mulu254' /><p>安州大安山省禪師僧問失路迷人請師直指師曰三門前去問舉步臨危請師指月師曰不指月曰為什麼不指月師曰臨坑不推人問重重關鏁信息不通時如何師曰爭得到遮裏曰到後如何師曰彼中事作麼生</p>
</div>
<div class='div-other'><a id='mulu255' /><p>洪州大雄山百丈超禪師僧問落日西山去林中事若何師曰洞深雲出晚㵎曲水流遟僧辭問曰今日下山有人問和尚說什麼法向佗道什麼師曰但向佗道大雄山上虎生師子兒</p>
</div>
<div class='div-other'><a id='mulu256' /><p>常州正勤院蘊禪師僧問師唱誰家曲宗風事若何師曰適然簫韶外六律不能過曰不過底事作麼生師曰聲前拍不散句後覓無蹤問如何是禪師曰石裏蓮華火裏泉曰如何是道師曰楞伽峯頂一莖草曰禪道相去多少師曰泥人落水木人澇</p>
</div>
<div class='div-other'><a id='mulu257' /><p>京兆永安院善靜禪師京兆人也姓王氏父任牧守母夢金像而覺有娠師幼習儒學忽猒浮幻潛詣終南山禮廣度禪師披削復往南謁樂普安禪師師器之入室有僧辭樂普曰限汝十日內下語得中即從汝發去其僧冥搜久之無語因經行偶入園中師怪問曰上坐豈不是辭去今何在此僧具陳所以師代曰竹密豈妨流水過山高那阻野雲飛其僧喜躍師囑之曰祇對和尚不須言是善靜語也僧遂白樂普普曰誰下此語曰某甲樂普曰非汝之語僧具言之僧問知有道不得時如何師曰知有箇什麼曰不可無也師曰恁麼即合道得曰道即不無爭奈語偏師曰水凍魚難躍山寒華發遟問不可以智知不可以識識時如何師曰鶴鷺並頭蹋雪睡月明驚起兩遟疑問如何是西來意師曰壁上畫枯松蜂來不見蘂問牛頭未見四祖時如何師曰異境靈松覩者皆<span class='corr'>羨</span>曰見後如何師曰葉落<span class='corr'>已</span>枝摧風來不得韻</p>
</div>
<div class='div-other'><a id='mulu258' /><p>蘄州烏牙山彥賔禪師僧問未作人身<span class='corr'>已</span>前作什麼來師曰三脚石牛坡上走一枝瑞氣月前分問疋馬單槍直入時如何師曰饒你雄信解拈槍猶較秦王一步在問久戰沙塲為什麼功名不就師曰雙雕隨箭落李廣不當名</p>
</div>
<div class='div-other'><a id='mulu259' /><p>鳳翔府青峯山傳楚禪師涇州人也一日樂普問曰汝去什麼處來師曰掃雪來曰雪深多少師曰樹上揔是曰得即也得汝向後有山住箇雪窟定矣自授記乃訪于白水白水問樂普有生機一路是否師曰是白水曰止却生路向熟路上來師曰生路上死人無數熟路上不著活漢白水曰此是樂普底你作麼生師曰非但樂普夾山亦不奈何曰夾山為什麼不奈何師曰不見道生機一路問如何是明了底人一句師曰駿馬寸步不移鈍鳥昇騰出路</p>
</div>
<div class='div-other'><a id='mulu260' /><p>鄧州中度和尚僧問海內不逢師如何是寰中主師曰金雞常報曉時人不自知問如何是暗中明鏡師曰萬機昧不得曰未審照何物師曰什麼物不照問請和尚離聲色外荅師曰木人常對語有性不能言</p>
</div>
<div class='div-other'><a id='mulu261' /><p>嘉州洞谿和尚初問樂普月樹無根枝覆蔭請師直指妙幽微樂普曰森羅秀處事不相依淥水千波孤峯自異師於是領旨承嗣</p>
</div>
<div class='div-other'><a id='mulu262' /><p>京兆臥龍和尚初開堂有僧問杲日浮天際珠光照舊都浦津通法海今日意如何師曰寶劒揮時豈該明暗</p>
</div>
<div class='div-other'><a id='mulu263' /><p>泉州福清院師巍和尚號通玄禪師僧問枝分夾嶺的紹逍遙寶坐既登法靁請震師曰逍遙迥物外物外霞不生問如何是西來的的意師曰立雪未為勞斷臂方為的曰恁麼則一花開五葉芬芳直至今師曰因圓三界外果滿十方知</p>
</div>
<div class='div-other'><a id='mulu264' /><p>京兆白雲無休禪師僧問路逢猛虎如何降伏師曰歸依佛歸依法歸依僧問如何是白雲境師曰月夜樓邊海客愁</p>
</div>
<div class='div-other'><a id='mulu265' /><p>江州廬山永安淨悟禪師僧問如何是出家底事師曰萬丈懸崖撒手去曰如何是不出家底事師曰逈殊雪嶺安巢節有異許由挂一瓢問六門不通如何通信師曰闍梨外邊與誰相識問如何是解作客底人師曰寶御珍牀猶尚棄誰能歷劫傍佗門問眾手淘金誰是得者師曰黃帝不曾遊赤水珠承罔象也虛然</p>
</div>
<div class='div-other'><a id='mulu266' /><p>袁州木平山善道禪師初謁樂普問一漚未發<span class='corr'>已</span>前如何辯其水脉樂普曰移舟諳水勢舉棹別波瀾師不愜意乃㕘盤龍語同前問盤龍曰移舟不辯水舉棹即迷源從此悟入問如何是不動尊師曰浪浪宕宕問如何是木平一句師曰畐塞虛空曰畐塞虛空即不問如何是一句師乃打之金陵李氏甞問如何是木平師曰不動斤斧曰如何不動斤斧師曰木平時法眼禪師有偈贈曰木平山裏人㒵古言復少相看陌路同論心秋月皎壞衲線非蠶助歌聲有鳥城闕今日來一漚曾<span class='corr'>已</span>曉</p>
</div>
<div class='div-other'><a id='mulu267' /><p><span class='corr'>陝</span>府龍谿和尚上堂曰直饒說似箇無縫塔也不免老僧下一箇橛作麼生免得下橛眾無語師自代曰下去僧問如何是無縫塔師曰百寶莊嚴今<span class='corr'>已</span>了四門開豁<span class='corr'>已</span>多時</p>
</div>
<div class='div-other'><a id='mulu268' /><p>郢州桐泉山和尚初㕘黃山問天門一合十方無路有人道得擺手出漳江師對曰蟄戶不開龍無龍句黃山曰是你恁麼道師曰是即直言人不是直言不是黃山曰擺手出漳江黃山復問卞和到處荊山秀玉印從佗天子傳時如何<span class='corr'>師</span>曰靈鶴不於林下憩野老不重太平年</p>
</div>
<div class='div-other'><a id='mulu269' /><p><span class='corr'>潭</span>州文殊和尚僧問如何是祝融峯前事師曰<span class='corr'>巖</span>前瑞草生問仁王登位萬姓霑恩和尚出世<span class='corr'>何如</span>師曰萬里長沙駕鐵船問如何是本爾莊<span class='corr'>嚴師</span>曰菊花原上景行人去路長</p>
</div>
<p class='juan'>傳燈玉英集卷第十</p></div>
</div><!-- end of div[@id='body'] -->
</body></html>