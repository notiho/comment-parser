<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>傳燈玉英集（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu143' /><p style="margin-left:11em">（以上缺四紙）</p>

<div class='div-other'><a id='mulu144' /><p>舒州投子山大同禪師本州懷寧人也姓劉氏閱華嚴教發明性海結茅而居一日趙州至桐城縣師亦出山相遇未相識趙州潛問俗士知是投子乃問曰莫是投子山主麼師曰茶鹽錢乞一箇趙州即先到庵中坐師後攜一缾油歸庵趙州曰久嚮投子到來只見箇賣油翁師曰汝只見賣油翁且不識投子曰如何是投子師曰油油師謂眾曰汝諸人來遮裏擬覔新鮮語句攢華四六口裏貴有可道我今氣力稍劣脣舌遲鈍汝若問我我便隨汝荅對也無玄妙可及於汝亦不教汝挅根終不說向上向下有佛有法有凡有聖亦不存坐繫縛汝諸人變現千般揔是汝生解自擔帶將來自作自受遮裏無可與汝不敢誑嚇汝無表無裏可得說似汝諸人還知麼僧問一切諸佛及諸佛法皆從此經出如何是此經師曰以是名字汝當奉持問金鏁未開時如何師曰開也問學人欲修行時如何師曰虛空不曾爛壞雪峯侍立師指庵前一塊石曰三世諸佛揔在裏許雪峯曰須知有不在裏許者師乃歸庵中坐一日雪峯隨師訪龍眠庵主雪峯問龍眠路向什麼處去師以拄杖指前面雪峯曰東邊去西邊去師曰漆桶雪峯辭去師出門送驀召曰道者雪峯迴首應諾師曰途中善為僧問故歲<span class='corr'>已</span>去新歲到來還有不涉此二途者無師曰有僧曰如何是不涉者師曰元正啟祚萬物惟新問依稀似半月罔象若三星乾坤收不得師向何處明師曰道什麼僧曰想師只有湛水之波且無滔天之浪師曰閑言語問師如何是出門不見佛師曰無所覩曰如何是入室別邪孃師曰無所生問如何是火燄裏藏身師曰有什麼掩處曰如何是炭堆裏藏身師曰我道汝黑似漆僧問曰抱璞投師請師雕琢師曰不為棟梁材曰恁麼即卞和無出身處也師曰擔帶即彾[彳*甹]辛苦曰未擔帶時如何師曰不教汝抱璞投師更請雕琢問郍吒太子扸骨還父扸肉還母如何是郍吒本來身師放下手中杖子問一等是水為什麼海鹹河淡師曰天上星地下木<span class='note-inline'>(法眼別云大似相違)</span>問如何是祖師意師曰彌勒覔箇授記處不得問如何是毗盧師曰<span class='corr'>已</span>有名字曰如何是毗盧師師曰未有毗盧時會取問歷落一句請師道師曰好問問四山相逼時如何師曰五蘊皆空問學人一問即和尚荅忽若千問萬問時如何師曰如雞抱卵問如何是和尚師師曰迎之不見其首隨之不見其形問月未圓時如何師曰吞却兩三箇曰圓後如何師曰吐却七八箇問牛頭未見四祖時如何師曰與人為師又問見後如何師曰不與人為師問諸佛出世惟以一大事因緣如何是一大事因緣師曰尹司空為老僧開堂如何是佛師曰幻不可求問達麼未來時如何師曰徧天徧地曰來後如何師曰蓋覆不得問金雞未鳴時如何師曰無遮箇音響曰鳴後如何師曰各自知時</p>
</div>
<div class='div-other'><a id='mulu145' /><p>湖州道場山如訥禪師僧問如何是教意師曰汝自看僧禮拜師曰明月鋪霄漢山川勢自分問如何得聞性不隨緣去師曰汝聽看僧禮拜師曰聾人也唱胡笳調好惡高低自不聞僧曰恁麼即聞性宛然也師曰石從空裏立火向水中焚問如何是道人師曰行運無蹤跡起坐絕人知僧曰如何即是師曰三鑪力盡無煙燄萬頃平田水不流問一念不生時如何師曰堪作什麼僧無語師曰透出龍門雲雨合山川大地入無蹤</p>
</div>
<div class='div-other'><a id='mulu146' /><p>建州白雲約禪師天台韶和尚㕘師問什麼處來韶曰江北來師曰舡來陸來曰舡來師曰還逢見魚鼈麼曰往往遇之師曰遇時作麼生韶曰咄縮頭去師大笑</p>
</div>
<div class='div-other'><a id='mulu147' /><p>潭州石霜山慶諸禪師盧陵新淦人也姓陳氏抵大溈山為米頭一日師篩米溈山曰施主物莫拋撒師曰不拋撒溈山於地上拾一粒曰汝道不拋撒遮箇是什麼師無對溈山又曰莫欺遮一粒子百千粒從遮一粒生師曰未審遮一粒從什麼處生溈山笑歸方丈晚上堂曰大眾米裏有蟲師後㕘道吾問如何是觸目菩提道吾喚沙彌沙彌應諾曰添淨缾水著師從此省覺吾曰我疾作將欲去世心中有物久而為患誰可除之師曰心物俱非除之益患吾曰賢哉僧問如何是西來意師曰空中一片石僧禮拜師曰會麼曰不會師曰賴汝不會若會即打破汝頭師居方丈有僧在明䆫外問咫尺之間為什麼不覩師顏曰我道徧界不曾藏僧舉問雪峯徧界不曾藏意旨如何雪峯曰什麼處不是石霜僧迴舉呈師師曰老大漢有什麼死㥯<span class='note-inline'>(東禪齊云只如雪峯是會石霜意不會石霜意若會也佗為什麼道死㥯若不會什麼生雪峯豈可不會然法且無異奈以師承不同解之差別佗云徧界不曾藏也須曾學來始得會亂說即不可)</span></p>
</div>
<div class='div-other'><a id='mulu148' /><p>潭州漸源仲興禪師一日隨道吾往檀越家弔喪師以手拊棺曰生邪死邪道吾曰生也不道死也不道師曰為什麼不道道吾曰不道不道弔畢同迴途次師曰和尚今日須與仲興道儻更不道即打去也道吾曰打即任打生也不道死也不道師遂打道吾數拳道吾歸院令師且去師乃禮辭往石霜舉前語今請和尚道石霜曰汝不見道吾道生也不道死也不道師於此大悟乃設齋懺悔師一日將鍬子於法堂上石霜曰作什麼師曰覔先師靈骨石霜曰洪波浩渺白浪滔天覔什麼靈骨師曰正好著力石霜曰遮裏針劄不入著什麼力<span class='note-inline'>(太原孚上座代云先師靈骨猶在)</span></p>
</div>
<div class='div-other'><a id='mulu149' /><p>祿清和尚僧問不落道吾機請師道師曰庭前紅莧樹生葉不生華師良久曰會麼僧曰不會師曰正是道吾機因什麼不會僧禮拜師便打云須是老僧打你始得</p>
</div>
<div class='div-other'><a id='mulu150' /><p>筠州洞山良价禪師會稽人也姓俞氏謁南泉值馬祖諱辰南泉垂問眾僧曰來日設馬師齋未審馬師還來否眾皆無對師乃出曰待有伴即來南泉曰此子甚堪雕琢師曰和尚莫壓良為賤次㕘溈山問曰頃聞忠國師有無情說法良价未究其微溈山曰我遮裏亦有只是難得其人曰便請師道溈山曰父母所生口終不敢道曰還有與師同時慕道者否溈山曰有雲巖道人若能撥草瞻風必為子之所重既到雲巖問無情說法什麼人得聞雲巖曰無情說法無情得聞師曰和尚聞否雲巖曰我若聞汝即不聞吾說法也曰若恁麼即良价不聞和尚說法也雲巖曰我說汝尚不聞何況無情說師乃述偈曰也大奇也大奇無情解說不思議若將耳聽聲不現眼處聞聲方得知又問雲巖和尚百年後忽有人問還貌得師真如何祗對雲巖曰但向伊道即遮箇是師良久雲巖曰承當遮箇事大須審細師猶涉疑後因過水覩影大悟前旨因有一偈曰切忌從佗覔迢迢與我踈我今獨自往處處得逢渠渠今正是我我今不是渠應須恁麼會方得契如如因供養雲巖真有僧問曰先師道只遮是莫便是否師曰是僧曰意旨如何師曰當時幾錯會先師語曰未審先師還知有也無師曰若不知有爭解恁麼道若知有爭肯恁麼道<span class='note-inline'>(長慶稜云既知有為什麼恁麼道又云養子方知父慈)</span>師問僧什麼處來曰遊山來師曰還到頂否曰到師曰頂上還有人否曰無師曰恁麼即闍梨不到頂也曰若不到頂爭知無人師曰闍梨何不且住曰某甲不辭住西天有人不肯師問太長老曰有一物上拄天下拄地常在動用中黑如漆過在什麼處太曰過在動用<span class='note-inline'>(同安顯別云不知)</span>師乃咄云出去僧問蛇吞蝦蟇救即是不救即是師曰救即雙目不覩不救即形影不彰僧問承古有言相逢不擎出舉意便知有時如何師乃合掌頂戴師問講維摩經僧曰不可以智知不可以識識喚作什麼語對曰讚法身語師曰法身是讚何用更讚師有時垂語曰直道本來無一物猶未消得佗鉢袋子僧便問什麼人合得師曰不入門者僧曰只如不入門者還得也無師曰雖如此不得不與佗師曰直道本來無一物猶未消得佗衣鉢遮裏合下得一轉語且道下得什麼語有一上座下語九十六轉不愜師意末後一轉始可師意師曰闍梨何不早恁麼道有一僧聞請舉如是三年執侍巾缾終不為舉上座因有疾其僧曰某甲三年請舉前話不蒙慈悲善取不如惡取遂持刀向之曰若不為某甲舉即便殺上座也上座悚然曰闍梨且待我為汝舉乃曰直饒將來亦無處著其僧禮謝僧問師尋常教學人行鳥道未審如何是鳥道師曰不逢一人曰如何行師曰直須足下無絲去曰只如行鳥道莫便是本來面目否師曰認奴作郎曰如何是本來面目師曰不行鳥道師謂眾曰知有佛向上人方有語話分有僧問如何是佛向上人師曰非常<span class='note-inline'>(保福別云佛非法眼別云方便呼為佛)</span>師洗鉢次見兩烏爭蝦蟇僧問曰遮箇因什麼到恁麼地師曰只為闍梨僧問如何是毗盧師法身主師曰禾莖粟幹問三身之中阿那身未墮眾數師曰吾常於此切<span class='note-inline'>(僧問曹山先師道吾常於此切意作麼生曹山云要頭即斫將去又問雪峯雪峯以拄杖擬之云我亦曾到洞山來)</span>師因看稻田次朗上坐牽牛曰遮箇牛須好看恐喫稻去師曰若是好牛應不喫稻師問僧世間何物最苦僧曰地獄最苦師曰不然在此衣線下不明大事是名最苦問和尚違和還有不病者無師曰有僧曰不病者還看和尚否師曰老僧看佗有分又曰離此殻漏子向什麼處與吾相見<span class='note-inline'>(眾無對)</span></p>
</div>
<div class='div-other'><a id='mulu151' /><p>涿州杏山鑒洪禪師臨濟問如何是露地白牛師曰吽濟曰啞却杏山口師曰老兄作麼生濟曰遮畜生師乃休<span class='note-inline'>(與石室問荅如彼章出之)</span></p>
</div>
<div class='div-other'><a id='mulu152' /><p>潭州神山僧密禪師師在南泉打羅次南泉問作什麼師曰打羅曰汝以手打脚打師曰却請和尚道南泉曰分明記取遇明眼作家但恁麼舉似<span class='note-inline'>(雲巖代云無手脚者始解打)</span>師與洞山渡水洞山曰莫錯下脚師曰錯即過不得也洞山曰不錯底事作麼生師曰共長老過水一日與洞山鋤茶園洞山擲下钁頭曰我今日困一點氣力也無師曰若無氣力爭解恁麼道洞山曰汝將謂有氣力底是也裴大夫問僧供養佛還喫否僧曰如大夫祭家神大夫舉似雲巖雲巖代曰有幾般飯食但一時下來雲巖却問師一時下來後作麼生師曰合取鉢盂</p>
</div>
<div class='div-other'><a id='mulu153' /><p>幽谿和尚僧問大用現前不存軌則時如何師起遶禪牀一匝而坐僧欲進語師與一蹋僧歸位而立師曰汝恁麼我不恁麼汝不恁麼我却恁麼僧再擬進語師又一蹋曰三十年後吾道大行</p>
</div>
<div class='div-other'><a id='mulu154' /><p>澧州夾山善會禪師廣州峴亭人也姓廖氏師上堂僧問曰如何是法身師曰法身無相又曰如何是法眼師曰法眼無瑕師又曰目前無法意在目前不是目前法非耳目所到師上堂示眾曰夫有祖以來時人錯會相承至今以佛祖句為人師範如此却成狂人無智人去佗只指示汝無法本是道道無一法無佛可成無道可得無法可捨故云目前無法意在目前佗不是目前法若向佛祖邊學此人未有眼目皆屬所依之法不得自在本只為生死茫茫識性無自由分千里萬里求善知識須有正眼永脫虛謬之見定取目前生死為復實有為復實無若有人定得許汝出頭上根之人言下明道中下根器波波浪走何不向生死中定當取偈曰勞持生死法唯向佛邊求目前迷正理撥火覔浮漚僧問如何是道師曰太陽溢目萬里不挂片雲曰如何得會師曰清清之水游魚自迷問如何是本師曰飲水不迷源師有小師隨侍日久遣令行脚游歷禪肆無所用心聞師聚眾迴歸省覲而問和尚有如是奇特事何不早向某甲說師曰汝蒸飯吾著火汝行益吾展鉢什麼處是孤負汝處小師從此悟入僧問師若是教意某甲不疑只如禪門中事如何師曰老僧也只解變生為熟問如何是實際之理師曰石上無根樹山含不動雲問如何是出窟師子師曰虛空無影象足下野雲生問如何是夾山境師曰猿抱子歸青嶂裏鳥㘅華落碧巖前</p>
</div>
<div class='div-other'><a id='mulu155' /><p>投子感溫禪師僧問師登寶坐接示何人師曰如月覆千谿僧曰恁麼即滿地不虧也師曰莫恁麼道師見蟬蛻殻侍者問曰殻在遮裏蟬向什麼處去也師拈殻就耳搖作蟬響聲其僧於是開悟</p>
</div>
<div class='div-other'><a id='mulu156' /><p>福州牛頭微禪師僧問如何是和尚家風師曰山畬粟米飯野菜澹黃齏僧曰忽遇上客來又作麼生師曰喫即從君喫不喫任東西問不問驪龍頷下珠如何識得家中寶師曰忙中爭得作閑人</p>
</div>
<div class='div-other'><a id='mulu157' /><p>西川青城香山澄照大師僧問諸佛有難向火燄裏藏身未審納僧有難向什麼處藏身師曰水精甕裏著波斯問如何是初生月師曰太半人不見</p>
</div>
<div class='div-other'><a id='mulu158' /><p><span class='corr'>陝</span>府天福和尚僧問如何是佛法大意師曰黃河無滴水華嶽緫平治</p>
</div>
<div class='div-other'><a id='mulu159' /><p>鳳翔府招福和尚僧問東牙烏牙皆出隊和尚為什麼不出隊師曰住持各不同闍梨爭得怪興元府中梁山遵古禪師僧問空劫無人能問法即今有問法何安師曰大悲菩薩甕裏坐襄州谷隱和尚僧問如何是不觸白雲機師曰鶴帶鵶顏浮生不棄</p>
</div>
<div class='div-other'><a id='mulu160' /><p>安州九嵕山和尚僧問如何是佛師曰即汝是問遠聞九嵕及至到來只見一嵕師曰闍梨只見一嵕不見九嵕曰如何是九嵕師曰水急浪華麤</p>
</div>
<div class='div-other'><a id='mulu161' /><p>盤山和尚僧問如何出得三界師曰在裏頭來多少時邪曰如何出得師曰青山不礙白雲飛安州九嵕敬慧禪師僧問解脫深坑如何過得師曰不求過僧曰如何過得師曰求過亦非鄂州巖頭全豁禪師與雪峯<span class='note-inline'>(義存)</span>欽山<span class='note-inline'>(文邃)</span>為友自餘杭謁仰山纔入門提起坐具曰和尚仰山取拂子擬舉之師曰不妨好手後㕘德山入方丈門側身問是凡是聖德山喝之師禮拜有人舉似洞山洞山曰若不是豁上座大難承當師聞之乃曰洞山老人不識好惡錯下名言我當時一手擡一手搦雪峯在德山作飯頭一日飯遟德山擎鉢下法堂雪峯曰鍾未鳴鼓未擊老和尚向什麼處去德山却歸方丈師在堂中聞之拊掌曰大小德山猶未會句在時大眾駭之白德山曰豁上座不肯和尚請勘過德山令侍者喚入方丈問曰上座今日道老人未會句在且作麼生師密而啟述德山明日說法竟大眾下堂師於僧堂前拊掌曰慙愧大眾喜德山老人會句也佗後天下人近不得然只得三年<span class='note-inline'>(德山果三年後示滅)</span>一日與雪峯欽山聚話存驀然指一椀水邃曰水清月現存曰水清月不現師踢却水椀而去問堂堂來時如何師曰<span class='corr'>刺</span>破眼問如何是祖師意師曰移取廬山來向汝道師與羅山卜塔基羅山中路忽曰和尚師迴顧曰作麼羅山舉手曰遮裏好片地師咄曰瓜州賣瓜漢又行數里徘徊間羅山禮拜問曰和尚豈不是三十年在洞山而不肯洞山師曰是又曰和尚豈不是法嗣德山又不肯德山師曰是曰不肯德山即不問只如洞山有何所闕師良久曰洞山好箇佛只是無光問二龍爭珠誰是得者師曰俱錯僧問雪峯聲聞人見性如夜見月菩薩人見性如晝見日未審和尚見性如何峯以拄杖打三下其僧後舉前語問師師與三摑問萬丈井中如何得到底師曰吽僧載問師曰脚下過也</p>
</div>
<div class='div-other'><a id='mulu162' /><p>福州雪峯義存禪師僧問祖意與教意是同是別師曰雷聲震地室內不聞又曰闍梨行脚為什麼事問剃髮染衣受佛依蔭為什麼不許認佛師曰好事不如無問如何是覿面事師曰千里未是遠問箭露投鋒時如何師曰好手不中的師問僧什麼處來對曰神光來師曰晝喚作日光夜喚作火光作麼生是神光僧無對師自代曰日光火光師問僧什麼處來僧曰近離浙中師曰舡來陸來曰二塗俱不涉師曰爭得到遮裏曰有什麼隔礙師便打師問僧什麼處來對曰離江西師曰江西與此間相去多少曰不遙師豎起拂子曰還隔遮箇麼曰若隔遮箇即遙去也師便打問學人乍入叢林乞師指示箇入路師曰寧自碎身如微塵終不敢瞎却一僧眼因舉六祖云不是風動不是幡動仁者心動師曰大小祖師龍頭蛇尾好與二十拄杖時太原孚上座侍立聞之咬齒師又曰我適來恁麼道也好與二十拄杖<span class='note-inline'>(雲居錫云什麼處是祖師龍頭蛇尾便好喫棒只如雪峯自道我也好喫拄杖且道佛法意旨作麼生久在眾上座無有不知初機兄弟且作麼生會東禪濟云雪峯恁麼道為當點檢別有落處眾中喚作自抽過抽過且置祖師道不是風動不是幡動且作麼生)</span>師問僧近離什麼處僧曰離溈山曾問如何是祖師西來意溈山據坐師曰汝肯佗否僧曰某甲不肯佗師曰溈山古佛子速去禮拜懺悔玄沙曰山頭老漢蹉過溈山也<span class='note-inline'>(東禪齊云什麼處是蹉過的當蹉過莫便恁麼會也無若恁麼會即未會溈山意在只如雪峯云溈山古佛子教去懺悔是證明溈山是讚歎溈山古事也難子細好見去也不難矣)</span>師送僧出行三五步召曰上座僧迴首師曰途中善為僧問拈搥豎拂不當宗乘和尚如何師豎起拂子其僧自把頭出師乃不顧<span class='note-inline'>(法眼代云大眾看此一貟戰將)</span>師謂鏡清曰古來有老宿引官人巡堂云此一眾盡是學佛法僧官人云金屑雖貴又作麼生老宿無對鏡清代曰比來拋塼引玉<span class='note-inline'>(法眼別云官人何得貴耳而賤目)</span>普請往寺莊路逢獼猴師曰遮畜生一人背一面古鏡摘山僧稻禾僧曰曠劫無名為什麼彰為古鏡師曰瑕生也僧曰有什麼死急話端也不識師曰老僧罪過泉州瓦棺和尚德山問曰汝還會麼師曰不會德山曰汝成持取箇不會好師曰不會成持箇什麼德山曰汝似一團鐵師遂摳衣德山</p>
</div>
<div class='div-other'><a id='mulu163' /><p>河中南際山僧一禪師僧問幸獲親近乞師指示師曰我若指示即屈著汝僧曰教學人作麼生即是師曰切忌是非問如何是法身主師曰不過來又問如何是毗盧師師曰不超越</p>
</div>
<div class='div-other'><a id='mulu164' /><p>潭州大光山居誨禪師初造于石霜之室石霜將試其所得垂問曰國家每年放舉人及第朝門還得拜也無師曰有人不求進曰憑何師曰且不為名石霜又因疾問曰除却今日別更有時也無師曰渠亦不道今日是石霜然之僧問只如達磨是祖否師曰不是祖僧曰既不是祖又來作什麼師曰為汝不薦祖僧曰薦後如何師曰方知不是祖</p>
</div>
<div class='div-other'><a id='mulu165' /><p>廬山棲賢懷祐禪師僧問如何是五老峯前句師曰萬古千秋僧曰恁麼莫成嗣絕也無師曰躊躇欲與誰</p>
</div>
<div class='div-other'><a id='mulu166' /><p>筠州九峯道虔禪師上堂有僧問無閒中人行什麼行師曰畜生行曰畜生復行什麼行師曰無閒行曰此猶是長生路上人師曰汝須知有不共命者曰不共什麼命師曰長生氣不常問人人盡言請益未審師將何拯濟師曰汝道巨嶽還曾乏寸土也無曰恁麼即四海㕘尋當為何事師曰演若迷頭心自狂曰還有不狂者也無師曰有曰如何是不狂者師曰突曉途中眼不開問如何是學人自<span class='corr'>己</span>師曰更問阿誰曰便恁麼承當時如何師曰須彌還更戴須彌麼問諸佛非我道如何是我道師曰我道非諸佛曰既非諸佛為什麼却立我道師曰適來暫喚來如今却遣出曰為什麼却遣出師曰若不遣出眼裏塵生</p>
</div>
<div class='div-other'><a id='mulu167' /><p>台州涌泉景欣禪師有彊德二禪客於路次見師騎牛不識師乃曰蹄角甚分明爭奈騎牛者不識師驟牛而去二禪客憩於樹下煎茶師迴下牛近前不審與坐喫茶師問曰二禪客近離什麼處曰離那邊師曰那邊事作麼生彼提起茶盞師曰此猶是遮邊那邊事作麼生二人無對師曰莫道騎者不識好</p>
</div>
<div class='div-other'><a id='mulu168' /><p>潭州雲蓋山志元號圓淨大師僧問然燈未出時如何師曰昧不得問蛇子為什麼吞師師曰通身色不同問如何是納僧師曰㕘尋訪道福州覆舡山洪荐禪師僧問如何是本來面目師閉目吐舌又開目吐舌僧曰本來有如許多面目師曰適來見什麼問路逢達道人不將語默對未審將什麼對師曰老僧也恁麼</p>
</div>
<div class='div-other'><a id='mulu169' /><p>吉州崇恩和尚僧問祖意教意是一是二師曰少林雖有月䓗嶺不穿雲</p>
</div>
<div class='div-other'><a id='mulu170' /><p>石霜輝禪師僧問佛出世先度五俱輪和尚出世先度何人師曰緫不度曰為什麼不度師曰為伊不是五俱輪問如何是和尚家風師曰竹筯瓦椀</p>
</div>
<div class='div-other'><a id='mulu171' /><p>郢州芭蕉和尚僧問從上宗乘如何舉唱師曰<span class='corr'>已</span>被冷眼人覻破了問不落諸緣請師直指師曰有問有荅</p>
</div>
<div class='div-other'><a id='mulu172' /><p>潭州鹿苑暉禪師僧問不假諸緣請師道師敲火鑪僧曰親切處更請一言師曰莫睡語問牛頭未見四祖時如何師曰如月在水曰見後如何師曰如水在月</p>
</div>
<div class='div-other'><a id='mulu173' /><p>潭州寶蓋約禪師僧問曰寶蓋高高挂其中事若何請師言下旨一句不消多師曰寶蓋挂空中有路不曾通儻求言下旨便是有西東</p>
</div>
<div class='div-other'><a id='mulu174' /><p>越州雲門山拯迷寺海宴禪師問如何是納衣下事師曰如人齩硬石頭問如何是古寺一鑪香師曰廣大勿人齅曰齅者如何師曰六根俱不到問久嚮拯迷到來為什麼不見拯迷師曰闍梨不識拯迷</p>
</div>
<div class='div-other'><a id='mulu175' /><p>湖南文殊和尚僧問僧繇為什麼貌誌公不得師曰非但僧繇誌公也貌不成曰誌公為什麼貌不成師曰彩繢不將來曰和尚還貌得也無師曰我亦貌不得曰和尚為什麼貌不得師曰渠不以苟我顏色教我作麼生貌</p>
</div>
<div class='div-other'><a id='mulu176' /><p>鳳翔府石柱和尚遊方時遇洞山和尚垂語曰有四種人一人說過佛祖一步行不得一人行過祖佛一句說不得一人說得行得一人說不得行不得阿那箇是其人師出眾而對曰一人說過佛祖行不得者只是無舌不許行一人行過祖佛一句說不得者只是無足不許說一人說得行得者只是函蓋相稱一人說不得行不得若有斷命而求活此是石女披枷帶鏁洞山曰闍梨自<span class='corr'>己</span>作麼生師曰該通會上卓卓寧彰洞山曰只如海上明公秀又作麼生師曰幻人相逢拊掌呵呵</p>
</div>
<div class='div-other'><a id='mulu177' /><p>南嶽玄泰上坐四方後進依附皆用交友之禮將于示滅並無僧至乃自出門召一僧付囑令備薪蒸又留偈曰今年六十五四大將離主其道自玄玄箇中無佛祖不用剃頭不須澡浴一堆猛火千足萬足偈終垂一足而逝</p>
</div>
<div class='div-other'><a id='mulu178' /><p>澧州樂普山元安禪師首問道于翠微臨濟常對眾美之曰臨濟門下一隻箭誰敢當鋒後至夾山禮拜端身而立夾山曰雞棲鳳巢非其同類出去師曰自遠趨風請師一接夾山曰目前無闍梨夾山無老僧師曰錯也夾山曰住住闍梨且莫草草忩速雲月是同谿山各異闍梨<span class='corr'>掐</span>却天下人舌頭即得如何却教無舌頭人解語師茫然無對夾山遂打之師因茲服膺問瞥然便見時如何師曰曉星分曙色爭似太陽輝問經云飯百千諸佛不如飯一無修無證者未審百千諸佛有何過無修無證者有何德師曰一片白雲橫谷口幾多歸鳥夜迷巢問日未出時如何師曰水竭滄溟龍自隱雲騰碧漢鳳猶飛問祖意與教意是一是二師曰師子窟中無異獸象王行處絕狐蹤問終日朦朧時如何師曰擲寶混沙中識者天然異曰恁麼即展手不逢師也師曰莫將鶴唳悞作鸎啼師上堂曰孫賓收鋪去也有卜者出來時有僧出曰請師一卦師曰汝家邪死僧無語<span class='note-inline'>(法眼代拊掌三下)</span>問如何是西來意師敲禪牀曰會麼曰不會師曰天上忽靁驚宇宙井底蝦蟇不舉頭問四大從何而有師曰湛水無波漚因風擊曰漚滅歸水時如何師曰不渾不濁魚龍任躍問生死事如何師曰一念忘機太虛無點問凝然時如何師曰時雷應節震嶽驚蟄曰千般運動不異箇凝然時如何師曰靈鶴翥空外鈍鳥不離巢曰如何師曰白首拜少年舉世人難信問動是法王苗寂是法王根根苗即不問如何是法王師舉拂子僧曰此猶是法王苗師曰龍不出洞誰人奈何</p>
</div>
<div class='div-other'><a id='mulu179' /><p>洪州上藍令超禪師僧問如何是上藍本分事師曰不從千聖借豈向萬機求曰只如不借不求時如何師曰不可拈放汝手裏得麼問二龍爭珠誰是得者師曰其珠徧地目覩如泥</p>
</div>
<div class='div-other'><a id='mulu180' /><p>鄆州四禪和尚僧問古人有請不背今請和尚入井還得也無師曰深深無別源飲者消諸患問如何是和尚家風師曰會得底人意須知月色寒</p>
</div>
<div class='div-other'><a id='mulu181' /><p>江西逍遙山懷忠禪師僧問不似之句還有人道得否師曰或即五日齋前或即五日齋後問劒鏡明利毫毛何惑師曰不空罥索問祖佛與阿那箇最親師曰真金不肯博誰肯換泥丸曰恁麼即不肯也師曰汝貴我賤</p>
</div>
<div class='div-other'><a id='mulu182' /><p>袁州盤龍山可文禪師僧問亡僧遷化向什麼處去也師曰石牛㳂江路日裏夜明燈問如何是佛師曰癡兒捨父逃</p>
</div>
<div class='div-other'><a id='mulu183' /><p>撫州黃山月輪禪師夾山問師名什麼師曰名月輪夾山作一圓相曰何似遮箇師曰和尚恁麼語話諸方大有人不肯在曰貧道即恁麼闍梨作麼生師曰還見月輪麼曰闍梨恁麼道此閒大有人不肯師乃服膺參訊一日夾山抗聲問曰子是什麼處人師曰閩中人曰還識老僧否師曰和尚還識學人否曰不然子且還老僧草鞋價然後老僧還子江陵米價師曰恁麼即不識和尚未委江陵米作麼價夾山曰子善能哮吼問如何是道師曰石牛頻吐三春霧木馬嘶聲滿道途問如何得見本來面目師曰不勞懸石鏡天曉自鷄鳴問如何是青霄路師曰鶴棲雲外樹不倦苦風霜</p>
</div>
<div class='div-other'><a id='mulu184' /><p>洛京韶山寰普禪師遵師問韶山在什麼處師曰青青翠竹處遵曰莫只遮便是否師曰是即是闍梨有什麼事曰擬申一問未審師還荅否師曰看君不是金牙作爭解彎弓射尉遲遵曰鳳凰直入煙霄路誰怕林閒野鵲兒師曰當軒畫鼓從君擊試展家風似老僧遵曰一句迥超今古格松蘿不與月輪齊師曰饒君直透威音外猶較韶山半月程遵曰過在什麼處師曰倜儻之辭時人知有遵曰恁麼即真玉泥中異不撥萬機塵師曰魯班門下徒施巧妙遵曰學人即恁麼師意如何師曰玉女夜拋梭寄錦於西舍遵曰莫便是和尚家風也無師曰耕夫置玉樓不是行家作遵曰此是文言和尚家風如何師曰橫身當宇宙誰是出頭人</p>
</div>
<div class='div-other'><a id='mulu185' /><p>太原海湖和尚因有人請灌頂三藏供養敷坐訖師乃就彼位坐時有雲涉坐主問曰和尚什麼年行道師曰坐主近前來涉近前師曰只如憍陳如是什麼年行道涉茫然師咄曰遮尿牀鬼僧問和尚院內人何太少定水院人何太多師曰草深多野鹿巖高獬豸稀</p>
</div>
<div class='div-other'><a id='mulu186' /><p>嘉州白水寺和尚僧問如何是西來意師曰四溟無窟宅一滴潤乾坤問曹谿一路合譚何事師曰㵎松千載鶴來聚月中香桂鳳凰歸</p>
</div>
<div class='div-other'><a id='mulu187' /><p>鳳翔天蓋山幽禪師僧問如何是天蓋水師曰四海滂沲不犯㳙滴僧問學人擬看經時如何師曰既是大商何求小利</p>
</div>
<div class='div-other'><a id='mulu188' /><p>洪州建昌鳳棲山同安和尚僧問如何是和尚家風師曰金雞抱子歸霄漢玉兔懷胎入紫微僧曰忽遇客來將何祗待師曰金果早朝猿摘去玉花晚後鳳㘅來問終日在潭為什麼釣不得師曰玄源不隱無生寶莫謾垂鈎向碧潭問澄機一句曉露不逢時如何師曰太陽門下無星月天子殿前無貧兒問險惡道中如何進步師曰玄身透過千差路碧海無波往即難問如何是納衣下事師曰一片玉輪今古在豈同漁父夜沉鈎問如何是大勿慙愧底人師曰空王不坐無生殿迦葉堂前不點燈</p>
</div>
<p class='juan'>傳燈玉英集卷第八</p></div>
</div><!-- end of div[@id='body'] -->
</body></html>