<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>傳燈玉英集（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu398' />
<div class='div-other'><a id='mulu399' />
<div class='div-other'><a id='mulu400' /><p style="text-indent:0em" class="lg-abnormal"><div class='lg-row'>…涅…</div>
</p><p style="text-indent:0em" class="lg-abnormal"><div class='lg-row'>妄…不知身本同…（以上缺一紙半）若欲存一捨一永與<span class='corr'>真理相疎</span>更若<span class='corr'>愛聖憎凡</span>生死海裏沈浮煩惱因心有故無心煩惱何居不勞分別取相自然得道須㬰夢時夢中造作覺時覺境都無飜思覺時與夢顛倒二見不<span class='corr'>殊</span>改迷取覺求利何異販賣商徒動靜兩亡常<span class='corr'>寂</span>自然契合真如若言眾生異佛迢迢與佛常踈佛與眾生不二自然究竟無餘</div>
</p><p style="text-indent:0em" class="lg-abnormal"><div class='lg-row'>法性本來常寂蕩蕩無有邊畔安心取捨之<span class='corr'>間</span>被佗二境迴換斂容入定坐禪攝境安心覺<span class='corr'>觀</span>機關木人修道何時得達彼岸諸法本空<span class='corr'>無著</span>境似浮雲會散忽悟本性元空恰似熱病<span class='corr'>得汗</span>無智人前莫說打你色身星散</div>
</p><p style="text-indent:0em" class="lg-abnormal"><div class='lg-row'>報你眾生直道非有即是非無非有<span class='corr'>非無不二</span>何須對有論虛有無妄心<span class='corr'>立號一破一箇不居</span>（原殘）兩名由爾情作無情即本真如若欲存情覓佛將網山上羅魚徒費功夫無益幾許枉用功夫不解即心即佛真似騎驢覓驢一切不憎不愛遮箇煩惱須除除之則須除身除身無佛無因無佛無因可得自然無法無人</div>
</p><p style="text-indent:0em" class="lg-abnormal"><div class='lg-row'>大道不由行得說行權為凡愚得理返觀於行始知枉用功夫未悟圓通大理要須言行相扶不得執佗知解迴光返本全無有誰解會此說教君向己推求自見昔時罪過除却五欲瘡疣解脫逍遙自在隨方賤賣風流誰是發心買者亦得似我無憂</div>
</p><p style="text-indent:0em" class="lg-abnormal"><div class='lg-row'>內見外見緫惡佛道魔道俱錯被此二大波旬便即猒苦求樂生死悟本體空佛魔何處安著只由妄情分別前身後身孤薄輪迴六道不停結業不能除却所以流浪生死皆由橫生經略身本虛無不實返本是誰斟酌有無我自能為不勞妄心卜度眾生身同太虛煩惱何處安著但無一切希求煩惱自然消落</div>
</p><p style="text-indent:0em" class="lg-abnormal"><div class='lg-row'>可笑眾生蠢蠢各執一般異見但欲傍鏊求餅不解返本觀麵麵是正邪之本由人造作百變所須任意縱橫不假偏耽愛戀無著即是解脫有求又遭羅罥慈心一切平等真如菩提自現若懷彼我二心對面不見佛面</div>
</p><p style="text-indent:0em" class="lg-abnormal"><div class='lg-row'>世閒幾許癡人將道復欲求道廣尋諸義紛紜自救<span class='corr'>己</span>身不了專尋佗文亂說自稱至理妙好徒勞一生虛過永劫沈淪生老濁愛纏心不捨清淨智心自惱真如法界叢林返作荊棘荒草但執黃葉為金不悟棄金求寶所以失念狂走彊力裝持相好口內誦經誦論心裏尋常枯槁一朝覺本心空具足真如不少</div>
</p><p>聲聞心心斷惑能斷之心是賊賊賊遞相除遣何時了本語默口內誦經千卷體上問經不識不解佛法圓通徒勞尋行數黑頭陀阿練苦行希望後身功德希望即是隔聖大道何由可得譬如夢裏度河船師度過河北忽覺牀上安眠失却度船軌則船師及彼度人兩箇本不相識眾生迷倒羈絆徃來三界疲極覺悟生死如夢一切求心自息</p>
<p>悟解即是菩提了本無有階梯堪歎凡夫傴僂八十不能跋蹄徒勞一生虛過不覺日月遷移向上看佗師口恰似失妳孩兒道俗崢嶸聚集終日聽佗死語不觀己身無常心行貪如狼虎堪嗟二乘狹劣要須摧伏六府不食酒肉五辛邪眼看佗飲咀更有邪行猖狂修氣不食鹽醋若悟上乘至真不假分別男女</p>
</div>
<div class='div-other'><a id='mulu401' />
<p class='h2'>十二時頌　寶誌和尚</p><p style="text-indent:0em" class="lg-abnormal"><div class='lg-row'>平旦寅狂機內有道人身窮苦<span class='corr'>已</span>經無量劫不信常擎如意珍若捉物入迷津但有纖毫即是塵不住舊時無相貌外求知識也非真</div>
</p><p style="text-indent:0em" class="lg-abnormal"><div class='lg-row'>日出卯用處不須生善巧縱使神光照有無起意便遭魔事撓若施功終不了日夜被佗人我拗不用安排只麼從何曾心地生煩惱</div>
</p><p style="text-indent:0em" class="lg-abnormal"><div class='lg-row'>食時辰無明本是釋迦身坐臥不知元是道只麼忙忙受苦辛認聲色覓踈親只是佗家染汙人若擬將心求佛道問取虛空始出塵</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>未了之人教不至假使通達祖師言莫向心頭安了義只守玄沒文字認著依前還不是暫時自肯不追尋曠劫不遭魔境使</div>
</p><p style="text-indent:0em" class="lg-abnormal"><div class='lg-row'>日南午四大身中無價寶陽燄空華不肯拋作意修行轉辛苦不曾迷莫求悟任你朝陽幾迴暮有相身中無相身無明路上無生路</div>
</p><p style="text-indent:0em" class="lg-abnormal"><div class='lg-row'>日昳未心地何曾安了義佗家文字沒親踈莫起功夫求的意任縱橫絕忌諱長在人閒不居止運用不離聲色中歷劫何曾暫拋棄</div>
</p><p style="text-indent:0em" class="lg-abnormal"><div class='lg-row'>晡時申學道先須不猒貧有相本來權積聚無形何用要安真作淨潔却勞神莫認愚癡作近鄰言下不求無處所暫時喚作出家人</div>
</p><p style="text-indent:0em" class="lg-abnormal"><div class='lg-row'>日入酉虛幻聲音終不久禪恱珍羞尚不餐誰能更飲無明酒沒可拋無物守蕩蕩逍遙不曾有縱你多聞達古今也是癡狂外邊走</div>
</p><p style="text-indent:0em" class="lg-abnormal"><div class='lg-row'>黃昏<span class='corr'>戌</span>狂子興功投暗室假使心通無量時歷劫何曾異今日擬商量却啾唧轉使心頭黑如漆晝夜舒光照有無癡人喚作波羅蜜</div>
</p><p style="text-indent:0em" class="lg-abnormal"><div class='lg-row'>人定亥勇猛精進成懈怠不起纖毫修學心無相光中常自在超釋迦越祖代心有微塵還窒閡廓然無事頓清閑佗家自有通人愛</div>
</p><p style="text-indent:0em" class="lg-abnormal"><div class='lg-row'>夜半子心住無生即生死生死何曾屬有無用時便用沒文字祖師言外邊事識取起時還不是作意搜求實沒蹤生死魔來任相試</div>
</p><p style="text-indent:0em" class="lg-abnormal"><div class='lg-row'>雞鳴丑一顆圓珠明<span class='corr'>已</span>久內外推尋覓惣無境上施為渾大有不見頭又無手世界壞時終不朽未了之人聽一言只遮如今誰動口</div>
</p></div>
<div class='div-other'><a id='mulu402' />
<p class='h2'>十四科頌</p>
<div class='div-other'><a id='mulu403' />
<p class='h3'>菩提煩惱不二</p><p class="byline">誌公和尚</p><p style="text-indent:0em" class="lg-abnormal"><div class='lg-row'>眾生不解修道便欲斷除煩惱煩惱本來空寂將道更欲覓道一念之心即是何須別處尋討大道曉在目前迷倒愚人不了佛性天真自然亦無因緣修造不識三毒虛假妄執浮沈生老昔時迷日為晚今日始覺非早</div>
</p></div>
<div class='div-other'><a id='mulu404' />
<p class='h3'>持犯不二</p><p style="text-indent:0em" class="lg-abnormal"><div class='lg-row'>丈夫運用無礙不為戒律所制持犯本自無生愚人被佗禁繫智者造作皆空聲聞觸途為滯大士肉眼圓通二乘天眼有翳空中妄執有無不達色心無礙菩薩與俗同居清淨曾無染世愚人貪著涅槃智者生死實際法性空無言說緣起略無人子百歲無智小兒小兒有智百歲</div>
</p></div>
<div class='div-other'><a id='mulu405' />
<p class='h3'>佛與眾生不二</p><p style="text-indent:0em" class="lg-abnormal"><div class='lg-row'>眾生與佛無殊大智不異於愚何須向外求寶身田自有明珠正道邪道不二了知凡聖同途迷悟本無差別涅槃生死一如究竟攀緣空寂惟求意想清虛無有一法可得脩然自入無餘</div>
</p></div>
<div class='div-other'><a id='mulu406' />
<p class='h3'>事理不二</p><p style="text-indent:0em" class="lg-abnormal"><div class='lg-row'>心王自在翛然法性本無十纏一切無非佛事何須攝念坐禪妄想本來空寂不用斷除攀緣智者無心可得自然無爭無喧不識無為大道何時得證幽玄佛與眾生一種眾生即是世尊凡夫妄生分別無中執有迷奔了達貪瞋空寂何處不是真門</div>
</p></div>
<div class='div-other'><a id='mulu407' />
<p class='h3'>靜亂不二</p><p style="text-indent:0em" class="lg-abnormal"><div class='lg-row'>聲聞猒喧求靜猶如棄麵求餅餅即從來是麵造作隨人百變煩惱即是菩提無心即是無境生死不異涅槃貪瞋如燄如影智者無心求佛愚人執邪執正徒勞空過一生不見如來妙頂了達婬慾性空鑊湯鑪炭自冷</div>
</p></div>
<div class='div-other'><a id='mulu408' />
<p class='h3'>善惡不二</p><p style="text-indent:0em" class="lg-abnormal"><div class='lg-row'>我自身心快樂脩然無善無惡法身自在無方觸目無非正覺六塵本來空寂凡夫妄生執著涅槃生死太平四海阿誰厚薄無為大道自然不用將心畫度菩薩散誕靈通所作常含妙覺聲聞執法坐禪如蠶吐絲自縛法性本來圓明病愈何須執藥了知諸法平等脩然清虛快樂</div>
</p></div>
<div class='div-other'><a id='mulu409' />
<p class='h3'>色空不二</p><p style="text-indent:0em" class="lg-abnormal"><div class='lg-row'>法性本無青黃眾生謾造文章吾我說佗止觀自意擾擾顛狂不識圓通妙理何時得會真常自疾不能治療却教佗人藥方外看將為是善心內猶若犲狼愚人畏其地獄智者不異天堂對境心常不起舉足皆是道場佛與眾生不二眾生自作分張若欲除却三毒迢迢不離災殃智者知心是佛愚人樂徃西方</div>
</p></div>
<div class='div-other'><a id='mulu410' />
<p class='h3'>生死不二</p><p style="text-indent:0em" class="lg-abnormal"><div class='lg-row'>世閒諸法如幻生死猶若雷電法身自在圓通出入山河無閒顛倒妄想本空般若無迷無亂三毒本自解脫何須攝念禪觀只為愚人不了從佗戒律決斷不識寂滅真如何時得登彼岸智者無惡可斷運用隨心合散法性本來空寂不為生死所絆若欲斷除煩惱此是無明癡漢煩惱即是菩提何用別求禪觀實際無佛無魔心體無形無斷</div>
</p></div>
<div class='div-other'><a id='mulu411' />
<p class='h3'>斷除不二</p><p style="text-indent:0em" class="lg-abnormal"><div class='lg-row'>丈夫運用堂堂逍遙自在無妨一切不能為害堅固猶若金剛不著二邊中道脩然非斷非常五欲貪瞋是佛地獄不異天堂愚人妄生分別流浪生死猖狂智者達色無礙聲聞無不恛惶法性本無瑕翳眾生妄執青黃如來引接迷愚或說地獄天堂彌勒身中自有何須別處思量棄却真如佛像此人即是顛狂聲聞心中不了唯只趂逐言章言章本非真道轉加鬥爭剛彊心裏蚖蛇蝮蝎螫著便即遭傷不解文中取義何時得會真常死入無閒地獄神識枉受災殃</div>
</p></div>
<div class='div-other'><a id='mulu412' />
<p class='h3'>真俗不二</p><p style="text-indent:0em" class="lg-abnormal"><div class='lg-row'>法師說法極好心中不離煩惱口談文字化佗轉更增佗生老真妄本來不二凡夫棄妄覓道四眾雲集聽講高坐論義浩浩南坐北坐相爭四眾為言為好雖然口談甘露心裏尋常枯燥自<span class='corr'>己</span>元無一錢日夜數佗珍寶恰似無智愚人棄却真金檐草心中三毒不捨未審何時得道</div>
</p></div>
<div class='div-other'><a id='mulu413' />
<p class='h3'>解縛不二</p><p style="text-indent:0em" class="lg-abnormal"><div class='lg-row'>律師持律自縛自縛亦能縛佗外作威儀恬靜心內恰似洪波不駕生死船筏如何度得愛河不解真宗正理邪見言辭繁多有二比丘犯律便却徃問優波優波依律說罪轉增比丘網羅方丈室中居士維摩便即來呵優波默然無對淨名說法無過而彼戒性如空不在內外娑婆勸除生滅不肯忽悟還同釋迦</div>
</p></div>
<div class='div-other'><a id='mulu414' />
<p class='h3'>境照不二</p><p style="text-indent:0em" class="lg-abnormal"><div class='lg-row'>禪師體離無明煩惱從何處生地獄天堂一相涅槃生死空名亦無貪瞋可斷亦無佛道可成眾生與佛平等自然聖智惺惺不為六塵所染句句獨契無生正覺一念玄解三世坦然皆平非法非律自制脩然真入圓成絕此四句百非如空無作無依</div>
</p></div>
<div class='div-other'><a id='mulu415' />
<p class='h3'>運用無礙不二</p><p style="text-indent:0em" class="lg-abnormal"><div class='lg-row'>我今滔滔自在不羨公王卿宰四時猶若金剛昔樂心常不改法寶喻於須彌智慧廣於江海不為八風所牽亦無精進懈怠任性浮沈若顛散誕蹤橫自在遮莫刀劒臨頭我自安然不采</div>
</p></div>
<div class='div-other'><a id='mulu416' />
<p class='h3'>迷悟不二</p><p style="text-indent:0em" class="lg-abnormal"><div class='lg-row'>迷時以空為色悟即以色為空迷悟本無差別色空究竟還同愚人喚南作北智者達無西東欲覓如來妙理常在一念之中陽燄本非其水渴鹿狂趂忩忩自身虛假不實將空更欲覓空世人迷倒至甚如犬吠雷叿叿</div>
</p></div></div>
<div class='div-other'><a id='mulu417' />
<p class='h2'>頌</p><p class="byline">歸宗至真禪師智常</p><p style="text-indent:0em" class="lg-abnormal"><div class='lg-row'>歸宗事理絕日輪正當午自在如師子不與物依怙獨步四山頂優游三大路欠去飛禽墜嚬呻眾邪怖機豎箭易及影沒手難覆施張若工[仁-二+(敲-高)]裁剪如尺度巧鏤萬般名歸宗還似土語默音聲絕旨妙情難措棄箇眼還聾取箇耳還瞽一鏃破三關分明箭後路可憐大丈夫先天為心祖</div>
</p></div>
<div class='div-other'><a id='mulu418' />
<p class='h2'>頌</p>
<div class='div-other'><a id='mulu419' />
<p class='h3'>授指</p><p class="byline">香嚴襲燈大師智閑</p><p>古人骨多靈異賢子孫密安置此一門成孝義人未達莫差池須志固遣狐疑得安靜不傾危向即遠求即離取即急失即遲無計校忘覺知濁流識今古偽一剎那通變異嵳峩山石火氣內裏發焚巔[山/累]無遮欄燒海底法網踈靈燄細六月臥去衣被蓋不得無假偽達道人唱祖意我師宗古來諱唯此人善安置足法財具慙愧不虛施用處諦有人問少呵氣更審來說米貴</p>
</div>
<div class='div-other'><a id='mulu420' />
<p class='h3'>最後語</p><p style="text-indent:0em" class="lg-abnormal"><div class='lg-row'>有一語全規矩休思惟不自許路逢達道人揚眉省來處蹋不著多疑慮却思看帶伴侶一生㕘學事無成殷勤抱得栴檀樹</div>
</p></div>
<div class='div-other'><a id='mulu421' />
<p class='h3'>荅鄭郎中</p><p style="text-indent:0em" class="lg-abnormal"><div class='lg-row'>語裏埋荕骨音聲染道容即時纔妙會拍手趂乖龍</div>
</p></div>
<div class='div-other'><a id='mulu422' />
<p class='h3'>譚道</p><p style="text-indent:0em" class="lg-abnormal"><div class='lg-row'>的的無兼帶獨運何依賴路逢達道人莫將語默對</div>
</p></div></div>
<div class='div-other'><a id='mulu423' />
<p class='h2'>頌</p>
<div class='div-other'><a id='mulu424' />
<p class='h3'>無心合道</p><p class="byline">洞山和尚良价</p><p style="text-indent:0em" class="lg-abnormal"><div class='lg-row'>道無心合人人無心合道欲識箇中意一老一不老</div>
</p></div></div>
<div class='div-other'><a id='mulu425' />
<p class='h2'>頌</p><p class="byline">龍牙和尚居遁</p><p style="text-indent:0em" class="lg-abnormal"><div class='lg-row'>龍牙山裏龍形非世閒色世上畫龍人巧巧描不得唯有識龍人一見便心息</div>
</p><p style="text-indent:0em" class="lg-abnormal"><div class='lg-row'>唯念門前樹能容鳥泊飛來者無心喚騰身不慕歸若人心似樹與道不相違</div>
</p><p style="text-indent:0em" class="lg-abnormal"><div class='lg-row'>一得無心便道情六門休歇不勞形有緣不是余朋友無用雙眉却弟兄</div>
</p><p style="text-indent:0em" class="lg-abnormal"><div class='lg-row'>悟了還同未悟人無心勝負自安神從前古德稱貧道向此門中有幾人</div>
</p><p style="text-indent:0em" class="lg-abnormal"><div class='lg-row'>學道無端學畫龍元來未得筆頭蹤一朝體得真龍後方覺從前枉用功</div>
</p><p style="text-indent:0em" class="lg-abnormal"><div class='lg-row'>成佛人希念佛多念來歲久却成魔君今欲得自成佛無念之人不較多</div>
</p><p style="text-indent:0em" class="lg-abnormal"><div class='lg-row'>在夢那知夢是虛覺來方覺夢中無迷時恰是夢中事悟後還同睡起夫</div>
</p><p style="text-indent:0em" class="lg-abnormal"><div class='lg-row'>學道蒙師指却閑無中有路隱人閒饒君講得千經論一句臨機下口難</div>
</p><p style="text-indent:0em" class="lg-abnormal"><div class='lg-row'>菩薩聲聞未盡空人天來徃訪真宗爭如佛是無疑士端坐無心只麼通</div>
</p><p style="text-indent:0em" class="lg-abnormal"><div class='lg-row'>此生不息息何時息在今生共要知心息只緣無妄想妄除心息是休時</div>
</p><p style="text-indent:0em" class="lg-abnormal"><div class='lg-row'>迷人未了勸盲聾土上加泥更一重悟人有意同迷意只在迷中迷不逢</div>
</p><p style="text-indent:0em" class="lg-abnormal"><div class='lg-row'>夫人學道莫貪求萬事無心道合頭無心始體無心道體得無心道亦休</div>
</p><p style="text-indent:0em" class="lg-abnormal"><div class='lg-row'>眉閒毫相燄光身事見爭如理見親事有只因於理有理權方便化天人一朝大悟俱消却方得名為無事人</div>
</p><p style="text-indent:0em" class="lg-abnormal"><div class='lg-row'>人情濃厚道情微道用人情世豈知空有人情無道用人情能得幾多時</div>
</p><p style="text-indent:0em" class="lg-abnormal"><div class='lg-row'>尋牛須訪迹學道訪無心迹在牛還在無心道易尋</div>
</p></div>
<div class='div-other'><a id='mulu426' />
<p class='h2'>明道頌</p><p class="byline">漳州羅漢桂琛和尚</p><p style="text-indent:0em" class="lg-abnormal"><div class='lg-row'><span class='corr'>至</span>道淵曠勿以言宣言宣非指孰云有是觸處皆渠豈喻真虛真虛設辨如鏡中現有無雖彰在處無傷無傷無在何拘何閡不假功成將何法爾法爾不爾俱為脣齒若以斯陳埋沒宗旨宗非意陳無以見聞見聞不脫如水中月於此不明翻為剩法一法有形翳汝眼睛眼睛不明世界崢嶸我宗奇特當陽顯赫佛及眾生皆承恩力不在低頭思量難得拶破面門覆蓋乾坤快須薦取脫却根塵其如不曉謾說而今</div>
</p></div>
<div class='div-other'><a id='mulu427' />
<p class='h2'>頌</p>
<div class='div-other'><a id='mulu428' />
<p class='h3'>三界唯心</p><p class="byline">大法眼禪師文益</p><p style="text-indent:0em" class="lg-abnormal"><div class='lg-row'>三界唯心萬法唯識唯識唯心眼聲耳色色不到耳聲何觸眼眼色耳聲萬法成辦萬法匪緣豈觀如幻大地山河誰堅誰變</div>
</p></div>
<div class='div-other'><a id='mulu429' />
<p class='h3'>牛頭庵</p><p style="text-indent:0em" class="lg-abnormal"><div class='lg-row'>國城南祖師庵庵舊址依雲嵐獸馴淑人相㕘忽有心終不堪</div>
</p></div>
<div class='div-other'><a id='mulu430' />
<p class='h3'>乾闥婆城</p><p style="text-indent:0em" class="lg-abnormal"><div class='lg-row'>乾闥婆城法法皆爾法爾不爾名相真軌日暖月涼海深山起乾闥婆城是非亡矣</div>
</p></div>
<div class='div-other'><a id='mulu431' />
<p class='h3'>因僧看經</p><p style="text-indent:0em" class="lg-abnormal"><div class='lg-row'>今人看古教不免心中閙欲免心中閙但知看古教</div>
</p></div>
<div class='div-other'><a id='mulu432' />
<p class='h3'>問僧云會麼對不會</p><p style="text-indent:0em" class="lg-abnormal"><div class='lg-row'>會與不會與汝面對若也面對真箇不會</div>
</p></div>
<div class='div-other'><a id='mulu433' />
<p class='h3'>庭栢盆蓮</p><p style="text-indent:0em" class="lg-abnormal"><div class='lg-row'>一朵蓞蓞蓮兩株青瘦栢長向僧家庭何勞問高格</div>
</p></div></div>
<div class='div-xu'><a id='mulu434' />
<p class='h2'>八漸偈并序</p><p class="byline">白居易</p>
<div class='div-other'><a id='mulu435' /><p>唐貞元十九年秋八月有大師曰凝公遷化于東都聖善寺鉢塔院越明年春二月有東來客白居易作八漸偈偈六句句四言贊之初居易甞求心要於師師賜我言焉曰觀曰覺曰定曰慧曰明曰通曰濟曰捨繇是入於耳貫於心嗚呼今師之報身則化師之八言不化至哉八言實無生忍觀之漸門也故自觀至捨次而贊之廣一言為一偈謂之八漸偈蓋欲以發揮師之心教且明居易不敢失墜也既而升于堂禮于牀跪而唱泣而去偈曰</p>
</div>
<div class='div-other'><a id='mulu436' />
<p class='h3'>觀</p><p style="text-indent:0em" class="lg-abnormal"><div class='lg-row'>以心中眼觀心外相從何而有從何而喪觀之又觀則辯真妄</div>
</p></div>
<div class='div-other'><a id='mulu437' />
<p class='h3'>覺</p><p style="text-indent:0em" class="lg-abnormal"><div class='lg-row'>惟真常在為妄所蒙真妄苟辯覺生其中不離妄有而得真空</div>
</p></div>
<div class='div-other'><a id='mulu438' />
<p class='h3'>定</p><p style="text-indent:0em" class="lg-abnormal"><div class='lg-row'>真若不滅妄即不起六根之源湛如止水是為禪定乃脫生死</div>
</p></div>
<div class='div-other'><a id='mulu439' />
<p class='h3'>慧</p><p style="text-indent:0em" class="lg-abnormal"><div class='lg-row'>專之以定定猶有繫濟之以慧慧則無滯如珠在盤盤定珠慧</div>
</p></div>
<div class='div-other'><a id='mulu440' />
<p class='h3'>明</p><p style="text-indent:0em" class="lg-abnormal"><div class='lg-row'>定慧相合合而後明照彼萬物物無遁形如大圓鏡有應無情</div>
</p></div>
<div class='div-other'><a id='mulu441' />
<p class='h3'>通</p><p style="text-indent:0em" class="lg-abnormal"><div class='lg-row'>慧至乃明明則不昧明至乃通通則無礙無礙者何變化自在</div>
</p></div>
<div class='div-other'><a id='mulu442' />
<p class='h3'>濟</p><p style="text-indent:0em" class="lg-abnormal"><div class='lg-row'>通力不常應念而變變相非有隨求而見是大慈悲以一濟萬</div>
</p></div>
<div class='div-other'><a id='mulu443' />
<p class='h3'>捨</p><p style="text-indent:0em" class="lg-abnormal"><div class='lg-row'>眾苦既濟大悲亦捨苦既非真悲亦是假是故眾生實無度者</div>
</p></div></div>
<div class='div-other'><a id='mulu444' />
<p class='h2'>詩</p>
<div class='div-other'><a id='mulu445' />
<p class='h3'>心印</p><p class="byline">同安禪師<span class='note-inline'>(八首)</span></p><p style="text-indent:0em" class="lg-abnormal"><div class='lg-row'>問君心印作何顏心印誰人敢授傳歷劫坦然無異色呼為心印早虛言須知本自靈空性將</div>
</p></div></div></div>
<div class='div-other'><a id='mulu446' />
<div class='div-other'><a id='mulu447' /><p>學問亦曾討入海筭沙徒自困數佗珍寶有何益從來蹭蹬枉作風塵客種性邪錯知解不達頓制二乘精進勿道心外道聦明無智慧亦愚癡亦小騃空拳指上生實解執指為月</p>
<p style="margin-left:11em">（以上缺十八紙半）</p>
<p style="text-indent:0em" class="lg-abnormal"><div class='lg-row'>枉施功根境法中虛捏怪不見一法即如來方得名為觀自在了即業障本來空未了還須償宿債饑逢王膳不能餐病遇醫王爭得差在欲行禪知見力火中生蓮終不壞勇施犯重悟無生早時成佛于今在師子吼無畏說深嗟懵懂頑皮靻<span class='note-inline'>(音折)</span>只知犯重障菩提不見如來開祕訣有二比丘犯淫殺波離螢光增罪結維摩大士頓除疑還同赫日銷霜雪不思議解脫力此即成吾善知識四事供養敢辭勞萬兩黃金亦銷得粉骨碎身未足醻一句了然超百億法中王最高勝河沙如來同共證我今解此如意珠信受之者皆相應了了見無一物亦無人亦無佛大千沙界海中漚一切聖賢如電拂假使鐵輪頂上旋定慧圓明終不失日可冷月可熱眾魔不能壞真說象駕崢嶸慢進途誰見螗蜋能拒轍大象不遊於兔徑大悟不拘於小節莫將管見謗蒼蒼未了吾今為君決</div>
</p></div>
<div class='div-other'><a id='mulu448' />
<p class='h2'>了元歌</p><p class="byline">騰騰和尚</p><p style="text-indent:0em" class="lg-abnormal"><div class='lg-row'>修道道無可修問法法無可問迷人不了色空悟者本無逆順八萬四千法門至理不離方寸識取自家城郭莫謾尋佗鄉郡不用廣學多聞不要辯才聦俊不知月之大小不管歲之餘閏煩惱即是菩提淨華生於泥糞人來問我若為不能共伊談論寅朝用粥充饑齋時更餐一頓今日任運騰騰明日騰騰任運心中了了揔知且作佯癡縛鈍</div>
</p></div>
<div class='div-other'><a id='mulu449' />
<div class='div-other'><a id='mulu450' />
<p class='h3'>草庵歌</p><p class="byline">石頭和尚</p><p style="text-indent:0em" class="lg-abnormal"><div class='lg-row'>吾結草庵無寶貝飯了從容圖睡快成時初見茅草新破後還將茅草蓋住庵人鎮常在不屬中間與內外世人住處我不住世人愛處我不愛庵雖小含法界方丈老人相體解上乘菩薩信無疑中下聞之必生怪問此庵壞不壞壞與不壞主元在不居南北與東西基上堅牢以為最青松下明䆫內玉殿朱樓未為對納帔幪頭萬事休此時山僧都不會住此庵休作解誰誇鋪席圖人買迴光返照便歸來廓達靈根非向背遇祖師親訓誨結草為庵莫生退百年拋却任縱橫擺手便行且無罪千種言萬般解只要教君長不昧欲識庵中不死人豈離而今遮皮袋</div>
</p></div>
<div class='div-other'><a id='mulu451' />
<p class='h3'>一鉢歌</p><p style="text-indent:0em" class="lg-abnormal"><div class='lg-row'>遏剌剌閙聒聒揔是悠悠造抹撻如饑喫鹽加得渴枉却一生頭枿枿究竟不能知始末拋却死屍何處脫勸君努力求解脫閑事到頭湏結撮火落身上當湏撥莫待臨時叫菩薩丈夫語話湏豁豁莫學癡人受摩捋趂時結裏學擺撥也學柔和也麤糲也剃頭也披褐也學凡夫作生活直語向君君未達更作長歌歌一鉢一鉢歌多中一一中多莫笑野人歌一鉢曾將一鉢度娑婆青天寥寥月初上此時影空含萬象幾處浮生自是非一源清淨無來往更莫將心造水泡百毛流血是誰教不如靜坐真如地頂上從他鵲作巢萬代金輪聖王子只遮真如靈覺是菩提樹下度眾生度盡眾生不生死不生不死真丈夫無形無相大毗盧塵勞滅盡真如在一顆圓明無價珠眼不見耳不聞不見不聞真見聞從來一句無言說今日千言強為分強為分湏諦聽人人盡有真如性恰似黃金在鑛中鍊去鍊來金體淨真是妄妄是真若除真妄更無人真心莫謾生煩惱衣食隨時養色身好也著弱也著一切無心無染著亦無惡亦無好二際坦然平等道麤也餐細也餐莫學凡夫相上觀也無麤也無細上方香積無根蔕坐亦行行亦坐生死樹下菩提果亦無坐亦無行無生何用覔無生生亦得死亦得處處當來見彌勒亦無生亦無死三世如來揔如此離則著著則離幻化門中無實義無可離無可著何處更求無病藥語時默默時語語默縱橫無處所亦無語亦無默莫喚東西作南北瞋即喜喜即瞋我自降魔轉法輪亦無瞋亦無喜水不離波波即水慳時捨捨時慳不離內外及中間亦無慳亦無捨寂寂寥寥無可把苦時樂樂時苦只遮修行斷門戶亦無苦亦無樂本來自在無繩索垢即淨淨即垢兩邊畢竟無前後亦無垢亦無淨大千同一真如性藥是病病是藥到頭兩事湏拈却亦無藥亦無病正是真如靈覺性魔作佛佛作魔鏡裏尋形水上波亦無魔亦無佛三世本來無一物凡即聖聖即凡色裏膠清水裏鹹亦無凡亦無聖萬行揔持無一行真中假假中真自是凡夫起妄塵亦無真亦無假若不喚時何應喏本來無姓亦無名只麼騰騰信脚行有時鄽市并屠肆一朵紅蓮火上生也曾䇿杖遊廛洛身似浮雲無定著幻化由來似寄居佗家觸處更清虛若覔戒三毒瘡痍幾時差若覔禪我自縱橫汩碖眠大可憐不是顛世間出世天中天時人不會此中意打著南邊動北邊若覔法雞足山中問迦葉大士持衣在此中本來不用求某甲若覔經法性真源無可聽若覔律窮子不須教走出若覔修八萬浮圖何處求只知黃葉止啼哭不覺黑雲遮日頭莫怪狂言無次第篩羅漸入麤中細只遮麤中細也無即是圓明真實諦真實諦本非真<span class='corr'>但</span>是名聞即是塵若向塵中解真實便是堂堂出世人出世人莫造作獨行獨步空索索無生無死無涅槃本來生死不相干無是非無動靜莫謾將身入空井無善惡無去來亦無明鏡挂高臺山僧見解只如此不信從佗造劫灰</div>
</p></div></div>
<div class='div-other'><a id='mulu452' />
<p class='h2'>浮漚歌</p><p class="byline">樂普和尚</p><p style="text-indent:0em" class="lg-abnormal"><div class='lg-row'>雲天雨落庭中水水上漂漂見漚起前者<span class='corr'>已</span>滅後者生前後相續無窮<span class='corr'>已</span>本因雨滴水成漚還緣風激漚歸水不知漚水性無殊隨佗轉變將為異外明瑩內含虛內外玲瓏若寶珠正在澄波看似有及乎動著又如無有無動靜事難明無相之中有相形只知漚向水中出豈知水亦從漚生權將漚水類余身五蘊虛攢假立人解達蘊空漚不實方能明見本來真</div>
</p></div>
<div class='div-other'><a id='mulu453' />
<p class='h2'>牧護歌</p><p class="byline">蘇溪和尚<span class='note-inline'>(即五洩小師也)</span></p><p style="text-indent:0em" class="lg-abnormal"><div class='lg-row'>聽說納僧牧護任運逍遙無住一條百納缾盂便是生涯調度為求至理㕘尋不憚寒暑辛苦還曾四海周游山水風雲滿肚內除戒律精嚴不學威儀行步三乘笑我無能我笑三乘謾做智人權立階梯大道本無迷悟達者不假修治不在能言能語披麻目視雲霄遮莫王侯不顧道人本體如然不是知佛去處生也猶如著衫死也還同脫袴生死無喜無憂八風豈能驚怖外相猶似癡人肚裏非常俏醋活計雖無一錢敢與君王鬥富愚人擺手憎嫌智者點頭相許郍知傀儡牽抽歌舞盡由行主一言為報諸人打破畫缾歸去</div>
</p></div>
<div class='div-other'><a id='mulu454' />
<div class='div-other'><a id='mulu455' />
<p class='h3'>翫珠吟</p><p class="byline">丹霞和尚</p><p style="text-indent:0em" class="lg-abnormal"><div class='lg-row'>般若靈珠妙難測法性海中親認得隱顯常遊五蘊中內外光明大神力此珠非大亦非小晝夜光明皆悉照覓時無物又無蹤起坐相隨常了了黃帝曾遊於赤水爭聽爭求都不遂罔象無心却得珠能見能聞是虛偽吾師權指喻摩尼采人無數溺春池爭拈瓦礫將為寶智者安然而得之森羅萬象光中現體用如如轉非轉萬機消遣寸心中一切時中巧方便燒六賊爍眾魔能摧我山竭愛河龍女靈山親獻佛貧兒衣下幾蹉跎亦名性亦名心非性非心超古今全體明時明不得權時題作弄珠吟</div>
</p></div>
<div class='div-other'><a id='mulu456' />
<p class='h3'>其二</p><p style="text-indent:0em" class="lg-abnormal"><div class='lg-row'>識得衣中寶無明醉自醒百骸雖潰散一物鎮長靈知境渾非體神珠不定形悟則三身佛迷疑萬卷經在心心可測歷耳耳難聽罔象先天地玄泉出杳冥本剛非<span class='corr'>鍛</span>鍊元淨莫澄渟盤泊輪朝日玲瓏映曉星瑞光流不滅真氣觸還生鑒照崆峒寂羅籠法界明挫凡功不滅超聖果非盈龍女心親獻闍王口自呈護鵝人却活黃雀意猶輕解語非關舌能言不是聲絕邊彌汗漫無際等空平演教非為說聞名勿認名兩邊俱莫立中道不湏行見月休觀指還家罷問程識心心則佛何佛更堪成</div>
</p></div></div>
<div class='div-other'><a id='mulu457' />
<p class='h2'>獲珠吟</p><p class="byline">關南長老</p><p style="text-indent:0em" class="lg-abnormal"><div class='lg-row'>三界兮如幻六道兮如夢聖賢出世兮如電國土猶如水上泡無常生滅日遷變唯有摩訶般若堅猶若金剛不可讚軟似兜羅大等空小極微塵不可見擁之令聚而不聚撥之令散而不散側耳欲聞而不聞瞪目觀之而不見謌復謌盤陀石上笑呵呵笑復笑青松影下高聲叫自從獲得此心珠帝釋輪王俱不要不是山僧獨施為自古先賢作此調不坐禪不修道任運逍遙只麼了但能萬法不干懷無始何曾有生老</div>
</p></div>
<div class='div-other'><a id='mulu458' />
<p class='h2'>心珠歌</p><p class="byline">韶山和尚</p><p style="text-indent:0em" class="lg-abnormal"><div class='lg-row'>山僧自逹空門久淬鍊心珠功<span class='corr'>已</span>搆珠<span class='corr'>迴</span>玲瓏主客分徃徃聲如師子吼師子吼非常義皆明佛性真如理有時徃徃自思惟豁然大意心歡喜或造經或造論或說漸兮或說頓若在諸佛運神通或在凡夫興鄙吝此心珠如水月地角天涯無殊別只因迷悟有㕘差所以如來多種說地獄趣餓鬼趣六道輪迴無暫住此非諸佛不慈悲豈是閻王配教做勸時流深體悉見在心珠勿浪失五蘊身全尚不知百骸散後何處覓</div>
</p></div></div>
<p class='juan'>傳燈玉英集卷第十五</p>
<div class='div-xu'><a id='mulu459' />
<p class='h1'>傳燈玉英集後序</p><p class="byline"><span class='note-inline'>(中大夫尚書吏部侍郎㕘知政事柱國琅邪郡開國公食邑二千九百戶食實封肆伯戶賜紫金魚袋臣王　隨　撰)</span></p><p>夫道本無名因名而顯道法本無說因說以證法故契經備于華藏闡權實之教宗唱列于寶傳示圓頓之詮蓋一切眾生有三毒障業風浪鼓其妄念客塵翳於本性纏縛惱病動擾湛源迷輪迴之轍沈生死之海諸佛所以出世祖師由是西來自兹漸振宗風直指心地傳密印於法嗣分慧燈於諸方如香象截流師子鳴吼徑登菩提之路安處栴檀之林了心非心咸為佛事舉足下足莫匪道場實拯溺之慈航乃證聖之捷路也繇是叢林之化茂著機緣之語成集真宗文明武定章聖元孝皇帝在宥之九載有江吳僧道源採七佛而下暨歷世高賢尊宿言句編成傳燈錄三十軸詣闕進焉尋詔名臣刊修臻畢遂成鉅典模印頒行懿聖代之奇書為真乘之妙教垂千劫而不朽度羣品而有頼體天法道仁明孝德皇帝陛下茂天地之化育邁堯舜之仁孝御六辨而臨萬㝢讚三寶以福四生欽奉真乘開通妙理臣早以餘暇恭披是錄精究義諦偶達宗旨而又顧緄縢之重卷帙稍廣諒㕘學之者津攜頗難因思佛門律論尚資纂鈔儒家史傳具存紀略遂擇乎精粹撮其機要刪為十五卷題之曰傳燈玉英集鳳毛麟角益表稀奇甘露醍醐罔非上味景祐龍集甲<span class='corr'>戌</span>歲孟春乙亥序印經院</p>
<p>景祐二年十月十四日</p>
<p>內降推忠佐理功臣金紫光祿大夫行尚書吏部侍郎知樞密院事上柱國琅邪郡開國公食邑二千九百戶食實封肆伯戶王隨劄子奏臣先進呈傳燈玉英集一十五卷計五冊蒙聖恩降勑編入藏錄欲望聖慈下印經院開板摸印頒行所貴真乘要法廣布於緜區善化妙緣永資於慶祚取進止奉御寶批依奏所有合行事件本院遂具狀奏聞准中書劄子奉聖旨並依奏於景祐三年三月二十三日了畢進呈奉聖旨摹印流行</p>
<p style="margin-left:4em">譯經證義同編修講天台教文章慈雲大師賜紫沙門<span class='note-inline'>(臣濟滿)</span>校勘</p>
<p style="margin-left:4em">譯經筆受同編修慧悟大師賜紫沙門<span class='note-inline'>(臣文)</span>校勘</p>
<p style="margin-left:4em">入內內侍省內侍黃門勾當印經院<span class='note-inline'>(臣)</span>邵<span class='note-inline'>(從節)</span></p>
<p style="margin-left:4em">入內內侍省內侍高品勾當傳法院印經院<span class='note-inline'>(臣)</span>朱<span class='note-inline'>(若水)</span></p>
<p style="margin-left:4em">入內內侍省內侍高品勾當印經院<span class='note-inline'>(臣)</span>盧<span class='note-inline'>(昭度)</span></p>
</div>
</div><!-- end of div[@id='body'] -->
</body></html>