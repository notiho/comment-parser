<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>傳燈玉英集（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu51' />
<p class='juan'>傳燈玉英集卷第五</p>
<ul class="">
<li>潭州靈祐禪師<span class="note-inline">(懷海禪師法嗣)</span></li>

<li>洪州希運禪師</li>

<li>杭州大慈禪師</li>

<li>潭州性空禪師</li>

<li>福州大安禪師</li>

<li>福州神讚禪師</li>

<li>廣州和安禪師</li>

<li>洪州東山和尚</li>

<li>京兆弘辯禪師<span class="note-inline">(懷惲禪師法嗣)</span></li>

<li>福州智真禪師</li>

<li>河中公畿和尚</li>

<li>湖南景岑禪師<span class="note-inline">(普願禪師法嗣)</span></li>

<li>荊南曇照禪師</li>

<li>終南雲際禪師</li>

<li>鄧州香嚴禪師</li>

<li>趙州從諗禪師</li>

<li>池州靈鷲禪師</li>

<li>鄂州茱萸山和尚</li>

<li>衢州利蹤禪師</li>

<li>洛京嵩山和尚</li>

<li>日子和尚</li>

<li>蘓州西禪和尚</li>

<li>池州甘贄行者</li>

<li>杭州徑山禪師<span class="note-inline">(齊安禪師法嗣)</span></li>

<li>福州正原禪師<span class="note-inline">(靈默禪師法嗣)</span></li>

<li>杭州<span class="corr">刺</span>史白居易<span class="note-inline">(如滿禪師法嗣)</span></li>

<li>杭州天龍和尚<span class="note-inline">(法常禪師法嗣)</span></li>

<li>五臺祕魔嵓和尚<span class="note-inline">(靈湍禪師法嗣)</span></li>

<li>五臺智通禪師<span class="note-inline">(法常禪師法嗣)</span></li>

<li>黃州齊安和尚<span class="note-inline">(智岩禪師法嗣)</span></li>
</ul>
<div class='div-other'><a id='mulu52' /><p>潭州溈山靈祐禪師者福州長谿人也姓趙氏十五出家遊江西參百丈太智禪師百丈許之入室一日侍立百丈問誰師曰靈祐百丈云汝撥鑪中有火否師撥云無百丈起撥得少火舉以示之云此不是火師發悟禮謝陳其所解百丈曰此乃暫時歧路耳經云欲見佛性當觀時節因緣時節既至如迷忽悟如忘忽憶方省<span class='corr'>己</span>物不從佗得故祖師云悟了同未悟無心得無法只是無虛妄凡聖等心本來心法元自備足汝今既爾善自護持有司馬頭陀自湖南來百丈謂之曰老僧欲往溈山可乎<span class='note-inline'>(司馬頭陀參禪外蘊人倫之鑒兼窮地理諸方刱院多取决焉)</span>對云溈山竒絕可聚千五百眾然非和尚所住和尚是骨人彼是肉山設居之徒不盈千百丈云吾眾中莫有人住得否令喚典坐來<span class='note-inline'>(即祐師也)</span>頭陀云此正是溈山主百丈是夜召師入室囑云吾化緣在此溈山勝境汝當居之嗣續吾宗廣度後學時華林聞之曰某甲忝居上首祐公何得住持百丈云若能對眾下得一語出格當與住持即指淨缾問云不得喚作淨缾汝喚作什麼華林云不可喚作木[木*突]也百丈不肯乃問師師踢到淨缾百丈笑云第一坐輸却山子也遂遣師往溈山是山峭絕敻無人煙師猿猱為伍橡栗充食山下居民共營梵宇連率李景讓奏號同慶寺相國裴公休甞咨玄奧繇是天下禪學輻湊焉師上堂示眾云夫道人之心質直無偽無背無面無詐妄心行一切時中視聽尋常更無委曲亦不閉眼塞耳<span class='corr'>但</span>情不附物即得從上諸聖只是說濁邊過患若無如許多惡覺情見想習之事譬如秋水澄渟清淨無為澹泞無礙喚佗作道人亦名無事之人時有僧問頓悟之人更有修否師云若真悟得本佗自知時修與不修是兩頭語如今初心雖從緣得一念頓悟自理猶有無始曠劫習氣未能頓淨須教渠淨除現業流識即是修也不道別有法教渠修行趣向從聞入理聞理深妙心自圓明不居惑地縱有百千妙義抑揚當時此乃得坐披衣自解作活計以要言之則實際理地不受一塵萬行門中不捨一法若也單刀趣入則凡聖情盡體露真常理事不二即如如佛仰山問如何是西來意師云大好燈籠仰山云莫只遮箇便是麼師云遮箇是什麼仰山云大好燈籠師云果然不識普請摘茶師謂仰山曰終日摘茶只聞子聲不見子形請現本形仰山撼樹師云子只得其用不得其體仰山云未審和尚如何師良久仰山云和尚只得其體不得其用師云放子二十棒<span class='note-inline'>(玄覺云且道過在什麼處)</span>師問雲巖云聞汝久在藥山是否巖云是師云藥山大人相如何雲巖云涅槃後有師云涅槃後有如何雲巖云水灑不著雲巖却問師百丈大人相如何師云巍巍堂堂煒煒煌煌聲前非聲色後非色蚊子上鐵牛無汝下觜處師過淨缾與仰山仰山擬接師却縮手云是什麼仰山云和尚還見箇什麼師云若恁麼何用更就吾覔仰山云雖然如此仁義道中與和尚提缾挈水亦是本分事師乃度淨缾與仰山師與仰山行次指栢樹子問云前面是什麼仰山云只遮箇栢樹子師却指背後田翁云遮阿翁向後亦有五百眾師問仰山從何處歸仰山云田中歸師云禾好刈也未仰山云好刈也師云作青見作黃見作不青不黃見仰山云和尚背後是什麼師云子還見麼仰山拈起禾穗云和尚何曾問遮箇師云此是鵝王擇乳冬月師問仰山天寒人寒仰山云大家在遮裏師云何不直說仰山云適來也不曲和尚如何師云直須隨流石霜會下有二禪客到云此間無一人會禪後普請般柴仰山見二禪客歇將一橛柴問云還道得麼俱無語仰山云莫道無人會禪好歸舉似溈山云今日二禪客被慧寂勘破師云什麼處被子勘破仰山便舉前話師云寂子又被吾勘破<span class='note-inline'>(雲居錫云什麼處是溈山勘破仰山處)</span>師睡次仰山問訊師便迴面向壁仰山云和尚何得如此師起云我適來得一夢汝試為我圓仰山取一盆水與師洗面少頃香嚴亦來問訊師云我適來得一夢寂子圓了汝更與我圓看香嚴乃點一椀茶來師云二子見解過於鶖子師上堂示眾云老僧百年後向山下作一頭水牯牛左脇書五字云溈山僧某甲此時喚作溈山僧喚作水牯牛喚作什麼即得<span class='note-inline'>(雲居代云師無異號資福代作圓相托起古人頌云不道溈山不道牛一身兩號實難酬離却兩頭應須道如何道得出常流)</span></p>
</div>
<div class='div-other'><a id='mulu53' /><p>洪州黃蘗希運禪師閩人也幼出家額間隆起如肉珠音辭朗潤志意沖澹後遊天台逢一僧與之言笑如舊相識熟視之目光射人乃偕行屬澗水瀑漲乃捐笠植杖而止其僧率師同渡師曰兄要渡自渡彼即褰衣躡波若履平地迴顧云渡來渡來師曰咄遮自了漢其僧歎曰真大乘法器師後㕘百丈問曰從上宗乘如何指示百丈良久師云不可教後人斷絕去也百丈云將謂汝是箇人乃起入方丈師隨後入云某甲特來百丈云若爾則佗後不得辜負吾百丈一日問師什麼處去來曰大雄山下采菌子來百丈曰還見大蟲麼師便作虎聲百丈拈斧作斫勢師即打百丈一摑百丈笑歸上堂謂眾大雄山下有一大蟲汝等諸人也須好看百丈老漢今日親遭一口師在南泉時普請擇菜南泉問什麼處去曰擇菜去南泉曰將什麼擇師舉起刀子南泉曰大家擇菜去南泉謂師曰老僧偶述牧牛歌請長老和師云某甲自有師在師辭南泉門送提起師笠子云長老身材勿量大笠子太小生師云雖然如此大千世界揔在裏許南泉云王老師底師便戴笠子而去後居洪州大安寺裴相國休鎮宛陵建大禪苑請師說法以師酷愛舊山還以黃蘗名之又請師至郡以所解一編示師師良久云會麼公云未測師云若便恁麼會得猶較些子若也形於紙墨何有吾宗裴乃贈詩一章曰自從大士傳心印額有圓珠七尺身挂錫十年棲蜀水浮盃今日渡漳濱一千龍象隨高步萬里香華結勝因擬欲事師為弟子不知將法付何人師亦無喜色自爾黃蘗門風盛于江表矣一日上堂大眾雲集乃曰汝等諸人欲何所求因以棒趂散云盡是喫酒糟漢恁麼行脚取笑於人<span class='corr'>但</span>見八百一千人處便去不可只啚熱閙也老漢行脚時或遇草根下有一箇漢便從頂上一錐看佗若知痛痒可以布袋盛米供養可中揔似如此容易何處更有今日事也汝等既稱行脚亦須著些精神好還知道大唐國內無禪師麼時有一僧出問云諸方尊宿盡聚眾為什麼道無禪師師云不道無禪只道無師闍梨不見馬大師下有八十八人坐道場得馬師正眼者止三兩人廬山和尚是其一人夫出家人須知有從上來事分且如四祖下牛頭融大師撗說竪說猶未知向上關[木*隸]子有此眼腦方辯得邪正宗黨且當人事宜不能體會得<span class='corr'>但</span>知學言語念向皮袋裏安著到處稱我會禪還替得汝生死麼輕忽老宿入地獄如箭急須努力莫容易事持片衣口食空過一生明眼人笑汝宜自看遠近是阿誰面上事若會即便會若不會即散去</p>
</div>
<div class='div-other'><a id='mulu54' /><p>杭州大慈山寰中禪師蒲坂人也姓盧氏頂骨圓聳其聲如鍾一日南泉至問如何是庵中主師云蒼天蒼天南泉又云如何是庵中主師云會即便會莫忉忉南泉拂袖而出師上堂云山僧不解荅話只能識病時有一僧出師前立師便下坐歸方丈<span class='note-inline'>(法眼下眾中喚作病在目前不識玄覺云且道大慈識病不識病此僧出來是病不是病若言是病每日行住不可揔是病若言不是病出來又作麼生)</span>趙州問般若以何為體師云般若以何為體趙州大笑而出師明日見趙州埽地問般若以何為體趙州置箒拊掌大笑師便歸方丈</p>
</div>
<div class='div-other'><a id='mulu55' /><p>潭州石霜山性空禪師僧問如何是西來意師曰若人在千尺井中不假寸繩出得此人即荅汝西來意沙彌<span class='note-inline'>(沙彌即仰山也)</span>後舉問耽源如何出得井中人耽源曰咄癡漢誰在井中後問溈山溈山乃呼慧寂寂應諾曰出也及住仰山常舉前語謂眾曰我耽源處得名溈山處得地</p>
</div>
<div class='div-other'><a id='mulu56' /><p>福州大安禪師者本州人也姓陳氏上堂云汝諸人揔來就安求覔什麼若欲作佛汝自是佛而却傍家走忽忽如渴鹿趂陽燄何時得相應去阿你欲作佛<span class='corr'>但</span>無如許多顛倒攀緣<span class='corr'>妄</span>想惡覺垢欲不淨眾生之心則汝便是初心正覺佛所以安在溈山三十來年喫溈山飯屙溈山屎不覺溈山禪只看一頭水牯牛若落路入草便牽出若犯人苗稼即鞭撻調伏既久可憐生受人言語如今變作箇露地白牛常在面前終日露迥迥地如汝諸人各自有無價大寶從眼門放光照山河大地耳門放光領采一切善惡音響六門晝夜常放光明亦名放光三昧汝自不識取影在四大身中內外扶持不教傾側如人負重從獨木橋上過亦不教失脚且是什麼物任持便得如是汝若覔毫髮即不見故志公和尚云內外追尋覔揔無境上施為渾大有雪峯入山采得一枝木其形似蛇於背上題云本自天然不假雕琢寄來與師師云本色住山人且無刀斧痕</p>
</div>
<div class='div-other'><a id='mulu57' /><p>福州古靈神讚禪師行脚遇百丈開悟却迴本寺受業師問曰汝離吾在外得何事業曰並無事業遂遣執伇一日因澡身命師去垢師乃拊背曰好所佛殿而佛不聖其師迴首視之師曰佛雖不聖且能放光師一日在牎下看經蜂子投牎紙求出師覩之曰世界如許廣闊不肯出鑽佗故紙驢年去其師問曰汝行脚遇何人師曰蒙百丈指箇歇處其師於是告眾致齋請師說法師登坐舉唱百丈門風乃曰靈光獨耀<span class='corr'>迥</span>脫根塵體露真常不拘文字心性無染本自圓成<span class='corr'>但</span>離妄緣即如如佛其師言下感悟曰何期垂老聞極則事</p>
</div>
<div class='div-other'><a id='mulu58' /><p>廣州和安寺通禪師者自幼寡言時人謂之不語通也因禮佛有禪者問云坐主禮底是什麼師云是佛禪者乃指像云遮箇是何物師無對至夜具威儀禮問禪者云今日所問某甲未知意旨如何禪者云坐主幾夏邪師云十夏禪者云還曾出家也未師茫然禪者云若也不會百夏奚為禪者乃命師同叅馬祖至江西馬祖<span class='corr'>已</span>圓寂乃謁百丈頓釋疑情有人問師是禪師否師云貧道不曾學禪師良久却召其人其人應諾師指椶櫚樹子<span class='note-inline'>(其人無對)</span>師一日令仰山將牀子來將到師云却送本處仰山從之師云牀子郍邊是什麼物仰山云無物師云遮邊是什麼物仰山云無物師召云慧寂仰山云諾師云去</p>
</div>
<div class='div-other'><a id='mulu59' /><p>洪州東山慧和尚遊山見一巖僧問云此巖有主無師云有僧云是什麼人師云三家村裏覔什麼其僧又問如何是巖中主師云還氣急麼有小師行脚迴師云不用指東指西直道將來小師云對和尚不敢謾語師喝云遮打野漢清田和尚與瑫上坐煎茶次師敲繩牀三下瑫亦敲三下師云老僧敲有箇善巧上坐敲有何道理瑫曰某甲敲有箇方便和尚敲作麼生師舉起盞子煎茶了瑫却問和尚適來舉起盞子意作麼生師云不可更別有也大于和尚與南用到茶堂見一僧近前不審用云我既不納汝汝亦不見我不審阿誰僧無語師云不得平白地恁麼問伊用云大于亦無語師乃把其僧云是你恁麼累我亦然打一摑用便笑曰朗月與青天</p>
</div>
<div class='div-other'><a id='mulu60' /><p>京兆大薦福寺弘辯禪師唐宣宗問禪宗何有南北之名師對曰禪門本無南北昔如來以正法眼付大迦葉展轉相傳至二十八祖菩提達磨來為初祖暨第五祖弘忍大師在蘄州東山開法時有二弟子一名慧能受衣法居嶺南為六祖一名神秀在北楊化其後神秀門人普寂立本師為第六祖而自稱七祖其所得法雖一而開導發悟有頓漸之異故曰南頓北漸帝曰云何名戒師曰防非止惡帝曰何為定對曰六根涉境心不隨緣帝曰何為慧對曰心境俱空照覽無惑帝曰何為方便對曰方便者隱實覆相權巧之門也被接中下曲施誘迪設為上根言捨方便<span class='corr'>但</span>說無上道者斯亦方便之譚帝曰何為佛心對曰佛者西天之語唐言覺謂人有智慧覺照為佛心心者佛之別名有百千異號體唯其一本無形狀非青黃赤白男女等相在天非天在人非人而現天現人能男能女非始非終無生無滅故號靈覺之性如陛下日應萬機即是陛下佛心帝曰如今有人念佛如何對曰如來出世為天人師善知識隨根器而說法為上根者開最上乘頓悟至理中下者未能頓曉是以佛為韋提希權開十六觀門令念佛生極樂故經云是心是佛是心作佛心外無佛佛外無心帝曰有人持經念佛持呪求佛如何對曰如來種種開讚皆為最上一乘如百川眾流莫不朝宗于海帝曰祖師既契會心印金剛經云無所得法如何對曰佛之一化實無一法與人<span class='corr'>但</span>示眾人各各自性同一法寶藏當時然燈如來<span class='corr'>但</span>印釋迦本法而無所得方契然燈本意故經云無我無人無眾生無壽者是法平等修一切善法不住於相帝曰禪師既會祖意還禮佛轉經否對曰沙門釋子禮佛轉經蓋是住持常法有四報焉然依佛戒修身叅尋知識漸修梵行履踐如來所行之迹帝曰何為頓見何為漸修對曰頓明自性與佛同儔然有無始染習故假漸修對治令順性起用如人喫飯不一口便飽是日辯師對七刻腸紫方袍號圓智禪師仍勑修天下祖塔</p>
</div>
<div class='div-other'><a id='mulu61' /><p>福州龜山智真禪師者楊州人也姓柳氏一日示眾曰動容眴目無出當人一念淨心本來是佛乃說偈曰心本絕塵何用洗身中無病豈求醫欲知是佛非身處明鑑高懸未照時後值武宗澄汰有偈二首示眾曰明月分形處處新白衣寧墜解空人誰言在俗妨修道金粟曾為長者身其二曰忍僊林下坐禪時曾被歌王割截支况我聖朝無此事只令休道亦何悲</p>
</div>
<div class='div-other'><a id='mulu62' /><p>河中公畿和尚僧問如何是道如何是禪師云有名非大道是非俱不禪欲識此中意黃葉止啼錢</p>
</div>
<div class='div-other'><a id='mulu63' /><p>湖南長沙景岑號招賢大師居無定所<span class='corr'>但</span>徇緣接物隨請說法故時眾謂之長沙和尚上堂曰我若一向舉揚宗教法堂裏須草深一丈我事不獲<span class='corr'>己</span>所以向汝諸人道盡十方世界是沙門眼盡十方世界是沙門全身盡十方世界是自<span class='corr'>己</span>光明盡十方世界在自<span class='corr'>己</span>光明裏盡十方世界無一人不是自<span class='corr'>己</span>我常向汝諸人道三世諸佛共盡法界眾生是摩訶般若光光未發時汝等諸人向什麼處委光未發時尚無佛無眾生消息何處得山河國土來時有僧問如何是沙門眼師云長長出不得又云成佛成祖出不得六道輪迴出不得僧云未審出箇什麼不得師云晝見日夜見星僧云學人不會師云妙高山色青又青僧問教中云而常處此菩提坐如何是坐師云老僧正坐大德正立師遣一僧去問同㕘會和尚云和尚見南泉後如何會默然僧云和尚未見南泉<span class='corr'>已</span>前作麼生會云不可更別有也僧迴舉似師師示一偈曰百丈竿頭不動人雖然得入未為真百丈竿頭須進步十方世界是全身僧問只如百丈竿頭如何進步師云朗州山澧州水僧云請師道師云四海五湖皇化裏有客來謁師師召曰尚書其人應諾師曰不是尚書本命對曰不可離却即今祇對別有第二主人師曰非<span class='corr'>但</span>祇對與不祇對時無始劫來是箇生死根本有偈曰學道之人不識真只為從來認識神無始劫來生死本癡人喚作本來身有秀才看佛名經問曰百千諸佛<span class='corr'>但</span>見其名未審居何國土師曰黃鶴樓崔顥題後秀才題未曰未曾師曰閑題一篇無妨僧問南泉遷化向什麼處去師云東家作驢西家作馬僧云此意如何師云要騎却騎要下却下僧問南泉云貍奴白牯却知有三世諸佛不知有為什麼三世諸佛不知有師曰未入鹿苑時猶較些子僧曰貍奴白牯為什麼却知有師曰汝爭怪得伊僧問和尚繼嗣何人師曰我無人得繼嗣僧曰還㕘學也無師曰我自㕘學僧曰師意如何師有偈曰虛空問萬象萬象荅虛空誰人親得聞木义丱角童僧問如何是平常心師云要眠即眠要坐即坐僧云學人不會師云熱即取凉寒即向火僧問如何是文殊師云牆壁瓦礫是又問如何是觀音師云音聲語言是又問如何是普賢師云眾生心是又問如何是佛師云眾生色身是僧曰河沙諸佛體皆同何故有種種名字師云從眼根返源名為文殊耳根返源名為觀音從心返源名為普賢文殊是佛妙觀察智觀音是佛無緣大慈普賢是佛無為妙行三聖是佛之妙用佛是三聖之真體用則有河沙假名體則揔名一薄伽梵僧問色即是空空即是色此理如何師偈曰礙處非牆壁通處勿虛空若人如是解心色本來同又偈曰佛性堂堂顯現住性有情難見若悟眾生無我我面何殊佛面僧問第六第七識及第八識畢竟無體云何得名轉第八為大圓鏡智師有偈曰七生依一滅一滅持七生一滅滅亦滅六七永無遷又有僧問蚯蚓斷為兩叚兩頭俱動未審佛性在阿郍頭師云妄想作麼僧云其如動何師云汝豈不知風火未散講華嚴僧問虛空為是定有為是定無師曰虛空有時<span class='corr'>但</span>有假有虛空無時<span class='corr'>但</span>無假無云如師所說有何教文師曰楞嚴云十方虛空生汝心中猶如片雲點太清裏又曰汝等一人發真歸源十方虛空悉皆消殞所以道有是假有無是假無又問如淨瑠璃中內現真金像此意如何師曰以淨瑠璃為法界體以真金像為無漏智體體能生智智能達體</p>
</div>
<div class='div-other'><a id='mulu64' /><p>荊南白馬曇照禪師常云快活快活及臨終時叫苦苦又云閻羅王來取我也院主問曰和尚當時被節度使拋向水中神色不動如今何得恁麼地師舉枕子云汝道當時是如今是院主無對<span class='note-inline'>(法眼代云此時<span class='corr'>但</span>掩耳出去)</span></p>
</div>
<div class='div-other'><a id='mulu65' /><p>終南山雲際師祖禪師初在南泉時問云摩尼珠人不識如來藏裏親收得如何是藏南泉云與汝來往者是藏師云不來往者如何南泉云亦是藏又問如何是珠南泉召云師祖師應諾南泉云去汝不會我語師從此信入</p>
</div>
<div class='div-other'><a id='mulu66' /><p>鄧州香嚴義端禪師示眾云兄弟彼此未了有什麼事相共商量如今學者須了却今時縱學得種種差別義終不代得自<span class='corr'>己</span>見解空記持佗巧妙章句即轉加煩亂去汝若欲相應莫停留纖毫直似虛空無鎻無壁落無形無心眼又云佛是塵法亦是塵終日馳求有什麼休歇<span class='corr'>但</span>時中不用挂情情不挂物無善可取無惡可棄莫教被佗籠罩始是學處</p>
</div>
<div class='div-other'><a id='mulu67' /><p>趙州觀音院<span class='note-inline'>(亦曰東院)</span>從諗禪師曹州郝鄉人也姓郝氏抵池陽㕘南泉值南泉偃息而問曰近離什麼處師曰近離瑞像曰還見立瑞像麼師曰不見立瑞像只見臥如來曰汝是有主沙彌無主沙彌師曰有主沙彌曰主在什麼處師曰和尚尊體萬福南泉器之異曰問南泉如何是道南泉曰平常心是道師曰還可趣向否南泉曰擬向即乖師曰不擬時如何知是道南泉曰道不屬知不知知是妄覺不知是無記若是真達不疑之道猶如太虛廓然虛豁豈可彊是非邪師曰知有底人向什麼處休歇南泉云山下作牛去師云謝指示南泉云昨夜三更月到窗師作火頭一日閉却門燒滿屋煙叫云救火救火時大眾俱到師云道得即開門眾皆無對南泉將鎻於窗間過與師師便開門又到黃蘗蘗見來便閉方丈門師乃把火於法堂內叫云救火黃蘗開門捉住云道道師云賊過後張弓又到寶壽寶壽見來即於禪牀上昔面坐師展坐具禮拜寶壽下禪牀師便出又到鹽官云看箭鹽官云過也師云中也又到夾山將柱杖入法堂夾山曰作什麼師曰沁水夾山曰一滴也無沁什麼師倚杖而出師將遊五臺山次有大德作偈留云何處青山不道場何湏䇿杖禮清涼雲中縱有金毛現正眼觀時非吉祥師云作麼生是正眼大德無對<span class='note-inline'>(法眼代云請上坐領某甲卑情同安顯代云是上坐眼)</span>師上堂云如明珠在掌胡來胡現漢來漢現老僧把一枝草為丈六金身用把丈六金身為一枝草用佛是煩惱煩惱是佛僧問未審佛是誰家煩惱師云與一切人煩惱僧云如何免得師云用免作麼師掃地有人問云和尚是善知識為什麼有塵師曰外來又僧問清淨伽藍為什麼有塵師曰又一點也又有人與師遊園見<span class='corr'>兔</span>子驚走問云和尚是大善知識為什麼<span class='corr'>兔</span>子見驚師云為老僧好殺師院有石幢子被風吹折僧問陀羅尼幢子作凡去作聖去師云也不作凡亦不作聖僧云畢竟作什麼師云落地去也師問一坐主講什麼經對曰講涅槃經師云問一段義得否云得師以脚踢空吹一吹云是什麼義坐主云經中無此義師云五百力士揭石義便道無大眾晚㕘師云今夜荅話去也有解問者出來時有一僧便出禮拜師云比來拋㙛引玉却引得箇墼子<span class='note-inline'>(保壽云射虎不真徒勞沒羽長慶問覺上坐云那僧纔出禮拜為什麼便收伊為墼子覺云適來那邊亦有人恁麼問慶云向伊道什麼云也向伊恁麼道玄覺云什麼處却成墼子去叢林中道纔出來便成墼子只如每日出入行住坐臥不可揔成墼子也且道遮僧出來具眼不具眼)</span>有僧遊五臺問一婆子云臺山路向什麼處去婆子云驀直去僧便去婆子云又恁麼去也其僧舉似師云待我去勘破遮婆子師明日去問路向什麼處去云驀直去師便去婆子云又恁麼去也師歸院謂僧曰我為汝勘破遮婆子子也<span class='note-inline'>(玄覺云前來僧也恁麼道趙州去也怎麼道什麼處是勘破婆子又云非唯被趙州勘破亦被遮僧勘破)</span>僧問恁麼來底人師還接否師云接僧云不恁麼來底師還接否師云接僧云恁麼來者從師接不恁麼來者如何接師云止止不須說我法妙難思一婆子問和尚住什麼處師云趙州東院西婆子無語師歸院問眾僧合使郍箇西字或言東西字或言捿泊字師曰汝等揔作得鹽鐵判官僧曰和尚為什麼恁麼道師曰為汝等揔識字<span class='note-inline'>(法燈別眾僧云<span class='corr'>已</span>知去處)</span>僧問如何是囊中寶師云合取口<span class='note-inline'>(法燈別云莫說似人)</span>有新到僧謂師曰某甲從長安來橫擔一條拄杖不曾撥著一人師曰自是大德拄杖短<span class='note-inline'>(同安顯別云老僧遮裏不曾見恁麼人)</span>有僧寫得師真呈師師曰且道似我不似我若似我即打殺老僧不似我即燒却真僧無對<span class='note-inline'>(玄覺代云留取供養)</span>師敲火問僧云老僧喚作火汝喚作什麼僧無語師曰不識玄旨徒勞念靜<span class='note-inline'>(法燈別云我不如汝)</span>新到僧㕘師問什麼處來僧云南方來師云佛法盡在南方汝來遮裏作什麼僧云佛法豈有南北師云饒汝從雪峯雲居來只是箇擔扳漢<span class='note-inline'>(崇壽稠別云和尚是據客置主人)</span>僧問如何是佛師云殿裏底僧云殿裏者豈不是泥龕塑像師云是僧云如何是佛師云殿裏底僧問學人迷昧乞師指示師云喫粥也未僧云喫粥也師云洗鉢去其僧忽然省悟師上堂云纔有是非紛然失心還有荅話分也無樂普在眾扣齒雲居云何必師云今日大有人喪身失命有僧云請和尚舉師便舉前語僧指傍僧云遮僧作恁麼語話師乃休僧問久響趙州石橋到來只見掠彴師云汝只見掠彴不見趙州橋僧云如何是趙州橋師云過來又有僧同前問師亦如前荅僧云如何是趙州橋師云度驢度馬僧云如何是掠彴師云箇箇度人<span class='note-inline'>(雲居錫云趙州為當扶石橋扶掠彴)</span>師聞沙彌喝㕘向侍者云教伊去侍者乃教去沙彌便珍重去師云沙彌得入門侍者在門外<span class='note-inline'>(雲居錫云什麼處是沙彌入門侍者在門外遮裏若曾得便見趙州)</span>師問新到僧什麼處來僧曰從南來師云還知有趙州關否僧云須知有不涉關者師云遮販私鹽漢僧問如何是西來意師下禪牀立僧云莫即遮箇便是否師云老僧未有語在師問菜頭今日喫生菜熟菜菜頭拈起菜呈之師云知恩者少負恩者多僧問空刼中還有人修行也無師云汝喚什麼作空刼僧云無一物是師云遮箇始稱得修行喚什麼作空劫僧無語僧問如何是玄中玄師云汝玄來多少時邪僧云玄之久矣師曰闍梨若不遇老僧幾被玄殺僧問萬法歸一一歸何所師云老僧在青州作得一領布衫重七斤半僧問夜生兜率晝降閻浮於其中閒摩尼為什麼不現師云道什麼其僧再問師云毗婆尸佛早留心直至如今不得妙師問院主什麼處來對云送生來師云鵶為什麼飛去院主云怕某甲師云汝十年知事作恁麼語話院主却問鵶為什麼飛去師云院主無殺心師托起鉢云三十年後若見老僧留取供養若不見即撲破一僧出云三十年後敢道見和尚師乃撲破有僧辭師問什麼處去僧云雪峯去師云雪峯忽若問汝和尚有何言句<span class='corr'>但</span>云冬即言寒夏即道熱又云雪峯更問汝畢竟事作麼生<span class='corr'>但</span>道親從趙州來不是傳語人其僧到雪峯一依前語舉似雪峯雪峯云也須是趙州始得玄沙聞云大小趙州販關也不知<span class='note-inline'>(雲居錫云什麼處是趙州販關若撿得出是上坐眼)</span>僧問如何是趙州一句師云老僧半句也無僧云豈無和尚在師云老僧不是一句僧問如何是出家師云不履高名不求苟得僧問澄澄絕點時如何師云遮裏不著客作漢問如何是祖師意師乃敲牀脚僧云只遮莫便是師云是即脫取去僧問如何是毗盧圓相師云老僧自幼出家不曾眼花僧云豈不為人師云願汝常見毗盧圓相人問和尚還入地獄否師云老僧末上入曰大善知識為什麼入地獄師云若不入阿誰教化汝一日真定帥王公入院師坐而問曰大王會麼王云不會師云自小持齋身<span class='corr'>已</span>老見人無力下禪牀王公尤加禮重翌<span class='corr'>日</span>令客將傳語師下禪牀受之少聞侍者問和尚見大王來不下禪牀今日軍將來為什麼下禪牀師云第一等人來禪牀上接中等人來下禪牀接末等人來三門外接師寄拂子與王公曰若問何處得來<span class='corr'>但</span>道老僧平生用不盡者時謂趙州門風皆悚然信伏矣</p>
</div>
<div class='div-other'><a id='mulu68' /><p>池州靈鷲閑禪師謂眾曰是汝諸人本分事若教老僧道即與蛇畫足此是頓教有僧便問與蛇畫足即不問如何是本分事師云闍梨試道看其僧擬再問師曰畫足作麼明永和尚問如何是頓獲法身師云一透龍門雲外望莫作黃河點額魚仰山問寂寂無言如何視聽師云無縫塔前多雨水</p>
</div>
<div class='div-other'><a id='mulu69' /><p>鄂州茱萸山和尚初住隨州護國院金輪可觀和尚問如何是道師云莫向虛空裏釘橛觀云虛空是橛師乃打之觀捉住云莫打某甲<span class='corr'>已</span>後錯打人在師便休<span class='note-inline'>(雲居錫云此人具眼不具眼因什麼着打)</span>趙州諗和尚先到雲居雲居問曰老老大大漢何不覔箇住處諗曰什麼處住得雲居曰山前有古寺基諗曰和尚自住取後到師處師曰老老大大漢何不住去諗曰什麼處住得師曰老老大大漢住處也不知諗曰三十年弄馬伎今日却被驢撲<span class='note-inline'>(雲居錫云什麼處是趙州被驢撲處)</span></p>
</div>
<div class='div-other'><a id='mulu70' /><p>衢州子湖巖利蹤禪師澶州人姓周氏上堂云子湖有一隻狗上取人頭中取人心下取人足擬議即喪身失命僧問如何是子湖一隻狗師曰嘷嘷臨濟下二僧到㕘方揭簾師曰看狗二僧迴顧師歸方丈師與勝光和尚鋤園師驀按钁迴視勝光云事即不無擬心即差光乃禮拜擬問師與一蹋便歸院有一尼到㕘師曰汝莫是劉鐵磨否尼曰不敢師曰左轉右轉尼曰和尚莫顛倒師便打師一日於中夜叫有賊眾皆驚走師到僧堂後架把住一僧叫云維郍捉得也僧曰不是某甲師曰是即是只是汝不肯承當師有偈示眾曰三十年來住子湖二時齋粥氣力麤每日上山三五轉問汝時人會也無</p>
</div>
<div class='div-other'><a id='mulu71' /><p>洛京嵩山和尚僧問古路<span class='corr'>坦</span>然時如何師曰不前僧曰為什麼不前師曰無遮障處僧問如何是嵩山境師曰日從東出月向西頹曰學人不會師曰東西也不會</p>
</div>
<div class='div-other'><a id='mulu72' /><p>日子和尚亞谿來㕘師作起勢亞谿曰遮老山鬼猶見某甲在師曰罪過罪過適來失祗對亞谿欲進語師乃叱之亞谿曰大陣前不妨難禦師曰是是亞谿曰不是不是<span class='note-inline'>(趙州云可憐兩箇漠不識轉身句)</span></p>
</div>
<div class='div-other'><a id='mulu73' /><p>蘇州西山和尚僧問三乘十二分教則不問如何是祖師西來的的意師舉拂子示之其僧不禮拜去㕘雪峯雪峯問什麼處來僧曰浙中來雪峯曰今夏在什麼處曰蘇州西禪雪峯曰何不且從容曰佛法不明雪峯曰有什麼事僧舉前話雪峯曰汝作麼不肯僧曰是境雪峯曰汝見蘇州城裏人家男女否曰見雪峯曰汝見路上林木否曰見雪峯曰凡覩人家男女大地林沼揔是境汝還肯否曰肯雪峯曰只如招起拂子汝作麼生不肯僧乃禮拜曰學人取次發言乞師慈悲雪峯曰盡乹坤是箇眼汝向什麼處蹲坐僧無語宣州陸亘大夫初問南泉曰古人缾中養一鵝鵝漸長大出缾不得如今不得毀缾不得損鵝和尚作麼生出得南泉召曰大夫應諾南泉曰出也陸從此開解暨南泉圓寂院主問曰大夫何不哭先師陸曰院主道得即哭院主無對<span class='note-inline'>(長慶代云合哭不合哭)</span></p>
</div>
<div class='div-other'><a id='mulu74' /><p>池州甘贄行者將錢參貫文入僧堂於第一坐面前云請上坐施財上坐云財施無盡法施無窮甘云恁麼道爭得某甲錢却將去上堂無語又於南泉設粥云請和尚念誦南泉云甘贄行者設粥請大眾為貍奴白牯念摩訶般若波羅蜜甘乃禮拜便出去南泉却到厨內打破鍋子雪峯和尚來甘閉門召云請和尚入雪峯隔籬掉過納衣甘便開門禮拜又問一僧什麼處來僧云溈山來甘云曾有僧問溈山如何是西來意溈山舉起拂子上坐作麼生會溈山意僧云借事明心附物顯理甘云且歸溈山去好<span class='note-inline'>(保福聞之乃仰手覆手)</span></p>
</div>
<div class='div-other'><a id='mulu75' /><p>杭州徑山鑒宗禪師湖州人姓錢氏有小師洪諲以講論自矝<span class='note-inline'>(諲即徑山第二世法濟大師)</span>師謂之曰佛祖正法直截亡詮汝筭海沙於理何益<span class='corr'>但</span>能莫存知見泯絕外緣離一切心即汝真性諲聞茫然禮辭遊至溈山方悟玄旨</p>
</div>
<div class='div-other'><a id='mulu76' /><p>福州長谿龜山正原禪師宣州南陵人也姓蔡氏師甞述二偈滄溟幾度變桑田唯有虛空獨湛然<span class='corr'>已</span>到岸人休戀栰未曾渡者要須船尋師認得本心源兩岸俱玄一不全是佛不須更覔佛只因如此便忘緣</p>
</div>
<div class='div-other'><a id='mulu77' /><p>唐杭州<span class='corr'>刺</span>史白居易字樂天久㕘佛光得心法兼稟大乘金剛寶戒元和中造于京兆興善法堂致四問<span class='note-inline'>(語見興善章)</span>十五年牧杭州訪鳥窠和尚有問荅偈頌<span class='note-inline'>(鳥窠章敘訖)</span>常致書于濟法師以佛無上大慧演出教理安有徇機高下應病不同與平等一味之說相反援引維摩及金剛三昧等六經闢二義而難之又以五蘊十二緣說名色前後不類立理而徵之並鈎深索隱通幽洞微然未覩法師醻對後來亦鮮有代荅者復受東都凝師八漸之目各廣一言而為一偈釋其旨趣自淺之深猶貫珠焉凡守任處多訪祖道學無常師後為賓客分司東都罄<span class='corr'>已</span>俸脩龍門香山寺寺成自撰記凡為文動開教化無不贊美佛乘見于本集其歷官次第歸全代祀即史傳存焉耳</p>
</div>
<div class='div-other'><a id='mulu78' /><p>杭州天龍和尚上堂云大眾莫待老僧上來便上來下去便下去各有華藏性海具足功德無礙光明各各㕘取珍重僧問如何是祖師意師竪起拂子僧問如何得出三界去師云汝即今在什麼處</p>
</div>
<div class='div-other'><a id='mulu79' /><p>五臺山秘魔巖和尚常持一木义每見僧來禮拜即义却頸云郍箇魔魅教汝出家郍箇魔魅教汝行脚道得也义下死道不得也义下死速道學僧鮮有對<span class='note-inline'>(法眼代云乞命法燈代云<span class='corr'>但</span>引頸示之玄覺云老兒家放却义子得也)</span></p>
</div>
<div class='div-other'><a id='mulu80' /><p>五臺山智通禪師<span class='note-inline'>(自稱大禪佛)</span>初在歸宗會下時忽一夜巡堂叫云我<span class='corr'>已</span>大悟也眾駭之明日歸宗上堂集眾問昨夜大悟底僧出來師出云智通歸宗云汝見什麼道理言大悟試說似吾看師對曰師姑天然是女人作歸宗默而異之師便辭歸宗門送與拈笠子師接得笠子戴頭上便行更不迴顧後居臺山法華寺臨終有偈曰舉手攀南斗迴身倚北辰出頭天外見誰是我般人</p>
</div>
<div class='div-other'><a id='mulu81' /><p>黃州齊安和尚示學眾曰言不落句佛祖徒施玄韻不墜誰人知得僧問如何識得自<span class='corr'>己</span>佛師曰一葉明時消不盡松風韻罷怨無人僧問如何是自<span class='corr'>己</span>佛師曰草前駿馬實難窮妙盡還須畜生行人問大師年多少師曰五六四三不得類豈同一二實難窮師有頌曰猛熾燄中人有路旋風頂上屹然棲鎮常歷劫誰差[一/ㄠ]杲日無言運照齊師後居鳳翔</p>
</div>
<p class='juan'>傳燈玉英集卷第五</p></div>
</div><!-- end of div[@id='body'] -->
</body></html>