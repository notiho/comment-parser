<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨山大師年譜疏註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>憨山老人年譜自敘實錄疏<span class='note-inline'>(卷下)</span></p>
<div class='div-other'><a id='mulu17' /><p>二十四年丙申●</p>
<p style="margin-left:1em">予五十一歲．春正月．過文江訪鄒給諫。廬陵大行王性海．禮予於江上．請註楞伽。二月度大庾嶺．至嶺頭．觀慧明奪袈裟處．以詩弔之。有翻思昔日宵行客．何似今朝度嶺心之句。因見行人汗血．乃囑一行者．立捨茶庵於嶺頭。見路崎嶇難行．令道者勸修之．不數年為坦途。至韶陽．入山禮祖。飲曹溪水．偈曰．曹溪滴水自靈源．流入滄溟浪拍天。多少魚龍從變化．源頭一脈尚泠然。見祖庭凋敝不堪言．遂淒然而去。抵五羊．囚服見大將軍．將軍為釋縛．款齋食．寓海珠寺。時大參周鼎石公．講陽明之學．率門生數十人過訪。坐間．周公舉通乎晝夜之道而知．發問頭。比眾中有一稱老道長者．答云人人知覺．日間應事時是如此知．夜間做夢時亦是此知．故曰通乎晝夜之道而知。周公曰．大家都是這等說．我心中未必然。乃問予曰．老禪師．請見教。予曰．此語出何典。公曰．易之繫辭．連念數句。予曰．此聖人指示人．要悟不屬死生的一著。周公擊節曰．直是老禪師指示得親切。眾皆罔然．再問．周公曰．死生者．晝夜之道也．通晝夜．則不屬晝夜耳。一座歎服。先是．諸護法者．以書通制府大司馬陳公．遣郵符津濟之。三月十日抵雷州．著伍．寓城西之古寺。夏四月一日．即開手註楞伽經。時歲大饑．疫癘橫發．經年不雨．死傷不可言。予如坐屍陀林中．以法力加持．宴如也。時旱．井水枯竭．唯善侍者相從．每夜半．候得水一罐．以充一日．餓夫視之．得一滴．如天甘露也。城之內外．積骸暴露。秋七月．予與孝廉柯時復．勸眾收拾埋掩骴骼．以萬計。乃作濟度道場．天即大雨．平地水三尺．自此厲氣解。八月．鎮府檄還五羊．寓演武場．時往來作從軍詩二十首。初過電白之苦藤．嶺道之門戶也．乃作銘．建捨茶庵。豫章丁大參右武．以誣謫廣海．至．素相慕．遂莫逆。<span class='note-inline'>(文江鄒給諫．廬陵王大行性海．大將軍．無姓．大參周鼎石．制府大司馬陳公．孝廉柯時復．丁大參右武．各一見。善侍者．即福善．三見。鄒給諫．名元標．號南皋．江西吉水人．萬曆丁丑第進士。即廷論張相居正．奪情．謫戍七年．起補吏科．歷左都御史。周鼎石．即後海門．名汝登．字繼元．浙江嵊縣人。陳公．名大科．字思進．揚州人。)</span></p>
<p style="margin-left:2em">徵觀憨祖前未上臺山．先入少林禮初祖。此未抵雷州．先入曹溪禮六祖。法緣是主．世緣是客。法緣無大．一往參祖註經。法緣無小．到處捨茶掩骼。</p>
<p>二十五年丁酉●</p>
<p style="margin-left:1em">予五十二歲．春正月．時會城死傷多．骸骨暴露．予因令人收拾埋掩．亦數千計．乃建普濟道場七晝夜．丁右武．身為之佐。先是．粵人不知佛．自此翕然知歸。夏四月．楞伽筆記成．因諸子有歸依者．未入佛理．故著中庸直指以發之。初上下見予為罪僧．甚易之。時制臺大司馬．如岡陳公．法極嚴．無敢私詣者。先因有談者．予未往見．即遣人候之甚勤。是年九月．同右武往詣之．及門．役報．止之。及回．是晚親往拜予於舟中．攜茶食．坐談．漏三下．人皆驚異。後對諸當道．極稱之．曰．僧中麟鳳也．即諭三司往拜之。自是．嶺南皆知僧為重矣。<span class='note-inline'>(丁右武．如岡陳公．皆再見。)</span></p>
<p style="margin-left:2em">徵錄憨祖外紀有云．初來謁某總府．持謁庭下．移時不命起去。心解得．應自呼名稟見耶．顧不能出諸口．如千鈞重．無可柰何．時奮自稱名某稟見．乃得起去。明日參謁．復然竟一歲不少假借。旁謂．武人何知破常格待知識也。最後．約同謁撫院日．總府備一舟．裝齋飯果品如賓席．邀請過舟．作禮揖上坐．曰．非我不能假借公．知公有傲骨．聊以相成也．歡談促膝以別。乃歎宰官中．大有深心人在．何問武弁耶。徵疑此事．在陳制臺如岡公折節前則異．在如岡右武時．猶是武弁情態也。聞當日在行伍．名蔡德清．蓄髮．留長髯．便中戴東坡巾。自五十歲遣戍日始．至六十九歲．始對聖母靈主披剃．去髯髮．返僧服。又外紀有云．在嶺南時．人情未熟．崖岸在．不能使人狎．無可親者。有小孩兒欲近之．輒畏我去。一日．學獅子調兒法．勉自倒身昵狎之．與之果蓏．日狎一日．遂不我畏．自此人不我避忌．日來親也。徵知此至人孩世之思．自得力老子來。所謂天下皆嬰兒．我亦與之為嬰兒也。而吾儒仁愛我佛慈悲．亦不離此。</p>
<p>二十六年戊戌●</p>
<p style="margin-left:1em">予五十三歲．春正月時侍御友軒樊公．以建儲持議．謫雷陽。初訪予於五羊．予校楞伽稿．公問予．雷陽風景何如．予拈經卷示之曰．此雷陽風景也。公歎異．即為疏募刻之。海門周公．任粵臬鹽道時．問道往來因攝南韶．囑修曹溪志。粵士子．向不知佛．適周公闡陽明之學．及集諸子問道於予．有龍生璋者．聞予議論．心異之。歸謂其友王生安舜．馮生昌曆．曰．北來禪師．說法甚奇。二子俱來請益．予開示以向上事．諦信不疑．切志參究。二生素有德業者．相率歸依法門者日益眾．自是始知有佛法僧矣。此後法化大開．三生之力也。每憶達師許經之願．酬之未便也。其夏．始構禪室於壘壁間．將擬大慧冠巾說法．乃集遠方舊依弟子．性融．如乾等．法性菩提樹下弟子．通岸．超逸等．數十人．誦法華經．為眾說之至現寶塔品．忽悟佛意．要指娑婆人人目前即華藏也。然須三變者．特為劣根．漸示一斑耳．遂著法華擊節。右武性急烈．負慷慨．知敬僧．而不知佛法。將歸．予送之舟中．重下鉗錘．公翻然大悟．乃字之曰覺非居士示之以銘．及作澄心銘以警之。<span class='note-inline'>(侍御樊友軒．一見。周海門即前鼎石．再見。龍生璋．王生安舜．馮生昌曆．弟子性融．如乾．通岸．超逸．各一見。達師四見。丁右武三見。)</span></p>
<p style="margin-left:2em"><span class='corr'>徵</span>知．祈儲．得儲．建儲．爭儲．同一罪案．同一心事。故特為樊公遠謫．拈出雷陽風景．並有一往深情在也。忽言．每憶達師許經之願者．不忘許誦法華百部時心。因之為雷陽說法．著法華擊節緣起也。外紀有云．教眼．宗眼．原無二眼。永明師．提宗．全摭教語印入．恐人一向無義路邊錯下腳也。若不得教眼．便落邪見。我註金剛．法華．楞伽．楞嚴．等經．盡從情識不到處．沒義路邊迸出者拈取。卻以教印宗．學者當自得之。</p>
<p style="margin-left:2em">○徵念憨祖成就及門．痛下鉗錘．因病發藥．翻然使覺．如丁右武者．指不一再屈。蓋追隨雖眾．浮慕為多。備觀譜中屬意話頭．可燭照而數計也。澄心銘云．真性湛淵．如澄止水。憎愛擊之．煩惱浪起。起之不休．自性渾濁。煩惱無明．愈增不覺。以我取彼．如泥入水。以彼動我．如膏益火。彼亂我真．亂實我生。我若不生．劫燒成冰。是故至人．先空我相。我相若空．彼從何障。忘我之功．在乎堅忍。習氣纔發．忽然猛省。省處即覺．一念回光。埽蹤絕迹．當下清涼。清涼寂靜．挺然獨立。恬澹怡神．物無與敵。</p>
<p style="margin-left:2em">○後成曹溪通志四卷．陳制府大科．楊少宰起元．周大參汝登．候都督繼高．並有序跋。</p>
<p>二十七年己亥●</p>
<p style="margin-left:1em">予五十四歲．春．刻楞伽筆記成．為眾講一過．乃印百餘部．徧致海內法門知識．并護法宰官．且令知予處患難中．未忘佛事。抑恐死而無聞．將託言以見志．冀垂不朽耳。有不見諒者．以予為妄。粵俗固好殺．遇中元．皆殺牲祭先．至時．市積牲如積薪．甚慘也。予因作盂蘭盆會．講孝衡鈔．勸是日齋僧．放生．用蔬祭．從者甚眾。自後．凡喪祭大事．父母壽日．或祈禳．或拜懺．放生齋素。未幾．則放生會．在在有之．而為佛法轉化之一機也。時惠州少宰．復所楊公．往與予有法門深契久．以憂歸。今秋乃訪之．至之日．公已卒於瑩所．詰朝將入山．公靈已至城矣。予即往視殮．為求棺槨．以周旋之。值潮陽道觀察任公．陪直指於惠陽．請遊西湖。登東坡白鶴峯．而歸．有歌一首歸．即欲掩關卻埽矣。<span class='note-inline'>(惠州少宰復所楊公．朝陽道觀察任公．各一見。楊公．名起元．任公．名可容。)</span></p>
<p style="margin-left:2em">徵按惠州西湖．杭州西湖．東坡兩遺勝槩．憨祖兩作勝緣。徵獨得於杭湖．躬遇放生勝會耳。又按復所楊公．為憨祖作曹溪通志敘．法契甚深．來謁已久。往訪之日．恰值靈至．周旋法緣．亦非偶爾。</p>
<p>二十八年庚子●</p>
<p style="margin-left:1em">予五十五歲．時榷使初出．地方震蕩．加以倭警．人心惶惶．予即散諸弟子．閉關絕迹．深以避之。粵人素苦閩海之白艚運米．恐騰貴也．時以為亂。新軍門．閩人也．公子舟次海上．適大將軍請告將行．稅使正畜意侵之．偶有白艚數隻．即藉口以大將軍為公子資行也．嗾市民．遂大鬨。頃刻．聚數千人．投磚石．打公子舟．幾破．圍帥府．持戈相向．甚急時三司府縣．皆赴端州行節禮．會城無一正官．卒無解救者．勢變在呼吸也大將軍危之．無已．乃令中軍詣關前求解．予甚不可．曰．無神術也。中軍跪泣曰．師即不念兵主．獨不念地方生靈乎。予聞之．惕然．無柰．遂破關往詣稅使者．從容勸化．開曉其意。使者聞予言．果悟．乃令自行招安．以散亂民。時予先往．大言於眾曰．諸君今所欲．食賤米耳．今犯大法．當取死．即有賤米．誰食之耶。眾聞之．愕然．頃令至．帥府圍即解．會城遂以寧。父老感予．欲尸祝之。時三司．正在軍門飯．聞報民作亂．皆投筯而起．及回．業已安堵．然皆知予之意也。時觀察任公聞之．乃以書報予曰．憨師不出．其．如地方何。憨師既出．其如憨師何。予亦自知．此後無寧日矣。秋七月．南韶觀察惺存祝公．延予入曹溪．予乘興．遂入山．為六祖奴郎矣。時新制臺戴公．知予安亂民．深德之．意欲一見．諭大將軍將予往。詣之．及見．禮遇甚優．即留款齋。因辭往曹溪．公遂願為護法。且令有事即白．予始得安心焉。<span class='note-inline'>(大將軍．無姓．再見。稅使者．一見。觀察任公．再見。南韶觀祭惺存祝公．新制臺戴公．各一見。祝公．名以豳海寧人．歷應天府尹。戴公名燿。)</span></p>
<p style="margin-left:2em">徵疑此大將軍．在譜兩見．無姓號．豈僅知禮名僧．而不知於地方行威信．故一激幾成大變．不得不藉仗善知識引手耶。片言悟稅使．散亂民．昔日釋縛款齋之禮．一何相報之綦重。此日排難解紛之道．一何彈指而入神。後來當事聞風興起．曹溪於是乎放光矣。</p>
<p>二十九年辛丑●</p>
<p style="margin-left:1em">予五十六歲．春正月．見四方流棍．集於山門．開張屠沽．穢汙之甚．積弊百餘年矣。墳墓率占祖山．僧產多侵之。且勾合外棍挾騙．寺僧無敢正視者。予歎曰．此心腹之疾也．苟不去．則六祖道場．終將化為狐窟．卒莫可救矣。柰何．無法處也．予縱居此何為哉。熟慮之．無已．乃往白制臺戴公。公曰．無難也．予試為師力行之。即下令本縣坐守．限三日內．盡行驅逐．不留一人。鋪店盡拆．不存片瓦。自此．曹溪山門積垢．一旦如洗。公因留予齋．坐談間．公曰．六祖腥膻．予為師洗之矣。目前地方生靈塗炭．大菩薩．有何慈悲以救之乎。予曰何謂也。公曰．珠船千艘．率皆海上巨盜．今以欽採．資之以勢．罷採之日．不歸．橫行海上．劫掠無已．法不能禁．此其一也。地方開礦．採役暴橫．掘人之墓．破人之產．在在百姓受其毒害．甚於劫掠．由是民無安枕矣．為之柰何。予曰．此未易言也．姑徐圖之。採使者李公．頗有信心．是年秋．至曹溪進香於六祖．留山中數日．聞法甚喜。予因勸為重興祖庭之布金檀越．慨然力荷之。徐密啟之曰．開採為害於地方．甚矣．非聖天子意也。採船．急設約束期．往來過限以罪。礦罷開採．盡撤其差役．第令所司歲額助解進．秋毫無擾於民．可乎採使唯唯力行之。由是山海地方．一旦遂以寧。公深感之．以書謝予曰．而今乃知佛祖慈悲之廣大也以此．護法之心益切。予因是．得以安心曹溪．開闢祖庭．改風水道路．選僧授戒．立義學．作養沙彌．設庫司．清規．查租課．贖僧產．歸侵占．一歲之間．百廢具舉<span class='note-inline'>(制臺戴公．再見。採使者李公．一見。)</span></p>
<p style="margin-left:2em">徵讀夢遊集．示珊公云．初丙申春二月．度嶺．至曹溪謁六祖．叢林凋敝．香燈零落．有僧海月珊為監寺。丁酉．魔風競撓．道場破壞．僧徒無依．珊公來謁於五羊．請入山授戒法。庚子冬．應請．至山。便言．予非祖師攝受．不能至曹溪．曹溪非予來．不能有叢林中興之功德。今日非純誠．難以取究竟。始終總是一大事因緣．實非偶然云云。又示立義學緣起云．庚子歲．當道延予料理曹溪時．舊規百廢．遂選諸沙彌．設義學．延賓師以教習威儀．誦讀內外經書。稍知信向．則披剃．立禪堂．使就清規．受戒法．晝夜禮誦。予苦心十年．差有可觀。後丙午．赦還南嶽．沙彌輩．悉已成人．並深戀慕．羣請開示。予語．汝輩若錯過今日．不一力做工夫．將來縱向十方世界參訪知識．總是他家活計．此是老人真實訓誨。又外紀云．曹溪沙彌．率皆樵兒牧豎．選其少可教者．令受業經典。更延諸生之有信心者．教以儒門經書．破其俗業．披剃．始從本業。八年．而成就百餘眾。</p>
<p style="margin-left:2em">○錢牧齋云．憨大師戍粵五年．乃克住錫曹溪．歸侵田．斥僦舍．屠門酒肆．蔚為寶坊．緇白坌集．攝折互用．大鑑之道．勃焉中興。徵觀此．曹溪一番大時節因緣．的的不可思議。憨祖爾時．即冠巾說法．猶然著伍罪僧耳。況儲議方危．採使四出．山海毒民．劇於近地．時事大非．當事束手。誰知地方機宜之梗．反成塔寺堅固之緣。荷戈束髮之期．偏遘僧俗報施之利。曹溪機緣．得之制臺。海上機緣．得之採使。若非採使進香皈信．安能定海舶開採之亂．結制府護法之心．成曹溪百廢之舉。若非憨祖行力圓滿．安能致採使權要入山．密加款曲．片言排難．大放海涯祖席光明也哉。聖人先天弗違．後天奉時．天為之．亦人為之．是曰天人參焉。</p>
<p>三十年壬寅●</p>
<p style="margin-left:1em">予五十七歲．是年．重修祖殿．培後龍．改路徑。以屠肆為十方旦過寮．闢神道．移僧居．拓禪堂．創立規制。</p>
<p style="margin-left:2em">徵想當日南華一坐具地．僧徒盡為波旬．佛土翻成魔窟。非佛祖冥囑中興．安得於荷戈負戟場中．不待披緇返服．而願力遂成創制。依然盧祖獵隊說法時．非小可因緣也。</p>
<p>三十一年癸卯●</p>
<p style="margin-left:1em">予五十八歲．冬十一月．達觀禪師．在京師．遭妖書之戹．逮下獄．訊．以為予之故．因此又及之。予心知不免．安心以待。荷聖恩寬之．京院有通行。<span class='note-inline'>(達師五見．聖上七見。)</span></p>
<p style="margin-left:2em">徵按．是歲．達師即化於圜中．而譜文不詳顛末。東遊所作達師誌銘．及他紀所載．附錄一二於左。塔銘略云．師諱真可．字達觀．號紫柏。門人稱尊者．重法故也。姓沈氏．其先句曲人．徙居吳江太湖之灘缺師生．五歲不語．一僧過門．摩頂而謂其父曰．此兒出家．當為天人師．言訖忽不見．師遂能語。髫年．性慷慨激烈．婦女無敢近年十七．欲仗劍北遊．至蘇州閶門．天大雨．值虎丘僧明覺．見師少年不羣．心異之．因與同蓋．歸寺飧宿。師夜聞誦八十八佛名經．侵晨．即解腰纏十餘金．請剃髮．禮覺為師．往來三吳間。一日．辭覺去．聞僧誦張拙見道偈．至斷除妄想重增病．趨向真如亦是邪．遂大疑之。每至處．輒書二語於壁間．疑至頭面俱腫。一日齋次．忽悟．頭面立消．自是陵躒諸方。過匡山．窮相宗奧義。一日．行二十里．足痛．師以石砥腳底．至日行二百里．乃止。遊五臺．至京師．參徧融大老．留挂搭．徧參笑巖．暹理．諸知識。見大千潤公．見上堂講公案．以口耳為心印．以帕子為真傳．師歎曰．西來意．固如是耶．遂不入眾。南還．至嘉禾．有密藏道開．南昌人．棄青衿出家．依師為侍者。郡城有楞嚴寺．為長水疏經處．久廢。師與太宰陸五臺公光祖心契．始議恢復．建禪堂五楹。成日．師引錐<span class='corr'>刺</span>臂血盈盌．書一聯云．若不究心．坐禪徒增業苦。如能護念．呵佛猶益真修。念大藏卷帙重多．致遐方僻陬．有終不聞佛法名字者。欲刻方冊．易為流通．普使見聞．作金剛種子。即有謗者．罪當自代．遂倡緣。時陸太宰．與馮司成夢禎．曾廷尉同亨．瞿冏卿汝稷．鳩工於徑山寂照庵。密藏開公．幻予本公．澹居鎧公．迭董其事。後桐城吳方伯用先．復化城為貯板所。師既刻藏嘉禾．有成議．乃返吳門．省前得度師覺公．已還俗．以醫名乃詐姓名．稱病舟中．延覺診視。覺見師．大驚．師即涕泣．勸之剃髮。覺慚感．還執弟子禮時吳江．沈周二氏．曲阿．賀孫．金沙．于王諸氏．聚族歸禮。師於于園．書法華經．報二親。聞妙峯師建鐵塔於蘆芽．乃送經安置塔中。訪予於東海．時予以謝恩．入長安．師攜開公至膠西．值秋水泛漲．眾度必不能渡．師解衣先涉．水及肩．疾呼眾前既渡．曰．死生關頭．須直過為得耳。予在長安．從于君玉．聞師東行．亟促裝．日夜兼程．亦犯橫流．趕至即墨．師已出山。一見．大歡．復還山．留旬日．遂許生平矣。師返都門．復潭柘古剎。乃由三晉．歷關中．踐棧道．至蜀．遊峨眉．禮普賢大士。順流下瞿塘．過荊襄．登太和．至匡廬．過安慶．遊皖公山．馬祖庵。阮居士自華．求度．遂薙髮於山中．名曰法鎧．是為澹居。師復北遊．至石經山．復晉琬公塔院．啟石座．得函．貯佛舍利若干．光燭巖壑。聖母聞之．賜紫伽黎．出帑金．重藏。適予聞師西遊．即馳至京．候於上方兜率院。師拉予遊觀石經．遂作記。同出山．居於西郊園中．對談四十晝夜．目不交睫．信為生平至快事。師在潭柘．未禮佛．戒食。一日．客至．誤先舉食．命知事．痛責三十棒．師伏佛前受杖．兩股如墨。乃云．眾生無始習氣．如油入麪．牢不可破。苟折情不痛．未易調服也。乙未．師在匡山．將赴都下救予．聞予將南放．遂待於江滸．會於下關旅泊庵。師執予手．歎曰．公以死荷負大法．古人為法．有程嬰公孫杵臼之心．我何人哉。公不生還．吾不有生日。予慰之再三．瀕行．師囑曰．吾他日．即先公死．後事屬公．遂長別。予度嶺之五年．師以予未歸初服．每歎曰．法門無人矣．若坐視法幢之摧．則紹隆三寶者．當於何處用心耶。老憨不歸．則我出世一大負。礦稅不止．則我救世一大負。傳燈未續．則我慧命一大負。若釋此三負．當不復走王舍城矣。癸卯秋．予在曹溪．飛書囑門人之計偕者．招師入山中。報書．直云．捨此一具貧骨。居無何．忽妖書事發．震動中外。時忌者．乘白簡劾師．師竟以是罹難。先是．上手書金剛般若．偶汗下漬紙．疑當更易．遣曹近侍質師。師以偈進曰．御汗一滴．萬世津梁．無窮法藏．從此放光。上覽之．大悅。章奏逮及．旨云．著審而已。及金吾訊鞫．但以三負事對。在獄．有建言侍御曹公學程．問道．成圜中語錄。時執政欲死師。師聞之曰．世法如此．久住何為。乃索浴罷．端坐說偈而逝。曹公聞之．急趨至．撫之曰．師去得好。師復開目微笑而別。時癸卯十二月十七日．世壽六十有一．法臘四十有奇。噫．師生平行履．疑信相半。即此末後快便一著．上下聞之．無不歎服。徵於憨祖東遊．侍間．所見手著出世大文字．無如雲棲蓮池．徑山達觀．兩塔銘。當世廟神廟間．海內得三大祖師。憨祖於蓮師因緣淺．於達師因緣深。半作達師塔銘．實半作己躬塔銘。所關宮闈建儲同．聲氣犯患同．宗教通會同．孔孟統一同．憨祖一東遊．了結彼此三大公案。在徑山．則示參禪切要．在雲棲．則示念佛切要。集兩師之大成．揭三教於終古．法法圓滿．未有盛於東遊．茶毗達師．憑弔蓮師之日者也。塔銘末云．初諸弟子奉師龕歸徑山．卜於丙辰十一月十九日茶毗．二十三日歸靈骨．塔於大慧塔後文殊臺。予始在行間．聞師訃．即欲親往弔．因循一紀．未遂本懷。頃從南嶽數千里來．無意與期會．而預定祭日．蓋精神感孚．亦奇矣。師後事．予幸目擊．得以稍盡心焉。徵親見．千里祭文．開卷不爽一日．然猶常言．以不能拂面痛哭紫柏為恨．兩師之相知心．具在神通不思議中矣。又記舉火云．性火真空．性空真火．狹路相逢．定沒處躲。恭惟紫柏尊者．達觀大和尚．偶來人世．誤落塵寰。赤力力．脫盡娘生布衫．光爍爍．露出本來面目。荷擔正法．純剛煉就肩頭。徹底為人．生鐵鑄成肝膽。死生路上．直往直來。今事門頭．半開半掩。六十餘年松風水月襟懷．千七百則兔角龜毛柱杖。饒他末後風流．未免藏頭露尾。撇下贓私．誰料落在憨山道人手中．今日特為人天眾前．當場拈出．大眾還見麼。<span class='note-inline'>(以火把畫○相云．)</span>柱杖挑開雙徑雲．通身涌出光明藏．珍重諸人著眼看．這回始信無遮障。</p>
<p style="margin-left:2em">○徵聞達師罹難時．皇太子初立．福王未就封．有投匿名書於閣部者．題曰．續憂危竑議．言貴妃將危太子。上聞之．怒甚．發卒嚴捕．羅織沈相國鯉．郭宗伯正域．並幾罹難．後磔礉生光以解。又按達師遺事云．師當訊鞫時．大金吾．厲聲問曰．妖書事．汝定知道。師對曰．臣不知。金吾曰．汝緣何不知。師曰．臣凡僧．不知。又問．乃述三負語．絕無他辭。圜中臨化前一日．陸五臺公子澹園公．時在水曹．師與手札云．此間黑暗殊甚．速買琉璃燈七盞進來．以作光明勝事。澹園如命送至．越日．師然燈．几上．端坐說偈曰．一笑由來別有因．那知大塊不容塵。從茲收拾娘生足．鐵橛花開不待春。</p>
<p style="margin-left:2em">○又按達師為法忘身之事非一．而創刻方冊．視圜中罹難因緣．尤為可大可久。惟此方冊．廣法運．便參學．隨人隨地．悉可流通。否則．梵本莊嚴．帙繁價重．通僧不通俗．遐方善信．雖聞佛名號．難見法寶隻字矣。自達師開闢勝因．傳播薄海內外．天上天下．佛法中人．無不聞知。嘉興郡中楞嚴寺．有書本經坊常住者。其刻藏緣起．在達師高足密藏公．奉慈聖太后旨．鳩工五臺。而究竟成就．則在徑山寂照化城．及吾郡楞嚴般若堂兩地。當日達師法語．著為令曰．徑山藏板．不得發經．楞嚴發經．不得藏板．似逆慮後來．他郡邑之妄有紛更者。憨祖過嘉郡時．楞嚴堂主茂竹公．延齋於本寺．因請開示。憨祖示語．歷敘楞嚴廢興．亦稱茂公端雅慈忍．而勉以大法．流通無窮不朽之佛事。因於坐間面囑徵云．我與達大師．法門心契．休戚相關．刻藏事．即我事．此未了念也．汝幸勿忘。嗣後移坊私印．紛更數番。自癸亥歲．延江西宗派．白法琮公．住持楞嚴．稍有就緒。而化城僧清隱．復於丙寅丁卯間．捏造變亂之說。賴白公操履方正．經理精詳．不避嫌怨．終難動搖。迄今二十餘年．功在楞嚴．門殿像設．香積種種．圓就不小。而其莫大斡旋．尤在流通方冊．長開人天眼目。九疑李先生．稱白公為紫柏肖子．密藏幹弟．不虛也。即乙酉閏六月．兵燹大亂時．白公坐鎮經坊．鋒刃榜掠．劫之數四．屹然不動。直以頭目髓腦．捍衛竺乾墳典．得完璧如平時．佛力法力僧力．於茲大現奇特。今白公雖自楞嚴．而營泉．而漏澤．而東塔．杖笠所到．靡不鼎新整飭。而經坊一大事因緣．徵當從之始終．無負達憨諸祖遺念也。</p>
<p>三十二年甲辰●</p>
<p style="margin-left:1em">予五十九歲．春正月．以達師之故．通行至按院．檄予還戍所．遂去曹溪往雷州。因憶達師云．楞嚴說七趣因果．世書無對解者。予曰．春秋乃明明因果之書耳．遂著春秋左氏心法。<span class='note-inline'>(達觀師六見。)</span></p>
<p style="margin-left:2em">徵讀上文云．以為予之故．又及之。此云．以達師之故．檄予還戍所。蓋達師磔礉生光事．在危儲時．兩人實一人．兩事實一事．兩難實一難。故一番京院通行．又一番大危疑是非也。而有閒心著書．更不著佛書．偏著孔書．不著他書．偏著春秋左氏心法者．春秋自隱桓以後．如魯衛齊晉．專以妃匹之惑亂．致儲貳之廢立．國祚之衰危。援古況今．殷鑑不遠。言者無罪．聞者足戒。左氏心法．得之孔子．祖師心法．得之佛菩薩．入世出世．義莫大乎春秋也。</p>
<p>三十三年乙巳●</p>
<p style="margin-left:1em">予六十歲．春三月．渡瓊海．訪東坡桄榔庵．白龍泉．求覺範禪師遺迹．不可得。寓明昌塔院．作春秋左氏心法序。遊石山．作瓊海探奇記．金粟泉記。夜登郡城．索然若無人煙者．唯城西郭．少有生氣。予因謂諸子曰．瓊城將有災．急禳之．人以為妄。及予渡海．方半月．地大震．城東．壁連門陷．城中官舍盡傾塌。明昌塔倒．壓予所居樓盡碎。予行時．郡士夫苦留之．予不肯止．若不行．則予亦為灰粉矣．是時人以為異。因月夜渡海．觀瓊之勝槩．予以為仙都．乃十洲之一云。夏四月．制府檄予回五羊。秋七月．至曹溪．去時．祖殿已拆修造．工未止．歸則完者十之六七。所負工料．將千金．毫無出。予化兩內使施．盡償之．復修五羊青門長春庵．為曹溪廨院．為六祖辦供之所。<span class='note-inline'>(制府戴公．三見。兩內使．即前採使李公輩．二見。)</span></p>
<p style="margin-left:2em">徵疑．兩內使．即採使．能效忠聖母者．故得於檄戍重歸．頓施償所負祖殿工料千金．此豈募化所易致哉。內使之施．亦聖母疇昔聲名之緣也。望氣知災．如宣尼商羊知雨．月暈知晴．自是通明人先幾本等事．非為語怪。前乙巳春三月．瓊州城．明昌塔倒．壓所居樓盡碎．而憨師適行．自謂免於灰粉．人以為異。迨後十二年丙辰夏．六月二十八日．嘉興北城椿樹巷．所居堂樓五間．悉倒．徵壓其下．得三巨梁翼而支之。磚瓦大徑尺餘者．著身．如冥器中所用楮物．不知擊痛．絕無傷損。出於聚礫之中．如一泥人．沐浴經時而淨．覺舉動無少別。合城驚怪．以為再生中所希有。是時徵早信佛法．樓傾大震時．舉家咸聞有南無觀世音菩薩一聲．徹空中也。即於七月朔．入徑山．禮雪嶠禪師．述之．雪夷然不以為異。隨於十一月朔．在徑山．得遇憨祖．述之．祖矍然不以為常。因名以福徵．字以梁生．而示之以偈。茲讀譜中瓊城碎樓語．因憶前事。祖以知幾其神．從渡海免灰粉．而人以為異。徵以死生有命．從灰粉中免灰粉．而心時不忘。因感而附識之。</p>
</div>
<div class='div-other'><a id='mulu18' /><p>三十四年丙午●</p>
<p style="margin-left:1em">予六十一歲．春三月．度嶺至南州．候丁右武．謝張相國洪陽公。以予在難時．公居亞相．知予之難始末最詳．相與一時力救之．予心感焉。今公居家．故往謝。公歡然道故．集諸子．款齋於江上之閒雲樓。坐中．公曰．人皆知憨師為大善知識耳．不知大有社稷陰功也。眾聞之．悚然．問公．公言其槩．一座動色．時有詩六首。回過文江．訪鄒給諫．留數日。至章貢．陳貳師將軍．留署中．病期月．有臥病詩十二首．歸曹溪。至秋八月．皇長孫生．有恩赦．凡在戍老疾．及詿誤者．俱聽辯明釋放．予在例。乃往告軍門．准行勘．復之雷州道．勘明應赦．按察司．類造候題．遂開伍。<span class='note-inline'>(丁右武．四見。張相國洪陽．一見。鄒給諫．二見。陳貳將軍．一見。皇長孫．一見。洪陽．名位．江西新建人。主泰昌定儲之議．與沈相國鯉．郭宗伯正域．並有大功。)</span></p>
<p style="margin-left:2em">徵按洪陽公所稱．大有社稷陰功．及言其槩．一座動色者．無非祈儲得儲．保儲建儲．以致觸忌犯患．宮闈內外．所不可言之事．故其言若露若諱．卒不得傳。憨祖以此戍始．以此赦終．故大書特書云．秋八月．皇長孫生。照前壬午書．八月皇太子生並春秋特筆之例．是以有春秋左氏心法之著也。皇太子者何．泰昌既立後之追稱也。皇長孫者何．天啟初生時之敘稱也。天啟．亦泰昌才人王氏所生．後諡孝端皇后。蓋兩王才人．相繼毓二帝也。憨祖雖身在恩赦中．義不專為恩赦．筆直綰結臺山祈嗣緣起時。半生大關目．大公案．在皇長孫生四字。是以知年譜前後顛末．悉春秋左氏心法也。</p>
<p>三十五年丁未●</p>
<p style="margin-left:1em">予六十二歲．春三月．予告回籍．制府檄韶州府．安置曹溪。予住山中時．得為諸弟子說法。予幼讀老子．以文古意幽．苦艱澀．切究其旨．有所得．俗弟子．請為之註．始於壬辰屬意．每參究透徹．方落筆。苟一字有疑而不通者．決不輕放。因此用功十五年．攜於行間．至今方完。<span class='note-inline'>(制府戴公．四見。)</span></p>
<p style="margin-left:2em">徵按憨祖外紀云．道德一經註．歷十三年乃脫槀。太上語旨．蓋身試之而後見．未可謂紙上陳言．無真味也。予凡著經．必是凝神入觀．體契佛心．機倪忽自迸出者．方副之紙。若涉思議．即不中用。</p>
<p>三十六年戊申●</p>
<p style="margin-left:1em">予六十三歲．議修曹溪大殿。春二月．馮元成公．吳中人．任嶺西道。因訪予入山．宿．遂夢大士現身．有感．詰朝入殿禮佛．至三大士前．見兩棟摧朽．驚謂予曰．何不修此。予曰．工大費多．力不及耳。問曰．費幾何。予應以若干。公曰．無難也．吾試為之。歸白制府戴公．公曰．殆哉．見孺子將入井．必匍匐往救之．況佛菩薩處此危地．不動心．非夫也。乃詰所費．即以予言告。公曰．猶未也．即發南韶道往勘估計．且令請予以議之。予往．見公．公慨然欲獨為鼎建。予告曰．若勞公家之費．恐不便．苟依法門故事．庶幾可耳公曰．柰何。予請以募眾為之．公囑嶺西道．為疏十二簿．三司道府．各置一扇．隨意施捨．總會於府．解歸於一．無庸歸僧。如此．則不勞而易集。公從之．不期月而集將千金。予躬往西粵采大木．至端州．制府留修寶月臺．乃別委官采辦。冬．寶月臺成．予作記．材木俱積於端江之滸．次第運之。冬十一月初．安南賊破欽州．戴公請王師遠討．因覈論罷。<span class='note-inline'>(嶺西道馮元成．一見。制府戴公．五見。元成．名時可．號文所．華亭人．隆慶辛未進士．歷浙江參政。)</span></p>
<p style="margin-left:2em">徵於宗鏡堂．聞之侍者云．戴制府耀．節鉞粵中九載．山海寇賊數動．得久任無虞者．悉藉憨祖之力。是以効施曹溪．百廢具舉．獨大殿未建．擬用鐵梨木為棟梁．盡從粵西采至地．價已值三千金矣。戴公更一年在任．曹溪事業．成就不思議矣。臨罷之日．留師修寶月堂者．是時安南猺獞破欽州．事已潰敗．上聞．幾被逮矣。師以重名．用幢幡寶蓋．入洞說降之。賊既退．得安輯．全活欽州百萬生靈。戴公乃有請王師問罪之疏．以掩前失事．故僅覈論罷．而得免於逮訊．師所以報戴興復曹溪之功者．亦綦大矣。然而不侈己功．不彰戴失．直以十數字．了制府去官一案．亦春秋為賢者諱之心法．忠厚之至義也。時有奇門指掌一書．為戴公所乞論著。</p>
<p>三十七年己酉●</p>
<p style="margin-left:1em">予六十四歲．春二月．予自端州運木回．阻風於羚羊峽．遊端溪．有夢遊端溪記。木運至濛江．予即入山．方集眾經營之．時眾中不肖者數僧．遂作孼牴牾之．因鼓眾為亂．如叛民。予見而歎曰．此予重違佛教．乃著相之過也。眾方鼓噪．予獨坐堂上．焚香誦金剛般若．至佛說四見即非四見．忽然大悟．遂著金剛決疑。稾成．眾寂然．比不肖者．不見信予心．乃為奸人誤之．益危懼．遂訟於按院．准行司理。予是時．飄然出山聽理．船居於芙蓉江上者二年．資斧已竭。時別駕項公楚東．抱關於浛江．邀予往。江行．遭風破舟．及至．復大病幾死．公延醫力救之。及回郡．乃臥病於旅邸．將期年。<span class='note-inline'>(司理．無姓。別駕項公楚東．名桂芳．嘉興人．各一見。)</span></p>
<p style="margin-left:2em">徵授梓金剛決疑於楞嚴經坊．計四十八牒。不知何以搶攘鼓噪中．片刻便能成稾．洵得心應手．不在文字求也。</p>
<p>三十八年庚戌●</p>
<p style="margin-left:1em">予六十五歲．是年．船居於江上。秋七月．直指按部至郡．訪及予．時司理聞之。方為理返坐予罪。直指大不然．駁之云．某大有功於六祖者。向所捨為常住計者．今奸僧得利．而返罪之．是謂平等法門乎．復行本道嚴究之。由是本府親詣山中．按僧之所開狀．逐款審之．盡妄言無當也。所誣侵常住八千餘金．予初立常住庫司清規．置有號票。凡一應錢糧收支．有監寺書記．秋毫出入．皆執號票為據．不妄發也。至是．歷年執事僧．當官研覈查算．以號票為準．無分毫及予者。時上下內外．方信予之不妄也．事乃白。當道重怒其僧．予力為解之。再三請予留住山中．時予心已厭倦．故力辭之。以禪堂付弟子懷愚掌之．予即飄然長往。<span class='note-inline'>(直指無姓．一見。○禪堂．即寶林堂。)</span></p>
<p style="margin-left:2em">徵疑戴制府方罷．而不肖數僧．輒敢大發難端．此何僧乎．必曹溪舊主僧也。此所誣侵常住者．何錢糧乎．必曹溪舊規．當官收支．當官覈算．積年常住錢糧也。自上臺延憨祖入曹溪．而舊僧不得主．久失侵漁之利．故乘臺憲知交乏人．構司理以翻局。而幾先之哲．杜患已豫．倉猝之孼．肆毒無虞。然兩年船居聽理．轉眼殿材歸虛．此六祖緣事之大慳．幸憨祖長算之善後也。回視曩者請查內支籍冒施無稽之事．難有大小．解惟一法。千僧粥飯場．片席潔白地．禪堂得付．去來自由．曹溪公案從此了．而正未了也。瀕行．勉曹溪諸弟子十首云．千僧和合似靈山．大眾皈依豈等閒。不是曾蒙親囑付．如何得入祖師關。肉身現在即如生．朝暮茶湯出志誠。鐘鼓分明當說法．不須苦口再叮嚀。福田種子要深栽．因果如臨明鏡臺。親到寶山千萬次．這回不可又空回。辛勤作務莫辭勞．可想當年石墜腰。一息不來千萬劫．善根不種苦難消。莫教輕易過平生．如箭光陰實可驚。只恐氣銷三寸後．幾時再到寶山行。功德園林不可輕．腳跟步步要分明。莫教錯落隨他去．免使盲人又夜行。寸椽片瓦眾緣成．信施脂膏不可輕。切莫貪他驢糞橛．等閒換卻一雙睛。信心膏血重須彌．粒米莖薪不可欺。但看披毛并戴角．酬償夙債苦泥犁。幸生中國早離塵．身著袈裟遠六親。受用空門清淨福．如何能報祖師恩。少小能存向上心．毫芒終長到千尋。只須歷盡冰霜苦．始得成材出鄧林。又將之南嶽．留別嶺南法社諸子十首云．一落風塵二十年．相逢須信是前緣。自從衣鉢南來後．今日重拈直指禪。底事分明在己躬．不須向外問窮通。但能觸處回光照．莫被塵勞困主公。大道從來絕本真．多因分別強疎親。直須看破娘生面．方是塵中特達人。瘴煙飲盡齒猶寒．不記從前道路難。此去萬山深密處．雲霞五色座中看。廿載驅馳走瘴鄉．年來不覺鬢如霜。今乘一葉扁舟去．蹤迹應從萬壑藏。塵勞浪迹久和光．只為拈提此事忙。千尺釣竿幾斫盡．海天回首更茫茫。一自歸依繞法壇．時時為乞此心安。莫言別去三千里．明月中天覿面看。時把綸竿見素心．竹枝唱罷幾知音。扁舟歸去霜天夜．明月蘆花何處尋。寒空歷歷鴈聲孤．蹤迹從今落五湖。無限煙波寄愁思．片帆天際是歸途。為法寧辭道路賒．豈云瘴海是天涯。頻將一滴曹溪水．灌溉西來五葉花。</p>
<p style="margin-left:2em">○前十首教宗．後十首宗教．即此是衣鉢。</p>
<p>三十九年辛亥●</p>
<p style="margin-left:1em">予六十六歲．春三月．居端州鼎湖山養疴。初奉赦．候題．向無直指覆命．故延至今．復蒙重勘明．始銷．聽自便。時諸士子相依請益．遂述大學決疑。</p>
<p style="margin-left:2em">徵讀譜．丁酉．著中庸直指。越十五載辛亥．始述大學決疑。先中庸．後大學者．本禮記中庸第三十一．大學第四十二也。師在宗鏡堂．面語徵．大學尾中庸之義．徵得因而成書。</p>
<p>四十年壬子●</p>
<p style="margin-left:1em">予六十七歲．居長春庵．為諸弟子說起信論．八識．百法．請述直講。向以法華擊節．文義聯絡不分．學者難會．乃著品節。</p>
<p>四十一年癸丑●</p>
<p style="margin-left:1em">予六十八歲．為諸弟子於長春庵結夏．講圓覺經．方半．即發背疽甚重．醫不能治．幾危。大將軍漢冲王公．業為予治後事。時粵人梁杏山者．酒人也．素以醫瘍名．偶至．視之曰．甚矣．少遲．則莫救矣．幸安心．無傷也。乃純採草藥以敷之．隨手奏捷．猶如弄丸．刻期取效。至冬乃痊．予為文以謝之。此疽．蓋自初坐禪時所發．知是怨債．以誦華嚴告假者．每向於書寫讀誦華嚴．則竊發．隨禱而止。即至粵中．已兩舉不成．此患在身．四十八年矣。初起時．偶忘之．且不知為疽也．遂成大疾。其怨業酬償．蓋以身試之不爽也。十月疾瘉．初與衡陽曾儀部金簡．為方外友．向有南嶽休老之盟．書以十數．未能也。今特具書．專門人旋湛來迎．遂杖策而往．乃去粵。初予至粵時．法性弟子相從者數十．久之漸零落．唯通炯．超逸．以風波患難疾病相從．未離左右。通岸．常往來．今將行．皆不捨．則岸逸力擔簦以從。攜侍者福慧．廣益．廣成．度嶺。以是年十一月．至湖東．遂以居。先是弟子福善．攜侍者深光．北歸探親。至是．不數日亦追至。<span class='note-inline'>(王大將軍漢冲．梁瘍醫杏山．曾儀部金簡．弟子旋湛．通炯．各一見。超逸．通岸．各再見。福慧．廣益．廣成．深光．各一見。福善．四見。金簡．名鳳儀．字舜徵．衡陽人．以禮部郎致仕．自號南嶽山長．著楞伽宗通八卷)</span></p>
<p style="margin-left:2em">徵觀諸祖．無不云隨時．亦無不云償債。豈積生定業．即華嚴大法．可禱可假．而必不可逃免耶。以四十八年．數患怨疽之身．究竟成不朽肉身．乃見大法之靈驗耳。憨祖往來東西南北．緇白皈依．未可更僕數。乃譜中所載．落落如晨星。即一時大名公．每不詳其名字爵里。如曾公．書法略備．猶槩不書名也。自乙未入粵．至此一十八年．始書去粵二字。其間．戍雷陽．入南韶．興復曹溪南華寺．寶林堂．旦過寮．許大公案．悉以去粵二字了之。而曹溪因緣．究竟不了不去也。徵又觀盧祖．自黃梅．至曹溪．避難匿迹於獵人隊中．一十七載．始薙髮於菩提樹下。憨祖之束髮從軍六載．即在曹溪．亦冠巾說法也。盧祖應韶州牧請．始與四眾千二百人．據座說般若．從此光流八表．道被寰中。憨祖戍粵．得徇制臺各憲之請．移錫曹溪．頓使屠門酒肆．蔚為寶坊．緇白羣集．攝折互用．大鑑道種．勃焉中興也。盧祖寶林肉身。示寂於唐中宗先天二年。迄明萬曆二十四年丙申．憨祖始度嶺面謁盧祖。迄天啟三年．肉身示寂於曹溪．又迄崇禎十六年癸未．始從五乳．再度嶺啟龕．密邇相對．舉成數言之．恰一千年。前後煇映．若合符節．先聖後聖．其揆一也。凡世所傳．如陳亞仙．蕭公子．毛賴債等語．悉從宗鏡堂侍者證其訛。惟為靈通侍者戒酒事．聞之特詳．訪之特真．可記也。靈通侍者．占城國太子．其父王．遣五位大臣．同太子來曹溪．請六祖往彼供養。六祖不行．太子率大臣俱立化於海濱．不歸。五臣為神．顯靈韶陽。眾於南華寺山門外．立相公祠．旁有相公橋。太子既化．復以靈性．現身為六祖侍者．獨不戒酒．六祖許之．得受付法去。有一鉢留在寺．寺僧鑄一銅像．侍立六祖肉身之旁。像頂有布帽．寺鄰鄉人．每日盛一鉢酒供養之．酒即化成水。供酒後．其帽即歪。憨祖初入山．期與大眾授戒．大眾言．靈通侍者飲酒．我儕不合受戒。本師．乃作一文．啟六祖座前．先與靈通侍者戒酒．即碎其鉢。啟語有云．擊碎酒器．以成法器。靈通侍者。從此不受酒供以酒供之．帽不歪．酒不成水。</p>
<p style="margin-left:2em">○又按曾公金簡著楞伽宗通．自敘云．與憨師莫逆．初造訪牢山．後憨師入粵．道出螺川．敬以楞伽囑．至雷陽作筆記。徵今見曾公宗通．融會三譯。斟酌筆記．似憨祖至雷陽寄金簡筆記者．專了前諾也。乃前譜中．丙申丁酉二年．有云．開手註楞伽．又云．楞伽筆記成。而其緣起．乃謂大行王性海．禮於江上請註．不屬金簡．不知云何．豈同時兩請而速成耶。</p>
<p style="margin-left:2em">○以上．了曹溪中興公案。</p>
<p>四十二年甲寅●</p>
<p style="margin-left:1em">予六十九歲．予去粵時．諸弟子不能追隨者．思慕之心益切。時馮生啟南等．以書來延福慧．以代予座。是年．即遣福善．送慧還粵。暮春遊德山禮祖．有詩四首。訪馮元成公於武陵．有詩二首。會龍參知．朱陵．受榮王齋．大善寺．眾僧請說戒。馮公與諸同道．各捐資．修曇華精舍。回衡陽．舟過湘潭．晤包儀甫。夏四月．還湖廣．聞聖母賓天．隨建報恩道場．有恩詔．乃對靈主披剃．謝恩．還僧服。楞嚴經．自東海立意著通議．久蘊於懷．未暇述。今夏五月落筆．五十日稾成。十一月．精舍就．有山居詩．時門人悟心．顓愚來省。<span class='note-inline'>(聖母．十一見。馮生啟南．一見福慧．二見。福善．五見。馮元成．再見。龍參知．朱陵．榮王．包儀甫．門人悟心顓愚．各一見。儀甫．名鴻逵．秀水人．進士．湘潭令．世信佛。)</span></p>
<p style="margin-left:2em">徵觀粵弟子．來延侍者福慧．代座寶林．是即復返曹溪之緣起也。對聖母靈主．乃肯披剃．謝恩．還僧服。前此恩赦．勘明．開伍．八年竟未肯容易自還僧服。究必俟聖母始終之報恩道場．報聖母臺山慈壽之恩．於報恩本寺積儲因緣．尤雙關切義也。非常罹難．非常報恩．非常恩詔．非常披剃．實積生積世非常關目也。聖母者．慈聖李皇太后也．隆慶皇妃．誕神宗．及潞藩。後為太后．信心喜捨．到處稱佛老娘娘。明制．外戚．生東宮者．止封父侯一輩．子弟僅襲錦衣。惟太后父．封宣國公．姪李成銘．嗣封武清侯．三輩不絕．兼多科甲．貴盛無比．人以為聖母事佛永世之報。崇禎十二年．成銘長庶子國臣．與異母弟．爭嗣爵家產．上怒．謂外戚世爵．本非祖制．且嫌其資厚．傳議籍沒．奉行者過驟．李氏不堪。忽一日．第五皇子病死．頃之復甦．對上云．往見太祖娘娘．現在成佛．號九蓮菩薩。說武清侯產業．是我在日所賜．傳與汝父．無罪不得抄沒。國難不遠矣．汝去．即來。言畢．尋卒。上聞之大驚．遂聽戚族處分．寢前議．建九蓮菩薩廟於大內之北。此著國亡之兆．更驗佛法之靈。又聞聖母賓天時．囑萬曆皇帝．以不得達觀．憨山．修建道場為遺憾．聞憨山尚在廣．亟召之歸．云云。此徵在都任軍需廠時．多與內使同事．故得聞其槩如此。楞嚴通議稾．成以五十日．了二十七年前．戊子在海印一案．亦似關切聖母時事也。時有送悟心融首座．還京口云．空山擬伴老餘年．何意東歸上法船。好待海門孤月上．話頭一為老僧圓。訊顓愚衡公病云．四大久觀如泡影．病魔何處可潛蹤。古人自有安閒法．只在無生一念中。讀此．可識悟顓二公．疇昔操履本領．并可想二公同遊遠省緣契。</p>
<p style="margin-left:2em">○是歲．起南嶽匡山東遊因緣。</p>
<p>四十三年乙卯●</p>
<p style="margin-left:1em">予七十歲．春．為眾說楞嚴通議。夏四月．著法華通議。以雖有二節．全文尚未融貫．故重述之．亦五十日稾成。說起信論．纂起信略疏。秋七月．遊南嶽．登祝融．有詩。重陽．馮公自武陵移守湖南．復招予同遊方廣。回郡．公同巡道吳公生白．過訪湖東．談及楞嚴．吳公大喜．即與諸屬捐資刻之。禮八十八祖道影．吳公大讚歎．乃命畫士臨小像冊．請予各為傳讚。馮公到任．未幾．即請予遊九疑。冬十月．至零陵．留過冬於愚溪。<span class='note-inline'>(馮公元成．三見。吳巡道生白．一見。生白．名中偉．海鹽人．歷官刑部侍郎。)</span></p>
<p style="margin-left:2em">徵觀七十歲老人．闡揚竺乾墳典．著議．纂疏．日不暇給．此語言文字中．水窮山盡處也。迦文說法四十九年．流傳五千四十八部．卻說不曾道一字。宣尼刪詩書．定禮樂．贊周易．修春秋．悉六十八歲後．七十三歲前．數年間事。忘食忘憂．不知老之將至。究竟說予欲無言．天何言哉。至如初祖楞伽四卷．六祖金剛一卷．是有言．是無言．是棒是喝．是同是異。吾師乎．吾師乎．於是有感。</p>
</div>
<div class='div-other'><a id='mulu19' /><p>四十四年丙辰●</p>
<p style="margin-left:1em">予七十一歲．春正月．歸自零陵。初達觀禪師入滅之次年．予弟子大義．請靈龕回南．緇白弟子．奉供於徑山之寂照庵．今一紀矣。予難忘法門之義．向欲親往一弔．故香亦未遣也。適聞葬期．必欲一往。且金沙有東禪之迎．遂乘興而往。將行．花藥寺眾僧請齋．為續法系。過梅雪堂．弔遜庵宗師。夏四月．離湖東．有去南嶽解嘲詩。端午．至武昌．禮大佛．遊九峯．禮無念禪師塔。六月．至潯陽．遊東林．有懷古詩。登匡廬．弔徹空禪師．避暑金竹坪．註肇論。因見其山幽勝．有歸隱之意。徧覽諸勝．七月．遊歸宗．登金輪峯．禮舍利塔．有詩。適有僧某者．以五乳相送為靜室。及予登覽．觀其地不廣．其境頗幽．遂受之。時江州孝廉邢來慈．願為布金檀越．即捐資五十金．為予買山．故遂予投老之意焉。適浮梁陳赤石大參聞予至．亦至山相訪。聞予有意匡山．發願為護法。秋八月．出山．至黃梅．禮四五祖。訪汪司馬公．入紫雲山．留旬日．汪公願作匡山建造檀越．拉荊國主．袁使君等．為七賢社別去．桐城訪吳觀我太史．吳本如中丞．欲建庵以留。遊浮山．有歌。截江．登九華。十月初。抵金沙東禪寺．晤于王孫氏諸君。頃．出金沙．即之雙徑。過曲阿．令尹東里王公．問法於觀音山。蔣墅賀氏．迎於家之別業．留數日．備舟送之。過梁溪．遊惠山．儀部景逸高公諸君．齋於鄒氏園。婁東王孝廉．張九復諸居士．迎於關上．舍其家．禮請法要。過吳江．晤周沈諸公於接待院。石門顏生生居士．候迎於淞陵．迎過其家．備齋資以隨行。長至月望．至寂照庵。十九日．為達觀師作茶毗佛事。時大師弟子．緇素俱集．予先為文以祭之。預定是日．無爽。二十五日．手拾靈骨．藏於文殊臺。弟子法鎧．隨建塔．予為塔上之銘．以盡生平法門之義焉。遂留山中度歲．為禪堂衲子小參．有參禪切要。鎧公請益相宗．為述性相通說。諸請益者．各為說法語．作擔板漢歌。吳門居士朱白民．王芥庵．朝夕聚談．法喜為樂。時虞山錢受之太史．嚴天池中翰．以書見招。武林金中丞．虞吏部．諸縉紳．皆具書來迎。時以歲暮未應。<span class='note-inline'>(達觀師．七見。弟子大義．遜庵宗師．無念禪師．各一見。徹空師．三見。孝廉邢來慈．浮梁陳赤石大參．汪司馬．無號。荊國主．袁使君．無號。吳觀我太史．吳本如中丞．金沙于．王孫．諸君．曲阿賀氏．並無號。王東里令尹．高景逸儀部．婁東王孝廉．無號。張九復諸居士．吳江周沈諸公．並無號。石門顏生生．達師弟子法鎧．吳門居士．朱白民．王芥庵．虞山錢受之太史．嚴天池中翰．金中丞．虞吏部．並無號．各一見。赤石．名大綬。歷太僕卿。汪司馬．號靜峯．黃梅人．歷官密雲總制。袁使君．即後南康郡守袁公九濟。觀我．名應賓．本如．名用先．並桐城。王東里．名志道．泉州人．歷官都御史。景逸名攀龍．無錫人．歷官左都御史。白民．名鷺．蘇州人．以寫竹名。芥庵．名在公．字孟夙．崐山人．以孝廉為令．尋棄官去。受之．名謙益．常熟人．歷官大宗伯。天池．名訥．常熟人。金中丞．名學曾．號省吾。虞吏部．名淳熙．號德園．並錢塘人。德園．作東遊集序。)</span></p>
<p style="margin-left:2em">徵按是年．前半譜．五乳峯法雲寺緣起。後半譜．金沙．曲阿．吳門．武林．一時善信法侶．徵得皈依本師．命名福徵．命字梁生．成東遊集緣起也。全譜中．大關目處．在最先禮初祖．次禮六祖．茲禮四祖五祖．一一隨時機緣．覿面印證．肉身嗣祖．奇矣偉矣。本師至雙徑寂照庵時．徵寓西湖聊齋讀書。以大樓倒塌．三梁翼護．再生因緣．急走徑山謁雪嶠禪師。於向築千指庵中．強之躬導頂禮梁皇寶懺七日竟．遽得輕安。矢志精進．在山未歸．恰於寂照庵．得遇本師上山茶毗達觀大師．正啟南嶽所緘祭章．刻期無爽之日也。顏生生．桐鄉縣人．居石門．徵同年．開美名俊彥之尊人。一夕．預夢伽藍神．命迎賓頭盧．見有坐中堂正席者．旁列侍坐．並一時名宿．法律宗師．疇昔所識認者．咸在．遂驚而覺。越日．聞本師東來．命舟往迎於淞陵．歷雙徑．雲棲．湖上諸山。所在．同徵隨侍最久．命名福堅。後本師還．過石門．生生延至家中．有梨園．本師命演拜月亭．設大供．先擇侍從受具戒者．始得與席．餘悉禁止。一時列坐．有巢松．一雨．智河．聞谷．古德．佛石．德宗．心宗．玄津．某某諸名宿。生生席中與徵言．此了了分明．夢賓頭盧日．所目擊人景也。越日．徵在法舟啟問．看戲不礙戒律否。本師歎曰．大難說。他人一日不犯戒．一日是不犯戒。我日日不犯戒．日日是犯戒。徵聞之．不覺傾心喪膽．迄今言猶在耳也。參禪切要．擔板漢歌．並在徑山大殿．為大眾普說。諸方相傳．擔板漢歌．為雪嶠宗師而作．則大訛。雪師特立峭聳．與名禪諸公多不諧．獨本師．相與無閒。本師為作雪嶠山主真贊．千指庵六妙銘。瀕行．又受雪師鐵如意之供．而為之銘．具在東遊集中．讀之可識其契遇機緣矣。因錄擔板漢歌．以析法門疑義。</p>
<p style="margin-left:2em">○擔板漢歌．并引云．徑山法窟．自大慧中興臨濟之道．相續慧命．代不乏人。近來禪門寥落絕響．久矣。頃一時參究之士．坐滿山中．至有一念瞥地．當體現前．得大自在者。惜乎．坐在潔白地上．不肯放捨．以為奇特．不知反成法礙也．教中名為所知障。所以古德云．直饒做到寒潭皎月．靜夜鐘聲．隨叩擊以無虧．觸波瀾而不散．猶是生死岸頭事。所謂荊棘林中下腳易．月明簾下轉身難。名抱守竿頭．靜沈死水．尚不許坐住．況有未到瞥地．偶得電光三昧．便以為得．弄識神影子者乎。此參禪得少為足．古今之通病也。恐落世諦流布．疑誤多人。有請益者．乃笑為擔板漢歌以示之。歌曰．擔板漢．擔板漢．如何被他苦相賺。只圖肩上輕．不顧腳跟絆。縱饒擔到未生前．早已被他遮一半。這片板．項上枷．渾身骨肉都屬他。若不快便早拋卻．百千萬劫真怨家。坐也累．行也累．明明障礙何不會。只為當初錯認真．清門靜戶生妖魅。開眼見．閉眼見．白日太虛生閃電。乾闥婆城影現空．癡兒認作天宮殿。要得輕．須放下．臭死蝦蟆爭甚價。烏荳將來換眼睛．魚目應須辨真假。有條路．最好行．坦坦蕩蕩如天平。但不留戀傍花柳．管取他年入帝京。捨身命．如大地．牛馬駝驢不須避。果能一擲過須彌．劍樹刀山如兒戲。若愛他．被他害．累贅多因費管帶。一朝打破瑠璃瓶．大地山河多粉碎。我勸君．不要擔．髑髏有汗當下乾。分身散影百千億．從今不入死門關。</p>
<p style="margin-left:2em">○又按本師年譜．所自敘者．止筆其綱．不遑詳筆其目。徵所述疏．亦止得見聞之什一．而遺其什九。即如是年所筆．願作匡山建造檀越．明年復筆．業先具資為修靜室之汪公．如許檀信宰官．止稱汪司馬．而不詳名氏．復不詳里居。嚮閱之．疑謂即前汪司馬伯玉．而歷年久遠．楚歙地隔．正所未解。比見本師法屬融澄法師．乃知為居黃梅．官總制之靜峯公。則其他皈依善信之遺漏．固指不勝屈矣。又如是歲至匡廬金竹坪時．有徧覽諸勝四字．所該括含攝道場事迹．不知幾許。即如九江有石門遠公道場．為本師經月卓錫說法之地．其命為住持者．即融澄公也。初為休寧諸生．俗姓程．名可裕．與畢居士貫之．同讀書石門．一見本師．即棄家．皈依祝髮．命法名廣捨．隨命住持石門道場。後本師在五乳．屢寄手札．囑之料理石門諸務．開示諄切此為目前最親法嗣．而譜中不遑載也。一日融公．同邵子石生．攜本師親筆種種．過雨花臺偶偕居．焚香展誦．因書以識之。又一日．有紹玄師．法名慈義者．從江陰來見訪．為知微師法孫．慈門師法嗣．曾住法雲．後住潯陽一鉢禪林．又興武昌洪山修靜寺。兵亂中．所至掩骼．兩建水陸道場。本江陰陸氏子．改革後．還里．現興萬佛禪林。自言所度弟子．仁達．量明等．甚多．然于本師未及親炙也。本師所最肯許上首弟子．無如知微師．名福善者。始則吉凶同患．六見本師臨化年譜．終則奔走扶龕．詳筆本師後事因緣．是為五乳肖子。又如虛中師．名廣益者．寶林會上．親證涅槃．啟請垂足．遺言傳示．歷歷有據．是為曹溪幹孫。今知微師玄孫．仁錫．號明記者．學法長干。虛中師有徒慈任．號堅如者．住持棲霞。是亦徵於亂後．奉假白門故都．相與機緣會逢．成就年譜疏述者也。就中後事因緣．聞之寬居．名廣用者．特詳而確。後來紛紛之說．舉不足憑．不敢妄筆。惜其遽寂棲霞．不及見年譜疏述之成耳。寬居．實知微之嗣．即明記之祖也。又一時．往還祖堂報恩。因靈峯素公說法時得相見者．有懷白師．名恆道．曾住法雲二載餘．親近本師．從受大戒。又祖堂監院湛持．名修如者．為雪浪大師孫．本師所屢念恩兄之嫡嗣也。以上諸公．與靈峯素公．並有甚深法緣．例得書識法系之後。</p>
<p style="margin-left:2em">○徵自是歲皈依後．凡隨侍關切事．始稱本師。初奉供法影於藥山龍樹壇．後奉供於雨花臺偶偕居．則覺浪和尚說法三藏堂時．特率羣侍禮足主席者也。茲素公復說法三藏堂．得藉商略．圓成譜疏勝事．載悉緣起。</p>
<p style="margin-left:2em">○素公．鍾姓．少居蘇門．業儒．篤信宣尼．時見夢寐。年十七．閱蓮師著述．始省淨土。二十二歲時．雪嶺峻師．以觀頌旨鑰．得契本師．往參匡山．因附瓣香問法。本師示鍾居士偈云．西方只在自心頭．煩惱空時妄想休。便見彌陀真面目．元從苦海泛慈舟。越二載．即依雪師．棄家祝髮。從此．迄本師示寂．四感夢緣。今弘演台宗．指歸淨土．徵所目擊法乳也。</p>
<p>四十五年丁巳●</p>
<p style="margin-left:1em">予七十二歲．春正月元旦．為眾說戒。下雙徑．弔雲棲．時緇白弟子千餘人．久候於山中．留二旬。每夜小參．問法．各各歡喜．發揮蓮池大師生平密行。弟子聞之．至有悲泣．謂予發其人所不知者．乃請作塔銘。出山時．玄津法師．譚生孟恂．同郡中諸縉紳居士．留請淨慈宗鏡堂．日繞數千指．為說大戒．作宗鏡堂記。時諸方名德．俱集於湖上．偕譚生問法．各申詰難．時謂東南法會之最勝者．昔所未見也。乃遊靈隱．三竺．西山．諸名勝．贊揚放生三池．乃行。時城中宰官居士．具舟放生．餞別湖上．且具狀．請留雲棲．乃有三年之約。過檇李．岳石帆儀部．項楚東別駕．乃予舊知．晤於楞嚴禪院。適麟溪沈旅泊．迎過其家．座中．忽詢先大師雲谷和尚塔．不知何許。居士即告曰．近近．棲真里許耳。予大喜．是暮即過其寺．禮先師塔。見寺最幽勝．而塔院頗荒寂．予悽然久之。恨行匆匆．不能料理．敬託沈君代為之緝。且囑置長生田．以贍香燈。凡一往所經．隨手之作．玄津壑公．譚生孟恂．彙為四卷．刻之．名東遊集。回至吳門．巢松一雨兩法師．請入花山．遊天池．玄墓．鐵山．諸名勝。寒山趙凡夫．文文起．姚孟長．徐仲容．徐清之．諸公．問道於觀音山。馮元成．申玄渚．二宰官．駕於家。將行．弟子洞聞．漢月．錢太史．王季和．瞿完初．迎至常熟．遂至虞山信宿。拂水太史送至曲阿．賀知忍父子姪．候於奔牛之三里庵．請留園中結夏。力辭之．歸山．賀知忍居士．以八十八祖道影送予．乃高士丁雲鵬筆．予遂受之。送至京口．受三山緇白齋．於大徹堂．為眾說戒。罷．即揚帆返匡山．以五月一日過白下．江上一宿．見一二故人。五日至蕪湖．繕部劉玉受．督關．因款留．請作異夢說。崔吏部鶴樓．追唔於江上。以五月十六日．舟次星渚．抵歸宗．寓居。時汪司馬．業先具資為予修靜室．六月十五日．即命弟子福善．經營五乳開工．於十月始成一室．乃得安居。<span class='note-inline'>(雲棲蓮池大師．玄津法師．譚生孟恂．項別駕楚東．各再見。岳石帆儀部．麟溪沈旅泊．各一見。雲谷和尚．三見。巢松．一雨．兩法師．寒山趙凡夫．文文起．姚孟長．徐仲容．徐清之．各一見。馮元成．四見。申玄渚．洞聞．漢月．二師．各一見。錢太史受之．再見。王季和．瞿完初．賀居士知忍父子．劉繕部玉受．崔吏部鶴樓．各一見。汪司馬．即前靜峯．再見。弟子福善．六見。玄津法師。名大壑．雪浪大師弟子．即淨慈宗鏡堂住持．與徵同事。石帆．名元聲．嘉興人．歷官少司馬。凡夫．名宧光．以草篆名。文起．名震孟．狀元拜相。孟長．名希孟．官宮坊。清之．名溶．文華中書玄渚．名用懋．歷官冢宰。以上．並蘇州府城人。季和．名宇春．完初．名純仁．並名士．常熟人。玉受．名錫玄．蘇州人．歷官大參。)</span></p>
<p style="margin-left:2em">徵按大明一代．法門大和尚．在萬曆同時應現．聲名洋溢者．無如雲棲蓮池．紫柏達觀．曹溪憨山．為一時天下三大老。其以肉身嗣六祖者．則特在本師耳。本師以七旬老宿．一東遊．而雲棲紫柏兩塔銘．立傳不朽．祭文像讚．纍牘輝煌．如三大老團圝聚話。而徵得周旋杖履之下．斯亦生平奇遘．宿世良因矣。徵所手錄東遊集中．示參禪切要．在徑山法堂說．示念佛切要．在雲棲法堂說．示持準提切要．在淨慈宗鏡堂說。而西來西往．持明祕密之種種法門．得此三示．無遺蘊矣。達師為本師生平第一法契．每以不得拂面痛哭為恨．東遊緣起．特為了此第一大公案。蓮師五臺之契．在四十一年前。雲谷師坐禪天界之緣．在最初五十二年前。又兩大公案．並於東遊半載中了之。弔雲棲日．緇白千眾．款留山中。不允所請．寫像留供．以期後來．乞自為讚。所稱聞蓮師密行．至有悲泣者．雲棲弟子宋公化卿也。周旋宗鏡堂許久．而譜中略失姓氏．蓋一時法緣紛遝．光明不能隙數也。因思全譜所歷．自金陵報恩．至西湖淨慈．地之相去若干里．時之相後若干歲。所列一生皈依緇白名德．不過千百中存一二。而其間語意．自有深屬．明眼人．自能勘取。</p>
<p style="margin-left:2em">○譜中所云玄津法師．譚生孟恂．同郡中諸縉紳居士．留請淨慈宗鏡堂．日繞數千指．為說大戒．及遊靈隱．三竺．西山．諸名勝．此不過百日間事耳。時以聖母恩師．弘法罹難．戍久生還．實大聲洪．自地方巡撫總鎮．以至府縣大小各官．及四方善信．宰官居士．法律宗三門耆宿後生．靡不畢集武林．直是一日千載。其時首倡延請雲棲．旋至南屏淨慈者．仁和令周季侯宗建．及本里金巡撫省吾．虞吏部德園．葛學憲屺瞻．聞孝廉啟祥．宋官生化卿．嚴文學印持．鄒文學孟陽．某某諸檀信也。整理監院清規．幹辦供眾各務者．玄津壑法師也。初則屬筆延請．繼則步趨將命。知賓書記．晨燈執役者．徵實終始本師東遊三吳間．一大公案也。爾時日侍左右．無日不凛凛在龍天神鬼中。見本師隨行．曾無麈拂杖錫之具．玉容光皙．暑月無汗．晨夕盥沐．器水徹清。坐必雙趺．不煩手展。合眼即入定．開眼即出定。日際燈邊．行住坐臥．一聞啟請．眼光如電．眶無纖淄．不煩手拭。自罹難後．足艱於步．不堪久立．數武必掖．百步必輿。有善信舁從四人．兩自曹溪．兩自南嶽．舍身服役數千里．經年不去。本師自乙未冬十月得旨戍粵之日．即留鬚髮．修髯徑尺．冠巾說法．越十二載。至丙午秋八月．已遇皇太孫生．恩赦開伍．尚未披剃。又九載．至甲寅去粵．夏四月至湖東．聞聖母賓天．乃建報恩道場．奉恩詔．對靈主披剃．易僧服。前此在粵不披剃者．已歷二十年。自披剃至丙辰冬十一月．東遊雙徑之日．徵得見本師圓相時．披剃止越三載．未久也。上堂說法．啟口數千百言．不吃一字．如洪鐘發響．堂外悉聞。提筆作開示語．不更趺坐之常．申楮數千百字．筆無留行。侍者傳錄．疲於奔命．日不暇給也。左手時轉數珠．右手時握白竹骨折疊扇一柄．冬夏不去手．舉而不搖．合而不開。遇有人天三界大指麾事．當案一擊．靡不呼應。竹篦拄杖．棒喝交馳不足當一扇之機用。能使邪魔退聽．疾於雷霆。徵就道力神通所至．目擊百端．略記其大。在宗鏡堂．一日方陞座．兩僧夾扶一僧．歷階而上．顛狂不止。其兩道友．乞本師引救云．此僧持大悲呪五年．素無敗行．不知何故著魔至此。本師曰．此病可醫．即命侍者．於堂中徧詢．得習持穢迹金剛神呪者三人來前．本師因於座間先自持．令習者傳教之。初傳不省．本師以扇於案上震威一擊提授一句．傳之．便應聲如響．習者因逐句傳竟．顛僧如夢斯覺．頂禮而退。本師令入香積寮．如無恙也。是日在座者．有本省吳方伯行可．仁和令周季侯宗建楚學憲葛[土*已]瞻寅亮．一輩向未深信．至此神色為變．大眾翕然。又一日．有一僧來禮拜．未起．本師擊扇喝曰．殺人賊．見我作麼．知事作急趁出。僧無語去．眾愕視不解．翼日．聞以盜被獲。此類神通．不可枚舉。飛錫兩月．每日必有施主作百金齋供淨慈大鍋．煑米十石．自住及行．無日不舉火也。至嘉興日．大眾迎入金明寺禪堂．本師命徵聞之舊契．岳司馬石帆．項別駕楚東．二公並來謁晤。楚東．奉檄洭州時．與本師盤桓殷至．醫藥周旋．了結司理一時魔案．本師深德之．一時往還法語手札最多。石帆．慣以禪喜作戲論．向在儀部時．值本師弘法罹難．抗言救之。至是．相見甚歡．坐甫定．寒溫未畢．岳即問曰．適疑素富貴四句．大師作麼解。本師應曰．素是張白紙．畫箇紗帽．便做箇紗帽．畫箇乞兒．便做箇乞兒。蓋明朝．稱仕宦人為紗帽也。大笑．有頃．別去。時齋畢．列燭茶話小參．堂門已閉．忽有持挺箠人．叫呼門外者。或識為糧衙錢皁隸．以為醉顛也．逐之不去．聲愈厲．雜出佛語云．今日活菩薩降臨．我應超度．勿得攔阻。徵異其言．聞之本師。本師曰．可呼之進。進則合掌禮拜．具佛子威儀．眾咸目之雙．膝著地．作佛子鬼語云．他是錢大復．身是仲曰仁．託體求度的。弟子生前持長齋．修淨土八載．今亡期當五七．不到陰府．合生西天．望菩薩慈悲指引。伏地涕淚．悲泣不已。本師為呼侍者中．專習念佛耆宿六人侍立．親為展數珠．即命與一數珠．念千聲佛．託鬼身即能念．一堂大眾．肅然無聲。念佛竟．隨與演蒙山施食文．至應觀法界性．一切唯心造．舉扇擊案疾呼曰．速得解脫。彼即應聲曰．解脫竟。三呼三應．捷於影響。仍起．具佛子威儀．稱謝往生淨土。東西禮大眾云．各各努力．龍華會上相逢。時及更餘．大眾在堂未散．有涕泣者．歎息者．甚有竊笑者．有訾議者．本師處之宴如也。例必登輿還舟．彼即隨輿．送至臨崖．頂禮謝訖．仍還禪堂門口．作謝錢老官賴託得度語．撲地而醒．則依然錢皁隸故態也。旁人因言．曰仁．乃隔河仲庠士．名聞韶之父．生前修淨土甚虔．宜有此感應。徵應曰．此吾壁經社友．仲聖孚也。即同善信數人往叩門．拉過法舟禮謝。乃知是日亡人正值五七喪期．錢皁隸．以催糧入其靈座前．乘醉引魂得度也。後科辛酉．聖孚舉於鄉矣。是日有戚友許泰惟居士者．素信佛．見本師神感．延至家．為父憲副公設靈．叩求說法。本師語語悉開示以平生陰事．聞者懾服。一二日間．相傳活菩薩．誦聲奔走．郡城父老．兒童婦女．延領若狂。徵隨侍．至棲真禮雲谷和尚塔．還備輿蓋威儀．至東塔．俾大眾渴仰者．得一瞻禮。俄而緇白坌集．自山門及方丈．肩摩踵接．一時長堤廣壇．竟無容足處。因與岳石帆先生商．為本師前導．拾級登塔．隨楗塔門。本師軀偉．僅得奉掖至第二層南欄．四眾望見．羅拜頂禮．起伏覆地．蒸如雲煙．黑暮乃散。然燈入方丈．升座說法．略示數語竟．即齋．齋竟．旋即登舟．捧香布果餌來獻者．舟為之壓。時東塔堂主．為靜休師。越日．楞嚴請齋．時．堂主為茂林師。歷覽經坊．備詢規制．因專囑徵以刻藏事．娓娓不置。是日城中隨喜男女．亦復填涌。又越日．而舟渡淞陵矣。</p>
<p style="margin-left:2em">○又譜中所云．諸方名德俱集湖上．偕譚生問法．東南法會之盛．昔所未見。又云．凡一往所經隨手之作．玄津壑公．譚生孟恂．彙為四卷．刻之．名東遊集。此本師於涅槃會上．垂足示意．囑語殷勤．即特出偕之一字．直以東遊勝因．歸徵一身．通譜中．未見有此許可之筆也。徵少時．從先太僕凡同公．命字孟恂。嗣後身在堂樓傾倒之下．翻藉三梁翼之而免．恰於是歲得遇本師．命法字曰梁生。後又自號埽庵．人遂不復知有孟恂矣。本師所示梁生偈云．屋梁倒塌壓譚生．譚生被壓何不死。梁若到身身即碎．身若到梁梁不避。兩者既到何不干．試問不干之所以。目前幻境不比梁．譚生何苦先惶慞。若要不惶慞．看逼狗跳牆。此初見時開示語。嗣有示持準提錐劄諄切諸法語．並載東遊集中。因念當日．自雙徑．雲棲．延留淨慈宗鏡．開堂．因遊歷湖上．靈隱．天竺．諸山．及檇李．金明．東塔．大現光明。度閱淞陵．吳門．直抵金沙東禪．禮足而別。自春徂夏．晨燈侍從．靡有閒日。臨放舟時．本師手撫徵背．笑而言曰．身後事．乃囑汝．此二十七歲時事也。徵於本師．不減嬰兒之戀乳。本師於徵．不異慈母之字孩。爾時．先嚴在朝．先慈在侍．本師先幾早見．預示以立身涉世未了因緣．力止從遊五乳．然瞻依夢寐．未嘗須臾忘也。別後迄今．行年六十有二．老矣。向來受記．即持準提．四紀如一日。法雲送供．往還示札盈笥。燕都石鐙道場．聞寂哀慕。只今覿面法影．疏述年譜．抽繹疇昔耳提垂示簡冊．以期了異日入藏請諡公案．始知身後付囑之語．乃在今日。嗟夫．本師愛徵．一時目中無兩．徵事本師．庶幾少分相應爾。</p>
<p>四十六年戊午●</p>
<p style="margin-left:1em">予七十三歲．吳下諸居士．捐資為予建逸老精舍。是年始修五乳佛殿．禪堂。三月．浮梁大參赤石陳公．入山．結新安儀部中素鮑公．星子刑部我齊夏公．為十友．助建造資．長至月．殿堂就。<span class='note-inline'>(陳赤石．再見。鮑儀部中素．夏刑部我齊．各一見。中素．名應鰲．徽州人．歷官太常卿。)</span></p>
<p style="margin-left:2em">徵於丁巳夏四月．別本師時．囑募造西方出山三聖法像。蓋彌陀觀音勢至．為六時念佛道場主．追仿遠公蓮社也。此像世剎希有．恰江右萬匠得傳．檀造精異。又恰得天然座蟠根一枝．列坐三聖。又恰得古銅鑪缾燭臺供器五。是春圓成．侍者虛中益公．以佛殿將成．來迎．徵即日買舟送之。本師一見．歡喜讚歎．迄今供養完好。五乳所建殿堂．在九江府．德化縣．匡廬山之陰．初名木石庵．今稱法雲寺。住持知徵師．化後．今屬慈嚴師．號潤宏。</p>
<p>四十七年己未●</p>
<p style="margin-left:1em">予七十四歲．春正月．啟諷華嚴經長期．為眾說法華通議。夏說楞嚴．起信．金剛．圓覺．唯識．經論。秋七月．囑南康郡守袁公為記．以五乳為十方養老常住。八月望．予閉關謝緣．效遠公六時刻香代漏．專心淨業。每念華嚴一宗將失傳．清涼疏鈔．皆懼其繁廣．心志不及．故世多置之．但宗合論。因思清涼．乃此方撰述之祖．苟棄之．則失其宗矣。志欲但取疏文．提筆大旨．使觀者易了．題曰綱要．於關中批閱筆削始。<span class='note-inline'>(袁公．即前袁使君．後九濟．再見。)</span></p>
<p style="margin-left:2em">徵按譜中．五見清涼公案．究竟以華嚴綱要了之。又越三年壬戌．草就．而清涼緣就．曹溪緣亦就矣。意本師．即清涼再來耶。又本師．是時方以刻香代漏．專心淨業為宗．而清涼疏鈔．華嚴一宗．復得筆削綱要．垂示後來．是謂淨土唯心．萬法歸一。</p>
<p>四十八年庚申．即泰昌改元．●</p>
<p style="margin-left:1em">予七十五歲．春．課餘．侍者廣益．請述圓覺．起信．直解．莊子內七篇註。夏病足疾。秋八月．麻城儀部無異陳公．安義吏部明衡徐公．星子刑部潯上吳公．江州使君景鄴陸公．南康郡守九濟袁公．司理仲達李公．入山問道。向之分巡湖南吳公．轉粵臬．入曹溪禮祖．託山中弟子．寄乞諸祖傳讚。予病中．為纂小傳七十餘首．各系以讚．復為親手書之。初予去曹溪．之南嶽．住匡山．業已八年。而曹溪僧．深思予歸．僧等數數問訊．欲請之．而未能也。適吳公赴任．便道入山．見予重興之功．嗟歎久之。眾僧因具白所以．思予歸．請之不能之狀。吳公欣然為作護法．即具書往請。合山大眾．及本省鄉縉紳士子．同具請狀．至匡山哀乞之。粵弟子．侍御王省東．親入山請之三次．予時力以病謝。<span class='note-inline'>(廣益．再見。麻城陳儀部無異．安義徐吏部明衡．星子．吳刑部潯上．江州陸使君景鄴．南康李司理仲達．粵中王侍御省東．各一見。袁九濟．即袁公．吳公．即吳生白中偉．各再見。景鄴．名夢龍．浙江山陰人．廣東主考．歷貴州參政。仲達．名應昇．江陰人．官御史．魏璫時逮死。)</span></p>
<p style="margin-left:2em">徵按譜中．一書萬曆十年壬午秋八月．皇太子生．再書三十四年秋八月．皇長孫生．三書四十八年庚申．即泰昌改元。蓋是歲七月二十六日．神宗崩．泰昌立．詔以明年為泰昌元年。是歲九月初三日．光宗旋崩．初六日．天啟立。科臣李若珪．道臣左光斗．疏請．自八月初一．至十二月終．借之先帝．去萬曆年號．俱稱泰昌元年月日．究未准行。要亦失正始正終之義．實出一時無稽．而草草終局也。與其借之先帝．以虧曆年．於後崩者為非孝．孰若借之後帝．以彰元祀．於新立者為孝。且以天啟元年．為泰昌元年．正信泰昌即位之詔非借也。天啟二年．實天啟元年也。今泰昌元年．僅得附筆於萬曆四十八年。本師懼其改元湮沒．故大書特書於四十八年庚申之下．云泰昌改元。此五字者．春秋筆法心法之最大者也．豈從前祖師年譜所經見哉。五臺山祈嗣．慈壽寺保嗣．以至鎮撫司打問．大庾嶺從軍．張洪陽相國所稱大有社稷陰功者．到此五字中．成一大結果也。五乳刻漏念佛之餘．疏註述作．熾然說法無虛日．豈七十五歲老人．病中所能。五乳事業未了．曹溪事業復興．所謂天行健．君子以自強不息也。吾友王季延．名起隆．作泰昌元年辯．及質疑．反覆詳覈上下古今改元經制．極筆二千餘字．實為先得我心。大旨．只踰年改元．為萬世之經．隨月即改．為一時之謬．兩言該之。又云．一年可分兩截．則萬曆．泰昌．天啟．併在一年．何不可分為三截。是勉強支離．以光廟為贅疣也。此語更刮目刺心．鄙見所未到也。況光廟．聖德高厚．為不世出之主．即位之月．陝西臨鞏黃河．徹清三日。早以令旨停礦稅．諸稅監盡撤歸．發帑金犒邊．以百萬計．召起建言讜臣．若不遑暇食者．此猶新政所有。若夫青宮育德．仁孝獨殫．當內有菀枯之形．外有羽翼之激．處此實難。神廟臨崩．以鄭貴妃封后．詔囑之行．廷臣爭之．卒不忍奪。此四十日之孝思仁澤．被及．三世．天道猶可問也。愚因憨祖譜中．有即泰昌改元五字．感而識之。</p>
<p style="margin-left:2em">○是歲有札示徵往曹溪意．預題譚孝廉居士。</p>
<p>天啟元年辛酉●</p>
<p style="margin-left:1em">予七十六歲．夏．為眾請．說楞伽筆記。冬十月．弟子孝廉劉起相．陳迪祥．陳迪純．梁四相．來訊。時前任韶陽觀察祝公．今轉粵海道．同吳公．具書．再至匡山．予復以病謝。<span class='note-inline'>(劉起相．陳迪祥．陳迪純．梁四相．各一見。祝公．即前惺存．再見吳公．即前生白．三見。)</span></p>
<p style="margin-left:2em">徵里祝公惺存．吳公生白．兩前輩．並吾鹽官人．究能成就六祖憨祖肉身會聚．許大因緣。是歲．即未返曹溪．已動返之幾．決返之勢矣。若不再返曹溪．即肉身出五乳．不覿面盧祖．未見大奇特也。</p>
<p style="margin-left:2em">○以上了匡山五乳法雲寺公案。</p>
<p>二年壬戌●</p>
<p style="margin-left:1em">予七十七歲．力提華嚴綱要．草就．大眾請說楞嚴．圓覺．金剛．起信．肇論．諸經論。吳公朝覲回．又遣書．意更切．韶陽太守三星張公．特書．專堂主本昂至。予情不獲已．意必一往。於是年冬至月十日．出匡山．度彭湖．有詩。未幾．掌院南皋鄒公．北還．尋予入山。時予已抵吉州．會蕭太史拙修．馬季房．曾堯臣．劉韶也．賀可尚．劉轉華．諸公．問道於自燕山房。臘八度嶺．望日入曹溪。<span class='note-inline'>(吳公生白．四見。韶陽太守張公三星．堂主本昂．各一見。掌院鄒公南皋．再見。蕭太史拙修．馬季房．曾堯臣．劉韶也．賀可尚．劉轉華．各一見。三星．名翼軫．松江華亭人．由韶州守．升廣西副使。拙修．名雲舉．號玄圃．廣西宣化籍．江西泰和人．歷官少宰。)</span></p>
<p style="margin-left:2em">徵按南皋公以下．並江右志節．佛法中人．筆之末簡．蓋從多士中擇而取之．然終未嘗歸許一人也。孔子七十二歲．冬十月．作春秋．絕筆於西狩獲麟．明年七十三．而夢奠曳歌矣。憨祖七十七歲．臘月望日．作年譜．絕筆於度嶺．入曹溪．明年七十八．而肉身示寂矣。先聖後聖．若合符節．豈論儒釋色相哉。更所奇者．本師前在粵．始末二十一年．未曾披剃。後至楚地．始具圓相．還僧服。向使不重返曹溪．則粵中緇白．竟畢生不得見本師圓相僧服矣。然則有髮無髮．僧服儒服．聖賢異同．正不在此。</p>
<p style="margin-left:2em">○徵得見本師所著．有楞伽筆記．華嚴綱要．法華擊節．楞嚴懸鏡．楞嚴通議．法華通議．起信論解．唯識論解．圓覺直解．觀老莊影響論．道德經解．莊子內七篇解．憨山緒言．中庸直指．大學決疑．春秋左氏心法．奇門指掌．夢遊集．曹溪通志。徵所手錄付梓．有東遊集。梓行．有金剛決疑。其著述尚多．如所面語．有三教論．論語通解．奇門指掌。及堅如所云．有語錄全集若干卷．本師化後．被侍者心啟．竊市他方．茲不得見者．不具載。而佛祖慧命所寄．則楞伽筆記其最先．華嚴綱要其最後。宗不離教．祖不離佛．此其甚彰明較著者矣。本師常自言．筆舌所出．靡不凝神入觀．體契佛心．稍涉思議．即不中用。即此華嚴綱要．屬草圓就．乃在七十七歲示寂之前一年．以當迦文末後雙樹拈花之事。定力神光．乾健不息．具在大乘貝葉中．是豈思議所及也。</p>
<p style="margin-left:2em">○是歲．起重返曹溪因緣．未了憨山寺肉身嗣祖公案。</p>

<p class='juan'>憨山老人年譜自敘實錄疏終</p></div>
<div class='div-w'><a id='mulu20' />
<p class='h1'>附錄</p>
<div class='div-w'><a id='mulu21' />
<p class='h2'>肉身古佛中興曹溪憨山嗣祖三十六頌<span class='note-inline'>(有序目)</span></p><p style="margin-left:1em">竊歎摩尼無價．希逢辨寶商人。窮子失珍．只為久迷歸路。所以學道如牛毛．悟心似麟角。吾生不辰．值滄桑改易之秋。吾身何幸．見古佛出興之日。維茲曹溪優曇鉢花．三千年前曾一現。肉身因果．五百世後再相逢。應無所住．而住其身．萬物皆備於我矣。應無所得．而得其位．反身而誠．樂莫大焉。永嘉大師有云．三身四智體中圓．八解六通心地印。今肉身菩薩憨山大師．只這心印．一印印定．更無別法。一門超出三摩禪那．一門直入妙莊嚴路。不煩泥木丹青．法身充滿於虛空。何必金臺銀閣．影像光昭於法界。無知俗漢．猶嫌他披枷帶鎖．釘樁搖櫓去在。因讀其年譜．而標其題目．作三十六頌．以承埽庵譚司成之請云。</p>
<p class="head3"><span class='note-inline'>(白衣重胞)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>不在中間與內外．　惹得世人增渴愛。垢衣那肯便拋遺．　竊恐眾生難理會。</div>
</p><p class="head3"><span class='note-inline'>(生死疑團)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>未曾得路事空王．　便解鑽他烟裏光。燒卻三千大千界．　死中覓活顯奇方。</div>
</p><p class="head3"><span class='note-inline'>(報恩得度)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>盧老傳衣不是僧．　笑他老蔡涉途程。將此身心奉塵剎．　是則名為報佛恩。</div>
</p><p class="head3"><span class='note-inline'>(矢志中興)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>出家本擬度眾生．　何故殃他滿寺僧。救得一羣無事漢．　莊嚴寶殿在吾身。</div>
</p><p class="head3"><span class='note-inline'>(入京參訪)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>錯下永嘉這句言．　尋師訪道為參禪。若然不入驚人浪．　那有魚龍跳上船。</div>
</p><p class="head3"><span class='note-inline'>(柳巷逢師)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>驪珠拾得到家晶．　肯落他家萬丈坑。震旦雖寬無別路．　暫假兒孫腳下行。</div>
</p><p class="head3"><span class='note-inline'>(都門遇友)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>心印從君識舊顏．　同聲相應絕廉纖。塞鴻不是人驚起．　風擊蘆烟滿碧天。</div>
</p><p class="head3"><span class='note-inline'>(臺山臥雪)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>將試紅鑪火裏蓮．　精金百煉愈光鮮。雪團手握便宜打．　始覺清涼勝說禪。</div>
</p><p class="head3"><span class='note-inline'>(西山同隱)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>三世如來口共宣．　方知累劫困如眠。我無隱爾般般是．　木樨香徧怪多言。</div>
</p><p class="head3"><span class='note-inline'>(住山本錢)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>窮漢居山無一緡．　蒼天連叫苦連天。法門八萬從茲入．　大似經商得本錢。</div>
</p><p class="head3"><span class='note-inline'>(少林禮祖)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>碧眼胡僧入漢來．　九年何事口難開。今朝捉敗臊鬍子．　捏箇拳頭劈面腮。</div>
</p><p class="head3"><span class='note-inline'>(不見大千)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>見說嵩山有大千．　至今不斷少林禪。早知不往嵩山去．　恐誤眾生餂野涎。</div>
</p><p class="head3"><span class='note-inline'>(喜見法光)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>法光拈杖逐兔子．　翻身返擲打蝦蟆。死蛇不斬放他去．　宗門作略向人誇。</div>
</p><p class="head3"><span class='note-inline'>(龍門聽水)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>不向時人行處行．　卻來橋畔聽流聲。忽然蹋斷溪聲路．　耳不聞兮眼亦盲。</div>
</p><p class="head3"><span class='note-inline'>(出定釜塵)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>幾度花開影上壁．　琉璃殿上絕消息。斧柯爛卻不知年．　猿啼徹夜何曾歇。</div>
</p><p class="head3"><span class='note-inline'>(保護臺山)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>臺山闊狹豈堪量．　歲歲君皇百萬糧。此事若何能解釋．　胡公一見遂無傷。</div>
</p><p class="head3"><span class='note-inline'>(聖眾酬酢)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>不知其人視其友．　文殊彌勒呈家醜。夢覺覺夢總皆如．　我若見時急打狗。</div>
</p><p class="head3"><span class='note-inline'>(誕生皇嗣)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>指天指地佛初生．　五位君臣他是尊。大明皇子猶如佛．　摩尼珠現定乾坤。</div>
</p><p class="head3"><span class='note-inline'>(僻處牢山)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>邊海臣僧無可說．　一日三餐飽便歇。不然孤負吾君皇．　東西南北何曾別。</div>
</p><p class="head3"><span class='note-inline'>(母子談玄)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>策杖還須達故鄉．　未曾舉足見親娘。多時不隔娘生面．　子母將鋤笑一場。</div>
</p><p class="head3"><span class='note-inline'>(報恩緣寢)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>緣起從頭福可興．　十年減膳謝皇恩。垂成倭到朝鮮地．　好事多魔自古聞。</div>
</p><p class="head3"><span class='note-inline'>(鎮撫嚴刑)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>幾番絕後得重生．　慈孝無妨史汗青。到底皇心從此悟．　如初母子賴真僧。</div>
</p><p class="head3"><span class='note-inline'>(恩戍雷州)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>皇恩浩蕩法從輕．　遣戍雷州拄杖行。一指端頭無兩物．　普天帀地盡光明。</div>
</p><p class="head3"><span class='note-inline'>(罪謁軍門)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>制府威嚴久已聞．　況披枷鎖謁軍門。誰知相見稱麟鳳．　南嶺今朝始重僧。</div>
</p><p class="head3"><span class='note-inline'>(源濬曹溪)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>祖席緣何太寂寥．　源頭未濬也徒勞。因邪打正連天碧．　忘辱忘榮見性牢。</div>
</p><p class="head3"><span class='note-inline'>(百廢具興)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>有為不達真空位．　到底韓盧來逐塊。蛇行鼠步不相干．　電捲風馳還未快。</div>
</p><p class="head3"><span class='note-inline'>(孼僧牴牾)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>閻浮可惜許多年．　朝夕茫茫被這牽。那得不遭塵垢染．　急來收拾老婆禪。</div>
</p><p class="head3"><span class='note-inline'>(赦還初服)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>迴途堪作火中牛．　一葉纔凋萬國秋。月白浪平無別事．　此心還在釣竿頭。</div>
</p><p class="head3"><span class='note-inline'>(東遊得麟)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>東南法窟喜多僧．　未見維摩一默人。剛遇梁生徵福慧．　就中眾角爾為麟。</div>
</p><p class="head3"><span class='note-inline'>(五乳蓮開)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>世間無比是蓮華．　透石穿沙絕點埃。徧滿馨香無展謝．　凡夫著相亂如麻。</div>
</p><p class="head3"><span class='note-inline'>(再入曹溪)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>消息應知等故常．　舊時遊處意偏長。曹溪水月連三界．　覓箇同參好共商。</div>
</p><p class="head3"><span class='note-inline'>(中秋無月)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>春有百花冬有雪．　夏有涼風秋有月。秋中今夜只看星．　亙古無明更廓徹。</div>
</p><p class="head3"><span class='note-inline'>(坐脫敝衣)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>脫卻娘生袴亦凡．　遠離來去示盲參。孤孤迥迥光前後．　猶恐癡猿攪碧潭。</div>
</p><p class="head3"><span class='note-inline'>(塔建匡廬)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>達人相見無交涉．　豎起高幢且自憨。未解箇中堪失笑．　迎來送去好瞞盰。</div>
</p><p class="head3"><span class='note-inline'>(破龕見佛)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>卷舒出沒事幽微．　交集人天若箇知。全令宋公提寶劍．　一聲雷響動須彌。</div>
</p><p class="head3"><span class='note-inline'>(肉身巍鎮)</span>●</p>
<p style="margin-left:0em;text-indent:0em;" class="lg-abnormal"><div class='lg-row'>無情說法事偏多．　不語枯椿又見師。賓主合時猶是妄．　光前耀後話精粗。</div>
</p><p style="margin-left:14em">曹溪三十六世[車*度]轢道人嚴大參合十敬題</p>
</div>
<div class='div-w'><a id='mulu22' />
<p class='h2'>曹溪中興憨山肉祖後事因緣</p><p>五乳峯法雲寺住持．前東海那羅延窟侍者．福善．記錄云．天啟三年癸亥．師七十八歲．居曹溪禪堂。韶陽郡守張公．洎合郡宰官人士．入山請師說法。春三月．五羊法性諸弟子至．師時專以法施為心．先為說大戒．次說起信．唯識．楞嚴。夏五月．吉州茂才馬季房．孝廉王偉奏．過訊。秋八月．祖師會罷．遣侍者．謝方伯吳公．將行．師囑云．佛祖弘化．貴乎時節因緣．緣與時違．化將焉託．一期事畢．吾將歸矣。眾皆罔措．皆以師為欲歸匡山之言也。賦中秋無月有感詩一首。重陽後．為侍者深光．書山居詩．跋云．老人雖慵於筆研．恐一息不來．又作來生欠耳．若以詩字觀之．則孤恩多矣。冬十月朔日．弟子通炯．從匡山至．徧問五乳常住大眾．洎山中諸剎耆舊．心甚歡喜。時弟子淨泰．請作自讚一首．備述生平大意。初三日．少宰玄圃蕭公．入山過訪．劇談三晝夜．甚歡。求法要．遂作法語二則．詩三首．送之。六日．蕭公出山．囑云．公為社稷蒼生仰望．前途珍重。時蕭公尚圖再晤之期。師云．山僧老矣．四大將離．與公再晤之緣．當在龍華會上矣．別歸方丈。初八日．遂示微疾．大眾問候．但云老人勞倦．非病也。初九日．舉藥．不肯進。曰．吾行矣．藥奚為。侍者廣益見此言．驚問曰．和尚脫若不諱．有何付囑。師斥云．汝侍老人有年．如何作這等見解。汝等當念生死事大．無常迅速．切實念佛。益又曰．和尚不示一言．何以遵行。師曰．金口所宣．尚成故紙．我言何用．遂不示一字。十二日．乃師誕期．緇白弟子雲集。韶陽太守三星張公．入山送紫縉羅禪衣．為和尚壽．相與坐談竟日。及晚．張公出．是夜即三喚水沐浴．次早即喚取張公所送禪衣．披與張公作別。張公再過榻前．師云．山僧行矣．多謝大護法盛心。張公云．大師法身無恙．不佞地方守土．即是主人．一切皆在不佞。師微笑．合掌稱謝。日午．張公別去．即喚侍者取淨水漱口．云．今日乃截斷葛藤。仍喚湯沐浴更衣．大眾圍繞念佛。囑云．汝等勿得驚惶．當依佛制．不得披蔴服孝．勿得悲哭．一心念佛。正申時．師端坐而逝。是夜．毫光燭天．羣鳥悲鳴．緇素哀慟．聲撼山谷。化去．端坐三日．面皙脣紅．手足緜輭．如入禪定。遣報張公．即差官遣弔．封龕。時蕭公別方五日．尚在雄州．聞師之報．悲哀竟日。更聞化去因緣．遂喜曰．大師乃聖位中人．若非生死關頭了徹．何以有此。即撰挽章遣弔．復捐資百兩．為文．囑南韶二郡太守．為建影堂。匡山五乳法屬．聞訃．弟子福善等．遵師遺命．即走曹溪．扶大師靈龕歸五乳．建塔於師自卜之地。時彼中影堂已就．衲子固留。善等．復報社中吳太史．吳中丞．盛方伯．王孟夙．繆慕臺．諸宰官．具書當道．以請會總制武我何公．本道善長王公．檄府送龕歸匡廬．給符驗路資。於乙丑年正月二十一日發行．二月二十八日抵匡山之五乳峯法雲寺。</p>
<p>○大師．法派四十字．偈云．德大福深廣．慈仁量普同。修持超法界．契悟妙心融。寂靜覺常樂．圓明體性通。慧光恆朗照．道化久昌隆。<span class='note-inline'>(德字．憨祖法諱。大字．慈聖李皇太后法諱。命弟子名．自福字輩始。)</span></p>

<div class='div-w'><a id='mulu23' /><p style="margin-left:1em">韶陽太守張翼軫．號三星．亦號如是道人。作年譜序云．憨山大師年譜．其法嗣心啟．造請謀授梓人。蓋以予昔守韶石．自五乳迎師住曹溪。師示寂時．復往敘別．似有夙因之合也。憶往遣衲本昂迎師．先是師掩關八月．迎眾至日．啟關見眾云．吾行也．早鳴鐘鼓待矣。五乳大眾環聚泣留．師曰．曹溪吾志也．時節因緣．敢不隨順。徼六祖靈．得託骨焉．幸甚。遂杖錫遄行．度嶺．吟云．五雲一望入南安．萬疊千迴六六灘。行到水窮山盡處．梅花無數嶺頭看。師意於曹溪終焉．兆已明甚。時壬戌臘月至曹溪．明年冬．余因宗伯蕭公面囑．多方捐助．卜地於山之陽．營葬塔．蓋影堂．藉眾擎竣事。而師乃示寂．旋為經理安厝．於師願．似已無弗遂矣。適余以量移去韶．五乳諸法嗣．借大力於當事者．遷全蛻歸廬山．而以爪髮留曹溪．予所營塔與堂者．亦無恙。夫諸法空相．本無去住．曹溪五乳．無非福堂．住耶去耶．總歸夢幻．師亦何心耶。師虛心應世．慈心度世．上光聖德．下卹民巖．皈依祖庭．流通禪脈．夷險一致．初中不渝．為人天導師．為法門龍象．譜中歷歷較著者．余又何容片語飾讚耶。因其嗣之來請．而略述其概云爾。</p>
</div>
<div class='div-w'><a id='mulu24' /><p>○徵按．三星張公所識．再迎曹溪．親送示寂．經理安厝．願無弗遂．道力夙因．自是不小。而借大力以遷龕．幸塔堂之無恙．讀去住夢幻之詞．當改塔五乳之日．能無憬憬動心。迨夫本師重返曹溪．肉身出現．可大慰張公心願矣．不審張公猶及睹聞否。要非兩番迎送．經度大庾嶺頭衣鉢提不起處．仍來當日卜葬影堂之地．與盧祖對峙．放大光明．照耀歷劫．安見吾師願力．真足截斷眾流．函蓋乾坤乎。度嶺一吟．迄今可戛金石．知幾其神．須生死關頭乃見耳。又按知微善公所錄．本師示寂曹溪．歸龕五乳．天啟壬戌一歲間事．續入年譜未及。三星張公所作序．見前一番往返曹溪五乳大事顛末．可謂明備矣。本師以十月十二日為誕期．即以是歲十月十二日示疾．別韶守張公．越一日為化期．去來全自作主．真無始劫來所希有事矣。其抵五乳後．改葬浮供．歷崇禎癸未．上越壬戌．已二十有二年。復見一番迎龕五乳．歸龕曹溪．示現肉身．媲美盧祖．大事顛末。則續譜及誌傳諸刻．全未晰一二。徵因解南雍任．寓居江寧南山雨花木末之間．得從憨祖親侍往還弟子．融澄．寬居．堅如．明記．法屬諸公．各詢其槩．掇拾法門關目不朽事略．以備異日比盧祖請諡大鑑之例．是所禱也。因憶本師臨別．拍徵肩笑語曰．我身後事乃囑汝。當日茫昧不知所云．今得傾倒胷懷．記憶往事於年譜之末．實出時節因緣。還思面囑．如夢斯覺．知幾其神．於吾師乎益信。</p>
<p>○法雲住持妙融．名廣成。棲霞住持堅如．名慈任。並當日迎龕送龕兩番往還曹溪之法屬親侍也。備言本師於壬戌之冬十一月十日．因吳方伯生白．張韶守三星．粵中弟子劉孝廉起相等．屢以書至五乳苦請．又專寶林堂主本昂來迎。本師乃決意出匡山．入曹溪。於是日．在五乳法堂升座．舉示昂堂主．兼示別大眾．趺坐許久．竟不知座上有大蛇盤結於本師體下．形已壓平如褥。起坐．乃見．為之舉火而行．亦以兆本師入曹溪．僅一載．而不復還五乳也。又返至曹溪之日．昂堂主．請上堂說法．語語道破六祖肉身香火公案．先後合符之義．具見知幾之神。法語云．當六祖未出世時．只新州一賣柴漢耳。因有夙植靈根．功夫蘊藉已久．一聞誦金剛經．應無所住一語．頓斷歷劫生死．了悟自心．遂得黃梅衣鉢。豈不是今日寶林．乃六祖肩頭柴擔．舂米腰石邊來．故有如此廣大光明．普天帀地。禪宗一派．一言一句．皆從柴擔腰石邊流出．至今供養香火．如生時無異。肉身堅固不壞．如現在說法無異。如是福澤．亦從柴擔腰石邊來。此六祖悟的一段般若光明．人人有分．不欠絲毫．若能了悟自心．則能攪長河為酥酪．變大地作黃金。拈一莖草．作丈六金身。以丈六金身．當一莖草。自然具大神通．隨心轉變．任意施為．無可不可。又言．本師重入曹溪．意在鼎建曹溪大殿。所募三司道府多金．悉向粵西採辦鐵梨大木．如譜中戊申所記者．已運入曹溪。吳張二公．及昂堂主．並發此願．故請還虔切。而本師自知時至．故曰緣與時違．化將焉託．遂於癸亥之冬十月十三日示寂。嚮有蕭少宰玄圃．囑張郡守所卜築影堂地．在韶州南華寺南二里．名天子岡。舊有謠讖云．頭頂天子岡．腳蹋黃泥塘．有人葬得著．代代出法王。粵中皈依大眾．遂於其地建塔．已葬全身。五乳弟子福善．號知微者．同深光．號以晦．廣益．號虛中．慈任．號堅如．急至粵迎龕．不得．乃走吳越間．以遺命．謀之眾檀護．吳公本如．何公芝岳．王公芥庵．錢公受之．致書粵中廉憲陸公景鄴．移文韶州．於乙丑正月二十一日啟龕．歸匡山。匡山地多陰溼．善公構塔院．浮供其龕。南康府司理錢沃心．名啟忠者．擇地葬之。越十一載乙亥．山中猛虎大作．法雲不能安眾．善公咎塔地不安．仍出浮供．見護龕．半為蟻蝕．不敢卜葬。又歷九載癸未．九月．嶺南弟子陳宗伯子壯．致書備資來迎．值在粵弟子劉公起相．任瑞州刑館．查盤南康．遂力任歸龕曹溪。行至梅嶺．有新任粵中總鎮宋公昭明名紀者．向十年前．在粵制臺標下．於本師有法緣。至是．赴任過嶺上．適遇靈龕．不勝奇倖。遂命士卒輿龕．躬送入曹溪。任後數月．復至曹溪．有扶龕弟子廣成．號妙融．慈力．號堅持．見龕有罅．因就罅中私鑿一小隙窺之．見師端坐如生．方議發龕．無敢決者。宋公聞之．即抽佩刀．劈開其罅．見雙趺如生．爪髮俱長．其色鮮紅。衣履尚新．見風始敝碎．顯露五體。忽一僧至．請依天竺法．用海南栴檀末．塗其體．如漆．塗畢．竟去。初曹溪有室女．發願繡製千佛衣一襲奉供．慮口氣不淨．以黃絹裹口用鍼綫。衣成．而本師遷化入龕．其衣留寶林庫笥。一日．住持僧禮懺．欲被此衣．眾僧譁之而止。後本師肉身重還曹溪．出龕時．紫縉羅衣忽零星風碎．土人爭掇拾去．以為吉祥。乃取室女所製千佛衣衣之．衣在笥二十二載．光彩如新。因就舊塔院地供養．號為憨山寺．去南華寺寶林堂半里許。弟子一如寶林供奉六祖例．侵晨．用熱香湯一盂．熏面出汗．拭以巾帕．進飲食齊供如生。一歲一沐浴．盥濯水．為鄉人取飲療病．立盡。每歲曹溪香客．於二八兩月．通省人．羣入山拜謁．進香六祖畢．即云進香七祖．于是有曹溪七祖之稱。蓋粵省香客之同聲．就肉身菩薩起見。而一時自南海至北海．寓內悉聞此名號．以為固然。乃議者謂．不得越五家宗派．而徇一時口耳流傳．慮為續修傳燈統系者口實。徵不自揣．率草佛祖宗法．衣鉢．肉身．三議．以質明眼。</p>
<p>○徵按釋迦以上稱七佛．自釋迦傳迦葉以下．至達磨．稱西天二十八祖。自達磨東度以下．至曹溪．則稱東土六祖．不稱佛．亦不專稱師也。六祖傳懷讓．行思．特兩支耳。懷讓居南嶽．因稱南嶽下．傳馬祖．南嶽不聞稱祖．而馬祖特稱祖．豈非謂其付法普眾．而不為衣鉢單傳乎。馬祖下有百丈．百丈下有黃檗．並稱大師．或稱禪師．并不聞稱宗師．時未有分宗之說也。黃檗下有臨濟．始稱臨濟宗．宗之名號自此始。前此有兩支名號．無兩宗門戶也。百丈下．又有溈山．溈山下．有仰山．於是有溈仰宗。是百丈一支．出兩宗也。行思居青原．因稱青原下．傳石頭．石頭下．有洞山．洞山下．有曹山．趁脫口之便．顛倒稱曹洞宗。石頭下．又有雪峯．雪峯下．有雲門．稱雲門宗。後又有法眼宗。是青原一支．出三宗也。何懷讓青原一輩．馬祖石頭又一輩．百丈雪峯又一輩．六祖以下三輩．不聞宗門之名。即黃檗為第四輩．亦未聞與溈山洞山雲門同輩人．觭角宗門之名。此黃檗之所以超越儕偶．敢於指摘馬祖也。檗嘗謂．大唐國內無禪師。僧問．諸方尊宿．盡聚眾開化．為甚麼卻道無禪師。檗曰．不道無禪．祇是無師。闍黎不見馬大師下．有八十四人坐道場．得馬師正法眼者．止三兩人．歸宗和尚是其一。夫出家人．須知有從上來事分始得。且如四祖下牛頭．橫說豎說。猶未知向上關棙子．有此眼目．方辨得邪正宗黨。且當人事宜．不能體會得．但知學言語念．向皮袋裏安著．到處稱我會禪．還替得汝生死麼。輕忽老宿．入地獄如箭射。大哉檗言。慧眼法眼．真不我欺。馬祖嫡孫．斯能繩武。所謂青出藍．而深於藍．酪出乳．而雋於乳也。臨濟作法分宗．黃檗於是乎多兒矣。溈仰．曹洞．雲門．法眼．接踵馳聲．析門判戶．馬祖．百丈．石頭．雪峯．於是乎多孫矣。一花五葉．不聞標花葉為根株．惟根株不二．斯結果圓成。若夫一花可作一十百千萬億花．五葉可作五十百千萬億葉．花多葉轉多語云．葉多不開花．花多不結子．此言雖小．可以喻大。人人尋花逐葉．更何處問根株哉。即能結果．亦移花接木之果．根本安在．愚不曉於宗之實何居也。萬法歸一者．教也．一歸何處者．宗也。法在天下人之心．法心不得有五。宗在善知識之心．宗心安得有五。達磨西來．識者止稱之為禪宗．宗有五．是心有五．禪有五也。愚不識於五宗之實何居也。五宗者．門庭也．名號也。祖門庭．曾不別於佛門庭。祖名號．究無別於佛名號。能作祖者．必能成佛．不能成佛者．必不能作祖。祖自佛菩薩來．謂別一名號則可．謂別一門庭恐不可也。況乎．以五名號．立五門庭．如持戶兒孫．攘奪祖產．狼籍家私．愚不解也。論名號之分．豈獨佛祖分．即如釋迦有十名號．佛菩薩有無數無邊名號．不得比而同也。論門庭之合．則不獨佛祖合．即如天台法性宗．宗法華龍樹中觀。賢首宗．宗華嚴法界觀。南山律宗。慈恩法相．明唯識宗。金剛頂瑜伽三密宗。教必有宗。無宗不成教。不得歧而二也。苟可分別歧二。定屬魔外小乘。要知淨土唯心。纔是萬法歸一。祖可西來。佛可西歸．自西自東。自南自北。無思不服。佛祖之謂也。佛法平等。無有高下。名號差別。豈執等夷。然往生受持。必先名號。肉眼皈依。全在尊稱。曩見禪德。俗呼老爺。雲棲申禁而止．此宣尼正名。春秋定分之義也。今在世法。非開國承家。不得稱祖。若百工眾業。舉得稱師。在出世法。稱西天二十八祖。東土六祖。不聞稱師。馬祖得法曹溪南嶽。在未別宗門前。是宜稱祖。憨祖亦得法曹溪。往來南嶽青原之間。在在處處。無非說法行法付法之事。雖在既別宗門後。仍歸未別宗門前。是宜依馬祖例。稱憨祖。惟親炙者。得稱本師。嗣法者。可稱家翁。若大師與七祖之名號。總為隨俗。宗鏡錄載達磨語云。明佛心宗。了無差誤。行解相應。名之曰祖。恰與憨祖義相印。若達觀大和尚。寄康僧像讚讚憨公。則云曹溪肉佛所現。謂盧祖也。盧祖可稱肉佛。憨祖應無異同。則稱之曰。曹溪肉祖。世間出頭禪和。固莫可比例也。大抵分宗分法分律。止可稱宗師法師律師。不得稱宗祖法祖律祖。必三門難名。而後可稱祖。則盧祖之得宗黃梅。得法印宗。得律智光。是馬祖憨祖。及後學再來之榜式也。</p>
<p>○徵又按盧祖傳略云。祖既傳衣法於黃梅。因屆南海。遇印宗法師。因聞風幡語。邀祖入室。執弟子禮。告四眾曰。此盧居士。肉身菩薩也。因會諸名德。為之剃髮。復就法性寺智光律師。授滿分戒。其戒壇。即劉宋朝。求那跋陀三藏之所置也。三藏記云。後當有肉身菩薩。在此壇受戒。云云。觀此。則知付衣祖師。與肉身菩薩。必出一人。剃髮法師。受戒律師。與付法宗師．必不出一人。此心同。此道同。其義別。其規別也。又盧祖告四眾曰。吾忝受忍大師衣法。今為汝等說法。不付其衣。又一日謂門人曰。吾欲歸新州。大眾哀慕。乞祖且住。曰．師從此去。早晚卻回。祖曰。葉落歸根．來時無口。又問。師之法眼。何人傳授。祖曰。有道者得。無心者通。觀此。則知祖師衣鉢。自唐初先天年間。早絕影響。今所傳曹溪衣鉢。非出黃梅。乃唐中宗神龍元年。詔遣內侍薛簡迎請。盧祖辭疾不至。因與薛簡論說。道由心悟。不在坐禪習定。其語甚詳。簡蒙指豁然。禮辭歸闕。表奏祖語。有詔謝師。并賜磨衲袈裟。絹五百匹。鉢一口。觀此。則知曹溪衣鉢。特國王供具。非五祖信物也。付法惟馬祖為多。門人尚多異議。故謂之付法則可。謂之付衣鉢。付信。付宗。則不可。以器物為傳信。外道往往有之。馬祖那得有多多許衣鉢乎。相傳衣鉢話頭。乃是千載上下。塵飯塗羹。佛祖慧命。全不係此。惟我肉身憨祖。紹一花五葉之傳。以至百千萬億葉。視彼拈提棒喝。直指單傳。未知誰是合頭語也。有道者得。無心者通。盧祖機緣。于今益信。信乎。先聖後聖。其揆一也。</p>
<p>○徵又閱郎公瑛七修類稾云。六祖終時。廣韶新三州之官僚門徒。爭迎真身。眾莫能決也。焚香禱曰。香指處。師所歸焉。因香指曹溪。遷龕。并衣鉢。建塔事之。尋肉身從塔龕出。香薰如漆。以手摩鬚髮。如剃後三四日者。黃巢亂。至曹溪。欲犯之。風霾晝晦。致恭乞哀而去。宋末文丞相天祥。望南華寺詩。有行行至南華。匆匆如夢中。佛化知幾塵。患乃與我同。公自註。謂六祖肉身。為亂兵所傷。此特公託寓自解之辭。題稱望南華。則未嘗親見也。憨祖所修曹溪通志云。唐中宗先天二年．師入滅於新州國恩寺．以全身入曹溪塔。玄宗開元十年．有孝子張滿．受新羅僧金大悲錢二十貫．令取祖首歸海東供養。縣令楊侃．刺史柳無忝．得牒．捕賊．獲之．鞫得其情。以祖弟子令韜力救．免死。乃遷真身於信具樓．以便居守．其樓．後改為祖師殿。宋太祖開寶初．王師平南海．劉氏殘兵作梗．祖之塔廟．鞠為煨燼。真身為守塔僧保護．一無所損。仁宗天聖十年．具安輿．迎祖真身及衣鉢．入大內供養．後遣使勅送還曹溪。憨祖曹溪通志中．有六祖大師肉身讚云．一陽來復．暖氣漸臨。三陽滿足．萬物皆春。一陰初至．流火內凝。三陰始交．草木頓零。有力造化．尚使枯榮。何況無生．念念薰蒸。以有入空．四大俱融。以空入有．有則不朽。空有兩忘．適同金剛。山河大地．盡常寂光。是故我師．為法中王。徵備觀志語．則知盧祖肉身．從無傷損。塔與真身．今同在寺中．固非一所。與憨祖化後．歷年久遠．出入塔龕．前祖後祖．如出一轍。經云．大徹悟人．法身報身．了無有二．不珍重報身者．即是外道。龍樹云．新地菩薩．道未全足．是有焚身之事。又經云．不退菩薩．身無八萬戶蟲．是以肉身不壞．髮爪能長．威儀攝物．歷劫香光。即如初祖西歸．神光二祖．及黃梅四祖五祖．並有肉身則知肉身珍重．非焚身可比。作肉身觀如是．作法身觀亦如是。作肉眼觀如是．作法眼觀亦如是也。</p>
</div>
<div class='div-w'><a id='mulu25' /><p>或問曰．子娓娓言宗教歸一．一歸淨土之理．以至曹溪六祖衣鉢肉身之事．使長夜得曉．重霾見日．信矣至矣．無遺義矣．所心乎憨祖者．亦無遺憾矣。誠者．成己成物．君子先行後言。然則子於生死去來之際．自處奚若。答曰．予之自處．豈獨宗教淨土之說歸一．即儒釋道三教萬法之說．靡不歸一。豈獨憨本師年譜．末後緒論．始言道一。自孔孟兩經見聖編八千牒．新詩其間集二千牒．以至南華離騷二經刮目．仙祖景昇化書釋目．凡有屬筆．靡非教三道一之旨。然而言必有根。信使可覆．引經據傳．援古證今．自許述而不作．非不知而作也。所心乎憨本師者．非舍孔歸佛．舍仙祖歸祖師也。本師隨身所履．隨口所說．隨筆所書．莫非教三道一之旨不煩如善慧傅大士．就衣冠言動間．對梁武面分疏也。如所著內典之餘．有論語解．中庸直指．大學決疑．春秋左氏心法．老莊影響論．道德經解．莊子內七篇解．三教論．奇門指掌諸書。居曹溪時．章逢之士．負笈問道．如馮昌曆一輩．率以舉子業就正得雋．本師以金剛眼睛．一一從筆頭點出。昔張子韶造徑山．解得格物物格義趣。後以抗辯經筵．遠謫橫浦．執書倚立．雙趺隱然。嘗稱徑山老人所舉因緣．如千門萬戶．一蹋而開．非偶然也。本師著作說法．非止衲衣下事．應以大羅仙得度者．即現大羅仙身而為說法。應以大將軍身得度者．即現大將軍身而為說法。應以茂才．秀士．大臣．國王身得度者．即現茂才．秀士．大臣．國王身而為說法。只此臨化年譜．說法無邊．從上祖師．目所罕覯。以愚觀之．宣尼周流轍環．六度萬行．如來禪也。思孟修身盡性．知天立命．祖師禪也。本師作佛祖．不離孔孟。小子學孔孟．敢離佛祖。佛祖孔孟．行化雖各一方．歸宿豈有異地。孔孟託生．必歸淨土。小子歸佛．斷不舍儒。東國西方．在在處處．見孔見佛．長依仙祖。自茲以往．生生世世．功名富貴．不爭人先．讀書學道．不落人後。中庸道四．黽勉未能．論語戒三．庶幾願學。只今胡來漢來．身當大夢．可使天上天下．實聞此言。偈曰．淨土唯心願西去．尼山一貫志東來。東西來去依思孟．殀壽身修不貳胎。又曰．疏水三書真富貴．筌蹄九轉得靈飛。家仙世佛無殊念．到底章逢是付衣。</p>
</div></div>
<div class='div-w'><a id='mulu26' /><p>素華旭法師．作年譜述疏偈．并序．云．甲戌夏．寓吳門幻住庵．見朱白民所評憨翁年譜．恨其評語尚多儒生見解．未足以知大人境界也。丙子病．入九華．百慮灰冷．書籍散盡．無一存者。辛卯春．幻遊長干．復見譚埽庵所述疏憨翁年譜．乃能於大事顛末．覈實參詳．盡闡神通道力。蓋得之東遊時耳提面授．匪朝伊夕之故也。因思壬戌．智旭初出家時．三夢憨翁．癸亥年冬．將入寂時．又復示夢．並是慈悲真實加被．豈偶然哉。世人昧醒夢之一致．輒妄計醒為實．計夢為虛。殊不知世間之醒非實也．出世之夢非虛也。法華安樂行品．始自發心．終於種智．不出一夢。憨翁生平悟門．得諸夢者為多．故所著述．亦名為夢遊集。然苟非譚居士．誰能信之。敬說偈曰．醒夢本唯心．唯心何虛實。迷者二俱虛．悟者兩並實。生以夢為感．佛以夢為應。感應唯一心．從來不思議。翁夢既不虛．旭夢亦必實。不向癡人說．只許埽庵知。</p>
</div>
<div class='div-w'><a id='mulu27' /><p style="margin-left:1em">萬曆丙辰長至月．虔上雙徑寂照庵．皈依憨本師．賦呈古詩一首。<span class='note-inline'>(時徵年二十有七．同玄津法師上徑山．延請湖南淨慈開堂。)</span></p>
<p style="margin-left:0em;text-indent:0em;" class="lg-abnormal"><div class='lg-row'>太息生劫晚．　正法稔蕪棘。　緇白紛縱橫．　宗教判名色。　唱演戲論開．　棒喝空拳出。　猨猴捉水月．</div>
<div class='lg-row'>盲瞽悵天日。　水月一指指．　天日當頭白久向箇中尋．　顛倒無蹤迹。　思慮鬼家計．</div>
<div class='lg-row'>虛空仍逼塞。　當夏屋子倒．　分明經霹靂。　現前生死事．　一語轉不得。　乞就明眼人．　商量作奇特。</div>
<div class='lg-row'>吾師大法王．　遊行師子窟。　飛錫震海牢．　荷戈導粵貊。　淨土本家鄉．　曹溪真血滴。</div>
<div class='lg-row'>多年舍利珠．　茶毗見紫柏。　祖庭捏怪消．　寶乘疑眩釋。　南嶽下吳門．　龍象森離立。</div>
<div class='lg-row'>金篦肯嘗試．　髻珠在咫尺。　洗肝禮雙足．　因緣深夙昔。</div>
</p><p style="margin-left:4em"><span class='note-inline'>(從遊湖上諸山詩．悉不錄。)</span></p>
</div>
<div class='div-w'><a id='mulu28' /><p style="margin-left:1em">天啟甲子暮春．寓燕京石鐙庵．審聞憨本師曹溪寂音．因集諸緇白弟子．建誦經念佛道場。因作遙慟詩．排律五十二韻．以志哀。<span class='note-inline'>(時徵以明經應試入都．年三十有五．遙聞本師曹溪示寂消息．遡癸亥陽月．幾越半載矣。是歲中舉。)</span></p>
<p style="margin-left:0em;text-indent:0em;" class="lg-abnormal"><div class='lg-row'>師作人天準．　神當定慧揚。　誕星峨步肅．　印月玉毫彰。　超繫思非練．　空緣澤自祥。　道消窮末葉．</div>
<div class='lg-row'>覺大緝頹綱。　邪種驅叉聚．　清徽振鉢芳。　春晞洪量溢．　夏烈迅威張。　龍壁九年觀．</div>
<div class='lg-row'>冰參萬里方。　應虛傾道俗．　證化導侯王。　聖供袈裟紫．　慈名璽勅黃。　伊蒲珍積具．　頂相影圖將。</div>
<div class='lg-row'>洪號欽山嶽．　崇規曜棟梁。　定儲罹法難．　報國服戎行。　粵嶺什公路．　曹溪六祖場。</div>
<div class='lg-row'>密因敷瘴癘．　圓導徹蠻荒。　狂象銷魔力．　獰龍洗毒腸。　處幽名愈大．　在險動彌臧。</div>
<div class='lg-row'>度戒紛緇白．　行檀濟泳翔。　塵芬留義室．　猿果綴禪牀。　易簡符周孔．　虛明鑄老莊。　宿朝探譯制．</div>
<div class='lg-row'>積祏照留詳。　餐飫天花肆．　鍼醫眾寶坊。　緒言蟲禦木．　通議日扶桑。　舌出總持骨．</div>
<div class='lg-row'>胷開冥賾倉。　法華弘擊節．　疑諦決金剛。　影響敷懸鑑．　楞伽發祕囊。　操觚寧待匠．　趺坐即成章。</div>
<div class='lg-row'>左史詮洙泗．　兵韜著渭泱。　叩津淵味瀉．　宣籥睿音昌。　運帚無懷智．　吟編有惠康。</div>
<div class='lg-row'>辯靡一物礙．　趣會九流旁。　恩旨隨飛錫．　丰容儼碩強。　玄麾上廬岫．　法斾下衡襄．</div>
<div class='lg-row'>燕市酬知願．　圜中念骨藏。　茶毗雙徑偈．　銘碣梵村香。　皈信化城道．　機緣宗鏡堂。　瞻依五度淨．</div>
<div class='lg-row'>矜式四儀良。　耆宿栴檀繞．　衣冠絡索長。　提攜孩戀慕．　燈火草商量。　筆錄東遊地．</div>
<div class='lg-row'>心期立雪鄉。　逡巡巖瀑隔．　合沓歲陰茫。　忍土移南紀．　慈輪擁昔疆。　寶林隨順去．　庾嶺整遺亡。</div>
<div class='lg-row'>現滅暉殊景．　環悲墮慘霜。　泥洹隱顯迹．　殄瘁白緇傷。　維衛旋西履．　閻浮失普航。</div>
<div class='lg-row'>禮官需諡典．　節鎮護靈裝。　五乳鵝王寂．　雙林鹿女喪。　榮哀天爵貴．　壽臘足尊常。</div>
<div class='lg-row'>塔影持遺教．　龕靈逗妙光。　及門情倍慟．　希想夢時颺。　緬邈同千古．　低佪愧一杭。　幸堪勤拂拭．</div>
<div class='lg-row'>餘蔭得清涼。</div>
</p><p style="margin-left:4em"><span class='note-inline'>(比篇成後．越二十八年．始見年譜。其中故實．並得之耳提。至疏年譜時．乃知一一可質。)</span></p>
</div>
<div class='div-w'><a id='mulu29' /><p style="margin-left:1em">順治庚寅三月二十日．在江寧雨花臺左．偶偕居．得憨山老人年譜自敘實錄．捧誦驚喜．頂禮讚歎．得十絕句。<span class='note-inline'>(時徵年六十有一．王季延道友．為余從東禪僧舍覓得全譜．寄至新居。適方理歸棹．旋放江口矣。)</span></p>
<p style="margin-left:0em;text-indent:0em;" class="lg-abnormal"><div class='lg-row'>譜成雙樹望花開．　宗鏡因緣久浪猜。　萬里曹溪離亂後．　西林肉佛竟歸來。</div>
</p><p style="margin-left:0em;text-indent:0em;" class="lg-abnormal"><div class='lg-row'>○五乳曹溪法嗣多．　秣陵十輩老禪和。　金鍼度處憑誰覓．　繡出鴛鴦沐錦波。</div>
</p><p style="margin-left:0em;text-indent:0em;" class="lg-abnormal"><div class='lg-row'>○江上飛書付法徒．　天邊傳語授衣珠。　竺乾洙泗光華徧．　誰道人間判佛儒。</div>
</p>
<div class="lg regular" style="margin-left:0em;"><div class='lg-row'>○雙徑皈依歲閱吳．　尋常入定侍雙趺。　備聞慈后莊嚴事．　弘法忘身為集枯。</div>
</div>
<div class="lg regular" style="margin-left:0em;"><div class='lg-row'>○一喝親教淨土生．　一言頻見鬼神驚。　面如滿月脣弦月．　具相慈威畫不成。</div>
</div>
<div class="lg regular" style="margin-left:0em;"><div class='lg-row'>○說法由來不用機．　上堂祇見佛威儀。　撇開拄杖婆心大．　泥水天華導眾歸。</div>
</div>
<div class="lg regular" style="margin-left:0em;"><div class='lg-row'>○當年手錄東遊集．　累牘香光者話頭。　不似諸方拈句子．　糊心脫口賣風流。</div>
</div>
<div class="lg regular" style="margin-left:0em;"><div class='lg-row'>○佛眼全通儒眼尊．　肉身顯是法身存。　普天率土光明徧．</div>
<div class='lg-row'>函蓋單傳直指門。</div>
</div><p style="margin-left:0em;text-indent:0em;" class="lg-abnormal"><div class='lg-row'>○紫柏當年肝膈同．　遠將康贊印憨公。　髑髏影響曹溪現．　吳粵交光在箇中。</div>
</p><p style="margin-left:0em;text-indent:0em;" class="lg-abnormal"><div class='lg-row'>○歷數曹溪恰過千．　寶林對面肉身傳。　儒門五百興名世．　倍紀應知歷劫緣。</div>
</p><p style="margin-left:4em"><span class='note-inline'>(盧祖以唐貞觀戊戌春生．憨祖以明天啟癸亥冬化．相越一千零十七年。)</span></p>
</div>
<div class='div-w'><a id='mulu30' /><p style="margin-left:1em">江行述疏憨本師年譜．七日抵家園著作堂．疏譜事竟．為之喟然．得二絕句。</p>
<p style="margin-left:0em;text-indent:0em;" class="lg-abnormal"><div class='lg-row'>一七心齋竟坐忘．　江城忽忽到禾鄉。　水窗覿面寶林座．　硯席遊神宗鏡堂。○自和○</div>
</p><p style="margin-left:0em;text-indent:0em;" class="lg-abnormal"><div class='lg-row'>歷劫因緣識不忘．　曹溪一滴是家鄉。　腹笥傾倒西來意．　到岸纔知著作堂。</div>
</p></div>
<div class='div-w'><a id='mulu31' /><p style="margin-left:1em">順治辛卯閏二月朔．復在雨花臺左偶偕居．鳩工梓行憨本師年譜述疏．志喜自讚．得四絕句。</p>
<p style="margin-left:0em;text-indent:0em;" class="lg-abnormal"><div class='lg-row'>一代稱尊三佛祖．　三朝定嗣一乾坤。網羅國史詮禪史．　打疊宗門印佛門。○自和○</div>
</p><p style="margin-left:0em;text-indent:0em;" class="lg-abnormal"><div class='lg-row'>枯菀諱談偕老宿．　笑啼直筆另乾坤。因緣時節真奇特．　孔席偏能報佛門。○再和○</div>
</p><p style="margin-left:0em;text-indent:0em;" class="lg-abnormal"><div class='lg-row'>恩怨劫灰消溟渤．　是非輪旭付乾坤。春秋筆削西來意．　左氏心傳不二門。○三和○</div>
</p><p style="margin-left:0em;text-indent:0em;" class="lg-abnormal"><div class='lg-row'>朝宁宮闈經日月．　冰山瘴海歷乾坤。素王諱義空王筆．　心鏡同懸有及門。</div>
</p><p style="margin-left:1em"><span class='note-inline'>(三佛祖者．憨祖．并達師．蓮師。三朝者．神廟．及皇子．皇孫。老宿者．一時力爭建儲之臣。枯菀是非者．時官府嫌怨之隙譜者．禪史。疏者．國史。)</span></p>
<p style="margin-left:1em">宗鏡堂命名老弟子福徵．前進士．領南雍司業事．檇李荊蠻埽史氏．道一居士譚貞默．南望頂禮．五體投地．恭筆末簡。</p>
</div>
<div class='div-w'><a id='mulu32' /><p style="margin-left:1em">嘉禾弟子項桂芳．與大師韶陽日夕把臂。迨奉檄洭州．因兒早逝．傷心抱疴．幾無起色．特延大師過洭．乞解脫之法。至則示余曰．世間人．稍有拂意相加．小者怒之．大者恨之。若父母生兒．何等憐愛．突以生平未嘗之惱事．特加于身．乃不大恨．友痛悼欲絕。當此深秋毒瘴．回首故鄉．數千里而遙．願自排遣。余竦然拜而受教．幸獲無恙．皆大師點化昏迷．以有今日也。未幾．大師抱恙．官舫醫藥．半載始瘉．得了南華一案。此皆諸同寅合力主持公論．司理不能撓．置主者于法。大師即入鼎湖山中．送之芙江．黯黯作別。迨逾十禩．大師送達大師進塔．特訪茅庵．抵膝道故．恍如一夢。惜舉趾千人擁拜．遽別而去。今大師已受六祖衣鉢．曹溪一泓水．與日月同光。柰老矣．勿克竭蹶而東．羅拜七祖之前．惟有手札千行．藏之石匣．旦暮虔禮．染栴檀之馥．以安殘喘而已。因譚埽庵居士．知肉身年譜真信．敬讚。</p>

<div class="lg regular" style="margin-left:0em;"><div class='lg-row'>未了南華古道場．　將軍解語現毫光。　虎溪一榻曇雲冷．　佛字千行草室香。　宮賜袈裟餘繡衮．</div>
<div class='lg-row'>寺留春石逼琳琅。　傳燈七祖歸東粵．　應憫殘魂度樂鄉。</div>
</div><p style="margin-left:20em">八十一歲弟子桂芳和南</p>
</div>
<div class='div-w'><a id='mulu33' /><p style="margin-left:1em">明代．惟萬曆朝．以古佛現身者．得三大老．曰蓮大師．達大師．憨大師。蓮達兩大師．無年譜．得憨大師東遊為誌．文字般若．燭地煇天．百倍虎頭傳神．竟可作兩大師年譜矣。憨大師．則有臨化自著年譜．向梓粵東．得見者少。余友譚埽庵．諸生時．早皈依命名。大師于淨慈宗鏡堂．嘗預以末後事囑其為王臣弘護。後得此譜．以廣川兵燹失去。隆偕施常惟．沈明起．高念祖．東禪得見．借錄．寄南中。迨埽庵假旋．江篷數日．箋疏成矣。詳按譜中紀載．印證以目擊耳提。凡微密闡揚．頭顱標揭．並他人所不及知者。如祈保國本．周全慈聖神宗母子之間．就雷陽蔑戾車地．擬大慧冠巾說法若干年．其宏法嬰難．往來南粵同。而大人作略．肉身示現．有過焉者。年譜書法似春秋．而述疏之起義終事符左氏。固微言外．別有發明．絕筆後．不忘護囑者也。埽庵見聖編中．于孔孟所歷春秋戰國年譜．尚能考定精覈。況于大師晨夕親炙．而因以酬恩法乳．加惠學徒．儼如靈山未散者乎。願見者．作希有想．難遭難遇想。無曰此于曹溪中興肉祖本分中．尚為第二月也。秀水優婆塞弟子王起隆．薰沐敬跋。</p>
</div>
<div class='div-w'><a id='mulu34' />
<p class='h2'>附東遊集法語三則</p>
<div class='div-w'><a id='mulu35' />
<p class='h3'>徑山禪堂示參禪切要</p><p>禪宗一門．為傳佛心印．本非細事。始自達磨西來．立單傳之旨．以楞伽四卷印心。是則禪雖教外別傳．其實以教印證．方見佛祖無二之道也。其參究工夫．亦從教出。楞伽經云．靜坐山林上中下修．能見自心妄想流注．此實世尊的示做工夫之訣法也。又云．彼心意識．自心所現．自性境界．虛妄之想．生死有海．業愛無知．如是等因．悉以超度．此是如來的示悟心之妙旨也。又云．從上諸聖．轉相傳受．妄想無性．此又的示祕密心印也。此黃面老子．教人參究之切要處。及達磨示二祖云．汝但外息諸緣．內心無喘．心如牆壁．可以入道．此達磨最初示人參究之要法也。傳至黃梅．求法嗣時．六祖剛道得本來無一物．便得衣鉢．此相傳心印之的旨也。及六祖南還．道明等．追至庚嶺奪衣鉢．祖棄石上．明提掇不起。明云．我為法來。祖云．汝為法來．但屏外緣．不起一念．當為汝說。明良久．祖云．不思善．不思惡．正恁麼時．阿那箇是明上座本來面目明即大悟。此是六祖第一示人參究之的訣也。是知從上佛祖．只是教人了悟自心．識得自己而已．向未有公案話頭之說。及南嶽青原而下．諸祖隨宜開示．多就疑處敲擊．令人回頭．轉腦便休即有不會者．雖下鉗錘．也只任他時節因緣。至黃檗．始教人看．話頭。直到大慧禪師．方纔極力主張教學人參一則古人公案．以為巴鼻．謂之話頭．要人切切提撕此何以故．只為學人八識田中．無量劫來惡習種子．念念內熏．相續．流注．妄想不斷．無可柰何。故將一則無義味話．與你咬定．先將一切內外心境妄想．一齊放下。因放不下．故教提此話頭．如斬亂絲．一斷齊斷．更不相續。把斷意識．再不放行此正是達磨外息諸緣．內心無喘．心如牆壁的規則也。不如此下手．決不見自己本來面目。不是教你在公案語句上尋思．當作疑情．望他討分曉也。即如大慧專教看話頭．下毒手．只是要你死偷心耳。如示眾云．參禪唯要虛卻心．把生死二字．貼在額頭上．如欠人萬貫錢債相似。晝三夜三．茶裏飯裏．行時住時坐時臥時．與朋友相酬酢時．靜時鬧時．舉箇話頭．狗子還有佛性也無．州云．無．只管向箇裏看來看去．沒滋味時．如撞牆壁相似。到結交頭．如老鼠入牛角．便見倒斷也。要汝辦一片長遠身心．與之撕挨。驀然心華發明．照十方剎．一悟便徹底去也。此一上．是大慧老人尋常慣用的鉗錘。其意只是要你將話頭堵截意根下妄想流注不行．就在不行處看取本來面目。不是教你公案上尋思．當疑情．討分曉也。如云．心華發明．豈從他得耶。如上佛祖．一一指示．要你參究自己．不是向他玄妙言句取覓。今人參禪做工夫．人人都說看話頭．下疑情．不知向根底究．只管在話頭上求．求來求去．忽然想出一段光景．就說悟了．便說偈呈頌．就當作奇貨．便以為得了。正不知全墮在妄想知見網中。如此參禪．豈不瞎卻天下後世人眼睛。今之少年．蒲團未穩．就自稱悟道．便逞口嘴．弄精魂．當作機鋒迅捷。想出幾句沒下落胡言亂語．稱作頌古．是你自己妄想中來的．幾曾夢見古人在。若是如今人悟道．這等容易．則古人操履．如長慶坐破七箇蒲團．趙州四十年不雜用心．似這般比來．那古人是最鈍根人．與你今人提草鞋也沒用處。增上慢人．未得謂得．可不懼哉。其參禪看話頭．下疑情．決不可少所謂小疑小悟．大疑大悟．不疑不悟。只是要善用疑情．若疑情破了．則佛祖鼻孔．自然一串穿卻。只如看念佛的公案．但審實念佛的是誰．不是疑佛是誰。若是疑佛是誰．只消聽座主講阿彌陀佛．名無量光．如此便當悟了．作無量光的偈子幾首來．如此喚作悟道．則悟心者如麻似粟矣．苦哉苦哉。古人說話頭如敲門瓦子．只是敲開門．要見屋裏人．不是在門外做活計。以此足見依話頭起疑．其疑不在話頭．要在根底也。只如夾山參船子．問云．垂絲千尺．意在深潭．離鉤三寸．子何不道。山擬開口．師便一橈打落水中。山纔上船．師又云．道．道。山擬開口．師又打．山大悟．乃點頭三下。師曰．竿頭絲綫從君弄．不犯青波意自殊。若是夾山在鉤綫上作活計．船子如何捨命為得他。此便是古人快便善出身路也。在昔禪道盛時．處處有明眼知識．天下衲子參究者多．到處有開發。況云．不是無禪．只是無師。今禪家寂寥久矣．何幸一時發心參究者多．雖有知識．或量機權進．隨情印證．學人心淺．便以為得．又不信如來聖教．不求真正路頭．只管懵做．即便以冬瓜印子為的決．不但自誤．又且誤人．可不懼哉。且如古之宰官居士．載傳燈者．有數人而已。今之塵勞中人．麤戒不修．濁亂妄想．仗己聰明．看了幾則古德機緣．箇箇都以上上根自負．見僧便鬬機鋒．亦以自己為悟道。此雖時弊．良由吾徒一盲引眾盲耳。老人非敢妄自僭談．今遵佛祖真正工夫切要處．大家商量。高明達士．自有以正之。</p>
</div>
<div class='div-w'><a id='mulu36' />
<p class='h3'>雲棲方丈示念佛切要</p><p>念佛求生淨土一門．元是要了生死大事．故云念佛了生死。今人發心．因要了生死．方纔肯念佛。若只說念佛可以了生死．不知生死根株．畢竟向何處了。若念佛的心．斷不得生死根株．如何了得生死。如何是生死根株．古人云．業不重．不生娑婆．愛不斷．不生淨土．是知愛根乃生死之根株。以一切眾生．受生死之苦．皆愛慾之過也。推此愛根．不是今生有的．也不是一二三四生有的．乃自從無始最初有生死以來．生生世世．捨身受身．皆是愛欲流轉．直至今日。翻思從前．何曾有一念暫離此愛根耶。如此愛根種子．積劫深厚．故生死無窮。今日方纔發心念佛．只望空求生西方．連愛是生死之根的名字也不知．何曾有一念斷著。既不知生死之根．則念佛一邊念．生死根只聽長．如此念佛．與生死兩不相關。這等任你如何念．念到臨命終時．只見生死愛根現前．那時方知念佛不得力．卻怨念佛無靈驗．悔之遲矣。故勸今念佛的人．先要知愛是生死根本．而今念佛．念念要斷這愛根。即日用現前．在家念佛．眼中見得兒女子孫家緣財產．無一件不是愛的．則無一事無一念不是生死活計．如全身在火坑中一般。不知正念佛時．心中愛根．未曾一念放得下。直如正念佛時．只說念不切．不知愛是主宰．念佛是皮面如此．佛只聽念．愛只聽長。且如兒女之情現前時．回光看看這一聲佛．果然敵得這愛麼．果然斷得這愛麼。若斷不得這愛．畢竟如何了得生死。以愛緣多生習熟．念佛纔發心．甚生疎．又不切實．因此不得力。若目前愛境．主張不得．則臨命終時．畢竟主張不得故勸念佛人．第一要知為生死心切。要斷生死心切．要在生死根株上．念念斬斷．則念念是了生死之時也。何必待到臘月三十日．方纔了得．晚之晚矣。所謂目前都是生死事．目前了得生死空．如此念念真切．刀刀見血．這般用心．若不出生死．則諸佛墮妄語矣。故在家出家．但知生死心．便是出生死的時節也。豈更有別妙法哉。</p>
</div>
<div class='div-w'><a id='mulu37' />
<p class='h3'>淨慈宗鏡堂示持準提呪為弟子譚福徵等說</p><p>在家居士．五欲濃厚．煩惱根深。日逐現行．交錯於前．如沸湯滾滾．安能得一念清涼。縱發心修行．難下手做工夫。有聰明看教．不過學些知見．資談柄．絕無實用。念佛．又把作尋常看．不肯下死心。縱肯．亦不得力．以但在浮想上念．其實藏識中習氣潛流．全不看見．故念佛從來不見一念下落。若念佛得力．豈可別求玄妙耶。今有一等好高慕異的．聞參禪頓悟．就以上根自負．不要修行．恐落漸次。在古德機緣上．記幾則合頭語．稱口亂談．只圖快便為機鋒．此等最可憐愍者。看來．若是真實發心怕生死的．不若持呪入門．以先用一片懇切心．故易得力耳。譚生福徵．問在家修行之要．故示之以此。觀者．切莫作沒道理會．以道理誤人太多。故此法門．尤勝參柏樹子．乾屎橛也。</p>
</div></div>
<div class='div-w'><a id='mulu38' />
<p class='h2'>東遊集原序</p><p>憨師．一息而徧遊華藏．言滿不可說不可說之土．其和雅微妙．西方懷其好音矣．何問東也。壑公．梁生．集東遊四卷．所謂廣長舌．覆東方世界者乎。師之東弔紫柏於雙徑．弔蓮池於雲棲．比於四恩．有美報焉。兩銘．揭日月而中天．其緒亦掩蒼龍七宿。東人士．以擬隨筆茹退．則肉眼皮相之．妄名紫柏猛士．蓮池慈姥．憨山俠王耳。䁮子䁮而寓慧法之間曰．吾師乎．吾師乎．浸假而化左足為蓮池千輻接武．浸假而化右足為紫柏千幅布武．二尊雙趺已現。尊足者存．獨游人世。詎云后夔之窮．行且歸休乎雲棲．裹足迴曜．徇吾徒之請矣。在東言東．海墨林筆．可給書哉。始師遊居建業．與臞鶴雪浪．同擬莊老原遷．得相應慧．申旦而疏楞嚴．影響筌蹄．俱付一幻。橫口之所陳．橫手之所運。潢引河貫．輪飛璇轉．倏無停機。彼雨花堯山．隨筆茹退．胡為此拘拘耶。因弔二師．獲二高足．壑公游夏．梁生安遠．將無善繼其聲。然機倪並出．真俗雙融．剗除我見．無法與人．吾師乎．吾師乎．信難為繼矣。東人士問．畢竟如何。䁮子語以等是尋常言句．纔涉思惟擬議．便不中用。於是壑公梁生．同聲而應曰．㘞。萬曆丁巳冬．六夢居士．䁮子虞淳熙槃談書。</p>
<p style="margin-left:1em">本師東遊集中．授記囑付三大法語．并武林虞德園大居士原序．謹拈出．附梓年譜末簡．以示諸方．亦識不敢斯須忘宗鏡機緣也。弟子福徵又白。</p>
</div></div>
</div><!-- end of div[@id='body'] -->
</body></html>