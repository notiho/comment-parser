<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>八宗綱要鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu39' />
<p class='juan'><span class='note-inline'>(講本)</span>八宗綱要鈔<span class='note-inline'>(下)</span></p>
<div class='div-other'><a id='mulu40' />
<div class='div-other'><a id='mulu41' />
<p class='h2'>第四章　法相宗</p>
<div class='div-other'><a id='mulu42' />
<p class='h3'>第一節　宗名所依經論</p><p style="margin-left:0em;text-indent:2em">問。何故名法相宗。</p>
<p style="margin-left:0em;text-indent:2em">答。决判諸法性相故名法相宗也。汎言此宗總有四名。一名唯識宗、此宗大意明唯識故。二名應理圓實宗、一切法門皆應理故。三名普為乘教、攝五乘故。四名法相宗、其義如前。今擧其一也。</p>
<p style="margin-left:0em;text-indent:2em">問。此宗依憑何等經論。</p>
<p style="margin-left:0em;text-indent:2em">答。唯識論中引六經十一部論。其六經者、華嚴．深密．如來出現功德莊嚴．阿毘達磨．楞伽．厚嚴是也。十一部論者、瑜伽．顯揚．莊嚴．集量．攝論．十地．分別瑜伽．辨中邊．二十唯識．觀所緣．雜集論是也。若總言之五部大論．十支論等皆彼所依。然解深密經．瑜伽論．唯識論等特為所學指南。</p>
</div>
<div class='div-other'><a id='mulu43' />
<p class='h3'>第二節　三國相承</p><p style="margin-left:0em;text-indent:2em">問。此教以誰為祖師乎。</p>
<p style="margin-left:0em;text-indent:2em">答。此教三國次第相承分明。如來滅後九百年時彌勒菩薩從都率天降中天竺阿瑜遮國於瑜遮那講堂說五部大論。補處薩埵位居十地。是則如來在世親聞所傳非空非有中道妙理於諸教中寔為明鏡。如瑜伽論者卷軸百卷諸教悉判故名廣釋諸經論。次有無著菩薩。位居初地繼于慈尊廣傳此宗。慈氏教文咸加委解釋尊所說廣造論釋。　次九百年時有世親菩薩<span class='note-inline'>(無著弟也。)</span>四善根中明得薩埵。承于無著菩薩廣傳此宗。依慈氏論盛施論釋。初學小乘造五百部論後弘大乘亦造五百部論。一代教文皆悉通達。　次有護法菩薩。深解世親論遠弘慈氏教。賢劫一佛明告空中。外道邪執閉口而如瘂異部小乘卷舌而同訥。故西天外道小乘竝稱云大乘唯有此人<span class='note-inline'>(云云。)</span>次有戒賢論師。傳法大將當時絕倫法相法門咸傳一代教義皆解。　此五大論師俱是天竺傳法匠矣。</p>
<p style="margin-left:0em;text-indent:2em">次大唐初運有玄奘三藏。遠涉流沙賖往天竺遂謁戒賢論師廣傳此宗。戒賢論師待三藏良久。即五部大論．十支論等凡法相法門無遺皆傳遂還震旦盛弘此宗。三千門徒七十達者四人上足一朝歸仰四海朝宗。自餘諸經律論翻傳極多。是大唐法相始祖天竺相承第六也。</p>
<p style="margin-left:0em;text-indent:2em">次有窺基法師。是三藏上足智解絕倫繼于三藏廣傳此宗。斯迺百本疏主十地應迹盛德出萃擧世歸仰號慈恩大師。　次有淄州惠沼大師。繼于慈恩大師盛敷此宗。　次有撲揚智周大師。稟于淄洲大師廣傳此宗。此竝大唐國相承次第也。</p>
<p style="margin-left:0em;text-indent:2em">至于流傳日本者總有三傳。一日本智通．智達二人稟玄奘三藏。二新羅智鳳禪師承玄奘三藏始傳日本義淵僧正弘相宗於維摩堂。三日本玄昉僧正入唐受學撲揚大師還授善珠僧正。自爾已來次第相承滿寺修學于今不絕。竝是龍象之眾徒智辯之鋒寔利。咸是師子之盛德決擇之音極猛。和國一宇盛敷法相。何宗及之乎。　三國相承一無墜矣。</p>
</div>
<div class='div-other'><a id='mulu44' />
<p class='h3'>第三節　教判</p><p style="margin-left:0em;text-indent:2em">問。此宗立幾時教攝一代教。</p>
<p style="margin-left:0em;text-indent:2em">答。立三時教攝一代教。是則解深密經誠說分明故也。　一者有教佛初時中為發趣彼聲聞乘者破外道實我之執明我空法有之旨。諸部小乘皆此教攝。且此約有義。餘皆可攝故。　二者空教於第二時為發趣大乘者、明諸法皆空之旨、以破前實法之執。　三者中道教、第三時中說非空非有之旨、以破前偏有偏空之執。　然則初時唯約依他說有、第二時唯約我執說空。未是三性三無性顯了之說。故前二時名為未了諍論安足處所。第三時中具說三性三無性。遍計所執故非有、依他起性故非無。是則非空非有中道妙理、元離二邊直入正路。是真了義非諸諍論安足處所。一代之中尤甚深八萬之間特微妙。華嚴．深密．金光明．法華．涅槃等諸深大乘皆此中攝。諸部般若皆第二時攝。諸部小乘竝初時攝。</p>
<p style="margin-left:0em;text-indent:2em">問。此三時者、為年月次第、為義類次第。</p>
<p style="margin-left:0em;text-indent:2em">答。學者異議不同。或云年月三時<span class='note-inline'>(云云)</span>、或云義類三時<span class='note-inline'>(云云)</span>、或義類年月兼帶三時<span class='note-inline'>(云云。)</span></p>
<p style="margin-left:0em;text-indent:2em">問。第三時中中道者、但約三性而立歟。頗有一法中而明中道乎。</p>
<p style="margin-left:0em;text-indent:2em">答。此有二義。一云三性對望中道<span class='note-inline'>(云云)</span>、二云一法中道<span class='note-inline'>(云云。)</span>然多是三性對望中道而已。亦可一法中道<span class='note-inline'>(云云。)</span></p>
<p style="margin-left:0em;text-indent:2em">問。第二時中、云何說空。</p>
<p style="margin-left:0em;text-indent:2em">答。此有二義。一云約遍計所執、密意而說皆空<span class='note-inline'>(云云。)</span>一云約三無性而說空<span class='note-inline'>(云云。)</span></p>
</div>
<div class='div-other'><a id='mulu45' />
<p class='h3'>第四節　三乘五性</p><p style="margin-left:0em;text-indent:2em">問。此宗立幾許乘。</p>
<p style="margin-left:0em;text-indent:2em">答。此宗教中立三乘五性。其五性者、一定性聲聞．二定性緣覺．三定性菩薩．四不定種性．五無性有情。定性二乘隨自乘果竝無餘入寂。菩薩種性二利行滿證大菩提。無性有情法爾無有無漏種子、唯有有漏種子。若昇進生人天之中、以之為上。</p>
<p style="margin-left:0em;text-indent:2em">問。入寂二乘有還生乎。</p>
<p style="margin-left:0em;text-indent:2em">答。無此。入無餘者、灰身滅智諸識皆滅。何有還生。不定性人必廻心向大都無入寂。廻心之時入十信初心、初住入僧祇位、乃至成佛。　眾生之機、法爾有此五性差別。故佛隨此一一機根、授彼相應之法故必成五乘。謂無性有情是人天乘、三乘定性以為三乘、不定種性隨應通三故有五乘。若唯就出世即立三乘矣。普為乘名寔由茲焉。</p>
<p style="margin-left:0em;text-indent:2em">問。彼法華等既說一乘。故定性二乘皆可成佛。何強立五性乎。</p>
<p style="margin-left:0em;text-indent:2em">答。彼法華等是密意說。且約不定性而說一乘。非謂五性俱成佛也。縱言一切是小分一切。無始法爾五性差別不可改故。</p>
<p style="margin-left:0em;text-indent:2em">問。三乘修行得果之相如何。</p>
<p style="margin-left:0em;text-indent:2em">答。聲聞三生六十劫而證應果、緣覺四生百劫而證其果、菩薩經三僧祇得大覺果。</p>
<p style="margin-left:0em;text-indent:2em">問。就菩薩位總立幾種。</p>
<p style="margin-left:0em;text-indent:2em">答。因果合論總立四十一位。謂十住．十行．十廻向．十地．佛果也。若開等覺四十二位。然法雲地攝。又開十信者五十一位。然以十信攝于初住。故慈恩大師唯立四十一位也。若西明法師具立五十二位<span class='note-inline'>(云云。)</span>此四十一位束為五位。一資糧位、是地前三十心。二加行位、第十廻向之後開四善根以為見道加行方便。三通達位、是初地入心見道位也。四修習位、從初地住心乃至十地是也。五究竟位、謂佛果是。此名五位修行也。</p>
<p style="margin-left:0em;text-indent:2em">問。三乘之人斷何等障。</p>
<p style="margin-left:0em;text-indent:2em">答。二乘之人唯斷煩惱障、菩薩大乘具斷二障。二障者、一煩惱障．二所知障。二障各有二。謂分別．俱生。菩薩地前伏分別二障現行、初地斷彼二障種子、二地已上乃至十地、地地漸斷俱生所知障、至第十地斷俱生煩惱障種子。二障習氣二地已上如應漸斷、登佛果時一時斷盡。</p>
<p style="margin-left:0em;text-indent:2em">問。三祇之間各經何位。</p>
<p style="margin-left:0em;text-indent:2em">答。三賢四善根竝初僧祇、初地至七地是第二僧祇、八．九．十地是第三僧祇。過三祇已即證佛果。菩薩四十一位束為四依。地前是初依、供養五恆沙佛。初地至六地是第二依、供養六恆沙佛。七．八．九地為第三依、供養七恆沙佛。第十地是第四依、供養八恆沙佛。三祇之間、合供養二十六恆沙佛。此三祇間萬行竝修、六度圓足。地前修相唯識、地上顯性唯識。</p>
</div>
<div class='div-other'><a id='mulu46' />
<p class='h3'>第五節　五位百法</p><p style="margin-left:0em;text-indent:2em">問。此宗立幾法數攝於諸法。</p>
<p style="margin-left:0em;text-indent:2em">答。立於百法攝諸法盡。</p>
<p style="margin-left:0em;text-indent:2em">問。其百法者何。</p>
<p style="margin-left:0em;text-indent:2em">答。束為五位。一心王有八種。眼．耳．鼻．舌．身．意．末那識．阿賴耶識。是為八識。二心所有法有五十一。合為六位。一遍行五、作意．觸．受．想．思。二別境五、欲．勝解．念．定．慧。三善十一者、信．精進．慚．愧．無貪．無瞋．無癡．輕安．不放逸．行捨．不害。四煩惱有六。貪．瞋．癡．慢．疑．惡見。惡見開五。身見．邊見．邪見．見取見．戒禁取見。五隨煩惱二十、忿．恨．覆．惱．慳．嫉．誑．諂．害．憍．無慚．無愧．掉擧．惛沈．不信．懈怠．放逸．失念．散亂．不正知。六不定有四。悔．睡眠．尋．伺。六位合有五十一也。三色法有十一。眼．耳．鼻．舌．身．色．聲．香．味．觸及法處所攝色。此有五種。極略．極迥．受所引．定所生．遍計所起色。此竝法處所攝色也。四心不相應行法二十四種。得．命根．眾同分．異生性．無想定．滅盡定．無想事．名身．句身．文身．生．老．住．無常．流轉．定異．相應．勢速．次第．方．時．數．和合性．不和合性也。五無為法有六。虛空．擇滅．非擇滅．不動．想受滅．真如也。是百法。一切諸法略不過之。</p>
<p style="margin-left:0em;text-indent:2em">問。蘊處界三科攝色心等法。與今百法其義如何。</p>
<p style="margin-left:0em;text-indent:2em">答。百法之中、心王心所及以色等束為五蘊。色蘊是色法、受想二蘊即是心所、識蘊是八識心王。自餘心所等竝行蘊攝也。蘊不攝無為矣。　其十二處、色廣心略。准蘊可知。　其十八界、色心廣說、亦攝無為。</p>
<p style="margin-left:0em;text-indent:2em">此宗本意只明唯識。一切諸法皆是唯識、都無一法而在心外。故慈恩大師云、有心外法轉廻生死。覺知一心生死永棄<span class='note-inline'>(已上。)</span>然諸法差別皆唯識所變。離識無別法、一切境界皆歸心識。</p>
</div>
<div class='div-other'><a id='mulu47' />
<p class='h3'>第六節　五重唯識</p><p style="margin-left:0em;text-indent:2em">總明此義有五重唯識。一遣虛存實識、遣遍計所執是虛、存依他．圓成是實故。二捨濫留純識、依他內境濫外故、捨此唯名識。三攝末歸本識、攝見相二分末歸自體分本故。四隱劣顯勝識、隱劣心所顯勝心王故。五遣相證性識、遣依他事相證唯識理性故。前四相唯識第五為性唯識。</p>
</div>
<div class='div-other'><a id='mulu48' />
<p class='h3'>第七節　四分</p><p style="margin-left:0em;text-indent:2em">此心之用總有四分。一相分．二見分．三自證分．四證自證分也。分量決云心用分限四種差別故名四分<span class='note-inline'>(已上)</span>。然四師異說。一安慧菩薩唯立於一分。是自證分也。二難陀菩薩立於二分。是相．見分也。三陳那菩薩立於三分。相分．見分及自證分也。四護法菩薩立於四分。即前列。今則護法盡理之說。故立四分。相貌差別為心所緣故云相分。能緣前境故云見分。能緣見分故名自證分。能緣自體分故名證自證分也。此四之中、相分唯是所緣無緣慮義。其後三分通能所緣。是則八識心王心所各有四分。八識雖體各一論用即有四分。是故八識各有四分也。</p>
</div>
<div class='div-other'><a id='mulu49' />
<p class='h3'>第八節　三性三無性</p><p style="margin-left:0em;text-indent:2em">此宗明真妄義總立三性。一遍計所執性、是當情現相。此亦分三。能遍計．所遍計．遍計所執。前二依他攝。遍計所執是當情現相。於無謂有。虛妄執著。　二依他起性、四緣所生諸法因緣和合有故。　三圓成實性、諸法理性具於圓滿．成就．真實三義故也。　此三性中、所執是妄有、依他即假有、圓成是真有。遍計所執既是妄執、依他、圓成即妙真。三性互別不相亂通。然依他事法與圓成理性非一非異。相不離體、體不離相。三十頌說三性偈云。由彼彼遍計遍計種種物。此遍計所執自性無所有。依他起自性分別緣所生。圓成實於彼常遠離前性。故此與依他非異非不異如無常等性。非不見此彼<span class='note-inline'>(已上。)</span></p>
<p style="margin-left:0em;text-indent:2em">對此三性明三無性。即翻遍計．依他．圓成、如次顯相．生．勝義三無性矣。故三十頌云。即依此三性立彼三無性。故佛密意說一切法無性。初即相無性、次無自然性、後由遠離前所執我法性<span class='note-inline'>(已上。)</span>　如上三性亦不離識。彼三無性依三性立故、唯識論云應知三性亦不離識<span class='note-inline'>(已上)</span>。又云、即依此前所說三性、立彼後說三種無性<span class='note-inline'>(已上。)</span>　諸位修行皆觀唯識、佛果所證但證唯識。故萬行自唯識而起、萬德依唯識而感。</p>
</div>
<div class='div-other'><a id='mulu50' />
<p class='h3'>第九節　菩提涅槃</p><p style="margin-left:0em;text-indent:2em">此宗轉於八識而成四智。其四智者、一者大圓鏡智．二者平等性智．三者妙觀察智．四者成所作智也。入初地時轉六．七二識而得妙觀．平等二智。至佛果時轉五．八識而得圓鏡．成事二智。此時四智圓滿、二轉妙果朗然。</p>
<p style="margin-left:0em;text-indent:2em">其所證理有四涅槃。一本來自性清淨涅槃．二有餘涅槃．三無餘涅槃．四無住處涅槃也。初一凡夫亦具。中二聲聞．緣覺竝得。唯佛果如來具此四種。　此四總束名清淨法界。加前四智以為五法。五法三身相攝唯識論有二師解。其初師意、清淨法界大圓鏡智以為法身、平等．妙觀以為報身、成所作智以為化身。第二師意、清淨法界是自性身、四智上相是自受用。平等性智所現之身他受用。成所作智所現之身是變化身。妙觀察智是說法斷疑智也。此宗正義是第二師指南。</p>
<p style="margin-left:0em;text-indent:2em">當知。五位修行運運窮盡二障使習蕩蕩斷滅。三祇廣劫萬善成滿、攝在一念佛果速疾。有漏八識轉得四智、二轉妙果三身圓滿、寂寂而澄、照照而朗。加之五乘普攝化、三乘各至極。一乘方便三乘真實。正體智前真理寂然、後得智中眾生普化。依詮談旨三性．三無懸鏡矣、廢詮談旨四句百非息慮矣。性相決判無如此宗。義理極成何教及此自證三身月圓、化他五乘光朗。自證化他甚深廣大。上乘所旨義理圓足。法相宗大概如此。</p>
</div></div>
<div class='div-other'><a id='mulu51' />
<p class='h2'>第五章　三論宗</p>
<div class='div-other'><a id='mulu52' />
<p class='h3'>第一節　宗名所依論</p><p style="margin-left:0em;text-indent:2em">問。何故名三論宗乎。</p>
<p style="margin-left:0em;text-indent:2em">答。以三部論為本所憑故名三論宗。</p>
<p style="margin-left:0em;text-indent:2em">問。其三部者何。</p>
<p style="margin-left:0em;text-indent:2em">答。一中論四卷、龍樹菩薩造。二百論二卷、提婆菩薩造。三十二門論一卷、龍樹菩薩造。是名三論。然若加智論百卷即為四論。亦是龍樹菩薩造。此四論中三論是通申論。通申大小諸教故。智論即別申論。別釋大品般若故。智論若具譯之可是千卷。羅什三藏減於九倍取簡翻成百卷。</p>
<p style="margin-left:0em;text-indent:2em">就三論中中論正破小乘兼破外道等顯大乘義。百論正破外道傍破自餘顯大乘義。十二門論竝破小乘外道正顯大乘深義。三論所明不過二諦。</p>
</div>
<div class='div-other'><a id='mulu53' />
<p class='h3'>第二節　破邪顯正</p><p style="margin-left:0em;text-indent:2em">凡此宗大意、破邪顯正二門為軌。論雖有三、義唯二轍。破邪則下救沈淪、顯正則上弘大法。振領提綱唯此二轍、頗成大宗。</p>
<p style="margin-left:0em;text-indent:2em">問。其破邪者破何等邪。</p>
<p style="margin-left:0em;text-indent:2em">答。總破一切有所得見。略而明之不出四見。一破外道實我之邪見。二破毘曇實有之執見。三折成實偏空之情見。四摧有所得大乘見解。內外盡破、大小徧折。啻有所得通皆遣破。故無不被破、莫不被責。此謂是宗破邪義也。</p>
<p style="margin-left:0em;text-indent:2em">問。其顯正者、顯何等正。</p>
<p style="margin-left:0em;text-indent:2em">答。破邪之外無別顯正。破邪已盡無有所得。所得既無、言慮無寄。然對破邪故、亦有顯正。一源不窮、則戲論不滅。毫理不盡、則至道不顯。無源不窮故戲論斯滅、無理不盡故玄道是通。寄言談正、莫不顯明。</p>
<p style="margin-left:0em;text-indent:2em">問。若爾其顯正之義如何。</p>
<p style="margin-left:0em;text-indent:2em">答。至道是玄極言論不及。言有則返愚、語無則非智。善吉所呵、身子被責。非有非無非亦有亦無非非有非無、言語道斷心行處滅、湛湛無寄寥寥絕據。不知何以而銘強名顯正矣也。</p>
<p style="margin-left:0em;text-indent:2em">問。言語俱絕有無俱遣即是空義。何關顯正。</p>
<p style="margin-left:0em;text-indent:2em">答。既遣有無何住於空。佛道大體寔無寄者乎。有無俱絕故無有所得。顯正之旨窮于此矣。</p>
</div>
<div class='div-other'><a id='mulu54' />
<p class='h3'>第三節　真俗二諦</p><p style="margin-left:0em;text-indent:2em">問。既遣有無。若爾緣生諸法云何得立。</p>
<p style="margin-left:0em;text-indent:2em">答。緣生諸法是假有。假有即無所得矣。二諦所以而立、四中依之而成。</p>
<p style="margin-left:0em;text-indent:2em">以俗諦故不動真際建立諸法、以真諦故不壞假名而說實相。故空宛然而有、有宛然而空。色即是空、空即是色旨在茲矣。</p>
<p style="margin-left:0em;text-indent:2em">二諦唯是教文、不關境理。以寄緣故有二諦。以理實故泯二諦。有是空之有故言有非有。空是有之空故言空非空。非有故即有談空、非空故即空說有。諸佛說法常依二諦即其義也。</p>
<p style="margin-left:0em;text-indent:2em">此宗所顯即此無得正觀而<span class='corr'>已</span>。故古人云、八不妙理之風拂妄想戲論之塵、無得正觀之月浮一實中道之水<span class='note-inline'>(已上。)</span></p>
<p style="margin-left:0em;text-indent:2em">以無得故假名諸法法爾森羅。准上可知。</p>
</div>
<div class='div-other'><a id='mulu55' />
<p class='h3'>第四節　佛果行位</p><p style="margin-left:0em;text-indent:2em">問。此宗云何談成佛果。</p>
<p style="margin-left:0em;text-indent:2em">答。一切眾生本來是佛。六道眾生本自寂滅。無迷亦無悟。豈論成不成乎。故此宗迷悟本無、湛然寂滅。　然假名門中論於迷悟成不成耳。由此義故成佛有遲有速。由根有利鈍故也。　一念成覺是短。三祇成佛即長。一念不礙三祇。三祇不妨一念。一念即三祇三祇即一念。如一夕眠夢百年事、百年之事還故一夕。經三祇故萬行積成、在一念故佛果速疾。</p>
<p style="margin-left:0em;text-indent:2em">問。三祇積行者經幾次位。</p>
<p style="margin-left:0em;text-indent:2em">答。三祇菩薩經五十一位然後至佛果故。此宗立五十二位也。　故此宗意覺體本有。迷故有生死。返迷還源但拂客塵時、本有覺體宛爾而顯。此名為始覺佛。當知對迷故立悟、對悟有迷。悟發則無迷。無迷故何悟。無迷無悟迷悟本無本來寂滅。迷悟染淨是假名施設、無得正觀即妙極至道也。</p>
</div>
<div class='div-other'><a id='mulu56' />
<p class='h3'>第五節　八不解釋</p><p style="margin-left:0em;text-indent:2em">問。其八不者何。</p>
<p style="margin-left:0em;text-indent:2em">答。不生．不滅．不斷．不常．不一．不異．不去．不來。遣八迷故說此八不。此即今宗所顯理也。</p>
<p style="margin-left:0em;text-indent:2em">此宗釋一切法有四種釋義。一依名釋義．二因緣釋義．三見道釋義。四無方釋義。一切法門以此可釋。</p>
<p style="margin-left:0em;text-indent:2em">亦立四重二諦。一有為俗諦空為真諦。二有空為俗非空非有為真。三空有非空非有為俗非非有非非空為真諦。四以前為俗非非不有非非不空為真。斯迺破外道毘曇有所得大乘等故也。</p>
</div>
<div class='div-other'><a id='mulu57' />
<p class='h3'>第六節　二藏三轉法輪</p><p style="margin-left:0em;text-indent:2em">問。此宗立幾許教攝諸教乎。</p>
<p style="margin-left:0em;text-indent:2em">答。立二藏三轉法輪攝一代教。</p>
<p style="margin-left:0em;text-indent:2em">二藏者。一聲聞藏是小乘教。二菩薩藏是大乘教。大小二教此中攝盡。此依智論。</p>
<p style="margin-left:0em;text-indent:2em">三轉法輪者一根本法輪華嚴是也。二枝末法輪、阿含已後齊法華來竝是也。三攝末歸本法輪法華經是。一代諸教一切攝盡。此出法華經矣。　大小二乘顯理同一隨機故教異。諸大乘經顯道無二對緣故有別。然判諸大乘經各立等勝劣三判一切教敢無偏解。</p>
</div>
<div class='div-other'><a id='mulu58' />
<p class='h3'>第七節　三國相承</p><p style="margin-left:0em;text-indent:2em">問。此宗以誰為祖師乎。</p>
<p style="margin-left:0em;text-indent:2em">答。祖師血脈三國相承師師繼踵。此宗寔明。初以大聖文殊師利菩薩為高祖次馬鳴菩薩以為次祖次龍樹菩薩妙弘此宗。龍樹授龍智菩薩及提婆菩薩。此二大輪師竝肩施化。龍智授于清辨菩薩清辨授智光論師。智光授師子光菩薩。　彼提婆菩薩智解甚深辯才絕倫大破外道盛弘佛教。論師此宗授羅[目*候]羅菩薩羅[目*候]羅授沙車王子。王子授羅什三藏。</p>
<p style="margin-left:0em;text-indent:2em">羅什三藏姚秦之世來至震旦大翻經論專傳此宗。四論即是什師所翻翻譯之美古今流譽深智之才三國<span class='note-inline'>(天竺龜茲震旦)</span>所尊門徒繞仰如眾星圍白月。朝代歸宗似眾流會大海。生．肇．融．叡竝肩相承影．觀．恆．濟同志美賛。曇濟大師繼踵弘傳以授道朗大師。道朗授于僧詮大師僧詮授于法朗大師法朗授于嘉祥大師。</p>
<p style="margin-left:0em;text-indent:2em">嘉祥大師本胡國人也。幼隨父來漢地從法朗大師受學三論。寔是法門綱領抜出古今威德巍巍現象王之威。智辯明明奪日月之照製作繁多廣施部帙。三論法華竝為心府大小兩乘悉窮玄底。三論甚盛專在此師。諸祖之中特定大祖。解釋盡理不可加之。遂以三論授高麗慧灌僧正。</p>
<p style="margin-left:0em;text-indent:2em">僧正來日本廣傳此宗。慧灌授福亮僧正福亮授智藏僧正智藏竝授道慈律師禮光法師矣。道慈授善議大德善議授勤操僧正勤操授安澄大德。如是相承今不絕。明師挺出互弘大義。</p>
<p style="margin-left:0em;text-indent:2em">明哉三國傳承不墜。故義淨三藏云天竺有二宗瑜伽與中論<span class='note-inline'>(云云。)</span>教理甚深何宗及此。布貴道詮有言。四河派流同出無熱七宗分鑣俱出三論。當知諸宗是三論之末三論是諸宗之本。豈有不入龍樹心府之宗乎矣。諸宗悉崇為大祖者乎。</p>
</div></div>
<div class='div-other'><a id='mulu59' />
<p class='h2'>第六章　天台宗</p>
<div class='div-other'><a id='mulu60' />
<p class='h3'>第一節　宗名所依經論</p><p style="margin-left:0em;text-indent:2em">問。何故名天台宗。</p>
<p style="margin-left:0em;text-indent:2em">答。從山為名。此宗從彼山而起故也。</p>
<p style="margin-left:0em;text-indent:2em">問。此宗何教為所憑乎。</p>
<p style="margin-left:0em;text-indent:2em">答。以法華為所依本經以判一代諸教。然判教綱網諸義咸引。故伊人法師義例云一家教門所用義旨以法華為宗骨以智論為指南。以大經為扶疏以大品為觀法。引諸經以增信引諸論以助成。觀心為經諸法為緯織成部帙。不與他同<span class='note-inline'>(已上。)</span></p>
</div>
<div class='div-other'><a id='mulu61' />
<p class='h3'>第二節　相承系譜</p><p style="margin-left:0em;text-indent:2em">問。此宗以誰為祖師乎。</p>
<p style="margin-left:0em;text-indent:2em">答。以天台智者大師為宗師矣。然慧文禪師依智論立一心三觀以授南岳慧思禪師。慧思禪師靈山聽法華憶在當時行法華三昧位登六根淨。智論三智一心中得之文中論三諦偈妙領心府深發定慧三昧成就觀解圓明。遂授法天台智者大師。</p>
<p style="margin-left:0em;text-indent:2em">智者大師亦昔於靈山同聽法華。謁於南岳大師之時妙得憶識。修法華三昧位居五品。建一家大宗身具十德。慧文南岳唯提義綱至于天台大師廣立教時具判一代。此宗盛興啻在此祖。</p>
<p style="margin-left:0em;text-indent:2em">次有章安大師。承天台大師廣傳此宗。天台唯散說章安悉結集以成一宗之典籍以作一家之綱目。　次智威大師承章安大師廣傳此宗。智威授慧威大師慧威授玄朗大師玄朗授妙樂大師。</p>
<p style="margin-left:0em;text-indent:2em">妙樂大師廣解祖文竝製記章。天台止觀玄義文句如應作輔行釋籤疏記。諸家記章不及今師。自餘祖文無不解判。故古今特依承諸方歸為所憑。唯今記家妙得祖意頗符大宗。義通法師知禮法師淨覺法師等皆承此後。妙樂大師授法道邃和尚。則法門靈府也。行滿道暹及智雲等皆稟妙樂竝肩行化互為龍象。</p>
<p style="margin-left:0em;text-indent:2em">爰日本傳教大師渡大唐國謁道邃和尚廣傳此宗瀉瓶無遺傳寫此盡。遂還日本弘之叡岳。義真和尚慈覺大師智證大師如是等祖師先德互相承流傳于今不絕。日本一國無處不弘異國諸州傳聞盛學。雖時末法。人之歸仰無過此宗。貴哉大矣。</p>
</div>
<div class='div-other'><a id='mulu62' />
<p class='h3'>第三節　教判</p><p style="margin-left:0em;text-indent:2em">問。此宗立幾時教判一代教又明何法門乎。</p>
<p style="margin-left:0em;text-indent:2em">答。一宗大義教觀二門。言教門者義解養神佛道圓開故。言觀門者觀行進登證覺妙發故。其教門者四教五味一乘十如是等也。其觀門者十二因緣二諦四種三昧三惑義等也。</p>
<p style="margin-left:0em;text-indent:2em">判一代教約教有四教。約時有五時。四教之中亦有二種。一化法四教是釋義之綱目也。二化儀四教即判教之大綱也。兩種四教合為八教。</p>
<p style="margin-left:0em;text-indent:2em">問。且化法四教者何。</p>
<p style="margin-left:0em;text-indent:2em">答。一三藏教。一切小乘此教中攝。二通教。諸大乘中通被三乘此教分齊。三別教。諸大乘中不與小共獨被菩薩即此教攝。四圓教。諸大乘中圓融相即無礙法門即此教攝。</p>
<p style="margin-left:0em;text-indent:2em">初三藏教者小乘教中諸部分流。然取要唯四。一有門小乘、即毘曇是。二空門小乘、是成實論。三亦有亦空門、謂昆勒論。四非有非空、是迦旃經。彼昆勒論及迦旃經、未傳震旦。　且就有門毘曇所說而明之者、此教之中明三乘修行得果之相。</p>
<p style="margin-left:0em;text-indent:2em">先聲聞乘有七賢七聖。其七賢者、一五停心．二別相念處．三總相念處。此三是外凡、順解脫分位也。四煗法．五頂法．六忍法．七世第一法。此四是內凡、順決擇分位也。　其七聖者、一隨信行．二隨法行．三信解．四見得．五身證．六時解脫．七不時解脫。初二竝見道、鈍根者名隨信行、利根者名隨法行。鈍根者入修道名信解、利根者入修道名見得。此信解見得二人、得滅盡定、還名身證。鈍根人得羅漢果、名時解脫、利根人得羅漢果、名不時解脫。雖有七聖、唯是四果。聲聞得果極速三生、極遲六十劫即得證也。</p>
<p style="margin-left:0em;text-indent:2em">其緣覺乘即有二種。一部行獨覺、二麟喻獨覺。部行出佛世故、部類眾多。麟喻唯獨一故、不知佛世。極速四生、極遲百劫後得果也。</p>
<p style="margin-left:0em;text-indent:2em">菩薩經三僧祇、亦逕百劫、然後菩提樹下成佛。</p>
<p style="margin-left:0em;text-indent:2em">三乘俱斷見思惑矣。三乘所觀互各不同。聲聞觀四諦、緣覺觀十二因緣、菩薩修六度。三乘得果竝入無餘、灰身滅智。　此教明生滅四諦．十二因緣．六度．二諦等法。是界內事教也。</p>
<p style="margin-left:0em;text-indent:2em">二通教者、此有四門。多明空門。此教明三乘共十地。其十地者、一乾惠地、是外凡位。二性地、是內凡位。三八人地、四見地、斷三界見惑。是初果也。五薄地、即一來果。六離欲地、是不還果。七已<span class='corr'>辦</span>地、是羅漢果。聲聞從初至此、乃至無餘灰斷。八支佛地、除習氣入空觀。緣覺至此證果入寂。九菩薩地、是出假位。菩薩至此動逾塵劫、出假利生、道觀雙流。十佛地、菩薩最後身斷餘殘習、七寶樹下天衣為座成道、乃至入寂。　此教明無生四諦．十二因緣．二諦等法。此界內理教也。</p>
<p style="margin-left:0em;text-indent:2em">三別教者、亦有四門。多用亦有亦空門。　此教明五十二位。一十信、是外凡位、從假入空。　二十住、是習種性位、初住斷三界見惑、次之六住斷三界修惑、後三住除前惑習氣竝塵沙惑。此位空觀成就傍習假中。　三十行、性種性位、正習假觀、傍習中觀、破塵沙惑。　四十廻向、是道種性、修中道觀、伏無明也。此住行向。是內凡位。　五十地、聖種性。　六等覺、上二竝破無明、分證中道、名分聖位。　七妙覺、是極聖位、破無明證佛果也。即七寶為座成道矣。　此教明無量四諦十二因緣等。此界外事教也。</p>
<p style="margin-left:0em;text-indent:2em">此宗明障總立三惑。一見思惑．二塵沙惑．三無明惑。見思是界內惑故、藏通二教三乘所斷。塵沙無明是界外惑故、別圓二教而所斷也。五十二位具伏斷此三惑。圓教六即亦爾。</p>
<p style="margin-left:0em;text-indent:2em">四圓教者、亦有四門。多約非有非空門。此教立六即位。</p>
<p style="margin-left:0em;text-indent:2em">一理即、一切眾生一念心、即如來藏理。此心即具三諦妙理、不可思議。是名理即。　二名字即、聞上所說一實菩提、於名字中通達解了、知一切法皆是佛法。是為名字即。</p>
<p style="margin-left:0em;text-indent:2em">三觀行即、是五品位。十心具足十法成乘觀也。讀誦經典、更加說法．兼行六度．正行六度。修此等行故、名五品位。是外凡位也。　四相似即、是六根清淨、鐵輪十信位也。初信斷三界見惑、次六信斷三界思惑、後三品斷習氣竝界外塵沙、伏無明惑。是內凡位也。　五分真即、是十住．十行．十廻向．十地．等覺也。於四十一位中、各斷一品無明、各顯一分中道之理。竝八相成道而度眾生。普門示現、而益機根。名為分聖位也。　六究竟即、等覺一轉入于妙覺、佛果圓滿斷證窮極。　此教明無作四諦．十二因緣等。</p>
<p style="margin-left:0em;text-indent:2em">問。四教所談佛果、三身之中何乎。</p>
<p style="margin-left:0em;text-indent:2em">答。藏通二教是應身。於中藏教劣應身、通教勝應身也。別教他受用身、圓教自受用身。理智冥合、融通無礙、三身即一如來也。</p>
<p style="margin-left:0em;text-indent:2em">問。四教之佛居何等土乎。</p>
<p style="margin-left:0em;text-indent:2em">答。此宗立四種佛土。　一同居土、凡聖雜居故。藏教所談劣應身佛居此土中。於中有二。一同居穢土、如娑婆等。二同居淨土、如安養等。　二方便有餘土在三界外。唯三乘人離三界身、住彼淨土。通教所談勝應身佛、即居此土。　三實報土、別教十地、圓教十住已上菩薩、斷無明惑、顯中道理、住於彼土。若據教主、別教所明他受用身。　四寂光土、唯佛實身住彼淨土。機根離絕、佛佛境界。即是四德波羅蜜、周遍寂照、理智冥合法身所住。四教佛居如此四土也。</p>
<p style="margin-left:0em;text-indent:2em">以此四教、判如來一代大小諸教、莫不窮盡。化法四教大概如此。</p>
<p style="margin-left:0em;text-indent:2em">次化儀四教者、一頓教、如華嚴經。　二漸教、阿含．方等．般若之三時也、　三不定教、機解不同、同聽異聞。聞大解小、聞小解大等、然互相知名不定教。　四祕密教、一會之說對機異說。或說小之座說一實法、或說大之座而說餘法。然互不相知故名祕密教。是總名化儀四教也。</p>
<p style="margin-left:0em;text-indent:2em">當知化儀所說、不出化法。化法說儀、不過化儀。故立八教以為判解。即大綱網目。</p>
<p style="margin-left:0em;text-indent:2em">其五時者、華嚴．阿含．方等．般若．法華涅槃。化儀次第、一代說教不過此五。名為五味。</p>
</div>
<div class='div-other'><a id='mulu63' />
<p class='h3'>第四節　觀門行法</p><p style="margin-left:0em;text-indent:2em">此宗百界千如三千世間一念之中頓具不縱不橫。建立二諦總有七重。四種三昧為行方法。一心三觀具足圓滿相即自在無礙圓融。即凡見佛、即佛現凡。三千在理同名無明三千果成咸稱常樂。今法華妙旨寔在茲矣。　諸教之中此教最長。諸宗之中為深奧。超八極圓厥旨深高。速疾大果又妙矣。</p>
</div></div>
<div class='div-other'><a id='mulu64' />
<p class='h2'>第七章　華嚴宗</p>
<div class='div-other'><a id='mulu65' />
<p class='h3'>第一節　宗名所依經</p><p style="margin-left:0em;text-indent:2em">問。何故名華嚴宗。</p>
<p style="margin-left:0em;text-indent:2em">答。以華嚴經為其所憑故云爾也。</p>
<p style="margin-left:0em;text-indent:2em">問。華嚴總有幾經乎。</p>
<p style="margin-left:0em;text-indent:2em">答。若委論之有十類別。然今取要言、只有三本。一上本華嚴、十三千大千世界微塵數偈、一四天下微塵數品。二中本華嚴、四十九萬八千八百偈、一千二百品。此二本經攝在龍宮不傳閻浮。三下本華嚴、十萬偈、三十八品。此傳閻浮五印盛弘。此云三本華嚴也。</p>
<p style="margin-left:0em;text-indent:2em">下本經十萬頌內傳譯震旦經於三譯。東晉朝代覺賢三藏翻成六十卷。得彼梵本三萬六千偈。次大唐朝、喜覺三藏、翻成八十卷。得彼梵本四萬五千偈。後大唐朝、般若三藏、貞元年中、翻成四十卷。唯是入法界一品也。</p>
</div>
<div class='div-other'><a id='mulu66' />
<p class='h3'>第二節　三國相承</p><p style="margin-left:0em;text-indent:2em">問。此宗以誰為祖師乎。</p>
<p style="margin-left:0em;text-indent:2em">答。香象大師以為高祖。然具言之、立於七祖。第一馬鳴菩薩、第二龍樹菩薩。第三震旦元祖杜順禪師、是文殊應迹、居終南山、製華嚴法界觀．五教止觀．十玄章等、流通此宗。諡號帝心尊者。第四智儼禪師、承杜順師盛弘此宗、製作多多。居雲華寺、號雲華尊者。第五香象大師、稟智儼禪師、廣敷華嚴。一朝國師、四海重寶。講經感天雨花、開義口出五光。大唐則天皇后、諡號賢首菩薩。經論解釋、製造極多。大經本疏、餘經別章、諸論義記、一宗總義、解釋無遺、義理盡述。凡華嚴甚盛、啻在此祖。第六清凉大師、承香象大師弘華嚴教。智解深廣、兼通諸宗、以此圓宗、為其心府。製大疏演義鈔及自餘章疏、其數多多。一朝歸宗以為國師。十誓堅固、終身不懈。居清凉山、諡號華嚴菩薩。第七宗密禪師、承清凉大師、盛弘華嚴。兼通諸宗、製作甚多。居圭峯草堂寺、諡號定惠禪師。此之七祖淨源法師奉敕記之。</p>
<p style="margin-left:0em;text-indent:2em">若據震旦、杜順已下唯立五祖。日本所翫、特仰四祖。杜順．智儼．香象．清凉。</p>
<p style="margin-left:0em;text-indent:2em">流傳日本、道璿律師為其始祖。律師承香象大師、律師授良辨僧正。自爾已來至今繼跡、血脈相承、敢不中絕。</p>
</div>
<div class='div-other'><a id='mulu67' />
<p class='h3'>第三節　教判</p><p style="margin-left:0em;text-indent:2em">問。此宗立幾宗教、攝一代法門乎。</p>
<p style="margin-left:0em;text-indent:2em">答。立五教十宗、攝一代法門。　其五教者、一小乘教．二大乘始教．三大乘終教．四頓教．五圓教也。</p>
<p style="margin-left:0em;text-indent:2em">初小乘教者、如來出世為說一乘開化眾生故、菩提樹下說本教一乘。高山先受光、而獲大益、日輪初耀照、而覺群機。然小志眾生、不堪聞深法。故如來於一乘中、分別三乘、漸誘淺機、以令趣大道。此中小乘教、是如來權方之施設、暫授羊鹿、以誘小志、假設化城、而息勞窮。故所說義理隨機淺近、所指果證、唯存狹劣。如此誘攝、漸令趣大乘故也。問。此經中所說義理、其相如何。　答。所說義理、眾多無量。且舉一二、謂言法相則七十五數、為無為之相歷然。談法源、則六識三毒、染不染之義宛爾。四果證入、只存入寂、三祇進趣、專在五分。外道邪見之幢、如塵而碎、分段見思之員、如雲而晴。然未盡法源故、諍論極多。二十部黨類、即此教相貌也。</p>
<p style="margin-left:0em;text-indent:2em">次大乘始教者、此教既出小乘、始入大乘。故少雖影似小教、多談直進深義、三祇修行、趣極證之大果、二空顯證高出偏小之情。百法鏡明、決擇分明。故諍論斯止、法苑即平。四智心品自用之月明、三身妙果、斷證之光圓。八識建立、法相廣張、二諦法門、重重深奧。二障伏斷、眾惑氷消、六度修行、自他竝運。妙理冲遠、寔非小乘所闚。大義深玄、迥超羊鹿權車。</p>
<p style="margin-left:0em;text-indent:2em">然真如無知、緣起之途未通。事理不即、相融之門未開。故五性分機、出世有成不成。二乘有差、佛果立趣不趣。是有性無性之隔別、定性不定之差異也。故此教無性不出生死、定性都無迴心、即此教意也。退雖出大眾．上座之黨、進未及隨緣皆成之談。始教之名寔由此矣。</p>
<p style="margin-left:0em;text-indent:2em">次終教者、此教諸相融即、入不二之定門。真如隨緣、榮森羅之法苑。故如來藏海通八識而氷水。有性無性唱皆成、而虛空。依他無性即是圓成、眾生煩惱即是涅槃。第一義空、該真妄而寥寥、生住異滅、離三時而絕絕。是即大乘深義、方此中盡、法義建立、既此教窮。</p>
<p style="margin-left:0em;text-indent:2em">然未談事事無礙、未明主伴具足。及泯絕之門未絕、昇進之相立位。　是故猶名為漸教也。</p>
<p style="margin-left:0em;text-indent:2em">次頓教者、此教一念不生、即名為佛。法相之差異、都亡泯、真性之妙理、直顯現。一切所有、唯是妄想、一切法界、皆是絕言。五法三自性、俱空亡、八識二無我雙呵遣。階位悉泯佛不都絕。</p>
<p style="margin-left:0em;text-indent:2em">然未知。森焉諸法皆悉毘盧果德浩然眾相俱是佛海妙相。故尚號淺教也。</p>
<p style="margin-left:0em;text-indent:2em">後圓教者、此教明事事無礙、窮諸法之體相、談主伴無盡彰果相之圓備。故十玄緣起融諸法而即入。六相圓融通眾相而無礙。一即多而無隔、多即一而圓通、攝九世以入剎那、舒一念而該永劫。三生證果還彰本成、十信道圓沒同果海。行布之施設、備經多劫、圓融之妙義現身證果。行布不礙圓融、圓融不妨行布。故得一切相即相融。此是教意也。</p>
<p style="margin-left:0em;text-indent:2em">如來所說一代教文、淺深雖區、不出此五。寔判諸法而無遺攝法門而莫餘。此之五中、初一小乘、後一一乘、中三</p>
<p style="margin-left:0em;text-indent:2em">竝三乘教。始終二教是漸、合為漸頓二教。漸中分始終故成三也。</p>
<p style="margin-left:0em;text-indent:2em">此五總束以為一大善巧。廣大法綱、攝法分齊、圓教備足。四法界中收攝窮盡故、凡一代最長、諸宗玄底、莫如此圓教。唯此教窮極。華嚴如須彌、諸教似群山。諸教皆會華嚴大海、三乘竝出今經廣苑。如此教名為根本法輪。圓極自在教也。</p>
<p style="margin-left:0em;text-indent:2em">次十宗者、上之五教、約宗分之、不過十宗。一我法俱有宗．二法有我無宗．三法無去來宗．四現通假實宗．五俗妄真實宗．六諸法但名宗。已上宗竝小乘教中開之。七一切皆空宗是始教也。八真德不空宗、是終教也。九相想俱絕宗是頓教也。十圓明具德宗、是圓教也。</p>
</div>
<div class='div-other'><a id='mulu68' />
<p class='h3'>第四節　五教行位</p><p style="margin-left:0em;text-indent:2em">問。五教行位、其相如何。</p>
<p style="margin-left:0em;text-indent:2em">答。小乘教中、行位分齊、全同小論。　大乘始教亦明三乘位。其菩薩乘立五十一位。以其十信、立為位故、此據直進機也。或立三乘共十地等。此據廻心機也。　終教一切眾生、皆成佛道、立四十一位。以其十信、不為位故。等覺一位開合之異。　頓教泯絕無寄、本不立位。</p>
<p style="margin-left:0em;text-indent:2em">圓教有二。一同教一乘、全同終教。二別教一乘、全別三乘。與彼不同故。此有二門。一次第行布門、因果次第、進修證入故。二圓融相攝門、因果融攝無礙即入故。以行布故經不可說不可說微塵數劫、以圓融故一念速疾證佛果也。此教立三生成佛。見聞．解行．證入是也。</p>
<p style="margin-left:0em;text-indent:2em">圓教義理、四法界中一切攝盡、無有餘矣。一事法界．二理法界．三事理無礙法界．四事事無礙法界也。</p>
</div>
<div class='div-other'><a id='mulu69' />
<p class='h3'>第五節　佛身佛土</p><p style="margin-left:0em;text-indent:2em">問。此宗佛之身土、立幾種乎。</p>
<p style="margin-left:0em;text-indent:2em">答。五教不同。且圓教中、土立三類。皆是華藏莊嚴世界、淨穢融即、一多無礙。佛有十身。眾生身．國土身．業報身．聲聞身等、一切諸法無非佛體。萬德莊嚴、包攝無窮。</p>
<p style="margin-left:0em;text-indent:2em">故言斷則一斷一切斷、言證則一成一切成。</p>
<p style="margin-left:0em;text-indent:2em">十身具足毘盧遮那、最初顯開無盡玄宗、一切諸法此中皆盡。　為淺近機、漸漸分流、乃至法華會三歸一、遂令悟入華嚴一乘。　一代化儀唯舒此經、終窮攝歸、唯入此經。舒則一代八萬、森羅交絡、卷則九會妙說、深廣該攝。</p>
<p style="margin-left:0em;text-indent:2em">大方廣佛華嚴經、理智冥合、題名已顯。　華嚴海會善財童子、一生證入。後會寔明。欲得速疾大果、無過此經。教理甚深、何宗及此。</p>
<p style="margin-left:0em;text-indent:2em">十玄緣起花鮮矣。六相圓融月朗矣。眾經上首諸宗尊主洋洋矣蕩蕩矣。不可得稱者唯此經宗而已。</p>
</div></div>
<div class='div-other'><a id='mulu70' />
<p class='h2'>第八章　真言宗</p>
<div class='div-other'><a id='mulu71' />
<p class='h3'>第一節　宗名所依經</p><p style="margin-left:0em;text-indent:2em">問。何故名真言宗。</p>
<p style="margin-left:0em;text-indent:2em">答。此以大日經．蘇悉地經等祕密真言教為其所憑為云爾也。</p>
</div>
<div class='div-other'><a id='mulu72' />
<p class='h3'>第二節　三國相承</p><p style="margin-left:0em;text-indent:2em">問。此宗誰人而傳弘於之乎。</p>
<p style="margin-left:0em;text-indent:2em">答。如來滅後七百年時龍猛菩薩開南天鐵塔遇金剛薩埵。受職灌頂然後廣流傳之。金剛薩埵親承大日如來。大日如來是教主也。龍猛菩薩授之龍智菩薩。自爾已來善無畏三藏金剛智三藏一行禪師不空三藏惠果和尚互各繼跡血脈流傳。　至于日域之流傳者弘法大師渡於海波謁惠果阿闍梨廣傳此宗遂還日本盛開此宗。自爾已來日本一國花洛田舍無不受學至今不絕。凡此教盛于日域偏是弘法大師之力也。大師是大權應迹盛德絕倫行業無雙。顯密諸宗無遺兼通大小三藏皆悉窮盡。護法感通威驗才藝豈有及大師之人乎。寔照千古之明燈耀來後之日月也。遂於高野山入定。人天歸敬八部尊重。內證外用不可思議矣。</p>
</div>
<div class='div-other'><a id='mulu73' />
<p class='h3'>第三節　教判</p><p style="margin-left:0em;text-indent:2em">問。此宗立幾教乎。</p>
<p style="margin-left:0em;text-indent:2em">答。立十住心攝大小顯密等諸教窮盡無遺。</p>
<p style="margin-left:0em;text-indent:2em">問。其十住心者何。</p>
<p style="margin-left:0em;text-indent:2em">答。一異生羝羊心二愚童持齋心三嬰童無畏心四唯蘊無我心五拔業因種心六他緣大乘心七覺心不生心八一道無為心九極無自性心十祕密莊嚴心。是名十住心。　初三住心是世間乘。於中第一是三惡道第二即人乘第三是天乘。後七住心是出世間乘。於中第四聲聞第五緣覺乘總是小乘。後五大乘。　他緣覺心是三乘教。一道極無即一乘教。第十是金剛乘教最尊最極之實教也。　九種住心皆是權乘。竝是因位第十住心獨是實果。</p>
</div>
<div class='div-other'><a id='mulu74' />
<p class='h3'>第四節　依正二報</p><p style="margin-left:0em;text-indent:2em">大日如來心王覺體塵數諸聖心數眷屬。五智所成依正二報本有金剛界自在大三摩耶現覺諸法本初不生大菩提心不壞金剛光明心殿<span class='note-inline'>(是依報也。)</span>三十七尊九會曼荼十三大會四重曼荼重重帝網塵剎聖眾。<span class='note-inline'>(是正報也。)</span>依正無盡自在圓滿高超諸宗而聳聳。廣包眾典而廓廓。然則顯乘大果未上此堂出世小聖豈得入室乎。是以四大乘宗以空寂而謂實理、九界情執、覆心城而未開顯。唯此密教、明見實理、深入心城。密嚴華藏、塵數諸尊、森羅而住、一切眾生、萬德妙用、歷然而具。故一切眾生、皆毘盧遮那也。一切諸相、悉是覺王境界。</p>
</div>
<div class='div-other'><a id='mulu75' />
<p class='h3'>第五節　六大．四曼．三密</p><p style="margin-left:0em;text-indent:2em">此宗建立六大總明佛體。四種曼荼此上相貌、三密相應即其業用。六大之中、前五大者是理、第六識大即智、理智之上、各有相用。四曼三密所以建立。智即金剛界、理是胎藏界、是名兩界兩部大日。所以而成六大即大日如來。一切諸法不離六大、六大法性、周遍諸法。故一切諸法無非大日、大日如來周遍法界。</p>
<p style="margin-left:0em;text-indent:2em">當知、兩部者是大日如來理智之德也。理德無量故、胎藏有四重聖眾。智德無量故、金剛界有三十七尊。兩部不二、為理智冥合。</p>
</div>
<div class='div-other'><a id='mulu76' />
<p class='h3'>第六節　佛身教主</p><p style="margin-left:0em;text-indent:2em">此宗佛立四身。自性．受用．變化．等流、是名四種法身。五方．五智、以成四身、即身成佛、大覺速證。毘盧覺王、登之方極。即事而真、森然諸相、宛爾諸法、皆是真如。</p>
<p style="margin-left:0em;text-indent:2em">顯教是釋迦說、密教即大日說。是故二教說主、炳然差別。若得實義、即二佛無二。離此釋迦、別無大日。故十住階級、捨劣得勝、皆是遮情之分齊、十心諸法、平等怛然、即是表德之義門。常差別門、常平等門、不二而二、二而不二、表德故一塵不棄、皆毘盧妙德。遮情通顯乘、表德局密乘故。</p>
<p style="margin-left:0em;text-indent:2em">此教意、一切諸法、皆是大日、真如即我身、佛法即吾體。四重秘釋、重重深妙、三密業用、密密秘奧。若離此教、永無成佛之路。求出含生、豈不信行。真言祕教大概如此。</p>
</div></div></div>
<div class='div-other'><a id='mulu77' />
<p class='h1'>附說　禪宗<span class='note-inline'>(竝)</span>淨土宗</p>
<div class='div-other'><a id='mulu78' />
<p class='h2'>第一章　禪宗</p><p style="margin-left:0em;text-indent:2em">夫諸宗義理、冲邈難測。今渧一毛、以霑初心日本所傳、自昔已來、共許所翫、唯此八宗。然八宗外、禪宗及淨土教盛而弘通。</p>
<p style="margin-left:0em;text-indent:2em">彼禪宗者、佛法玄底、甚深微妙。本來無一物、本無煩惱。元是菩提。達磨西來、不立文字。直指人心。見性成佛。不同餘宗森森萬法、相違法義、重重扣論。</p>
<p style="margin-left:0em;text-indent:2em">天竺二十八祖、以心傳心。彼第二十八祖達磨大師、梁世傳之漢地、乃至六祖次第相承。然五祖之下、南北二宗始分。六祖南宗之末、漸分五家。道璿律師、承北宗之禪、傳之日本、又傳教大師、自大唐國、傳於此宗、名佛心宗。近來名德、亦自宋朝而傳之矣。日本諸處盛以弘傳。</p>
</div>
<div class='div-other'><a id='mulu79' />
<p class='h2'>第二章　淨土宗</p><p style="margin-left:0em;text-indent:2em">又淨土宗教、日域廣行。　凡此教意、具縛凡夫、欣樂淨土、以所修業、往生淨土。西方淨土、緣深于此土、念佛修行、劣機特為易。生淨土後、乃至成佛。</p>
<p style="margin-left:0em;text-indent:2em">汎而言之、一切諸行、廻向淨土、名淨土門、修行萬行、期於此成、名聖道門。諸教諸宗、皆是聖道、欣求往生、是淨土門。源出於起信論、繼在龍樹論教。天親菩薩．菩提留支．曇鸞．道綽．善導．懷感等、乃至日域咸作解釋、競而弘通。　日本近代已來、此教特盛。</p>
<p style="margin-left:0em;text-indent:2em">若加此二宗、即成十宗。然常途所因、其啻八宗而已。</p>
<p style="margin-left:0em;text-indent:2em">以前所列諸宗次第、非是淺深次第。唯隨言列爾。列何可得故、且如上列之耳。</p>
<p style="margin-left:0em;text-indent:2em">人身聖教難受難值。適得受值。豈得默止乎。仍擧管見、以結來緣。微功不朽、必證菩提矣。</p>
<p style="margin-left:1em"><span class='note-inline'>(文永五年戊辰正月二十九日、於豫州圓明寺西谷記之。予一宗教義尚非所軌。餘宗教觀一無所知。唯擧名目聊述管見。仍錯謬極多、正義全闕。諸有識見者質之。)</span></p>
<p class="byline">華嚴宗沙門凝然<span class='note-inline'>(生年廿九)</span></p>
<p class='juan'><span class='note-inline'>(講本)</span>八宗綱要鈔<span class='note-inline'>(下終)</span></p></div></div>
<div class='div-w'><a id='mulu80' />
<p class='h1'>八宗綱要鈔解說</p>
<div class='div-w'><a id='mulu81' />
<p class='h2'>一</p><p style="margin-left:0em;text-indent:2em">凝然は号を示觀といつた。仁治元年（一二四〇）三月六日伊豫國（愛媛[縣-系]）越智郡高橋に生れた。十六才のとき叡山の延曆寺で山門不共の菩薩戒を受けたが、十八のとき東大寺の戒壇院で別受戒を受けて円照の弟子となり、二十才のとき通受戒を受けている。師の円照は戒壇院を中興し、八宗兼学の名匠であつたので、凝然はこの円照について八宗を学んだが、更にまた律を證玄と淨因に、天台と密教を聖守に、華嚴を宗性に受け、のちまた京都へ出て禪に參じ、淨土を長西に、真言を真空に聽き、八宗はもとより孔老諸子百家の說にも精通した。かくして二十九才のとき『八宗綱要鈔』二卷を著し、三十七才のとき東大寺舍那殿で華嚴を講じている。三十八才のとき円照沒するや、そのあとをついで戒壇院に住し、八宗のうち、特に華嚴を弘め律の必要を說き、講経と授戒に遑がなかつた。後宇多天皇は自から南都に幸し、彼について菩薩戒を受けて、国師の号を賜り、後に彼は宮中に召されて『華嚴五教章』を講じたといわれる。元亨元年（一三二一）九月五日八十二才で戒壇院に寂し、鷲尾山に葬られた。</p>
<p style="margin-left:0em;text-indent:2em">凝然は著書極めて多く、華嚴経探玄記洞幽鈔一二〇卷、華嚴賢聖章六〇卷、五教章通路記五二卷、律宗瓊鑑章六〇卷、梵網戒本疏日珠鈔五〇卷、四分戒本疏賛宗記二〇卷、法華経疏慧光記六〇卷、維摩経疏菴羅記四〇卷、勝鬘経疏詳玄記一八卷、淨土教誨章四〇卷、淨土觀音記二〇卷等、その数一百六十余部一千余卷と称せられる。現存せるものの大部分には、その奧書に、製作の年時．場所及び動機等が記されてあるので、それらによれば、彼が生国の伊豫以外には余り南都を離れず、ひたすら著述に專念していたことが窺われる。</p>
</div>
<div class='div-w'><a id='mulu82' />
<p class='h2'>二</p><p style="margin-left:0em;text-indent:2em">『八宗綱要鈔』は、その卷末に</p>
<p style="margin-left:0em;text-indent:2em">文永五年戊辰正月二十九日、於豫州圓明寺西谷記之。（以下略）</p>
<p style="margin-left:29em">華嚴宗沙門凝然　生年廿九</p>
<p style="margin-left:0em;text-indent:2em">と記されているので、鎌倉中期の文永五年（一二六八）凝然が二十九才のときの著作であることは明了である。上下二卷よりなり、鎌倉時代の仏教書にその例の多い問答体の形式で書かれている。まず序論では、初めに仏教の法門は数多いが、㷌するところは二藏と三藏を出ない旨を明かにし、次いで三国の仏法流傳の歷史を略說して、八宗の分派とその弘伝を述べ、日本伝來の宗派が八宗であることを說いている。而して本論においては、俱舍．成[宋-木+(大-一+三)]．律．法相．三論．天台．華嚴．真言の順序で、八宗の歷史と教義の綱要を簡潔に記述し、終りに附說として禪と淨土との二宗を添えている。よつて、詳しくは十宗になるわけであるが、凝然が本書を著したのは、法然が淨土宗を開いてより百年に滿たず、榮西が入宋㷌朝してより七十余年、道元が曹洞宗を開いてより僅か三十余年に過ぎず、禪と淨土の二宗は在来の八宗に比べてまだその歷史が淺かつたので、附說として簡略な記述にとどめ、本論に說く八宗を標題にとつて『八宗綱要鈔』と名づけたのである。</p>
<p style="margin-left:0em;text-indent:2em">從つて凝然の当時において、八宗の綱要を述べることは、仏教の全宗派を概說したことになり、附說ではあるが禪淨の二宗も一応加わつているので、爾来、本書は仏教の初学者にとつて必読の書となつたのである。それが如何に広くまた多くの人に読まれたかは、現在殘つているおびただしい註疏が如実にそれを物語つている。而も、本書が作られてより七百年後の今日においても、八宗の歷史と教義を要領よく纏めた入門書といえば本書を第一に推すべきであろう。凝然自身も卷末の奧書に</p>

<div class="lg regular" style="margin-left:0em;"><div class='lg-row'>予一宗教義尚非所軌。　餘宗教觀一無所知。　唯擧名目聊述管見。</div>
<div class='lg-row'>仍錯誤極多正義全闕。　諸有識見者質之。</div>
</div><p style="margin-left:0em;text-indent:2em">と謙遜して述べているように、仏教研究が長足の進步をとげた今日においては、それぞれの宗学の專門家から見れば、一部に首肯しにくい所說もないではないが、それらは本書の価值を失うほどの瑕瑾ではない。むしろ日本人の書いた平明な漢文を通して、仏教教理のなにものなるかを理解する上に、格好な入門書として推賞するに足るものである。</p>
</div>
<div class='div-w'><a id='mulu83' />
<p class='h2'>三</p><p style="margin-left:0em;text-indent:2em">八宗の順序については、著者が自ら卷末に</p>
<p style="margin-left:0em;text-indent:2em">以前所列諸宗次第、非是淺深次第。唯隨言列爾。列何可得故．且如上列之耳。</p>
<p style="margin-left:0em;text-indent:2em">と記してはいるが、それは決して無秩序に排列したものではなく、小乘より大乘へ、三乘より一乘へ、顯教より密教への次第をとつている点は、弘法大師の十住心判に拠つたものかと考えられる。しかしながら華嚴宗沙門たる凝然が、華嚴宗の後に真言宗を配していることは、顯密の次第をとれる場合にそれは至極当然のこととはいえ、彼が八宗兼学の学者として各宗を公平に取扱つていることを示すと共に、彼に宗派的偏見が少なかつたことが窺われるのである。</p>
<p style="margin-left:0em;text-indent:2em">なお、凝然の数ある撰述中、本書と密接な関係をもつものを挙げると『三国仏法伝通緣起』三卷、『內典麈露章』一卷、『律宗綱要』二卷、『淨土源流章』一卷等がある。これらは本書に論じ尽せなかつた点を補い、或は一層簡略にその要点を纏めた類のものてあるから、併せて參考にせられたい。終りに本書の刊行本並びに註釈書を挙げると次の如きものがある。</p>

<table>
<tr><td>八宗綱要</td>
<td>二卷</td>
<td>成　　　[宋-木+(大-一+三)]（元龜　二年刊）</td>
<td>八宗綱要私記附分科</td>
<td>四卷</td>
<td>勤息　義城（明治二二年刊）</td>
</tr>
<tr><td>八宗綱要</td>
<td>二卷</td>
<td>　　　　　（承応　二年刊）</td>
<td>釋科傍註八宗綱要</td>
<td>二卷</td>
<td>町元　吞空（明治二三年刊）</td>
</tr>
<tr><td>校訂八宗綱要</td>
<td>一卷</td>
<td>円　　　解（文政一〇年刊）</td>
<td>八宗綱要講述</td>
<td>三卷</td>
<td>吉谷　覺壽（明治二七年刊）</td>
</tr>
<tr><td>八宗綱要啟蒙錄</td>
<td>五卷</td>
<td>楠　　潛竜（明治一一年刊）</td>
<td>八宗綱要講義</td>
<td>一卷</td>
<td>織田　得能（明治三四年刊）</td>
</tr>
<tr><td>八宗綱要鈔講解</td>
<td>六卷</td>
<td>福田　義導（明治一一年刊）</td>
<td>八宗綱要講義</td>
<td>一卷</td>
<td>境野　黃洋（明治四二年刊）</td>
</tr>
<tr><td>八宗綱要攷証</td>
<td>二卷</td>
<td>聞　号　述<p>藤井玄珠補（明治一四年刊）</p>
</td>
<td>八宗綱要講義</td>
<td>一卷</td>
<td>仏教學會　（大正　二年刊）</td>
</tr>
<tr><td>八宗綱要鈔科本</td>
<td>二卷</td>
<td>酒井　最正（明治一五年刊）</td>
<td>八宗綱要講義</td>
<td>一卷</td>
<td>和田　竜造（大正　五年刊）</td>
</tr>
<tr><td>冠註八宗綱要</td>
<td>一卷</td>
<td>瀨辺　惠燈<p>杉原　春洞（明治二〇年刊）</p>
</td>
<td>八宗綱要講話</td>
<td>二卷</td>
<td>境野　黃洋（大正　五年刊）</td>
</tr>
<tr><td>冠導八宗綱要</td>
<td>四卷</td>
<td>杉原　春洞<p>瀨辺　惠燈（明治二一年刊）</p>
</td>
<td>八宗綱要問題講述</td>
<td>一卷</td>
<td>日野　安住（大正　六年刊）</td>
</tr>
<tr><td>八宗綱要講義</td>
<td>二卷</td>
<td>柳沢　迎存（明治二一年刊）</td>
<td>八宗綱要講義</td>
<td>一卷</td>
<td>森　　達立（大正一二年刊）</td>
</tr>
<tr><td>標註八宗綱要</td>
<td>一卷</td>
<td>黑田　真洞（明治二一年刊）</td>
<td>八宗綱要講義</td>
<td>一卷</td>
<td>富井　隆信（大正一三年刊）</td>
</tr>
<tr><td>啟蒙八宗綱要</td>
<td>二卷</td>
<td>町元　吞空（明治二一年刊）</td>
<td>八宗綱要解說</td>
<td>一卷</td>
<td>柏原　祐義（昭和　二年刊）</td>
</tr>
<tr><td>冠註八宗綱要</td>
<td>一卷</td>
<td>掘江　慶了（明治二二年刊）</td>
<td/>
<td/>
<td/>
</tr></table></div></div>
</div><!-- end of div[@id='body'] -->
</body></html>