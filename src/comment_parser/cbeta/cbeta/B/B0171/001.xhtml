<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>八宗綱要鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<p class='h1'>凡例</p>
<ul class="">
<li><span class="corr"/>本書は、わが國における伝統的な仏教學の基礎知識を得させるとともに、併せて漢文体の仏教文献に親しませる意圖の下に、學生用の教科書として編篡したものである。</li>

<li><span class="corr"/>本文の校訂にあたつては、龍谷大學出版部より昭和七年に刊行した『講本八宗綱要鈔』（華光院円解が校訂しに文政十年刊本を王とし異本を校訂したもの）があるので、これを、底本として再び異本を校合し、不適当と思われるものは改めた。よつて書名は既刊本と同樣に『講本八宗綱要鈔』と名づけた。</li>

<li><span class="corr"/>句読点．訓点については戰後、中學．高校において、漢文が必修科目から外された結果，漢文の読解力が一般に著しく低下している現狀に鑑み、初学の者にも出來るかぎり読みやすいようにと細心の考慮をはらい、返り点、送り仮名を附した。なお獨特の読みかたをすべき字句には、平仮名をもつて読み仮名をも附した。</li>

<li><span class="corr"/>章節の分科は、ほぼ既刊本のそれを踏襲したが、その名目について不適当と思われるものは多少これを改めた。なお上欄には本文に出てくる主要項目が一見してわかるようにこれを列ね、而も活字の大小によつてこれを示して圖表に代えることとした。</li>

<li><span class="corr"/>下欄の註には、地名．人名等で梵語の音表である場合は原語を示し、中國や日本の人名で出世年代の明らかなものには西曆年號を記し、また文中に引用せる經論釈の出拠の明確なものて、大正大藏經に存するものはその卷數并びに頁数を挙げた。</li>
</ul></div>
<div class='div-other'><a id='mulu3' />
<p class='h1'><span class='note-inline'>(講本)</span>八宗綱要鈔目次</p>
<table>
<tr><td colspan="2">序論</td>
</tr>
<tr><td colspan="2">　第一章　總說</td>
</tr>
<tr><td>　　第一節　　法門大綱</td>
<td>　一</td>
</tr>
<tr><td>　　第二節　　教說統攝</td>
<td>　二</td>
</tr>
<tr><td colspan="2">　第二章　歷史</td>
</tr>
<tr><td>　　第一節　　概說</td>
<td>　三</td>
</tr>
<tr><td>　　第二節　　印度</td>
<td>　四</td>
</tr>
<tr><td>　　第三節　　中國</td>
<td>　七</td>
</tr>
<tr><td>　　第四節　　日本</td>
<td>　八</td>
</tr>
<tr><td colspan="2">　第三章　八宗概說</td>
</tr>
<tr><td colspan="2">本論</td>
</tr>
<tr><td colspan="2">　第一章　俱舍宗</td>
</tr>
<tr><td>　　第一節　　對法藏義</td>
<td>一一</td>
</tr>
<tr><td>　　第二節　　造論緣起</td>
<td>一二</td>
</tr>
<tr><td>　　第三節　　翻譯弘傳</td>
<td>一五</td>
</tr>
<tr><td>　　第四節　　本論宗旨</td>
<td>一五</td>
</tr>
<tr><td>　　第五節　　本論組織</td>
<td>一六</td>
</tr>
<tr><td>　　第六節　　五位七十五法</td>
<td>一七</td>
</tr>
<tr><td>　　第七節　　三乘因果</td>
<td>一九</td>
</tr>
<tr><td>　　第八節　　我空法有</td>
<td>一九</td>
</tr>
<tr><td colspan="2">　第二章　成實宗</td>
</tr>
<tr><td>　　第一節　　成實名義</td>
<td>二〇</td>
</tr>
<tr><td>　　第二節　　造論譯傳</td>
<td>二〇</td>
</tr>
<tr><td>　　第三節　　系譜宗義</td>
<td>二一</td>
</tr>
<tr><td>　　第四節　　賢聖階位</td>
<td>二二</td>
</tr>
<tr><td>　　第五節　　八十四法</td>
<td>二三</td>
</tr>
<tr><td colspan="2">　第三章　律宗</td>
</tr>
<tr><td>　　第一節　　宗名諸律</td>
<td>二三</td>
</tr>
<tr><td>　　第二節　　翻譯弘傳</td>
<td>二四</td>
</tr>
<tr><td>　　第三節　　四分律傳統</td>
<td>二五</td>
</tr>
<tr><td>　　第四節　　律宗相承</td>
<td>二六</td>
</tr>
<tr><td>　　第五節　　律宗分流</td>
<td>二七</td>
</tr>
<tr><td>　　第六節　　止持作持</td>
<td>二九</td>
</tr>
<tr><td>　　第七節　　七眾建立</td>
<td>三三</td>
</tr>
<tr><td>　　第八節　　判教宗致</td>
<td>三五</td>
</tr>
<tr><td colspan="2">　第四章　法相宗</td>
</tr>
<tr><td>　　第一節　　宗名所依經論</td>
<td>四一</td>
</tr>
<tr><td>　　第二節　　三國相承</td>
<td>四二</td>
</tr>
<tr><td>　　第三節　　教判</td>
<td>四四</td>
</tr>
<tr><td>　　第四節　　三乘五性</td>
<td>四六</td>
</tr>
<tr><td>　　第五節　　五位百法</td>
<td>四九</td>
</tr>
<tr><td>　　第六節　　五重唯識</td>
<td>五一</td>
</tr>
<tr><td>　　第七節　　四分</td>
<td>五一</td>
</tr>
<tr><td>　　第八節　　三性三無性</td>
<td>五二</td>
</tr>
<tr><td>　　第九節　　菩提涅槃</td>
<td>五四</td>
</tr>
<tr><td colspan="2">　第五章　三論宗</td>
</tr>
<tr><td>　　第一節　　宗名所依論</td>
<td>五六</td>
</tr>
<tr><td>　　第二節　　破邪顯正</td>
<td>五七</td>
</tr>
<tr><td>　　第三節　　真俗二諦</td>
<td>五八</td>
</tr>
<tr><td>　　第四節　　佛果行位</td>
<td>五九</td>
</tr>
<tr><td>　　第五節　　八不解釋</td>
<td>六〇</td>
</tr>
<tr><td>　　第六節　　二藏三轉法輪</td>
<td>六一</td>
</tr>
<tr><td>　　第七節　　三國相承</td>
<td>六二</td>
</tr>
<tr><td colspan="2">　第六章　天台宗</td>
</tr>
<tr><td>　　第一節　　宗名所依經論</td>
<td>六四</td>
</tr>
<tr><td>　　第二節　　相承系譜</td>
<td>六五</td>
</tr>
<tr><td>　　第三節　　教判</td>
<td>六七</td>
</tr>
<tr><td>　　第四節　　觀門行法</td>
<td>七四</td>
</tr>
<tr><td colspan="2">　第七章　華嚴宗</td>
</tr>
<tr><td>　　第一節　　宗名所依經</td>
<td>七四</td>
</tr>
<tr><td>　　第二節　　三國相承</td>
<td>七五</td>
</tr>
<tr><td>　　第三節　　教判</td>
<td>七七</td>
</tr>
<tr><td>　　第四節　　五教行位</td>
<td>八一</td>
</tr>
<tr><td>　　第五節　　佛身佛土</td>
<td>八三</td>
</tr>
<tr><td colspan="2">　第八章　真言宗</td>
</tr>
<tr><td>　　第一節　　宗名所依經</td>
<td>八四</td>
</tr>
<tr><td>　　第二節　　三國相承</td>
<td>八四</td>
</tr>
<tr><td>　　第三節　　教判</td>
<td>八五</td>
</tr>
<tr><td>　　第四節　　依正二報</td>
<td>八六</td>
</tr>
<tr><td>　　第五節　　六大．四曼．三密</td>
<td>八七</td>
</tr>
<tr><td>　　第六節　　佛身教主</td>
<td>八八</td>
</tr>
<tr><td colspan="2">附說　禪宗<span class="note-inline">(竝)</span>淨土宗</td>
</tr>
<tr><td>　第一章　禪宗</td>
<td>八九</td>
</tr>
<tr><td>　第二章　淨土宗</td>
<td>九〇</td>
</tr>
<tr><td>　　八宗綱要鈔解說</td>
<td>九二</td>
</tr></table></div>
<p class='juan'><span class='note-inline'>(講本)</span>八宗綱要鈔<span class='note-inline'>(上)</span></p><p class="byline">凝然大德述</p>
<div class='div-other'><a id='mulu4' />
<p class='h1'>序論</p>
<div class='div-other'><a id='mulu5' />
<p class='h2'>第一章　總說</p>
<div class='div-other'><a id='mulu6' />
<p class='h3'>第一節　法門大綱</p><p style="margin-left:0em;text-indent:2em">問。佛教有幾門耶。</p>
<p style="margin-left:0em;text-indent:2em">答。薄伽教法、總有無量門。且擧大途則八萬四千。釋尊一代五十箇年所說法、莫不攝盡。</p>
<p style="margin-left:0em;text-indent:2em">問。何故法門數量必爾。</p>
<p style="margin-left:0em;text-indent:2em">答。為欲對治一切眾生八萬四千諸塵勞故。所以法門必有八萬四千數。</p>
<p style="margin-left:0em;text-indent:2em">問。此等法門、為唯約大乘、為通小乘乎。</p>
<p style="margin-left:0em;text-indent:2em">答。大小二乘各立八萬四千法門也。如俱舍云。牟尼說法蘊、數有八十千<span class='note-inline'>(已上。)</span>加之諸小乘經、多說法有八萬四千。此等竝是小乘所立。如大乘教中盛談此義。文據甚多不待言論。故大小兩乘皆各立有八萬四千也。</p>
</div>
<div class='div-other'><a id='mulu7' />
<p class='h3'>第二節　教說統攝</p><p style="margin-left:0em;text-indent:2em">問。此等法門如何攝束。</p>
<p style="margin-left:0em;text-indent:2em">答。法門雖多不過二藏及以三藏。取攝諸教皆悉窮盡。厥之五藏十藏十二分教等門亦不出三藏焉。</p>
<p style="margin-left:0em;text-indent:2em">問。且二藏者何。</p>
<p style="margin-left:0em;text-indent:2em">答。一聲聞藏是小乘也。二菩薩藏是大乘也。大小兩乘各立有八萬四千者即此義也。此二藏義出智度論及莊嚴論諸家咸引以判大小。</p>
<p style="margin-left:0em;text-indent:2em">問。次其三藏者何。</p>
<p style="margin-left:0em;text-indent:2em">答。一素坦覽藏<span class='note-inline'>(古云修多羅)</span>此翻契經。<span class='note-inline'>(古單云經)</span>二毘奈耶藏<span class='note-inline'>(古云毘尼)</span>此云調伏。<span class='note-inline'>(古云律)</span>三阿毘達磨藏<span class='note-inline'>(古云阿毘曇)</span>此云對法<span class='note-inline'>(古云無比法)</span>是論義也。此云三藏。如次詮於定戒慧學。三藏是能詮教三學即所詮義。以攝法義無有遺餘。</p>
<p style="margin-left:0em;text-indent:2em">問。云何攝哉。</p>
<p style="margin-left:0em;text-indent:2em">答。如來一代對機授法。有機即授處處散說。然說教分齊不過三藏。故結集之時諸聖者等結為三藏悉結集已以傳世間。</p>
<p style="margin-left:0em;text-indent:2em">問。此之三藏通大小乘哉。</p>
<p style="margin-left:0em;text-indent:2em">答。爾通也。如莊嚴論等具明之。故於聲聞菩薩二藏各有三藏。經律論是也。</p>
</div></div>
<div class='div-other'><a id='mulu8' />
<p class='h2'>第二章　歷史</p>
<div class='div-other'><a id='mulu9' />
<p class='h3'>第一節　概說</p><p style="margin-left:0em;text-indent:2em">問。此等教文古今傳通其相如何。</p>
<p style="margin-left:0em;text-indent:2em">答。如來在世不用典籍。隨聞依行即得證益。如來滅後始有典籍。傳通以開眾生眼目。依之迦葉波等結小乘三藏於畢鉢之窟塲阿逸多等集大乘教法於鐵圍之中間。　于是摩訶迦葉秉聖法而繼玄綱阿難尊者持契範而利群生。末田商那各提義綱優婆毱多獨彰美號。佛滅百年瀉瓶無遺法匠五師傳持有功。　百歲已後諸聖亦出互傳聖典各秉大法。然隨諸聖隱沒法義非無滅。如阿難入定胎衣不測商那入滅眾經隨隱。雖然遺餘不少。殘教寔多。故正法千年乃至末法隨時秉持隨處流傳。至于流傳諸處者五印諸國乃至日域、其餘諸國不可稱計。各弘聖典竝興佛事。</p>
</div>
<div class='div-other'><a id='mulu10' />
<p class='h3'>第二節　印度</p><p style="margin-left:0em;text-indent:2em">今且述天竺震旦日域三國弘傳之相者傳聞如來滅後四百年間小乘繁昌異計相興大乘隱沒納在龍宮。就中一百年間純一瀉瓶百餘年後異計競起。是以摩訶提婆徒吐五事之妄言婆麤富羅未捨實我之堅情。正量經量諍大義而紛紜西山北山起異見而猥綸。遂使四百年間二十部競起五印土中乃至五百交諍。</p>
<p style="margin-left:0em;text-indent:2em">五百年時外道競興、小乘稍隱。況大乘耶。　爰馬鳴論師時將六百始弘大乘。起信論等是時則造。外道邪見卷舌皆亡小乘異部閉口咸伏。大乘深法再興閻浮眾生機感已趣正路。　次者有龍樹菩薩六百季曆七百初運紹于馬鳴獨步五印。所有外道無不皆摧。所有佛法皆悉傳持。三本華嚴獨含胸藏四辯文河妙控江海。廣造論藏而青於藍深窮佛法而寒於氷。　凡斯二大論師竝是高位大士也。馬鳴則古之大光明佛今則示迹於第八地龍樹則昔之妙雲相佛今則寄位於初歡喜。俱本佛也。竝垂迹也。智辯超倫其事宜哉。</p>
<p style="margin-left:0em;text-indent:2em">爰大聖應現化緣已盡、息化歸本。眾生業緣亦復雜起邪見還深。依之九百年時無著菩薩出於世間利益眾生。夜昇都率現稟慈氏晝降閻浮廣教眾生。然眾生執深尚不從化。故即請慈尊自降說法。慈尊應請降中天竺阿瑜遮那講堂說五部大論。如瑜伽論卷軸一百八萬法門深談奧義一代教文莫不皆判。故名廣釋諸經論矣。是時眾生邪見悉伏正路同趣進入妙麗。慈尊昇天之後無著繼化閻浮。</p>
<p style="margin-left:0em;text-indent:2em">此時代中世親施化。始弘小乘廣制五百部論後學大乘亦造五百部論。故世擧號千部論師。　加之訶梨跋摩之成實論眾賢論師之順正理此時製矣。</p>
<p style="margin-left:0em;text-indent:2em">如來滅後一千年間大乘宗義未分異計。千一百年之後大乘始起異見。故千一百年護法清辨諍空有於依他之上千七百歲戒賢智光論相性於脣舌之間如金剛與金剛似巨石與巨石。厥餘諸大論師龍智提婆青目羅[目*候]羅陳那親勝火辨智月等竝是四依大士眾生所歸古今挺出蘭菊諍美。諸宗各取以為祖匠眾生互憑以為上首。如此論師古來繼出照燭五印抜濟眾生。是為天竺弘通之相也。</p>
</div>
<div class='div-other'><a id='mulu11' />
<p class='h3'>第三節　中國</p><p style="margin-left:0em;text-indent:2em">如震旦國者如來滅後一千年末迦騰始來竺蘭次至。始傳三寶漸弘五乘。　自爾已來漢魏晉宋齊梁陳隋唐宋此等朝中三藏諸師各傳佛教互弘聖法。　至如翻經三藏或從西至此或從此往還。大小三藏皆悉翻傳顯密二宗互各弘通。是以羅什玄奘之窮翻經妙也。果感韋陀之天告矣覺賢曇無之稱傳譯美也遂得海龍之神護矣</p>
<p style="margin-left:0em;text-indent:2em">其餘高僧崇佛法之者或金陵淨影月澄于八不顯實之水。或南岳天台花鮮于一心三觀之薗。慈恩淄洲風凉于三草二木之梢香象清凉玉明于十玄六相之臺。加之光寶二師、窮對法而明明。礪宣兩家、瑩戒律而歷歷。况於成實之大義、惠影獨麗、真言之密教、行果俱朗乎。自外諸德不可稱計。竝弘大道互通佛教。威德巍巍數感天給、妙解蕩蕩頻見心佛。如此高僧、古今之間多哉大哉。豈言語之所及乎。　此謂震旦弘傳之相也。</p>
</div>
<div class='div-other'><a id='mulu12' />
<p class='h3'>第四節　日本</p><p style="margin-left:0em;text-indent:2em">至如日本國者、人王第三十代、欽明天皇御宇、第六年乙丑<span class='note-inline'>(當梁大同八年)</span>十一月、從百濟國聖明王、獻金銅釋迦像一軀及幡蓋若干經論。天皇歡喜、即見崇之。于時臣下雖不敬之、遂建寺宇安置佛經、其後漸漸三寶興建。　第三十一代、敏達天皇元年壬辰正月一日、聖德太子誕生和國、更弘佛法、廣滿天下。伽藍諸處、度人無量。守屋逆臣被定慧弓箭、高麗兩僧得弘通稱譽。降伏邪見、紹隆三寶、抜濟眾生、施作佛事。千古百來、何處過之。偏是上宮太子善巧之力也。</p>
<p style="margin-left:0em;text-indent:2em">自爾已來、高僧頻出、廣傳佛法。大聖垂迹遍弘三寶。慧灌僧正傳三論深義、玄昉僧正弘法相大乘。華嚴圓宗道璿律師傳之、戒律天台鑒真和尚弘之。傳教大師重興天台、弘法大師盛開真言、俱舍．成實各有傳承。此等諸德、或從唐至此、或從此往還。</p>
<p style="margin-left:0em;text-indent:2em">自餘諸師弘傳甚多。竝前後翫如上法。或汲玉泉之流、或傳慧日之光。或受清凉之滿月、或為玉花之門葉。或彳南山貞松之下、或遊西湖靈芝之薗。或青龍深窮海底、或大雲遍覆四面。大小兩乘．性相二宗．教觀二門．顯密二教、各各傳通不可稱計。七大諸寺竝肩鑽仰、南北二京諍美依學。互是龍象之徒眾、俱為人天之大師、厥餘邊方亦隨弘通。自古至今繼踵不絕。末法味薄、教海本深。欲釣其奥不能及。大哉不可得而稱者也。　此謂日域弘傳之相也。</p>
</div></div>
<div class='div-other'><a id='mulu13' />
<p class='h2'>第三章　八宗概說</p><p style="margin-left:0em;text-indent:2em">問。三國弘傳之相、略知既爾。然今日域所傳佛法總有幾許。請重明之。</p>
<p style="margin-left:0em;text-indent:2em">答。日域教自昔所翫、本只八宗。至今不改。其之中間非無異宗。雖然古今共許所翫、其啻八宗而<span class='corr'>已</span>。</p>
<p style="margin-left:0em;text-indent:2em">問。其八宗者云何。</p>
<p style="margin-left:0em;text-indent:2em">答。言八宗者、一俱舍宗．二成實宗．三律宗．四法相宗．五三論宗．六天台宗．七華嚴宗．八真言宗也。</p>
<p style="margin-left:0em;text-indent:2em">問。此八宗中、幾是小乘、幾是大乘乎。</p>
<p style="margin-left:0em;text-indent:2em">答。俱舍．成實及律、此三宗皆是小乘也。法相．三論．天台．華嚴及以真言、此之五宗竝是大乘也。</p>
<p style="margin-left:0em;text-indent:2em">問。此之八宗所談義理各可得聞乎。</p>
<p style="margin-left:0em;text-indent:2em">答。諸宗義趣深奧難知。一宗尚嗜未聞况於八箇宗乎。故唯列名目粗述一義耳。</p>
</div></div>
<div class='div-other'><a id='mulu14' />
<p class='h1'>本論</p>
<div class='div-other'><a id='mulu15' />
<p class='h2'>第一章　俱舍宗</p>
<div class='div-other'><a id='mulu16' />
<p class='h3'>第一節　對法藏義</p><p style="margin-left:0em;text-indent:2em">問。何故名俱舍宗乎。</p>
<p style="margin-left:0em;text-indent:2em">答。俱舍者是本論名。具言之即論題云阿毘達磨俱舍論。論之一字是漢語餘之六字竝梵語。阿毘此云對達磨此云法俱舍此云藏。謂對法藏論也。謂無漏慧等名之為對法。對有二義一者對向涅槃故二者對觀四諦故。法有二義。一勝義法謂是涅槃也。二法相法通四聖諦。謂無漏慧對向對觀涅槃四諦故。　藏有二義一者包含二者所依。包含義者此論包含發智論等諸勝義言故名為藏。對法之藏依主釋也。所依義者此論依彼發智論等而造故。爾全取本論對法藏名。有對法藏故名對法藏是有財釋。　論具題名其義如此。今此俱舍以為宗故名俱舍宗也。</p>
</div>
<div class='div-other'><a id='mulu17' />
<p class='h3'>第二節　造論緣起</p><p style="margin-left:0em;text-indent:2em">問。此論如來滅後經幾許年誰人造乎。</p>
<p style="margin-left:0em;text-indent:2em">答。此論如來滅後九百年時世親菩薩之所造也。二十部中是薩婆多部也。源出婆沙勢插諸教。</p>
<p style="margin-left:0em;text-indent:2em">婆沙是本發智六足。如來滅後四百年初迦濕彌羅國有國王名迦膩色迦。其王敬信尊重佛經。有日請僧入宮供養。王因問道僧說不同。王甚怪焉。問脇尊者曰佛教同源理無異趣諸德宣唱奚有異乎。尊者答曰何說皆正隨修得果也。佛既懸記如折金杖。王聞此語因為問曰諸部立範孰最善乎。我欲修行。願尊者說。尊者答曰諸部之中莫越有宗。王欲修行宜遵此矣。王即歡喜令結此部三藏法門。有德諸僧四方雲集凡聖極多不可煩亂。遂簡凡僧唯留聖僧。聖僧尚繁簡去有學唯留無學。無學復多不可總集。於無學內定滿六通智圓四辯內閑三藏外達五明方堪結集。所留德聖唯有四百九十九人。遂以世友尊者足成五百人矣。即以世友尊者推為上座。於是五百聖眾初集十萬頌釋咀怛覽藏次造十萬頌釋毘奈耶藏後造十萬頌釋阿毘達磨藏。即大毘婆沙是也。五百羅漢既結集已刻石立誓唯聽自國不許外國。方勅夜叉神守護城門。不令散出。</p>
<p style="margin-left:0em;text-indent:2em">然世親尊者舊習有宗後學經部將為當理於有宗義懷取捨心欲定是非。潛名重往時經四歲。屢以自宗頻破他部。悟入尊者被詰莫通。尊者入定知是世親私告之曰此部眾中未離欲者知長老破必相致害。長老可速歸還本國。于時世親至本國已講毘婆沙。若一日講便造一偈攝一日中所講之義刻赤銅葉書寫此偈。如此次第成六百頌攝大毘婆沙其義周盡。標頌香象。擊鼓宣令誰能破者吾當謝之。竟無一人破斯偈頌。將此偈頌使人齎往迦濕彌羅國。時彼國王及諸僧眾聞皆歡喜謂弘己宗。悟入知非告怪諸人。遂請造釋。世親論主即應王請為釋本文。凡八千頌。後見彼釋果如悟入羅漢所言。　于時悟入尊者弟子眾賢論師造論破俱舍名俱舍雹論令世親見。世親即讚改名即為順正理論。彼眾賢論師亦造顯宗論。譯成四十卷。順正理譯成八十卷。故知此俱舍論源出婆沙論。</p>
</div>
<div class='div-other'><a id='mulu18' />
<p class='h3'>第三節　翻譯弘傳</p><p style="margin-left:0em;text-indent:2em">問。此論興起既九百年時。其傳東夏是何時耶。</p>
<p style="margin-left:0em;text-indent:2em">答。此論翻時即有二代。初陳朝真諦三藏譯成二十卷。即自作疏有五十卷亡逸不傳。後唐朝玄奘三藏永徽年中於慈恩寺譯成三十卷。今即此本也。　然則此論既世親論主所造故以世親菩薩為本祖師。大唐國中遍學三藏妙翻傳之門人普光法師寶法師各作疏釋之。及餘諸師莫不皆翫。乃至傳于日本于今不絕。相承繼跡諸寺競學。</p>
</div>
<div class='div-other'><a id='mulu19' />
<p class='h3'>第四節　本論宗旨</p><p style="margin-left:0em;text-indent:2em">問。此宗唯述有宗歟。頗有兼餘乎。</p>
<p style="margin-left:0em;text-indent:2em">答。此論正述有宗。故所立義本薩婆多而製造之。然時朋彼經部之義。</p>
<p style="margin-left:0em;text-indent:2em">故論文云迦濕彌羅義理成。我多依彼釋對法<span class='note-inline'>(已上)</span>。又云經部所說不違理故<span class='note-inline'>(已上)</span>。　取捨二宗顯密意趣依此等文。其義可知。</p>
<p style="margin-left:0em;text-indent:2em">問。此論以何為其宗旨。</p>
<p style="margin-left:0em;text-indent:2em">答。既述有宗故說一切諸法實有以為其宗。若密言之非無經部義。　今約顯意唯是有宗。三世實有法體恒有總是此宗所說義也。　然說三世實有諸說不同。即有四說。一法救尊者云由類不同三世有異。二妙音尊者云由相不同三世有異。三世友尊者云由位不同三世有異。四覺天尊者云由待不同三世有異。今世親論主。竝評此四家。世友尊者以為最善。　若經部宗過未無體唯現是有。　此俱舍論既是對法。故此論藏。</p>
</div>
<div class='div-other'><a id='mulu20' />
<p class='h3'>第五節　本論組織</p><p style="margin-left:0em;text-indent:2em">問。此論總明何等義乎。</p>
<p style="margin-left:0em;text-indent:2em">答。此論三十卷。總有九品。一界品．二根品．三世間品．四業品．五隨眠品．六賢聖品．七智品．八定品九破我品。　略頌云界二根五世間五業六隨三賢聖四智二定二破我一是名俱舍三十卷。　其破我品無別正頌聚經中伽陀而<span class='corr'>已</span>。　此九品中初之二品總明有漏無漏。後之六品別明有漏無漏。就總明中初界品明諸法體次根品明諸法用別明六中初之三品別明有漏後三品別明無漏。明有漏中世品明果業品明因隨眠品明緣。明無漏中賢聖品明果智品明因定品明緣。其破我品明無我理。　一部三十卷九品始終所明義理分齊如此。</p>
</div>
<div class='div-other'><a id='mulu21' />
<p class='h3'>第六節　五位七十五法</p><p style="margin-left:0em;text-indent:2em">問。此宗幾種攝諸法乎。</p>
<p style="margin-left:0em;text-indent:2em">答。七十五法攝諸法盡。七十五法者一者色法此有十一五根五境及無表色。　二者心法此唯一也六識心王總為一故。　三者心所有法有四十六分為六位。大地法十．大善地法十．大煩惱地法六．大不善地法二．小煩惱地法十．不定地法八。合有四十六名六位心所。　大地法十者、俱舍頌云、受．想．思．觸．欲、慧．念．與作意、勝解．三摩地、遍於一切心。<span class='note-inline'>(已上)</span>。　大善地法十者、又同頌云、信及不放逸、輕安．捨．慚．愧、二根及不害、勤唯遍善心。<span class='note-inline'>(已上)</span>。　大煩惱地法六者、同頌云。癡．逸．怠．不信、惛．掉恒唯染。<span class='note-inline'>(已上)</span>。　大不善地法二者、頌云。唯遍不善心、無慚及無愧。<span class='note-inline'>(已上)</span>。小煩惱地法十者、頌云。忿．覆．慳．嫉．惱、害．恨．諂．誑．憍、如是類名為小煩惱地法。<span class='note-inline'>(已上)</span>。　不定地法八者、略頌云。尋．伺及悔．眠、貪．瞋與慢疑。　四者不相應行、此有十四。俱舍頌云、心不相應行、得．非得．同分、無想．二定．命、相．名身等類。<span class='note-inline'>(已上)</span>。　五者無為、此有三種、一擇滅無為、二非擇滅無為、三虛空無為。此名七十五法。　七十五中、前七十二竝是有為、後三是無為。一切諸法不過此二。有為法中有漏無漏、無為是無漏。　故此宗中、建七十五攝於諸法、莫不窮盡。</p>
</div>
<div class='div-other'><a id='mulu22' />
<p class='h3'>第七節　三乘因果</p><p style="margin-left:0em;text-indent:2em">問。此宗之中、三乘因果云何建立乎。</p>
<p style="margin-left:0em;text-indent:2em">答。於三乘中、聲聞經三生六十劫、修行得果。方便有七階、果即四級。緣覺經四生百劫、修因證果。因行積集、直登無學、無有多階、唯一向果。菩薩經三阿僧祇劫、修諸波羅蜜、百劫之中、植相好業、最後身中、於金剛座斷結成佛、化緣已盡、入無餘涅槃。斯迺聲聞觀四諦、緣覺觀十二因緣、菩薩修六度。</p>
</div>
<div class='div-other'><a id='mulu23' />
<p class='h3'>第八節　我空法有</p><p style="margin-left:0em;text-indent:2em">問。此宗明幾空乎。</p>
<p style="margin-left:0em;text-indent:2em">答。唯明生空、不談法空。　言生空者即遣我執。五蘊之中、無有人我、唯是五蘊和合聚成、假名為人。無有實人。如此觀故證我空理。然其法體三世實有。由此義故、他宗名為我空法有宗也。</p>
</div></div>
<div class='div-other'><a id='mulu24' />
<p class='h2'>第二章　成實宗</p>
<div class='div-other'><a id='mulu25' />
<p class='h3'>第一節　成實名義</p><p style="margin-left:0em;text-indent:2em">問。何故名成實宗乎。</p>
<p style="margin-left:0em;text-indent:2em">答。以成實論為所依故名成實宗。言成實者、釋成如來所說三藏之中實義故也。故彼論師述懷文云、故我欲正論三藏中實義。<span class='note-inline'>(已上出彼論第一初。)</span></p>
</div>
<div class='div-other'><a id='mulu26' />
<p class='h3'>第二節　造論譯傳</p><p style="margin-left:0em;text-indent:2em">問。此論如來滅後幾年、誰人造乎。</p>
<p style="margin-left:0em;text-indent:2em">答。如來滅後九百年中、薩婆多宗學者、俱摩羅陀上足弟子、有訶梨跋摩。嫌師見解是甚淺劣、簡取諸部最長之義、以為一類而成宗矣。姚秦朝代、羅什三藏翻譯弘之。一部十六卷、二百二品。震旦諸師多造章疏、乃至日域以依學之。</p>
</div>
<div class='div-other'><a id='mulu27' />
<p class='h3'>第三節　系譜宗義</p><p style="margin-left:0em;text-indent:2em">問。此之論宗、二十部中、正何部攝。又最長義者、是何等義乎。</p>
<p style="margin-left:0em;text-indent:2em">答。定成實論所依本部、諸解不同。或云依多聞部。或云依經部。或云探大釋小。或云依曇無德部。或云取諸部長。<span class='note-inline'>(小乘諸部長。)</span>或云依化地部。又梁三大法師謂光宅寺法雲法師。開善寺智藏法師．莊嚴寺僧旻法師。此三家竝云成實論是大乘<span class='note-inline'>(云云)</span>。天台．嘉祥竝判小乘、南山靈芝俱云分通大乘。<span class='note-inline'>(與四分律同計。)</span>如此諸師異說不同。然淨影．天台已後、多分共評云成實論是小乘中長<span class='note-inline'>(云云)</span>。　但南山律師教是小乘、義通大乘<span class='note-inline'>(云云)</span>。小乘之中、多云成實、多依經部<span class='note-inline'>(云云)</span>。或曇無德部<span class='note-inline'>(云云)</span>。其最長義者、此宗之中具明二空。故觀立二種。一者空觀。如瓶中無水、五蘊之中無人我故是人空觀也。二者無我觀。如瓶體無實、五蘊諸法假名故是法空觀也。既明二空故、其義最長。</p>
</div>
<div class='div-other'><a id='mulu28' />
<p class='h3'>第四節　賢聖階位</p><p style="margin-left:0em;text-indent:2em">問。若爾可斷二執。顯二空故。</p>
<p style="margin-left:0em;text-indent:2em">答。不然。雖談二空唯斷見思、不斷所知障。啻是智解甚深故。此論中明二十七賢聖、以攝賢聖階位。　其二十七者、一隨信行、在聞思位。二隨法行、在四善根位。三無相行、即前二人入見道故。此之三人名預流向。四須陀洹果、五一來向、六一來果七不還向。不還果中開十一人。一中般．二生般．三有行般．四無行般．五樂慧．六樂定．七轉世．八現般．九信解．十見得．十一身證。竝前七人合成十八、名有學人。自下九人竝是無學。一退法相．二守護相．三死相．四住相．五可進相．六不壞相．七慧解脫．八俱解脫．九不退相。竝前十八合成二十七賢聖也。</p>
</div>
<div class='div-other'><a id='mulu29' />
<p class='h3'>第五節　八十四法</p><p style="margin-left:0em;text-indent:2em">八十四法攝諸法盡。雖未進入大乘、於小乘中尤為優長。寔可怪矣。是大乘歟。一切諸法唯歸一滅諦、空理寂然、諸法此上立。實法堅情如氷釋、假有萬像如林森、虛通妙道其旨深矣。</p>
</div></div>
<div class='div-other'><a id='mulu30' />
<p class='h2'>第三章　律宗</p>
<div class='div-other'><a id='mulu31' />
<p class='h3'>第一節　宗名諸律</p><p style="margin-left:0em;text-indent:2em">問。何故名律宗乎。</p>
<p style="margin-left:0em;text-indent:2em">答。律為所依故名律宗。</p>
<p style="margin-left:0em;text-indent:2em">問。律有幾部。</p>
<p style="margin-left:0em;text-indent:2em">答。律有諸部。謂二部．五部．十八．五百是。如來在世五十箇年、隨機散說。滅後弟子昇座結集、名為一部。八十誦律大毘尼藏。佛滅百年、五師瀉瓶純是一味、未分異見。一百年後漸分二部．五部及二十部乃至五百。異見競鼓猶如浩波。經論亦然。三藏等教一類分故。其中律部隨計異成。故一大藏分成諸部。如此諸部數多不出二十部內。故律部中有二十部。天竺之間諸部竝弘。</p>
</div>
<div class='div-other'><a id='mulu32' />
<p class='h3'>第二節　翻譯弘傳</p><p style="margin-left:0em;text-indent:2em">然傳震旦總有四律及以五論。　其四律者。一者十誦律譯成六十一卷。是薩婆多部律也。二者四分律譯成六十卷。是曇無德部律也。三者僧祇律、譯成四十卷。此根本二部中窟內上座也。大眾名通二部故。四者五分律譯成三十卷。此五部中彌沙塞部律也。迦葉遺律唯傳戒本廣律未流。四律竝翻震旦悉行。然獨流後代唯曇無德部四分律宗而已。</p>
<p style="margin-left:0em;text-indent:2em">其五論者、一毘尼母論、二摩得勒伽論此依薩婆多律。三善見論此解四分律。四薩婆多論此釋十誦律。五明了論此依正量部律。　自外毘奈耶律及新譯有部諸律竝傳震旦。　然四分一律此土緣深。昔智首律師已前諸部雜亂未是專翫。智首律師。南山律師或製五部區分鈔或檢震旦初興受體專依四分而明受體唯憑曇無而談隨行。自爾已來乃至日域唯傳此部。故且就四分一律述興起之根元明傳弘之由來。</p>
</div>
<div class='div-other'><a id='mulu33' />
<p class='h3'>第三節　四分律傳統</p><p style="margin-left:0em;text-indent:2em">問。四分律宗何時興乎。</p>
<p style="margin-left:0em;text-indent:2em">答。未分已前一味瀉瓶。如來在世隨機散說佛滅百年結集流傳。一百餘年時曇無德羅漢隨見誦出以為一部。此是時此部始而分出。</p>
<p style="margin-left:0em;text-indent:2em">問。震旦日本何時傳乎。</p>
<p style="margin-left:0em;text-indent:2em">答。曹魏之世法時尊者創受戒姚秦之世覺明三藏始傳廣律。是震旦傳戒之由來也。</p>
<p style="margin-left:0em;text-indent:2em">至日域。昔天平年中日本榮叡普照此二師往于唐朝請大明寺鑒真大和尚。即應請來至日本。途難極多。而不奈之。十有二年海中忍難逆浪六回志都不倦。第六度時遂來至日本請入東大寺。聖武天皇王子百官歡喜感悅。即毘盧舍那殿前築壇行於受戒天皇皇后乃至四百餘人竝皆受戒。後遷大佛殿西別建於戒壇院。自爾已來年年行受于今不絕。日本諸州戒律教宗厥時廣行莫不依翫。又建唐招提寺傳弘戒律。迨至于今續續不絕。戒律教宗傳流日域偏是鑒真大和尚之力也。</p>
</div>
<div class='div-other'><a id='mulu34' />
<p class='h3'>第四節　律宗相承</p><p style="margin-left:0em;text-indent:2em">問。此宗立幾祖師。</p>
<p style="margin-left:0em;text-indent:2em">答。自迦葉尊者。至于宋朝近來其數總別甚多。謂佛是教主理在絕言。迦葉尊者。阿難尊者。末田地尊者。商那和須尊者。優婆毱多尊者。曇無德<span class='note-inline'>(此云法正尊者)</span>曇摩迦羅<span class='note-inline'>(此云法時尊者)</span>法聰律師。道覆律師。慧光律師。道雲律師。道洪律師。智首律師。南山律師。周秀律師。道恆律師。省躬律師。慧正律師。法寶律師。元表律師。守言律師。無外律師。法榮律師。處恆律師。擇悟律師。允堪律師。擇其律師。元照律師是也。　若別據當律初興至于南山律師驗為九祖。自法正尊者而取之故。南山已後次第同前。　若依日本弘傳南山律師。弘景律師。鑒真大僧正法進大僧都如寶小僧都。豐安僧正等是也。</p>
</div>
<div class='div-other'><a id='mulu35' />
<p class='h3'>第五節　律宗分流</p><p style="margin-left:0em;text-indent:2em">問。四分律宗頗有異解分流乎。</p>
<p style="margin-left:0em;text-indent:2em">答。唐朝有之。謂相部法礪律師。終南山道宣律師。西大原寺東塔懷素律師各立異義門葉互諍。此名律三宗。　鑒真和尚相部大疏南山虬文竝傳日本諸寺諸山竝令講通彼唐朝三宗。後唯南山遺自餘諸家廢絕不行。　良以南山宗義受隨相稱行相備足、大小途和、解行相應故也。古今諸師、俱競嘆美、諸宗賢哲竝翫依學。如行事鈔七十三家互作記解。自界他方、俱致承奉、誰有如祖師。賢聖所嘆人、何其如此乎。</p>
<p style="margin-left:0em;text-indent:2em">汎而言之四分律藏、翻譯已來、諸師製疏、將二十家。然取要言之、不過三疏。慧光律師略疏四卷。相部律師中疏十卷。智首律師廣疏二十卷、此名三要疏。然唐朝三宗、礪．宣．素義、以攝束諸解、多在此三。相部大疏、嵩岳律師作記解釋。飾宗義記十卷是也。智首律師大疏既是南山所承。故與南山而一途也。東塔律師四分開宗記十卷獨流行天下、互謂盡美、俱稱指南。唐朝之末、東京競起。又玄惲律師毘尼討要三卷與餘家少異矣。四分大小等疏是也。俱多分與南山同。此六家章疏、日本竝傳焉。今盛依學南山一家。兼奉行嵩岳新家之義。三宗律義之不同、恐繁不述。</p>
<p style="margin-left:0em;text-indent:2em">南山律師製作章疏總五大部。一行事鈔三卷<span class='note-inline'>(分為十二卷)</span>二戒疏四卷<span class='note-inline'>(分為八卷)</span>三業疏四卷<span class='note-inline'>(分為八卷)</span>四拾毘尼義鈔三卷</p>
<p style="margin-left:0em;text-indent:2em"><span class='note-inline'>(本是三卷然下卷逸唯有上中今分四卷)</span>五比丘尼鈔三卷<span class='note-inline'>(分為六卷)</span>戒本羯磨竝作註解。及小部律章、自餘諸文、部帖多多。不可具擧。南山律宗、正所依學即此五大部等也。其本所依、即四分律六十卷是。言其論釋。即善見論是。</p>
</div>
<div class='div-other'><a id='mulu36' />
<p class='h3'>第六節　止持作持</p><p style="margin-left:0em;text-indent:2em">問。此宗明何法義。</p>
<p style="margin-left:0em;text-indent:2em">答。此宗明戒也。有二種。一止持戒五篇諸止惡門、二作持戒說戒等諸修善門。如來所說一切諸戒、二持攝束皆悉窮盡。故本律正宗所詮義理、唯此止作二持而<span class='corr'>已</span>。初二部戒本是名止持、後二十犍度是名作持。二部戒本者、僧尼二部也。比丘．比丘尼所持名具足戒。戒本所說二部戒中、初明僧戒僧有二百五十戒。分為八段。一波羅夷此有四戒。婬盜殺妄也。二僧殘此有十三戒。一故出精戒．二觸女人戒．三麤語戒．四嘆身索供養戒．五媒嫁戒．六有主房戒．七無主房戒．八無根謗戒．九假根謗戒．十破僧違諫戒．十一助破僧違諫戒．十二汗家擯謗違諫戒．十三惡性拒僧違諫戒。　三二不定。一屏處不定．二露處不定。　四尼薩耆波逸提此有三十。長衣．離衣．長鉢．乞鉢等也。　五波逸提此有九十。小妄語．兩舌語．掘地．壤生．飲酒．非時食等也。六四提舍尼蘭若受食．學家受食等也。　七百眾學戒齊整著衣．戲笑．跳行等也。　八七滅諍現前毘尼．憶念毘尼等。　此之八段具攝二百五十戒。　攝束八段以為五篇。一波羅夷．二僧殘此二攝罪即如前段。三波逸提合前捨墮單墮為一。總攝百二十戒。四提舍尼如前。五突吉羅合二不定．百眾學．七滅諍。以為一篇。總有一百九戒。此就果罪及急要義立為五篇。　自外諸罪立於六聚而收攝之。一波羅夷．二僧殘．三偷蘭遮．四波逸提．五提舍尼．六突吉羅．是為六聚。　若開吉羅即為七聚。五全如前。六惡作．七惡說。七聚之中夷．殘．墮罪及提舍尼攝罪同篇門。偷蘭一聚攝五篇外聚門吉外一切因果輕重諸罪。惡作．惡說攝篇門吉及餘一切因果吉罪。故離七聚更無有罪。六聚七聚攝罪盡故。</p>
<p style="margin-left:0em;text-indent:2em">次明尼戒比丘尼戒本律說相唯有三百四十一戒。束為六段。一八波羅夷．二十七僧殘．三三十捨墮．四一百七十八單提．五八提舍尼．六百眾學。尼無二不定。　其七滅諍古來諍論或可有或不可有<span class='note-inline'>(云云)</span>。今南山律師義必可有<span class='note-inline'>(云云)</span>。本律文略故可七段。故加七滅總有三百四十八戒。此亦不出五篇。准比丘戒可知。</p>
<p style="margin-left:0em;text-indent:2em">此為二部廣律。本律前半所說法門分齊如此。止持戒也。次作持門。犍度法者本律後半二十犍度。一受戒犍度．二說戒犍度．三安居犍度．四自恣犍度．五皮革犍度．六衣犍度．七藥犍度．八迦絺那衣犍度．九俱腅彌犍度．十瞻波犍度．十一呵責犍度．十二人犍度．十三覆藏犍度．十四遮犍度．十五破僧犍度．十六滅諍犍度．十七尼犍度．十八法犍度．十九房舍犍度．二十雜犍度．此名二十犍度。此等竝是作持戒也。</p>
<p style="margin-left:0em;text-indent:2em">然二段本律非無互通。止持有作作持有止。雖有互通就多分判前後兩段以配二持。</p>
<p style="margin-left:0em;text-indent:2em">若對五大部者事鈔戒．業兩疏名三大部。戒疏即止持行相防止隨持事詳。業疏即作持修行羯磨攝僧義明。事鈔雙明止作。眾<span class='note-inline'>(四人已上)</span>自<span class='note-inline'>(一人)</span>共<span class='note-inline'>(二人三人)</span>三行二持備足。其尼鈔一部別明尼二持、義鈔一部多解止持。故祖師諸文、唯在二持矣。此二持戒有總有別。總而言之、一切諸善、皆二持攝。別而言之唯就戒律一宗明之。今二持者、且就戒律一門言之。若就總門、非無其義。</p>
</div>
<div class='div-other'><a id='mulu37' />
<p class='h3'>第七節　七眾建立</p><p style="margin-left:0em;text-indent:2em">問。僧尼具戒、局于此歟。</p>
<p style="margin-left:0em;text-indent:2em">答。不然。僧尼具戒無量無邊。若定數限、且隨緣制故。僧尼戒量各有三重。僧戒三者、廣則無量、中則三千威儀．六萬細行、略則二百五十。　尼戒有三重者、廣則無量、中則八萬威儀、十二萬細行、略則三百四十八戒。經說五百戒。是有名無相。　大智律師云、托境而言、戒則無量、且列二百五十、為持犯綱領。<span class='note-inline'>(已上。)</span>尼戒亦爾。故僧尼二眾、受具戒時、竝得如此無量無邊等戒、量等虛空、境遍法界。莫不圓足。故名具足戒。其五戒．八戒．十戒．六法等、皆從具戒中抽之、漸誘機根、以為具戒方便、漸漸進登、遂成具足無願位故。</p>
<p style="margin-left:0em;text-indent:2em">是故總言戒、有四位。五戒．八戒．十戒．具戒。若加六法、總可五類。</p>
<p style="margin-left:0em;text-indent:2em">佛法七眾所以建立、其七眾者、一比丘、二比丘尼、此之二眾竝具足戒。三式叉摩那、此受六法。四沙彌、五沙彌尼、此竝十戒。六優婆塞、七優婆夷、此竝五戒。前五眾是出家眾、後二在家。式叉．沙彌及沙彌尼、戒相標數、雖十戒等、至于護持竝同具位。其八齋戒、為在家眾授出家戒。然位唯在家優婆塞優婆夷之攝。七眾之外、無別眾故。</p>
<p style="margin-left:0em;text-indent:2em">其五戒者、一不殺生戒．二不偷盜戒．三不邪婬戒．四不妄語戒．五不飲酒戒也。</p>
<p style="margin-left:0em;text-indent:2em">八齋戒者、前五同上。但改邪婬以為不婬。六香油塗身戒．七歌舞觀聽戒。八高廣大床戒。九非時食戒。薩婆多論云八箇是戒第九是齋。齋戒合數故有九也。<span class='note-inline'>(已上。)</span>言十戒者前九同上。第十捉金銀寶戒。</p>
<p style="margin-left:0em;text-indent:2em">其六法者、一殺畜生二盜三錢三摩觸四小妄語五飲酒六非時食也。</p>
<p style="margin-left:0em;text-indent:2em">此七眾中男眾有三。比丘沙彌及優婆塞。女眾有四。即餘四是。</p>
</div>
<div class='div-other'><a id='mulu38' />
<p class='h3'>第八節　判教宗致</p><p style="margin-left:0em;text-indent:2em">問。此宗立幾教攝諸教乎。</p>
<p style="margin-left:0em;text-indent:2em">答。南山律師立化制二教以攝一代教。亦名化行二教。其化教者經論所詮定慧法門四阿含等是也。其制教者律教所詮戒學法門四分律等是也。　今此宗部即律藏教。以戒為宗。戒行清淨定慧自立。故先持戒制禁業非然後定慧伏斷煩惑。為道制戒。本非世福。三乘聖道非戒不立。故如來最初制戒意在茲矣。<span class='note-inline'>(已上南山御釋。)</span></p>
<p style="margin-left:0em;text-indent:2em">問。如常途云五戒．八戒感人天報、十戒．具戒、唯得應果。<span class='note-inline'>(云云。)</span>此義如何。</p>
<p style="margin-left:0em;text-indent:2em">答義未必然。若持五．八戒、任因感報、即唯人天。十戒．具戒、任因感果、即是小果。依此義故、常途云爾。若約意樂、其義不爾。故大智律師云、戒有四位。五．八．十．具。若約鈍根、通為世善。若論上智、俱作道基。<span class='note-inline'>(已上。)</span>故知戒法隨機有異。此是今宗之所談、祖師建立之意致也。</p>
<p style="margin-left:0em;text-indent:2em">問。四分律宗大小乘中、正是何乎。</p>
<p style="margin-left:0em;text-indent:2em">答。律宗諸家所判不同。慧光律師云、四分一律宗、是大乘<span class='note-inline'>(云云。)</span>法礪．玄惲等師竝云、唯是小乘。<span class='note-inline'>(云云。)</span>南山律師云、此四分宗、義當大乘。<span class='note-inline'>(已上。)</span>今依此義、盛為所憑。故業疏中立五義分通。謂沓婆廻心．施生成佛（施一切眾生皆共成佛道）．識了塵境．相召佛子．捨財用輕。遙超餘部、寔為深義。</p>
<p style="margin-left:0em;text-indent:2em">束上諸戒、總有四科。一者戒法、如來所制法、通萬境故。二者戒體、受者所發心府領納故。今四分宗、依成實論、非色非心為體。三者戒行、受者隨持三業運造故。四者戒相、美德外彰、持相可軌故。一切諸戒咸具此四。</p>
<p style="margin-left:0em;text-indent:2em">問。今宗所立及祖師意致、大小乘中、本何行果。</p>
<p style="margin-left:0em;text-indent:2em">答。此教所依、本是小乘。四分本律。元被小乘故。然義當大乘、機根漸進故。當分小乘故、小無不兼。分通大乘故、大無不期。此是今教所說所旨。</p>
<p style="margin-left:0em;text-indent:2em">若據南山律祖意者、如來一代所說法門、大小諸教、分為三教。一性空教、一切小乘、即此中攝。二相空教、一切大乘淺教悉攝。三唯識圓教、一切大乘深教悉攝。今四分宗、即性空教中之一分。唯識圓教是祖師域心。圓融三學無礙圓行故。業疏中、明諸宗所談戒體、出三宗義。有宗．空宗竝性空教攝。圓教妙體、是唯識教也。</p>
<p style="margin-left:0em;text-indent:2em">大小二宗、各立三學。且大乘圓教三學者、戒即護三聚淨戒。藏識種子以為其體。定慧則唯識妙行、止觀竝運、以為其相。戒即定慧、無一法而非定慧。定慧即戒、無一法而非戒。此名圓融三學行相。</p>
<p style="margin-left:0em;text-indent:2em">其中戒者、即前所標三聚淨戒。謂攝律儀戒。一切諸惡皆悉斷捨故。攝善法戒、一切諸善皆悉修行故。攝眾生戒、荷負眾生、遍施利益故。　此之三聚、亦圓融行。故、三聚互攝、諸戒融通。如不殺生、即具三聚。乃至一切諸戒皆爾。隨持一戒、三聚全具。雖是一行、廣攝萬行。故雖一念、頓經三祇。不壞三祇、而立一念、不退一念、而經三祇。長短無礙、生佛平等、諸法互遍、相即無盡。豈非深妙乎。攝善．攝生、且略不論。</p>
<p style="margin-left:0em;text-indent:2em">其律儀戒亦有三種。一別解脫戒、二定共戒、三道共戒。其初別解脫中、有三業。即身語意所持戒也。身語二戒、有共．不共。意業之戒、唯是不共。故聲聞所受、唯此身語一分、共門之分齊也。四分律等所說戒相、即此分齊。但四分律、分通意戒。由此義故、有小乘戒。今大乘宗、此共門戒入三聚中、會歸大乘故、小乘律所說戒行、皆是三聚圓頓大戒、更無別相、純一圓極。彼七眾軌則、全同小律、律儀戒中建立之故。此則南山大師教觀宗旨、學者受隨解行之域心也。然受此三聚戒、有通受、有別受。三聚通受故云通、別受律儀故云別。今祖師所立、白四羯磨圓意戒法、即當彼別受矣。然後受菩薩戒者、即當通受矣。</p>
<p style="margin-left:0em;text-indent:2em">故今律宗學者、通別二受遍納壇塲、四分．梵網竝護戒相。通別二受名、出法相之家、義在南山之林。五篇七聚制起聲聞之叢、行亙大乘之薗。明乎、瑜伽大論之誠說矣、南山高祖之定判矣、行者域心啻在此宗。大覺妙果豈夫賖乎。</p>
</div></div></div>
<p class='juan'><span class='note-inline'>(講本)</span>八宗綱要鈔<span class='note-inline'>(上終)</span></p>
</div><!-- end of div[@id='body'] -->
</body></html>