<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入唐求法巡禮行記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu63' />
<p class='juan'>入唐求法巡禮行記卷第四</p>
<div class='div-other'><a id='mulu64' /><p>會昌三年六月三日。軍容辭官歸宅。向前五六度。進表請坐家。勑不放。重進表請。五月有勑放歸家。仍便般<span class='note-inline'>([□@考]般同搬)</span>家具。至三日。軍容辭官歸宅。勑除新中尉。以內長官特進揚欽義任左神筞護軍中尉左街<span class='note-inline'>([□@考]街東本作衛非也)</span>功德使當日便上任。</p>
<p>十一日今上德陽日。內裹設齋。兩街大德及道士。御前論義。每街停止十二員大德。功德使帖巡院。令簡擇大德。每街各七人。依舊例入內。大<span class='note-inline'>([□@考]大東本無)</span>德對道士論義。道士二人。勑賜紫衣。而大德惣不得著紫。又德陽日前十五日。內宮內諸司各赴諸寺。設齋獻壽。太子詹事韋宗卿。撰涅槃經疏廿卷進。今上覽已。焚燒經疏。勑中書門下。令就宅追索草本燒焚其勑文如左。</p>
<p style="margin-left:1em">勑。銀青光祿大夫守太子詹事。上柱國花陰縣開國男食邑三百戶。韋宗卿。參列崇斑。合遵儒業。溺於邪說。是扇妖風。既開詃惑之端。全戾典墳之旨。簪纓之內頹靡何深。況非聖之言。尚宜禁斥。外方之教。安可流傳。雖欲色容。恐傷風俗。宜從左官。猶謂寬恩可任成都府尹。馳驛發遣。太子詹事韋宗卿。進佛教涅槃經中撰成三德廿卷。奉勑大圓伊字鏡略廿卷。具已詳覽。佛本西戎之人。教張不生之說。孔乃中士之聖。經聞利益之言。而韋宗卿素儒。士林衣冠望族。不能敷揚孔墨。翻乃溺信浮屠。妄撰胡書。輒有輕進。況中國黎庶。久染此風。誠宜共遏迷聾。使其反朴。而乃集妖妄。轉惑愚人。位列朝行豈宜不<span class='note-inline'>([□@考]不東本無)</span>自愧。其所進經內中已焚燒訖。其草本委中書門下。追索焚燒。不得傳之於外。　會昌三年六月十三日下</p>
<p>廿三日仇軍容薨。勑送孝衣。</p>
<p>廿五日勑斬仇軍容。孔目官。鄭中丞。張端公等四人。及男女奴婢等。盡煞破家。</p>
<p>廿七日夜三更。東市失火。燒東市曹門已西十二行。四千餘家。官私錢物。金銀絹藥等。惣燒盡。</p>
<p>廿八日三更。內裏失火燒神濃<span class='note-inline'>([□@考]濃池本作農)</span>寺。</p>
<p>廿九日長樂門外失火。燒草場。向前有勑。焚燒內裏佛經。又埋佛菩薩天王像等。向後二處失火。其後又東市二夜數處失火。</p>
<p style="margin-left:1em">日本國僧圓仁。弟子僧惟正惟曉。行者丁雄萬。房內除四人外。更无客僧及沙彌俗客等。有奉寺家牒。偁。奉使司文<span class='note-inline'>([□@考]文東本似久恐文字池本作之字)</span>帖。切不得停止保外及沙彌俗客等。如後有人。糺告房裏隱藏。情求重罪。伏請處分。牒件狀如前。謹牒。</p>
<p style="margin-left:3em">會昌三年七月二日　　　日本國僧圓仁牒</p>
<p>弟子僧惟曉從去年十二月一日病。至今年七月。都計八箇月病。會昌三年<span class='note-inline'>(當日本承和十年)</span>七月廿四日。夜二更盡。身亡。</p>
<p style="margin-left:2em">日本國僧圓仁弟　僧惟曉</p>
<p style="margin-left:2em">右弟子惟曉久患疾病。以昨夜二更盡身亡。謹具狀報狀請處分。牒件狀如前。謹牒。</p>
<p style="margin-left:3em">會昌三年七月廿五日　　日本國僧圓仁牒</p>
<p style="margin-left:2em">日本國僧圓仁弟子僧惟曉身亡</p>
<p style="margin-left:1em">右弟子僧惟曉。房內除緣身衣物外。更无錢物疋段斛斗等。如後有人糺告稱前件亡僧房內別有錢物等。師主僧圓仁。及同學僧惟正。請蒙科罪謹具如前。伏請處分。牒件狀如前。謹牒。</p>
<p style="margin-left:3em">會昌三年七月廿五日　　日本國僧圓仁謹牒</p>
<p style="margin-left:2em">日本國僧圓仁弟子亡僧惟曉</p>
<p style="margin-left:1em">右弟子僧惟曉身亡。竝無錢買地。伏乞三綱和尚慈悲。賜與一墓地埋殯。謹具如前。伏請處分牒件狀如前。謹牒。</p>
<p style="margin-left:3em">會昌三年七月廿五日　日本國僧圓仁謹牒</p>
<p>綱維判與一墓地。</p>
<p>廿七日殯葬於春明門外。鎮國寺東頭。資聖寺瓦窯北角地。</p>
<p>廿九日覆墓。同院僧惠見。僧宗信。專勾當葬事。淨土院僧懷安。設送殯人供。送殯僧思辯。僧敬中。僧懷約。僧惠見。僧宗信。當寺內供奉三教講論大德知玄法師。遣同學僧可從令送殯葬。送殯出城人僧俗共計十餘人。於墓殯前請七僧。稱名十念呪願。</p>
</div>
<div class='div-other'><a id='mulu65' /><p>八月十三日。為求歸國。投左神筞軍押衙李元佐。是左軍中尉親事押衙也。信敬佛法。極有道心。本是新羅人。宅在永昌坊。入北門。西<span class='corr'>廻</span>第一曲傍墻南壁上。當護國寺後墻西北角。到宅相見。許計會也。</p>
<p>十五日修惟曉三七日齋。此夜月蝕。</p>
<p>廿九日五七日齋。</p>
</div>
<div class='div-other'><a id='mulu66' /><p>九月十三日。七七日齋<span class='note-inline'>(每度請內供奉)</span>。附<span class='note-inline'>([□@考]附駙同)</span>馬拙琮。除淮南節度使。仍判天下鹽鐵使淮南節<span class='note-inline'>([□@考]節下恐脫度字)</span>使僕射李紳。勑追<span class='note-inline'>([□@考]追或送字歟)</span>入京拜相。河北道路府節度使㔁從簡叛。　勑下諸州府。抽兵馬都五萬軍。打路府入界不得。仍在界首相守。供軍每日用廿萬貫錢。諸道般載不及。遂從京城內庫。般粮不絕。路府留後院在京左街平康坊。路府押衙畺孫。在院知本道事。勑令捉其人。走脫不知去處。諸處尋捉不獲。唯捉得妻兒女等。斬煞破家。有人告報。路府留後押衙畺孫剃頭。今在城僧中隱藏。仍勑令兩街功德使疎理城中等僧。公案无名者盡勒還俗遞<span class='note-inline'>([□@考]遞東本在俗上今改之下文有此句池本無遞字)</span>歸本貫。諸道州府亦同斯例。近住寺僧。不委來由者盡捉京兆府。投新裹頭僧於府中打煞三百餘人。其走藏者。不敢街裏行也。<span class='corr'>廻</span>鶻國兵馬大敗。本道便聞奏。諸州府兵惣歸本道訖。</p>
</div>
<div class='div-other'><a id='mulu67' /><p>十一月三日。惟曉百日齋。</p>
</div>
<div class='div-other'><a id='mulu68' /><p>十二月得楚州新羅譯語㔁慎言書云。天台山留學圓載闍梨偁。進表遣弟子僧兩人。令歸日本國。其弟子等。來到慎言處覓船。慎言。與排比一隻船。差<span class='note-inline'>([□@考]差東池兩本作著差著多誤)</span>人發送訖。今年九月發去者。</p>
</div></div>
<div class='div-other'><a id='mulu69' />
<div class='div-other'><a id='mulu70' /><p>會昌四年歲次甲子二月。越州軍事押衙姓潘。因使進藥。將圓載闍梨書來。書云。緣衣糧罄盡。遣弟子僧仁好等兩人。往本國。請衣糧去者。潘押衙云。載上人。欲得入城來請得越州牒。付余。令進中書門下。余近日專候方便。入中書送牒。宰相批破。不許入奏。例上人事不成也。</p>
</div>
<div class='div-other'><a id='mulu71' /><p>三月勑下。朕欲駕幸東京。仍曉示百寮如有朝臣諫者誅身滅族。勑不許供養佛牙。又勑下云。代州五臺山。及泗州普光王寺。終南山五臺。鳳翔府法門寺。々中有佛指節也。竝不許置供及巡禮等。如有人送一錢者。脊杖貳拾。如有僧尼等。在前件處受一錢者。脊杖貳拾。諸道州縣。應<span class='note-inline'>([□@考]應池本作聽)</span>有送供人者。當處捉獲。脊杖貳拾。因此四處靈境。絕人往來。无人送供准勑勘責彼處僧人。无公驗者。并當處打煞。具姓名聞奏。恐路府留後押衙作僧潛在彼處也。宰相李紳李德裕奏停三長月作道士教。新定三元月。正月上元。六月中元。十月下元。唐國恆式三長月。不許煞命。今上則不然也。為破路府勑召道士八十一人。又於內裏。令作九天道場於露處。高疊八十張床鋪設精彩。十二時行道祭天尊。乾脯酒肉。用祭火羅天。</p>
</div>
<div class='div-other'><a id='mulu72' /><p>四月一日起首。直到七月十五日。為終期其道場。不在屋舍內。於露庭中作法。晴明即日炙<span class='note-inline'>([□@考]炙東本不明或炎字池本缺)</span>雨下即霖身。八十一人中多有著病者也。今上偏信道教。僧嫉佛法。不喜見僧。不欲聞三寶。長生殿內道場。自古已來。安置佛像經教。抽兩街諸寺解持念僧三七人。番次差入。每日持念。日夜不絕。今上便令焚燒經教。毀折佛像。起出僧眾各歸本寺。於道場內安置天尊老君之像。令道士轉道經。修練道術。國風每年至皇帝降誕日。請兩街供奉講論大德。及道士。於內裏設齋行香。請僧談經<span class='note-inline'>([□@考]經下東本有對字)</span>。釋教道教對論義。今年只請道士。不請僧也。看其體色。從今已後。不要僧人入內。道士奏云。孔子說云。李氏十八子。昌運方盡。便有黑衣天子理國。臣等。竊惟。黑衣者。是僧人也。皇帝受其言。因此憎嫌僧尼意云。李字十八子為今上當第十八代恐李家運盡。便有黑衣奪位歟。功德使帖諸寺。准勑不許僧尼街裏行犯鍾聲。若有出者。事須諸寺鍾聲未動已前。各歸本訖。又不許別寺宿。若有僧尼街裏行犯鍾聲。及向別寺宿經一夜者。科違勑罪。從前不許午後出寺。今不許犯鍾聲。</p>
<p>二月駕幸右街金仙觀。是女觀々中有女道士。甚有容。天子召見入意。勑賜絹一千疋。遂宣中官。令修造觀。便通內。特<span class='note-inline'>([□@考]特東本作時)</span>造金仙樓。其觀本來破落。令修造嚴麗天子頻駕幸。向後駕幸左街興唐觀。是道士觀。又賜千疋。特令修造。銅鑄聖容。作聖容當莊嚴奇絕城中諸寺。</p>
</div>
<div class='div-other'><a id='mulu73' /><p>七月十五日供養。諸寺作花蠟。花鉼<span class='note-inline'>([□@考]鉼池本作餅)</span>。假花菓樹等。各競奇妙。常例皆於佛殿前。鋪設供養。傾城巡寺隨喜。甚是盛會。今年諸寺鋪設供養。勝於常年。勑令諸寺佛殿供養花藥等。盡般到興唐觀。祭天尊。</p>
<p>十五日天子駕幸觀裏召百姓令看。百姓罵云。奪佛供養祭鬼神誰肯觀看。天子恠百姓不來。諸寺被奪供養物。恓惶甚也。打路府兵。入他界不得。但在界首。頻有勑催恠无消息。征兵多時。都不聞征罸者何。被兵眾驚懼捉界首牧牛兒耕田夫等。送入京。妄稱捉叛人來。勑賜封刀。於街衢而斬三段。兩軍兵馬圍著煞之。如此送來相續。不絕兵馬。尋常街裏被斬尸骸滿路。血流濕土為泥。看人滿於道路。天子時時看來。旗鎗交橫遼亂見說。被送來者。不是唐叛人。但是界首牧牛耕種百姓。枉被捉來。國家兵馬。元來不入他界恐王恠无事。妄捉无罪人。送入京也。兩軍健兒。每斬人了。割其眼肉喫。諸坊人皆云。今年長安人喫人。勑追<span class='note-inline'>([□@考]追或送字歟下文作送池本作迎)</span>淮南節度使杜附馬入京。宰相李紳。情願作淮南使。依勅<span class='note-inline'>([□@考]依勅東本倒置)</span>便送節度杜附馬入京。得對日<span class='note-inline'>([□@考]日東本作曰)</span>拜相。仍判鹽鐵度支百寮盡恠。自古已來。未曾有附馬拜相之例。國風宰相賜與平章事。李德裕奏云。附馬拜相。不合乘輿。勑意從容。未有詔旨。附馬猶不得輿也。打路府兵眾。每日用二十万貫錢。諸州般載不及。又京城官庫物欲盡。有勑分欠百司判錢。隨官尊卑。納錢多少。用充打路府兵粮。諸道州府官。皆同此例。又勑下令毀折天下山房蘭若。普通佛堂。義井。根邑齋堂等未滿二百間。不入寺額者。其僧尼等盡勒還俗。充入邑役。具令分折聞奏。且長安城裏。坊內佛堂三百餘所佛像經樓等。莊嚴如法。盡是名工所作。一箇佛堂院。敵<span class='note-inline'>([□@考]敵池本作適相通)</span>外州大寺。准勑併除。罄盡諸道天下佛堂院等。不知其數。天下尊勝石幢。僧墓塔等。有勑皆令毀折。勑召國子監學士。及天下進士及第。身有學者。令入道教。未曾有一人入其道者也。今年已來。每雨少時。功德使。奉勑帖諸寺觀。令轉經祈雨。感得雨時。道士偏蒙恩賞。僧尼寂寥无事。城中人㗛曰。祈雨即惱亂師僧。賞物即偏與道士。</p>
</div>
<div class='div-other'><a id='mulu74' /><p>八月中太后薨。郭氏太和皇后<span class='note-inline'>([□@考]和皇二字池本無)</span>。緣太后有道心。信佛法。每條疏僧尼時。皆有詞諫。皇帝令進藥酒而藥煞矣。又義陽殿皇后蕭氏。是今上阿孃甚有容。今上召納為妃。而太<span class='note-inline'>([□@考]太池本作皇)</span>后不奉命。天子索弓射煞。箭透入胷中而薨。大原府兵馬三千人。三年在<span class='corr'>廻</span>鶻界守捉。今年打<span class='corr'>廻</span>鶻破歸。至府未經數日。未共親情相看。節度使便差發遣。打路府去。軍健等再三辭訴云。三年打<span class='corr'>廻</span>鶻。辛苦疲乏。近到家鄉。未見親情父母等。伏請。差別兵馬者。節度使不肯。仍三千人一時恨。迫<span class='note-inline'>([□@考]迫不明池本作返)</span>城相戰。節度使聞奏。捉送京城。勅使兵馬。迎入具間。其人說打<span class='corr'>廻</span>鶻功能。不合煞之。具錄事由聞奏。勑不依奏。勑賜封刀。令斬三段<span class='note-inline'>([□@考]段東國本作假)</span>。於東市北街堆頭斬之。從路府捉來<span class='note-inline'>([□@考]來下東本更有來字一字衍)</span>健兒等。常於此處斬也。九月路府大敗。仍捉得彼處押衙大將等。送到京城。斬煞六七度也。後斫叛主㔁從簡頭來。三鋒鎗頭穿之。杆<span class='note-inline'>([□@考]杆東本作杵)</span>高三丈餘。上頭題名。先遶兩市。進入內裏。天子坐銀臺門樓上。看大㗛曰。照儀已破。今未除者。准是天下寺舍。兼條疏僧尼都未了。卿等知否。數十日後。准勑進路府㔁家資財錢物寶珮家具等。每度七八乘。金裝車載。送到城中。進納內庫。仇軍容兒常侍知內省事。喫酒醉顛。觸悞龍顏。對奏云。天子雖斯<span class='note-inline'>([□@考]斯東本作則)</span>尊貴。是我阿爺冊立之也。天子怒。當時打煞。勑令捉其妻女等。流出於外。削髮令守陵墓。仍仰中官收納家中物錢<span class='corr'>象</span>牙滿屋。珠玉金銀等。盡皆滿庫。錢帛疋段不知數。每日卅乘。車般入內庫。一月之內。般運不盡自餘寶珮。奇異之物。不可計數。皇帝到內庫看。拍手恠云。朕庫不曾有此等物。諸高班低頭不語。道士趙歸真等奏云。佛生西戎。教說不生。夫不生者。只是死也。化人令歸涅槃。々々者死也。盛談无常苦空。殊是妖恠。未涉无為長生之理。太上老君。聞生中國宗平太羅之天。逍遙无為自然。為化飛練仙丹。服乃長生。廣列神府。利益无疆。請於內禁。築起仙臺。練身登霞。逍遙九天。庶福聖壽永保長生之樂<span class='note-inline'>(云々)</span>。皇帝<span class='note-inline'>([□@考]帝下東本有宜字)</span>依奏<span class='note-inline'>([□@考]奏字東本無)</span>勑令兩軍於內裏築仙臺。高百五十尺。十月起首。每日使左右神筞軍健三千人般土築造。皇帝意切欲得早成。每日有勑催築。兩軍都虞侯。把棒檢校。皇帝因行見。問內長官曰。把棒者何人。長官奏曰。護軍都虞侯。勾當築臺。皇帝宣曰。不要儞把棒勾當。須自擔土。便交般土。後時又駕築臺所。皇帝自索弓无故射煞虞侯一人。无道之極也。從去年來。兩街講說絕也。自登位已後。好出駕幸。四時八節之外隔一二日便出。每行送仰諸寺。營辦床席。氊毯。花幕結樓。鋪設椀疊臺盤椅子等。一度行送。每寺破除四五百貫錢。不了。勅令毀折。天下小寺經佛般入大寺。鍾送道士觀。其被折寺僧尼麤行不依戒行者。不論老少。盡勒還俗。遞歸本貫。充入邑伇。年老身有戒行者。配大寺。雖有戒行。若是少年者。盡勒還俗<span class='note-inline'>([□@考]俗下池本有遞字)</span>。歸本貫。城中毀拆卅三處小寺。條疏僧尼。一准勑文也。</p>
</div>
<div class='div-other'><a id='mulu75' /><p>十一月出勑云。緣照儀。寇賊已破。朕取來年正月。更拜南郊。仍仰百寮。曉示諸職。早令排比者。百司准勑。修理橋道街路。不通人馬車牛。城南郊壇。特唐修造。於壇四面花幕屈張<span class='note-inline'>([□@考]張東本作帳義同)</span>。樓閣城營。一切取城中內裏之樣。百司[怡-台+(公/心)]々不已。</p>
</div></div>
<div class='div-other'><a id='mulu76' />
<div class='div-other'><a id='mulu77' /><p>會昌五年歲次乙丑正月三日。拜南郊。儀仗威儀。一似元年。不許僧尼看。又舊有條疏。不許僧尼午後出寺。又不許犯齋鍾。及向別寺宿。所以僧人不得看南郊也。築仙臺欲成就。勑令道士飛練仙丹。道士長趙歸真奏云。有一般仙藥。此國全无。但於土蕃國。有此藥。臣請自向土蕃。採此藥。兩軍中尉不肯。仍奏云。差別人去即得。然趙歸真求仙之長。不合自去。勅依中尉奏。不放去。有勑問。求仙用何藥。具色目申奏者。道士奏藥名目。李子衣十斤。桃毛十斤。生鷄膜十斤。龜毛十斤。兔角十斤等。勑令於市藥行覓。盡稱无。因此通狀被打。煩惱不徹。遂於諸處求。亦不可得。寒食從前。已來准式賜七日暇。築臺夫每日三千官健寒食之節不蒙放出。怨恨把<span class='note-inline'>([□@考]把或抱字)</span>器伏。三千人一時銜聲。皇帝驚怕。每人賜三疋絹。放三日暇。</p>
</div>
<div class='div-other'><a id='mulu78' /><p>三月三日。築臺成就。進仙臺。人君上臺。兩軍中尉。諸高班。道士等。隨皇帝上。兩軍中尉語趙歸真曰。今日進仙臺了。不知公等求得仙否。歸真低頭不語。見說。仙臺高百五十尺。上頭周圓。與七間殿基齊。上起五峯樓。中外之人。盡得遙見孤山高聳。般終南山盤石。作四山崖。龕窟盤道。尅飾精妙。便栽松柏奇異之樹。可笑稱意。便有勅。令道士七人。於臺上飛練求仙。又勅下天下寺舍。不許置莊園庄。又令勘撿天下寺舍。奴婢多少兼錢物斛斗疋段。一一詣<span class='note-inline'>([□@考]詣恐指字)</span>實具錄。令聞奏。城中諸寺。仰兩軍中尉勘撿。諸州府寺舍委中書門下撿勘。且城中寺舍奴婢三等。收身有藝業者<span class='note-inline'>([□@考]業者東本倒置)</span>軍裏。收无業少壯者貨賣。老弱者填宮奴婢。憂哭父南子北。今時是也。功德使帖諸寺。奴婢五人為一保。々中走失一人者。罸二千貫錢。諸寺錢物。兼貨賣奴婢贖<span class='note-inline'>([□@考]贖東本作續恐非)</span>錢。竝皆官收。擬充百寮祿䉼。又勅令天下諸寺。僧尼年卌已下。盡勒還俗。遞歸本貫。人主又上仙臺。勅令音聲人。推落左軍中尉。音聲人不肯推之。勑問朕交推。如何不奉。音聲人奏云。中尉是國家重臣。不敢推下。天子怒打脊二十棒。在臺上恠道士云。朕兩度上臺。卿等未有一人登仙者何意。道士奏曰。緣國中釋教。與道教竝行。里氣越著。㝵於仙道。所以登仙不得。人君宣兩街功德使云。卿知否。朕若是何師盡不要也。數日後勑下。天下僧尼。五十已下。盡勒還俗。遞歸本貫訖。後有勅云。天下僧尼。五十已上。无祠部牒者。盡勒還俗。遞歸本貫。有祠部牒者。委當州縣磨勘。差殊者。盡勒還俗。遞歸本貫。城中僧尼。委功德使。准此例牒疏<span class='note-inline'>([□@考]牒疏與條疏同)</span>者。中書門下准勑牒諸道訖。城裏僧尼。功德使牒疏。甚嚴切。且勘定无祠部牒僧尼之數。具錄開奏。便帖諸寺。合般家具。其有祠部牒者。惣索將入軍裏磨勘。其祠部牒上微有點污處及生年與功德<span class='note-inline'>([□@考]與功德使之義)</span>案入保牒。差殊者。盡入還俗之數。不差殊者。便收入軍案不出。遂使諸寺僧尼同无告身也。大家皆云。不還告身者。不留僧尼之謀樣。收寺奴婢錢物者。毀折寺舍之兆也。皇帝宣云。般士<span class='note-inline'>([□@考]土東本作云池本作出宜作土字築臺搬土之義)</span>之坑極深。令人恐畏不安。朕欲得填之。事須祭臺之日。假噵設齋慶臺。惣追兩街僧尼集左軍裏斬其頭用填坑者。撿樞卜密奏云。僧尼本是國家百姓。若令還俗各自營生。於國有利。請不用追入。請仰本司。盡勒還俗。遞歸本貫。充入邑伇者。　皇帝點頭。良久乃云。依奏者。諸寺僧尼。亦聞斯事。魂魄失守。不知所向。圓仁通狀<span class='note-inline'>([□@考]狀東本作收非也)</span>請情願還俗却歸本國功德使收狀。未有處分。但頻有牒來安存。功德使帖諸寺。准勑條疏。不許僧尼出寺。事須差家人五六人。守寺門。輒不得放僧尼出寺。如有違越者。綱維三老及典直。并守門人。各決脊杖二十。其出寺僧尼。當時處死者。左右神策軍者。天子護軍也。每年有十萬軍。自古君王。頻有臣叛之難。仍置此軍。已來无人敢奪國位。勑賜印。每中尉初上時。准勑出兵馬迎印。別行公事。不屬南司。</p>
</div>
<div class='div-other'><a id='mulu79' /><p>今年四月初。有勑。索兩軍印。中尉不肯納印。有勑再三索。勑意索護軍印。付中書門下。合掌相管兩軍事。一切擬令取相處分也。左軍中尉。即許納印。而右軍中尉。不肯納印。遂奏云。迎印之日。出兵馬迎之。納迎<span class='note-inline'>([□@考]迎恐印誤)</span>之日。亦須動兵馬納之。中尉意。勑若許。即因此便動兵馬起異事也。便仰所司。暗排比兵馬。人君怕且縱。不索。見說。功德使條疏僧尼還俗之事。商議次第。且令卅已下還俗訖。次今令五十已上<span class='note-inline'>([□@考]上東國本無)</span>還俗。次令五十已上无祠部牒者還俗。第三番令祠部牒磨勘。差殊者還俗。㝡後有祠部牒不差謬者。盡令還俗。即僧尼絕也。斯之商議。天下大同也。緣准勑行故從四月一日起首。年卌已下僧尼盡勒<span class='note-inline'>([□@考]盡勒東本無)</span>還俗。遞歸本貫。每日三百僧還俗。</p>
<p>十五日年卌已下僧尼方盡。從十六日起首。五十已下僧尼還俗。直到五月十日方盡也。十一日起首。五十已上。无祠部牒者還俗。前年已來。牒疏僧尼即簡麤行不依本教者盡勒<span class='note-inline'>([□@考]盡勒東本無)</span>還俗。遞歸本貫。今年不簡高行麤行不論驗僧<span class='note-inline'>([□@考]僧東池兩本作增恐非也)</span>大德內供奉也。但到次第。便令還俗。頻有勅問已還俗者多少。未還俗者多少。催進其數。外國僧。未入條疏之例。功德使。別聞奏取裁有勑云。外國等。若无祠部牒者。亦勒還俗遞歸本國者。西國北天竺三藏難陀。在大興善寺。南天竺三藏寶月。兼弟子四人。於中天。成業竝解持念大法。律行精細。博解經論。在青龍寺。竝无唐國祠部牒。新羅國僧。亦无祠部牒者多。日本國僧圓仁。惟正亦无唐國祠部牒。功德使准勑。配入還俗例。又帖諸寺牒云。如有僧尼。不伏還俗者。科違　勑罪。當時決煞者。聞此事裝束文書。所寫經論。持念教法。曼茶羅等。盡裝褁訖。文書兼衣服都有四籠便買三頭驢。待處分來。心不憂還俗。只憂所寫聖教。不得隨身將行。又勑切斷佛教。恐在路諸州府。撿勘得實科違勑之罪。</p>
<p>十三日使帖來。當寺僧。无祠部牒者。卅九人。數內有日本國僧兩人名<span class='note-inline'>([□@考]名池本作右)</span>先還俗僧林宗。信觀相議情願許。相送到汴州。々去京一千四百里。見他慇重。不阻其情也。三綱三老等。來相憂云。違涉求法。遇此王難應不免改服。自古至今。求法之人足<span class='note-inline'>([□@考]足或定字歟)</span>有鄣難請安排也。不因此難。則无因歸國。且喜將聖教得歸本國。便合本願。都維那僧法遇。贈檀龕像一軀。以宛歸國供養。晚際。辭一寺僧了。便著俗衣。</p>
<p>十四日早朝。入京兆府。請公驗。恐无公憑在路難為歟。西國三藏等七人。亦同在府。請公驗。府司判與兩道牒。仰路次差人遞過。然從會昌元年已來經功德使通狀請歸本國。計百有餘度。又曾屬數箇有力人。用物計會。又不得去。今因僧尼還俗之難。方得歸國。一悲一喜。左神筞軍押衙銀青光祿大夫撿挍國子祭酒殿中監察侍御史上柱國李元佐。因求歸國事投。相識<span class='note-inline'>([□@考]識東本作議傍注識)</span>來近二年。情分最親。客中之資。有所闕者。盡能相濟。緣功德使无道心。故諮歸國事。不蒙縱許。在府之間。亦致飯食氈縟等。慇懃相助。</p>
<p>十五日出府。到萬年縣。府家差人。送到大理卿中散大夫賜紫金魚袋楊敬之。曾任御史中丞。令專使來問。何日出城。取何路去。兼賜團茶一串。在縣中修狀。報謝。內供奉談論大德去年歸鄉。不得消息。今潛來褁頭。隱在楊卿宅裏令童子清凉將書來。書中有潛別之言。甚悲慘矣。當寺講維摩百法座主雲栖。講涅槃經座主靈莊。先卌已下例還俗訖。今褁頭著俗衣來。縣中相看。李侍御與外甥忨<span class='note-inline'>([□@考]忨恐阮)</span>十三郎。同來相問。一頭勾當行李來去。與買氈帽等。又入寺撿挍文書籠駄等。雲栖座主。亦勾當籠駄。相共排比。恐不得隨身將去。晚際出城。縣司與差人。遞送照應縣去。々城八九十里。李侍御。栖座主同相送。到春明門外。喫㭟。楊卿差人送書來云。弟子書狀五通。兼手書付送前路州縣舊識官人處。但將此書通入的有所益者。織方郎中賜緋魚袋楊魯士。前曾相奉在寺之時。慇懃相問。亦曾數度到寺撿挍。曾施絹褐衫褌等。今交郎君將書來。送路絹二疋蒙頂。㭟二斤。團㭟一串。錢兩貫文。付前路書狀兩封。別有手札。市施主楊差人。送來絹一疋。褐布一端。錢一千文。宛路上用。自餘相送人。不能具錄。竝於春明門外拜別云。留斯<span class='note-inline'>([□@考]斯恐期字下文有此語)</span>分矣。楊卿使。及李侍御。不肯歸去。相送到長樂坡頭。去城五里。一店裏一夜同宿語話。李侍御。送路物。少吳綾十疋。檀香木一。檀龕像兩種<span class='note-inline'>([□@考]種池本作<span class='corr'></span>)</span>和香一瓷瓶。銀五股拔折羅一。氈帽兩頂。銀字金剛經一卷<span class='note-inline'>(見內裏物也)</span>。軟鞋一量。錢二貫文。數在別紙也。惜別慇懃。乃云弟子多生有幸。得遇和上遠來求佛法。數年供養。心猶未足。一生不欲離和上邊。和上今遇王難。却歸本國去。弟子計今生應難得再見。當來必在諸佛淨土。還如今日。與和上作弟子。和上成佛時。請莫忘弟子<span class='note-inline'>(云々)</span>。又云和上所著衲袈裟。請留與弟子。將歸宅裏。終身燒香供養。既有此言。便以送之。既<span class='note-inline'>([□@考]既恐阮字)</span>十三郎亦同結緣至厚。</p>
<p>十六日早朝。相別而發。共唐僧十九人同行。晚際。到照應縣宿。同行中。有一僧生年廿。是長安城裏人。父母兄弟姉妹今見在。從少年入佛法。在大薦福寺。侍奉新羅僧為師匠。因僧難<span class='note-inline'>([□@考]因僧池本作僧因)</span>。承接新羅僧名字得住寺。官家隨其公驗。遞向新羅國去。在府之時。百方作計。申訴不免遞過。親情啼哭。街中相別。遂被遞到照應縣。同宿大家五更發。其僧暗走脫而去。同行盡不覺。到縣明即知。家丁三人中。兩人分路覓去。終日覓不見。想知早到城裏家中隱藏。縣司申府尋捉。</p>
<p>廿二日過潼關。是國城之咽喉也。渭南縣。花陰縣。永寧縣。皆有楊卿書狀。竝通入訖。</p>
</div>
<div class='div-other'><a id='mulu80' /><p>六月一日。到東都崔太傅宅。送楊卿書。太傅專使來。傳語安存。施絹一疋。</p>
<p>九日到鄭州刺史李舍人處。有楊卿書。任判官處亦有楊卿書。將書入州。見刺史及判官。竝已安存<span class='note-inline'>([□@考]存東本作在)</span>慇懃。州長吏殿中監察侍御史賜紫金魚袋辛久昱。在長安長供。飯直。情分甚慇懃。去年得鄭州長吏赴任。今在州相見。悲喜交馳。存問至厚。便喚宅裏。斷中歇息。刺史施兩疋絹。諸人皆云。此處是兩京大路。乞客浩汗<span class='note-inline'>([□@考]浩池本作結。恐非也)</span>。行人事不辨。若不是大官。是尋常衣冠酢太來。極是慇懃者。即得一疋兩疋。和上得兩疋。是刺史慇重深也。任判官施[絞*頁]<span class='note-inline'>([□@考][絞*頁]東本作夾)</span>纈一疋。辛長史見來。便交裁作褐衫。齋後出州。歸到宿處。辛長史專使來。施絹一疋。袜肚一。汗衫褐衫。書一。中云。續到拜辭。請蹔時待者。緣縣家已差人貧祥。不及相待便發行。十五里<span class='corr'>廻</span>頭望西。見辛長史走馬趁來。三對行官。遏道走來。遂於土店裏任<span class='note-inline'>([□@考]任池本無)</span>喫㭟語話多時。相別云。此國佛法即无也。佛法東流。自古所言。願和上努力。早建<span class='note-inline'>([□@考]建恐達字)</span>本國弘傳佛法。弟子多幸頂謁多時。今日已別。今生中應難得相見。和上成佛之時。願不捨弟子。</p>
<p>十三日到汴州節度副使裴郎中處。有楊郎中書狀。竹兵馬使處有楊卿書。并通送訖。斐郎中存問慇懃。便差行官一人。專勾當般<span class='note-inline'>([□@考]般恐船字)</span>發送。兵馬使不在州。不得相見。斐郎中雇船。直到陳留縣西泊上。待縣牒。未來。緣官私雜載船。不及相待。前發去汴河。路次每縣。不免自雇船。汴州已來傍河。路次人心。急惡不善。能似所喫汴河水之急流渾濁也。京牒不說程粮。在路自持粮食。</p>
<p>廿二日到西州。州管在徐節度府。泗州普光王寺。是天下著名之處。今者庄國<span class='note-inline'>([□@考]國恐衍)</span>園錢物奴婢。盡被官家收撿。寺裏寂寥。无人來往。州司准勑。欲擬毀折。</p>
<p>廿三日渡淮到煦眙縣。去楚州望東二百里。本意擬從此到楚州。覓船過海。縣家剛<span class='note-inline'>([□@考]剛池本作對)</span>遞向揚州去。通狀申論。縣令不與道理。不免向揚州去。從煦眙縣至揚州。九驛无水路。文書籠駄。每驛貨驢之。在路見斐舍人。曾任海州刺史。今春追入。貶任台州長吏。更有翰林博士。貶下為外州司馬。因相見云。五月廿九日。離長安。在城之時。城中僧尼還俗已盡。准勑。每寺留三綱。勘撿錢物。待官家收寺錢物。已後擬令還俗<span class='note-inline'>(云々)</span>。諸寺見下手毀折。章敬。青龍。安國三寺。通為內園<span class='note-inline'>(云々)</span>。</p>
<p>廿八日。到揚州見城裏僧尼正裹頭。遞歸本貫。擬折寺金錢物庄園鐘等。官家收撿。近勑有牒來云天下銅佛。鐵佛盡毀碎。稱量斤兩。委鹽鐵司收管訖。具錄聞奏者。紅都縣差人。遞到江陽縣。用物請往楚州縣家。便遞向楚州去。經高郵。寶應兩縣。</p>
</div>
<div class='div-other'><a id='mulu81' /><p>七月三日。得到楚州。先入新羅坊。見惣管當州同十將薛。新羅譯語㔁慎言。相接存問慇懃。文書籠子。船上著譯語宅。便入山陽縣。通狀具申本意。日本國朝貢使。皆從此間上船。過海歸國。圓仁等。遞到此間歸國請從此間過海。縣司不肯。乃云。當州未是極海之處。是准勑遞過。不敢停留。事須遞到登州地極之處。方可上船歸國者。新羅譯語㔁慎言。自到縣用物。計會木案。即計與縣令肯。乃云。此間是文法之處。兼在李紳相公管內。准勑遞過之人。兩日停留。便是違勑之罪<span class='note-inline'>(云々)</span>。縣司不肯與道理。薛大使。㔁譯語。更入州計會。又不肯。兩日之間。百計不成也。須遞過定也。山陽縣司。不忍㔁譯語苦囑。左右謀計不得。乃云。和上欲得向南去。即向南遞去。欲得向北去。即向北遞去。若令停泊此間覓船。即縣司力不及也。言窮無可申論。仍請往登州。々々是唐國東北地極。去楚州一千百餘里。縣家出牒差人遞向登州去。薛大使。㔁譯語。意欲得鈎留在新羅坊裏置。從此發送歸國。緣縣不肯。遂苦鈎留不得也。</p>
<p>五日曉際。共家丁<span class='note-inline'>([□@考]丁東池兩本作下據下文改之)</span>到㔁譯語宅。譯語以三百文與家丁。私計會云。和上等正熱之時。遠涉道路。見已困乏。慎言。欲得安置宅裏。令兩三日歇息。公等且歸本處。八日早來。家丁<span class='note-inline'>([□@考]丁東本作下)</span>受囑歸家。大使。譯語。竭力將發<span class='note-inline'>([□@考]發東本作養非也)</span>。見道從楚州至登州。道路盡是山坂曠野。草木高深。蚊虻如雨。終日踰山行野。村柵迢遠。希見人家。人心麁惡。行七八十里。方有一二家。令人恐畏。若將文書籠子隨身行。將謂是物被人驚損恐不得。今又勑斷佛教。切令禁斷向北州縣人心麁惡。見將佛教像隨身行。的應作障礙。罪及違勑。仍共譯<span class='note-inline'>([□@考]譯東本作劉)</span>語商量。從京將來聖教功德幀。及僧服等。都四籠子。且寄着譯語宅裏。分付譯語。囑令撿挍。苦囑云。若到登州得停泊。即將書請來。未間在長意撿挍。勿令漏失<span class='note-inline'>(云々)</span>。譯語仍領訖持地<span class='note-inline'>([□@考]持或特字)</span>排比行李。薛大使施三兩襪。㔁譯語九疋絹。新羅刀子十枚。襪五兩。自餘資供不少。淮南道楊楚州縣人心奸惡。大難把捉。見譯語有人報云。同從日本國。過來船兩隻。到江南常州界着岸。去此間三千餘里。擬賣却船別雇唐船。載物來。是恐會昌三年送圓載闍梨弟子等船。令却<span class='corr'>廻</span>歟。今欲擬差人探去。又日本國惠萼闍梨<span class='note-inline'>([□@考]梨下恐脫弟字)</span>子。會昌二年。禮五臺山為求五臺供。就李驎<span class='note-inline'>([□@考]驎下文作隣)</span>德船。却歸本國去。年々將供料到來。今遇國難還俗。見在楚州<span class='note-inline'>(云々)</span>。特問圓載上人消息。无人知示。</p>
<p>八日發。劉譯語。有書狀付送登州。<span class='corr'>已</span>來路次鄉人。所<span class='corr'>囑</span>安存。與作主人等事。上船入淮。</p>
<p>九日齋時。到漣水縣。々屬泗。緣楚州譯語有書付送漣水鄉人。所囑令安存。兼計會留鈎之事。仍到縣。先入新羅坊。坊人相見。心不慇懃。就惣管等。苦覓識認。每事難為。隅<span class='note-inline'>([□@考]隅恐遇字)</span>崔暈第十二郎。曾為清海鎮兵馬使。在登州赤山院時。一度相見。便書名留期云。和上求法歸國之時。事須將此名紙到漣水。暈百計相送。同往日本。相斯<span class='note-inline'>([□@考]斯恐期字)</span>之後。其人又歸到新羅。遇國難。逃至漣水住。今見便識情分不疎。竭力謀停住之事。苦覓識認管<span class='note-inline'>([□@考]管上恐脫總字)</span>等俛仰計之。仍作狀入縣見長官。請停泊當縣新羅坊內。覓船歸國。長官相見。哀恤。喚祇承人處分。令勾當㭟飯飲食。且令將見長官。問云。新羅坊裏。曾有相識否。答曰。緣開成四年日本國朝貢使從楚州發歸國時。皆於楚州及當縣抽人。的令有相識。長官處分。祇承人云。領。和上到新羅坊。若人識認。即分付取領狀來。若无人認。即却領和上來。便共使同到坊內。惣管等擬領。別有專知官不肯。所以不作領狀。却到縣中。長官判。權於<span class='note-inline'>([□@考]於東國兩本作在)</span>大善寺安置。三日。住歇。崔十二郎。供作主人。得縣牒及遞送人。向州發去。崔十二郎。雇船。排比路粮垸疊菜蔬等。一切周備。便相別。云。弟子有心。欲得留和上從此發送歸國。緣眾人不肯。及官家牒已了。努<span class='note-inline'>([□@考]努東本抹消之)</span>力不及。不遂本心。秋後自擬到登州界。方冀相訪<span class='note-inline'>(云々)</span>。</p>
<p>十五日。到海州。入縣通狀。請暫停泊。日本國朝貢使船此間着岸。從此發歸本國。圓仁等。隨使來朝。今歸本國。節級<span class='note-inline'>([□@考]級或度字)</span>遞到此間。便是海岸。伏乞暫停泊當州。自覓舟船。歸本國。長官云。近者新羅僧。亦從京兆府遞來請於當州權泊。使君不肯。便遞過。和上請停住事。亦應難<span class='note-inline'>([□@考]應難池本作難應)</span>。然縣司不自由事須經使君通狀。</p>
<p>十六日。入州刺史請從常<span class='note-inline'>([□@考]常宜作當)</span>州歸國。刺史不與道理。仍判云。准勑遞過。州司不敢停留。告知者。</p>
<p>十七日發。從海州向北无水路。雖傍海汙<span class='note-inline'>([□@考]汙或行字歟)</span>而不見海。終日過野。便入山。</p>
<p>十八日到懷仁。管海州。人心孝順。見客慇重。等閑相接。縣司用心亦善。</p>
<p>廿日發。山野行。草木高深。希逢人。終日上山入谷。蹋泥水。辛苦无極。</p>
<p>廿一日到莒縣。管在密州。縣司百姓心麁惡。</p>
<p>廿六日到密州。人心猛惡。溫柔者稀。</p>
</div>
<div class='div-other'><a id='mulu82' /><p>八月二日。到高密縣。人心和軟。</p>
<p>六日到即墨縣。營在萊州。人心孝順。能安存客。</p>
<p>十日到昌陽縣。萊州管。人心好。</p>
<p>十六日到登州。見蕭端公新來赴任。又有勑云。天下金銅佛像。當州縣司剝取其金稱量進上者。從海州。直到登州已來。路境不可行得。曠野路狹。草木掩合。寸步遇泥。頻失前路。若无知道人引。即一步不可行也。出野入山。出山入野。山<span class='note-inline'>([□@考]山東本無)</span>坂峻<span class='note-inline'>([□@考]峻下池本缺字)</span>溝谷幽深。澗水深而寒冷。涉者入骨覺痛。入山行。即一日百遍踰山。百遍渡水。入野行。即樹稠草深。微往難求<span class='note-inline'>([□@考]此句下明往或經字。求東本似水而抹消之。右傍加索字。但索字亦不明或尋字歟)</span>見草之動。方知人行也。蚊虻如雨。打力不及。草下淤泥。至膝至腰。路次州縣。但似野中之一堆矣。山村縣人。喰物麁硬。愛喫鹽㭟粟飯。澁吞不入。喫即胸痛。山村風俗。不曾煑羹喫。長年唯喫冷菜。上客慇重極者。便與空餅冷菜以為上饌。向北一置一千三百里。盡是山野。雖近海邊。不曾見海。到登州。方始見海。登州者。大唐東北地極也。枕乎北海。臨海立州。々城去海一二許里。雖是邊北<span class='note-inline'>([□@考]北池本作地)</span>。條疏僧尼毀折寺舍。禁經毀像。收撿寺物。共京城无異。況乃就佛上剝金。打碎銅鐵佛。稱其斤兩。痛當<span class='note-inline'>([□@考]當字有疑東本似舀)</span>奈何。天下銅鐵佛。金佛。有何限數。准勑盡毀滅化塵物。蓬萊縣牒送牟平縣。向東南傍海岸。川野難過。山坂重々。</p>
<p>廿一日到牟平縣。得縣牒。又向<span class='note-inline'>([□@考]向東本作以)</span>東南海行。</p>
<p>廿四日到文登縣。踰山涉野。羅破衣服罄盡。入縣見縣令。請往當縣東界勾當新羅所求乞以延唯命。自覓舟。却歸本國。長官准狀牒。送勾當新羅所。去縣東南七十里。管文登縣青寧鄉。</p>
<p>廿七日到勾當新羅所。勑平盧軍節度同十將兼登州諸軍事押衙張詠。勾當文登縣界新羅人戶到宅。相見便識歡喜。存問慇懃。去開成五年。從此浦入五臺。去時。得此大使息力專勾當州縣文牒公驗事發送。今却到此。又慇懃安存。便過縣牒具說心事。大使取領停留。許覓船發送歸國。又相喜云。前從此發去。已後至今。不得消息。心裏將謂早歸本國。不謂更到此間。再得相見大奇々々。弟子與和上。太有因緣。余管內苦无異事。請安心歇息。不用憂煩。未歸國之間。每日齋粮。余情願自供。但飽喰即睡。大使便作狀報州。得文登縣牒稱。日本國僧圓仁。惟正等二人。京兆府賜給長牒。轉各一通准勑遞本國。節仍<span class='note-inline'>([□@考]仍上文作級恐度字誤)</span>被遞到此縣。請到勾當新羅所求乞以延唯命。候有過往日本國船。即欲歸國者。今見在浦者。十日後得州牒云。其僧等且委安存。如有過往日本國船。即任意東西者。近有勑。天下還俗僧尼緇服。各仰本州縣。盡收焚燒。恐衣冠親播<span class='note-inline'>([□@考]播東本似抹消之)</span>持勢。隱在私家。竊披緇服。事須切加收撿。盡皆焚燒訖。聞奏如焚燒已後。有僧尼將緇服。不通出。巡撿之時。有此包者。准勑處分者。諸州縣。准勑牒。諸坊諸鄉。收僧尼衣服。將到州縣。盡焚燒。又有勑令天下寺舍。奇異寶珮。珠玉金銀。仰本州縣。收撿進上。又有勑云。天下寺舍僧尼。所用銀器鍾磬釜鐺等。委諸道塩鐵使。收入官庫。且<span class='note-inline'>([□@考]且宜作具)</span>錄聞奏者。有勑斷天下獨脚車。條疏後有人將獨脚車行者。當處決[煞-(烈-列)]。緣天子信道士教。獨脚車攊破道中<span class='note-inline'>([□@考]中池本作士非也)</span>心恐道士心不安歟。有勑斷天下猪黑狗黑驢牛等。此乃道士著黃。恐多黑色厭黃令滅歟。令近海州縣進活獺兒。未知其由。近有勑。令諸道進年十五歲童男童女心膽。亦是被道士誑惑也。唐國僧尼本來貧。天下僧尼。盡令還俗。乍作俗形。无衣可著。无物可喫。艱窮至甚。凍餓不徹。便入鄉村。劫奪人物。觸處甚多。州縣捉獲者。皆是還俗僧。因此。更條疏已還俗僧尼勘責更<span class='note-inline'>([□@考]更下恐脫甚字)</span>。</p>
</div>
<div class='div-other'><a id='mulu83' /><p>九月廿二日。大使家人高山。就便船往楚州。共大使商議。作書付送楚州譯語㔁慎言。及薛大使。請先所寄經論文書。功德幀。及衣服等。大使宅公客不絕。向大使請閑靜處過冬。本意擬住赤山院。緣州縣准勅毀折盡无房舍可居。大使處分。於寺莊中一房安置。飯食大使供也。新羅人還俗僧李<span class='note-inline'>([□@考]李東本作季恐非)</span>信惠。弘<span class='note-inline'>([□@考]弘東國兩本作私)</span>仁未歲到日本國太宰府。住八年。須井宮為筑前國太守之時。哀恤斯人等。張大使。天長元年。到日本國。㢠時付船。却歸唐國。今見居在寺庄。解日本國語。便為通事。大使處分客中事。一切委令勾當。自發心供每日菜蔬周足。大使頻有書狀。送粮食。安存慇懃。</p>
</div>
<div class='div-other'><a id='mulu84' /><p>十一月三日。大使來到庄上。相看安存<span class='note-inline'>([□@考]存東本無)</span>。乃云。余以<span class='note-inline'>([□@考]以東本作取)</span>今月七日。上州見新刺史端公。因此次具申送和上。往日本國事。兼請當州牒。來春即排比船也。見說。七月已來。土蕃大下侵唐境。又<span class='corr'>廻</span>鶻國兵。入唐界。侵奪國地。　勑抽諸道兵馬。三四年已來。天下州縣。准勑條疏僧尼還俗已盡。又天下毀折佛堂蘭若寺舍已盡。又天下焚燒經像僧服罄盡。又天下剝佛身上金已畢。天下打碎銅鐵佛。稱斤兩收撿訖。天下州縣。收納寺家錢物庄園。收家人奴婢已訖。唯黃河已北鎮幽魏路等四節度。元來敬重佛法。不毀折寺舍<span class='note-inline'>([□@考]此句東本作不折舍三字恐脫誤)</span>。不條疏僧尼。佛法之事。一切不動之。頻有勑使勘罸。云。天子自來毀折焚燒。即可然矣。臣等不能作此事也。</p>
<p>十一月十五日。黃昏月蝕。入夜月體揔沒。渾不見。三更初方漸出現。近有勑天下邊州。應有還俗僧尼竝仰所在知存亡。且不令東西。緣還俗僧張法滿。京兆府　准勑遞歸西蕃。被遞送到鳳翔節度府。緣節度使重奏。勑旨且令鳳翔府收管。不要遞入西蕃。因此。天下邊州還俗僧尼。亦不令東西。勾當使為發送求<span class='note-inline'>([□@考]求下恐脫法字)</span>僧等。請當州過所。端公判云。自求船。況准勑遞過。不合停滯住給者。本曹<span class='note-inline'>([□@考]曹東本作當)</span>官入<span class='note-inline'>([□@考]入恐人字)</span>商量云。有阻勑文不肯給公驗。</p>
</div></div>
<div class='div-other'><a id='mulu85' />
<div class='div-other'><a id='mulu86' /><p>會昌六年歲次丙寅正月朔癸卯。</p>
<p>九日前遣楚州。取文書功德幀<span class='note-inline'>([□@考]幀東本無)</span>等使。大使家人高山到來。得楚州譯語劉慎言書。云。有勑焚燒佛教經論幡蓋。及僧衣物銅瓶椀等。焚燒淨書。有違者便處極法。自家經幡功德<span class='note-inline'>([□@考]德下脫幀字)</span>等。皆焚燒訖。唯留和上文書等。條疏甚切。恐鎮柵察知。不敢將出寄付。又云。近得的信。李隣<span class='note-inline'>([□@考]隣上文作驎)</span>德船㢠兼云日本客相隨來同尋訪陶中等消息去。次如有彼國信來。即專附上<span class='note-inline'>(云々)</span>。高山云。在楚州。親見從船下來人云。有二僧人。專為請益僧。就船來到。今遇僧難。褁頭在<span class='note-inline'>(云々)</span>。</p>
</div>
<div class='div-other'><a id='mulu87' /><p>二月五日。為取楚州劉慎言處寄着經論等。差丁雄萬。就閣方金船。遣楚州。大使勾當。發送其船。至三月十三日發訖。</p>
<p>九日得大使書。云。近得南來船上人報云。日本國來人僧一人。俗四人。見到揚州。將本國書信物等。專來訪覓請益僧<span class='note-inline'>(云々)</span>。</p>
</div>
<div class='div-other'><a id='mulu88' /><p>四月十五日。聞天子崩來數月諸道州縣舉哀着孝訖。身體爛壞而崩矣。</p>
<p>廿七日新羅人王宗。從揚州。將日本國性<span class='note-inline'>([□@考]性東本作悔非也)</span>海法師書來。中具說來由。</p>
</div>
<div class='div-other'><a id='mulu89' /><p>五月一日。王宗却歸揚州去。便付書招喚性海師。新天子姓李。五月中大赦。兼有勑。天下每州造兩寺。節度府。許造三所寺。每寺置五十僧。去年還俗僧年五十已上者。許依舊出家。其中年登八十者。國家賜五貫文。還定三長月。依舊斷屠。</p>
<p>五月廿二日。楚州宣勑訖。</p>
</div>
<div class='div-other'><a id='mulu90' /><p>六月十七日。得楚州惣管。同十薛詮書信。付李國遇送來。便知前遣南州丁雄萬。續欲發來。兼知。五月一日。歸南州人王宗。五月下旬。得楚州便。入揚州訖。李國遇說矣。</p>
<p>六月廿九日。丁雄萬來到兼得楚州主人劉慎言書。先寄功德幀文書之中。胎藏金剛兩部大曼㭟羅盛色者。緣淮南勑牒嚴切。劉慎言<span class='corr'>已</span>焚訖。其餘圖畵。及文書等具得將來。丁<span class='note-inline'>([□@考]丁東本無)</span>雄萬。不得向揚州而來。</p>
</div>
<div class='div-other'><a id='mulu91' /><p>七月廿二日。山陵訖。見說。會昌天子三月廿三日崩。</p>
</div>
<div class='div-other'><a id='mulu92' /><p>十月二日。性<span class='note-inline'>([□@考]日性二字東本無)</span>海上人。從揚州來到。仍始得相見。仍日本太政官牒。及延曆寺牒<span class='note-inline'>([□@考]寺牒東本無)</span>。太宰府小野少貳書。養內記書。及勑施黃金等。然太政官牒。延曆寺牒。及小<span class='note-inline'>([□@考]小東本無)</span>野少貳書<span class='note-inline'>([□@考]書東本無)</span>。緣本函封。揚州節度使平章李紳不敢自開。全<span class='note-inline'>([□@考]全東本作金恐非也)</span>封進上長安。今上具覽訖。勑付淮南節度使。却令分付本主。因此海上人得將來。其勑文見在。</p>
</div>
<div class='div-other'><a id='mulu93' /><p>十二月二日。巳時日蝕。十分只留一分也。</p>
</div></div>
<div class='div-other'><a id='mulu94' />
<div class='div-other'><a id='mulu95' /><p>會昌七年<span class='note-inline'>(歲次丁卯)</span>正月中。改為大中元年。張大使。從去年冬造船。至今年二月功畢。專擬載圓仁等。發送歸國。</p>
</div>
<div class='div-other'><a id='mulu96' /><p>閏三月十日間。入新羅告　哀兼弔祭冊立等副使試太子通事舍人賜緋魚袋金簡中判官王朴等。到常州牟平縣南界乳山浦。上船過海。有人諸<span class='note-inline'>([□@考]諸上字脫訖字)</span>侫張同十將遣國章<span class='note-inline'>([□@考]三字遣國事歟)</span>擬發送遠國人貪造舟不來迎接天使<span class='note-inline'>(云々)</span>。副使等。受其讚言。深恠牒舉。國制不許差船送客過海等。張大使。不敢專拒。仍從文登界過海歸國之事不成矣。商量往明州。趁本國神御井等船歸國。緣自<span class='note-inline'>([□@考]自或目字)</span>下无船往南。將十七端布。雇新羅人鄭客車。載衣物。傍海望密州界去。</p>
<p>閏三月<span class='note-inline'>([□@考]月下恐脫十字)</span>二日出行。主人張大使。二十里相送始別。</p>
<p>十七日朝到密州。諸城縣界。大朱山。駮馬浦。遇新羅人陳忠船。載炭欲往楚州商量。船脚價絹五疋定。</p>
</div>
<div class='div-other'><a id='mulu97' /><p>五月五日。上船候風。</p>
<p>九日發。緣風變東南。去大朱山不遠。於瑯琊<span class='corr'>臺</span>與齋堂與嶋中間拋石住經四宿。</p>
<p>十三日夜發。</p>
<p>十四日黃昏。到海州界東海山田灣浦。泊船候風。</p>
<p>十八日發到中路。風變无定。飄流終日竟夜。</p>
<p>十九日飄到海中鐺脚嶋邊泊船。艱苦。</p>
<p>廿三日得東北風。此<span class='note-inline'>([□@考]此東本作北非也)</span>夜欲二更。却到東海山。過夜。</p>
<p>廿四日早發。三更到淮水海駐。緣逆風猛浪。不獲入淮。路粮罄盡。恓屑无極。</p>
</div>
<div class='div-other'><a id='mulu98' /><p>六月一日。風波稍靜。趁潮漸入。</p>
<p>五日得到楚州。新羅坊惣管劉慎言專使迎接<span class='note-inline'>([□@考]使迎東池兩本作使仰今改之)</span>兼令團頭一人。般運衣籠等。便於公廨院安置。訪知明州本國人早已發去。料前程趁彼船的不及。仍囑劉大使謀請從此發送歸國。</p>
<p>九日得蘇州船上唐人江長。新羅人金子白欽良暉金珍等書云。五月十一日。從蘇州松江口發。往日本國。過廿一日。到萊州界[崆-工+牛]山諸人商量。日本國僧人等。今在登州赤山。便擬往彼相取。往日臨行次遇人說。其僧<span class='note-inline'>([□@考]僧東本誤作便)</span>等。已往南州。趁本國州。趁本國船去。今且在[崆-工+牛]山相待。事須<span class='corr'>廻</span>棹來<span class='note-inline'>(云々)</span>。書中又云。春太郎。神一郎等。乘明州張支信船歸國也。來時得消息。已發也。春太郎。本擬雇此船歸國。太郎往廣州。後神一郎。將錢金付張支信訖。仍春太郎。上明州船發去。春太郎兒宗健兼有此、、、物。今在此船<span class='note-inline'>(云々)</span>。又金珍等付囑楚州惣管劉慎言云。日本國僧人。到彼中即發遣交來<span class='note-inline'>(云々)</span>。</p>
<p>十日。便船往[崆-工+牛]山修書狀。付送金珍等處。報消息特令相待。其後却擬向[崆-工+牛]山渡海。排比路粮。楚州劉惣管每事勾當。前惣管薜詮。及登州張大使。舍弟張從彥。及孃皆送路。</p>
<p>十八日晚際。乘楚州新羅坊王可昌船。三更後<span class='note-inline'>([□@考]後恐發字)</span>。</p>
<p>十九日立秋<span class='note-inline'>(始喫同舟飯)</span>。</p>
<p>廿六日到[崆-工+牛]山南桝家店。訪金珍船。其船已往登州赤山浦訖。見留書云。專在赤山相待。既如此。不免向乳山趁逐彼船。</p>
<p>廿七日修書付崔家船。報楚州劉惣管訖。更雇船主王可昌船。望乳山去。</p>
<p>廿八日發。到由<span class='note-inline'>([□@考]由恐田字)</span>橫嶋。无風信。經十五日發不得。</p>
</div>
<div class='div-other'><a id='mulu99' /><p>七月十三日。遣丁雄萬兼雇一人從陸路。令向赤山。已來尋訪金珍等船。</p>
<p>十九日得風信發。</p>
<p>廿日到乳山長淮浦。得見金珍等船。便載人物。上船便發。</p>
<p>廿一日到登州界泊船。勾當新羅使同十將張詠。來船上相看。船上眾人。於此米<span class='note-inline'>([□@考]米東本作全)</span>粮。擬從此渡海。</p>
</div>
<div class='div-other'><a id='mulu100' /><p>八月九日。得張大使送路信物數在別。</p>
<p>十五日剃頭。再披緇服。</p>
<p>廿四日祭神。</p>
</div>
<div class='div-other'><a id='mulu101' /><p>九月二日。午時從赤浦渡海。出赤山莫琊口。向正東行。一日一夜。至三日平明。向東望見新羅國西面之山。風變正北。側帆向東南行。一日一夜。至四日曉。向東見山嶋段々而接連。問楫工等。乃云。是新羅國西熊州西界。本是百濟國之地。終日向東南行。東西山嶋聯翩。欲二更到高移島泊船。屬武州西南界。嶋之西北。去百里許。有黑山。々體東西漸長見訖。百濟第三王子。逃入避難之地。今有三四百家。在山中住。</p>
<p>五日風變東南。發不得。到三更得西北風發。</p>
<p>六日卯時。到武州南界黃茅嶋泥浦泊船。亦名丘草嶋。有四五人。在山上差人取之。其人走藏。取不得處。是新羅國第三宰相放馬處。從高移島到此丘<span class='note-inline'>([□@考]丘東本無)</span>草嶋。山嶋相連。向東南遙見耽羅嶋。此丘草嶋。去新羅陸地。好風一日得到。少時守嶋一人。兼武州太守家。投<span class='note-inline'>([□@考]投或放字)</span>鷹人二人。來船上。語話云。國家安泰。今有唐勑使。上下五百餘人。在京城。四月中。日本國對馬百姓六人。因釣魚。漂到此處。武州收將去。早聞奏訖。至今勑未下。其人今在武州囚<span class='note-inline'>([□@考]囚東國兩本作囚)</span>禁。待送達本國。其六人中一人病死矣。</p>
<p>六日。七日。无風信。</p>
<p>八日聞惡消息。異常驚怕。无風發不得。船眾捨鏡等。祭神求風。僧等燒香。為當嶋土地及大人小人神等念誦。祈願平等得到本國。即在彼處。為此土地及大人少人神等。轉金剛經百卷至五更。雖无風而發去。纔出浦口。西風忽至。便上帆向東行。似有神理相扶。從山島裏行。南北兩面山嶋重々而參差<span class='note-inline'>([□@考]差東本無)</span>然日欲巳時到鴈嶋暫歇。是新羅南界內家放馬之山。近東有黃龍寺庄。往々有人家二三所。向西南望見耽羅嶋。午後風信更好。發船從山嶋裏行。到新羅國東南。出到大海。望東南行。</p>
<p>十日平明。向東遙見對馬嶋。午時。前路見本國山。從東至西南。相連而分明。至初夜。到肥前國松浦郡北界鹿嶋泊船。</p>
<p>十一日平旦。筑前國丹判官家人大和武藏共嶋長來相見。粗知國中事宜。</p>
<p>十五日到橘浦。</p>
<p>十七日到博太西南能舉嶋下泊船。</p>
<p>十八日到鴻臚館前。</p>
<p>十九日入館住。</p>
</div>
<div class='div-other'><a id='mulu102' /><p>十月六日。借得官庫絹八十疋。綿二百屯。給船上肆拾肆人冬衣。</p>
<p>六日生料米十碩送來。依國府從十月一日始充行。</p>
<p>十九日太政官符來太宰府。圓仁五人。速令入京。唐人金珍等卌四人。仰太宰府。量加支給者。官符在別。</p>
<p>廿六日不獲入京之狀。出於府衙。</p>
</div>
<div class='div-other'><a id='mulu103' /><p>十一月七日。叡山上座仲曉師。僧慈叡。玄皎到來云。特來迎接。</p>
<p>十四日得太政官十月十三日符。有優給唐客金珍等事。</p>
<p>廿五日小野少貳入京。便上道訖。於大納言宅。奉啟伴右中辨小野宰相宅。皆有狀。竝付小野少貳訖。</p>
<p>廿八日於大山寺始入唐時所祈金剛般若五仟卷。皆先馳使。奉送綵帛。同日。早朝一時發遣綵帛使訖。便轉經。同日。為竈門大神轉一千卷。</p>
<p>廿九日午前為住吉大神轉五佰卷。午後。為香椎名神。轉五百卷。</p>
</div>
<div class='div-other'><a id='mulu104' /><p>十二月一日。午前為筑前名神。轉五百卷。午後。為松浦少貳靈轉五百卷。</p>
<p>二日為香春名神。轉一千卷。</p>
<p>三日為八幡菩薩。轉一千卷。觀音寺<span class='note-inline'>([□@考]寺東本無)</span>講師。每事相助。轉經僧布施白綿貳佰屯。</p>
<p>十四日午後南忠闍梨來。</p>
</div></div>
<p class='juan'>入唐求法巡禮行記卷第四</p>
<div class='div-w'><a id='mulu105' /><p style="margin-left:1em"><span class='note-inline'>(池田長田氏藏本奧書)</span></p>
<p style="margin-left:2em">文化二年二月十三日以比叡山飯室谷松禪院御本書寫畢</p>
<p style="margin-left:4em">慧日山津金教寺住持法印大僧都長海</p>
<p style="margin-left:1em"><span class='note-inline'>(東寺觀智院藏本奧書)</span></p>
<p style="margin-left:2em">明德二年十月日全部四帖感得了可喜々々</p>
<p style="margin-left:10em">法印權大僧都賢寶<span class='note-inline'>(生年五十九)</span></p>
<p style="margin-left:2em">正應四年十月廿六日於長樂寺坊拭老眼書寫畢任本寫之後人以證本可校合耳</p>
<p style="margin-left:5em">法印大和尚位遍照金剛兼胤<span class='note-inline'>(七十二)</span>記之</p>
<p style="margin-left:4em">以寫畢比挍了不審事注而已</p>
<p style="margin-left:4em">二位僧正憲圓本也<span class='note-inline'>([□@考]憲或寬字)</span></p>
<p style="margin-left:1em"><span class='note-inline'>(本書ハ主トシテ東寺觀智院藏本（東本）ニ據リソノ誤脫アル點ハ池田長田氏藏本（池本）チ以テ之チ補リヘ池本ハ原本チ借覽スルチ得ザリシチ以チ止ムチ得ズ四明餘霞刊本ニ據レリ國書刊行會刊本（國本）ハ之チ參照シタルモ全篇ノ對校チナサズ本書第一卷ハ[這-言+├]之助氏。第二卷ハ和田英松氏。第三卷ハ黑板勝美氏。第四卷ハ藤田明氏ノ助力チ得タリ謹ンテ謝ス)</span></p>
<p style="margin-left:4em"><span class='note-inline'>(大正四年六月卅日　　　　　　　　　高楠順次郎識)</span></p>
</div>
<div class='div-w'><a id='mulu106' />
<p class='h1'>圓仁與其入唐求法巡禮記</p><p class="byline">梁容若</p><p style="margin-left:0em;text-indent:2em">圓仁，日本稱為慈覺大師，為天台宗名僧，唐文宗時來華留學，稽留十年，宣宗大中初回國，著有入唐求法巡禮記四卷，為外人所記唐代重要史料。今略考其生平，並論引其遊唐日記為本篇。</p>

<div class='div-w'><a id='mulu107' />
<p class='h2'>一、圓仁傳略</p><p style="margin-left:0em;text-indent:2em">釋圓仁姓壬生氏，日本桓武天皇延曆十三年（唐德宗貞元十年，西元七九四）生於下野都賀郡。幼喪父，性聰敏，風貌溫雅。年九歲其兄授以經史。同郡大慈寺有僧曰廣智，乃唐鑑真和尚三傳弟子，德行該博，鞠為法嗣，遂專修內典。年十五，登京都比叡山謁傳教大師最澄，教以止觀大定妙慧，嶄然出儕輩上。有請教止觀者，傳教輒令仁講授，己居傍聽證，率以為常。弘仁四年。歲二十，逢官試得第。次年正月，受度持沙彌戒。七年於東大寺受具足戒。最澄圓寂後，益勤學修鍊，張講席於各地。仁明帝承和三年<span class='note-inline'>(八三六)</span>受詔入唐請益。五年六月，隨日本第十八次遣唐使藤原常嗣西渡，時年四十五。遊唐十年歸國，大弘佛法，受文德、清和諸帝寵遇，尊為傳燈大師，補天台座主，奏建總持院，為天皇修供，授弟子以三昧。營常行堂，大整顯秘之紀綱。建文殊樓，奠基以五台山携歸之土石。日本天台宗創於最澄，而隆興大成之者實為圓仁。清和帝貞觀六年<span class='note-inline'>(唐懿宗咸通五年，西元八六四)</span>正月十四日，寂於京都延曆寺，得年七十一。寂前一日授密印灌頂於高足常濟。圓仁風神溫穆，而堅毅內斂。著述極多。據赤堀氏所輯「日本文學者年表」經疏私記凡九十四種，百五十三卷。「金剛頂蘇悉地二經疏」七卷、「顯揚太戒論」八卷，皆奉勅刊行，而「入唐求法巡禮記」名亦著。論者稱其「身渡滄溟，足踏靈窟，趁上智而餐其說，問碩學而窮其源，三密甚深之法，分涇渭以實傳，一乘圓通之教，振膏肓而無遺。」八年七月勅供法華經千部於總持院，贈諡號謂「故天台座主圓仁，慈襟不測，惠翅高飛，到五台而問津，誠同刺頸；開三密而弘教，業是增華。轉大梵輪，正獅子吼。朕昔以眇身，頻接慈眼，恨護持之俄隔，思崇餝而何窮，宜贈法印大和尚，仍諡號慈覺大師」云。事詳「慈覺大師傳」、「三國佛法傳通起緣卷三」、「元亨釋書卷三」、「日本高僧傳卷六」及「華芳餘輝」等書。</p>
</div>
<div class='div-w'><a id='mulu108' />
<p class='h2'>二、入唐始末</p><p style="margin-left:0em;text-indent:2em">日本仁明天皇元年，派參議藤原常嗣為遣唐使。次年七月二日四舶同發，圓仁從行。遇險破舟，均折回。四年七月再發，遭逆風不果。至五年六月十三日，復於九州博多分登第一舶與第四舶，是為三次首途。仁所著「入唐巡禮記」起於此日。六月二十二日放洋，風濤甚烈，飽歷艱險。唐文宗開成三年<span class='note-inline'>(八三八)</span>七月二日，抵淮南道揚州府海陵縣<span class='note-inline'>(今江蘇泰州)</span>。大使由淮南節度使李德裕奏准入長安。圓仁請巡禮天台，留揚州待勅許。其間曾就宗叡學悉曇<span class='note-inline'>(梵文)</span>，求得胎藏金剛兩部曼茶羅、諸尊壇樣、高僧真影及舍利二十一種，經論章疏等一百二十八部，一百九十八卷。既而迎大使於楚州<span class='note-inline'>(江蘇山陽縣)</span>，而巡禮天台，竟未蒙許可，懊喪登使舶就歸途。舟泊海州東海縣，仁偕弟子惟正、惟曉、水夫丁雄萬託詞潛行登陸，為海州官府查覺，受刺史點檢。適遣唐使之第二舶至海州沿岸，乃復護送之登舟。四月十八日抵登州牟平縣海岸，巡禮記第一卷記事止此。</p>
<p style="margin-left:0em;text-indent:2em">開成四年六月七日，舟舶登州文登縣赤山浦。赤山有新羅人張寶高所建法華院，僧侶三十餘人，日人居其七。圓仁聞之心動，復與大使告別，登陸投法華院，留院逾年，請於平廬節度使兼登州諸軍事押衙張詠。詠曾出使日本，心儀圓仁之熱誠，為之左右，因得許巡禮五台。乃於開成五年四月至登州北上，經青州<span class='note-inline'>(益都)</span>、淄州<span class='note-inline'>(山東淄川)</span>、齊州<span class='note-inline'>(歷城)</span>、德州、貝州<span class='note-inline'>(河北清縣)</span>、冀州、趙州行唐，西北向太行山。五月十六日抵清涼山麓。巡禮記謂「嶺山谷裏，樹木端長，無一曲戾之木。入大聖境地之時，見極賤之人，亦不敢作輕蔑之心。若逢驢畜，亦起疑心，恐是文殊化現。舉目所見，皆起文殊所化之想。聖靈之地，使人起自然崇重之心也。」自攄精誠如此。日記第二卷止於此。</p>
<p style="margin-left:0em;text-indent:2em">圓仁四月二十八日望見中臺，伏地遙禮，不覺淚流。復跋涉西北東各臺，巡歷靈跡。參謁玄鑒、志遠等名師，呈延曆寺疑義三十條請解釋。鈔錄天台宗秘籍，得書三十四部三十七卷。留山中五十餘日。七月一日，擷靈石及獅子脚迹土為紀念。拜別靈山，西向長安。經忻州、太原、河中府<span class='note-inline'>(絳州)</span>，於龍門渡黃河。穿朝邑、櫟州，開成五年<span class='note-inline'>(八四〇)</span>八月二十三日遂抵夢魂縈繞之大唐首都。請於左街功德使仇士良，被命居資聖寺。時長安名僧如林，聯鑣競秀。圓仁學兩部秘法於大興善寺翻經院元政和尚、青龍寺東塔院義真和尚，問金剛戒於青龍寺法潤，受胎藏儀軌於玄法寺法全，承止觀於醴泉寺宗穎。大興善寺文悟闍梨、大安國寺元簡闍梨，皆有所啟廸。復從南天竺寶月三藏重學悉曇，口受正音。得胎臟金剛兩部曼茶羅、諸尊壇樣、道具等二十一種，蒐獲經論章疏傳記四百二十三部，五百五十九卷。武宗會昌元年<span class='note-inline'>(八四一)</span>八月，仁留唐已三載，三乘之理備詳，不二之門頓得，智逾眾人，學兼內外，乃上書功德使請歸國，不許。自武宗當國，排佛虐僧之舉，與日俱甚。會昌三年五月二十五日，牒諸寺澈查外國僧侶，仁具牒說明。巡禮記第三卷記事止此。</p>
<p style="margin-left:0em;text-indent:2em">會昌三年七月二十四日，弟子惟曉卒，時痼疾已七月。仁為籌殯葬，益感愴作速歸計。武宗之毀寺驅僧，以會昌五年為極峯。圓仁亦以此時被命還俗，因得歸國機會。五月十五日發長安，信士楊敬之、李元佐等餞之，依依惜別曰：「吾國教法，隨和尚東矣！」元佐求其衲衣，頂戴以慰離緒。圓仁蓄髮易俗人裝，經鄭州、汴州<span class='note-inline'>(河南祥符)</span>、泗州<span class='note-inline'>(安微盱眙)</span>而下維揚。復出楚州、海州，穿密州<span class='note-inline'>(山東諸城)</span>、萊州<span class='note-inline'>(山東掖縣)</span>而抵文登縣之勾當新羅所，留待便船。雖承節度使張詠愛護，而屢更艱苦，終無歸航機緣。荏苒三載，至宣宗大中元年<span class='note-inline'>(八四七)</span>九月，始乘新羅人赴日本船東歸。淨髮易緇衣，發赤山浦，九月十七日抵築前博多，時日本承和十四年也。太政官檄太宰府迎仁入京，仁乃獻幣帛於太山寺住吉大神香椎名神等，答謝天庥。巡禮記絕筆於是年十二月十四日。蓋自承和五年六月十三日起稿，至此凡歷九年七月。其在唐行踪所至，以今行政區劃考之，凡涉江蘇、山東、河北、山西、陝西、河南、安徽七省。</p>
</div>
<div class='div-w'><a id='mulu109' />
<p class='h2'>三、入唐巡禮記之流傳與版本</p><p style="margin-left:0em;text-indent:2em">入唐巡禮記四卷，為圓仁遊唐日記，地涉兩國，時歷十年，雖不無間斷，而排比年月，次序井然。其書近年始大行。圓仁手澤本原藏京都延曆寺，今不傳。「慈覺大師傳」著於師入滅後四十九年，曾明著入唐事蹟，一依本記。北宋時入宋之成尋阿闍梨，曾奉神宗皇帝命，於熙寧五年<span class='note-inline'>(西元一〇七二)</span>獻上此書首三卷，見於其所著「參天台五台山記」卷四。是此書夙入宋秘閣中。日逢上人之「立正安國論」「叡岳記」及「元亨釋書徵故」之作者，均曾引用本書，可證流傳已久。今所存古鈔本有二：一為京都東寺觀智院本，一為池田長田氏藏本。東寺觀智院本為日本正應四年<span class='note-inline'>(元世祖至元二十八年)</span>兼胤法印書。第四卷有跋云：</p>
<p style="margin-left:3em">正應四年十二月二十六日於長樂寺坊拭老眼書寫畢，任本寫之，後人以證本可校合耳。法印大和尚位遍照金剛兼胤<span class='note-inline'>(七十二)</span>記之。</p>
<p style="margin-left:0em;text-indent:2em">又第二卷第三卷末書有「以寫本一校了，兼胤。」第四卷復有細字跋云：「以寫本比校了，不審事注而已。」其左旁注：「二位僧正覺寬本也。」兼胤法師事無可考，長樂寺在京都圓山，本為天台宗寺，兼胤殆其主持。其校訂參證用寬圓僧正本，而所據原本則不可知。「叡岳要記」載建曆元年<span class='note-inline'>(南宋嘉定四年)</span>法印寬圓重修，元久二年焚毀之大講堂、文殊堂、總持院及文殊獅子等，見於兼胤法印跋之寬圓僧正，殆即此法印寬圓所傳錄者。</p>
<p style="margin-left:0em;text-indent:2em">兼胤法印鈔錄之正應四年<span class='note-inline'>(一二九一)</span>為圓仁寂後四百三十餘年，所謂鎌倉古鈔，日本人定為國寶。大正十五年<span class='note-inline'>(一九二六)</span>十二月由東京東洋文庫影印三百部行世，附有東京帝大教授岡田正之博士所撰解說一卷，共為五冊。</p>
<p style="margin-left:0em;text-indent:2em">池田長田氏藏本卷末有文化二年<span class='note-inline'>(清嘉慶十年)</span>長海大僧都跋文云：</p>
<p style="margin-left:3em">文化二年二月十三日以比叡山飯室谷松禪院御本書寫畢。慧日津金教寺住持法印大僧都長海。</p>
<p style="margin-left:0em;text-indent:2em">津金寺為信濃北佐久郡之天台宗寺院，是池田本乃長海大僧都借松禪院本鈔錄者，但今比叡山松禪院本已佚，池田氏本時代雖晚，而較東寺觀智院本誤脫實少，其所本之松禪本，或為古鈔，在研究上亦可重視。</p>
<p style="margin-left:0em;text-indent:2em">東寺觀智院本雖為古鈔，其所據寫本，似多誤脫，以寬圓僧正本校正後，仍不少訛脫，復因衰齡鈔錄，字跡模糊，閱讀困難。意者圓仁手記，或已不免誤脫。今書中假借字極多，如「南詔」之書為「南照」、「潞府」之略作「路府」、「劉從諫」之書為「劉從簡」是。開成五年四月二十八日至五月十六日「登五台山紀事」，第二卷終與第三卷重複，而文字互有詳略，殆原稿或經刪削，匪錄者傳為異文。以輾轉傳寫，錯簡復出，往往有之。如第二卷開成五年三月五日圓仁向登州節度使請公驗狀，復見於同年二月十七日條，第二卷開成五年三月十四日紀事，前半後攙入十六日紀事，其後復出現二月二十九日，三月一日、二日紀事，其次復續以三月十四日紀事後半及十五、十六日事，是錯簡之最甚者。</p>
<p style="margin-left:0em;text-indent:2em">池田長田氏本誤字較少，由第二卷開成五年三月五日上登州節度使請公驗狀不復出之點觀之，松禪院本與寬圓本及東寺觀智院本，似出二源。但錯簡有相同者，殆當初手錄原稿者之失撿歟</p>
<p style="margin-left:0em;text-indent:2em">巡禮行記直至近年始刊行，始則國書刊行會收入續羣書類叢中，繼則天台宗務廳文書課據池田本附錄於四明餘霞中。高楠順次郎輯大日本佛教全書，收入遊方傳叢書第一，以東寺觀智院本為本，校以四明餘霞中所刊池田本及國書刊行會刊本。參與校訂者有辻善之助和田英松、黑版勝美、藤田易諸氏，皆博雅學者，有大正四年六月三十日高楠順次郎跋。岡田正之氏曾為箋釋，未成書而卒。</p>
</div>
<div class='div-w'><a id='mulu110' />
<p class='h2'>四、入唐巡禮記之史料價值</p><p style="margin-left:0em;text-indent:2em">巡禮記歷時既久，所涉範圍甚廣。自兩國交通，以及大唐風俗儀式、官府制度、地方組織、政治措施、宗教問題、外交及國際戰爭，多據親見親聞，隨筆記錄。往返書簡牒文，亦多全文錄入，為考當時公私書牘體式之一助。所記事實雖不無訛傳誤聞，而可以裨補史乘者實夥。日本古代旅行中國之外交官、留學僧侶、學生，人數雖多，面留有重要記錄者為唐時智澄大師之「行曆鈔」，宋時成尋阿闍梨之「參天台五台記」，明時瑞訢和尚之「入唐記」、策彥和尚之「初渡集」及「再渡集」，與圓仁之書，並稱五大遊記。而規模之大，史蹟之多，實以圓仁書為翹楚。</p>
<p style="margin-left:3em">其所記事實，多有可資考史，裨補中土記錄之不足者，如卷四會昌五年四月條有云：左右神策軍者，天子護軍也。每軍有十萬軍，自古君王頗有臣叛之亂，仍置此軍以來，無人敢奪國位，勅賜印每中尉初上時，准勅出兵馬迎印，別行公事，不屬南司。今年（會昌五年）四月初，有勅索兩軍印，中尉不肯納印。有勅再三索，勅意索護軍印付中書門下令掌，相管軍事，一切擬令取相處分也。左軍中尉即許納印，而右軍中尉不肯納印，遂奏云：迎印之日，兵馬迎之，納印之日，亦須動兵馬納也。中尉意勅答許，即因此便動兵馬起異事也。便仰所司，暗排比兵馬，人君怕且縱不索。</p>
<p style="margin-left:0em;text-indent:2em">此述武宗與宦官所領神策軍之暗鬪，武宗欲收官印，以軍權付宰相，而右軍中尉魚弘志陰謀拒命，其事遂阻。蓋雖武宗之英武，亦有無可如何者。時在仇士良死後二年，宦官勢退之時。新唐書仇士良傳記：「武宗明斷，雖有士良援立之功，內實嫌之，陽示尊籠」，蓋不得已也。</p>
<p style="margin-left:0em;text-indent:2em">會昌反佛教運動，天下所拆寺四千六百餘所，還俗僧尼二十六萬五百人，收充兩稅戶，拆招提蘭若四萬餘所，收膏腴上田數千萬項，收奴婢為兩稅戶十五萬人。摩尼景祆各教，亦牽連而消滅，實為宗教史上一大事，然唐人著作記其事者極少。蓋以武宗於會昌五年實行澈底滅佛，而六年三月即服道士藥暴卒。宣宗嗣位，立誅道士劉玄靖等，而復興僧寺，朝野從此皆諱言其事也。舊唐書、資治通鑑，皆記其要領於會昌五年，然其事實發端於武宗嗣位之初，巡禮記所載特詳，<span class='corr'>茲</span>輯錄其事如下：</p>
<p style="margin-left:3em">會昌元年六月十一日今上降誕日，於內裏設齋，兩街供養大德及道士集談經，四對議論，二個道士賜紫，釋門大德總不得着。南天竺三藏寶月入內對君王，從自懷中拔出表進請歸本國。不先咨開府，惡發，五日軍內收禁犯越官罪，故寶月弟子三人各決七棒，通事僧決十棒，不打三藏，不放歸國。三月三日，李宰相聞奏僧尼條疏，勅下發遣保外，無名僧不許置童子沙彌。</p>
<p style="margin-left:3em">十月九日勅下，天下所有僧尼解燒練咒術禁氣背軍，身上杖痕，鳥文雜工場，曾犯淫養妻，不修戒行者，並勅還俗。若僧尼有錢物及穀斗田地莊園，收納官。如惜錢財，情願還俗，玄亦任勅還俗，充入兩稅徭役。勅文在別，城中兩街功德使帖諸寺，不放出僧尼，長閉寺門，僧昡玄奏自作劍輪，自領兵打回鶻國，勅令彼僧試作劍輪，不成。又准宰相李紳聞奏，因起此條疏。其僧昡玄當誑隸僧尼財物，准勅條疏天下，大同諸州府中書門下牒，行京城內化軍容拒勅，不欲條疏，緣勅意不許，且許請權停一百日內帖諸寺，不放僧尼出寺。左街功德使奏，准勅條疏僧尼，除年已衰老及戒行精確外，愛惜資財自還俗僧尼共一千二百三十二人。右街功德使奏，准勅條疏僧尼，除年已衰老及戒行精確外，愛惜資財自還俗僧尼共二千二百五十九人。</p>
<p style="margin-left:3em">奉勅右街功德使奏，准去年十月七日、十六日勅，條疏令還俗僧尼，宜依其愛惜資財，情願還俗者，各委本貫收充兩稅戶。向後諸道有如此色類，並准此處分。所蓄奴婢，僧許留一人，尼許留婢二人，餘各任本家收管。如無家者，官為貨賣。同衣鉢餘外資財收貯，待後勅處分。其尼僧所留奴婢，如有武藝及解諸藥諸術者，並不得留，不得剃髮私度，如有違犯，綱維知事錄報官。餘資產錢物等，各委功德使自條疏聞奏，會昌三年歲次癸亥正月一日。</p>
<p style="margin-left:3em">二月一日使牒云：僧尼已還俗者，輒不得入寺及停止，又發遣保外僧尼，不許住京入鎮內。</p>
<p style="margin-left:0em;text-indent:2em">以上猶屬因事因人而發，雖事澄汰，尚未根本廢佛，及韋宗卿撰疏受斥，而武宗滅佛之意已明。巡禮記云：</p>
<p style="margin-left:3em">會昌三年六月，太子詹事韋宗卿撰涅槃經疏二十卷進，今上覽已，焚燒經疏，勅中書門下令就宅追索草木燒焚。其勅文如左：勑銀青光祿大夫守太子，詹事上柱國光陰縣開國男食邑三百戶韋宗卿，參列崇班，合遵儒業，溺於邪說，是扇妖風。既開炫惑之端，全戾典墳之旨，簪纓之內，頹靡何深！況非聖之言，尚且禁斥，外方之教安可流傳？雖欲包容，恐傷風俗，宜從左官，猶謂寬恩，可任成都府尹，馳驛發遣。太子詹事韋宗卿進佛教涅槃經中撰成三德二十卷，奉勅大圓仰字鏡略廿卷，具已詳覽。佛本西戎之人，教張不生之說，孔乃中土之聖，經聞利益之言。而韋宗卿素儒士林，衣冠望族，不能敷揚孔墨，翻乃溺信浮屠，妄撰胡書，輒有輕進。況中國黎庶，久染此風，誠宜共遏迷聾，使其反朴，而乃集妖妄，轉惑愚人，位列朝行，豈宜不自愧？其所進經，內中已焚燒訖，其草本委中書門下追索焚燒，不得傳之於外。會昌三年六月十三日下詔。</p>
<p style="margin-left:0em;text-indent:2em">其滅佛歷程，見於記錄者如下：</p>
<p style="margin-left:3em">會昌五年四月，見說功德使條疏僧尼還俗之事，商議次第，且令三十以下還俗訖，次令五十以下還俗，次令五十以上無祠部牒者還俗，第三番令祠部牒磨勘差殊者還俗，最後有祠部牒不差謬者盡令還俗，即僧尼絕也。斯之商議，天下大同也。緣准勅行，故從四月一日起首，年三十以下僧尼盡勅還俗，遞歸本貫，每日三百僧還俗。十五日年四十以下僧尼方盡。十六日起首，五十以下僧尼還俗，直到五月十日方盡也。十一日起首，五十以上無祠部牒者還俗，前年以來牒疏僧尼，即簡麤行不依本教者，盡勅還俗，遞歸本貫。今年不簡高行麤行，不論驗僧大德內共奉也。但到次第，便令還俗。頻有勅問：已還俗者多少？未還俗者多少？催進其數。外國僧未入條疏之例，功德使別聞奏取裁。有勅云：外國僧若無祠部牒者，亦勅還俗，遞歸本國者。西國北天竺難陀在大興善寺，有天竺三藏寶月兼弟子四人，於中天成業，並解持念大法，律行精細，博解經論在青龍寺並無唐國祠部牒，新羅國僧亦無祠部牒者多，日本國僧圓仁、惟正亦無唐祠部牒，功德使准勅配入還俗例。又帖諸寺牒云：如有僧尼不伏還俗者，科違勅罪，當時決殺者。八月記云：近有勅，天下還俗僧尼緇服，各仰本州縣盡收焚燒，恐衣冠親播，恃勢隱在私家，竊披緇服，事須切加收檢，盡皆焚燒訖聞奏。如焚燒以後，有僧尼將緇服不通出，巡檢之時，有此包者，准勅處分者。諸州縣准勅牒諸坊諸鄉，收僧尼衣服，將到州縣，盡焚燒。又有勅令天下寺舍奇異寶珮珠玉金銀，仰本州縣收檢進上。又有勅云：天下寺舍僧尼所用銀器鐘磐釜鐺等，委諸道鹽鐵使收入官庫，錄聞奏者。</p>
<p style="margin-left:0em;text-indent:2em">政令雖嚴，而河北以統治力弛緩，似未普及。</p>
<p style="margin-left:3em">十一月記云：三、四年以來，天下州縣准勅條僧尼還俗已盡。又天下毀拆佛堂蘭若堂舍<span class='corr'>已</span>盡。又天下焚毀經像僧服罄盡。又天下剝佛身上金已畢，天下打碎銅鐵佛稱斤兩收檢訖，天下州縣收納寺家錢物莊園收家人奴婢已訖。唯黃河以北鎮幽魏路等四節度，元來敬重佛法，不毀拆寺舍，不條疏僧尼，佛法之事，一切不動之。頻有勅使勘罰，云天子自來毀拆焚燒，即可然矣！臣等不能作此事也。</p>
<p style="margin-left:0em;text-indent:2em">閱此則武宗排佛滅佛之具體程序與範圍結果，歷歷可知，信可以補正史之疏。僧侶於忍氣吞聲之餘，亦日造為流言蜚語，以誣枉君相，動搖人心。巡禮記中所錄頗多，如記武宗與道士之關係則云：</p>
<p style="margin-left:3em">會昌四年二月，駕幸右街金仙觀，是女觀，觀中有女道士，甚有容。天子召見如意，勅賜絹乙千匹，遂宣中官令修造觀，便通內，特造金仙樓。其觀本來破落，後修造嚴麗，天子頻駕幸。</p>
<p style="margin-left:3em">會昌五年八月，有勅斷天下獨脚車。條疏後，有人將獨脚車行者，當處決殺。緣天子信道士教，獨脚車攊破道中心，恐道士心不安歟！有勅斷天下豬黑狗黑驢牛等，此乃道士着黃，恐多黑色壓黃令減歟！令近海州縣進活獺兒，未知其由。近有勅令諸道士進十五歲童男女心膽，亦是被道士誑惑也。</p>
<p style="margin-left:0em;text-indent:2em">記武宗之宮闈罪惡，則云：</p>
<p style="margin-left:3em">會昌四年八月中，太后薨，郭氏太和皇后，緣太后有道心，信佛法，每條疏僧尼時，皆有詞諫，皇帝令進藥酒，而藥殺矣！又義陽殿皇后蕭氏，是今上阿孃，甚有容。今上召納為妃，而太后不奉命，天子索弓射殺，箭透入胸中，而薨。</p>
<p style="margin-left:0em;text-indent:2em">記武宗之馭下無狀則云：</p>
<p style="margin-left:3em">會昌四年勅令兩軍於內裏築仙臺，高百五十尺，十月起首，每日使左右神策軍健三千人，搬土築造。皇帝切欲得早成，每日有勅催築。兩軍都虞侯把棒檢校。皇帝因行見，問內長安曰：把棒者何人？長官奏曰：護軍都虞侯勾當築臺。皇帝宣曰：不要你把棒勾當，須自擔土，便交搬土。後時又駕築臺所，皇帝自索弓，無故射殺虞侯一人，無道之極也。</p>
<p style="margin-left:0em;text-indent:2em">於武宗之崩則記云：</p>
<p style="margin-left:3em">會昌六年四月十五日，聞天子崩來數月，諸道州縣，舉哀着孝訖，身體爛壞而崩矣！</p>
<p style="margin-left:0em;text-indent:2em">是年五月一日，記宣帝之立則云：「新天子姓李」，語尤冷雋。凡此記述，恐為當時僧侶之計劃宣傳，非出圓仁一人之誣枉。蓋當時佛教勢力深入人心，而武宗李德裕等欲以數人之力抗之，故終於身敗名裂。宣宗即位，而政策一轉。以李贊皇之智術勛業，而一蹶不振，蓋結怨過多，赤口燒城，排之者非止令狐綯崔鉉輩也。</p>
<p style="margin-left:3em">（附記）案華籍涉及會昌毀佛事者，舊唐書武宗紀會昌五年八月有廢佛勅，李衛公會昌一品集卷二十有賀廢毀諸寺德音表。別見杜牧樊川文集卷十、杭州新造南亭子記及唐會要卷四十七、宋趙麟德侯鯖錄卷二，可以參考。</p>
<p style="margin-left:0em;text-indent:2em">要之，巡禮記雖訛傳誤聞，流言蜚語，彌望而是，而以時代之古，範圍之大，能適當勾稽參證，鑑別解釋，必有裨於治唐史者，昔梁任公先生論史料，致慨於我國四周民族，率多蒙昧，其著述匡補我史實者甚稀，而以阿拉伯人阿布賽德哈散（Abusaid Hassan）之「印度中國紀程」及意大利人馬可波羅之遊記為鳳毛麟角。以巡禮記之性質與內容言之，固有遠過於二書者。</p>
</div>
<div class='div-w'><a id='mulu111' />
<p class='h2'>五、入唐巡禮記之文學價值</p><p style="margin-left:0em;text-indent:2em">岡由正之博士為「日本漢文學史」，頗推重圓仁之文學，謂其文筆不遜於菅原道真、三善清行，謂其尺牘有歐蘇手簡風，謂其記事為五大遊記冠冕。復稱其善和歌，選入「續古今」「新古今」「新拾遺」三和歌集。然圓仁似究心內典，不事辭華。留唐十年，客長安六載，終未見其接迹文士，究心風雅。「入唐新求聖教目錄」中記圓仁齎歸書，有唐人詩文集多種，而仁之作品，則日華均無所傳。以觀晁衡、空海，不可同日而語。其歸國也，唐僧栖白贈以詩云：</p>
<p style="margin-left:3em">家山臨晚日，海路信歸橈，樹滅渾無岸，風生只有潮。歲窮程未盡，天末國仍遙，已入閩王夢，香花境外邀。（見全唐詩）</p>
<p style="margin-left:0em;text-indent:2em">仁當時飽歷世變，悲喜交集，感慨萬端，而答詩亦無聞。「巡禮記」為文拖沓曼衍，重以訛奪，使人難於卒讀。其書雖傳，而久未刊行。入宋秘府，而一無反響，未必不以此也。其中偶有可觀者，如卷三記五台風景云：</p>
<p style="margin-left:3em">中台者四台中心也，遍台水湧地輭，草長者一寸餘，茸茸稠密，覆地而生，蹋之即覆，舉脚還起。步步水濕，其冷如冰。處處小窪，皆水滿中矣！遍台沙石間錯，石塔無數，細輭之草，間莓苔而蔓生，雖地水濕，而無滷泥，緣莓苔輭草，布根稠密故，遂不令遊人汙其鞋脚。奇花異色，滿山四開，從容至頂，四面皆花，猶如鋪錦，秀氣芬馥，薰人衣裳。人云今此五月猶寒，花開未盛。六、七月間，花開更繁云。看其花色，人間未有也。</p>
<p style="margin-left:0em;text-indent:2em">又記山中平等供養僧俗之緣起，則云：</p>
<p style="margin-left:3em">入此山（五台山）者，自然起得平等之心，山中設齋，不論僧俗男女大小，平等供養，不看其尊卑大小，於彼皆生文殊之想。昔者大華嚴寺設大齋，凡俗男女乞丐寒窮者盡來受供。施主悁嫌云：遠涉山坂，到此設供意者，只為供養山中眾僧，然此塵俗乞索兒等，盡來受食，若供養此等乞丐，只令本處設齋，何用遠來到此山？僧勸令皆與飯食。於乞丐中有一孕女，懷姙在座，備受自分飯食訖。更索胎中孩子之分，施主罵之，不與。其孕女再三云：我胎中兒，雖未產生，而亦是人數，何不與飯食？施主曰：爾愚癡也，肚裏兒雖是一數，而不出來，索得飯食時，與誰吃乎？女人對曰：我肚裏兒不得飯，即我亦不合得吃，便起出食堂。纔出堂門，變作文殊師利，放光照耀，滿堂赫奕，皓玉之貌，騎金毛獅子，萬佛圍處，騰空而去。一會之眾，數千之人，一時走出，茫然不覺倒地。舉聲懺謝，悲泣雨淚，一時稱唱大聖文殊師利，迄於聲竭喉涸，終不蒙廻顧，髣髴而不見矣！大會之眾，餐飯不味。各自發願，從今以後，送供設齋，不論男女大小尊卑貧富，皆須平等供養。山中風法，因此置平等之式。</p>
<p style="margin-left:0em;text-indent:2em">此等記述，或景物奇特，或故事詼詭，無須刻劃，已成逸品。與其謂仁之文足傳，無寧謂其沈潛藏乘，頂禮名山，其胸中丘壑有不可及者耳！</p>
</div>
<div class='div-w'><a id='mulu112' />
<p class='h2'>六、餘論</p><p style="margin-left:0em;text-indent:2em">日本遣唐留學生、學問僧，皆受中國朝野之優厚禮遇，體卹愛護，無微不至。名僧大德，以民胞物與之精神，弘有教無類之古訓。請業請益者，無不得其所欲以去。故最澄、空海等，感念師門，至於沒齒，憧憬中土，如在天上。圓仁早歲成名，聲華藉甚，年逾不惑，桃李滿門，九死一生，蹈海東來，求法熱誠，無殊昔人。乃謁天台而見阻，留海州而被放，匿跡島濱，因緣權貴，始得遂瞻禮五台，遊學長安之宿願。旋遭會昌滅佛之厄，至於蓄髮易服，中懷鬱結。目睹流言蜚語，君民睽離，政令怪誕，莫可究詰。未出國門，而毀佛之政，已聞反汗，朝令夕改，威信盡失。蓋自圓仁等歸，而日本之遣唐使遂不復至，而唐亦自此衰矣！周公修德而越裳氏來。文化領導，豈易言哉！</p>
</div></div>
</div><!-- end of div[@id='body'] -->
</body></html>