<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu103' />
<p class='juan'>大方廣佛華嚴經疏論纂要卷第四十三</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu104' />
<div class='div-orig'><p class="head2">十無盡藏品第二十二<span class='note-inline'>(之二)</span></p>
</div>
<div class='div-commentary'><p style="margin-left:1em">○第六施藏。文三同前。釋相中二。第一標列十章。</p>
</div>
<div class='div-orig'><p>佛子。何等為菩薩摩訶薩施藏。此菩薩行十種施。所謂分減施。竭盡施。內施。外施。內外施。一切施。過去施。未來施。現在施。究竟施。</p>
</div>
<div class='div-commentary'><p style="margin-left:1em">○第二依章牒釋。釋中十段．一一各三。謂標。釋。結。然此十施。前六事捨。謂身。命。財。次三心捨。謂不取著。後一俱捨。名為究竟。第一分減施。</p>
</div>
<div class='div-orig'><p>佛子。云何為菩薩分減施。此菩薩稟性仁慈。好行惠施。若得美味。不專自受。要與眾生然後方食。凡所受物。悉亦如是。若自食時。作是念言。我身中有八萬戶蟲．依於我住。我身充樂。彼亦充樂。我身飢苦。彼亦飢苦。我今受此所有飲食。願令眾生普得充飽。為施彼故而自食之。不貪其味。復作是念。我於長夜愛著其身。欲令充飽而受飲食。今以此食惠施眾生。願我於身永斷貪著。是名分減施。</p>
</div>
<div class='div-commentary'><p style="margin-left:1em">【疏】釋中三。初明分減之相。二若自食下。明施善巧。外無施境．而不捨施心。三復作下。對治施障。</p>
<p style="margin-left:1em">○第二竭盡施。</p>
</div>
<div class='div-orig'><p>云何為菩薩竭盡施。佛子。此菩薩得種種上味飲食。香華衣服。資生之具。若自以受用．則安樂延年。若輟己施人。則窮苦夭命。時或有人來作是言。汝今所有悉當與我。菩薩自念。我無始已來。以飢餓故。喪身無數。未曾得有如毫末許饒益眾生而獲善利。今我亦當同於往昔而捨其命。是故應為饒益眾生。隨其所有。一切皆捨。乃至盡命。亦無所吝。是名竭盡施。</p>
</div>
<div class='div-commentary'><p style="margin-left:1em">【疏】竭盡施者。不顧活命。傾竭所有也。然施心須成。施行須量。若彼為成大利。則身命無吝。若彼但為貪求無厭。或惡心欲行大害。應以方便。勿成人惡。如月光王施頭與怨。奪萬姓之安。施二人之死。怨王喜死。乞者恨死。雖有賢行。未全可準。今言竭盡者。以彰菩薩施心已成。有應施境。終無吝也。內施內外。準此可知。若不爾者。菩薩能雨七珍。充足一切。何不施耶。亦見眾生所不宜故。<span class='note-inline'>(【鈔】如月光王等者。即賢愚經第五卷說。月光王施頭。二十八經中。因說如來受波旬請。却後三月。當般涅槃。舍利弗聞。便白世尊。不忍見佛涅槃。當先涅槃。佛便許之。涅槃訖。佛告阿難。舍利弗非但今日不忍見我涅槃。先取滅度。昔亦如是。阿難請說其事。佛便廣引。經文浩博。今略意引。佛告阿難。過去久遠無量無數不可思議阿僧祇劫。此閻浮提。有一國王。名栴陀婆羅脾。（晉言月光。）統閻浮提八萬四千國。第一夫人．名須摩檀。（晉言華施。）一萬大臣。其第一者。名摩訶旃陀。（晉言大月。）有五百太子。大者曰．尸羅跋陀。（晉言戒賢。）王所住城。名跋陀耆婆。（晉言賢壽。）廣說莊嚴。王思善因。廣行大施。告令國內。悉令大捨。時邊遠有一小國王。名曰毗摩斯那。心生嫉妬。廣詔外人。乞取王頭。無肯從者。後復廣詔云。得月光王頭。分國半治。以女妻之。有婆羅門。名勞度叉。應詔乞頭。月光王國。先有變怪。大月大臣。復得惡夢。城神遮之。不令得入。時首陀天。託夢令知。月光睡覺。詔令見已。大月大臣。思以五百七寶。贖頭換之。不得。心裂七分。死於王前。王許却後七日。徧告國內。國內皆至。擗地請留。王不受之。言我計死。所經地獄。一日之中。捨身無數。竟無所益。今日施頭。持是功德。誓求佛道。當度汝等。言訖入園。以髮繫樹。樹神以手搏婆羅門。王語樹神。我於此樹下。已捨九百九十九頭。今當滿千。汝莫遮我無上大道。樹神依之。婆羅門斬下王頭。地六震動。施頭之聲。聲徧天下。時毗摩羨王。聞此語已。喜踴驚愕。心擗裂死。時婆羅門嫌頭腥臭。擲地脚踏。人又訶之。迴來在道。無施給者。飢餓萎悴。聞毗摩羨王。已復命終。懊懊憤憤。心裂七分。吐血而死。王及婆羅門．墮阿鼻地獄。其餘人民。感激死者。皆得生天。月光王者。我身是也。毗摩羨王。波旬是也。勞度叉者。調達是也。其樹神者。目連是也。大月大臣者。舍利弗是。釋曰。此即世尊本行。故云賢行。此明世尊。無不能捨。則合施心須成。恐無巧慧。不善籌量。故云未全可準。奪萬姓之安。施二人之死。向引已具。若不爾下。成上須量之義。菩薩能施而不施者。明是不宜。即善量也。)</span>二釋相中三。初明難施之物。二或時下。乞境現前。三菩薩自念下。正修施行。下之四施。皆有此三。</p>
<p style="margin-left:1em">○第三內施。</p>
</div>
<div class='div-orig'><p>云何為菩薩內施。佛子。此菩薩年方少盛。端正美好。香華衣服以嚴其身。始受灌頂轉輪王位。七寶具足王四天下。時或有人來白王言。大王當知。我今衰老。身嬰重疾。煢獨羸頓．死將不久。若得王身手足血肉。頭目骨髓。我之身命必冀存活。唯願大王。莫更籌量有所顧惜。但見慈念以施於我。爾時菩薩作是念言。今我此身。後必當死無一利益。宜時疾捨以濟眾生。念已施之．心無所悔。是名內施。</p>
</div>
<div class='div-commentary'><p style="margin-left:1em">【疏】內施。謂內身也。煢者。單也。玉篇云。無兄曰煢。無子曰獨。頓者。損也。冀者。望也。三是名下。結名。</p>
<p style="margin-left:1em">○第四外施。</p>
</div>
<div class='div-orig'><p>云何為菩薩外施。佛子。此菩薩年盛色美。眾相具足。名華上服而以嚴身。始受灌頂轉輪王位。七寶具足王四天下。時或有人來白王言。我今貧窶眾苦逼迫。惟願仁慈特垂矜念。捨此王位以贍於我。我當統領受王福樂。爾時菩薩作是念言。一切榮盛必當衰歇。於衰歇時。不能復更饒益眾生。我今宜應隨彼所求充滿其意。作是念已。即便施之而無所悔。是名外施。</p>
</div>
<div class='div-commentary'><p style="margin-left:1em">【疏】外施。即王位也。窶者。無財備禮也。</p>
<p style="margin-left:1em">○第五內外施。</p>
</div>
<div class='div-orig'><p>云何為菩薩內外施。佛子。此菩薩如上所說。處輪王位。七寶具足。王四天下。時或有人而來白言。此轉輪位．王處已久。我未曾得。唯願大王捨之與我。并及王身為我臣僕。爾時菩薩作是念言。我身財寶。及以王位。悉是無常敗壞之法。我今盛壯富有天下。乞者現前。當以不堅而求堅法。作是念已。即便施之。乃至以身．恭勤作役。心無所悔。是名內外施。</p>
</div>
<div class='div-commentary'><p style="margin-left:1em">【疏】內外施者。王位為外。兼身作役為內也。</p>
<p style="margin-left:1em">○第六一切施。</p>
</div>
<div class='div-orig'><p>云何為菩薩一切施。佛子。此菩薩亦如上說。處輪王位。七寶具足。王四天下。時有無量貧窮之人。來詣其前而作是言。大王名稱。周聞十方。我等欽風。故來至此。吾曹今者各有所求。願普垂慈令得滿足。時諸貧人從彼大王。或乞國土。或乞妻子。或乞手足。血肉心肺。頭目髓腦。菩薩是時。心作是念。一切恩愛會當別離。而於眾生無所饒益。我今為欲永捨貪愛。以此一切必離散物滿眾生願。作是念已。悉皆施與。心無悔恨。亦不於眾生而生厭賤。是名一切施。</p>
</div>
<div class='div-commentary'><p style="margin-left:1em">【疏】一切施者。凡所有物也。此與竭盡及內外施異者。竭盡揀異分減。但約資生。內外合前二門。共言作役王位。今云一切。通前諸門。又是事捨之終。故總該收。舉難攝易。略列數條。廣則無邊。如第六迴向所辨。</p>
<p style="margin-left:1em">○第七過去施。</p>
</div>
<div class='div-orig'><p>云何為菩薩過去施。此菩薩聞過去諸佛菩薩所有功德。聞已不著。了達非有。不起分別。不貪不昧。亦不求取。無所依倚。見法如夢無有堅固。於諸善根不起有想。亦無所倚。但為教化取著眾生成熟佛法。而為演說。又復觀察過去諸法。十方推求都不可得。作是念已。於過去法畢竟皆捨。是名過去施。</p>
</div>
<div class='div-commentary'><p style="margin-left:1em">【疏】過去施者。然三世之施。通相皆明不著。別則過去不生追戀。未來預止貪求。現在心無染著。今過去釋中分二。先明於佛法無著。後又復下。於一切法無著。前中初二句總明。次不起分別下。別顯。先顯不著之相。不分別者．稱法性故。次不貪染．不愛味．亦不方便求取。以為己德。亦不依此而起修行。次見法下。廣上了達。釋不著所由。次但為下。釋疑。疑云。既俱無著．云何而說。釋云。為化眾生令無著故。二於一切法無著者。以般若智。求不可得。觸目現境。尚了性空。過往法中。寧當計有。</p>
<p style="margin-left:1em">○第八未來施。</p>
</div>
<div class='div-orig'><p>云何為菩薩未來施。此菩薩聞未來諸佛之所修行。了達非有不取於相。不別樂往生諸佛國土。不味不著。亦不生厭。不以善根迴向於彼。亦不於彼而退善根。常勤修行未曾廢捨。但欲因彼境界攝取眾生。為說真實。令成熟佛法。然此法者。非有處所。非無處所。非內非外。非近非遠。復作是念。若法非有。不可不捨。是名未來施。</p>
</div>
<div class='div-commentary'><p style="margin-left:1em">【疏】釋中分二。先正顯。後釋疑。前中不著修行之因。不願淨土之果。不昧其好。不厭其事。不迴向者。釋上不味。不自安處求勝樂故。不退已下。釋上不厭。修彼行故。二但欲下釋疑。疑云。既於淨不味．修行何為。釋有二意。一者約悲。但為攝物故。二然此下。約智。智了非有故．生即非生。故不著。不礙事故。非生之生。故修行。非有處所者。與理冥故。非無處所者。事像形故。非內者。相分境故。非外者。心所淨故。非近者。十萬等殊故。非遠者。我淨土不毀故。此約淨國以說。若通論未來法者。可以意知。復作已下。更約性空。結成捨義。又目擊尚捨。況於未形。<span class='note-inline'>(【鈔】非有處所者與理冥故者。即明淨土四句之義。謂有質不成。無質不成等。如世界成就品。十萬等殊者。十萬。即阿彌陀經。從此西方十萬佛土。有世界。名曰極樂故。等者。等於餘土遠近之數。若約通論未來法。可以意知者。未來未至。故非有處所。緣會當成。聖智所知。故非無處所。未來故非內。由心故非外。未至何有遠近。)</span></p>
<p style="margin-left:1em">○第九現在施。</p>
</div>
<div class='div-orig'><p>云何為菩薩現在施。此菩薩聞四天王眾天。三十三天。夜摩天。兜率陀天。化樂天。他化自在天。梵天。梵身天。梵輔天。梵眾天。大梵天。光天。少光天。無量光天。光音天。淨天。少淨天。無量淨天。徧淨天。廣天。少廣天。無量廣天。廣果天。無煩天。無熱天。善見天。善現天。色究竟天。乃至聞聲聞緣覺具足功德。聞已。其心不迷不沒。不聚不散。但觀諸行．如夢不實。無有貪著。為令眾生捨離惡趣。心無分別。修菩薩道。成就佛法。而為開演。是名現在施。</p>
</div>
<div class='div-commentary'><p style="margin-left:1em">【疏】釋中有三。初明所捨之境。二聞已下。正明捨心。三為令下。釋通外難。今初。先列淨天。後列二乘功德。上二世中。舉佛菩薩。今舉諸天二乘者。文影略耳。言乃至二乘功德者。中間越於四空等故。二聞已下。正明捨心中。聞上世出世境已。不迷為實。不沈沒於貪。不聚集其善因。不散動以分別。但觀下。釋其所以。可知。三為令下。釋難者。疑云。既言不聚善因。何以說五乘因果。釋云。拯三塗之劇苦。示人天以蘇息。止劣見之妄情。說二乘以引攝。為物然耳。非自不捨也。</p>
<p style="margin-left:1em">○第十究竟施。</p>
</div>
<div class='div-orig'><p>云何為菩薩究竟施。佛子。此菩薩假使有無量眾生。或有無眼。或有無耳。或無鼻舌。及以手足。來至其所。告菩薩言。我身薄祜諸根殘缺。惟願仁慈以善方便。捨己所有令我具足。菩薩聞之。即便施與。假使由此經阿僧祇劫諸根不具。亦不心生一念悔惜。但自觀身。從初入胎．不淨微形。胞段諸根。生老病死。又觀此身。無有真實。無有慚愧。非賢聖物。臭穢不潔。骨節相持。血肉所塗九孔常流。人所惡賤。作是觀已。不生一念愛著之心。復作是念。此身危脆無有堅固。我今云何而生戀著。應以施彼充滿其願。如我所作。以此開導一切眾生。令於身心不生貪愛。悉得成就清淨智身。是名究竟施。是為菩薩摩訶薩第六施藏。</p>
</div>
<div class='div-commentary'><p style="margin-left:1em">【疏】文三同前。徵名者。略有五義。得究竟名。一前六捨財命。次三捨著心。今則兼上二門故。二又發大願。令物無著故。三令物得究竟果故。四不生一念愛著。則微細無著故。五究竟能令物實益故。如無眼等而施之者。如世凡人。豈能將他之目。安之於己。今菩薩福力。令彼還得。以慈善根力故。如五百羣賊。平復如故。故云究竟益。釋相中三。初施境現前。二菩薩聞下。正明施行。三如我下。迴向眾生。二中分二。初正施無吝。二但自下。釋成行之由。由入觀故。此觀即是念處觀也。皆言身者。觀有通別。別觀五蘊。一一名身。故淨名云。是身如泡。不得久立等。通觀五陰皆無常等。故智論云。五陰即無常。無常即苦。苦即無我等。今此不淨。偏語色身。餘之三觀皆通五蘊。第一苦觀。謂始從入胎．皆生苦攝。老等可知。二又觀下。明無我觀。謂無真實主宰故。無有慚愧者。雖假以澡浴衣食。一旦背恩。如小兒故。非賢聖物者。是世間故。故智論云。由無我故。令捨世間。三臭穢下。明不淨觀。四復作下。明無常觀。觀危脆故。<span class='note-inline'>(【鈔】一旦背恩如小兒故者。即智論文。審諦觀此身。終畢歸死處。難御多反復。背恩如小兒。故智論云。由無我故下。亦同此卷。已前亦引。)</span>三迴向者。揀小乘故。然菩薩修此觀時。以無所得而為方便故。同法界故。已不共小。況迴向耶。</p>
<p style="margin-left:1em">○第七慧藏中。分四。一徵名。二釋相。三結名。四歎益。就釋相中二。初明慧藏。後釋無盡。前中三。初明如實知境。次云何下。釋如實知義。三菩薩成就下。總結多門．以彰善巧。今初。</p>
</div>
<div class='div-orig'><p>佛子。何等為菩薩摩訶薩慧藏。此菩薩於色．如實知。色集．如實知。色滅．如實知。色滅道．如實知。於受想行識．如實知。受想行識集。如實知。受想行識滅。如實知。受想行識滅道。如實知。</p>
<p>於無明。如實知。無明集。如實知。無明滅。如實知。無明滅道。如實知。於愛。如實知。愛集。如實知。愛滅。如實知。愛滅道．如實知。</p>
<p>於聲聞．如實知。聲聞法。如實知。聲聞集。如實知。聲聞涅槃。如實知。</p>
<p>於獨覺．如實知。獨覺法。如實知。獨覺集。如實知。獨覺涅槃。如實知。</p>
<p>於菩薩．如實知。菩薩法。如實知。菩薩集。如實知。菩薩涅槃。如實知。</p>
</div>
<div class='div-commentary'><p style="margin-left:1em">【疏】以四諦慧。照十種法。攝十為五類。前五五蘊。次二有支。後三三乘故。<span class='note-inline'>(【鈔】以四諦慧等者。即無作四諦也。故下四諦差別門中云。若約菩薩能觀。皆無作也。)</span>收此五類。不出二門。初二凡境。後三聖境。又若後三就果。則初二有作四諦。後一無作四諦。界內界外。因果異故。此就所觀。若約菩薩能觀。皆無作也。又初二流轉。後三還滅。前有滅道。是流轉始修之還滅。後有苦集。是還滅未盡之流轉。又前是所知之法。後是能知之人。人中有法．即是前法。歷於四諦。是聲聞法。所緣有支。是緣覺法。五蘊即是三乘共法。皆如實知。是菩薩法。十中前七當相是苦。無明與愛有漏性故。行苦隨故。行蘊攝故。緣成是集。無性是滅。顯滅為道。從詮顯故。此則總說。及就理滅。若別說者。不了無常不淨等過而生愛著。名為色集。若滅癡愛。名為色滅。唯止與觀是色滅道。由止離愛。由觀離癡。若兼助道。即有戒學。及道品等。受想行識．例此可知。無明集者。由他言說。不如理引。由自妄想。不正思惟。滅此名滅。言愛集者。謂無明觸為緣所生受故。亦滅此名滅。癡愛之道。皆同蘊說。十二支中唯舉二者。發業潤業唯此二故。能引能生。各舉初故。從癡有愛。病之源故。涅槃三十四云。從無明生愛。當知是愛。即是無明。從愛生取。當知是取。即無明愛等。亦似斯義。又約三際。無明為本。愛取為際。此二中間。有識等五．及生老死。令悟無明。由迷過去。有識等五。現在之愛。即是無明。若不斷者。輪轉不息。今思斷之。將來無復生死矣。<span class='note-inline'>(無明與愛有漏性下。釋妨。謂有問言。無明與愛。此是煩惱。云何而言七皆是苦。故為此通。明三義是苦。緣生是集。七皆緣生。無性是滅。七皆無性。結是理滅。顯滅為道者。顯無性理。言從詮顯者。釋上顯滅為道。謂緣生之法。是顯滅之詮。若不從緣．不知無性故。亦如修行止觀．顯得滅理。故次結云。此則總說．及就理滅。若別說者下。歷色等一一別明四諦之相。可以思準。)</span>後三約淨。聲聞是人。四諦為法。所行道品為集。所成果為涅槃。十二因緣是緣覺法。無邊法界是菩薩法。又知聲聞．即是知苦。以聲聞苦是已知故。但舉其位。法即是彼所行之法。即是道諦。集即是彼惑。集未盡。是為集諦。已有斷故。法後說之。涅槃即是滅諦。已證滅故。改名涅槃。緣覺菩薩。準思可見。<span class='note-inline'>(【校】前五五蘊．纂要及金陵本作前二五蘊。茲據嘉興藏南藏續藏改正。)</span></p>
<p style="margin-left:1em">○第二釋如實知義。</p>
</div>
<div class='div-orig'><p>云何知。知從業報諸行因緣之所造作。一切虛假。空無有實。非我。非堅固。無有少法．可得成立。</p>
<p>欲令眾生知其實性。廣為宣說。為說何等。說諸法不可壞。何等法不可壞。色不可壞。受想行識不可壞。無明不可壞。聲聞法。獨覺法。菩薩法。不可壞。何以故。一切法無作。無作者。無言說。無處所。不生不起。不與不取。無動轉。無作用。</p>
</div>
<div class='div-commentary'><p style="margin-left:1em">【疏】釋如實知義。非唯能知行相。亦顯所知之相也。先徵後釋。徵意云。為隨相知。為無相知。若隨相知。寧異凡小。若無相知。無相無知。故言云何知。後釋意云。知相知性。無有障礙。是菩薩所知。無知之知。是菩薩知。文分二別。先約自利。明知苦集。後約利他。彰知滅道。二文影略。應各具四。又二段中。含前五類。具顯三乘。今初段中。知標業報。是五蘊相。業集報苦。是二諦相。言諸行因緣之所造作。十二支相。諸行因緣。即是集相。之所造作。是苦諦相。上辨知相。一切已下。顯知無相。通於苦集。初有二句。共三乘相。非我已下。釋成上文。揀二別相。由非我故。空無有實。但假五陰。是聲聞相。以非堅固。空無有實。但緣成假。是緣覺相。若無少可得。空無有實。但虛假幻相。是菩薩相。非安立諦。無可成故。</p>
<p style="margin-left:1em">二欲令已下。次約利他。彰知滅道。能知實性。是道諦相。法不可壞。及所知性。即滅諦相。廣為宣說。唯菩薩相。文中二。初標說意。二為說下。展轉徵釋。總有三重。初徵意云。說何令知實性。釋云。說不可壞。此略示其宗。次徵云。此不可壞。為性為相。此尋說處。釋云。相即性故。五類等法。皆不可壞。依般若中。自色已上。種智已還。悉皆徧歷。後徵云。現見諸法。猶如聚沫．泡燄．芭蕉．幻夢．不實。那言不壞。下釋所由。略由三義。一色等性空。無可壞故。若壞方空。非本空故。二由空即真。同法性故。若壞方真。事在理外故。三由即空。不待壞故。壞則斷滅。文中十句五對。初無我無造。故不可壞。二離能所詮故。三能生不生。所生不起故。四因不取果。果不與因故。五體無動轉。用無作相故。<span class='note-inline'>(【鈔】自色已上種智已還者。大品略引．八十餘科。大般若更廣。謂色為首。是五蘊初故。次歷四蘊。次歷十二入。十八界。次眼等。觸等。所生諸受。次四念住。四諦。四禪。八解脫。陀羅尼。十地。五眼。十力。大慈。大悲。四等。相好。無忘失法。一切種智。四果。菩薩行。無上菩提。釋曰。上即所歷也。現見諸法。猶如聚沫等者。舉五蘊不實破壞之義。以難不壞。釋意前已頻有。)</span></p>
<p style="margin-left:1em">○第三總結多門以彰善巧。</p>
</div>
<div class='div-orig'><p>菩薩成就如是等無量慧藏。以少方便。了一切法。自然明達。不由他悟。</p>
</div>
<div class='div-commentary'><p style="margin-left:1em">【疏】更有多門。皆以無所得等為少方便。則色空見盡。壞與不壞兩亡。不隨境轉。名不由他悟。<span class='note-inline'>(【鈔】皆以無得等為少方便者。疏以無得。釋少方便。下經云。以無所得而為方便。若準大般若。亦以無生為方便。無住為方便。無依為方便。皆般若相也。然為方便。略有二意。一以為入有方便。令有無所得等。二為入空方便。亦不住無得故。今正取為入有方便。)</span></p>
<p style="margin-left:1em">○第二釋無盡義。</p>
</div>
<div class='div-orig'><p>此慧無盡藏．有十種不可盡。故說為無盡。何等為十。所謂多聞善巧不可盡故。親近善知識不可盡故。善分別句義不可盡故。入深法界不可盡故。以一味智莊嚴不可盡故。集一切福德心無疲倦不可盡故。入一切陀羅尼門不可盡故。能分別一切眾生語言音聲不可盡故。能斷一切眾生疑惑不可盡故。為一切眾生現一切佛神力教化調伏令修行不斷不可盡故。是為十。是為菩薩摩訶薩第七慧藏。住此藏者。得無盡智慧。普能開悟一切眾生。</p>
</div>
<div class='div-commentary'><p style="margin-left:1em">【疏】有標徵釋結。釋亦十事五對。一因緣。二教理。三福智。四持辯。五智通。福智中云一味者。百華異色共成一陰。萬法雖殊。貫之一智。亦如上酥。無不入也。<span class='note-inline'>(【鈔】亦如上酥無不入也者。解深密經歎真實智無不入也。)</span>是為菩薩下。三結。四歎。文處可知。</p>
<p style="margin-left:1em">○第八念藏。釋相中有四。一總標念體。二所念差別。三能念勝相。四明念益相。今初。</p>
</div>
<div class='div-orig'><p>佛子。何等為菩薩摩訶薩念藏。此菩薩捨離癡惑。得具足念。</p>
</div>
<div class='div-commentary'><p style="margin-left:1em">○二所念差別。</p>
</div>
<div class='div-orig'><p>憶念過去一生二生。乃至十生。百生。千生。百千生。無量百千生。</p>
<p>成劫。壞劫。成壞劫。非一成劫。非一壞劫。非一成壞劫。百劫。千劫。百千億那由他。乃至無量。無數。無邊。無等。不可數。不可稱。不可思。不可量。不可說。不可說不可說劫。</p>
<p>念一佛名號。乃至不可說不可說佛名號。</p>
<p>念一佛出世說授記。乃至不可說不可說佛出世說授記。</p>
<p>念一佛出世說修多羅。乃至不可說不可說佛出世說修多羅。如修多羅。祇夜。授記。伽陀。尼陀那。優陀那。本事。本生。方廣。未曾有。譬喻。論議。亦如是。</p>
<p>念一眾會。乃至不可說不可說眾會。</p>
<p>念演一法。乃至演不可說不可說法。</p>
<p>念一根種種性。乃至不可說不可說根種種性。念一根無量種種性。乃至不可說不可說根無量種種性。</p>
<p>念一煩惱種種性。乃至不可說不可說煩惱種種性。</p>
<p>念一三昧種種性。乃至不可說不可說三昧種種性。</p>
</div>
<div class='div-commentary'><p style="margin-left:1em">【疏】唯依宿住。以辨明記。略舉十事。以顯無盡。一生。二劫。三佛名。四授記。五演教。六眾會。七說義。八根性。九所治。十能治。文並可知。</p>
<p style="margin-left:1em">○三明能念勝相。</p>
</div>
<div class='div-orig'><p>此念有十種。所謂寂靜念。清淨念。不濁念。明徹念。離塵念。離種種塵念。離垢念。光耀念。可愛樂念。無障礙念。</p>
</div>
<div class='div-commentary'><p style="margin-left:1em">【疏】於中十句。一靜慮相應故。二無漏俱轉故。三淨信俱故。四了了知故。五不取相故。六離分別故。七離所知故。八與慧俱故。九具上諸德故。十離上諸過故。</p>
<p style="margin-left:1em">○四明念益相。</p>
</div>
<div class='div-orig'><p>菩薩住是念時。一切世間無能嬈亂。一切異論無能變動。往世善根悉得清淨。於諸世法無所染著。眾魔外道所不能壞。轉身受生無所忘失。過現未來說法無盡。於一切世界中與眾生同住。曾無過咎。入一切諸佛眾會道場。無所障礙。一切佛所悉得親近。是名菩薩摩訶薩第八念藏。</p>
</div>
<div class='div-commentary'><p style="margin-left:1em">【疏】亦有十句。既世與出世皆念。故能離過成德。並顯可知。</p>
<p style="margin-left:1em">○第九持藏。</p>
</div>
<div class='div-orig'><p>佛子。何等為菩薩摩訶薩持藏。此菩薩持諸佛所說修多羅．文句義理無有忘失。一生持。乃至不可說不可說生持。</p>
<p>持一佛名號。乃至不可說不可說佛名號。持一劫數。乃至不可說不可說劫數。持一佛授記。乃至不可說不可說佛授記。持一修多羅。乃至不可說不可說修多羅。持一眾會。乃至不可說不可說眾會。持演一法。乃至演不可說不可說法。持一根無量種種性。乃至不可說不可說根無量種種性。持一煩惱種種性。乃至不可說不可說煩惱種種性。持一三昧種種性。乃至不可說不可說三昧種種性。</p>
<p>佛子。此持藏無邊。難滿。難至其底。難得親近。無能制伏。無量。無盡。具大威力。是佛境界。唯佛能了。是名菩薩摩訶薩第九持藏。</p>
</div>
<div class='div-commentary'><p style="margin-left:1em">【疏】釋相中三。初別舉文義．顯長時持。二持一佛下。徧舉諸法。顯能廣持。所持。即前所念之法。三佛子下。辨能持德量。文有十句。一大之無外。二廣能虛受。三深難至底。四四邊絕相。五外無能制。六體無分量。七用無窮盡。八內含眾德。九因徹果源。十餘無能究。<span class='note-inline'>(【校】究。纂要及南藏續藏金陵本作破。茲據嘉興藏疏本改正。案經云．唯佛能了。了謂究了。)</span></p>
<p style="margin-left:1em">○第十辯藏。</p>
</div>
<div class='div-orig'><p>佛子。何等為菩薩摩訶薩辯藏。此菩薩有深智慧。了知實相。廣為眾生演說諸法。不違一切諸佛經典。</p>
</div>
<div class='div-commentary'><p style="margin-left:1em">【疏】文有四別。謂徵。釋。結。歎。釋相中四。初總舉體用。雙照事理二種實相。名深智慧。</p>
</div>
<div class='div-orig'><p>說一品法。乃至不可說不可說品法。說一佛名號。乃至不可說不可說佛名號。如是說一世界。說一佛授記。說一修多羅。說一眾會。說演一法。說一根無量種種性。說一煩惱無量種種性。說一三昧無量種種性。乃至說不可說不可說三昧無量種種性。</p>
<p>或一日說。或半月一月說。或百年千年百千年說。或一劫百劫千劫百千劫說。或百千億那由他劫說。或無數無量乃至不可說不可說劫說。劫數可盡。一文一句義理難盡。何以故。此菩薩成就十種無盡藏故。成就此藏。得攝一切法陀羅尼門現在前。百萬阿僧祇陀羅尼以為眷屬。得此陀羅尼已。以法光明。廣為眾生演說於法。</p>
<p>其說法時。以廣長舌出妙音聲。充滿十方一切世界。隨其根性。悉令滿足心得歡喜。滅除一切煩惱纏垢。善入一切音聲言語文字辯才。令一切眾生佛種不斷淨心相續。亦以法光明而演說法。無有窮盡不生疲倦。何以故。此菩薩成就盡虛空徧法界無邊身故。</p>
<p>是為菩薩摩訶薩第十辯藏。</p>
<p>此藏無窮盡。無分段。無間。無斷。無變異。無隔礙。無退轉。甚深無底。難可得入。普入一切佛法之門。</p>
</div>
<div class='div-commentary'><p style="margin-left:1em">【疏】二說一品下。顯能廣演。</p>
<p style="margin-left:1em">三或一日下。明長時演。先正明。後徵釋。以是十藏之終。故說具前十藏。近接總持。復舉陀羅尼門。</p>
<p style="margin-left:1em">四其說法下。彰辯之德。亦有正明。徵釋。可知。</p>
<p style="margin-left:1em">三結。四歎。歎中十句。義該七辯。一無窮盡。是豐義味辯。一一句中。出多事理故。二即捷辯。欲言即言．無分段故。三無疎謬辯。不以邪錯間深理故。四無斷辯。相續連環故。五應辯。應時應機無變異故。六迅辯。迅若懸河。無隔礙故。已下四句。即一切世間最上妙辯。此辯有五德。一甚深如雷。即第八句。二清徹遠聞。故不退轉。即第七句。三其聲哀雅。如迦陵頻伽。故能普入一切佛法。即第十句。四能令眾生。入心敬愛。五其有聞者。歡喜無厭。故難可得入。上二即第九句。上來第三依章別釋竟。</p>
<p style="margin-left:1em">○第四總歎十藏勝能。</p>
</div>
<div class='div-orig'><p>佛子。此十種無盡藏。有十種無盡法。令諸菩薩究竟成就無上菩提。何等為十。饒益一切眾生故。以本願善迴向故。一切劫無斷絕故。盡虛空界悉開悟心無限故。迴向有為而不著故。一念境界一切法無盡故。大願心無變異故。善攝取諸陀羅尼故。一切諸佛所護念故。了一切法皆如幻故。是為十種無盡法。能令一切世間所作。悉得究竟無盡大藏。</p>
</div>
<div class='div-commentary'><p style="margin-left:1em">【疏】分三。初標歎。二徵釋。釋有十句。攝為五對。一下化上求。二豎窮橫徧。三捨相契實。四無變善攝。五外護內明。三是為下。結歎。此後應有偈等。或是略無。多是經來未盡。<span class='note-inline'>(第四夜摩天宮會竟。)</span></p>
</div></div></div>
<p class='juan'>大方廣佛華嚴經疏論纂要卷第四十三</p>
</div><!-- end of div[@id='body'] -->
</body></html>