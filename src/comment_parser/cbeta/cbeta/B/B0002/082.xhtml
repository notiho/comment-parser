<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu189' />
<p class='juan'>大方廣佛華嚴經疏論纂要卷第八十二</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu190' />
<div class='div-orig'><p class="head2">佛不思議法品第三十三<span class='note-inline'>(之二)</span></p>
<p>佛子。諸佛世尊有十種廣大佛事。無量無邊。不可思議。一切世間諸天及人．皆不能知。去來現在所有一切聲聞獨覺．亦不能知。唯除如來威神之力。</p>
</div>
<div class='div-commentary'><p style="margin-left:1em">【疏】第四十種廣大佛事。明神通自在。即答前二會神通問。先總標中。謂八相等中．皆有大用。微細相容故。以此攝物．故名佛事。於中先標名。無量下。顯勝。</p>
</div>
<div class='div-orig'><p>何等為十。所謂一切諸佛於盡虛空徧法界一切世界兜率陀天．皆現受生．修菩薩行．作大佛事。無量色相。無量威德。無量光明。無量音聲。無量言辭。無量三昧。無量智慧所行境界。</p>
<p>攝取一切人天魔梵．沙門婆羅門．阿脩羅等。</p>
<p>大慈無礙。大悲究竟。平等饒益一切眾生。</p>
<p>或令生天。或令生人。或淨其根。或調其心。或時為說差別三乘。或時為說圓滿一乘。普皆濟度．令出生死。是為第一廣大佛事。</p>
</div>
<div class='div-commentary'><p style="margin-left:1em">【疏】列中。先徵後釋。釋中。一明上生佛事。於中四。一別明能攝。二攝取下。所攝廣多。三大慈下。能攝殊勝。四或令下。所攝成益。</p>
</div>
<div class='div-orig'><p>佛子。一切諸佛從兜率天降神母胎。以究竟三昧．觀受生法。如幻如化。如影如空。如熱時燄。隨樂而受．無量無礙。入無諍法。起無著智。離欲清淨。成就廣大妙莊嚴藏。</p>
<p>受最後身。住大寶莊嚴樓閣而作佛事。或以神力而作佛事。或以正念而作佛事。或現神通而作佛事。或現智日而作佛事。或現諸佛廣大境界而作佛事。或現諸佛無量光明而作佛事。或入無數廣大三昧而作佛事。或現從彼諸三昧起而作佛事。</p>
<p>佛子。如來爾時在母胎中為欲利益一切世間種種示現而作佛事。所謂或現初生。或現童子。或現在宮。或現出家。或復示現成等正覺。或復示現轉妙法輪。或示現於入般涅槃。如是皆以種種方便。於一切方。一切網。一切旋。一切種。一切世界中而作佛事。是為第二廣大佛事。</p>
</div>
<div class='div-commentary'><p style="margin-left:1em">【疏】二降神處胎佛事中。先明智德內圓。後受最後下。明神通外用。於中先一處一時作佛事。後佛子如來爾時下。總攝時處作佛事。此中多處。準下瞿波。乃至十重。此略舉五。皆後後廣前前。一一切方者。即娑婆。與能繞十三剎塵數剎。十方無間住故。二彼上諸剎．復有眷屬剎等圍繞。交絡成網故。三繞中間海十右旋海故。四盡華藏剎海諸剎種故。五一切世界者。盡法界故。</p>
</div>
<div class='div-orig'><p>佛子。一切諸佛．一切善業皆已清淨。一切生智皆已明潔。而以生法誘導羣迷。令其開悟。具行眾善。為眾生故示誕王宮。</p>
<p>一切諸佛於諸色欲．宮殿伎樂．皆已捨離．無所貪染。常觀諸有．空無體性。一切樂具．悉不真實。持佛淨戒．究竟圓滿。</p>
<p>觀諸內宮妻妾侍從。生大悲愍。觀諸眾生虛妄不實．起大慈心。觀諸世間．無一可樂而生大喜。於一切法．心得自在而起大捨。</p>
<p>具佛功德．現生法界。身相圓滿。眷屬清淨。而於一切．皆無所著。以隨類音．為眾演說。令於世法．深生厭離。如其所行．示所得果。復以方便．隨應教化。未成熟者令其成熟。已成熟者令得解脫。為作佛事．令不退轉。復以廣大慈悲之心．恆為眾生說種種法。又為示現三種自在。令其開悟．心得清淨。</p>
<p>雖處內宮．眾所咸覩。而於一切諸世界中施作佛事。以大智慧．以大精進．示現種種諸佛神通．無礙無盡。恒住三種巧方便業。所謂身業究竟清淨。語業常隨智慧而行。意業甚深無有障礙。以是方便<span class='note-inline'>(【校】便．纂要誤作使。)</span>利益眾生。是為第二廣大佛事。</p>
</div>
<div class='div-commentary'><p style="margin-left:1em">【疏】三現生處宮佛事。分二。初無生現生。是誕生相。後一切佛於諸色下。無染處染。是處王宮相。於中四。一三學自圓。無染是定故。二觀諸下。四心愍物。三具佛下。具德攝益。四雖處下。攝益廣深。</p>
</div>
<div class='div-orig'><p>佛子。一切諸佛示處種種莊嚴宮殿。觀察厭離捨而出<span class='note-inline'>(【校】出．纂要誤作田。)</span>家。欲使眾生了知世法．皆是妄想．無常敗壞。深起厭離．不生染著。永斷世間貪愛煩惱。修清淨行．利益眾生。當出家時。捨俗威儀。住無諍法。滿足本願無量功德。以大智光．滅世癡暗。為諸世間無上福田。常為眾生讚佛功德。令於佛所．植諸善本。以智慧眼．見真實義。復為眾生讚說出家。清淨無過。永得出離。長為世間智慧高幢。是為第四廣大佛事。</p>
</div>
<div class='div-commentary'><p style="margin-left:1em">【疏】四出家佛事中二。先明出家意。後當出家時下。明出家相。三業二利故。</p>
</div>
<div class='div-orig'><p>佛子。一切諸佛具一切智。於無量法．悉已知見。</p>
<p>菩提樹下．成最正覺。降伏眾魔。威德特尊。其身充滿一切世界。神力所作．無邊無盡。於一切智所行之義．皆得自在。修諸功德．悉已圓滿。</p>
<p>其菩提座．具足莊嚴。周徧十方一切世界。佛處其上．轉妙法輪。說諸菩薩所有行願。開示無量諸佛境界。令諸菩薩皆得悟入。修行種種清淨妙行。復能示導一切眾生令種善根。生於如來平等地中。住諸菩薩無邊妙行。成就一切功德勝法。一切世界。一切眾生。一切佛剎。一切諸法。一切菩薩。一切教化。一切三世。一切調伏。一切神變。一切眾生心之樂欲。悉善了知而作佛事。是為第五廣大佛事。</p>
</div>
<div class='div-commentary'><p style="margin-left:1em">【疏】五成道佛事中三。初明真覺舊圓。次菩提樹下。應身今滿。後其菩提下。演法益生。此頓演華嚴。</p>
</div>
<div class='div-orig'><p>佛子。一切諸佛轉不退法輪。令諸菩薩不退轉故。轉無量法輪。令一切世間咸了知故。轉開悟一切法輪。能大無畏師子吼故。轉一切法智藏法輪。開法藏門．除暗障故。轉無礙法輪。等虛空故。轉無著法輪。觀一切法非有無故。轉照世法輪。令一切眾生淨法眼故。轉開示一切智法輪。悉徧一切三世法故。轉一切佛同一法輪。一切佛法不相違故。一切諸佛以如是等無量無數百千億那由他法輪。隨諸眾生心行差別而作佛事。不可思議。是為第六廣大佛事。</p>
</div>
<div class='div-commentary'><p style="margin-left:1em">【疏】六轉法輪佛事中。義通權實。先列後結。列中。一唯菩薩乘。通四不退。二通五乘。世咸了故。三開權顯實。令悟知見決定有故。四通三藏。三藏除癡及三障故。五唯頓法。事理雙絕故。六中道法。不著二邊故。七世諦法。淨所知故。八唯佛法。智徧知故。九唯圓法。無異味故。後以如是下。總結。即無量乘為第十輪。隨機演故。十皆圓融。為不思議。</p>
</div>
<div class='div-orig'><p>佛子。一切諸佛入於一切王都城邑。為諸眾生而作佛事。所謂人王都邑。天王都邑。龍王。夜叉王。乾闥婆王。阿脩羅王。迦樓羅王。緊那羅王。摩睺羅伽王。羅剎王。毗舍闍王。如是等王一切都邑。入城門時。大地震動．光明普照。盲者得眼。聾者得耳。狂者得心。裸者得衣。諸憂苦者．悉得安樂。一切樂器．不鼓自鳴。諸莊嚴具．若著不著．咸出妙音。眾生聞者．無不欣樂。</p>
<p>一切諸佛色身清淨。相好具足。見者無厭。能為眾生作於佛事。所謂若顧視。若觀察。若動轉。若屈申。若行。若住。若坐。若臥。若默。若語。若現神通。若為說法。若有教敕。如是一切．皆為眾生而作佛事。</p>
<p>一切諸佛普於一切無數世界種種眾生心樂海中。勸令念佛。常勤觀察。種諸善根。修菩薩行。歎佛色相微妙第一。一切眾生難可值遇。若有得見而興信心。則生一切無量善法。集佛功德．普皆清淨。如是稱讚佛功德已。分身普往十方世界。令諸眾生悉得瞻奉。思惟觀察承事供養。種諸善根得佛歡喜。增長佛種悉當成佛。以如是行而作佛事。或為眾生示現色身。或出妙音。或但微笑。令其信樂。頭頂禮敬。曲躬合掌。稱揚讚歎。問訊起居。而作佛事。</p>
<p>一切諸佛以如是等無量無數不可言說不可思議種種佛事。於一切世界中。隨諸眾生心之所樂。以本願力。大慈悲力。一切智力。方便教化．悉令調伏。是為第七廣大佛事。<span class='note-inline'>(【校】普於．麗宋元磧砂諸藏淨源疏注及續藏作昔於。與疏主所見經本合。纂要及明藏清藏宮本合論本綱要本杭本鼓山本金陵會本作普於。與疏云必是普字合。)</span></p>
</div>
<div class='div-commentary'><p style="margin-left:1em">【疏】七威儀佛事。於中四。一別舉入城益物。二一切諸佛色身下。通顯威儀益物。三一切諸佛昔於下。言談示現益物。其昔字。晉本所無。即是現益。若言昔者。乃是舉因顯果。必是普字。四一切諸佛以如是下。總結深廣。</p>
</div>
<div class='div-orig'><p>佛子。一切諸佛或住阿蘭若處而作佛事。或住寂靜處而作佛事。或住空閑處而作佛事。或住佛住處而作佛事。或住三昧而作佛事。或獨處園林而作佛事。或隱身不現而作佛事。或住甚深智而作佛事。或住諸佛無比境界而作佛事。或住不可見種種身行．隨諸眾生心樂欲解．方便教化無有休息而作佛事。或以天身．求一切智而作佛事。或以龍身．夜叉身．乾闥婆身．阿脩羅身．迦樓羅身．緊那羅身．摩睺羅伽。人非人等身．求一切智而作佛事。或以聲聞身．獨覺身．菩薩身．求一切智而作佛事。或時說法或時寂默而作佛事。或說一佛或說多佛而作佛事。或說諸菩薩一切行一切願為一行願而作佛事。或說諸菩薩一行一願為無量行願而作佛事。或說佛境界即世間境界而作佛事。或說世間境界即佛境界而作佛事。或說佛境界即非境界而作佛事。或住一日．或住一夜。或住半月．或住一月．或住一年．乃至住不可說劫為諸眾生而作佛事。是為第八廣大佛事。</p>
</div>
<div class='div-commentary'><p style="margin-left:1em">【疏】八起行佛事中有四。一身心安住行。蘭若唯山林。寂靜通城邑。空閑在無物。二或以天身下。起應上求行。三或時說法下。說默下化行。四或住一日下。時分進修行。</p>
</div>
<div class='div-orig'><p>佛子。一切諸佛是生清淨善根之藏。令諸眾生．於佛法中．生淨信解。諸根調伏。永離世間。令諸菩薩．於菩提道．具智慧明．不由他悟。或現涅槃而作佛事。或現世間皆悉無常．而作佛事。或說佛身而作佛事。或說所作皆悉已辦．而作佛事。或說功德圓滿無缺．而作佛事。或說永斷諸有根本．而作佛事。或令眾生厭離世間．隨順佛心．而作佛事。或說壽命終歸於盡．而作佛事。或說世間無一可樂．而作佛事。或為宣說盡未來際供養諸佛．而作佛事。或說諸佛轉淨法輪．令其得聞．生大歡喜．而作佛事。或為宣說諸佛境界．令其發心而修諸行．而作佛事。或為宣說念佛三昧．令其發心常樂見佛．而作佛事。或為宣說諸根清淨．勤求佛道。心無懈退。而作佛事。或詣一切諸佛國土．觀諸境界種種因緣而作佛事。或攝一切諸眾生身皆為佛身．令諸懈怠放逸眾生．悉住如來清淨禁戒．而作佛事。是為第九廣大佛事。</p>
</div>
<div class='div-commentary'><p style="margin-left:1em">【疏】九起用佛事中二。初顯起用所依。以是能生功德藏故。二或現涅槃下。正明起用。</p>
</div>
<div class='div-orig'><p>佛子。一切諸佛入涅槃時。無量眾生．悲號涕泣．生大憂惱。遞相瞻顧．而作是言。如來世尊有大慈悲。哀愍饒益一切世間。與諸眾生為救為歸。如來出現．難可值遇。無上福田．於今永滅。即以如是令諸眾生悲號戀慕而作佛事。復為化度一切天．人．龍神．夜叉．乾闥婆．阿脩羅．迦樓羅．緊那羅．摩睺羅伽．人非人等故．隨其樂欲．自碎其身以為舍利．無量無數不可思議。令諸眾生起淨信心．恭敬尊重．歡喜供養。修諸功德．具足圓滿。復起於塔．種種嚴飾。於諸天宮．龍宮．夜叉宮．乾闥婆．阿脩羅．迦樓羅．緊那羅。摩睺羅伽．人非人等諸宮殿中．以為供養。牙齒爪髮．咸以起塔。令其見者．皆悉念佛念法念僧。信樂不迴．誠敬尊重。在在處處．布施供養．修諸功德。以是福故．或生天上．或處人間。種族尊榮。財產備足。所有眷屬．悉皆清淨。不入惡趣．常生善道。恒得見佛．具眾白法。於三有中．速得出離。各隨所願．獲自乘果。於如來所．知恩報恩。永與世間．作所歸依。佛子。諸佛世尊雖般涅槃。仍與眾生作不思議清淨福田．無盡功德最上福田。令諸眾生善根具足。福德圓滿。是為第十廣大佛事。</p>
<p>佛子。此諸佛事．無量廣大不可思議。一切世間諸天及人．及去來今聲聞獨覺．皆不能知。唯除如來威神所加。</p>
</div>
<div class='div-commentary'><p style="margin-left:1em">【疏】十涅槃佛事。別顯用中之一。於中三。初明涅槃悲戀益。次復為化度下。舍利流布益。後佛子下。總結益滿。若配十問。一本願。二即種性及國土。三是無礙。四十皆解脫。五出現。六音聲。七身。八智慧。九自在。三結。可知。</p>
</div>
<div class='div-orig'><p>佛子。諸佛世尊有十種無二行自在法。何等為十。所謂一切諸佛悉能善說授記言辭．決定無二。一切諸佛悉能隨順眾生心念．令其意滿．決定無二。一切諸佛悉能現覺一切諸法．演說其義．决定無二。一切諸佛悉能具足去來今世諸佛智慧．決定無二。一切諸佛悉知三世一切剎那即一剎那。決定無二。一切諸佛悉知三世一切佛剎入一佛剎．決定無二。一切諸佛悉知三世一切佛語即一佛語．決定無二。一切諸佛悉知三世一切諸佛．與其所化一切眾生．體性平等．決定無二。一切諸佛悉知世法及諸佛法．性無差別．決定無二。一切諸佛悉知三世一切諸佛所有善根．同一善根．決定無二。是為十。</p>
</div>
<div class='div-commentary'><p style="margin-left:1em">【疏】第五無二行自在法者。明無畏自在。兼答普光無畏之問。於事明審．決定無疑．故云無二。不畏他難．名為自在。別中初四可知。次三通二義。一以理融相。二事事即入。次二唯理。後一有三義。一同性修故。二互迴向故。三互主伴故。</p>
</div>
<div class='div-orig'><p>佛子。諸佛世尊有十種住．住一切法。何等為十。所謂一切諸佛住覺悟一切法界。一切諸佛住大悲語。一切諸佛住本大願。一切諸佛住不捨調伏眾生。一切諸佛住無自性法。一切諸佛住平等利益。一切諸佛住無忘失法。一切諸佛住無障礙心。一切諸佛住恆正定心。一切諸佛住等入一切法不違實際相。是為十。</p>
</div>
<div class='div-commentary'><p style="margin-left:1em">【疏】第六明住住一切法者。明三昧自在。兼答普光三昧問。如來所住。無非三昧。故徧住一切。文顯可知。</p>
</div>
<div class='div-orig'><p>佛子。諸佛世尊有十種知一切法。盡無有餘。何等為十。所謂知過去一切法盡無有餘。知未來一切法盡無有餘。知現在一切法盡無有餘。知一切言語法盡無有餘。知一切世間道盡無有餘。知一切眾生心盡無有餘。知一切菩薩善根上中下種種分位盡無有餘。知一切佛圓滿智及諸善根不增不減盡無有餘。知一切法皆從緣起盡無有餘。知一切世界種盡無有餘。知一切法界中如因陀羅網諸差別事盡無有餘。是為十。</p>
</div>
<div class='div-commentary'><p style="margin-left:1em">【疏】第七知一切法盡無有餘者。明十力自在。兼答普光十力之問。十方智慧．照境無遺故。亦顯可知。</p>
</div>
<div class='div-orig'><p>佛子。諸佛世尊有十種廣大力．最上力．無量力．大威德力。難獲力．不退力．堅固力．不可壞力．一切世間不思議力．一切眾生無能動力．大那羅延幢勇健法。<span class='note-inline'>(【校】種下．纂要有力何等為十所謂七字。又動力下有是為十佛子諸佛世尊有十種十二字。據麗宋元磧砂南藏本刪。與疏科釋及晉經麗本合。)</span></p>
</div>
<div class='div-commentary'><p style="margin-left:1em">【疏】第八廣大力者。明神力自在。亦答普光十力之問。文中亦三。初標。次何者<span class='note-inline'>(【校】者．纂要誤作等。)</span>下。徵釋。三結。今初。十力是別名。大那羅延等是總稱。故下列中。但依總名。是則標中十力．一一徧下別中。別中十門．一一具前標中十力。則成百門。古德將標中十力。次第配下十勇健法。謂初為廣大力等。則令別中一門不攝前十。不成百門。亦令餘門無廣大義。初門無最上等。設<span class='note-inline'>(【校】設．纂要誤作說。)</span>欲從勝配者。應逆次配之。十中一廣大者。周法界故。二最上者．無加過故。三無分量故。四可敬畏故。五唯佛得故。六作無屈故。七當體堅故。八緣不壞故。九超言念故。十不可搖故。</p>
</div>
<div class='div-orig'><p>何者為十。</p>
<p>所謂一切諸佛身不可壞。命不可斷。世間毒藥所不能中。一切世界水火風災皆於佛身不能為害。一切諸魔。天。龍。夜叉。乾闥婆。阿脩羅。迦樓羅。緊那羅。摩睺羅伽。人。非人。毗舍闍。羅剎等。盡其勢力．雨大金剛。如須彌山及鐵圍山。徧於三千大千世界．一時俱下。不能令佛心有驚怖。乃至一毛亦不搖動。行住坐臥．初無變易。佛所住處．四方遠近。不令其下．則不能雨。假使不制而從雨之。終不為損。若有眾生為佛所持。及佛所使。尚不可害。況如來身。是為諸佛第一大那羅延幢勇健法。</p>
</div>
<div class='div-commentary'><p style="margin-left:1em">【疏】次徵釋中。第一身命不可壞力。今逆次配。此即不可動力。乃至一毛不搖動故。文中二。先正明不可動壞。謂情非情境．俱不能壞。後若有眾生下。舉況顯勝。如令耆婆入火取子。入獄問罪等。<span class='note-inline'>(【鈔】如令耆婆入火者。現相已引。入獄問罪。即報恩經第四。令耆婆往阿鼻地獄問調達云。汝今受罪云何。調達答云。如第三禪樂。今取入中問罪。苦不能害耳。)</span></p>
</div>
<div class='div-orig'><p>佛子。一切諸佛．以一切法界諸世界中須彌山王．及鐵圍山．大鐵圍山．大海山林．宮殿屋宅．置一毛孔。盡未來劫。而諸眾生不覺不知。唯除如來神力所被。佛子。爾時諸佛於一毛孔．持於爾所一切世界．盡未來劫。或行或住。或坐或臥。不生一念勞倦之心。佛子。譬如虛空。普持一切徧法界中所有世界而無勞倦。一切諸佛於一毛孔持諸世界。亦復如是。是為諸佛第二大那羅延幢勇健法。</p>
</div>
<div class='div-commentary'><p style="margin-left:1em">【疏】第二毛孔容持力。即是不可思。而諸眾生不覺知故。<span class='note-inline'>(【校】故．纂要及續藏金陵本誤作矣。茲據淨源疏注嘉興藏南藏綱要本改正。)</span></p>
</div>
<div class='div-orig'><p>佛子。一切諸佛能於一念。起不可說不可說世界微塵數步。一一步。過不可說不可說佛剎微塵數國土。如是而行。經一切世界微塵數劫。佛子。假使有一大金剛山。與上所經一切佛剎。其量正等。如是量等大金剛山。有不可說不可說佛剎微塵數。諸佛能以如是諸山置一毛孔。佛身毛孔．與法界中一切眾生毛孔數等。一一毛孔。悉置爾許大金剛山。持爾許山．遊行十方。入盡虛空一切世界。從於前際。盡未來際一切諸劫。無有休息。佛身無損。亦不勞倦。心常在定．無有散亂。是為諸佛第三大那羅延幢勇健法。</p>
</div>
<div class='div-commentary'><p style="margin-left:1em">【疏】第三毛持大山力。即當不壞。以雖持多大山。身心無勞損故。文中速行廣步。多劫行剎。為一山之量。此山已無邊矣。況有多山在於一毛。況復多毛。窮劫持住。實難思之境矣。</p>
</div>
<div class='div-orig'><p>佛子。一切諸佛一座食已。結跏趺坐。經前後際不可說劫。入佛所受不思議樂。其身安住．寂然不動。亦不廢捨化眾生事。佛子。假使有人。於徧虛空一一世界。悉以毛端次第度量。諸佛能於一毛端處．結跏趺坐。盡未來劫。如一毛端處。一切毛端處．悉亦如是。佛子。假使十方一切世界所有眾生．一一眾生．其身大小．悉與不可說佛剎微塵數世界量等。輕重亦爾。諸佛能以爾所眾生置一指端。盡於後際所有諸劫。一切指端皆亦如是。盡持爾許一切眾生。入徧虛空一一世界。盡於法界悉使無餘。而佛身心曾無勞倦。是為諸佛第四大那羅延幢勇健法。</p>
</div>
<div class='div-commentary'><p style="margin-left:1em">【疏】第四定用自在力。即是堅固。定力安住故。</p>
</div>
<div class='div-orig'><p>佛子。一切諸佛能於一身．化現不可說不可說佛剎微塵數頭。一一頭．化現不可說不可說佛剎微塵數舌．一一舌．化出不可說不可說佛剎微塵數差別音聲。法界眾生靡不皆聞。一一音聲．演不可說不可說佛剎微塵數修多羅藏。一一修多羅藏．演不可說不可說佛剎微塵數法。一一法．有不可說不可說佛剎微塵數文字句義。如是演說。盡不可說不可說佛剎微塵數劫。盡是劫已。復更演說。盡不可說不可說佛剎微塵數劫。如是次第。乃至盡於一切世界微塵數。盡一切眾生心念數。未來際劫．猶可窮盡。如來化身所轉法輪。無有窮盡。所謂智慧演說法輪。斷諸疑惑法輪。照一切法法輪。開無礙藏法輪。令無量眾生歡喜調伏法輪。開示一切諸菩薩行法輪。高升圓滿大智慧日法輪。普然照世智慧明燈法輪。辯才無畏種種莊嚴法輪。如一佛身以神通力轉如是等差別法輪。一切世法無能為喻。如是盡虛空界一一毛端分量之處有不可說不可說佛剎微塵數世界。一一世界中．念念現不可說不可說佛剎微塵數化身。一一化身．皆亦如是。所說音聲文字句義。一一充滿一切法界。其中眾生皆得解了。而佛言音無變無斷．無有窮盡。是為諸佛第五大那羅延幢勇健法。</p>
</div>
<div class='div-commentary'><p style="margin-left:1em">【疏】第五常徧演法力。此即不退。言音無變。無斷盡故。文中二。初明一身轉。後如一佛下。明多身轉。前中三。初顯所說多。次如是演說下。明所說常。後所謂下。示所說體。後多身可知。是則常恒之說．前後無涯。生盲之徒．對而莫覩。隨所感見。說有始終。</p>
</div>
<div class='div-orig'><p>佛子。一切諸佛皆以德相莊嚴胸臆。猶若金剛不可損壞。菩提樹下結跏趺坐。魔王軍眾其數無邊。種種異形甚可怖畏。眾生見者．靡不驚懾。悉發狂亂。或時致死。如是魔眾徧滿虛空。如來見之心無恐怖。容色不變。一毛不豎。不動不亂。無所分別。離諸喜怒。寂然清淨。住佛所住。具慈悲力。諸根調伏。心無所畏。非諸魔眾所能傾動。而能摧伏一切魔軍。皆使迴心稽首歸依。然後復以三輪教化。令其悉發阿耨多羅三藐三菩提意。永不退轉。是為諸佛第六大那羅延幢勇健法。</p>
</div>
<div class='div-commentary'><p style="margin-left:1em">【疏】第六德相降魔力。即當難獲。然十皆難獲。世多魔惑。偏立難獲之名。</p>
</div>
<div class='div-orig'><p>佛子。一切諸佛有無礙音。其音普徧十方世界。眾生聞者．自然調伏。彼諸如來所出音聲。須彌盧等一切諸山不能為障。天宮．龍宮．夜叉宮．乾闥婆．阿脩羅．迦樓羅．緊那羅．摩睺羅伽．人非人等一切諸宮．所不能障。一切世界高大音聲亦不能障。隨所應化一切眾生靡不皆聞。文字句義悉得解了。是為諸佛第七大那羅延幢勇健法。</p>
</div>
<div class='div-commentary'><p style="margin-left:1em">【疏】第七圓音徧徹力。即是威德。聞皆調伏故。</p>
</div>
<div class='div-orig'><p>佛子。一切諸佛心無障礙。於百千億那由他不可說不可說劫恒善清淨。去來現在一切諸佛同一體性。無濁無翳。無我無我所。非內非外。了境空寂。不生妄想。無所依。無所作。不住諸相。永斷分別。本性清淨。捨離一切攀緣憶念。於一切法常無違諍。住於實際。離欲清淨。入真法界。演說無盡。離量非量所有妄想。絕為無為一切言說。於不可說無邊境界。悉已通達無礙無盡。智慧方便成就十力。一切功德莊嚴清淨。演說種種無量諸法。皆與實相不相違背。於諸法界三世諸法悉等無異。究竟自在。入一切法最勝之藏。一切法門正念不惑。安住十方一切佛剎而無動轉。得不斷智。知一切法究竟無餘。盡諸有漏。心善解脫。慧善解脫。住於實際通達無礙。心常正定。於三世法及以一切眾生心行。一念了達．皆無障礙。是為諸佛第八大那羅延幢勇健法。</p>
</div>
<div class='div-commentary'><p style="margin-left:1em">【疏】第八心無障礙力。即無量力。離量非量故。初無塵惑障礙。後於不可說下。起用無障礙。心善解脫者。由三種相。一於諸行徧了知故。二於彼相應諸煩惱斷．得作證故。三煩惱斷已。於一切處離愛住故。</p>
</div>
<div class='div-orig'><p>佛子。一切諸佛同一法身。境界無量身。功德無邊身。世間無盡身。三界不染身。隨念示現身。非實非虛平等清淨身。無來無去無為不壞身。一相無相法自性身。無處無方徧一切身。神變自在無邊色相身。種種示現普入一切身。妙法方便身。智藏普照身。示法平等身。普徧法界身。無動無分別非有非無常清淨身。非方便非不方便．非滅非不滅．隨所應化一切眾生種種信解而示現身。從一切功德寶所生身。具一切諸佛法真如身。本性寂靜無障礙身。成就一切無礙法身。徧住一切清淨法界身。分形普徧一切世間身。無攀緣．無退轉．永解脫．具一切智普了達身。是為諸佛第九大那羅延幢勇健法。</p>
</div>
<div class='div-commentary'><p style="margin-left:1em">【疏】第九法身微密力。即是最上。此總收前八後一。更無加故。文列二十五身。或即應之真。即真之應。即性之相。即理之智。十身圓融同一法界之身。不可配於報化。故云最上微密。</p>
</div>
<div class='div-orig'><p>佛子。一切諸佛．等悟一切諸如來法。等修一切諸菩薩行。若願若智．清淨平等。猶如大海．悉得滿足。行力尊勝．未曾退怯。住諸三昧無量境界。示一切道．勸善誡惡。智力第一．演法無畏。隨有所問．悉能善答。智慧說法．平等清淨。身語意行．悉皆無雜。住佛所住諸佛種性。以佛智慧而作佛事。住一切智．演無量法。無有根本。無有邊際。神通智慧不可思議。一切世間無能解了。智慧深入．見一切法。微妙廣大．無量無邊。三世法門．咸善通達。一切世界．悉能開曉。以出世智．於諸世間．作不可說種種佛事。成不退智。入諸佛數。雖已證得不可言說離文字法。而能開示種種言辭。以普賢智．集諸善行。成就一念相應妙慧。於一切法．悉能覺了。如先所念一切眾生．皆依自乘而施其法。一切諸法．一切世界．一切眾生．一切三世．於法界內．如是境界．其量無邊。以無礙智．悉能知見。佛子。一切諸佛於一念頃．隨所應化．出興於世。住清淨土．成等正覺。現神通力。開悟三世一切眾生。心意及識．不失於時。佛子。眾生無邊。世界無邊。法界無邊。三世無邊。諸佛最勝亦無有邊。悉現於中成等正覺。以佛智慧．方便開悟．無有休息。佛子。一切諸佛以神通力現最妙身。住無邊處。大悲方便．心無障礙。於一切時．常為眾生演說妙法。是為諸佛第十大那羅延幢勇健法。</p>
<p>佛子。此一切諸佛大那羅延幢勇健法。無量無邊不可思議。去來現在一切眾生及以二乘．不能解了。唯除如來神力所加。</p>
</div>
<div class='div-commentary'><p style="margin-left:1em">【疏】第十具足行智力。即是廣大力。因行如海。果智普周。五無邊界。大用無涯故。文中四。一萬行圓淨。二住佛所住下。智用圓周。三雖已證下。動靜自在。四佛子一切諸佛下。用無涯畔。上之十力．不出三業。可以思準。第三佛子此一切下。總結可知。<span class='note-inline'>(第八有八門答自在竟。)</span></p>
<p style="margin-left:1em">○第九三門答無礙問。</p>
</div>
<div class='div-orig'><p>佛子。諸佛世尊有十種決定法。何等為十。所謂一切諸佛定從兜率壽盡下生。一切諸佛定示受生．處胎十月。一切諸佛定厭世俗．樂求出家。一切諸佛決定坐於菩提樹下．成等正覺．悟諸佛法。一切諸佛定於一念悟一切法．一切世界示現神力。一切諸佛定能應時轉妙法輪。一切諸佛定能隨彼所種善根．應時說法而為授記。一切諸佛定能應時為作佛事。一切諸佛定能為諸成就菩薩而授記別。一切諸佛定能一念普答一切眾生所問。是為十。</p>
</div>
<div class='div-commentary'><p style="margin-left:1em">【疏】一明所作決定。無能為礙。此約一類世界。故云決定。於異類界。未必定然。又約佛定能為。故云決定耳。</p>
</div>
<div class='div-orig'><p>佛子。諸佛世尊有十種速疾法。何等為十。所謂一切諸佛．若有見者．速得遠離一切惡趣。一切諸佛．若有見者．速得圓滿殊勝功德。一切諸佛．若有見者．速能成就廣大善根。一切諸佛．若有見者．速得往生淨妙天上。一切諸佛．若有見者．速能除斷一切疑惑。一切諸佛．若已發菩提心而得見者．速得成就廣大信解．永不退轉。能隨所應．教化眾生。若未發心．即能速發阿耨多羅三藐三菩提心。一切諸佛．若未入正位而得見者．速入正位。一切諸佛．若有見者．速能清淨世出世間一切諸根。一切諸佛．若有見者．速得除滅一切障礙。一切諸佛．若有見者．速能獲得無畏辯才。是為十。</p>
</div>
<div class='div-commentary'><p style="margin-left:1em">【疏】二速疾法者。明令他無礙。如如意寶。見速獲益。而薄福不覩。十句五對。一離惡趣．圓勝德。二成善因．感樂果。三除疑惑．滿大心。四始入位．終清淨。五淨二礙．具四辯。</p>
</div>
<div class='div-orig'><p>佛子。諸佛世尊有十種應常憶念清淨法。何等為十。所謂一切諸佛過去因緣．一切菩薩應常憶念。一切諸佛清淨勝行．一切菩薩應常憶念。一切諸佛滿足諸度．一切菩薩應常憶念。一切諸佛成就大願．一切菩薩應常憶念。一切諸佛積集善根．一切菩薩應常憶念。一切諸佛已具梵行．一切菩薩應常憶念。一切諸佛現成正覺．一切菩薩應常憶念。一切諸佛色身無量．一切菩薩應常憶念。一切諸佛神通無量．一切菩薩應常憶念。一切諸佛十力無畏．一切菩薩應常憶念。是為十。</p>
</div>
<div class='div-commentary'><p style="margin-left:1em">【疏】三應憶念清淨者。舉佛無二礙。勸物念持。<span class='note-inline'>(第九三門答無礙問竟。)</span></p>
<p style="margin-left:1em">○第十三門答解脫問。</p>
</div>
<div class='div-orig'><p>佛子。諸佛世尊有十種一切智住。何等為十。所謂一切諸佛於一念中．悉知三世一切眾生心心所行。一切諸佛於一念中．悉知三世一切眾生所集諸業及業果報。一切諸佛於一念中．悉知一切眾生所宜．以三種輪．教化調伏。一切諸佛於一念中．盡知法界一切眾生所有心相。於一切處．普現佛興。令其得見．方便攝受。一切諸佛於一念中．普隨法界一切眾生心樂欲解．示現說法．令其調伏。一切諸佛於一念中．悉知法界一切眾生心之所樂．為現神力。一切諸佛於一念中．徧一切處．隨所應化一切眾生．示現出興。為說佛身不可取著。一切諸佛於一念中．普至法界一切處一切眾生彼彼諸道。一切諸佛於一念中．隨諸眾生有憶念者．在在處處無不往應。一切諸佛於一念中．悉知一切眾生解欲．為其示現無量色相。是為十。</p>
<p>佛子。諸佛世尊有十種無量不可思議佛三昧。何等為十。所謂一切諸佛恆在正定．於一念中徧一切處．普為眾生廣說妙法。一切諸佛恒在正定．於一念中徧一切處．普為眾生說無我際。一切諸佛恒住正定。於一念中徧一切處．普入三世。一切諸佛恒在正定．於一念中徧一切處．普入十方廣大佛剎。一切諸佛恒在正定．於一念中徧一切處．普現無量種種佛身。一切諸佛恒在正定．於一念中徧一切處．隨諸眾生種種心解．現身語意。一切諸佛恒在正定．於一念中徧一切處．說一切法離欲真際。一切諸佛恒住正定．於一念中徧一切處．演說一切緣起自性。一切諸佛恒住正定．於一念中徧一切處．示現無量世出世間廣大莊嚴。令諸眾生．常得見佛。一切諸佛恒住正定．於一念中徧一切處．令諸眾生悉得通達一切佛法無量解脫．究竟到於無上彼岸。是為十。</p>
<p>佛子。諸佛世尊有十種無礙解脫。何等為十。所謂一切諸佛能於一塵．現不可說不可說諸佛出興於世。一切諸佛能於一塵．現不可說不可說諸佛轉淨法輪。一切諸佛能於一塵．現不可說不可說眾生受化調伏。一切諸佛能於一塵．現不可說不可說諸佛國土。一切諸佛能於一塵．現不可說不可說菩薩授記。一切諸佛能於一塵．現去來今一切諸佛。一切諸佛能於一塵．現去來今諸世界種。一切諸佛能於一塵．現去來今一切神通。一切諸佛能於一塵．現去來今一切眾生。一切諸佛能於一塵．現去來今一切佛事。是為十。</p>
</div>
<div class='div-commentary'><p style="margin-left:1em">【疏】初門明智障解脫。智安事理。故名為住。由離障故。一切能知。二無量不思議三昧者。明定障解脫。由離障故。用廣為無量。體深不可思議。故十種之中．各先明在定。後一念徧用。三無礙解脫者。明業用解脫。智論云。菩薩有不思議解脫。諸佛有無礙解脫。所作無障．脫拘礙故。故各於一塵．頓為微細作用。若別答十問者。一答出現。二音聲。三本願。願化盡故。四國土。五即智慧。能授菩薩之記。六佛身。七即種性。云世界種。入世化物之種。應非世界海中之種。以前有國土竟故。八自在。九是無礙。利生無礙故。十即解脫。無不為故。既隨一門．皆答十問。則包含該攝。是以名不思議。然文少結束。似經來未盡。或顯佛德無盡故。相海等．猶答前問故。<span class='note-inline'>(第十有三門答解脫問竟。)</span></p>
<p style="margin-left:1em">【論】此品大意。明從前進修至此。自己三業廣大用．會佛三業廣大用故。所明業用．不離二諦真俗二門。一一十法之中。身語智為體。餘七是三業上用故。以青蓮華藏菩薩答前十問。有三十二種答。一一答中．皆有十無盡法故。意明至此佛果三業用中。真俗法滿足。故號佛為無上兩足尊也。<span class='note-inline'>(佛不思議法品竟。)</span></p>
</div></div></div>
<p class='juan'>大方廣佛華嚴經疏論纂要卷第八十二</p>
</div><!-- end of div[@id='body'] -->
</body></html>