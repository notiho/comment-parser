<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu123' />
<p class='juan'>大方廣佛華嚴經疏論纂要卷第五十二</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu124' />
<div class='div-orig'><p class="head2">十迴向品第二十五<span class='note-inline'>(之六)</span></p>
</div>
<div class='div-commentary'><p style="margin-left:1em">○二十六施連膚頂髻。即肉髻也。</p>
</div>
<div class='div-orig'><p>佛子。菩薩摩訶薩布施乞者連膚頂髻。如寶髻王菩薩。勝妙身菩薩。及餘無量諸菩薩等。菩薩是時見乞者來。心生歡喜。而語之言。汝今若須連膚頂髻。可就我取。我此頂髻。閻浮提中最為第一。作是語時．心無動亂。不念餘業．捨離世間。志求寂靜究竟清淨。精勤質直．向一切智。便執利刀割其頂上連膚頂髻。右膝著地．合十指掌．一心施與。正念三世一切諸佛菩薩所行。發大歡喜增上志樂。於諸法中．意善開解。不取於苦。了知苦受．無相無生。諸受互起．無有常住。是故我應同去來今一切菩薩修行大捨。發深信樂。求一切智無有退轉。不由他教善知識力。</p>
<p>菩薩摩訶薩作是施時。以諸善根如是迴向。所謂願一切眾生得無見頂．成就菩薩如塔之髻。願一切眾生得紺青髮．金剛髮．細軟髮．能滅眾生一切煩惱。願一切眾生得潤澤髮．密緻髮．不侵鬢額髮。願一切眾生得柔軟髮．盡於鬢額而生髮。願一切眾生得如卍字髮．螺文右旋髮。願一切眾生得佛相髮．永離一切煩惱結習。願一切眾生得光明髮．其光普照十方世界。願一切眾生得無亂髮．如如來髮淨妙無雜。願一切眾生得成應供頂塔之髮．令其見者如見佛髮。願一切眾生皆得如來無染著髮．永離一切暗翳塵垢。是為菩薩摩訶薩施連膚髻時善根迴向。為令眾生其心寂靜。皆得圓滿諸陀羅尼。究竟如來一切種智十種力故。</p>
</div>
<div class='div-commentary'><p style="margin-left:1em">【疏】施行中三。初總標施行。二如寶髻下。指物同修。三菩薩是時下。正明施行。於中六。一覩乞生欣。住種性故。二而語下。語意清淨。離二障故。三便執下。身業正捨。事業勝故。四正念下。欣慕上流。意樂勝故。五於諸法下。巧安諦理。無相攝故。六是故下。決志思齊。依止勝故。此及迴向．有七最勝。成波羅蜜。前後諸施。文多畧無。</p>
<p style="margin-left:1em">二菩薩下。迴向行中十願。一無見頂者。縱窮上界。亦有餘故。言如塔者。菩薩敬故。二堅無中斷故。五中靜法云。準梵本。令得二相髮。謂室利靺蹉塞縛悉底迦相髮。義如前說。六云得佛相髮。準梵本。卻是右旋。餘可知。迴向所為中。總綰諸髮。成髻圓滿。故云爾也。</p>
<p style="margin-left:1em">○二十七施眼。</p>
</div>
<div class='div-orig'><p>佛子。菩薩摩訶薩以眼布施諸來乞者。如歡喜行菩薩。月光王菩薩。及餘無量諸菩薩等所行惠施。菩薩摩訶薩布施眼時。起清淨施眼心。起清淨智眼心。起依止法光明心。起現觀無上佛道心。發迴向廣大智慧心。發與三世菩薩平等捨施心。發於無礙眼．起不壞淨信心。於其乞者起歡喜攝受心。為究竟一切神通故。為生佛眼故。為增廣大菩提心故。為修習大慈悲故。為制伏六根故。於如是法而生其心。佛子。菩薩摩訶薩布施眼時。於其乞者心生愛樂。為設施會．增長法力。捨離世間愛見放逸。除斷欲縛。修習菩提。隨彼所求心安不動。不違其意．皆令滿足。而常隨順無二捨行。</p>
</div>
<div class='div-commentary'><p style="margin-left:1em">【疏】智論十四說。施有三種。飲食為下。珍寶為中。頭目五藏為上。廣如彼說。文中施行內有四。一標章引例。<span class='note-inline'>(【鈔】經云。及餘無量菩薩者。賢愚經第六。快目王施眼。說過去阿僧祇劫．有王名為快目。其目徹過牆壁。見四十里。王八萬四千國。性善好施。有邊國王名波羅陀拔彌。不賓王化。治政失度。快目王舉兵往伏。彼王有臣云。快目王好施。令一盲婆羅門從其乞眼。快目便許之．七日後施。臣佐悲諫。太子請以眼代。快目王廣為說法。令剜一眼。置於掌中。廣發大願。後置婆羅門眼中。彼即得視。復剜一眼置彼匡中。亦即得視。大地震動。諸天下讚。帝釋問王。施眼何求。答。唯求佛道。問有悔心不。答言無悔。若不悔者。令我如故。尋便平復。婆羅門回。奏報彼王。彼王聞已。心裂而死。)</span>二菩薩摩訶薩下。發起勝心。三為究竟下。明行心所為。可知。四佛子下。彰施儀式。</p>
</div>
<div class='div-orig'><p>以此善根如是迴向。所謂願一切眾生得最勝眼．示導一切。願一切眾生得無礙眼．開廣智藏。願一切眾生得淨肉眼．光明鑒徹．無能蔽者。願一切眾生得淨天眼．悉見眾生生死業果。願一切眾生得淨法眼．能隨順入如來境界。願一切眾生得智慧眼．捨離一切分別取著。願一切眾生具足佛眼．悉能覺悟一切諸法。願一切眾生成就普眼．盡諸境界．無所障礙。願一切眾生成就清淨離癡翳眼．了眾生界空無所有。願一切眾生具足清淨無障礙眼．皆得究竟如來十力。是為菩薩摩訶薩布施眼時善根迴向。為令眾生得一切智清淨眼故。</p>
</div>
<div class='div-commentary'><p style="margin-left:1em">【疏】二迴向行．願成十眼。與離世間。大同小異。</p>
<p style="margin-left:1em">○二十八施耳鼻中。二事合明施行。別顯迴向。</p>
</div>
<div class='div-orig'><p>佛子。菩薩摩訶薩能以耳鼻施諸乞者。如勝行王菩薩。無怨勝菩薩。及餘無量諸菩薩等。布施之時親附乞者。專心修習諸菩薩行。具佛種性生如來家。念諸菩薩所修施行。常勤發起諸佛菩提。清淨諸根功德智慧。觀察三有無一堅固。願常得見諸佛菩薩。隨順憶念一切佛法。知身虛妄空無所有無所貪惜。菩薩如是施耳鼻時。心常寂靜調伏諸根。勉濟眾生險惡諸難。生長一切智慧功德。入大施海．了達法義。具修諸道．依智慧行。得法自在。以不堅身易堅固身。</p>
</div>
<div class='div-commentary'><p style="margin-left:1em">【疏】文但有三。今初施行有二。一標章行例。二布施之時下。安住勝心。一具佛種性。即安住最勝。二念諸下。事業最勝。三常勤下。依止最勝。四隨順下。清淨最勝。五勉濟下。意樂最勝。六生長下。巧便最勝。<span class='note-inline'>(【鈔】具佛種性者。謂具七最勝。成波羅蜜。如第一會。)</span></p>
<p style="margin-left:1em">○二迴向行中。先耳十願。</p>
</div>
<div class='div-orig'><p>佛子。菩薩摩訶薩布施耳時．以諸善根如是迴向。所謂願一切眾生得無礙耳．普聞一切說法之音。願一切眾生得無障耳．悉能解了一切音聲。願一切眾生得如來耳．一切聰達無所壅滯。願一切眾生得清淨耳．不因耳處生分別心。願一切眾生得無聾聵耳．令蒙昧識畢竟不生。願一切眾生得徧法界耳．悉知一切諸佛法音。願一切眾生得無礙耳．開悟一切無障礙法。願一切眾生得無壞耳．善知諸論無能壞者。願一切眾生得普聞耳．廣大清淨為諸耳王。願一切眾生具足天耳．及以佛耳。是為菩薩摩訶薩布施耳時善根迴向。為令眾生。皆悉獲得清淨耳故。</p>
</div>
<div class='div-commentary'><p style="margin-left:1em">【疏】初及第七。俱名無礙者。準梵本。初名無著。聵者。從生即聾故。為耳王者。聞與不聞．皆自在故。</p>
<p style="margin-left:1em">○後施鼻迴向。</p>
</div>
<div class='div-orig'><p>佛子。菩薩摩訶薩布施鼻時如是迴向。所謂願一切眾生得隆直鼻．得隨好鼻．得善相鼻．得可愛樂鼻．得淨妙鼻．得隨順鼻．得高顯鼻．得伏怨鼻．得善見鼻．得如來鼻。願一切眾生得離恚怒面．得一切法面．得無障礙面．得善見面．得隨順面．得清淨面．得離過失面．得如來圓滿面．得徧一切處面．得無量美好面。是為菩薩摩訶薩布施鼻時善根迴向。為令眾生究竟得入諸佛法故。為令眾生究竟攝受諸佛法故。為令眾生究竟了知諸佛法故。為令眾生究竟住持諸佛法故。為令眾生究竟常見諸如來故。為令眾生皆悉證得佛法門故。為令眾生究竟成就無能壞心故。為令眾生皆能照了諸佛正法故。為令眾生普悉嚴淨諸佛國土故。為令眾生皆得如來大威力身故。是為菩薩摩訶薩施耳鼻時善根迴向。</p>
</div>
<div class='div-commentary'><p style="margin-left:1em">【疏】文四。初牒起。二正顯中有二願。前一願得十鼻。言隨好者。兩孔不現故。善相者。相海品云。如來鼻有大人相。名一切神通智慧雲故。隨順鼻者。隨宜所現故。後一願得十面。鼻居面中。好醜由起。故相從立願。一切法者。正向諸法故。三是為下。結。四為令下。迴向所為有十。以鼻香氣所入故。攝受香故。了知故。住於覺故。如眼見色故。合中知故。不壞鼻根故。不邪分別故。香氣嚴潔故。五分法身香故。</p>
<p style="margin-left:1em">○二十九施牙齒。</p>
</div>
<div class='div-orig'><p>佛子。菩薩摩訶薩安住堅固自在地中。能以牙齒施諸眾生。猶如往昔華齒王菩薩。六牙象王菩薩。及餘無量諸菩薩等。菩薩摩訶薩施牙齒時．其心清淨。希有難得．如優曇華。所謂無盡心施．大信心施．步步成就無量捨心施．調伏諸根心施．一切悉捨心施．一切智願心施．安樂眾生心施．大施．極施．勝施．最勝施．輟身要用無所嫌恨心施。</p>
</div>
<div class='div-commentary'><p style="margin-left:1em">【疏】初施行中。安住堅固自在位者。登地已上故。智論十四云。象王施牙．是法身菩薩。事廣如彼。及十輪第四。<span class='note-inline'>(【鈔】論云。如釋迦文佛。曾為六牙白象。獵者伺便．以毒箭射之。諸象競至．欲來踏殺獵者。白象以身捍之。擁護其人．愍之如子。曉喻慇勤。遮止羣象。徐問獵人．何故射我。答曰。我須汝牙。即以六牙內石孔中．血肉俱出。以鼻舉牙。授與獵者。雖曰象身。用心如是。當知此象。非畜生行報。阿羅漢法中。都無此心。當知此為法身菩薩。及十輪者。經云。若有苾蒭。於諸根本性重罪中。隨犯一罪。雖名破戒惡行苾蒭。猶勝一切在家白衣。犯性罪者。尚應如是。況犯其餘諸小遮罪。是故不許國王大臣諸在家者。輕慢讁罰。所以者何。善男子。乃至過去有迦奢國王。名曰梵授。敕五旃陀羅。有大象王。名青蓮華。六牙具足。住雪山邊。汝可往彼。拔取牙來。若不得者。汝等五人．定無活義。時旃陀羅為護身命。執持弓箭。被赤袈裟．現於沙門威儀形相。往雪山邊．至象王所。彼母象遙見人來。執持弓箭。驚怖馳走。詣象王所。白言。大天。今見有人．張弓挾箭．徐行覘視。來趣我等。將非我等命欲盡耶。象王聞已。舉目觀見．剃除鬚髮．著袈裟人。即為母象而說偈言。被殑伽沙等。諸佛法幢相。觀此離惡心。必不害眾生。時彼母象以頌答曰。雖知被法服。而執於弓箭。是惡旃陀羅。樂惡無悲愍。時大象王。復說頌言。見袈裟一相。知是慈悲本。此必歸佛者。愍念諸眾生。汝勿懷疑慮。宜應速攝心。被此法衣人。欲度生死海。時旃陀羅。即以毒箭彎弓審射。中象王心。母象見之。悲號叫．哭聲哀哽咽。以頌白曰。被此法衣人。宜應定歸佛。威儀雖寂靜。而懷毒惡心。應速踏彼身。令其命根斷。滅此怨令盡。以射天身故。時大象王。以頌答曰。寧速捨身命。不應生惡心。彼雖懷詐心。猶似佛弟子。智者非為命。而壞清淨心。為度諸有情。當習菩薩行。時大象王。心生悲愍。徐問人言。汝何所須。彼人答言。欲須汝牙。象王歡喜。即自拔牙。施旃陀羅。而說頌曰。我以白牙今施汝。無忿無恨無貪惜。願以施福當成佛。滅除眾生煩惱病。善男子。當觀如是過去象王。雖受如是傍生趣身。為求阿耨多羅三藐三菩提故。而能棄捨身命無吝。恭敬尊重著袈裟人。雖彼為怨。而不加報。然未來世。有剎帝利。旃陀羅王。宰官居士。長者沙門。婆羅門等。歸於我法而出家者。若是法器。若非法器。諸弟子所。惱亂訶罵。或以鞭杖。楚撻其身。或閉牢獄。乃至斷命。此於一切過去未來現在諸佛。犯諸大罪。決定當趣無間地獄。斷滅善根。焚燒相續。一切智者之所遠離。)</span></p>
</div>
<div class='div-orig'><p>菩薩爾時以諸善根如是迴向。所謂願一切眾生得銛白牙齒．成最勝塔受天人供。願一切眾生得齊平牙齒．如佛相好．無有疏缺。願一切眾生得調伏心．善趣菩薩波羅蜜行。願一切眾生口善清淨．牙齒鮮白．分明顯現。願一切眾生得可憶念莊嚴牙齒．其口清淨．無可惡相。願一切眾生牙齒成就具滿四十．常出種種希有妙香。願一切眾生意善調伏．牙齒鮮潔．如白蓮華．文理迴旋．卍字成就。願一切眾生口脣鮮淨．牙齒潔白．放無量光．周徧照耀。願一切眾生牙齒堅利．食無完粒．無所味著．為上福田。願一切眾生於牙齒間常放光明．授諸菩薩第一記別。是為菩薩摩訶薩施牙齒時善根迴向。為令眾生具一切智．於諸法中智慧清淨故。</p>
</div>
<div class='div-commentary'><p style="margin-left:1em">【疏】二迴向行十願。唯第三單約心說。謂智能調惑．趣於彼岸。如牙調食．以資法身。餘皆約牙齒說。萬字成就者。若梵本。但云右旋．及有樂耳。放無量光者。即如相海品說。</p>
<p style="margin-left:1em">○三十施舌。</p>
</div>
<div class='div-orig'><p>佛子。菩薩摩訶薩若有人來從乞舌時。於乞者所。以慈悲心．軟語愛語。猶如往昔端正面王菩薩。不退轉菩薩。及餘無量諸菩薩等。佛子。菩薩摩訶薩於諸趣中而受生時。有無量百千億那由他眾生而來乞舌。菩薩爾時安置其人在師子座。以無恚心．無害心．無恨心．大威德心．從佛種性所生心．住於菩薩所住心．常不濁亂心．住大勢力心．於身無著心．於語無著心。兩膝著地。開口出舌．以示乞者。慈心軟語．而告之言。我今此身．普皆屬汝。可取我舌．隨意所用。令汝所願．皆得滿足。</p>
<p>菩薩爾時以諸善根如是迴向。所謂願一切眾生得周普舌．悉能宣示諸語言法。願一切眾生得覆面舌．所言無二．皆悉真實。願一切眾生得普覆一切佛國土舌．示現諸佛自在神通。願一切眾生得軟薄舌．恒受美妙清淨上味。願一切眾生得辯才舌．能斷一切世間疑網。願一切眾生得光明舌．能放無數萬億光。<span class='note-inline'>(【校】光．纂要誤作九。)</span>明。願一切眾生得決定舌．辯說諸法．無有窮盡。願一切眾生得普調伏舌．善能開示一切祕要。所有言說皆令信受。願一切眾生得普通達舌．善入一切語言大海。願一切眾生得善說一切諸法門舌．於言語智．悉到彼岸。是為菩薩摩訶薩布施舌時善根迴向。為令眾生皆得圓滿無礙智故。</p>
</div>
<div class='div-commentary'><p style="margin-left:1em">【疏】施舌願中。初即相海品廣長舌相。餘可知。</p>
<p style="margin-left:1em">○三十一施頭。</p>
</div>
<div class='div-orig'><p>佛子。菩薩摩訶薩以頭布施諸來乞者。如最勝智菩薩。及大丈夫迦尸國王等諸大菩薩所行布施。為欲成就入一切法最勝智首。為欲成就證大菩提救眾生首。為欲具足見一切法最第一首。為得正見清淨智首。為欲成就無障礙首。為欲證得第一地首。為求世間最勝智首。欲成三界無能見頂淨智慧首。為得示現普到十方智慧王首。為欲滿足一切諸法無能破壞自在之首。佛子。菩薩摩訶薩。安住是法精勤修習。則為已入諸佛種性。學佛行施。於諸佛所生清淨信。增長善根。令諸乞者皆得喜足。其心清淨．慶悅無量。心淨信解．照明佛法。發菩提意．安住捨心。諸根悅豫．功德增長。生善樂欲。常好修行廣大施行。</p>
<p>菩薩爾時以諸善根如是迴向。所謂願一切眾生得如來頭。得無見頂。於一切處．無能映蔽。於諸佛剎．最為上首。其髮右旋。光淨潤澤。卍字嚴飾。世所希有。具足佛首。成就智首。一切世間最第一首。為具足首。為清淨首。為坐道場圓滿智首。是為菩薩摩訶薩布施頭時善根迴向。為令眾生得最勝法．成於無上大智慧故。</p>
</div>
<div class='div-commentary'><p style="margin-left:1em">【疏】初施行中三。初標章引證。引迦尸國王者。又本行經。說月光王。報恩第五．名大光王。施頭與婆羅門。具說如彼。<span class='note-inline'>(【鈔】迦尸國王．未見名。同月光王緣。十藏品已引。菩薩本緣經亦有。大同小異。)</span>次為欲下。顯施所為。為有十種。皆約佛智。隨義不同。一入理。二導悲。三見事。四離障。五融事理。六為所依。七超劣。八見無初相。九現用自在。十即事而真。故不可壞後佛子下。正顯施行。亦具最勝。可以意得。二菩薩下。迴向行等。可知。</p>
<p style="margin-left:1em">○三十二施手足。二事合願。</p>
</div>
<div class='div-orig'><p>佛子。菩薩摩訶薩以其手足施諸眾生。如常精進菩薩。無憂王菩薩。及餘無量諸菩薩等。於諸趣中種種生處布施手足。以信為手．起饒益行。往反周旋．勤修正法。願得寶手．以手為施。所行不空．具菩薩道。常舒其手．擬將廣惠。安步遊行．勇猛無怯。以淨信力．具精進行。除滅惡道．成就菩提。佛子。菩薩摩訶薩如是施時。以無量無邊廣大之心。開淨法門．入諸佛海。成就施手．周給十方。願力任持一切智道。住於究竟離垢之心。法身智身．無斷無壞。一切魔業．不能傾動。依善知識。堅固其心。同諸菩薩．修行施度。</p>
</div>
<div class='div-commentary'><p style="margin-left:1em">【疏】文但有三。初施行亦三。初標章引證。次以信下。標因祈果。信為手因．果能雨寶。行為足因．果普遊步等。後佛子下。淨心正施。於中初施手心。願力已下。明施足心。如足住地．能持身故。願住智地．能成智身。離心垢故．能顯法身。法身湛然．故不可壞。智證永續．故無有斷。</p>
</div>
<div class='div-orig'><p>佛子。菩薩摩訶薩為諸眾生求一切智施手足時。以諸善根如是迴向。所謂願一切眾生具神通力．皆得寶手。得寶手已。各相尊敬．生福田想。以種種寶．更相供養。又以眾寶．供養諸佛。興妙寶雲．徧諸佛土。令諸眾生．互起慈心．不相惱害。遊諸佛剎．安住無畏。自然具足究竟神通。又令皆得寶手．華手．香手．衣手．蓋手．華鬘手．末香手．莊嚴具手．無邊手．無量手．普手。得是手已。以神通力．常勤往詣一切佛土。能以一手徧摩一切諸佛世界。以自在手．持諸眾生。得妙相手．放無量光。能以一手普覆眾生。成於如來手指網縵赤銅爪相。菩薩爾時以大願於普覆眾生。願一切眾生志常<span class='note-inline'>(【校】常．纂要誤作當。)</span>樂求無上菩提。出生一切功德大海。見來乞者．歡喜無厭。入佛法海。同佛善根。是為菩薩摩訶薩施手足時善根迴向。</p>
</div>
<div class='div-commentary'><p style="margin-left:1em">【疏】二明迴向行。文二。初廣辨一用。手能雨寶。足能遊剎。次又令下。略舉諸手之用。</p>
<p style="margin-left:1em">○三十三壞身出血施。</p>
</div>
<div class='div-orig'><p>佛子。菩薩摩訶薩壞身出血．布施眾生。如法業菩薩。善意王菩薩。及餘無量諸菩薩等。於諸趣中施身血時。起成就一切智心。起欣仰大菩提心。起樂修菩薩行心。起不取苦受心。起樂見乞者心。起不嫌來乞心。起趣向一切菩薩道心。起守護一切菩薩捨心。起增廣菩薩善施心。起不退轉心。不休息心。無戀己心。</p>
<p>以諸善根如是迴向。所謂願一切眾生皆得成就法身智身。願一切眾生得無勞倦身．猶如金剛。願一切眾生得不可壞身．無能傷害。願一切眾生得如變化身．普現世間．無有盡極。願一切眾生得可愛樂身．淨妙堅固。願一切眾生得法界生身．同於如來無所依止。願一切眾生得如妙寶光明之身．一切世人無能映蔽。願一切眾生得智藏身．於不死界而得自在。願一切眾生得寶海身．見皆獲益．無空過者。願一切眾生得虛空身．世間惱患．無能染著。是為菩薩摩訶薩施身血時。以大乘心．清淨心．廣大心．欣悅心．慶幸心．歡喜心．增上心．安樂心．無濁心．善根迴向。</p>
</div>
<div class='div-commentary'><p style="margin-left:1em">【疏】文亦唯三。施行引例。及下施髓。並如智論十四中說。<span class='note-inline'>(【鈔】及下施髓並在智論者。論云。月光太子。出行遊觀。癩人見之。要車白言。我身重病。辛苦懊惱。太子嬉遊。獨自歡耶。大慈愍念。願見救療。太子聞之。以問諸醫。醫言。當須從生長大無瞋之人血髓。塗而飲之。如是可愈。太子念言。設有此人。貪生惜壽。云何可得。自除我身。無可得處。即命旃陀羅。令除身肉。破骨出髓。以塗病人．以血飲之。)</span></p>
<p style="margin-left:1em">○三十四施身髓肉中。二事合願。</p>
</div>
<div class='div-orig'><p>佛子。菩薩摩訶薩見有乞求其身髓肉。歡喜軟語。謂乞者言。我身髓肉．隨意取用。如饒益菩薩。一切施王菩薩。及餘無量諸菩薩等。於諸趣中種種生處。以其髓肉施乞者時。歡喜廣大．施心增長。同諸菩薩修習善根。離世塵垢．得深志樂。以身普施．心無有盡。具足無量廣大善根。攝受一切妙功德寶。如菩薩法．受行無厭。心常愛樂布施功德。一切周給．心無有悔。審觀諸法．從緣無體。不貪施業及業果報。隨所會遇．平等施與。佛子。菩薩摩訶薩如是施時。一切諸佛皆悉現前．想之如父得護念故。一切眾生皆悉現前．普令安住清淨法故。一切世界皆悉現前．嚴淨一切佛國土故。一切眾生皆悉現前．以大悲心普救護故。一切佛道皆悉現前．樂觀如來十種力故。去來現在一切菩薩皆悉現前．同共圓滿諸善根故。一切無畏皆悉現前．能作最上師子吼故。一切三世皆悉現前．得平等智普觀察故。一切世間皆悉現前．發廣大願盡未來劫修菩提故。一切菩薩無疲厭行皆悉現前．發無數量廣大心故。</p>
</div>
<div class='div-commentary'><p style="margin-left:1em">【疏】初施行中三。初標章引證。次於諸趣下。正顯行相。後佛子下。彰施現益。</p>
</div>
<div class='div-orig'><p>佛子。菩薩摩訶薩施髓肉時。以此善根如是迴向。所謂願一切眾生得金剛身．不可沮壞。願一切眾生得堅密身．恒無缺減。願一切眾生得意生身．猶如佛身莊嚴清淨。</p>
</div>
<div class='div-commentary'><p style="margin-left:1em">【疏】二迴向十願。三云意生身者。七卷楞伽第二云。譬如意去。速疾無礙。名意生身。此乃意是舉喻。然此身類。有其三種。一三昧樂。二覺法自性。三種類俱生無作行。初者。楞伽第四云。謂入於三昧。離種種心。寂然不動。心海不起轉識波浪。了境心現。皆無所有。云何覺法自性。謂了法如幻。皆無有相。心轉所依。依如幻定。及餘三昧。能現無量自在神通。如華開敷。速疾如意。如幻如夢。如影如像。非四大造。與造相似。一切色相具足莊嚴。普入佛剎。了諸法性故。云何種類俱生無作行。謂了達諸佛自證法相。釋曰。初身從所依定為名。次身從所依智立稱。三自證法相。義兼定慧。及法性相。故名種類。由此故能隨眾生類種種．一時現生。任運而成。云無作行。若依地位。初即五地前。次即八地前。後即八地後。若成唯識第八。名為意成。隨意願成故。意明但轉變成。非新生故。故論又云。亦名變化身。無漏定力。轉令異本。如變化故。</p>
</div>
<div class='div-orig'><p>願一切眾生得百福相身．三十二相而自莊嚴。</p>
</div>
<div class='div-commentary'><p style="margin-left:1em">【疏】四云百福相身。此舉三十二相之通因。若別因者。如涅槃師子吼品。<span class='note-inline'>(【鈔】百福相等者。百福．十行品中已辨。三十二相．至法界品瞿波處廣說．)</span></p>
</div>
<div class='div-orig'><p>願一切眾生得八十種好妙莊嚴身．具足十力．不可斷壞。</p>
</div>
<div class='div-commentary'><p style="margin-left:1em">【疏】五八十種好者。謂皆殊妙。立隨好名。具如瑜伽四十九。大般若三百八十一說。餘文可知。<span class='note-inline'>(【鈔】八十種好。今當略示。大般若三百八十一。今當具引。經云。善現。云何如來應正等覺八十隨好。善現。一．世尊指爪狹長。薄潤光潔。鮮淨如花。作赤銅色。二．世尊手足指圓纖長。傭直柔軟。節骨不現。三．世尊手足。各等無差。於諸指間。悉皆充密。四．世尊手足。圓滿如意。軟淨光澤。色如蓮華。五．世尊筋脈。槃結堅固。深隱不現。六．世尊兩踝。俱隱不現。七．世尊行步。直進庠審。如龍象王。八．世尊行步。威容齊肅。如師子王。九．世尊行步。安平庠序。不過不減。猶如牛王。十．世尊行步。進止儀雅。猶如鵝王。十一。世尊迴顧。必皆右旋。如龍象王。舉身隨轉。十二．世尊支節。漸次傭圓。妙善安布。十三．世尊骨節。交結無隙。猶如龍盤。十四．世尊膝輪。妙善安布。堅固圓滿。十五．世尊隱處。其文妙好。威勢具足。圓滿清淨。十六．世尊身支潤滑柔軟。光悅鮮淨。塵垢不著。十七．世尊身容。敦肅無畏。常不怯弱。十八．世尊身支。堅固稠密。善相屬著。十九．世尊身支。安定敦重。常不掉動。圓滿無壞。二十．世尊身相。猶如仙王。周帀端嚴。光淨離翳。二十一．世尊身有周帀圓光。於行等持。常自照耀。二十二．世尊腹形。方正無欠。柔軟不現。眾相莊嚴。二十三．世尊臍深。右旋圓妙。清淨光澤。二十四．世尊臍厚。不窊不凸。周帀妙好。二十五．世尊身皮。遠離疥癬。亦無黭點疣贅等過。二十六．世尊手掌。充滿柔軟。足下安平。二十七．世尊手文。深長明直。潤澤不斷。二十八．世尊脣色。光潤丹輝。如頻婆果。上下相稱。二十九．世尊面門。不長不短。不大不小。如量端嚴。三十．世尊舌相。軟薄廣長。如赤銅色。三十一．世尊發聲。威震深遠。如象王吼。明朗清徹。三十二．世尊音韻。美妙具足。如深谷響。三十三．世尊鼻高。修而且直。兩孔不現。三十四．世尊諸齒。方整鮮白。三十五．世尊諸牙。圓光白潔。漸次鋒利。三十六．世尊眼淨。青白分明。三十七．世尊眼相修廣。譬如青蓮華葉。甚可愛樂。三十八．世尊眼睫。上下齊整。稠密不白。三十九．世尊雙眉。長而不白。緻而細軟。四十．世尊雙眉。綺靡順次。紺瑠璃色。四十一．世尊雙眉。高顯光潤。形如初月。四十二．世尊耳厚。廣大修長。輪埵成就。四十三．世尊兩耳。綺麗齊平。離眾過失。四十四．世尊容儀。能令見者。無捨無染。皆生愛敬。四十五．世尊額廣。圓滿平正。形相殊妙。四十六．世尊身分。上半圓滿。如師子王。威嚴無對。四十七．世尊首髮。修長紺青。稠密不白。四十八．世尊首髮。香潔細軟。潤澤旋轉。四十九．世尊首髮。齊整無亂。亦不交雜。五十．世尊首髮。堅固不斷。永無折落。五十一．世尊首髮。光滑殊妙。塵垢不著。五十二．世尊身分。堅固充實。逾那羅延。五十三．世尊身體。長大端直。五十四．世尊諸竅。清淨圓好。五十五．世尊身支。勢力殊勝。無與等者。五十六．世尊身相。眾所樂觀。常無厭足。五十七．世尊面輪。修廣得所。皎潔光淨。如秋滿月。五十八．世尊顏貌。舒泰光顯。含笑先言。唯向不背。五十九．世尊面貌。光澤熙怡。遠離顰蹙青赤等過。六十．世尊身支。清淨無垢。常無臭穢。六十一．世尊所有諸毛孔中。常出如意微妙之香。六十二．世尊面門。常出最上殊勝之香。六十三．世尊首相。周圓妙好。如末達那。亦如天蓋。六十四．世尊身毛。紺青光澤。如孔雀項。紅輝綺飾。色類赤銅。六十五．世尊法音。隨眾大小。不增不減。應現無差。六十六．世尊頂相。無能見者。六十七．世尊手足指約分明。莊嚴妙好。如赤銅色。六十八．世尊行時。其足去地。如四指量。而現印文。六十九．世尊自持。不待他衛。身無傾動。亦不逶迤。七十．世尊威德。遠震一切。惡心見喜。恐怖見安。七十一．世尊音聲。不高不下。隨眾生意。和悅與言。七十二．世尊能隨諸有情類。言音意樂。而為說法。七十三．世尊一音演說正法。隨有情類。各令得解。七十四．世尊說法。咸依次第。必有因緣。言無不善。七十五．世尊等觀諸有情類。讚善毀惡。而不愛憎。七十六．世尊所為。先觀後作。軌範具足。令識善淨。七十七．世尊相好。一切有情。無能觀盡。七十八．世尊頂骨。堅實圓滿。七十九．世尊顏容。常少不老。好巡舊處。八十．世尊手足。及胸臆前。俱有吉祥喜旋德相。文同綺畫。色類丹珠。善現。是名八十隨好．)</span></p>
</div>
<div class='div-orig'><p>願一切眾生得如來身．究竟清淨不可限量。願一切眾生得堅固身．一切魔怨所不能壞。願一切眾生得一相身．與三世佛同一身相。願一切眾生得無礙身．以淨法身徧虛空界。願一切眾生得菩提藏身．普能容納一切世間。是為菩薩摩訶薩求一切智施髓肉時善根迴向。為令眾生皆得如來究竟清淨無量身故。</p>
</div>
<div class='div-commentary'><p style="margin-left:1em">【疏】十云菩提藏身者。如出現品。如來成正覺時。於其身中。普見一切眾生成覺等故。<span class='note-inline'>(【鈔】普見一切等者。等有二義。一等下文云。乃至普見一切眾生入涅槃。皆同一性。所謂無性。無何等性。所謂是無相性。無盡性。無生性。無滅性等。二等取次下經云。佛子。菩薩應知如來身．一毛孔中．有一切眾生．數等諸佛身。亦即身藏之義。上則普含眾生。此則但含諸佛。上全身含。今一毛含。徧法界毛。當知亦爾。故身為藏。)</span></p>
<p style="margin-left:1em">○三十五施心。</p>
</div>
<div class='div-orig'><p>佛子。菩薩摩訶薩。以心布施諸來乞者。如無悔厭菩薩。無礙王菩薩。及餘無量諸大菩薩。以其自心施乞者時。學自在施心。修一切施心。習行檀波羅蜜心。成就檀波羅蜜心。學一切菩薩布施心。一切悉捨無盡心。一切悉施慣習心。荷負一切菩薩施行心。正念一切諸佛現前心。供養一切諸來乞者無斷絕心。菩薩摩訶薩如是施時。其心清淨。為度一切諸眾生故。為得十力菩提處故。為依大願而修行故。為欲安住菩薩道故。為欲成就一切智故。為不捨離本誓願故。</p>
<p>以諸善根如是迴向。所謂願一切眾生得金剛藏心．一切金剛圍山等所不能壞。願一切眾生得卍相莊嚴金剛界心．得無能動搖心。得不可恐怖心。得利益世間常無盡心。得大勇猛幢智慧藏心。得如那羅延堅固幢心。得如眾生海不可盡心。得那羅延藏無能壞心。得滅諸魔業魔軍眾心。得無所畏心。得大威德心。得常精進心。得大勇猛心。得不驚懼心。得被金剛甲冑心。得諸菩薩最上心。得成就佛法菩提光明心。得菩提樹下坐。安住一切諸佛正法離諸迷惑成一切智心。得成就十力心。是為菩薩摩訶薩布施心時善根迴向。為令眾生不染世間．具足如來十力心故。</p>
</div>
<div class='div-commentary'><p style="margin-left:1em">【疏】初施行。二迴向行中。先辨意。後顯願。有二十心。初云金剛藏者。藏即名堅。其猶樹藏。金剛亦堅。即佛地智。世法莫壞。如不思議品。十種勇健法中第一法說。<span class='note-inline'>(【鈔】藏即名堅者。此即十地初釋金剛藏論文。如不思議品者。經云。謂一切諸佛身不可壞。命不可斷。乃至云。八部天龍。盡其勢力。雨大金剛山。如須彌山及鐵圍山。徧於三千大千世界。一時俱下。不能令佛心有驚怖。乃至一毛。亦不搖動。)</span>二中。外標卍相。表萬德吉祥。內智契如。名金剛界。界者。性也。由契性故。堅如金剛。不可損壞。由成智故。利如金剛。壞難壞惑。故十地受職分內．名金剛莊嚴臆德相。不思議法品及離世間。皆有此心。名大同也。第九迴向及離世間。又名金剛界根。金剛燄根。亦即此名。以清淨心王。於無分別智。有所依增上義故。立以根稱。其大勇猛幢。取降伏義。言堅固幢．取不為他壞義。被金剛甲。是大誓義。餘並可知。</p>
<p style="margin-left:1em">○三十六施腸腎肝肺四事。合一迴向。前有大小二腸。今合為一腸。</p>
</div>
<div class='div-orig'><p>佛子。菩薩摩訶薩若有乞求腸腎肝肺。悉皆施與。如善施菩薩。降魔自在王菩薩。及餘無量諸大菩薩。行此施時。見乞者來其心歡喜。以愛眼觀。為求菩提。隨其所須。悉皆施與。心不中悔。觀察此身無有堅固。我應施彼．取堅固身。復念此身．尋即敗壞．見者生厭。狐狼餓狗之所噉食。此身無常．會當棄捨。為他所食。無所覺知。佛子。菩薩摩訶薩作是觀時。知身無常穢污之極。於法解悟．生大歡喜。敬心諦視彼來乞者。如善知識而來護想。隨所乞求．無不惠施。以不堅身．易堅固身。</p>
</div>
<div class='div-commentary'><p style="margin-left:1em">【疏】可知。</p>
</div>
<div class='div-orig'><p>佛子。菩薩摩訶薩如是施時。所有善根悉以迴向。願一切眾生得智藏身．內外清淨。願一切眾生得福藏身．能普任持一切智願。願一切眾生得上妙身．內蘊妙香．外發光明。願一切眾生得腹不現身．上下端直．支節相稱。願一切眾生得智慧身．以佛法味．充悅滋長。願一切眾生得無盡身．修習安住甚深法性。願一切眾生得陀羅尼清淨藏身。以妙辯才．顯示諸法。願一切眾生得清淨身．若身若心．內外俱淨。願一切眾生得如來智深觀行身．智慧充滿．雨大法雨。願一切眾生得內寂身．外為眾生作智幢王．放大光明．普照一切。是為菩薩摩訶薩施腸腎肝肺善根迴向。為令眾生內外清淨．皆得安住無礙智故。</p>
</div>
<div class='div-commentary'><p style="margin-left:1em">【疏】言智藏身者。身為智依故。餘可知。</p>
</div></div>
<p class='juan'>大方廣佛華嚴經疏論纂要卷第五十二</p></div>
</div><!-- end of div[@id='body'] -->
</body></html>