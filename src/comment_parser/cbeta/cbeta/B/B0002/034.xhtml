<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu82' />
<p class='juan'>大方廣佛華嚴經疏論纂要卷第三十四</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu83' />
<div class='div-other'><a id='mulu84' />
<div class='div-orig'><p class="head2">初發心功德品第十七<span class='note-inline'>(之一)</span></p>
</div>
<div class='div-commentary'><p style="margin-left:1em">○釋此品亦四門。初來意．</p>
<p style="margin-left:1em">【疏】來意者。謂前二品．明位及行。今顯勝德。舉初況後．巧顯深勝。故次來也。又前品末云。初發心時。便成正覺未知此心。有何功用。頓得爾耶。今釋此義。故次來也。</p>
<p style="margin-left:1em">○二釋名。</p>
<p style="margin-left:1em">【疏】釋名者。初有二義。一三種發心之初。二十住之初。<span class='note-inline'>(【鈔】一三種者。起信論發趣道相中。論云。略說發心有三種相。云何為三。一信成就發心。二解行發心。三證發心。今當第一。故云三種中初。二十住之初者。揀餘九住。彼名初發心住故。)</span>發亦二義。一發起上求。二三德開發。能知三世佛智故。永斷一切疑網故。得如來一身無量身等故。在於信位．久已研窮。至此位中．豁然開悟。故得功齊果位。攝德無邊。受斯稱矣。<span class='note-inline'>(發起上求者。望後論發。三德開發者。望前論發。從初信心．始入佛法。即發趣求如來果位。寂照雙流。常觀心性。功行既著。至此開發。如發金藏．見真金等。)</span></p>
<p style="margin-left:1em">○三宗趣。</p>
<p style="margin-left:1em">【疏】宗趣者。即初心攝德為宗。令物窮究發心為趣。</p>
<p style="margin-left:1em">○四釋文二。初料揀。二正釋。今初。</p>
<p style="margin-left:1em">【疏】然住會發心。定是信成就攝。解行及證。自在後文。<span class='note-inline'>(【鈔】初料揀。即安國意。彼有二意。一云．此中三賢。別說十地。十地一會。總說十地。故其四會。皆是十地。二者以此品中文義深奧。同十地故。今疏一文．一時雙破。而正破初意。今十住是信成就攝。後二屬第五六會。何得渾和。若言別說合說。略有四失。一令此經無三賢義。二令餘經三賢虛設。三成此經文義雜亂。謂以地義名住行向故。四何不一天總別說耶。而歷四天。蓋有所表。是知此說。殊乖教理。故云住會發心。定是信成就等。)</span>生如來家。自約解說。不應謂此便是證收。若謂久習無明．云何頓成大智者。豈不聞千年暗室。一燈倏忽頓除耶。若謂云何能知三世佛法者。豈不聞具縛凡夫。能知如來祕密藏耶。餘義至文當釋。<span class='note-inline'>(生如來家下。第二遮破。彼云。據文既云初發心時．便成正覺。應是初地。況下經云。以生如來廣大家。能生三世諸佛家。永斷一切諸疑網。盡除一切諸障礙。若非初地．安得爾耶。豈有久習無明．纔一發心．便成大智。能知前際一切諸佛成等正覺．乃至涅槃。能信後際一切諸佛所有善根。能知現在一切諸佛所有智慧。即能震動一切世界等耶。若謂不作齊限而能爾者。今何不發耶。已發何不能爾耶。以斯義理．應知證發。釋曰。此中彼釋。自有三段。一正立。二豈有久習下。引文反質。三若謂不作下。縱破法性。今疏文中亦有三節。但通前二。今初通其第一正立。彼以生家．故名證發心。今揀生家不同。故非證也。然彼引四句。今但通一。餘例可知。且通生家。生家有六。如法界品。前十住內．亦說生家。言雖同而義有異。豈以解生同證生也。解生生菩提心家。證生生真如家。故不同也。此義若成．其餘皆成。故云不通餘也。若通餘三者。既許解生。何得不能生三世佛家。斷諸疑網。除諸障礙。又彼初云。初發心時．更成正覺。最初建立。是初地義。此義前品已曾廣釋。故不通耳。若謂久習下。二通引文反質。彼引四句。今為兩節通之。初通久習無明。文可知也。若謂云何下。三通知三世佛法。此即涅槃第六如來性品。南經即四依品云。有四種人。能護正法。建立正法。憶念正法。能多利益。憐愍世間。為世間依。安樂人天。何等為四。有人出世具煩惱性。是名第一。須陀洹人。是名第二。阿那含人。是名第三。阿羅漢人．是名第四。云何名為具煩惱性。若有人能奉持禁戒。威儀具足。建立正法。從佛所聞。解其文義。轉為他人。分別宣說。所謂少欲。多欲。非道。廣說如彼八大人覺。有犯罪者。教令發露。懺悔滅除。善知菩薩方便所行祕密之法。是名凡夫。非第八人。第八人者．不名凡夫。名為菩薩。不名為佛。釋曰。遠公亦名為種性解行人。非是登地。此初依人．既云具縛能知祕密。何言十住不能知耶。前義若成。動剎何惑。其第三段縱破法性。文理易故。疏不通之。意云。此中非獨作無齊限。便得爾也。亦久研窮。方至此位。何得為此無理難也。)</span>夫機差教別．聖旨深玄。並未證真如．同居學地。共詳聖智．誠曰才難。且以淺為深．有符理之得。以深為淺．有謗法之愆。以遠為近．則有益於行人。以近為遠．法非我分。諸佛說教．貴在俯就物機。後輩學人．若欲高推聖境。儻失大利。豈不傷哉。且夕釣磻谿．朝升台輔。豈與夫明經常選而語其優劣者哉。況纔生王宮．貴極臣佐。寧同百戰夷項．備歷艱辛。況十千劫之功高。亦非聊爾人耳。是以語其智．等虛空而非類。論其德．碎塵剎而難量。極念劫之圓融。盡法門之重現。初心契於智海．豈有邊涯。猶微滴入於天池．齊無終始。故經云。發心畢竟二不別．如是二心先心難。法慧仰推。良在此也。如或未喻。勝鬘有文。推佛能知．斯言無過。餘如賢首品。<span class='note-inline'>(百戰夷項．即漢高祖。古人詠史云。百戰方夷項。三章且代秦。功歸蕭相國。氣盡戚夫人。十年征戰。七十二瘡。方南面稱孤。在位無幾。豈與上同。勝鬘有文．十地當釋。勝鬘說三種智。此即第三仰推智也。【校】上鈔引涅槃經．須陀洹人下．經有斯陀含人四字。)</span></p>
<p style="margin-left:1em">【論】夫以初發心之士．功德難量。舉等虛空．無以比其類。磨盡剎塵．無以酬其匹。虛空．但明無相之大。一切剎塵．但明形礙之廣。焉能對其菩提心福智之境。其智也。於剎那之際。滿十方現身如雲。狀因陀羅網。妙像相入．光影重重。各各以一言音。普周法界。說等眾生教門。如雨灑眾生心。得清涼樂爾。其福也。妙相莊嚴。與華藏而同其體。為初發心之際。與十方諸佛等。住無盡劫海。在剎那之中。延促相似。如一小流．入大海中．與大海等。以水體不別故。如初發心菩薩．纔入諸佛大智慧流中．等佛功德故。為初入與究竟．時無延促．又智慧一故。為誓度眾生．悉令成佛．志願等故。又如十方世界．盡抺為塵。一一塵中．有無量佛剎．無量眾生．如菩提心大智慧身。於一剎那際．等一切剎塵．供養諸佛．教化眾生．一時等徧。但以智慧力故。法如是故。智徧周故。亦不作神通變化之想。初發心菩薩．志樂廣大．與佛界眾生界等．無限量故。故今此品所歎初發菩提心．以十種功德．廣大難量。無比不可喻。於此佛果根本不動大智不思議法界乘而發心者。如輪王太子．初生之時．具足王相。如師子王之子．威勢與父相似。體不異故。如初發菩提心菩薩．初生如來智慧種性家時．智慧所知．不異佛故。三世時劫．無延促見．不異佛故。志樂廣大．教化眾生．不異佛故。從初發心．乘如來一切智乘．不出剎那際．成等正覺．教化眾生．不異佛故。設於三乘順世情教．說三祇劫而成佛者．畢竟回心．入此一切智境界乘．方得成佛。如法華經．即是所回三乘．入一切智境界之教．如龍女．一剎那際．一生成佛者是也。一切眾生．總須悟如此法．方得成佛。不可取如來三乘中順世方便之言。以法如是故。如此品下文云．初發心菩薩．纔發心時．即為十方一切諸佛所共稱歎。即能說法．教化調伏一切世界所有眾生．乃至示現成佛等。廣如此品．下文所說．此品之內．長行總有四十段經意也。頌有二百四十二行。以歎初發心菩薩之功德。其文如下。</p>
<p style="margin-left:1em">○次正釋文。長分為七。一天王請說分。二歎深難說分。三約喻校量分。四就法略示分。五動地興供分。六他方證成分。七以偈重頌分。又釋．於中分二。初長行。後偈頌。前中亦二。初此界。後結通。前中亦二。初正說。後證成。前中亦二。先問。後答。今依前辨。</p>
</div>
<div class='div-orig'><p>爾時天帝釋。白法慧菩薩言。佛子。菩薩初發菩提之心．所得功德。其量幾何。</p>
</div>
<div class='div-commentary'><p style="margin-left:1em">【疏】初中天帝問者。在彼宮故。聞前速成．生疑念故。菩提心．是萬行主故。問法慧者。是會主故。初心具後之德．唯慧境故。下正顯問端。雖則正問發心功德。下法慧答功德之量。便顯發心之相。是為菩薩善巧辯才。</p>
<p style="margin-left:1em">○第二歎深難說分。</p>
</div>
<div class='div-orig'><p>法慧菩薩言。此義甚深。難說。難知。難分別。難信解。難證。難行。難通達。難思惟。難度量。難趣入。</p>
</div>
<div class='div-commentary'><p style="margin-left:1em">【疏】所以歎者。法體深廣。去疑令樂故。下寄言說。顯未盡其源故。於中初句總。言甚深者。謂約時．深徹後際。約德．深至佛果。約理．深同法界。約行．深包萬行。並深中之極．故云甚深。又數廣難量．理玄叵測．雖深非甚。今即少而多。即事而理．初心具後。是謂甚深。下十句別。由斯十義．故曰甚深。於中初四。能所對辨。各前能後所。一離言故難宣示。二無相故超心識。三非自力辯能分別。四非劣慧能信解。後六通能所。五非有所得．及一慧能證。六非起行及一行能行。七次第修慧不能通達。八九思慧不能思惟籌度。十聞慧不能信向趣入。此六後後劣於前前。巧顯深也。所以廣說難者。非唯成上甚深。正誡今後令信。</p>
<p style="margin-left:1em">○第三約喻校量分。於中二。初結前生後。</p>
</div>
<div class='div-orig'><p>雖然。我當承佛威神之力而為汝說。</p>
</div>
<div class='div-commentary'><p style="margin-left:1em">【疏】謂約自力．則甚深。承力．則可說。</p>
<p style="margin-left:1em">○二正顯校量中。有十一大喻。一利樂眾生喻。二速疾步剎喻。三知劫成壞喻。四善知勝解喻。五善知諸根喻。六善知欲樂喻。七善知方便喻。八善知他心喻。九善知業相喻。十善知煩惱喻。十一供佛及生喻。然此十一喻。後後過前前。故皆捨置前前。更舉後後。巧顯深勝。此諸喻文．皆應有四。一舉喻。二徵問。三領答。四校量。初後具四。中九略無中二。又諸喻內。一一皆有十重小喻。今初喻十重中。初一廣說。後九略明。初中有四。一舉廣事。二徵問。三答顯廣。四辨超過。今初。</p>
</div>
<div class='div-orig'><p>佛子。假使有人。以一切樂具。供養東方阿僧祇世界所有眾生經於一劫。然後教令淨持五戒。南西北方．四維上下．亦復如是。</p>
</div>
<div class='div-commentary'><p style="margin-left:1em">【疏】文三。先與現世益。文有三廣。謂供具．界．時。次然後下。與後世樂。後南西下。類餘九方。</p>
<p style="margin-left:1em">○二徵問。</p>
</div>
<div class='div-orig'><p>佛子。於汝意云何。此人功德。寧為多否。</p>
</div>
<div class='div-commentary'><p style="margin-left:1em">○三答顯廣。</p>
</div>
<div class='div-orig'><p>天帝言。佛子。此人功德。唯佛能知。其餘一切．無能量者。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○四辨超過。</p>
</div>
<div class='div-orig'><p>法慧菩薩言。佛子。此人功德。比菩薩初發心功德。百分不及一。千分不及一。百千分不及一。如是億分。百億分。千億分。百千億分。那由他億分。百那由他億分。千那由他億分。百千那由他億分。數分。歌羅分。算分。喻分。優波尼沙陀分。亦不及一。</p>
</div>
<div class='div-commentary'><p style="margin-left:1em">【疏】云歌羅者。此云豎。析人身上毛為百分中之一分也。或曰。十六分中之一分。義譯為校量分。優波尼沙陀者。此云近少。謂少許相近。比類之分也。百千後．即云億分者。中等數也。<span class='note-inline'>(【鈔】或曰．十六分之一者。如秤有十六兩故。然此言出涅槃第六．如來性品云。若有眾生。於四恆河沙佛所．發菩提心。然後乃能於惡世中。不謗是法。受持讀誦。書寫經卷。為他廣說十六分中一分之義。雖復演說。亦不具足。供五恆佛。能說十六分之八分。六恆說十二分。七恆說十四分。八恆說十六分。方具。遠公亦舉如秤。不別解釋。)</span></p>
<p style="margin-left:1em">○後九略說。</p>
</div>
<div class='div-orig'><p>佛子。且置此喻。假使有人。以一切樂具供養十方十阿僧祇世界所有眾生經於百劫。然後教令修十善道。如是供養經於千劫．教住四禪。經於百千劫．教住四無量心。經於億劫．教住四無色定。經於百億劫．教住須陀洹果。經於千億劫．教住斯陀含果。經於百千億劫．教住阿那含果。經於那由他億劫．教住阿羅漢果。經於百千那由他億劫。教住辟支佛道。佛子。於意云何。是人功德寧為多不。天帝言。佛子。此人功德。唯佛能知。</p>
</div>
<div class='div-commentary'><p style="margin-left:1em">【疏】文四同前。今初舉喻中。併舉九事。樂具皆同。一切所經劫數．漸漸增多。其所教法．轉轉增勝。據初世界。亦合漸增。以此十前。文標一故。餘無者略。若十方共十。則界不增。</p>
<p style="margin-left:1em">二佛子下。徵問。</p>
<p style="margin-left:1em">三天帝下。領答。</p>
</div>
<div class='div-orig'><p>法慧菩薩言。佛子。此人功德。比菩薩初發心功德。百分不及一。千分不及一。百千分不及一。乃至優波尼沙陀分亦不及一。何以故。佛子。一切諸佛初發心時。不但為以一切樂具供養十方十阿僧祇世界所有眾生經於百劫．乃至百千那由他億劫故發菩提心。不但為教爾所眾生令修五戒．十善業道．教住四禪．四無量心．四無色定．教得須陀洹果．斯陀含果．阿那含果．阿羅漢果．辟支佛道故．發菩提心。為令如來種性不斷故。為充徧一切世界故。為度脫一切世界眾生故。為悉知一切世界成壞故。為悉知一切世界中眾生垢淨故。為悉知一切世界自性清淨故。為悉知一切眾生心樂煩惱習氣故。為悉知一切眾生死此生彼故。為悉知一切眾生諸根方便故。為悉知一切眾生心行故。為悉知一切眾生三世智故。為悉知一切佛境界平等故。發於無上菩提之心。</p>
</div>
<div class='div-commentary'><p style="margin-left:1em">【疏】第四校量中三。初辨超過。二何以故者徵。徵意云。前云功德。除佛難知。何以比此。猶少非類。三釋意有二。一別翻前喻。謂發心無限。前有限故。亦是反釋。二為令如來種性不斷下。通對前十。總顯具德。亦是順釋。於中有十二句。初三總相對前辨勝。一翻前小果。二翻前限處。三翻前有限眾生。下九句．即下十喻之本。一即第三知劫成壞喻本。二即第四善知勝解喻本。故下文云。乃至垢解淨解等。三却是第二步剎喻本。四即第六及第十本。五即第九本。六即五七本。七八皆第八喻本。九知佛境界平等。即第十一供佛喻本。此中九句。即佛十力智。一知成壞垢淨自性．即業報智。心樂．即種種解智。知煩惱．即漏盡智。生死．即天眼智。諸根．即根勝劣智。方便．即禪解脫三昧智。此及佛境．並是一切至處道智。心行．即種種界智。三世智．即宿命智。其處非處智．以是總故．亦是前三總句中攝。然此所知。皆約一切無齊限也。下文廣釋其相。</p>
<p style="margin-left:1em">○第二明速疾步剎喻。</p>
</div>
<div class='div-orig'><p>佛子。復置此喻。假使有人。於一念頃。能過東方阿僧祇世界。念念如是。盡阿僧祇劫。此諸世界無有能得知其邊際。又第二人。於一念頃。能過前人阿僧祇劫所過世界。如是亦盡阿僧祇劫。次第展轉。乃至第十。南西北方四維上下。亦復如是。佛子。此十方中凡有百人。一一如是過諸世界。</p>
<p>是諸世界可知邊際。菩薩初發阿耨多羅三藐三菩提心所有善根。無有能得知其際者。</p>
<p>何以故。佛子。菩薩不齊限但為往爾所世界得了知故．發菩提心。為了知十方世界故．發菩提心。所謂欲了知妙世界即是粗世界。粗世界即是妙世界。仰世界即是覆世界。覆世界即是仰世界。小世界即是大世界。大世界即是小世界。廣世界即是狹世界。狹世界即是廣世界。一世界即是不可說世界。不可說世界即是一世界。不可說世界入一世界。一世界入不可說世界。穢世界即是淨世界。淨世界即是穢世界。欲知一毛端中一切世界差別性。一切世界中一毛端一體性。欲知一世界中出生一切世界。欲知一切世界無體性。欲以一念心盡知一切廣大世界而無障礙故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】然次下九喻。文皆分四。初舉廣喻。二辨超過。三徵。四釋。釋中皆先反釋。後順釋。今初喻中。前三可知。四釋中。先反釋。彰前不及後。為了知下。順釋。辨此過前。於中十一句。初句總。所謂下．別。知世界相即相入無障礙義。前七正明即入。八一毛端下二對。釋上即入所由。略舉三門。初以法性融通門釋。謂一切世界差別性．與一毛端體性無二故。是故事隨性融．此彼相即。事攬性起．彼此相入。各有同體異體。準上思之。<span class='note-inline'>(【鈔】事隨性等者。如經一毛端中一切世界差別性者。謂一毛端性．即是一切世界差別性。今一切世界即事。隨其法性．即一毛端。以性即毛端。諸界即性故。下句亦然。一切世界中性．即是一毛端性。一毛隨性．即一切世界。上句多即一。下句一即多。事攬性起等者。謂一毛端之事。攬一切世界性成故。一切世界隨其多性在一毛中。下句亦然。一切世界攬一毛端性成故．一毛隨性．徧在一切世界中。各有同體異體者。謂一毛端及一切剎．為各有也。云何異體。一一剎等各有體故。云何同體。差別界體．同一體故。今一毛中自有體性．是為異體。而同諸剎體．故曰同體。一一諸剎．各自有體。即與毛端共同一體。今諸剎相．隨其異體．即彼毛端之同體故。剎即毛端。毛端異體．隨其同體．徧於諸剎之異體故。彼體即剎。故毛即諸剎。然上釋理性融通中．却不廣出同異體義。但有其意。如上文云。謂不異理之一事．具攝理性時。即同體義。令彼不異理之多事。隨所依理．皆於一中現。即異體隨同也。故云準上思之。)</span>九一世界中出生一切世界者。此約緣起門釋。謂諸緣起．更互相生．有其二義。一約體。有體無體義。是故相即。二約用。有力無力義。是故相入。亦有同體異體義。並準上思之。欲知一切世界無體性者。約無自性門。以大非定大．故能即小等。十總結。欲以一念盡知如是廣無邊際。重重即入無障礙事故。發菩提心。又此言知。偈中亦身往彼。<span class='note-inline'>(諸緣起等者。一毛之一．由剎之多。剎為能生。毛為所生。因毛之一．有剎之多．多為所生。所生無體．多即是一。能生有體．毛攝諸剎。上毛為所生．反此可知。一毛是能生．即是有力。諸剎是所生．即是無力。力攝無力．一毛有於多剎。多剎能生．一毛即無力。力攝無力．毛入諸剎。同體異體．廣如玄中。以大非定大等者。等取小非定小．故能即大。及等染非定染．故能即淨。淨非定淨．故即染等。至大有於小相。不壞於大。小入大也。反顯至小有於大相。不壞小相。則芥納須彌。)</span></p>
<p style="margin-left:1em">○第三知劫成壞喻。</p>
</div>
<div class='div-orig'><p>佛子。復置此喻。假使有人。於一念頃。能知東方阿僧祇世界成壞劫數。念念如是。盡阿僧祇劫。此諸劫數．無有能得知其邊際。有第二人。於一念頃。能知前人阿僧祇劫所知劫數。如是廣說。乃至第十。南西北方四維上下亦復如是。佛子。此十方阿僧祇世界成壞劫數可知邊際。菩薩初發阿耨多羅三藐三菩提心功德善根。無有能得知其際者。何以故。菩薩不齊限但為知爾所世界成壞劫數故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】文亦有四。初明喻廣大。舉成攝住。舉壞兼空。二佛子下。對辨超過。三徵。四釋。釋中亦二。先反釋。後順釋。</p>
</div>
<div class='div-orig'><p>為悉知一切世界成壞劫盡無餘故。發阿耨多羅三藐三菩提心。所謂知長劫與短劫平等。短劫與長劫平等。一劫與無數劫平等。無數劫與一劫平等。有佛劫與無佛劫平等。無佛劫與有佛劫平等。一佛劫中有不可說佛。不可說佛劫中有一佛。有量劫與無量劫平等。無量劫與有量劫平等。有盡劫與無盡劫平等。無盡劫與有盡劫平等。不可說劫與一念平等。一念與不可說劫平等。一切劫入非劫。非劫入一切劫。欲於一念中．盡知前際後際及現在一切世界成壞劫故。發阿耨多羅三藐三菩提心。</p>
<p>是名初發心大誓莊嚴。了知一切劫神通智。</p>
</div>
<div class='div-commentary'><p style="margin-left:1em">【疏】順中三。初總。次所謂下。別。三是名下。結能知智。別中言平等者。通相即相入．就緣就性．唯心等殊。皆無障礙．故云平等。一長短者。如娑婆為短．安樂為長。遞傳相望以為長短。二三及四。文並可知。五量無量者。如勝蓮華界劫．更無有上。名為無量。已下皆有量。<span class='note-inline'>(【鈔】言平等者。總取諸句平等。而平等字．要須長短等相。方有即入故然云劫者。婆沙一百三十五云。分別時分．故名為劫。即體五蘊生滅以成於劫。大乘即以時為體。經云．長劫與短劫平等等者。意云．長劫即短劫。短劫即長劫。亦是平等。長劫入短劫。短劫入長劫。亦是平等。就緣．即緣起相由門。就性．即法性融通門。唯心．即唯心所現門。即十因中之三。等取餘夢幻等七。二三及四等者。二即一多。三即有佛無佛。如過去莊嚴。現在賢劫。未來是星宿。各有千佛。名為有佛劫。此後六萬二千劫．空過無有佛。名為無佛劫。四即多少。如威光修因。種種莊嚴劫中。有十須彌山微塵數佛。大通智勝佛處東南方。梵王讚云。一百八十劫。空過無有佛。準十住婆沙第十云。如經中說。諸比丘。是賢劫前．九十一劫．毗婆尸佛出。一百三十一劫．有二佛出．一名尸棄。二名毗式婆。此賢劫中．鳩樓遜．迦那含牟尼．迦葉佛出。六萬二千劫．空過無佛。如勝蓮華界等。即壽量品。)</span>六有成壞則有盡。無成壞則無盡。標中但云成壞。從多分說。亦粗盡細不盡。七念劫相望。八劫非劫。自有三義。一約未經增減。縱百千年。名為非劫。若經增減．成壞名劫。二如勝蓮華剎。既不可校量。亦無劫數。故名非劫。三推妄歸真．劫入非劫。依真起妄．非劫入劫。斯則前七事事無礙。此乃理事無礙。九一念速知。兼總包無盡。以斯無限．安可比前。三結能知智。即十通中．知盡未來際劫神通也。</p>
<p style="margin-left:1em">○第四善知勝解喻。</p>
</div>
<div class='div-orig'><p>佛子。復置此喻。假使有人。於一念頃。能知東方阿僧祇世界所有眾生種種差別解。念念如是盡阿僧祇劫。有第二人。於一念頃。能知前人阿僧祇劫所知眾生諸解差別。如是亦盡阿僧祇劫。次第展轉．乃至第十。南西北方四維上下。亦復如是。佛子。此十方眾生種種差別解．可知邊際。菩薩初發阿耨多羅三藐三菩提心功德善根．無有能得知其際者。何以故。佛子。菩薩不齊限但為知爾所眾生解故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】文四同前。初舉廣喻。梵云阿地目多。此云勝解。謂於决定境．印持為性。不可引轉為業。今譯存略耳。釋中二。亦先反。後順。<span class='note-inline'>(【鈔】謂於決定等者。謂以邪正教理證力．於所取境．審決印持。由此異緣不能引轉。)</span></p>
</div>
<div class='div-orig'><p>為盡知一切世界所有眾生種種差別解故．發阿耨多羅三藐三菩提心。所謂欲知一切差別解無邊故。一眾生解無數眾生解平等故。欲得不可說差別解方便智光明故。欲悉知眾生海各各差別解盡無餘故。欲悉知過現未來善不善種種無量解故。欲悉知相似解不相似解故。欲悉知一切解即是一解一解即是一切解故。欲得如來解力故。</p>
</div>
<div class='div-commentary'><p style="margin-left:1em">【疏】順中初總。後所謂下別。別中總有十三句。初有八句．總相以辨。後有五句．一一別明。前中又二。初三解。為得方便解智光。此光通因通果。於中一廣。二深。約理等故。三即能知。後五句．為得佛十力中勝解智力．解一切法。初一約人。語眾生海解故。次一約時及性。三約境．明似不似。上來明所知廣。四事事相即．顯所知深。上皆所知。後一能知。即佛十力之一也。<span class='note-inline'>(【鈔】別中總有十三句者。此是義句。以一解為一句故。)</span></p>
</div>
<div class='div-orig'><p>欲悉知有上解．無上解．有餘解．無餘解．等解．不等解差別故。</p>
</div>
<div class='div-commentary'><p style="margin-left:1em">【疏】第二從欲悉知有上下。一一別明。上但云多。未識差別之相。今略示之。於中五句。各是一義。初句三對。約佛菩薩相望。一妙覺無上。餘皆有上。此約豎論。二約橫辨。盡未盡故。三同位互望為等。高下位相望為不等。</p>
</div>
<div class='div-orig'><p>欲悉知有依解．無依解．共解．不共解．有邊解．無邊解．差別解．無差別解．善解．不善解．世間解．出世間解差別故。</p>
</div>
<div class='div-commentary'><p style="margin-left:1em">【疏】第二句有六對。約五乘凡聖相望差別。有依無依．約自性差別。託於根境及稱真故。二約淺深差別。甚深般若．不共小乘故。三約境差別。佛解無邊。餘未盡故。四約二諦。世諦差別。勝義無差故。五巧拙差別。六漏無漏差別。</p>
</div>
<div class='div-orig'><p>欲於一切妙解．大解．無量解．正位解中．得如來解脫無障礙智故。</p>
</div>
<div class='div-commentary'><p style="margin-left:1em">【疏】第三句有四解．約佛乘說。一深。二廣。三無分量。四契真如正位．得果解故。事理無礙。無二礙故。</p>
</div>
<div class='div-orig'><p>欲以無量方便．悉知十方一切眾生界．一一眾生淨解．染解．廣解．略解．細解．粗解．盡無餘故。</p>
</div>
<div class='div-commentary'><p style="margin-left:1em">【疏】第四句。唯約眾生以辨差別。於中初能知方便。不礙空而知假故。後悉知下。明其所知。有三對六解。與惑相應名染。不相應名淨。廣略者。約境及作意差別。粗細者。約行相差別。委悉不委悉故。</p>
</div>
<div class='div-orig'><p>欲悉知深密解．方便解．分別解．自然解．隨因所起解．隨緣所起解。一切解網悉無餘故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】第五句多約知聖教解。於中文二。先正明。二一切下。通結前文。初中深密者。開則深約方廣一乘。密謂密意。合則深即是密。以祕以妙．即事而真故。二方便者。略有三種。一進趣方便。謂見道前方便道是。二施為方便。即第七波羅蜜。依實起權．皆善巧故。實無此事．假施設有故。三集成方便。諸法同體．巧相集成。如六相巧成．亦名方便。今並能解。言分別者。凡於一法．多門決擇故。言自然者。法爾本覺。內熏發故。隨因所起者。過去聞熏之所發故。或於現在正思惟等而能知故。言隨緣所起者。善友增上緣力<span class='note-inline'>(【校】緣力．纂要誤作絕方。)</span>所開悟故。二一切下。總結。廣多交絡。故如網也。為此無限而起大心。豈同前喻。</p>
<p style="margin-left:1em">○第五善知諸根喻。</p>
</div>
<div class='div-orig'><p>佛子。復置此喻。假使有人。於一念頃。能知東方無數世界一切眾生諸根差別。念念如是。經阿僧祇劫。有第二人。於一念頃。能知前人阿僧祇劫念念所知諸根差別。如是廣說。乃至第十。南西北方四維上下。亦復如是。佛子。此十方世界所有眾生諸根差別．可知邊際。菩薩初發阿耨多羅三藐三菩提心功德善根。無有能得知其際者。何以故。菩薩不齊限但為知爾所世界眾生根故．發阿耨多羅三藐三菩提心。為盡知一切世界中一切眾生根種種差別。廣說乃至欲盡知一切諸根網故．發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第六善知欲樂喻。</p>
</div>
<div class='div-orig'><p>佛子。復置此喻。假使有人。於一念頃。能知東方無數世界所有眾生種種欲樂。念念如是。盡阿僧祇劫。次第廣說乃至第十。南西北方四維上下。亦復如是。此十方眾生所有欲樂可知邊際。菩薩初發阿耨多羅三藐三菩提心功德善根．無有能得知其際者。何以故。佛子。菩薩不齊限但為知爾所眾生欲樂故。發阿耨多羅三藐三菩提心。為盡知一切世界所有眾生種種欲樂。廣說乃至欲盡知一切欲樂網故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】欲謂於所樂境．希望為性。勤依為業。即勝解智所攝。會釋如前。<span class='note-inline'>(【鈔】即勝解智所攝者。約十力智。以種種解脫智．亦名樂欲。若約法相．欲與解別。皆是別境五中之一也。而在十力．合之為一．取名有差。)</span></p>
<p style="margin-left:1em">○第七善知方便喻。</p>
</div>
<div class='div-orig'><p>佛子。復置此喻。假使有人。於一念頃。能知東方無數世界所有眾生種種方便。如是廣說。乃至第十。南西北方四維上下。亦復如是。此十方眾生種種方便可知邊際。菩薩初發阿耨多羅三藐三菩提心功德善根．無有能得知其際者。何以故。佛子。菩薩不齊限但為知爾所世界眾生種種方便故。發阿耨多羅三藐三菩提心。為盡知一切世界所有眾生種種方便。廣說乃至欲盡知一切方便網故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】善知方便喻者。即禪善巧．及至處道智。方便三種．如向所辨。所望別故．無相濫失。<span class='note-inline'>(【鈔】所望別故等者。前三方便屬解。今屬欲故。)</span></p>
<p style="margin-left:1em">○第八善知他心喻。</p>
</div>
<div class='div-orig'><p>佛子。復置此喻。假使有人於一念頃。能知東方無數世界所有眾生種種差別心。廣說乃至此十方世界所有眾生種種差別心可知邊際。菩薩初發阿耨多羅三藐三菩提心功德善根．無有能得知其際者。何以故。佛子。菩薩不齊限但為知爾所眾生心故發阿耨多羅三藐三菩提心。為悉知盡法界虛空界無邊眾生種種心。乃至欲盡知一切心網故．發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】善知他心喻。心義兼王所。即他心智。<span class='note-inline'>(【鈔】即他心智者。若是十力。即屬界攝。)</span></p>
<p style="margin-left:1em">○第九善知業相喻。</p>
</div>
<div class='div-orig'><p>佛子。復置此喻。假使有人。於一念頃．能知東方無數世界所有眾生種種差別業。廣說乃至此十方眾生種種差別業．可知邊際。菩薩初發阿耨多羅三藐三菩提心善根邊際．不可得知。何以故。佛子。菩薩不齊限但為知爾所眾生業故．發阿耨多羅三藐三菩提心。欲悉知三世一切眾生業．乃至欲悉知一切業網故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】善知業相喻．即業報智。上皆文四。同前可知。若辨其名體。具如初會十力章中。若廣顯差別．如第九地。</p>
<p style="margin-left:1em">○第十明知煩惱差別喻。</p>
</div>
<div class='div-orig'><p>佛子。復置此喻。假使有人。於一念頃。能知東方無數世界所有眾生種種煩惱。念念如是。盡阿僧祇劫。此諸煩惱種種差別．無有能得知其邊際。有第二人。於一念頃。能知前人阿僧祇劫所知眾生煩惱差別。如是復盡阿僧祇劫。次第廣說乃至第十。南西北方四維上下．亦復如是佛子。此十方眾生煩惱差別可知邊際。菩薩初發阿耨多羅三藐三菩提心善根邊際不可得知。何以故。佛子。菩薩不齊限但為知爾所世界眾生煩惱故．發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】文亦分四。前三可知。第四釋中。亦先反。後順。</p>
</div>
<div class='div-orig'><p>為盡知一切世界所有眾生煩惱差別故。發阿耨多羅三藐三菩提心。所謂欲盡知輕煩惱．重煩惱．眠煩惱．起煩惱．一一眾生無量煩惱．種種差別．種種覺觀．淨治一切諸雜染故。</p>
</div>
<div class='div-commentary'><p style="margin-left:1em">【疏】順中初總。後所謂下別。別有六門。各先惑後治。謂非但空知。意在斷故。初門總明。後一義兼總別。中間別舉其重。今初門中。輕重眠起．通下諸惑。故名為總。就中輕重．總中之總。以品言之。一切煩惱各有輕重。約起惑者．心有異故。據難易斷。現行為輕。種子為重。即眠起是。又分別為輕。俱生為重。若據破壞三寶．焚燒善根。則邪見最重。餘悉名輕。若據損惱自他．障菩薩道。瞋恚最重。餘悉名輕。若據發潤生死流轉。無明愛取為重。若依為諸惑根。則三毒為重。若依障初聖道不受聖教。見慢為重。若據遠隨現行．障無學道。我愛慢為重。餘可名輕。若煩惱當體相望。十大煩惱為重。隨惑為輕。隨中大中小隨。展轉輕重。又正使為重。習氣為輕。更有異門。可略言也。<span class='note-inline'>(【鈔】一切煩惱各有輕重者。分九品故。約起惑者下。出輕重所由。如一貪惑重者．於下劣境．起猛利貪。中者．稱境而起。下者．設於勝境．心亦微薄等。三品各三．故成九品。據難易下。別別相望以論輕重。言種子為重者。如俱生惑種。金剛喻定方斷盡故。故下經云。金剛道滅方畢竟。又分別為輕者。真見道中．一時頓斷故。唯識云。見所斷惑．十俱頓斷。以真見道．總緣諦故。此約大乘。若通三乘。唯識論云。煩惱障種。見所斷者。三乘見道位真見道中．一時頓斷。俱生為重者。於修道位中．數數修習．無分別智．方能斷故。餘如十地初說。則邪見最重者。涅槃經云。一切煩惱．邪見攝盡。戒經十重。謗三寶為最重。十惡亦然。瞋恚最重者。如普賢行品。一念瞋心起。百萬障門開。無明愛取為重者。淨名經云。從癡有愛．則我病生。涅槃經云。生死本際．凡有二種。一者無明。二者有等。三毒為重者。本行經云。世間之毒。莫過三毒。諸隨惑等．皆從此生。見慢為重者。見則偏執一理。究徹在心。安受聖教。慢既恃己。豈復他求。我愛慢為重者。略有三義。一約識。至第七故。四惑相應是也。二約行。通至諸禪故。如明法品當辨。三約果。至阿羅漢。若作是念。我得阿羅漢道。則不得故。十大煩惱為重者。唯識論云。煩惱．謂貪瞋癡慢疑惡見。即六根本。俱舍論云。六由見異十。謂開惡見為五。一身見。二邊見。三邪見。四見取。五戒禁取。隨煩惱中．大中小隨．展轉輕重者。大隨為重。中小為輕。中隨為重。小隨為輕。名為展轉。言隨惑者。唯識頌云。隨煩惱謂忿。恨覆惱嫉慳．誑諂與害憍。無慚與無愧。掉舉及惛沈。不信並懈怠。放逸及失念。散亂不正知。長行釋云。唯是煩惱分位差別等流性故。名隨煩惱．依疏釋云。謂忿等十．及失念不正知放逸等．假染心所．是貪等差別位。名隨煩惱。無慚．無愧．掉舉．昏沉．散亂．不信．懈怠．七法。雖別有體。是前根本之等流。故名隨煩惱。由煩惱為因．此得有故。論云。此二十種類。別說有三。謂忿等十．各別起故．名小隨煩惱。無慚等二．徧不善故．名中隨煩惱。掉舉等八．徧染心故．名大隨煩惱。更有異門等者．上來已有十門解釋。有以五住煩惱．無明為重．障大菩提故。前四為輕．障見修故。今謂以前四位．亦障菩提。無明住地．亦障見修。故不存之。又有云。等分為輕．稱境起故。多分為重．過境起故。又云。暫起．間起．羸劣起者．為輕。多起。常起．猛利起者．為重。此二即前約品中收之。又云。迷事為輕．後得智斷故。迷理為重．根本智斷故。此則與前無明為重．障菩提故．亦小相違。故略不言耳。非無有理。故云可略。迷事迷理．至十地中．當廣分別。)</span>言眠起者。眠即種子。眠伏藏識。起即對境現行。言一一眾生無量煩惱．總結多端。種種差別．如後略說。廣唯佛知。種種覺觀．通能所治。有染淨故。染為所治．煩惱依故。如欲．恚．害覺．能生貪等無量煩惱。涅槃加五。說有八覺。一欲覺。求可意事。二瞋覺。念欲瞋他。三惱覺。念欲惱他。四親里覺。憶念親緣。五國土覺。念世安危。六不死覺。積財資養。七族姓覺。念族高下。八輕侮覺。侮即是慢。念自恃欺人。此等非一．故云種種。皆能引起一切煩惱。對上一一眾生無量煩惱．亦名引起分別。言淨治者。欲以不淨觀治。瞋以慈治。惱害以悲治。次四以無常觀治。後一以無我我所觀治。故云．種種覺觀．淨治一切雜染。<span class='note-inline'>(能生貪等者。即第二十三經。高貴德王菩薩品。經云。復次善男子。一切凡夫．雖善護身心。猶故生於三種惡覺。以是因緣。雖斷煩惱．得生非想非非想處。猶故還墮三惡道中。善男子。譬如有人。渡於大海。垂至彼岸．沒水而死。凡夫之人．亦復如是。垂盡三有．還墮三塗。何以故。無善覺．故。云何善覺。所謂六念。下廣說惡覺之過。故云如涅槃說。【校】上鈔煩惱障種見所斷者。種．纂要及嘉興藏南藏金陵本誤作重。茲據續藏改正。與唯識論合。)</span></p>
</div>
<div class='div-orig'><p>欲盡知依無明煩惱。愛相應煩惱。斷一切諸有趣煩惱結故。</p>
</div>
<div class='div-commentary'><p style="margin-left:1em">【疏】第二依流轉門。於所治中．即癡愛發潤。斷一切下。明治。由癡愛故．諸趣流轉。從癡有愛．菩薩病生故。一切眾生三有五趣三結．要當斷盡。一欲界諸愛．別名欲結。二上二界愛．合名有結。三三界無明．名無明結。三結亦名三漏。即上癡愛。斷已．永盡生死流故。</p>
</div>
<div class='div-orig'><p>欲盡知貪分煩惱。瞋分煩惱。癡分煩惱。等分煩惱。斷一切煩惱根本故。</p>
</div>
<div class='div-commentary'><p style="margin-left:1em">【疏】第三依病行門．四分分別。分是性義。各據偏多．受貪等名。名為不等。三分俱多。名為等分。然不出三。此三別名三不善根。故治中．云斷根本也。</p>
</div>
<div class='div-orig'><p>欲悉知我煩惱．我所煩惱．我慢煩惱。覺悟一切煩惱盡無餘故。</p>
</div>
<div class='div-commentary'><p style="margin-left:1em">【疏】第四依通諸識門．明我我所。謂第七識恒執第八為自內我故。或謂為我所。染之起慢。故云我慢。通至第六。內執我身。外執資具。恃己陵人。又此我者。亦兼法我。若盡此惑。則諸惑皆盡。故治中云盡無餘也。</p>
</div>
<div class='div-orig'><p>欲悉知從顛倒分別．生根本煩惱．隨煩惱。因身見生六十二見。調伏一切煩惱故。</p>
</div>
<div class='div-commentary'><p style="margin-left:1em">【疏】第五約相生門．以利鈍分別。先鈍後利。故淨名推身以欲貪為本。貪欲以虛妄分別為本。虛妄分別以顛倒想為本。顛倒想以無住為本。今以無住非煩惱。故略不言耳。而順明之。從顛倒虛妄分別．生貪等惑。依貪等惑．有諸隨惑．展轉相生。顛倒想者。不淨計淨等故。利中即身見為本。生六十二見。此有二說。一依三世五蘊。至下當明。二依異道邪見。具如瑜伽八十七說。</p>
</div>
<div class='div-orig'><p>欲悉知蓋煩惱．障煩惱。發大悲救護心。斷一切煩惱網。令一切智性清淨故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】第六約出家修行者。以障蓋分別。蓋謂五蓋。已見上文。障即二障。此亦總結前惑．不離二障。發大悲下。明能治道。謂救有障者。護修行者。此言在末。義兼總結。謂菩薩發心不自為己。但以大悲救護一切。令斷上來諸惑之網。斷之何為。令本智清淨。然能治道．雖復眾多。不出二種。一通。二別。別如上來隨分開示。如不能斷。應宜轉治。謂如起貪。以不淨觀治之。不去。當起慈悲。緣於前境。應以淨．法與之。云何出家。無慈悲心。反更染污。如是隨便種種迴轉。皆以無得而為方便。所言通者。但當深觀第一義諦。謂當觀諸惑。即是本覺菩提。故無行云。貪欲即是道。恚癡亦復然。如是三法中。具一切佛法故。惑性智性．皆本淨故。但由虛妄分別．凡夫不了。如大富盲人．動轉為寶所傷。二乘熱狂．謂為蟲蛇．驚走遠避。權菩薩輩．猶謂有之可斷。今乘一切智乘。以淨慧眼．觀惑即真。則煩惱自虛。智性常淨。是為開佛知見。使得清淨。不斷煩惱而入涅槃。有斯悲智．如是知斷．發菩提心。豈與夫前喻同年而語哉。<span class='note-inline'>(【鈔】皆以無得。即大般若意。至迴向當釋。貪欲即道．勝熱處說。)</span></p>
</div></div>
<p class='juan'>大方廣佛華嚴經疏論纂要卷第三十四</p></div>
</div><!-- end of div[@id='body'] -->
</body></html>