<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu98' />
<p class='juan'>大方廣佛華嚴經疏論纂要卷第四十一</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu99' />
<div class='div-orig'><p class="head2">十行品第二十一<span class='note-inline'>(之三)</span></p>
</div>
<div class='div-commentary'><p style="margin-left:1em">○第七無著行。體即方便。</p>
</div>
<div class='div-orig'><p>佛子。何等為菩薩摩訶薩無著行。</p>
</div>
<div class='div-commentary'><p style="margin-left:1em">【疏】依唯識二方便。由迴向故．不住生死。由拔濟故．不住涅槃。俱無住故．名為無著。本業後四。亦各有三方便。一進趣向果。二巧會有無。三一切法不捨不受。初即迴向。二由巧會故．方能拔濟。不捨不受．相同般若。唯識唯明後得．故不立之。本業約兼正不同．不妨此一。<span class='note-inline'>(【鈔】不捨不受下。三雙出經論有無之由。兼正之義．下文當知。)</span>三皆善巧。故俱無住著。則不二而二之悲智。即二不二之一心。是無著也。<span class='note-inline'>(則不二下。初合釋前二。以二同唯識故。以進趣同迴向。即大智故。巧會同拔濟。即大悲故。此二相即。故唯一心。二即一心。故不著二。一心即二。故不著一心。)</span>有是幻有。無是真空。幻有是不有有．故即真空。真空是不空空．故即幻有。此二無礙．故名巧會。如是相融。故無所著。有能起用。空可觀察。故皆不捨。若受有同凡夫。受無同趣證。故俱不受。</p>
<p style="margin-left:1em">○二釋相中。大分為二。前明自分無著。後明勝進無著。於自分中。已含前說二三方便。在文分三。初唯明自行無著。二何以下。徵釋所由。後菩薩如是下。類顯萬行。今初。</p>
</div>
<div class='div-orig'><p>佛子。此菩薩以無著心．於念念中．能入阿僧祇世界。嚴淨阿僧祇世界。於諸世界心無所著。</p>
<p>往詣阿僧祇諸如來所．恭敬禮拜．承事供養。以阿僧祇華．阿僧祇香．阿僧祇鬘．阿僧祇塗香．末香．衣服．珍寶．幢旛．妙蓋．諸莊嚴具．各阿僧祇．以用供養。如是供養．為究竟無作法故。為住不思議法故。於念念中．見無數佛。於諸佛所．心無所著。於諸佛剎．亦無所著。於佛相好．亦無所著。見佛光明．聽佛說法．亦無所著。於十方世界及佛菩薩所有眾會．亦無所著。聽佛法已。心生歡喜．志力廣大。能攝能行諸菩薩行。然於佛法．亦無所著。</p>
<p>此菩薩於不可說劫．見不可說佛出興於世。一一佛所．承事供養。皆悉盡於不可說劫．心無厭足。見佛聞法．及見菩薩眾會莊嚴．皆無所著。</p>
<p>見不淨世界．亦無憎惡。</p>
</div>
<div class='div-commentary'><p style="margin-left:1em">【疏】初中。先明淨境無著。後見不淨下。染境不嫌。前中三。一明嚴剎無著。二往詣下。於三寶無著。於中初敬事供佛。次如是下。顯供所為。後於念念下。別示無著之相。義兼三寶．及自進修。皆無所著。言念念者。顯速而且多。三此菩薩下。長時無著。二見不淨一句。染境不嫌。唯一句者。染易捨故。</p>
<p style="margin-left:1em">○第二徵釋所由。</p>
</div>
<div class='div-orig'><p>何以故。此菩薩如諸佛法而觀察故。諸佛法中．無垢無淨。無暗無明。無異無一。無實無妄。無安隱。無險難。無正道。無邪道。</p>
</div>
<div class='div-commentary'><p style="margin-left:1em">【疏】徵意云。欣淨惡穢．人之常情。菩薩如何不嫌不著。釋意云。不依佛慧。淨穢自生。順法而觀。二相安在。故云。如諸佛法而觀察故。佛法．即法界佛慧也。</p>
<p style="margin-left:1em">○第三類顯萬行。</p>
</div>
<div class='div-orig'><p>菩薩如是深入法界．教化眾生．而於眾生不生執著。受持諸法．而於諸法不生執著。發菩提心．住於佛住．而於佛住不生執著。雖有言說．而於言說心無所著。入眾生趣．於眾生趣心無所著。了知三昧能入能住．而於三昧心無所著。往詣無量諸佛國土．若入若見．若於中住。而於佛土．心無所著。捨去之時．亦無顧戀。</p>
</div>
<div class='div-commentary'><p style="margin-left:1em">【疏】若自若他皆無所著。於中初句．結前生後。教化已下。廣列所行。言佛所住者。即聖天梵等。餘並可知。<span class='note-inline'>(【鈔】即聖天梵等。會當廣明。)</span></p>
<p style="margin-left:1em">○第二勝進無著。文分為三。初明自行。二得授記已下。利他。三菩薩如是觀身下。結行成滿。今初。</p>
</div>
<div class='div-orig'><p>菩薩摩訶薩．以能如是無所著故。</p>
<p>於佛法中．心無障礙。了佛菩提。證法毗尼。住佛正教。修菩薩行。住菩薩心。思惟菩薩解脫之法。於菩薩住處．心無所染。於菩薩所行．亦無所著。淨菩薩道。受菩薩記。</p>
</div>
<div class='div-commentary'><p style="margin-left:1em">【疏】分二。先牒前自分。後於佛法下。正顯勝進。有十一句。初總餘別。總謂了達教理行果之法故。別中．一了果法．謂佛菩提。二了理法．謂證法毗尼。毗尼梵音。具云毗奈耶。此稱為滅。若律藏受名。義兼調伏。今云法滅。通四種法．皆有滅義。謂教詮滅故。行滅惑故。果證滅故。理本寂滅故。今文上下既有餘三。故此滅者．即理滅也。又與證義相應。圓融教中。此容證故。三住佛正教．即了教法。如所教住故。四修菩薩行下。皆行法也。三旬隨相行。行即萬行。心謂四等。解脫．即諸解脫門。次二句．無相行。住處．即前教理及果。所行．即前萬行等。皆無染著也。由此故能淨菩薩道。堪受記別。</p>
<p style="margin-left:1em">○第二大悲利他中二。先增長大悲。後要心拔濟。今初。</p>
</div>
<div class='div-orig'><p>得受記已。作如是念。凡夫愚癡。無知。無見。無信。無解。無聰敏行。頑嚚貪著。流轉生死。不求見佛。不隨明導。不信調御。迷誤失錯。入於險道。</p>
<p>不敬十力王。不知菩薩恩。戀著住處。聞諸法空．心大驚怖。遠離正法。住於邪法。捨夷坦道。入險難道。棄背佛意。隨逐魔意。於諸有中．堅執不捨。</p>
<p>菩薩如是觀諸眾生。增長大悲。生諸善根而無所著。</p>
</div>
<div class='div-commentary'><p style="margin-left:1em">【疏】前中二。先觀其所悲。後增悲無著。前中又二。先觀迷四諦故．入於險道。後觀迷勝義故．入於險道。今初也。初二句標起念時。凡夫已下。辨所念境。有十三句。初總餘別。總謂迷於四諦。皆曰愚癡。別中前五彰迷。後七顯過。前中一不知苦諦。二不見集過。三不信性本寂滅。四五不能修道。一解。二行。後七顯過。一不見集過。故頑嚚貪著．即癡愛也。二由貪愛故．受生死苦。次不求見下四句。釋不修道。初三闕道緣。四由不信故．迷正道。失本解。以邪為正。名為錯誤。後一由前不修。故入險失滅。上一向是凡。<span class='note-inline'>(【鈔】頑嚚即癡愛者。尚書堯典注云。心不則德義曰頑。言不道忠信曰嚚。故頑即癡。嚚是愛也。)</span>二不敬下。明迷勝義故。入於險道。通於凡小。初二句離勝緣。次二句闕勝因。三有生空．皆為住處。怖法空者。謂斷滅故。故大般若諸會之末。善現皆愍眾生怖畏法空。而興問言。云何令諸眾生悟諸法空。佛言。非先有法。後說為無。既非先有。後亦非無。自性常空．勿生驚怖。遠離已下。覆疏上義。由著處怖空。故遠正住邪。捨夷入險。由離勝緣。故背佛隨魔。執有不捨。魔樂生死。佛住空故。二菩薩如是下。增長悲心。結成無著。</p>
<p style="margin-left:1em">○第二要心拔濟。以大悲隨逐。文分二別。先起行。後顯無著。今初。</p>
</div>
<div class='div-orig'><p>菩薩爾時復作是念。我當為一眾生。於十方世界一一國土。經不可說不可說劫教化成熟。如為一眾生。為一切眾生皆亦如是。終不以此而生疲厭。捨而餘去。</p>
<p>又以毛端徧量法界。於一毛端處。盡不可說不可說劫。教化調伏一切眾生。如一毛端處。一一毛端處皆亦如是。</p>
</div>
<div class='div-commentary'><p style="margin-left:1em">【疏】文二。先明心無疲厭。以無著故。即大悲堅固。不以難化而厭捨之。後又以下。明其心廣大。謂一毛量處。化多眾生。法界皆爾。是為廣大。</p>
<p style="margin-left:1em">○二顯無著。</p>
</div>
<div class='div-orig'><p>乃至不於一彈指頃．執著於我．起我我所想。</p>
<p>於一一毛端處盡未來劫修菩薩行。不著身。不著法。不著念。不著願。不著三昧。不著觀察。不著寂定。不著境界。不著教化調伏眾生。亦復不著入於法界。</p>
<p>何以故。菩薩作是念。我應觀一切法界如幻。諸佛如影。菩薩行如夢。佛說法如響。一切世間如化。業報所持故。差別身如幻．行力所起故。一切眾生如心．種種雜染故。一切法如實際。不可變異故。又作是念。我當盡虛空徧法界。於十方國土中行菩薩行。念念明達一切佛法。正念現前無所取著。</p>
</div>
<div class='div-commentary'><p style="margin-left:1em">【疏】文三。初舉少況多。次於一一下。廣顯無著。後何以下。徵釋所以。所以不著者。後釋有二意。一稱深無相而興念故。二廣徧虛空起加行故。前中無相難明。寄以喻顯。然此諸喻．通喻諸法。如下本品。今取義便．各舉其一。則明前所見．皆無相也。初句為總。觀事法界。從緣如幻。無實體故。是以不著。餘句為別。一佛隨機現．如影隨質故。又現心水故。二菩薩行想念生故。未大覺故。三緣成之聲故。隨感有說故。餘句經文自釋。一切法如實際者。總結。<span class='note-inline'>(【鈔】想念生者。此有二意。一要想念。念方能起行。如夢從想。故智論云。所聞見事。多思惟念。【校】念．纂要誤作慈。故夢見也。未大覺者。大覺是佛。近而說之。七地已前。猶為夢行。八地為覺。八地之中。無明未盡。亦是夢境。永斷夢妄思想念．無復諸大陰界入．唯佛一人。是故如來．獨稱大覺。)</span>又前明法界如幻．即體從緣。後結一切法如實際。即事而寂。世人皆謂實際不變。而謂諸法無常。以其所知．喻所不知。故置如言。理實圓融。世間之相．即是常住。二又作下。徧周虛空起加行故。所以不著。初明處廣。念念明達．彰其解廣。正念現前．是不著因。</p>
<p style="margin-left:1em">○第三結行成滿。</p>
</div>
<div class='div-orig'><p>菩薩如是觀身無我。見佛無礙。</p>
<p>為化眾生．演說諸法。令於佛法．發生無量歡喜淨信。救護一切．心無疲厭。無疲厭故。於一切世界．若有眾生未成就未調伏處．悉詣於彼．方便化度。其中眾生種種音聲。種種諸業。種種取著。種種施設。種種和合。種種流轉。種種所作。種種境界。種種生。種種歿。以大誓願．安住其中．而教化之。不令其心有動有退。亦不一念生染著想。</p>
<p>何以故。得無所著無所依故。自利利他．清淨滿足。是名菩薩摩訶薩第七無著行。</p>
</div>
<div class='div-commentary'><p style="margin-left:1em">【疏】成滿中分三。初結自行成。二為化下。結利他行成。三何以下。徵釋雙結二行成就。二利他中三。初為化下。總顯教化無疲。次無疲厭故下。別示無厭之相。其中施設者。隨方儀式異故。和合者。善惡緣會故。餘可知。<span class='note-inline'>(【鈔】四施設者下。隨難別釋。而經云種種生者。疏以易故。不廣釋之。今當重釋。即四生等。又緣起經說三種生。經中有一苾芻問言。世尊。如是四種生身之相。由生老死。有何差別。釋曰。四種生身之相者。謂名色．六入．觸．受也。經云。世尊告曰。此四種生身之相。若次第生。若屬彼生。若如是生。世尊。云何次第生身之相。世尊告曰於其最初．有下種生。一也。從此無間．有漸增生。二也。從此無間．有出胎生。三也。從此無間．有漸長生。四也。既成長已。受用言說能得生。五也。即受用生。如是品類．名次第生。次明屬彼生。經云。世尊。此屬誰生。世尊告曰。蘊界處生．都無有我。所以者何。以諸蘊等．漸增長故。在性無常。即無性法。有此生相。三明如是生。經云。世尊云何而生。世尊告曰。由命根力．有暫時住分限法故。其性無常。即無常法．如是而生。經云。種種歿者。或延或促．三性等殊。涅槃十二云。死者。捨所受【校】受．纂要南藏續藏金陵本誤作愛。身。有二種。一命盡死。此有三種。一命盡非是福盡。謂正報雖亡。依報猶在故。二福盡非命盡。謂依報滅壞。正報猶在。三福命俱盡。謂依正俱亡。二外緣死。亦有三種。一非分自害。二橫為他害。三俱害。又有三種。一放逸死。謂有謗大乘方等般若波羅蜜。二者破戒死。謂有毀犯去來現在佛所制戒。三壞命根死。謂捨五陰身。今此菩薩．悉並委知。)</span>後結成無著。三徵釋雙結。可知。</p>
<p style="margin-left:1em">【論】第七無著行。以方便波羅蜜為體。有六十五行經。分為六段。一佛子已下。至然於佛法亦無所著。有十二行半經。明菩薩嚴淨佛剎．供養諸佛．心無所著分。二此菩薩已下。至能如是無所著故．有十五行經。明菩薩供佛無厭．處事法而常行．中無所著分。三於佛法中心無障礙已下。至諸善根而無所著。有十一行經。明觀眾生苦。長自大悲分。四菩薩爾時已下。至何以故．有十行半經。明菩薩常住生死教化眾生無著分。五菩薩作是念已下。至心無疲厭．有九行經。明教化眾生觀法如幻分。六無疲厭故已下。至無著行。有七行半經。明菩薩見未調伏眾生而往彼生分。</p>
<p style="margin-left:1em">○第八難得行。體即是願。就釋相中。文分二別。前明自分行。後明勝進行。然此二行．各攝上求下化之願。略無神通。今初分四。初明自行。次辨利他。第三雙結二行．動寂無礙。第四雙非二行．拂迹入玄。初中分三。一明修成善根。二顯善根行相。三行成利益。今初。</p>
</div>
<div class='div-orig'><p>佛子。何等為菩薩摩訶薩難得行。此菩薩成就難得善根。難伏善根。最勝善根。不可壞善根。無能過善根。不思議善根。無盡善根。自在力善根。大威德善根。與一切佛同一性善根。</p>
</div>
<div class='div-commentary'><p style="margin-left:1em">【疏】斯即起行所依。善．謂順理益物。根．謂增上生長。獲之在已．故名成就。文有十句。初總餘別。總具後九。受難得名。</p>
<p style="margin-left:1em">○二顯善根行相。</p>
</div>
<div class='div-orig'><p>此菩薩修諸行時．於佛法中．得最勝解。於佛菩提．得廣大解。於菩薩願．未曾休息。盡一切劫．心無疲倦。於一切苦．不生厭離。一切眾魔．所不能動。一切諸佛之所護念。具行一切菩薩苦行。修菩薩行．精勤匪懈。於大乘願恒不退轉。</p>
</div>
<div class='div-commentary'><p style="margin-left:1em">【疏】亦有十句。如次對前。謂由得最勝解故。受難得名等。亦可由有難得根。能有勝解。又亦以後一行．行前十善。隨前一善．具後十行。而別配分明。<span class='note-inline'>(【鈔】三又亦以後下。通相釋成。亦具前二意。但前別配。後徧通耳。故疏結從前義云。別配分明。)</span></p>
<p style="margin-left:1em">○三行成利益。</p>
</div>
<div class='div-orig'><p>是菩薩安住此難得行已。於念念中．能轉阿僧祇劫生死．而不捨菩薩大願。若有眾生．承事供養．乃至見聞．皆於阿耨多羅三藐三菩提得不退轉。</p>
</div>
<div class='div-commentary'><p style="margin-left:1em">【疏】文中先結前。後於念念下。顯益。於中初自益。能轉生死．成大智益。不捨大願．成大悲益。若有已下。顯能益他。由前自行．成此能益。未正利他。</p>
<p style="margin-left:1em">○第二辨利他行。文分為三。謂法。喻。合。今初。</p>
</div>
<div class='div-orig'><p>此菩薩雖了眾生非有．而不捨一切眾生界。</p>
</div>
<div class='div-commentary'><p style="margin-left:1em">【疏】謂有大智故．了眾生非有．則不住生死。有大悲故．不捨眾生界．則不住涅槃。大悲般若．互相輔翼。成無住道。</p>
<p style="margin-left:1em">○二喻。</p>
</div>
<div class='div-orig'><p>譬如船師。不住此岸。不住彼岸。不住中流。而能運度此岸眾生至於彼岸。以往返無休息故。</p>
</div>
<div class='div-commentary'><p style="margin-left:1em">【疏】喻中。初句喻能化。次三句喻悲智不住之行相。後而能下三句。喻不住之功能。初二句．正喻功能。以往返不息一句．結能度所以。</p>
<p style="margin-left:1em">○三法合中二。先正合。後徵釋。今初。</p>
</div>
<div class='div-orig'><p>菩薩摩訶薩亦復如是。不住生死。不住涅槃。亦復不住生死中流。而能運度此岸眾生．置於彼岸安隱無畏無憂惱處。亦不於眾生數．而有所著。不捨一眾生。著多眾生。不捨多眾生．著一眾生。不增眾生界。不減眾生界。不生眾生界。不滅眾生界。不盡眾生界。不長眾生界。不分別眾生界。不二眾生界。</p>
</div>
<div class='div-commentary'><p style="margin-left:1em">【疏】前中具含三段。生死即此岸。涅槃合彼岸。合上中流．亦言生死者。以發心之後．成佛之前。十地三賢．尚居二死。是以中流．即是生死。故云生死中流。非生死涅槃之中間．名生死中也。文旨顯然。晉譯失旨．不應廣引。有以煩惱為中流。約其漂溺。從因說也。有以聖賢為中流。約受生死之人也。有以中道為中流。約觀行說。並不應住。安隱已下。涅槃之德。常故安隱。樂故無畏。我故無憂。淨則無惱。亦不已下。廣明以智導悲。合前往反無休息義。謂由不住著故．所以往反．運濟無休。及顯法中。非有不捨之義。謂非唯悲故不捨。亦由了其非有無可捨故。則終日度而無度也。初句總明。不捨下。別有五對十句。初一多對。已化未化．俱有捨著二義。思之。二增減對。化之成道。生界不減。不從化者。生界不增。此約多人相望。三約一人。果起不生。惑盡非滅。四謂空為盡。謂有為長。五一對總結。四對不亡．並名為二。今無分別．契本不二。<span class='note-inline'>(【鈔】亦由了其非有．無可捨者。即大智不捨生死也。已化未化者。著已化者。言屬我故。未化未屬．故不著也。著未化者．是所應化故。已化竟者．故不著之。)</span></p>
<p style="margin-left:1em">○第二徵釋中。文有兩番。前番正徵不著。後番重徵前義。今初。</p>
</div>
<div class='div-orig'><p>何以故。菩薩深入眾生界如法界。眾生界法界無有二。無二法中．無增無減。無生無滅。無有無無。無取無依。無著無二。</p>
</div>
<div class='div-commentary'><p style="margin-left:1em">【疏】先徵意云。現化眾生．有增有減。而言不著。其故何耶。釋意云。以菩薩深觀生界。同於法界無增等故。所以不著。文中初二句總。上句是不異義。故云如也。下句是相即義。故云無二。後無二法中下。別彰無二之相。即屬對上文。無取依著．釋不分別。餘文相顯。此文昭著。而末學之徒．但謂一分眾生不成佛．故名不減生界。深可悲哉。<span class='note-inline'>(【鈔】此文昭著下。結彈法相師。已如玄中。而云但謂者。然其亦有此義。但非究竟耳。以生界有二義。一性義。即眾生是法界義。二者是性分義。謂眾生相。若依究竟．相即同性。亦理平等。但取分義．眾生成佛．義則有減。但不盡故。言無減。即少分之義．非究竟理。故可悲之。)</span></p>
<p style="margin-left:1em">○第二番重徵前義。</p>
</div>
<div class='div-orig'><p>何以故。菩薩了一切法。法界無二故。</p>
</div>
<div class='div-commentary'><p style="margin-left:1em">【疏】徵意云。何以生界即同法界。釋云。一切諸法．皆同法界。豈獨眾生而不同也。</p>
<p style="margin-left:1em">○第三雙結二行．動寂無礙。亦名無盡心行。</p>
</div>
<div class='div-orig'><p>菩薩如是。以善方便．入深法界。住於無相。以清淨相．莊嚴其身。了法無性．而能分別一切法相。不取眾生．而能了知眾生之數。不著世界而現身佛剎。不分別法．而善入佛法。深達義理而廣演言教。了一切法離欲真際．而不斷菩薩道．不退菩薩行。常勤修習無盡之行。自在入於清淨法界。譬如鑽木．以出於火。火事無量．而火不滅。菩薩如是。化眾生事無有窮盡．而在世間常住不滅。</p>
</div>
<div class='div-commentary'><p style="margin-left:1em">【疏】有法．喻．合。法中十句。初二牒前起後。既方便深入．故性相無礙。住於下。餘有八對。正顯行相。一約起行之身。二了法藥。三識根緣。四遊佛剎。五達佛法。六深契離言．不捨言說。七無求離欲而萬行爰修。前七明即寂之用。八常勤下一對．明即用之寂。亦通顯所由。由勤修故涉權。入法界故常寂。譬如下。二喻中。木喻法界。火喻所成身智。火事喻悲化無邊。本火不滅．喻身智常湛。</p>
<p style="margin-left:1em">菩薩下。三合。可知。</p>
<p style="margin-left:1em">○第四雙非二行．拂迹入玄。</p>
</div>
<div class='div-orig'><p>非究竟．非不究竟。非取．非不取。非依．非無依。非世法．非佛法。非凡夫．非得果。</p>
</div>
<div class='div-commentary'><p style="margin-left:1em">【疏】拂迹入玄者。然初自行云。能轉生死而不捨大願。謂其已有權實雙行．而多明照體大智。次利他之中。既云無住運濟。則悲智相導。而多似起用大悲。次復以導悲之智。遺彼著心。復似悲智二心．行有前後。故第三段．辨動寂雙行．理無不盡。而猶慮物．謂二事不融。故此明形奪兩亡．權實無寄。豈唯十行菩薩修行善巧。彌顯功德林悲濟之深。<span class='note-inline'>(【鈔】總彰大意。云。菩薩慈悲重重。顯悲智無礙。收上四段。四段別說。一自行。二化他。三雙行。四雙拂。今明自行。即有自他雙行。雙行既俱。義必不著。即是雙拂。從增科之。顯菩薩悲深耳。)</span>文有五對十句。然其所非之法．即前權實二行。且如究竟即實。不究竟即權。今乃雙非者。實即權故。非究竟。權即實故．非不究竟。又但言非究竟。非謂有不究竟。故亦非之。是則借權以遺實。實去而權亡。借實以破權。權亡實不立。言窮慮絕．何實何權。體本寂寥。孰非孰是。惟翛然無寄。理自玄會。故辨雙非。非有雙非可立。然雙非是遮。雙是為照。即遮而照。故雙非即是雙行。即照而遮。雙行即為雙遺。總前諸段．理極於斯。下諸句中。皆倣於此。二對所化。能所取寂．故非是取。了知心行．故非不取。三約化處。不著世界。故非是依。依剎現身．故非無依。亦約所證。智無分別而善入故。四約化法。深達義理。故非世法。隨世語言．故非佛法。五證離欲際。故非凡夫。不斷菩薩行．故非得果。</p>
<p style="margin-left:1em">○第二明勝進行。文分為二。初明慧行。後辨悲行。今初分二。先牒前自分行。</p>
</div>
<div class='div-orig'><p>菩薩成就如是難得心．修菩薩行時。</p>
</div>
<div class='div-commentary'><p style="margin-left:1em">○後正辨勝進行相。皆即事入玄。分四。初總明離相無說。</p>
</div>
<div class='div-orig'><p>不說二乘法。不說佛法。不說世間。不說世間法。不說眾生。不說無眾生。不說垢。不說淨。</p>
</div>
<div class='div-commentary'><p style="margin-left:1em">○二徵釋以顯雙非。</p>
</div>
<div class='div-orig'><p>何以故。菩薩知一切法．無染無取．不轉不退故。菩薩於如是寂滅微妙甚深最勝法中修行時。亦不生念。我現修此行。已修此行。當修此行。不著蘊界處。內世間。外世間。內外世間。所起大願諸波羅蜜及一切法。皆無所著。</p>
</div>
<div class='div-commentary'><p style="margin-left:1em">【疏】釋意云。所以不說者。一無法可說故。二菩薩於如是下。明無心說。謂不起念故。</p>
<p style="margin-left:1em">○三轉釋無念所以。</p>
</div>
<div class='div-orig'><p>何以故。法界中．無有法名向聲聞乘。向獨覺乘。無有法名向菩薩乘。向阿耨多羅三藐三菩提。無有法名向凡夫界。無有法名向染向淨。向生死向涅槃。</p>
</div>
<div class='div-commentary'><p style="margin-left:1em">【疏】無念者。稱法界故。故不說聲聞法等。</p>
<p style="margin-left:1em">○四假徵以顯雙運。</p>
</div>
<div class='div-orig'><p>何以故。諸法無二．無不二故。</p>
<p>譬如虛空。於十方中。若去來今。求不可得。然非無虛空。</p>
<p>菩薩如是觀一切法．皆不可得。然非無一切法。如實無異．不失所作。普示修行菩薩諸行．不捨大願．調伏眾生．轉正法輪。不壞因果．亦不違於平等妙法。</p>
<p>普與三世諸如來等。不斷佛種。不壞實相。深入於法。辯才無盡。聞法不著。至法淵底。善能開演。心無所畏。不捨佛住。不違世法。普現世間。而不著世間。</p>
</div>
<div class='div-commentary'><p style="margin-left:1em">【疏】徵意云。既無所著。何以復修二利之行。釋意云。性相雙非。故能雙運。文有法．喻．合。法中。諸法無二故．無說無著。無不二故．不妨起行。二喻可知。三合中。皆顯性不礙相。於中二。先正明。後普與下。辨功成德立勝進之相。故晉經此初．有此菩薩言。</p>
<p style="margin-left:1em">○第二辨悲行。中分三。一牒智顯悲。</p>
</div>
<div class='div-orig'><p>菩薩如是成就難得智慧心．修習諸行。</p>
</div>
<div class='div-commentary'><p style="margin-left:1em">【疏】悲假智深。所以先牒。</p>
<p style="margin-left:1em">○二正顯悲相。</p>
</div>
<div class='div-orig'><p>於三惡趣．拔出眾生．教化調伏。安置三世諸佛道中。令不動搖。</p>
</div>
<div class='div-commentary'><p style="margin-left:1em">○三偏語化惡。顯勝進相。文中三。初明惡是所悲。次明善非化境。後徵釋所由。今初。</p>
</div>
<div class='div-orig'><p>復作是念。世間眾生．不知恩報。更相讎對。邪見執著。迷惑顛倒。愚癡無智。無有信心．隨逐惡友。起諸惡慧。貪愛無明．種種煩惱．皆悉充滿。是我所修菩薩行處。</p>
</div>
<div class='div-commentary'><p style="margin-left:1em">【疏】悲中。先明有違教之惑。後貪愛下。明總具塵勞。惑病既深。方假醫救。前中不知恩報者。必無敬養。更相讐對．則難以訶責。邪見執著．則不受正教。迷惑顛倒．所領不真。愚癡無智．為說不知。無有信心．絕於希向。隨逐惡友．必遠善人。起諸惡慧．無由正解。故難化也。</p>
<p style="margin-left:1em">○二善非化境。</p>
</div>
<div class='div-orig'><p>設有知恩．聰明慧解。及善知識充滿世間。我不於中修菩薩行。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○三徵釋所由。</p>
</div>
<div class='div-orig'><p>何以故。我於眾生無所適莫。無所冀望。乃至不求一縷一毫及以一字讚美之言。盡未來劫修菩薩行。未曾一念自為於己。但欲度脫一切眾生。令其清淨永得出離。何以故。於眾生中為明導者。法應如是不取不求。但為眾生修菩薩道。令其得至安隱彼岸。成阿耨多羅三藐三菩提。是名菩薩摩訶薩第八難得行。</p>
</div>
<div class='div-commentary'><p style="margin-left:1em">【疏】徵釋中。初徵次釋。後轉徵釋。初徵意云。菩薩化生。理宜平等。偏惡棄善．其故何耶。次釋意云。菩薩於物無主定於親疎。就於惑重．偏是化境。如母矜病子．豈不等耶。又若求名利．應化知恩。本為淨他．理應隨惡。若棄惡從善．魔攝持故。<span class='note-inline'>(【鈔】若棄惡從善．魔攝持故者。即五十八經。說十種魔業中云。捨惡性人。遠懈怠者。輕慢亂意。譏嫌惡慧。是為魔業。又云。已得解脫。已安隱者。常樂親近而供養之。未得解脫．未安隱者。不得親近。亦不教化。是為魔業。即棄惡從善也。)</span>三何以故下。轉徵釋。徵云。菩薩眾生．本不相預。何為長劫．悲救無求。釋意云。諸佛菩薩．法爾同遵。不爾。不名為明導故。</p>
<p style="margin-left:1em">【論】第八難得行。以願波羅蜜為體。有七十行經。分為六段。一佛子已下。至一性善根。有四行經。明此位中十善根分。二此菩薩已下。至得不退轉。有八行半經。明處苦無疲厭分。三此菩薩了眾生非有已下。至何以故。有十行經。明不捨不著眾生界分。四菩薩深入眾生界已下。至非得果。有十三行半經。明菩薩入眾生界不著。而亦不廢常在世間現身度眾生分。五菩薩成就如是已下。至不著世間。有十九行半經。名不說而說法自在分。六菩薩如是已下。至第八難得行有十四行半經。明行菩薩行不求果報分。</p>
<p style="margin-left:1em">○第九善法行。體即力度。就文分三。初徵名。二釋相。三結歎。今初。</p>
</div>
<div class='div-orig'><p>佛子。何等為菩薩摩訶薩善法行。</p>
</div>
<div class='div-commentary'><p style="margin-left:1em">【疏】唯識有二。一思擇力。二修習力。本業有三。一報通力。二修定通力。三變化通力。唯識約修。本業約用。互舉一邊。由前二力．為機說法。則成語意二業之善法。有本業三力。則成身意二業之善法。以修定通即意業故。依梁攝論。由思擇力。能伏一切正行等所對治障。令不起故。由修習力。能令一切善行堅固決定。既言一切善行。此則二力．通三業善。此位大同九地。<span class='note-inline'>(【鈔】依梁論者。正思諸法過失及功德。此思擇若得增勝。自地惑所不能動。體性堅強。故名為力。修習力者。心緣此法作觀行。令心與法和合成一。猶如水乳。亦如熏衣。)</span></p>
<p style="margin-left:1em">○二釋相中二。前自分。後勝進。然此二段。各具二力。至文當知。亦有三力。謂普知根緣。一音普應。成就十身。義該三通。初自分中。先總明。</p>
</div>
<div class='div-orig'><p>此菩薩。為一切世間天人魔梵沙門婆羅門乾闥婆等。作清涼法池。攝持正法．不斷佛種。</p>
</div>
<div class='div-commentary'><p style="margin-left:1em">【疏】作清涼法池。標也。言含法喻。謂如無熱惱池。清淨無濁．下二句釋。上句。如池含於德水。故云攝持正法。下句。以四辯才。出願智等。饒益眾生相續無盡。究竟入於一切智海。名不斷佛種。如彼大池。流出四河．相續入海。</p>
<p style="margin-left:1em">○二別顯。文分為二。初廣攝持正法。二此菩薩大悲下。廣不斷佛種。今初。</p>
</div>
<div class='div-orig'><p>得清淨光明陀羅尼故．說法授記辯才無盡。得具足義陀羅尼故。義辯無盡。得覺悟實法陀羅尼故．法辯無盡。得訓釋言辭陀羅尼故。辭辯無盡。得無邊文句無盡義無礙門陀羅尼故。無礙辯無盡。得佛灌頂陀羅尼灌其頂故。歡喜辯無盡。得不由他悟陀羅尼門故。光明辯無盡。得同辯陀羅尼門故。同辯無盡。得種種義身句身文身中訓釋陀羅尼門故。訓釋辯無盡。得無邊旋陀羅尼故。無邊辯無盡。</p>
</div>
<div class='div-commentary'><p style="margin-left:1em">【疏】具十總持．是攝持義。十持為體。十辯為用。初句為總。寂障鑒法。名淨光明。餘九為別。初四即四辯才。四持．即池之德水．四辯．即池之四口。<span class='note-inline'>(【鈔】四辯即喻者。此中四河四口等。皆依十定品。一東恆伽河。從銀色象口。流出銀沙。合以義辯。說一切義。二私陀河。從金剛色師子口。流出金剛沙。合以法辯。說金剛句。三信度河。從金色牛口。流出金沙。合以辭辯。說隨順世間緣起。四縛芻河。從琉璃色馬口。流出琉璃沙。合菩薩摩訶薩亦復如是。以無盡辯．雨無盡百千億那由他不可說法等。下別合云。云何菩薩四河。一願智河。二波羅蜜河。三三昧河。四大悲河。並如彼文。)</span>五即外力加辯。智水灌心故。稱根令喜。此即得辯之緣。六即內力證辯。謂道契內心。光明外徹。此乃得辯之因也。七同類音辯。此約順機。八訓釋辯。此約窮法。前四辯中。但通相文句。此明曲盡其源。義身即當名身。名所詮故。體是名境。義即境義。梵云得種種名身故。九總顯深廣。持辯無邊。旋有入空。旋空入有等。故無有邊。皆言無盡者。稱法界故。</p>
<p style="margin-left:1em">○第二廣前不斷佛種中。文分三別。初總明三業利生。二假使下。假設深勝。三以得一切下。總釋所以。前二含於四河。今初即大悲河。</p>
</div>
<div class='div-orig'><p>此菩薩大悲堅固。普攝眾生。於三千大千世界變身金色。施作佛事。隨諸眾生根性欲樂。以廣長舌。於一音中現無量音。應時說法。皆令歡喜。</p>
</div>
<div class='div-commentary'><p style="margin-left:1em">【疏】大悲堅固．標其體也。悲紹佛種。故首明之。普攝眾生。正明不斷。於三千下。示其攝相。</p>
<p style="margin-left:1em">○二假說深勝。</p>
</div>
<div class='div-orig'><p>假使有不可說種種業報無數眾生共會一處。其會廣大。充滿不可說世界。菩薩於彼眾會中坐。是中眾生．一一皆有不可說阿僧祇口。一一口能出百千億那由他音。同時發聲。各別言辭。各別所問。菩薩於一念中。定能領受。皆為酬對。令除疑惑。如一眾會中。於不可說眾會中。悉亦如是</p>
<p>復次假使一毛端處。念念出不可說不可說道場眾會。一切毛端處皆亦如是。盡未來劫。彼劫可盡。眾會無盡。是諸眾會。於念念中以各別言辭。各別所問。菩薩於一念中悉能領受。無怖無怯。無疑無謬。</p>
<p>而作是念。設一切眾生以如是語業俱來問我。我為說法．無斷無盡。皆令歡喜住於善道。復令善解一切言辭。能為眾生說種種法。而於言語無所分別。假使不可說不可說種種言辭而來問難。一念悉領。一音咸答。普使開悟。無有遺餘。</p>
</div>
<div class='div-commentary'><p style="margin-left:1em">【疏】於中有三。即為三河。一大會斷疑．明問答成就。處多大眾。頓領頓酬。由具諸度故。即波羅蜜河。</p>
<p style="margin-left:1em">二復次下。微細斷疑。前直明大會異問能答。今乃云。於一毛端處。有不可說如前大會。多劫殊問。一念能答。不怖大眾。不怯文義。決斷揀擇。顯轉超勝。是三昧力。即三昧河。故下經云。菩薩住此三昧。於自身一一毛孔中。見不可說不可說佛剎微塵數諸佛如來。亦見彼佛所有國土道場眾會聽法。乃至云。其諸眾生．亦無迫隘。何以故。入不思議三昧境界故。彼約聽法。此約答問。以之無異。餘義大同。此約圓教普賢位中。故於前地有斯自在。非三乘中得斯作用。</p>
<p style="margin-left:1em">三而作是念下。周徧斷疑。上舉毛端多眾。猶有量故。今明一切眾。各具多言。悉能答故。即願智河。願智相導。悲救無休。故云作念。文中先顯多眾。後假使下。復顯多言。</p>
<p style="margin-left:1em">○第三總釋所以。</p>
</div>
<div class='div-orig'><p>以得一切智灌頂故。以得無礙藏故。以得一切法圓滿光明故。具足一切智智故。</p>
</div>
<div class='div-commentary'><p style="margin-left:1em">【疏】所以得此四河廣利者。略舉四因。此之四因。或以一因成前四河。或以四因成其一河。一他佛外加故。二自藏離礙故。三所照法圓故。四能照智具故。或各配屬。同體悲加故。見心性故。諸度圓故。二智滿故。<span class='note-inline'>(【鈔】或各配屬下。上即通釋。故成一因成四河等。今此下別配。同體悲加故。即以他佛外加為大悲河因。二見心性故。即第二自藏離礙故。自藏即是如來藏性。此即心性。能觀心性名為上定。故為三昧河因。三諸度圓故。即第三所照法圓故。為波羅蜜河因。四二智圓滿故。即第四能照智異故。為願智河因。一切智是根本智。重言智者．即後得智。後得智攝願故。)</span></p>
<p style="margin-left:1em">○第二明勝進行。亦即是前四河之相。文分為二。初牒自分行成。</p>
</div>
<div class='div-orig'><p>佛子。此菩薩摩訶薩。安住善法行已。</p>
</div>
<div class='div-commentary'><p style="margin-left:1em">○二正顯勝進。文分為四。一辨四河清淨之義。</p>
</div>
<div class='div-orig'><p>能自清淨。亦能以無所著方便而普饒益一切眾生。不見有眾生得出離者。</p>
</div>
<div class='div-commentary'><p style="margin-left:1em">○三辨四河入海無能障義。</p>
</div>
<div class='div-orig'><p>如於此三千大千世界如是。乃至於不可說三千大千世界。變身金色。妙音具足。於一切法無所障礙而作佛事。</p>
</div>
<div class='div-commentary'><p style="margin-left:1em">【疏】於多界中。化無障故</p>
<p style="margin-left:1em">○三辨此四河旋繞池義。</p>
</div>
<div class='div-orig'><p>佛子。此<span class='corr'>菩</span>薩摩訶薩成就十種身。所謂入無邊法界非趣身。滅一切世間故。入無邊法界諸趣身．生一切世間故。不生身。住無生平等法故。不滅身。一切滅言說不可得故。不實身．得如實故。不妄身．隨應現故。不遷身．離死此生彼故。不壞身。法界性無壞故。一相身。三世語言道斷故。無相身．善能觀察法相故。</p>
</div>
<div class='div-commentary'><p style="margin-left:1em">【疏】三旋遶中。謂成就隨順身語意業。智為先導。身語意業。四方流注入智海故。隨順．即是旋遶之義。文中二。先總標。二所謂下。列釋。皆上句標名。下句釋相。勒此十身以為五對。一證滅示生對。二不生不滅對。三非實非虛對。四不遷不壞對。五一相無相對。束此五對．不出體用。一一對中。體用對辨。第一對體用自體。第二對體用之相。第三對體用之力。第四對體用之性。第五對體用之德。體外無用．用即是體。用外無體．體即是用。體即法性。用即智應。二既不二．理智圓融。唯一無礙法界之身。隨相顯十。以表無盡。一乘圓融。地前能爾。更有餘義。如十地離世間品明。此略舉成就隨順之身。言身。兼語意也。</p>
<p style="margin-left:1em">○四顯無疲厭。</p>
</div>
<div class='div-orig'><p>菩薩成就如是十種身。為一切眾生舍．長養一切善根故。為一切眾生救．令其得大安隱故。為一切眾生歸．與其作大依處故。為一切眾生導．令得無上出離故。為一切眾生師．令入真實法中故。為一切眾生燈．令其明見業報故。為一切眾生光．令照甚深妙法故。為一切三世炬。令其曉悟實法故。為一切世間照。令入光明地中故。為一切諸趣明．示現如來自在故。</p>
</div>
<div class='div-commentary'><p style="margin-left:1em">【疏】謂四河入海。累劫無疲。菩薩亦爾。以普賢行願．盡未來劫修菩薩行．入如來海。不生疲厭。是以廣顯與生為歸為救等。文中先牒前所成之身。為益他之本。為一切下。正顯成益。句別有十。在文可見。十地又明。今略其要。俗須委示。故名為燈。真但高明．故目為炬。甚深．則能所不二。如光合空．為照為明。但約入地．示德為異。</p>
<p style="margin-left:1em">○三結歎。</p>
</div>
<div class='div-orig'><p>佛子。是名菩薩摩訶薩第九善法行。菩薩安住此行。為一切眾生作清涼法池。能盡一切佛法源故。</p>
</div>
<div class='div-commentary'><p style="margin-left:1em">【疏】分二。先結名。後菩薩安住下。歎勝。盡法源故。以清涼法池。即是行體。故標結皆舉。顯中是其相。</p>
<p style="margin-left:1em">【論】第九善法行。以力波羅蜜為體。於此段中。分為五段。一佛子已下。至旋陀羅尼辯無盡。有十二行經。明十無盡辯分。二此菩薩已下。至悉亦如是。有九行半經。明大千世界現身成佛辯才無礙分。三復次已下。至而作佛事。有十六行半經。明於一毛端處道場無盡。一切毛端處。及不可說三千界示身成佛分。四佛子此菩薩已下。至善能觀察法相故。有六行半經。明十種自在身分。五菩薩成就如是十種身已下。至一切佛法源故。有十行半經。明與一切眾生所為依處分。</p>
<p style="margin-left:1em">○第十真實行。文三。同前。初徵名。</p>
</div>
<div class='div-orig'><p>佛子。何等為菩薩摩訶薩真實行。</p>
</div>
<div class='div-commentary'><p style="margin-left:1em">【疏】徵名者。如本分釋。體即智度。<span class='note-inline'>(【鈔】初徵名者。即言行不虛。故名真實。)</span>今更略釋。若約二智。受用法樂。成熟有情。並如行能說。如說能行。即是真實。本業有三。一無相智。即受用法樂。二一切種智。三變化智。皆成熟有情。下文入一切三昧真實相。即受用法樂智。知眾生種種想等。即成熟有情。知十力智．是一切種。不著一切世間．解眾生無際．即無相智。我為善變化．及云現如來自在神通即變化智。</p>
<p style="margin-left:1em">○就釋相中。文分三別。第<span class='corr'>一</span>總顯名體。二別顯行相。三結住行益。今初。</p>
</div>
<div class='div-orig'><p>此菩薩成就第一誠諦之語。如說能行。如行能說。</p>
</div>
<div class='div-commentary'><p style="margin-left:1em">【疏】初句總標。後如說下解釋。謂言行相符．故名誠諦。誠實審諦．即真實義。此有二義。一約先誓．自他二利．決志具修。今如昔說。決能行之。亦如此行．以為他說。故下文云。我若先成．則違本願等。二約現修．自他二行．如所演說．決定能行。非數他寶。故云如說能行。亦如所證．宣示於人。不昧所知。名如行能說。<span class='note-inline'>(【鈔】二約現修者。即由實語。故所作皆成。如涅槃第三十一說。昔與調達二人．入海採寶。船破。二人不死。調達悲泣。我有二珠。分一與之。又貪一珠。遂刺我目。我時呻吟。有一女人問我。我即具答。女人問言。汝名何等。我即答言。我名實語。彼云．誰信。我即答言。我於提婆達多無惡心者。令我兩目．平復如故。言訖如故。忍辱仙人。亦同此例。同在此卷。又如說能行．亦是如語。如行能說．即不異語也。)</span></p>
<p style="margin-left:1em">○第二別顯行相。文分二別。先標章。後依章別釋。今初。</p>
</div>
<div class='div-orig'><p>此菩薩學三世諸佛真實語。入三世諸佛種性。與三世諸佛善根同等。得三世諸佛無二語。隨如來學。智慧成就。</p>
</div>
<div class='div-commentary'><p style="margin-left:1em">【疏】文有五句。一稱實演法．師子吼故。二深住實相。契一性故。三二利善根。等同佛故。四得如說行．同本誓故。五學佛十力。智已成故。</p>
<p style="margin-left:1em">○第二依章別釋。從後倒釋。即分五段。第一釋智慧成就。</p>
</div>
<div class='div-orig'><p>此菩薩成就知眾生是處非處智。去來現在業報智。諸根利鈍智。種種界智。種種解智。一切至處道智。諸禪解脫三昧垢淨起時非時智。一切世界宿住隨念智。天眼智。漏盡智。而不捨一切菩薩行。何以故。欲教化一切眾生悉令清淨故。</p>
</div>
<div class='div-commentary'><p style="margin-left:1em">【疏】文中三。初顯所成十力。言時非時者。垢淨之時不同。化不化時別故。次而不捨下。得果不捨因。後何以下。徵釋所以。十力化生之智。故須得之。令物清淨。故須不捨因行。</p>
<p style="margin-left:1em">○第二釋得三世諸佛無二語。</p>
</div>
<div class='div-orig'><p>此菩薩復生如是增上心。若我不令一切眾生住無上解脫道．而我先成阿耨多羅三藐三菩提者。則違我本願。是所不應。</p>
<p>是故要當先令一切眾生得無上菩提無餘涅槃。然後成佛。</p>
<p>何以故。非眾生請我發心。我自為眾生作不請之友。欲先令一切眾生滿足善根成一切智。是故我為最勝．不著一切世間故。我為最上．住無上調御地故。我為離翳．解眾生無際故。我為已辦．本願成就故。我為善變化．菩薩功德莊嚴故。我為善依怙．三世諸佛攝受故。</p>
</div>
<div class='div-commentary'><p style="margin-left:1em">【疏】文中三。初反舉違誓。自誡不應。次是故下。順釋。要當先人後己。後何以下。徵釋所由。徵有二意。一云。何以違誓。是所不應。二云。何以要須先人後己。釋此二徵．即分二別。初釋前徵云。由先許故。不與則違先誓。不請強許。今之不與．豈是所應。後是故下。釋第二徵。菩薩之道。必先人後己。不爾。豈得名最勝耶。文有六句。當句自釋。不俟繁文。</p>
<p style="margin-left:1em">○第三釋同佛善根。本誓智慧皆究竟故。</p>
</div>
<div class='div-orig'><p>此菩薩摩訶薩不捨本願故．得入無上智慧莊嚴。利益眾生悉令滿足。隨本誓願皆得究竟。</p>
<p>於一切法中智慧自在。令一切眾生普得清淨。念念徧遊十方世界。念念普詣不可說不可說諸佛國土。念念悉見不可說不可說諸佛及佛莊嚴清淨國土。示現如來自在神力。普徧法界虛空界。</p>
</div>
<div class='div-commentary'><p style="margin-left:1em">【疏】文中二。先標德成滿。二於一切下。別顯同相。一意業智慧同。二念念下。身業神通同。</p>
<p style="margin-left:1em">○第四釋入佛種性。</p>
</div>
<div class='div-orig'><p>此菩薩現無量身．普入世間而無所依。於其身中。現一切剎．一切眾生．一切諸法．一切諸佛。此菩薩知眾生種種想。種種欲。種種解。種種業報。種種善根。隨其所應．為現其身而調伏之。觀諸菩薩如幻。一切法如化．佛出世如影。一切世間如夢。得義身文身無盡藏。正念自在。決定了知一切諸法。智慧最勝。入一切三昧真實相。住一性無二地。</p>
</div>
<div class='div-commentary'><p style="margin-left:1em">【疏】於中二。一約身明入．入世無依。又身中現剎．皆得性融故。二此菩薩知眾生下。智入種性。於中二。初入悲種性．知根善化故。二觀諸菩薩下。入智種性．窮實相故。故結句云。住一性無二地。以此智性．導前悲性。成無住道。是為如來無二之性。文中初會緣入實。次得義身下。依實了相。後智慧最勝下。性相無二。文有三句。初句約智．則雙照性相。次句約定．動寂契真。後句釋成．並由住無二性。</p>
<p style="margin-left:1em">○第五釋學三世諸佛真實語。</p>
</div>
<div class='div-orig'><p>菩薩摩訶薩以諸眾生皆著於二。安住大悲。修行如是寂滅之法。得佛十力。入因陀羅網法界。成就如來無礙解脫。人中雄猛大師子吼。得無所畏。能轉無礙清淨法輪。得智慧解脫。了知一切世間境界。絕生死迴流。入智慧大海。為一切眾生護持三世諸佛正法。到一切佛法海實相源底。</p>
</div>
<div class='div-commentary'><p style="margin-left:1em">【疏】文中二。先牒前起後。眾生著二．不能悲智雙遊。菩薩即寂修悲。故得不二。後得佛十力下。成果起用。顯實語相。能師子吼轉法輪故。結云知實相源。方為實語也。文中大同十地。窮佛所得。圓融教中。位位果滿故。窮法實相。謂如是性相體力等。皆盡源故。餘句可知。<span class='note-inline'>(【鈔】窮法等者。即法華經云。唯佛與佛。乃能究盡諸法實相。所謂諸法如是相．如是性。如是體。如是力。如是作。如是因。如是緣。如是果。如是報。如是本末究竟等。此之十句。天台歷十法界。一一界中。復具十界。互相攝故。十界便成百界。界各十如。即有千如。更分一一界各有三界。一眾生世間。二五陰世間。三器世間。便成三千世間。彼宗以此為法華經樞要最玄。後明知見。但舉能知耳。思大師三種讀此十如。一以如是為頭。云如是相為一句。如是性為一句等。即約假觀。觀十別相故。二云所謂諸法如為一句。是相如為二句。以如字為空。即成空觀。三以如是字為末。云謂諸法如是為一句。相如是為二句等。以如是為中道觀。一家之意。理無不通。)</span></p>
<p style="margin-left:1em">○第三結行成益。大科第三結名。</p>
</div>
<div class='div-orig'><p>菩薩住此真實行已。一切世間天．人．魔．梵．沙門．婆羅門．乾闥婆．阿脩羅等。有親近者。皆令開悟。歡喜清淨。是名菩薩摩訶薩第十真實行。</p>
</div>
<div class='div-commentary'><p style="margin-left:1em">【疏】並如文顯。<span class='note-inline'>(第五說分已竟。)</span></p>
<p style="margin-left:1em">【論】第十真實行。以智波羅蜜為體。於此段中。分為三段。一佛子已下。至悉令清淨故。有十行經。明此位菩薩學三世諸佛誠實身語智。得佛十種智分。二此菩薩復生如是增上心已下。至法界虛空界。有十六行半經。明以願力教化眾生．不取菩提分。三此菩薩已下。至第十真實行。可十七行經。明身含眾剎．知根利生自在分。</p>
<p style="margin-left:1em">○大文第六顯瑞證成分。</p>
</div>
<div class='div-orig'><p>爾時佛神力故。十方各有佛剎微塵數世界六種震動。所謂動。徧動。等徧動。起。徧起。等徧起。踊。徧踊。等徧踊。震。徧震。等徧震。吼。徧吼。等徧吼。擊。徧擊。等徧擊。雨天妙華。天香。天末香。天鬘。天衣。天寶。天莊嚴具。奏天樂音。放天光明。演暢諸天微妙音聲。</p>
<p>如此世界夜摩天宮說十行法所現神變。十方世界悉亦如是。</p>
<p>復以佛神力故。十方各過十萬佛剎微塵數世界外。有十萬佛剎微塵數菩薩俱。來詣此土。充滿十方。語功德林菩薩言。佛子。善哉善哉。善能演說諸菩薩行。我等一切同名功德林。所住世界．皆名功德幢。彼土如來．同名普功德。我等佛所．亦說此法。眾會眷屬．言辭義理。悉亦如是．無有增減。</p>
<p>佛子。我等皆承佛神力。來入此會為汝作證。十方世界。悉亦如是。</p>
</div>
<div class='div-commentary'><p style="margin-left:1em">【疏】文分二別。一瑞證。二人<span class='note-inline'>(【校】人．纂要誤作大。)</span>證。前中先此會。後如此下。結通。二人證。亦先此界。十住一萬。此云十萬。表位增故。前現瑞中。亦應云十方各有十萬。文無者略。餘義已見十住之末。後佛子我等下。結通。</p>
<p style="margin-left:1em">【論】已下動地興供分中。有十五行經。義分為三段。一爾時已下。至天微妙音聲。有五行半經。明動地興供分。二如此世界已下。至悉亦如是。有一行半經。明都結十方同然分。三復以佛神力故已下。至十方世界悉亦如是。有八行經。明十方功德林菩薩來集作證分。如十方十萬佛剎微塵數世界外．有十萬佛剎微塵數菩薩。皆名功德林者。為明十行徧周故。佛號普功德者。為明此十行徧周．即功德徧周。即是此位之中所得之果。以行徧周所招功德。故佛號普功德。舉十方各過十萬佛剎微塵為數者。明智所達法。亦明行門之量廣大。即佛果功德廣大。已上十行。約十波羅蜜為升進。經自具分明。不須更釋。如是十行。總是一時一念無前後之行門。莫作前後延促之見。皆須約法界智體用．成進修之門。</p>
<p style="margin-left:1em">○大文第七重頌分。分二。初說偈儀意。</p>
</div>
<div class='div-orig'><p>爾時功德林菩薩。承佛神力。普觀十方一切眾會。暨於法界。欲令佛種性不斷故。欲令菩薩種性清淨故。欲令願種性不退轉故。欲令行種性常相續故。欲令三世種性悉平等故。欲攝三世一切佛種性故。欲開演所種諸善根故。欲觀察一切諸根<span class='note-inline'>(【校】根下纂要有故字。茲據麗藏宋藏思溪藏南藏及金陵會本刪去。與疏及晉譯合。案疏云七觀所化性。即經觀察一切諸根欲解煩惱習氣等。)</span>欲解煩惱習氣心行所作故。欲照了一切佛菩提故。而說頌曰。</p>
</div>
<div class='div-commentary'><p style="margin-left:1em">【疏】先彰說儀。後欲令下。說意。意有九句。初總餘別。別中一淨治因性。二不退願性。三行性續願。四以真性導行。五上攝果性。六開己修性。即十行所習。七觀所化性。八照當果性。</p>
<p style="margin-left:1em">○二正說偈辭。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一心敬禮十力尊　離垢清淨無礙見　境界深遠無倫匹　住如虛空道中者</div>
</p></div>
<div class='div-commentary'><p style="margin-left:1em">【疏】總有一百一頌。大分為三。初之一頌。總申歸敬。次九十六頌．正頌前文。三有四頌．結歎深廣。今初也。將申偈頌．再展敬心。初四字。申敬。上力下。顯德。十力智德。次句斷德。次句恩德。眾生為境故。末句通喻三德。智廣惑淨。悲深遠故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去人中諸最勝　功德無量無所著　勇猛第一無等倫　彼離塵者行斯道　現在十方諸國土</div>
<div class='lg-row'>善能開演第一義　離諸過惡最清淨　彼無依者行斯道　未來所有人師子　周徧遊行於法界</div>
<div class='lg-row'>已發諸佛大悲心　彼饒益者行斯道　三世所有無比尊　自然除滅愚癡暗　於一切法皆平等</div>
<div class='lg-row'>彼大力人行此道</div>
</div></div>
<div class='div-commentary'><p style="margin-left:1em">【疏】第二正頌前文。大分為二。初十一偈．頌前本分。後八十五偈．頌前說分。然十住頌文．則舉其次第。今沒其次第。直云行斯道者。略有四意。一前則約位始終行布而說。今將融會前說。令無始終。欲顯一位之中。具行諸行。一行之中。具一切故。二前約別行。今約普行。普別無礙．二文互顯。三前約同教。今約別教。同別無礙．為一圓教故。四前約不雜辯才。此約任放辯才。說不待次．言辭不斷故。又前多約因。此多就果。或廣略綺互．體用更陳。總別遞明互相影發。顯菩薩行．深廣難思。下文雖依次第。既沒本名。一同離世間圓融之行也。今初。亦可總歎行深。不頌前文。頌亦無失。今頌本分。曲分為二。前四．頌前學三世佛而修行故。後七頌前行體不可思議。今初分二。初三別明。後一總說。各初三句辨德。後句結德。能通所行。諸文行斯道言。皆倣於此。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>普見無量無邊界　一切諸有及諸趣　見已其心不分別　彼無動者行斯道　法界所有皆明了</div>
<div class='lg-row'>於第一義最清淨　永破瞋慢及愚癡　彼功德者行斯道　於諸眾生善分別　悉入法界真實性</div>
<div class='lg-row'>自然覺悟不由他　彼等空者行斯道　盡空所有諸國土　悉往說法廣開喻　所說清淨無能壞</div>
<div class='lg-row'>彼勝牟尼行此道　具足堅固不退轉　成就尊重最勝法　願力無盡到彼岸　彼善修者所行道</div>
<div class='lg-row'>無量無邊一切地　廣大甚深妙境界　悉能知見靡有遺　彼論師子所行道　一切句義皆明了</div>
<div class='lg-row'>所有異論悉摧伏　於法決定無所疑　彼大牟尼行此道</div>
</div></div>
<div class='div-commentary'><p style="margin-left:1em">【疏】後七頌行體中。然文旨包含。略為二解。一頌行體。二頌加之所為。然所為正為十行。義旨不殊。故得同頌。配文少異。分為二解。先配行體。文分為四。初一頌總顯不可思議。故云心無分別。彼無動故。二一頌．頌前與法界等。等法界有三義。所有皆明了。等事法界。次句．等理法界。此二無二．等無礙法界。由此等故．能破惑成德。三有二偈．頌等虛空界。等空五義。初偈顯二。謂空無分別．而顯萬像。菩薩亦爾。入實自悟．則無分別。不礙分別於諸眾生。故結云等空。由入法界。故等虛空。二界相成。故舉入法界。後偈顯三義。一等空廣大。初二句顯示。二等空清淨。三等空不可壞。第三句顯。由等虛空是勝寂靜。名曰牟尼。四有三偈．頌前菩薩行。初偈總舉自分之行。後二即勝進之行。二以此文頌加所為。雖開合不同。依次不亂。初偈頌前為增長佛智。前半所觀。後半能觀。次偈頌深入法界。餘如前釋。三中。初句頌了知眾生界。次二句．頌所入無礙。四中。頌所行無障。往諸國土．則身無障。說法清淨。則自行無障。異論不壞．則外無障。第五偈．頌得無量方便。以願行等。皆善修故。六中。頌攝取一切智性。無邊一切地．即智地故。十地之智．同佛智故。歎勝可知。七中。初句頌覺悟一切法。次句．知一切諸根。隨宜摧伏。次句。即持說一切法也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>遠離世間諸過患　普與眾生安隱樂　能為無等大導師　彼勝德者行斯道　恒以無畏施眾生</div>
<div class='lg-row'>普令一切皆欣慶　其心清淨離染濁　彼無等者行斯道　意業清淨極調善　離諸戲論無口過</div>
<div class='lg-row'>威光圓滿眾所欽　彼最勝者行斯道　入真實義到彼岸　住功德處心永寂　諸佛護念恆不忘</div>
<div class='lg-row'>彼滅有者行斯道　遠離於我無惱害　恆以大音宣正法　十方國土靡不周　彼絕譬者行斯道</div>
<div class='lg-row'>檀波羅蜜已成滿　百福相好所莊嚴　眾生見者皆欣悅　彼最勝慧行斯道</div>
</div></div>
<div class='div-commentary'><p style="margin-left:1em">【疏】第二頌前說分。十行即為十段。第一六偈．頌歡喜行。文分四別。初一財施。財去慳過。安隱他故。次二偈．無畏施。前偈修因。後偈得果。次二偈．法施。後一總結因圓果滿。言百福者。涅槃二十四云。五品心修十善。謂下。中。上。上中。上上。各十善。成五十。始修終修。故成百福。然十善之中。不殺不瞋是無畏施。不盜不貪是財施。離口四過．不淫．不癡．是法施故。具上三施。成百福果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智地甚深難可入　能以妙慧善安住　其心究竟不動搖　彼堅固行行斯道　法界所有悉能入</div>
<div class='lg-row'>隨所入處咸究竟　神通自在靡不該　彼法光明行此道　諸無等等大牟尼　勤修三昧無二相</div>
<div class='lg-row'>心常在定樂寂靜　彼普見者行斯道　微細廣大諸國土　更相涉入各差別　如其境界悉了知</div>
<div class='lg-row'>彼智山王行此道　意常明潔離諸垢　於三界中無所著　護持眾戒到彼岸　此淨心者行斯道</div>
</div></div>
<div class='div-commentary'><p style="margin-left:1em">【疏】第二頌饒益行。五偈分四。初偈律儀。謂有智能護。心不動故。是菩薩律儀。次二攝善。三有一偈．饒益有情。舉處攝人。後偈總結三聚。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智慧無邊不可說　普徧法界虛空界　善能修學住其中　彼金剛慧行斯道　三世一切佛境界</div>
<div class='lg-row'>智慧善入悉周徧　未嘗暫起疲厭心　彼最勝者行斯道　善能分別十力法　了知一切至處道</div>
<div class='lg-row'>身業無礙得自在　彼功德身行此道　十方無量無邊界　所有一切諸眾生　我皆救護而不捨</div>
<div class='lg-row'>彼無畏者行斯道</div>
</div></div>
<div class='div-commentary'><p style="margin-left:1em">【疏】第三無違逆行。四頌中三。初一諦察法忍。次二安受苦忍。一引他勵己以策修。二引所成德以進道。後一頌．耐怨害忍。遇害無惱．但增救心。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於諸佛法勤修習　心常精進不懈倦　淨治一切諸世間　彼大龍王行此道　了知眾生根不同</div>
<div class='lg-row'>欲解無量各差別　種種諸界皆明達　此普入者行斯道　十方世界無量剎　悉往受生無有數</div>
<div class='lg-row'>未曾一念生疲厭　彼歡喜者行斯道　普放無量光明網　照耀一切諸世間　其光所照入法性</div>
<div class='lg-row'>此善慧者行斯道　震動十方諸國土　無量億數那由他　不令眾生有警怖　此利世者所行道</div>
</div></div>
<div class='div-commentary'><p style="margin-left:1em">【疏】第四無屈撓行。五偈分三。初二頌前攝善精進。亦名加行。初半偈．即頌第一精進等十句。次句。即頌前離過十句。後偈．頌前所為。次一．頌被甲精進。為物受苦。心無厭等。後二偈．頌利樂精進。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>善解一切語言法　問難酬對悉究竟　聰哲辯慧靡不知　此無畏者所行道</div>
<div class='lg-row'>善解覆仰諸國土　分別思惟得究竟　悉使住於無盡地　此勝慧者所行道</div>
</div></div>
<div class='div-commentary'><p style="margin-left:1em">【疏】第五頌離癡亂行。二頌中三。初一頌現法樂住。於中前半頌能持色法言說等。後半通頌前無癡亂等七句。次半偈頌引生功德禪。了一切法無有邊際。得一切法真實智慧。故云得究竟也。後半偈頌饒益有情中。我當令一切眾生。乃至究竟無餘涅槃。即無盡地。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>功德無量那由他　為求佛道皆修習　於其一切到彼岸　此無盡行所行道</div>
<div class='lg-row'>超出世間大論師　辯才第一師子吼　普使羣生到彼岸　此淨心者所行道</div>
</div></div>
<div class='div-commentary'><p style="margin-left:1em">【疏】第六二頌．頌善現行。<span class='note-inline'>(【鈔】六善現行二偈中。初偈頌前正辨三諦。次半頌依智起悲。後半頌行成益物。然皆有無對辨。具三諦義。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛灌頂第一法　已得此法灌其頂　心恆安住正法門　彼廣大心行此道</div>
<div class='lg-row'>一切眾生無量別　了達其心悉周徧　決定護持佛法藏　彼如須彌行此道</div>
<div class='lg-row'>能於一一語言中　普為示現無量音　令彼眾生隨類解　此無礙見行斯道</div>
<div class='lg-row'>一切文字語言法　智皆善入不分別　住於真實境界中　此見性者所行道</div>
</div></div>
<div class='div-commentary'><p style="margin-left:1em">【疏】第七四偈．頌無著行。對前思之。<span class='note-inline'>(【鈔】第七四偈頌無著行。初偈即二方便中迴向善巧．三方便中進趣向果．已得灌頂．是向果故。次【校】次．纂要誤作况。二偈即拔濟善巧。次半偈即巧會有無。謂善入文字．是會有也。不分別者。是會無也。後半一切法不捨不受。若配經文。初偈頌淨菩薩道受菩薩記而無所著。次偈頌悲念眾生。後二偈頌前於一切世間成熟眾生。前約所化種種音等。此約能化。一音隨類。前令所化不著。此即能化不著。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>安住甚深大法海　善能印定一切法　了法無相真實門　此見實者所行道　一一佛土皆往詣</div>
<div class='lg-row'>盡於無量無邊劫　觀察思惟靡暫停　此匪懈者所行道　無量無數諸如來　種種名號各不同</div>
<div class='lg-row'>於一毛端悉明見　此淨福者所行道　一毛端處見諸佛　其數無量不可說　一切法界悉亦然</div>
<div class='lg-row'>彼諸佛子行斯道　無量無邊無數劫　於一念中悉明見　知其脩促無定相　此解脫行所行道</div>
<div class='lg-row'>能令見者無空過　皆於佛法種因緣　而於所作心無著　彼諸最勝所行道　那由他劫常遇佛</div>
<div class='lg-row'>終不一念生疲厭　其心歡喜轉更增　此不空見所行道　盡於無量無邊劫　觀察一切眾生界</div>
<div class='lg-row'>未曾見有一眾生　此堅固士所行道</div>
</div></div>
<div class='div-commentary'><p style="margin-left:1em">【疏】第八八偈．頌難得行。分五。初一偈．即自行之願。次四神通。次一外化。次一求菩提。後一成熟有情。若屬經文。初四．頌前於佛法中得最勝解等十句。二無量下三偈。頌自行成益。第三一偈．頌前利他。不捨一眾生著多眾生等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>修習無邊福智藏　普作清涼功德池　利益一切諸羣生　彼第一人行此道　法界所有諸品類</div>
<div class='lg-row'>普徧虛空無數量　了彼皆依言說住　此師子吼所行道　能於一一三昧中　普入無數諸三昧</div>
<div class='lg-row'>悉至法門幽奧處　此論月者行斯道　忍力勤修到彼岸　能忍最勝寂滅法　其心平等不動搖</div>
<div class='lg-row'>此無邊智所行道　於一世界一坐處　其身不動恆寂然　而於一切普現身　彼無邊身行此道</div>
<div class='lg-row'>無量無邊諸國土　悉令共入一塵中　普得包容無障礙　彼無邊思行此道</div>
</div></div>
<div class='div-commentary'><p style="margin-left:1em">【疏】第九六頌。頌善法行。初一修習力。次一思擇力。次二修定通。次一報得通。後一變化通。若屬經文。初偈頌釋名。前半攝持正法。後半不斷佛種。亦大悲河。次偈即波羅蜜河．問答成就。次偈即三昧河。前舉三昧之用。此約三昧之體。次一即願智河。次一十身體用。後一即示現如來自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>了達是處及非處　於諸力處普能入　成就如來最上力　彼第一力所行道　過去未來現在世</div>
<div class='lg-row'>無量無邊諸業報　恆以智慧悉了知　此達解者所行道　了達世間時非時　如應調伏諸眾生</div>
<div class='lg-row'>悉順其宜而不失　此善了者所行道</div>
</div></div>
<div class='div-commentary'><p style="margin-left:1em">【疏】第十四十三偈．頌真實行。文分為六。第一三偈。頌得十力。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>善守身語及意業　恆令依法而修行　離諸取著降眾魔　此智心者所行道　於諸法中得善巧</div>
<div class='lg-row'>能入真如平等處　辯才宣說無有窮　此佛行者所行道　陀羅尼門已圓滿　善能安住無礙藏</div>
<div class='lg-row'>於諸法界悉通達　此深入者所行道</div>
</div></div>
<div class='div-commentary'><p style="margin-left:1em">【疏】二三偈．頌得三世諸佛無二語。初偈正明依法修行。即無二語。餘二偈．頌我為最勝等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三世所有一切佛　悉與等心同智慧　一性一相無有殊　此無礙種所行道　已抉一切愚癡膜</div>
<div class='lg-row'>深入廣大智慧海　普施眾生清淨眼　此有目者所行道　已具一切諸導師　平等神通無二行</div>
<div class='lg-row'>獲於如來自在力　此善修者所行道　徧遊一切諸世間　普雨無邊妙法雨　悉令於義得決了</div>
<div class='lg-row'>此法雲者所行道　能於佛智及解脫　深生淨信永不退　以信而生智慧根　此善學者所行道</div>
<div class='lg-row'>能於一念悉了知　一切眾生無有餘　了彼眾生心自性　達無性者所行道</div>
</div></div>
<div class='div-commentary'><p style="margin-left:1em">【疏】三六偈．頌同佛善根。<span class='note-inline'>(【鈔】同佛善根者。初偈頌最上。同一佛性。是調御故。次偈頌離翳。次三偈頌已辨。及善變化。後偈頌為依怙。與佛化他故。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>法界一切諸國土　悉能化往無有數　其身最妙絕等倫　此無比行所行道　佛剎無邊無有數</div>
<div class='lg-row'>無量諸佛在其中　菩薩於彼悉現前　親近供養生尊重　菩薩能以獨一身　入於三昧而寂定</div>
<div class='lg-row'>令見其身無有數　一一皆從三昧起　菩薩所住最深妙　所行所作超戲論　其心清淨常悅樂</div>
<div class='lg-row'>能令眾生悉歡喜　諸根方便各差別　能以智慧悉明見　而了諸根無所依　調難調者所行道</div>
<div class='lg-row'>能以方便巧分別　於一切法得自在　十方世界各不同　悉在其中作佛事　諸根微妙行亦然</div>
<div class='lg-row'>能為眾生廣說法　誰其聞者不欣慶　此等虛空所行道　智眼清淨無與等　於一切法悉明見</div>
<div class='lg-row'>如是智慧巧分別　此無等者所行道　所有無盡廣大福　一切修行使究竟　令諸眾生悉清淨</div>
<div class='lg-row'>此無比者所行道　普勸修成助道法　悉令得住方便地　度脫眾生無有數　未曾暫起眾生想</div>
<div class='lg-row'>一切機緣悉觀察　先護彼意令無諍　普示眾生安隱處　此方便者所行道</div>
</div></div>
<div class='div-commentary'><p style="margin-left:1em">【疏】四十一偈．頌入佛種性。於中分二。初三偈．頌身入。餘頌意入。於中初四．頌入悲種性。後智眼下四頌．頌入智種性。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>成就最上第一智　具足無量無邊智　於諸四眾無所畏　此方便智所行道　一切世界及諸法</div>
<div class='lg-row'>悉能徧入得自在　亦入一切眾會中　度脫羣生無有數　十方一切國土中　擊大法鼓悟羣生</div>
<div class='lg-row'>為法施主最無上　此不滅者所行道　一身結跏而正坐　充滿十方無量剎　而令其身不迫隘</div>
<div class='lg-row'>此法身者所行道　能於一義一文中　演說無量無邊法　而於邊際不可得　此無邊智所行道</div>
<div class='lg-row'>於佛解脫善修學　得佛智慧無障礙　成就無畏為世雄　此方便者所行道　了知十方世界海</div>
<div class='lg-row'>亦知一切佛剎海　智海法海悉了知　眾生見者咸欣慶　或現入胎及初生　或現道場成正覺</div>
<div class='lg-row'>如是皆令世間見　此無邊者所行道　無量億數國土中　示現其身入涅槃　實不捨願歸寂滅</div>
<div class='lg-row'>此雄論者所行道　堅固微密一妙身　與佛平等無差別　隨諸眾生各異見　一實身者所行道</div>
<div class='lg-row'>法界平等無差別　具足無量無邊義　樂觀一相心不移　三世智者所行道　於諸眾生及佛法</div>
<div class='lg-row'>建立加持悉究竟　所有持力同於佛　最上持者行斯道　神足無礙猶如佛　天眼無礙最清淨</div>
<div class='lg-row'>耳根無礙善聽聞　此無礙意所行道　所有神通皆具足　隨其智慧悉成就　善知一切靡所儔</div>
<div class='lg-row'>此賢智者所行道　其心正定不搖動　其智廣大無邊際　所有境界皆明達　一切見者所行道</div>
<div class='lg-row'>已到一切功德岸　能隨次第度眾生　其心畢竟無厭足　此常勤者所行道　三世所有諸佛法</div>
<div class='lg-row'>於此一切咸知見　從於如來種性生　彼諸佛子行斯道　隨順言辭已成就　乖違談論善摧伏</div>
<div class='lg-row'>常能趣向佛菩提　無邊慧者所行道</div>
</div></div>
<div class='div-commentary'><p style="margin-left:1em">【疏】五十八偈。頌學三世諸佛真實語。得佛十力等。如文思之。<span class='note-inline'>(【鈔】頌得佛十力等。如文思之者。一偈頌得佛加。次一超頌轉法輪。次二頌無礙解脫。次一偈半。頌智慧解脫。後半偈却頌雄猛無畏。次一偈。頌了知世間境界。智海法海．即智正覺世間。次或現已下四偈．絕生死迴流。初二偈八相。明絕生死故方能現生。次一偈非生死身．方能現身。次一偈頌入智慧大海。樂觀不移。是入義故。次於諸下三偈．頌護持正法。初偈神力加持。後二六通護持。其無礙意。即他心通。神通具足．兼宿命漏盡。次其心正定下四偈。頌到實相源底。餘並可知。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>一光照觸無涯限　十方國土悉充徧　普使世間得大明　此破暗者所行道</div>
<div class='lg-row'>隨其應見應供養　為現如來清淨身　教化眾生百千億　莊嚴佛剎亦如是</div>
</div></div>
<div class='div-commentary'><p style="margin-left:1em">【疏】六二頌．頌益物不空。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>為令眾生出世間　一切妙行皆修習　此行廣大無邊際　云何而有能知者　假使分身不可說</div>
<div class='lg-row'>而與法界虛空等　悉共稱揚彼功德　百千萬劫無能盡　菩薩功德無有邊　一切修行皆具足</div>
<div class='lg-row'>假使無量無邊佛　於無量劫說不盡　何況世間天及人　一切聲聞及緣覺　能於無量無邊劫</div>
<div class='lg-row'>讚歎稱揚得究竟</div>
</div></div>
<div class='div-commentary'><p style="margin-left:1em">【疏】第三大段四偈。結歎深廣。文顯可知。<span class='note-inline'>(十行品竟。)</span></p>
</div></div></div>
<p class='juan'>大方廣佛華嚴經疏論纂要卷第四十一</p>
</div><!-- end of div[@id='body'] -->
</body></html>