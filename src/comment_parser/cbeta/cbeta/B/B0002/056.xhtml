<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu131' />
<p class='juan'>大方廣佛華嚴經疏論纂要卷第五十六</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu132' />
<div class='div-orig'><p class="head2">十迴向品第二十五<span class='note-inline'>(之十)</span></p>
</div>
<div class='div-commentary'><p style="margin-left:1em">○第八真如相迴向。長行中二。先廣明。後結示。前中亦二。先明位行。後辨位果。前中亦三。今初標名。</p>
</div>
<div class='div-orig'><p>佛子。何者是菩薩摩訶薩真如相迴向。</p>
</div>
<div class='div-commentary'><p style="margin-left:1em">【疏】善根合如．以成迴向。從所依立名。義通能所故。本業云。常照有無二諦。一切法一合相故。<span class='note-inline'>(【鈔】從所依立名者。但言真如相．即是所依。善根合如。故義通能所。常照者。以有能所．況一合相。復有二義。一有無不二．即一合相。以同如故。二智與境冥．絕能所故。即通能所為如相矣。)</span></p>
<p style="margin-left:1em">【論】第八真如相迴向。以願波羅蜜為體。明此位同第八地智增勝。以願引生智業成大悲故。以願防智。為智體淨故．利化不弘。表法中。如善財童子見東方正趣菩薩。是其行也。從空中來．至娑婆世界者。明法空智現普周。亦無來去。觀世音指東方正趣。及見時。與觀世音同會而見。表以願會悲。至智明圓。悲令滿故。東方表智。西方表悲。日出照明。春陽發生。青龍吉祥。表智日入昏迷。秋霜白虎殺害。明智入悲。處苦流濟眾生故。第八願波羅蜜。明防智體性淨。以願會悲。成普賢行升進。隨其行位。和會如之。</p>
<p style="margin-left:1em">○第二依徵廣釋中三。初明隨相迴向。二佛子菩薩摩訶薩以此善根下。離相迴向。三佛子此菩薩摩訶薩如是迴向時得一切下。迴向成益。初中分二。先積善迴向。後佛子菩薩摩訶薩若見下。觸境迴向。前中亦二。先明所迴行體。後菩薩爾時慧眼下。攝將迴向。前中亦二。先積集資糧。後結德成就。今初。</p>
</div>
<div class='div-orig'><p>佛子。此菩薩摩訶薩。正念明了。其心堅住。</p>
<p>遠離迷惑。專意修行。深心不動。成不壞業。趣一切智．終不退轉。志求大乘．勇猛無畏。植諸德本．普安世間。生勝善根．修白淨法。大悲增長．心寶成就。</p>
<p>常念諸佛。護持正法。於菩薩道．信樂堅固。</p>
</div>
<div class='div-commentary'><p style="margin-left:1em">【疏】文有十句。初一為總。謂正念堅明。下九為別。文有三節。初三正念菩提。一遠離迷惑是明了義。專意修行即為正念。正念是定。明了是慧。定慧雙運．為道之源。二契理不動．故曰深心。緣不能沮。成不壞業。即自分堅住。三求佛不退．即勝進堅住。次四句．正念化生。初句為總。勇求兼濟．為大法故。下三句別。一悲智雙運為明了。般若為眾德之本故。二進善去漏為正念。三悲增智圓為堅住。後三正念三寶。一念佛。二護法。三信僧。上有正念。下句堅固。影畧該攝。</p>
<p style="margin-left:1em">○二結德成就。</p>
</div>
<div class='div-orig'><p>成就無量淨妙善根。勤修一切功德智慧。為調御師生眾善法。以智方便而為迴向。</p>
</div>
<div class='div-commentary'><p style="margin-left:1em">【疏】文有四句。前三結前。一非止上十。故云無量。二三統而收之．不出福智大悲。末句生後迴向。</p>
<p style="margin-left:1em">○第二攝將迴向中二。先觀察善根．本期迴向。二正明迴向。今初。</p>
</div>
<div class='div-orig'><p>菩薩爾時慧眼普觀。所有善根無量無邊。</p>
<p>其諸善根修習之時。若求緣。若辦具。若治淨。若趣入。若專勵。若起行。若明達。若精審。若開示。</p>
<p>如是一切有種種門。種種境。種種相。種種事。種種分。種種行。種種名字。種種分別。種種出生。種種修習。</p>
<p>其中所有一切善根。悉是趣向十力乘心之所建立。皆悉迴向一切種智。唯一無二。</p>
</div>
<div class='div-commentary'><p style="margin-left:1em">【疏】文有三。初總標。次其諸善下。別顯。三如是下。總結。於中二。先結種類多門。有十句。謂隨前求緣等有多差別。一通遊非一故。如一趣入。為用有門。為用空門。乃至無量。故慈行童女云。諸佛各以異門．令我入此普莊嚴門。二隨其一門．緣何為境。為佛為法等。三隨一境上．相貌不同。四相所依事。謂色心等。五隨一事上．有多分位。六施等萬行。七能詮名字。八分別決擇。九生多知見。十若定若慧。上中下修。後其中下。結修本意。本意既然。寧不迴向。</p>
<p style="margin-left:1em">○第二正明迴向。分二。初向菩提。二佛子菩薩摩訶薩如為己身下。迴向眾生。今初。</p>
</div>
<div class='div-orig'><p>以諸善根如是迴向。所謂願得圓滿無礙身業．修菩薩行。願得清淨無礙口業．修菩薩行。願得成就無礙意業．安住大乘。願得圓滿無障礙心．淨修一切諸菩薩行。願起無量廣大施心．周給無邊一切眾生。願於諸法心得自在．演大法明．無能障蔽。願得明達一切智處．發菩提心．普照世間。願常正念三世諸佛．諦想如來常現在前。願住圓滿增上志樂．遠離一切諸魔怨敵。願得安住佛十力智．普攝眾生無有休息。</p>
</div>
<div class='div-commentary'><p style="margin-left:1em">【疏】前中有二十願。分三。初十願．願成智行。即菩提因果。</p>
</div>
<div class='div-orig'><p>願得三昧遊諸世界．而於世間無所染著。願住諸世界無有疲厭．教化眾生恆不休息。願起無量思慧方便．成就菩薩不思議道。願得諸方不迷惑智．悉能分別一切世間。</p>
</div>
<div class='div-commentary'><p style="margin-left:1em">【疏】二四願周徧利生。即化用因果。一化所依。二化時處。三知藥治。四識病宜。</p>
</div>
<div class='div-orig'><p>願得自在神通智力．於一念中．悉能嚴淨一切國土。願得普入諸法自性．見一切世間悉皆清淨。願得生起無差別智。於一剎中入一切剎。願以一切剎莊嚴之事．顯示一切教化無量無邊眾生。願於一佛剎中示無邊法界．一切佛剎悉亦如是。願得自在大神通智．普能往詣一切佛土。</p>
</div>
<div class='div-commentary'><p style="margin-left:1em">【疏】三六願普嚴佛剎。即淨土因果。一神通智．嚴淨事土。二入理智．嚴法性土。亦非嚴嚴故。三事理無礙智．嚴帝網土。四以前三嚴．用化眾生。上四因圓。後二果滿。</p>
<p style="margin-left:1em">○第二迴向眾生。</p>
</div>
<div class='div-orig'><p>佛子。菩薩摩訶薩以諸善根。願得莊嚴一切佛國。願得周徧一切世界。願得成就智慧觀察。如為己身如是迴向。如是而為一切眾生。</p>
<p>所謂願一切眾生永離一切地獄畜生閻羅王趣。願一切眾生除滅一切障礙之業。願一切眾生得周普心．平等智慧。願一切眾生於怨於親．等心攝受．皆令安樂智慧清淨。願一切眾生智慧圓滿．淨光普照。願一切眾生思慧成滿．了真實義。願一切眾生以淨志樂．趣求菩提．獲無量智。願一切眾生普能顯示安隱住處。</p>
<p>佛子。菩薩摩訶薩恆以善心如是迴向。為令一切眾生遇清涼雲．霔法雨故。為令一切眾生常值福田勝境界故。為令一切眾生皆能善入菩提心藏．自護持故。為令一切眾生離諸蓋纏．善安住故。為令一切眾生皆獲無礙神通智故。為令一切眾生得自在身．普示現故。為令一切眾生成就最勝一切種智．普興利益．無空過故。為令一切眾生普攝羣品．令清淨故。為令一切眾生皆能究竟一切智故。為令一切眾生心不動搖．無障礙故。</p>
</div>
<div class='div-commentary'><p style="margin-left:1em">【疏】文三。初牒前起後。即從後倒牒前之三段。二所謂下。正顯迴向。文有八句。初二願離三障。障礙之言．義兼煩惱。次四成四智。後二結二果。謂菩提涅槃。菩提不唯四智。故云無量。三佛子下。總結所為。</p>
<p style="margin-left:1em">○第二觸境迴向。</p>
</div>
<div class='div-orig'><p>佛子。菩薩摩訶薩見可愛樂國土園林。草木華果。名香上服。珍寶財物諸莊嚴具。或見可樂村邑聚落。或見帝王威德自在。或見住處離諸諠雜。</p>
<p>見是事已。以方便智．精勤修習。出生無量勝妙功德。為諸眾生勤求善法．心無放逸。廣集眾善．猶如大海。以無盡善．普覆一切。為眾善法所依之處。</p>
<p>以諸善根方便迴向而無分別。開示無量種種善根。智常觀察一切眾生。心恆憶念善根境界。以等真如平等善根。迴向眾生無有休息。</p>
</div>
<div class='div-commentary'><p style="margin-left:1em">【疏】大同淨行．對境發願。於中五。一列所見境。二見是事下。覩境成德。謂增悲智。三以諸善根下。總明迴向。亦是迴向之德。四菩薩爾時下。別明迴向。五佛子下。迴向成益。前三如上。可知。</p>
</div>
<div class='div-orig'><p>菩薩爾時以諸善根如是迴向。所謂願一切眾生得諸如來可愛樂見．見法真性平等平等．無所取著．圓滿清淨。願一切眾生見諸如來甚可愛樂圓滿供養。願一切眾生往生一切無諸煩惱甚可愛樂清淨佛剎。願一切眾生得見諸佛可愛樂法。願一切眾生常樂護持一切菩薩可愛樂行。願一切眾生得善知識可愛樂眼．見無所礙。願一切眾生常見一切可愛樂物．無有違逆。願一切眾生證得一切可愛樂法而勤護持。願一切眾生於一切佛可樂法中得淨光明。願一切眾生修諸菩薩一切能捨可愛樂心。</p>
<p>○願一切眾生得無所畏．能說一切可愛樂法。願一切眾生得諸菩薩極可愛樂甚深三昧。願一切眾生得諸菩薩甚可愛樂陀羅尼門。</p>
<p>○願一切眾生得諸菩薩甚可愛樂善觀察智。</p>
<p>○願一切眾生能現菩薩甚可愛樂自在神通。願一切眾生能於諸佛大眾會中。說可愛樂甚深妙法。願一切眾生能以方便開示演說甚可愛樂差別之句。</p>
<p>○願一切眾生常能發起甚可愛樂平等大悲。願一切眾生念念發起甚可愛樂大菩提心常令諸根歡喜悅豫。願一切眾生能入一切甚可愛樂諸如來家。願一切眾生得可愛樂能調伏行。調伏眾生。無有休息。願一切眾生得諸菩薩甚可愛樂無盡辯才。演說諸法。願一切眾生於不可說不可說劫。住於一切可樂世界。教化眾生。心無厭倦。願一切眾生以無量方便。普能悟入甚可愛樂諸佛法門。願一切眾生得可愛樂無礙方便。知一切法無有根本。願一切眾生得可愛樂離貪欲際。知一切法畢竟無二。斷一切障。願一切眾生得可愛樂離貪欲際。知一切法平等真實。願一切眾生具足成滿一切菩薩甚可愛樂無戲論法。願一切眾生得金剛藏精進之心。成可愛樂一切智道。願一切眾生具可愛樂無礙善根。摧伏一切煩惱怨敵。願一切眾生得可愛樂一切智門。普於世間。現成正覺。</p>
</div>
<div class='div-commentary'><p style="margin-left:1em">【疏】四別明迴向中。初句總標。標將說別。上起行中云。以諸善根。方便迴向。未知迴向。其相云何。故云爾時如是迴向。</p>
<p style="margin-left:1em">○後所謂下。別顯。顯如是言。三十一願。皆言令得可愛樂者。由見可愛樂境。起可愛樂善。故願成可愛樂德。釋此諸願。橫對上境。發等流願。言橫對者。初之十願。對上國土。一若見國土。當願眾生。見法性土。二土之供具。三通受用變化淨土。餘皆土中之事。可以意得。對此一境發十願者。以一例諸。皆應有多。不欲繁文。下漸從畧。<span class='note-inline'>(【鈔】餘皆是土中之事者。四法即法門流布。五行即菩薩修行。六即天眼。常喜世界。生者天眼徹見十方。七則水鳥樹林。華池寶閣。八護法。九證法。十心無著。)</span></p>
<p style="margin-left:1em">○次得無畏下三願。對上園林。無漏法林。無所畏故。總持三昧。為園苑故。<span class='note-inline'>(無漏法林等。即淨名佛道品。無漏法林樹。總持之園苑。下經三昧為園苑故。)</span></p>
<p style="margin-left:1em">○次一願。對上草木。善觀五乘。三草二木智差別故。<span class='note-inline'>(對上草木者。三草二木。即法華藥草喻品。初會已引。五乘差別．但由智異。故將善觀察智。以對草木。)</span></p>
<p style="margin-left:1em">○次三對華。神通等法．如華開敷。處眾開演．皆華敷故。果之一種．留在後明。</p>
<p style="margin-left:1em">○從發大悲下．一願以對一境。謂大悲熏心。以對上香。令根喜悅如彼上服。生如來家．得珍寶分。以調伏行．為聖財物。無礙辯說．為莊嚴具。可樂世界．猶如於村。悟入多門．等彼城邑。無礙無本．如彼聚落。畢竟無二．若國無二王。證離欲際。方得自在。無戲論法．為離諠雜。後三句．即對前果。</p>
</div>
<div class='div-orig'><p>佛子。菩薩摩訶薩修習如是諸善根時。得智慧明。為善知識之所攝受。</p>
<p>如來慧日明照其心。永滅癡冥。</p>
<p>勤修正法。入諸智業。</p>
<p>善學智地。流布善根充滿法界。</p>
<p>以智迴向．盡諸菩薩善根源底。以智深入大方便海。成就無量廣大善根。</p>
</div>
<div class='div-commentary'><p style="margin-left:1em">【疏】第五迴向成益中。先明得時。後得智下。正顯。十句攝為五對。一以因感緣。由智內明．外為友攝。二以緣感因．外蒙慧照。內滅癡冥。此除障益。三由勤修入三慧業。此明學益。四上學證智。自善普充。此證入益。五盡善福源。入實智海。此成二嚴益。即為向實際之本。以智窮入故。</p>
<p style="margin-left:1em">○第二離相迴向。即向實際。此與前諸迴向小異。前多攝相歸性。少有依性起相。今此多顯性相無礙以為如相。故上諸標文．皆躡前隨相之時。今不要對前以成無礙。故無時字。文分為二。初直明迴向。後譬如下。對如廣辨。今初分二。初順如之行。二順如之益。今初。</p>
</div>
<div class='div-orig'><p>佛子。菩薩摩訶薩以此善根如是迴向。所謂不著世間。不取眾生。其心清淨無所依止。正念諸法離分別見。不捨一切佛自在慧。不違三世一切諸佛正迴向門。隨順一切平等正法。不壞如來真實之相。</p>
<p>等觀三世無眾生相。善順佛道．善說於法。深了其義。入最勝地。悟真實法。智慧圓滿。信樂堅固。</p>
<p>雖善修正業而知業性空。了一切法皆如幻化。知一切法無有自性。觀一切義及種種行。隨世言說而無所著。除滅一切執著因緣。知如實理。觀諸法性皆悉寂滅。了一切法同一實相。知諸法相不相違背。與諸菩薩而共同止。修行其道。善攝眾生。入去來今一切菩薩迴向之門。</p>
</div>
<div class='div-commentary'><p style="margin-left:1em">【疏】文二。先約心明．則止觀雙運．不著有無。後別約行明．則權實雙行．不違性相。今初復二。一止寂妄取．不違體用。二等觀下。觀達空有．信智雙圓。前中初二句標。次其心下二句釋。上句無所取故。下句離能取故。不捨下。明其不違。一不違因。二不違法。三不違果。所以不違者。不著無故。觀中。初觀真空。善順下。觀其妙有。</p>
<p style="margin-left:1em">二雖善下。權實雙行中。初句立宗。以無礙為宗。次句同喻。如幻相有．體即虛故。後知一切下合。及出所因。一法無性故。二觀一切下。觀無著故。上二順於空如。三知如實下。知一實故．則順不空如。四知諸法下。結成無違。五與諸下。結成所作。謂能橫入一道。豎入一門。<span class='note-inline'>(【鈔】初句立宗者。即雖善修正業而知業性空．量云。正業是有法。空有無礙是宗法。因云。緣成即無性故。同喻云如幻。幻法從緣生。空有不相礙。正業從緣生。同彼幻法不相礙。)</span></p>
<p style="margin-left:1em">○二順如益。</p>
</div>
<div class='div-orig'><p>於諸佛法．心無驚怖。以無量心．令諸眾生普得清淨。</p>
<p>於十方世界．不起執取我我所心。於諸世間．無所分別。</p>
<p>於一切境界．不生染著。勤修一切出世間法。</p>
<p>於諸世間．無取無依。於深妙道．正見牢固。</p>
<p>離諸妄見。了真實法。</p>
</div>
<div class='div-commentary'><p style="margin-left:1em">【疏】益中十句五對。令四心彌固。一上安深法．下淨眾生。即廣大心。二二我不生。世見斯絕．即不顛倒心。三於境無染。出世勤修。四不依世間．正道唯固。上二即第一心。無住涅槃為第一故。五妄見斯寂．了實體同．即常心。常不捨離同體悲故。<span class='note-inline'>(【鈔】十句五對者。即天親般若論中答住問也。若依無著。即當第一發心住處。然無著十八住處。住住皆答三問。三問即應云何住。應云何修行。應云何降伏。秦經闕修行問。合在二中。言發心住處者。經。佛告須菩提。菩薩應如是降伏其心。所有一切眾生之類。若卵生。若胎生。若溼生。若化生。若有色。若無色。若有想。若無想。若非有想非無想。（即廣大心。）我皆令入無餘涅槃而滅度之。（第一心也。）如是滅度無量無數無邊眾生。實無眾生得滅度者。（常心也。）何以故。須菩提。若菩薩有我相。人相。眾生相。壽者相。即非菩薩。（不顛倒心也。）論偈云。廣大第一常。其心不顛倒。利益深心住。此乘功德滿。此偈上半標四心。下半說住義。四心利益。具自他行故。此深心菩薩。應住大乘。功德盡圓滿矣。四心者。三界九類皆盡度之。是廣大心。令入無餘涅槃是第一心。二乘尚有三餘。非曰無餘。不名第一．今二種涅槃。無餘第一。四涅槃中。無住涅槃。方為第一。今言無餘。即佛無住。往昔但有三涅槃。故不言無餘耳。彼疏科上二心。名加行住。言常心者。論云。如是取眾生如我身。常不捨離。是名常心。偈中利益。解其常義。謂度眾生。常不離大悲同體如我之心。故名常矣。疏科此心。為修行定。言不顛倒心者。疏科為折散心。言不顛倒者。論云。此示現離依止身見眾生等相故。依身執我．名為身見。有我等四．即非菩薩。是名顛倒。今離此四即是菩薩。非顛倒心。大雲言。此文即根本智。前文大悲是後得智。由根本智離我見故。前大智悲觀無眾生相。始得成就。又大雲解實無眾生得滅度者。總有五義。一眾生性空。故無可滅。二菩薩後得智同體大悲。離自身外。無別眾生。即無他體。於根本智必先自離我見之相。即自無體。既無自他。實無眾生得滅度矣。三一切眾生本來寂滅。不更滅故。四順法性。法性無念。心若起念。即違法性故。五解法界不度眾生。天親解云。平等真法界。佛不度眾生。以眾生名。名即法界。眾生陰身。陰即法界。眾生與佛。同一法界。豈於此理度眾生哉。故淨名云。眾聖賢亦如也。至於彌勒亦如也。若彌勒得授記者。一切眾生亦應授記。以同一如。不應別故。斯理特深。天親下文有此解者。謂教地上諸大菩薩。以初地上盡證真如。令地上學佛平等法界觀矣。而今天親即解此文。大悲同體。是教地前。學地上觀。故為此釋。天親妙意。今日曉矣。釋曰。上皆暉公之意。今謂不然。且問寂滅與空。為一為異。若言一者。則初三不別。若言異者。異相云何。豈不詮言法性本空寂耶。又寂滅言。但是盡相。為顯實耶。若是顯實。即同第五同一法界。又同體悲。寧殊同一法界。又五法界與順法性。復何差別。非無念智。不名真解。是知論明法界。生佛相望。論明同體。菩薩望生。故不應二。則上五解。唯應為二。其無念義。應合在於不顛倒心。經唯舉我為顛倒。法執不亡。豈非顛倒。故不顛倒。約止絕妄想。同體常心。觀冥真理。是故經文．以不顛倒．釋上常心。云何以故。由無妄故。方能契實。由契理故。方得無妄。二義相成．故無眾生得滅度者。一契空如性空寂滅。故無可度。二契不空。同一法性。法性平等。故無可度。足顯玄妙。皆就諸佛菩薩觀心。非獨約理。故今疏文。直取論意。便為正解。復順今經。以今經證天親解經。妙符聖旨。)</span></p>
<p style="margin-left:1em">○第二對如廣辨如相迴向。生此段文．畧以五門分別。一釋名。真謂真實．顯非虛妄。如謂如常。表無變易。此法相宗。若法性宗云。不變為真。順緣曰如。由不變故．與有為法．有非一義。由順緣故．與有為法．有非異義。而起信云。無遣曰真。無立曰如。唯就遮詮．頓彰真理。<span class='note-inline'>(【鈔】順緣曰如者。即隨緣義。淨名云。法隨於如。無所隨故。今謂如隨於法．無能隨故。以如性空。方能隨緣成一切故。而起信下。此論解釋分中。初釋真如門。正舉法體有二。一正顯如體。二會執釋名。初門論云。心真如者。即是一法界大總相法門體。所謂心性不生不滅。一切諸法。唯依妄念而有差別。若離心念。則無一切境界之相。是故一切法從本以來。離言說相。離名字相。離心緣相。畢竟平等。無有變異。不可破壞。唯是一心。故名真如。釋曰。此上論文．自有三段．一就實略標。二一切諸法下。會妄顯真。三是故下。結真離妄。此三皆是正顯如體。即離妄偽為真。離異相為如。今疏所引。即會執釋名具足。)</span>二明種類。或唯一味。無有差別。或分為二。即生空真如。法空真如。又安立非安立二。又空不空二。並如常釋。或分為三。約三性辨。如瑜伽等。或分為七。謂一流轉真如。即諸行流轉實性。二實相真如。謂思惟諸法無二我性。三唯識真如。即唯識性。四安立。五邪行。六清淨。七正行。上四．即如次四諦體性。如顯揚說。或分為十。十地當明。或有百門。十十無盡。如今經辨。則上來所列。皆是其中一義。設言通一切法。亦一義耳。<span class='note-inline'>(二明種類。總有六門。謂一．二．三．七．十．及百．為六類。)</span>三辨德用。一成依持用。與一切法而為所依。此能持故。二成觀境。謂為賢聖證觀境故。亦是百門之一德耳。起信說有三大。一者體大。謂真如平等不增減故。二相大。謂具足無量性功德故。三用大。能成一切世間出世間善因果故。然彼依心。說於三大。真如乃是其一。以一統二．二皆屬如。然違真名惡．契如則滅。順真為善．稱如則大。約善順義．故說如為善因。然違順雖殊。離如則無可違。故惡亦以如為體。若會此經百門之內。或體。或相。或用。或兼。實則一一皆通體等。故為百門．融通理事。使重重無盡。猶如帝網。<span class='note-inline'>(然彼依心下。對會今經。亦是解妨。妨云。彼論於依一心法而立三大。真如乃是其一。何得真如具三大耶。故彼立義分中云。摩訶衍者。總說有二種。一者法。二者義。所言法者。謂眾生心。是心則攝一切世間出世間法。依於此心。顯示摩訶衍義。所言義者。則有三種。一者體大等。通局既異．何得引耶。故下通云。以一統二．二皆屬如。故下解釋分中。分為二門。真如即是一法界大總相法門體。又此二門．不相離故。故如必有相用二也。然違真下。三釋用大。義似太局。亦名解妨。妨云。真如既為一切法體。隨流成法。何得不言能生惡因果耶。故為此通。是以瓔珞經云。始起一想住於緣。順第一義諦．名之為善。背第一義諦．名之為惡。約違義邊。不言生惡。於中先明不言生惡所以。然違順雖殊下。釋為惡體。藏和尚云。以違真故．不得離真。以違真故。非其用也。故今疏云。離如則無可違。故不離也。如波違水。離水無波。若會此經下。第四會釋經文具闕。至下當知。)</span>四約教不同。可以思準。<span class='note-inline'>(四約教不同者。小乘但有生空。始教即立二空。及六七等。不即於事。終教則即事即如。頓教多用非安立義。圓教即是百門．重重無盡。)</span>五釋文者。然此百門．古釋非一。今且十十科之．以配十地十如。初徧一切．及無相為相等。即徧滿真如之義。<span class='note-inline'>(謂此真如二空所顯。無有一法而不在故。世親釋云。謂此法界徧一切行。以無少法非無我故。今言二空。無有一法非二空故。)</span>二中無能測量。無有比對。即最勝義。<span class='note-inline'>(二中等者。唯識釋最勝真如云。謂此真如。具無邊德。於一切法最為勝故。注云。由能離犯戒垢。證此真如德莊嚴故。今無測無對。即最勝義。)</span>三中於法無礙。為眾法眼．即勝流義。<span class='note-inline'>(三中下。論釋勝流真如云。謂此真如所流教法。於餘教法最為勝故。注。由得三慧。照大乘法。觀此法教根本真如。名勝流真如．或證此如。說法勝故。今云於法無礙．即教法等。為眾法眼．亦勝流矣。)</span>四中無著無住等。即無攝受義。<span class='note-inline'>(四中等者。論云。四無攝受真如。謂此真如。無所繫屬。非我執等所依取故。世親解云。於此如中。無計我所。無攝我所。如北洲人．無繫屬故。應說此如。非我執我慢我愛無明邊見我所見等所依取故。今無著無住。即無攝受。)</span>五中畢竟無盡．無有變易。即類無別義。<span class='note-inline'>(五中下。論云。五類無別真如。謂此真如。類無差別。非如眼等。類有異故。注。謂生死涅槃．二皆平等。故無差別。今竟無盡變．豈有別耶。)</span>六中無有分別．體性無生．即無染淨義。<span class='note-inline'>(六中下。論云。六無染淨真如。謂此真如。本性無染。亦不可說後方淨故。中邊釋云。由六地觀十二因緣。知緣起法．無染無淨。非謂如也。由真如故。法無染淨。名此真如為無染淨。今無分別。何有染淨。)</span>七中無所不在．住有無法。即法無別義。<span class='note-inline'>(七中下。論云。七法無別真如。謂此真如。雖多教法種種安立．而無異故。注。雖諸教法依如建立。如無異故。今無所不在。何有別耶。有無同如。法豈別耶。)</span>八中體性清淨。體性平等。即不增減義。<span class='note-inline'>(八中下。論云。八不增減真如。謂此真如。離增減執。不隨染淨。有增減故。即此亦名相土自在所依真如。謂若證得此真如已。現相現土。俱自在故。注。謂凡位不減。聖位不增故。今清淨平等。豈有增減。)</span>九中徧一切法．是佛境界。即智自在義。<span class='note-inline'>(九中下。論云。九智自在真如。謂若證得此真如已。於無礙解。得自在故。注。謂此地中。得無礙解．名智自在。今徧一切。智何不知。是佛境界。真自在也。)</span>十中住一切地。成就一切諸佛菩薩等。即業自在義。其中餘義。可以類取。<span class='note-inline'>(十中下。論云。十業自在真如。謂若證得此真如已。普於一切神通作業。總持定門。皆自在故。今住一切地成佛。菩薩業自在矣。然此十如。約詮辨體。若不爾者。且如非先不徧。今者方徧。若不約詮。說徧何法。上來略取文中各有二義以成其名。餘各八義。取類本名。可以意得。)</span>隨地別顯。唯說十如。一具一切。十十成百。欲顯如德。無量無邊。地前通修。等覺徧等。如來窮證。<span class='note-inline'>(地前通修者。第二通前後無如妨。妨云。將百門如。配十地如。地前等妙。應無如矣。故為通云。地前通修十如。等覺徧等十如。妙覺窮證十如。但同地如。無不同矣。)</span>然異從義別．體本常融。但契一如。自含眾德。非由作意。順差別如。能同迴向。亦融攝無礙。<span class='note-inline'>(然異從下。第三通如觀難成妨。妨云。十地菩薩．一地之內．唯觀一如。加行既成．方證其一。今羅百數。成觀何由。況一味之如。何由契合。故今答云。約行布說。別證十如。就圓融修．一含眾妙。加行有異．說十不同。正證相應。本唯一味。隨門入理．略有百門。若契一門．自含眾妙。如海一滴．味具百川。牽衣一角．全體來矣。故唯識云。雖真如性體無差別。而隨勝德．假立十種。十既假立．百門亦然。德用多門．非體不一。言能同迴向者。由如融攝。行順於如。亦融攝矣。故初地中。徧達十如。隨能證行．後後建立。)</span>稱如起行．體即是如。但人信如德。尚迷迴向。故以如德。喻迴向德。若取文義便者。應云。真如體相徧一切處。善根迴向．以同如故。亦徧一切無邊際等。又徧一切．方得同如。<span class='note-inline'>(稱如起行下。第四通迴向非如妨。妨云。夫如普徧。無法非如。何有如外別有迴向。以為所喻。通意有二。一以其所信。喻所不信。二若取文義下。立為體式。則無前難。)</span>百門之內。各有二句。上即所同之如德。下善根下。能同迴向之德。</p>
</div>
<div class='div-orig'><p>譬如真如。徧一切處無有邊際。善根迴向。亦復如是。徧一切處無有邊際。譬如真如。真實為性。善根迴向。亦復如是。了一切法真實為性。譬如真如。恆守本性無有改變。善根迴向．亦復如是。守其本性．始終不改。譬如真如．以一切法無性為性。善根迴向．亦復如是。了一切法無性為性。譬如真如。無相為相。善根迴向．亦復如是。了一切法無相為相。譬如真如。若有得者終無退轉。善根迴向．亦復如是。若有得者．於諸佛法永不退轉。譬如真如。一切諸佛之所行處。善根迴向．亦復如是。一切如來所行之處。譬如真如。離境界相而為境界。善根迴向．亦復如是。離境界相而為三世一切諸佛圓滿境界。譬如真如。能有安立。善根迴向．亦復如是。悉能安立一切眾生。譬如真如。性常隨順。善根迴向．亦復如是。盡未來劫隨順不斷。</p>
</div>
<div class='div-commentary'><p style="margin-left:1em">【疏】最初十中。初門顯在緣中。故無不徧。二明不變．故云真實。三明隨緣即不變．云恆守本性。四示其性。五示其相。此五一向就如以辨。次二對智以說。故為智境。八顯真如非境為境。謂要忘境。方契如境故。如之本性。非安立故。九即安立如。十即如常之義。餘可思準。逐難當解。</p>
</div>
<div class='div-orig'><p>譬如真如。無能測量。善根迴向．亦復如是。等虛空界。盡眾生心無能測量。譬如真如。充滿一切。善根迴向．亦復如是。一剎那中普周法界。</p>
</div>
<div class='div-commentary'><p style="margin-left:1em">【疏】十二云。充滿一切者。謂若色若心。若大若小等。極微剎那。亦皆圓滿。非分滿故。如不可分。分則多過。即由此義。及下四十。不離諸法故。諸法隨如徧一塵中。故下果中。得此門故。一毛容納一切剎等。</p>
</div>
<div class='div-orig'><p>譬如真如。常住無盡。善根迴向．亦復如是。究竟無盡。譬如真如。無有比對。善根迴向．亦復如是。普能圓滿一切佛法。無有比對。</p>
</div>
<div class='div-commentary'><p style="margin-left:1em">【疏】十四無比對者。法性不並真故。</p>
</div>
<div class='div-orig'><p>譬如真如。體性堅固。善根迴向．亦復如是。體性堅固．非諸惑惱之所能沮。譬如真如。不可破壞。善根迴向．亦復如是。一切眾生不能損壞。</p>
</div>
<div class='div-commentary'><p style="margin-left:1em">【疏】十五惑不能壞。十六人不能壞。</p>
</div>
<div class='div-orig'><p>譬如真如。照明為體。善根迴向．亦復如是。以普照明而為其性。</p>
</div>
<div class='div-commentary'><p style="margin-left:1em">【疏】十七寂而常照。智即如用故。</p>
</div>
<div class='div-orig'><p>譬如真如。無所不在。善根迴向．亦復如是。於一切處悉無不在。譬如真如。徧一切時。善根迴向．亦復如是。徧一切時。譬如真如。性常清淨。善根迴向．亦復如是。住於世間而體清淨。譬如真如。於法無礙。善根迴向．亦復如是。周行一切而無所礙。譬如真如。如眾法眼。善根迴向．亦復如是。能為一切眾生作眼。</p>
</div>
<div class='div-commentary'><p style="margin-left:1em">【疏】二十二．既以照明為體。何無照矚之眼。又由見如。成法眼故。大般若云。三世諸佛。皆以性空而為佛眼。<span class='note-inline'>(【鈔】大般若者。見性為佛眼故。)</span></p>
</div>
<div class='div-orig'><p>譬如真如。性無勞倦。善根迴向．亦復如是。修行一切菩薩諸行恆無勞倦。譬如真如。體性甚深。善根迴向．亦復如是。其性甚深。譬如真如。無有一物。善根迴向．亦復如是。了知其性無有一物。譬如真如。性非出現。善根迴向．亦復如是。其體微妙難可得見。譬如真如。離眾垢翳。善根迴向．亦復如是。慧眼清淨。離諸癡翳。譬如真如。性無與等。善根迴向．亦復如是。成就一切諸菩薩行最上無等。譬如真如。體性寂靜。善根迴向．亦復如是。善能隨順寂靜之法。譬如真如。無有根本。善根迴向．亦復如是。能入一切無根本法。</p>
</div>
<div class='div-commentary'><p style="margin-left:1em">【疏】三十云。無根本者。前無所依故．即無住本故。</p>
</div>
<div class='div-orig'><p>譬如真如。體性無邊。善根迴向．亦復如是。淨諸眾生其數無邊。譬如真如。體性無著。善根迴向．亦復如是。畢竟遠離一切諸著。譬如真如。無有障礙。善根迴向．亦復如是。除滅一切世間障礙。譬如真如。非世所行。善根迴向．亦復如是。非諸世間之所能行。譬如真如。體性無住。善根迴向．亦復如是。一切生死皆非所住。譬如真如。性無所作。善根迴向．亦復如是。一切所作悉皆捨離。譬如真如。體性安住。善根迴向．亦復如是。安住真實。</p>
</div>
<div class='div-commentary'><p style="margin-left:1em">【疏】三十七云。安住者。由無所住。安住真實故。</p>
</div>
<div class='div-orig'><p>譬如真如。與一切法而共相應。善根迴向．亦復如是。與諸菩薩聽聞修習而共相應。譬如真如。一切法中性常平等。善根迴向．亦復如是。於諸世間修平等行。譬如真如。不離諸法。善根迴向．亦復如是。盡未來際不捨世間。譬如真如。一切法中畢竟無盡。善根迴向．亦復如是。於諸眾生迴向無盡。</p>
</div>
<div class='div-commentary'><p style="margin-left:1em">【疏】四十一。畢竟無盡者。雖在諸法。諸法盡而體常。又正在法中。取不可盡。如芥子之空故。</p>
</div>
<div class='div-orig'><p>譬如真如。與一切法無有相違。善根迴向．亦復如是。不違三世一切佛法。譬如真如。普攝諸法。善根迴向．亦復如是。盡攝一切眾生善根。譬如真如。與一切法同其體性。善根迴向．亦復如是。與三世佛同一體性。譬如真如。與一切法不相捨離。善根迴向．亦復如是。攝持一切世出世法。譬如真如。無能映蔽。善根迴向．亦復如是。一切世間無能映蔽。譬如真如。不可動搖。善根迴向．亦復如是。一切魔業無能動搖。譬如真如。性無垢濁。善根迴向．亦復如是。修菩薩行無有垢濁。譬如真如。無有變易。善根迴向．亦復如是。愍念眾生心無變易。譬如真如。不可窮盡。善根迴向．亦復如是。非諸世法所能窮盡。譬如真如。性常覺悟。善根迴向．亦復如是。普能覺悟一切諸法。</p>
</div>
<div class='div-commentary'><p style="margin-left:1em">【疏】五十一性常覺悟者。能內熏發。起厭求故。</p>
</div>
<div class='div-orig'><p>譬如真如。不可失壞。善根迴向．亦復如是。於諸眾生起勝志願永不失壞。</p>
</div>
<div class='div-commentary'><p style="margin-left:1em">【疏】五十二不可失壞者。在於生死．染而不染故。</p>
</div>
<div class='div-orig'><p>譬如真如。能大照明。善根迴向．亦復如是。以大智光照諸世間。</p>
</div>
<div class='div-commentary'><p style="margin-left:1em">【疏】五十三。即大智光明徧照法界義故。</p>
</div>
<div class='div-orig'><p>譬如真如。不可言說。善根迴向．亦復如是。一切言語所不可說。</p>
</div>
<div class='div-commentary'><p style="margin-left:1em">【疏】五十四．離言真如。</p>
</div>
<div class='div-orig'><p>譬如真如。持諸世間。善根迴向．亦復如是。能持一切菩薩諸行。譬如真如。隨世言說。善根迴向．亦復如是。隨順一切智慧言說。譬如真如。徧一切法。善根迴向．亦復如是。徧於十方一切佛剎。現大神通成等正覺。譬如真如。無有分別。善根迴向．亦復如是。於諸世間無所分別。譬如真如。徧一切身。善根迴向．亦復如是。徧十方剎無量身中。譬如真如。體性無生。善根迴向．亦復如是。方便示生而無所生。譬如真如。無所不在。善根迴向．亦復如是。十方三世諸佛土中。普現神通而無不在。</p>
</div>
<div class='div-commentary'><p style="margin-left:1em">【疏】六十一．無所不在者。上徧一切．即無邊際。今隨一一法。皆全在中。</p>
</div>
<div class='div-orig'><p>譬如真如。徧在於夜。善根迴向．亦復如是。於一切夜．放大光明施作佛事。</p>
</div>
<div class='div-commentary'><p style="margin-left:1em">【疏】六十二．在晝夜。乃至盡未來者。一念長劫．各各收如。各各依如。故得念劫．互收互入。</p>
</div>
<div class='div-orig'><p>譬如真如。徧在於晝。善根迴向．亦復如是。悉令一切在晝眾生。見佛神變演不退輪。離垢清淨無空過者。譬如真如。徧在半月及以一月。善根迴向．亦復如是。於諸世間．次第時節得善方便。於一念中知一切時。譬如真如。徧在年歲。善根迴向．亦復如是。住無量劫明了成熟．一切諸根皆令圓滿。譬如真如。徧成壞劫。善根迴向．亦復如是。住一切劫清淨無染。教化眾生咸令清淨。譬如真如。盡未來際。善根迴向．亦復如是。盡未來際修諸菩薩清淨妙行。成滿大願無有退轉。譬如真如。徧住三世。善根迴向．亦復如是。令諸眾生於一剎那見三世佛。未曾一念而有捨離。譬如真如。徧一切處。善根迴向．亦復如是。超出三界周徧一切悉得自在。譬如真如。住有無法。善根迴向．亦復如是。了達一切有無之法畢竟清淨。</p>
</div>
<div class='div-commentary'><p style="margin-left:1em">【疏】七十．住有無者。理無惑計。有無常實故。<span class='note-inline'>(【鈔】理無惑計者。即生公十四科實相義中。具云。夫惑情所封．則兩端斯失。失理背宗．所計皆虛。理無惑計．則有無並實。實則說空．可以祛滯有者之惑。明有．可以釋守空者之迷。斯則空有二教。旨俱得實。釋曰。此中有三。初約情非。二約理是。三約教真。今當其中。但用理是。)</span></p>
</div>
<div class='div-orig'><p>譬如真如。體性清淨。善根迴向．亦復如是。能以方便集助道法。淨治一切諸菩薩行。譬如真如。體性明潔。善根迴向．亦復如是。令諸菩薩。悉得三昧明潔之心。</p>
</div>
<div class='div-commentary'><p style="margin-left:1em">【疏】七十二．性覺為明。離念為潔。</p>
</div>
<div class='div-orig'><p>譬如真如。體性無垢。善根迴向．亦復如是。遠離諸垢．滿足一切諸清淨意。譬如真如。無我我所。善根迴向．亦復如是。以無我我所清淨之心．充滿十方諸佛國土。譬如真如。體性平等。善根迴向．亦復如是。獲得平等一切智智。照了諸法。離諸癡翳。譬如真如。超諸數量。善根迴向．亦復如是。與超數量一切智乘大力法藏．而同止住。興徧十方一切世界廣大法雲。譬如真如。平等安住。善根迴向．亦復如是。發生一切諸菩薩行．平等住於一切智道。譬如真如。徧住一切諸眾生界。善根迴向．亦復如是。滿足無礙一切種智。於眾生界悉現在前。譬如真如。無有分別。普住一切音聲智中。善根迴向．亦復如是。具足一切諸言音智。能普示現種種言音開示眾生。譬如真如。永離世間。善根迴向．亦復如是。普使眾生永出世間。譬如真如。體性廣大。善根迴向．亦復如是。悉能受持。去來今世廣大佛法恆不忘失。勤修一切菩薩諸行。譬如真如。無有間息。善根迴向。亦復如是。為欲安處一切眾生於大智地。於一切劫修菩薩行無有間息。譬如真如。體性寬廣徧一切法。善根迴向．亦復如是。淨念無礙普攝一切寬廣法門。譬如真如。徧攝羣品。善根迴向．亦復如是。證得無量品類之智。修諸菩薩真實妙行。譬如真如。無所取著。善根迴向．亦復如是。於一切法皆無所取。除滅一切世間取著普令清淨。譬如真如。體性不動。善根迴向．亦復如是。安住普賢圓滿行願畢竟不動。譬如真如。是佛境界。善根迴向。亦復如是。令諸眾生滿足一切大智境界。滅煩惱境悉令清淨。譬如真如。無能制伏。善根迴向。亦復如是。不為一切眾魔事業外道邪論之所制伏。譬如真如。非是可修。非不可修。善根迴向。亦復如是。捨離一切妄想取著。於修不修。無所分別。<span class='note-inline'>(【校】而同止住。同。纂要誤作向。)</span></p>
</div>
<div class='div-commentary'><p style="margin-left:1em">【疏】八十九．非可修者．無所得故。非不可修者．為聖境故。</p>
</div>
<div class='div-orig'><p>譬如真如。無有退捨。善根迴向。亦復如是。常見諸佛發菩提心。大誓莊嚴永無退捨。譬如真如。普攝一切世間言音。善根迴向。亦復如是。能得一切差別言音神通智慧。普發一切種種言辭。譬如真如。於一切法無所希求。善根迴向．亦復如是。令諸眾生乘普賢乘而得出離。於一切法無所貪求。譬如真如。住一切地。善根迴向。亦復如是。令一切眾生捨世間地住智慧地。以普賢行而自莊嚴。譬如真如。無有斷絕。善根迴向。亦復如是。於一切法得無所畏。隨其類音．處處演說無有斷絕。譬如真如。捨離諸漏。善根迴向。亦復如是。令一切眾生成就法智了達於法。圓滿菩提無漏功德。</p>
</div>
<div class='div-commentary'><p style="margin-left:1em">【疏】九十五．捨離諸漏者。準梵本云。阿那薩攞嚩。此云無漏。今言捨者。性本捨故。猶心體離念。</p>
</div>
<div class='div-orig'><p>譬如真如。無有少法而能壞亂。令其少分非是覺悟。善根迴向．亦復如是。普令開悟一切諸法。其心無量徧周法界。</p>
</div>
<div class='div-commentary'><p style="margin-left:1em">【疏】九十六云。無有少法而能壞亂令其少分非覺悟者。如徧非情．則有少分非是覺悟。況經云。佛性除於瓦石。論云。在非情數中。名為法性。在有情數中。名為佛性。明知非情．非有覺性。故應釋言。以性從緣。則情非情異。為性亦殊。如涅槃等。以緣從性．則非覺不覺。本絕百非。言亡四句。若二性互融．則無非覺悟。起信云。以色性即智性故．說名智身。以智性即色性故．說名法身徧一切處。論云。菩提菩提斷．俱名為菩提。說智及智處．俱名為般若。亦可證此。既二性相即．緣復即性。故無少分非覺悟者。況心為總相。又融攝重重哉。<span class='note-inline'>(【鈔】無有少下。文中三意。初牒經。二如徧非情下。設難。三故應釋云下。會通。然此段疏。為遮妄執一切無情有佛性義。就計此義．自有淺深。一謂精神化為土木金石。梟獍負塊以成於子。情變非情。非情變情。斯為邪見。不異外道眾生。計生草木有命。故不可也。若說無情同一性故．則稍近宗。亦須得意。彼本立意。約於真如自體徧故。真實之性無有二故。涅槃經說。第一義空為佛性故。一切法中有安樂性。攝境從心．無非心故。色性智性體無二故。如是等文．諸經具有。今謂此釋。太即太過。失情無情。壞於性相。若以涅槃第一義空該通心境。涅槃何以揀於瓦礫。言無性耶。廣如別破。今直顯正義。謂性與相。非一非異。情與非情。亦非一非異。故應釋言。以性從緣等。一如涅槃者。揀去牆壁瓦礫等故。二無覺不覺者。真性之中．無心境故。三無非覺悟。以無情性．融覺性故。故引起信．文略一句。然其此義．前已引竟。今此復要彼論通問。問云。若諸佛法身．離於色相者。云何能現種種色相。答。即此法身。是色體故。能現於色。所謂從本已來。色心不二。以色性即智性故。色體無形。說名智身。以智性即色性故。說名法身徧一切處。今取二性相即互融之義說耳。論云等者。引證。非正證前。故云亦可證此。可為證者。智及智處．同般若故。既二性下。結釋經文。況心為總相下。舉況以釋。前結一性義。今結唯心義。總相則無所不攝。又融攝重重．即本經意。隨舉一塵．即含法界。何令色境非一性耶。)</span></p>
</div>
<div class='div-orig'><p>譬如真如。過去非始。未來非末。現在非異。善根迴向．亦復如是。為一切眾生新新恆起菩提心願。普使清淨永離生死。</p>
</div>
<div class='div-commentary'><p style="margin-left:1em">【疏】九十七云。過去非始等者。過去初際。所以名始。未來為終。故稱為末。現在似有。已未分之．無暫住時。故名為異。今明真如雖徧三世之中。體絕三世初中後相。故並言非。迴向亦爾。雖為眾生新新起願。同彼真如徧三世中。而令永離三世生死之相。方名清淨。</p>
</div>
<div class='div-orig'><p>譬如真如。於三世中無所分別。善根迴向．亦復如是。現在念念。心常覺悟。過去未來。皆悉清淨。</p>
</div>
<div class='div-commentary'><p style="margin-left:1em">【疏】九十八．言三世無分別者。前約遮詮。不同三世。今約顯詮。常無分別。意旨相似。故晉本合之耳。又上不同三世．總顯非新。今無分別．亦明非故。而性相互融。能新能故．新故雙絕矣。</p>
</div>
<div class='div-orig'><p>譬如真如。成就一切諸佛菩薩。善根迴向．亦復如是。發起一切大願方便。成就諸佛廣大智慧。譬如真如。究竟清淨。不與一切諸煩惱俱。善根迴向．亦復如是。能滅一切眾生煩惱。圓滿一切清淨智慧。</p>
</div>
<div class='div-commentary'><p style="margin-left:1em">○第三迴向成益。及結名。</p>
</div>
<div class='div-orig'><p>佛子。菩薩摩訶薩如是迴向時。得一切佛剎平等。普嚴淨一切世界故。得一切眾生平等。普為轉無礙法輪故。得一切菩薩平等。普出生一切智願故。得一切諸佛平等。觀察諸佛體無二故。得一切法平等。普知諸法性無易故。得一切世間平等。以方便智善解一切語言道故。得一切菩薩行平等。隨種種善根盡迴向故。得一切時平等。勤修佛事。於一切時無斷絕故。得一切業果平等。於世出世所有善根皆無染著咸究竟故。得一切佛自在神通平等。隨順世間現佛事故。佛子。是為菩薩摩訶薩第八真如相迴向。</p>
</div>
<div class='div-commentary'><p style="margin-left:1em">【疏】並顯可知。</p>
<p style="margin-left:1em">【論】以如上迴向。皆以無性無著真如為迴向分。明以真如為迴向體。以真如徧世間出世間一切法。迴向還徧世間出世間一切法。何以然者。為以迴向為方便。興起無作真如中大智大悲大陀羅尼門大神通道力。令稱真如無作大自在作用恆寂故。若不如是。以大願大悲大智慧無限迴向。但依無作真如。用淨煩惱。即同二乘樂寂。及三乘六通菩薩。但生一方淨國。不入法界之真門。居門外之權乘。且止草菴之位。當知滿十方之差別種智．皆由大願力而發生。圓法界之行門．藉迴向而興起。故立斯教網．用接有緣。明知軌度而踐其蹤。使學者省功而不錯謬者也。</p>
<p style="margin-left:1em">○大文第二明位果。</p>
</div>
<div class='div-orig'><p>菩薩摩訶薩住此迴向。證得無量清淨法門。能為如來大師子吼自在無畏。以善方便．教化成就無量菩薩。於一切時未曾休息。得佛無量圓滿之身．一身充徧一切世界。得佛無量圓滿音聲．一音開悟一切眾生。得佛無量圓滿之力．一毛孔中普能容納一切國土。得佛無量圓滿神通．置諸眾生於一塵中。得佛無量圓滿解脫．於一眾生身示現一切諸佛境界成等正覺。得佛無量圓滿三昧．一三昧中普能示現一切三昧。得佛無量圓滿辯才．說一句法窮未來際而不可盡。悉除一切眾生疑惑。得佛無量圓滿眾生具佛十力。盡眾生界示成正覺。</p>
<p>佛子．是為菩薩摩訶薩以一切善根順真如相迴向。</p>
</div>
<div class='div-commentary'><p style="margin-left:1em">【疏】初牒得因。後證得下。正顯所得。文有十句。初總餘別。皆云無量者。同如廣大無盡故。皆云得佛者。同佛所證故。作佛事故。大文第二佛子下。總以結示。</p>
<p style="margin-left:1em">○第二應頌。</p>
</div>
<div class='div-orig'><p>爾時金剛幢菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】二十九偈分四。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩志樂常安住　正念堅固離癡惑　其心善軟恆清涼　積集無邊功德行</div>
<div class='lg-row'>菩薩謙順無違逆　所有志願悉清淨　已得智慧大光明　善能照了一切業</div>
</div></div>
<div class='div-commentary'><p style="margin-left:1em">【疏】初六頌隨相。於中先二。所迴行體。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩思惟業廣大　種種差別甚希有　決意修行無退轉　以此饒益諸羣生</div>
<div class='lg-row'>諸業差別無量種　菩薩一切勤修習　隨順眾生不違意　普令心淨生歡喜</div>
<div class='lg-row'>已升調御人尊地　離諸熱惱心無礙　於法於義悉善知　為利羣生轉勤習</div>
<div class='lg-row'>菩薩所修眾善行　無量無數種種別　於彼一切分別知　為利羣生故迴向</div>
</div></div>
<div class='div-commentary'><p style="margin-left:1em">【疏】後四迴向之行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以妙智慧恆觀察　究竟廣大真實理　斷諸有處悉無餘　如彼真如善迴向　譬如真如徧一切</div>
<div class='lg-row'>如是普攝諸世間　菩薩以此心迴向　悉令眾生無所著　菩薩願力徧一切　譬如真如無不在</div>
<div class='lg-row'>若見不見念悉周　悉以功德而迴向　夜中隨住晝亦住　半月一月亦隨住　若年若劫悉住中</div>
<div class='lg-row'>真如如是行亦然　所有三世及剎土　一切眾生與諸法　悉住其中無所住　以如是行而迴向</div>
<div class='lg-row'>譬如真如本自性　菩薩如是發大心　真如所在無不在　以如是行而迴向　譬如真如本自性</div>
<div class='lg-row'>其中未曾有一法　不得自性是真性　以如是業而迴向　如真如相業亦爾　如真如性業亦爾</div>
<div class='lg-row'>如真如性本真實　業亦如是同真如　譬如真如無邊際　業亦如是無有邊　而於其中無縛著</div>
<div class='lg-row'>是故此業得清淨</div>
</div></div>
<div class='div-commentary'><p style="margin-left:1em">【疏】二有十六偈。頌離相迴向。於中先九頌。對如廣辨。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是聰慧真佛子　志願堅固不動搖　以其智力善通達　入於諸佛方便藏　覺悟法王真實法</div>
<div class='lg-row'>於中無著亦無縛　如是自在心無礙　未曾見有一法起　如來法身所作業　一切世間如彼相</div>
<div class='lg-row'>說諸法相皆無相　知如是相是知法　菩薩住是不思議　於中思議不可盡　入此不可思議處</div>
<div class='lg-row'>思與非思皆寂滅　如是思惟諸法性　了達一切業差別　所有我執皆除滅　住於功德無能動</div>
<div class='lg-row'>菩薩一切業果報　悉為無盡智所印　如是無盡自性盡　是故無盡方便滅　菩薩觀心不在外</div>
<div class='lg-row'>亦復不得在於內　知其心性無所有　我法皆離永寂滅</div>
</div></div>
<div class='div-commentary'><p style="margin-left:1em">【疏】後七卻頌約法直明。菩薩住是不思議等。宜善思之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼諸佛子如是知　一切法性常空寂　無有一法能造作　同於諸佛悟無我　了知一切諸世間</div>
<div class='lg-row'>悉與真如性相等　見是不可思議相　是則能知無相法　若能住是甚深法　常樂修行菩薩行</div>
<div class='lg-row'>為欲利益諸羣生　大誓莊嚴無退轉　是則超過於世間　不起生死妄分別　了達其心如幻化</div>
<div class='lg-row'>勤修眾行度羣生　菩薩正念觀世間　一切皆從業緣得　為欲救度修諸行　普攝三界無遺者</div>
<div class='lg-row'>了知眾生種種異　悉是想行所分別　於此觀察悉明了　而不壞於諸法性</div>
</div></div>
<div class='div-commentary'><p style="margin-left:1em">【疏】三六偈。頌迴向成益。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>智者了知諸佛法　以如是行而迴向　哀愍一切諸眾生　令於實法正思惟</div>
</p></div>
<div class='div-commentary'><p style="margin-left:1em">【疏】四一偈結迴向意。並可知。</p>
<p style="margin-left:1em">【論】有五十八行頌。明以頌重頌前法分。經文自具。經云。得佛無量圓滿之身。一身充徧一切世間。得佛無量圓滿之力。一毛孔中。普能容納一切國土。得佛無量神通。置諸眾生於一毛孔。此約十住初心見道之後。能入如實知見。然為凡夫有信之士。畧釋少分。以開心目。須入禪定。觀智會融。方親見爾。論主以頌說曰。了知毛孔大小性。十方國土無表裏。智境含容十方剎。剎土體相本皆幻。智身體淨相無礙。毛孔微塵亦復然。國土因心虛妄生。無妄智境恆相納。眾生心淨無表裏。乃了自身毛亦然。心無分別自他情。一切塵毛含佛剎。是故如來說迴向。廣興願行融自他。願他得樂與己同。心淨佛國恆相入。以廣大願興大智。同．體智悲充法界。無功理智起身雲。隨類現形聲亦爾。能以自他同體智。眾生身中現佛國。以眾生智轉法輪。眾生心迷不知覺。以眾生智是佛智。佛智本是眾生智。迷者佛智作眾生。悟者眾生是佛智。如是了達體同別。堪與眾生作依止。<span class='note-inline'>(約釋第八真如相迴向竟。)</span></p>
</div></div>
<p class='juan'>大方廣佛華嚴經疏論纂要卷第五十六</p></div>
</div><!-- end of div[@id='body'] -->
</body></html>