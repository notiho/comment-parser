<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu71' />
<p class='juan'>大方廣佛華嚴經疏論纂要卷第二十九</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu72' />
<div class='div-orig'><p class="head1">升須彌山頂品第十三</p>
</div>
<div class='div-commentary'><p style="margin-left:1em">○將釋此品。四門分別。初來意。</p>
<p style="margin-left:1em">【疏】來意者。先辨會來。前信此解。義次第故。又答十住問。總有二段。前信是住之方便。此明正位。故次來也。二品來。前品說信究竟。此品趣後說住。故次來也。</p>
<p style="margin-left:1em">○二釋名。</p>
<p style="margin-left:1em">【疏】釋名者。亦先辨會名。約處。名忉利天會。約人。名法慧菩薩會。約法。名十住會。皆依主釋。二品名。須彌．正云蘇迷盧。此云妙高。如來以自在力．不起覺樹。應機現彼。故云升也。表位漸增。不處人間。顯位清淨。故居天也。若天表淨。何獨妙高。妙有十義。如於法故。一者體妙。謂四寶所成。二者相妙。謂八方四級。三者色妙。謂四正色。北金．東銀．南吠瑠璃．西頗胝迦。一切草木鳥獸等物．隨所至處．則同其色。自常不變。四者德妙。謂八方猛風不能令動。五眷屬妙。謂七金山。七重圍繞。及七香海。海印旋流。六依持妙。唯天依住。得通者居。七作業妙。不離本處而鎮四洲。映蔽日月而成晝夜。八生果妙。謂波利質多。能益天眾。九為首妙。於四洲地．最在先成。十堅固妙。於輪圍中．最在後壞。高者。高八萬四千由旬。入水亦爾。下據金剛。上隣空界。頂上縱廣。量亦如之。獨出九山。故稱高也。<span class='note-inline'>(【鈔】謂波利者。波利此云徧也。亦曰周匝。質多羅．此云間錯莊嚴。謂此樹眾色雜華。周匝莊嚴。或云圓妙莊嚴。即俱舍園生樹也。故俱舍云。東北園生樹。西南善法堂。論釋云。其園生樹。盤根深廣五十踰[跳-兆+善]那。聳幹上升。枝條旁布。高廣量等百踰[跳-兆+善]那。挺葉開華。妙香芬馥。順風薰滿百踰[跳-兆+善]那。若逆風薰。猶徧五十。是諸天眾遊樂之所。餘文可知。)</span>十住之行．亦復如是。聞思修解而為妙體。四德八聖以為妙相。四辯為色。令物解同。雖同眾音。自智不變。八法不動而為妙德。七支奉戒。金山圍繞。七識流轉而為海印。第一義天．依持而住。可以神會。非情能升。不離本處．徧應十方。映蔽佛日．及菩薩月。而成涅槃生死晝夜。生教行果而為妙樹。世界初成。菩薩先出。為眾生現種種資具。世界將壞。菩薩後沒。為說上定。令免三災。高者。具成八萬四千諸度法門。自在障外。為眾生故．入生死海。亦具八萬四千諸度法門。據金剛性。隣勝義空。又智入佛慧．必窮其底。德超方便．逈出羣峯。為顯十住功德妙高。是故須升妙高山頂。四王處半。旁而非正。表住不退。異信輕毛。故越彼天．居妙高頂。善財童子於妙峯山頂見德雲者。亦表斯位。彌顯有由。然上所釋．皆圓教意。故下發心品云。應知此人．即與三世諸佛同等。與三世佛功德平等。得如來一身無量身。纔發心時。即為十方一切諸佛共所稱歎。不可同於方便教說。若觀心妙高者。謂三昧須彌。寂然不動。無思無心。不收不攝。任性而定。稱本心地。入佛智海。湛然不遷。是妙法樂。觸境自在。合本性淨。是四德寶而自莊嚴。斯則本覺如來。升法須彌之頂。<span class='note-inline'>(【校】上疏於四洲地．纂要及金陵會本作於泗洲地。又上鈔園生樹．準續藏．及俱舍論頌麗藏宋藏本．與論釋諸本．應作圓生樹。案圓生．樹名。考俱舍本頌．與正理論．顯宗論．光記．寶疏．暉疏．皆作圓生樹。)</span></p>
<p style="margin-left:1em">○三宗趣。</p>
<p style="margin-left:1em">【疏】宗趣者。先約會。以十住行德為宗。攝位得果為趣。二品。以嚴處請佛赴感為宗。根緣契合說法為趣。</p>
<p style="margin-left:1em">【論】此十住位中有六品經。一升須彌頂品。二頂上偈讚品。三十住品。四梵行品。五發心功德品。六明法品。如是六品．共成十住法門。將釋此品。義分為三。一釋品來意。二以處表法。三隨文釋義。一釋品來意者。明前於普光明殿人間地上．成十信之心已終。此妙峯之頂．明從十信入十住。入位之升進故。此品須來。二以處表法者。明此山於七重金輪圍山．七重大海之內．出水高八萬四千由旬。縱廣亦爾。四寶所成。東面黃金。西白銀。南吠琉璃。北瑪瑙。上有四埵。埵有八輔天眾。四八三十二。中心名妙高頂。天帝釋在其上。居寶宮殿。通為帝釋天。三十三天。總以帝釋為主。帝釋有四名。一名天帝釋。二名憍尸迦。三名釋提桓。四名因陁羅。大意名能主。為能為諸天作主故。此妙峯山．四寶合成。諸天寶宮殿．在上莊嚴。故為妙峯山。此山之外．七重金山．及七重大海。廣量。金翅鳥．兩翼相去三百三十六萬里。迅疾能飛。一鼓翼．萬萬九千里。七日七夜．方至其頂。其山在大海之中。形如腰鼓。崒然高聳。非以手足攀攬之所能登。為表此十住法門。創生如來智慧之家。為真佛子。不可以有生滅尋思觀察。及多聞心想攀攬所得。故以妙峯山．用況表之。令後人倣學。山者。高勝義故。像此十住。住佛所住法身妙智慧海故。是出世高勝義故。妙峯山者。不動義。諸天所居。妙樂義。莊嚴義。像此位菩薩．以方便三昧。寂然不動．無思無心．不收不攝．任性而定。稱平等理．與法身合。忽然妙慧從此定生。無始無明．總無所得。住佛妙慧。都無所依。得法妙樂．智慧莊嚴。出過情見。諸佛所說解脫微妙經典．無不解了。為生在如來智慧家故。三界無明．一時頓盡。唯有習氣煩惱．漸漸以法治之。如下十住品云。佛子。菩薩住處廣大。與法界虛空等。佛子。菩薩住三世諸佛家故。又如初發心功德品云。應知此人．即與三世諸佛同等。即與三世諸佛如來境界平等。即與三世諸佛如來功德平等。得如來一身無量身。究竟平等真實智慧。纔發心時．即為十方一切諸佛所共稱歎。乃至震動一切世界。及一切世界中示現成佛等。如文廣明。不可同於三乘方便教說。地前三賢菩薩．得折伏現行無明。地上見道。為此經法教門。依一切諸佛根本不動智而發心故。以乘如來一切智乘而發心故。於此十住位中．能與如來同智慧故。不同三乘．但將三空觀．且折伏現行。於此經中發心之者．從佛不動智而發菩提心。設有餘習．還以無依住智治之。還是根本智。不伏不斷。為本寂用自在故。無體可斷故。無可伏故。設修三昧．任性淨故。亦無收攝．亦不伏捺故。任自淨故。設行分別．任性智慧．隨事用為．亦無取捨故。如是任法調治習氣。使稱理智。令慣習增明。如佛願行。而隨事世間．成長大悲．不出不沒故。以心境一真．無出沒故。是故經中以阿修羅王等表之。處大海而不出不沒等喻。問曰。何故不升四天王宮而超至帝釋宮。答曰。為四天王在妙峯山半傍住。非是可表。升法頂處．至相盡．現智慧莊嚴．住不退故。善財童子於妙峯山．得憶念諸佛智慧光明門．同此位故。准例可知。以超情塵之迹．以山表之。非要登山也。已入如來智慧．於眾中堪為主導故。非要為帝釋也。三釋文。如下。</p>
<p style="margin-left:1em">○四釋文者。此會六品。分為二分。初二品。方便發起。後四品。當會正說。前中初之一品。唯是由致。偈讚一品。義有兩兼。一是方便。謂前品化主赴機。後品助化讚佛。主伴圓備。方演法故。二是所依。謂三天說法。各有偈讚。欲顯三賢。皆依佛智。有差別故。離如來智無自體故。獨為方便。甚抑讚辭。行向二會．同此科判。今初一品。長分十段。一本會齊現。二不離齊升。三各見佛來。四各嚴殿座。五皆來請佛。六俱時入殿。七樂音並止。八各念昔因。九同讚如來。十殿皆廣博嚴淨也。今初。<span class='note-inline'>(【鈔】十段科中．皆有皆俱齊等言者。以約結通．周法界故。)</span></p>
</div>
<div class='div-orig'><p>爾時如來威神力故。十方一切世界一一四天下閻浮提中．悉見如來坐於樹下。各有菩薩承佛神力而演說法。靡不自謂恒對於佛。</p>
</div>
<div class='div-commentary'><p style="margin-left:1em">【疏】言爾時者。即前二會時。主伴齊徧。演前二會之法也。何須舉此。欲明前會不散。成後會故。後必帶前。合成法界無礙會故。一一諸會．無休息故。後後諸會．皆同時故。若散前會．即無後故。所以唯約覺樹會者。此為本故。得佛處故。理實第二．亦同此徧。若同時徧．何有九會前後。若有前後．何名同時。應云。即用之體．同時頓徧。即體之用．不壞前後。猶如印文。</p>
<p style="margin-left:1em">○第二明不離覺樹。各升釋天。</p>
</div>
<div class='div-orig'><p>爾時世尊。不離一切菩提樹下而上升須彌。向帝釋殿。</p>
</div>
<div class='div-commentary'><p style="margin-left:1em">【疏】問。動靜相違。去住懸隔。既云不離。何得言升。古有多釋。一云。本釋迦身．不起道樹。別起應化．以升天上。一云。不起是報。升天是化。一云不起是法身。升天是化用。並非文意。以此文中．俱是毗盧遮那十身雲故。<span class='note-inline'>(【鈔】古有多釋下。次敘昔順違。昔有五義。而文三節。初併敘三師。二敘第四。三敘第五。以初三師並約三身。義類大同。欲併破故。先敘於昔。並非文意下。二辨違。通有二違。一違現文。去住皆是遮那佛故。二違經宗。十身非三身故。彼即是後二會。此即今文也。)</span>一云。以去即非去．故名不起。非去即去．是以升天。如不來相而來等。若爾。但是升相離故。非是樹下別有不起之身。故不可也。<span class='note-inline'>(一云以去者。二敘第四師。以不分三身。但就一身論性相故。即是事理無礙宗中之意。不違大體。不順今文。)</span>有云。此佛神通．同體業用。即住是去。去即是住。住是體徧。去是用應。應是體應。雖升後而不離前。體是應體。雖不離前而升後。若爾。何殊第三師。不起是法。又以住釋於不起。而言住是體徧。何得獨住菩提樹耶。升天何得非體徧耶。菩提樹下．寧非用耶。今顯正義。然佛得菩提。智無不周。體無不在。無依無住。無去無來。然以自在即體之應．應隨體徧。緣感前後。有住有升。閻浮有感．見在道樹。天宮有感．見升天上。非移覺樹之佛而升天宮。故云不離覺樹而升釋殿。法慧偈云。佛子汝應觀。如來自在力。一切閻浮提。皆言佛在中。此不離也。我等今見佛。住於須彌頂。此而升也。文理有據。更以喻顯。譬猶朗月．流影徧應。且澄江一月．三舟共觀。一舟停住。二舟南北。南者．見月千里隨南。北者．見月千里隨北。停舟之者．見月不移。是為此月不離中流而往南北。設百千共觀．八方各去。則百千月．各隨其去。諸有識者．曉斯旨焉。古德釋此．略有十義。一約處相入門。以一處中有一切處故。是故此天宮等．本在樹下。故不須起。然是用彼。故說升也。二亦約相入門。以一處入一切處故。樹徧天中。亦不須起。欲用天宮表法升進。故云升也。三由一切即一。故天在樹下。四由一即一切。樹在天上。不起等準前。五約佛身。謂此樹下身．即滿法界．徧一切處。則本來在彼．不待起也。機熟令見．故云升也。是故如來以法界身．常在此．即是在彼。六約佛自在不思議解脫。謂坐即是行住等。在此即在彼。皆非下位測量故也。七約緣起相由門。八約法性融通門。九約表示顯法門。十約成法界大會門。然此十解．前五玄門。次四所以。後一總意。欲成十義．相參而立。雖似雜亂．不違經宗。並可用也。問。帶前起後．事理應齊。何故三賢。獨有斯旨。答。顯異義故。謂初二會．相隣接故。不假帶前。此三人天隔越。故須連帶。又此三會．同詮賢位。六已入證。不假帶前。第七即位中普賢。居然不假。第八頓彰五位。體用已融。第九唯明證入。體用一味。故並皆不假。</p>
<p style="margin-left:1em">○第三明各見佛來。</p>
</div>
<div class='div-orig'><p>時天帝釋。在妙勝殿前。遙見佛來。</p>
</div>
<div class='div-commentary'><p style="margin-left:1em">【疏】約佛。則用從體起。約機。則境從心現。隣而未即。故云遙見。</p>
<p style="margin-left:1em">○第四各嚴殿座。</p>
</div>
<div class='div-orig'><p>即以神力莊嚴此殿。置普光明藏師子之座。其座悉以妙寶所成。十千層級．逈極莊嚴。十千金綱．彌覆其上。十千種帳．十千種蓋．周迴間列。十千繒綺．以為垂帶。十千珠瓔．周徧交絡。十千衣服．敷布座上。十千天子．十千梵王．前後圍繞。十千光明．而為照曜。</p>
</div>
<div class='div-commentary'><p style="margin-left:1em">【疏】表嚴根欲之殿。為法器故。置師子座。表十住之法門故。文有十句。初總餘別。總云普光明藏者。此是解位。智照法空。含眾德故。從信始入．故有置言。別中初句約體。餘並顯嚴。皆云十千者。萬行因感故。言層級者。萬行熏成故。金綱防護。慈悲帳蓋以育以覆。四攝繒綺．以為周垂。圓融行願．交絡萬善。柔忍慚愧．以覆法空。第一義天．清淨梵行。繞斯法體。一一智照。故曰光明。於生死中．遣長夜暗。舉斯果德。令物行因。下行向中。約位漸增。表法無異。</p>
<p style="margin-left:1em">○第五請佛居殿。</p>
</div>
<div class='div-orig'><p>爾時帝釋。奉為如來敷置座已。曲躬合掌。恭敬向佛。而作是言。善來世尊。善來善逝。善來如來應正等覺。唯願哀愍。處此宮殿。</p>
</div>
<div class='div-commentary'><p style="margin-left:1em">【疏】於中三業崇敬．以為請儀。言善來者。應機來故。不來相而來故。帶法界會來故。三稱善者。喜之至故。舉三號者。略歎德故。願哀處者。希仗勝田。生大福故。</p>
<p style="margin-left:1em">○第六俱時入殿。</p>
</div>
<div class='div-orig'><p>爾時世尊。即受其請。入妙勝殿。十方一切諸世界中。悉亦如是。</p>
</div>
<div class='div-commentary'><p style="margin-left:1em">【疏】謂根緣契合。成益不虛。十方如是。通上六段．入殿事訖。故一結通。下四段文．殿中之事。</p>
<p style="margin-left:1em">○第七樂音止息。</p>
</div>
<div class='div-orig'><p>爾時帝釋。以佛神力。諸宮殿中所有樂音。自然止息。</p>
</div>
<div class='div-commentary'><p style="margin-left:1em">【疏】謂攝散歸靜。得定益故。</p>
<p style="margin-left:1em">○第八各念昔因獲智益也。</p>
</div>
<div class='div-orig'><p>即自憶念過去佛所．種諸善根。而說頌言。</p>
</div>
<div class='div-commentary'><p style="margin-left:1em">【疏】散緣既止。勝德現前。寂然無思。發宿住智。種善根者。即下十佛。曾入此殿．聞法供養故。亦表見自心性。同昔佛故。</p>
<p style="margin-left:1em">○第九同讚如來。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>迦葉如來具大悲　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】然三世諸佛．皆於此處說十住法。獨讚十者。表說十住。及無盡故。所以讚者。義乃有四。一十佛曾處。則殿勝可居。二互舉一德。例讚本師。三敘昔善根。慶遇堪受。四昔佛同說。表法常恒。文中先明此界。後辨結通。今初。十頌各上半標名讚德。上句別。下句通。下半以人結處。唯初一句．諸佛不同。然佛別名。多因德立。讚者取德．以釋上名。初迦葉者。此云飲光。若從姓立．示生彼族。若就佛德。一者身光。蔽餘光故。二者悲光。飲蔽邪光故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>拘那牟尼見無礙　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】拘那牟尼。舊曰金仙。亦云金寂。寂故無礙。金故明見。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>迦羅鳩馱如金山　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】迦羅鳩馱者。具云迦羅鳩村馱。此云所應斷已斷。如金已淨。如山不動。亦可見無礙者。是此佛德。如金山者。是前佛德。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>毗舍浮佛無三垢　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】毗舍浮者。亦云毗溼婆部。毗溼婆者。此云徧一切也。部者。自在也。亦云徧勝。無三垢故．無不自在而超勝也。三垢．現．種．及習。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>尸棄如來離分別　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】尸棄。亦云式棄那。此云持髻。亦云有髻。無分別智。最為尊上。處心頂也。又髻中明珠。即無分別也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>毗婆尸佛如滿月　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】毗婆尸者。此翻有四。謂淨觀。勝觀。勝見。徧見。如月圓智滿。是徧見也。魄盡惑亡。是淨觀也。既圓且淨。是勝觀勝見也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>弗沙明達第一義　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】弗沙。亦云勃沙。此云增盛。明達勝義。是增盛也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>提舍如來辯無礙　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】提舍。亦云底沙。西域訓字。底邏那。此云度也。沙是皤沙。此云說也。謂說法度人。或但云說。辯才無礙者。即能說也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>波頭摩佛淨無垢　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】波頭摩者。云赤蓮華。身心如蓮華。淨無塵垢。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>然燈如來大光明　諸吉祥中最無上　彼佛曾來入此殿　是故此處最吉祥</div>
</p></div>
<div class='div-commentary'><p style="margin-left:1em">【疏】然燈者。智論云。此佛從初現生。乃至成佛。舉身常光。如然燈故。身智光明．普周稱大。然十中後七乃過去劫佛。如何賢劫曾入殿耶。古釋有二。一約時劫相即入故。二約其處有粗細故。粗隨劫壞。細者常存。如法華。天人見燒我土不毀。又梵王見淨。身子見穢。今此天帝．是大菩薩。同梵王見。亦佛加故。</p>
</div>
<div class='div-orig'><p>如此世界中．忉利天王以如來神力故。偈讚十佛所有功德。十方世界諸釋天王。悉亦如是。讚佛功德。</p>
</div>
<div class='div-commentary'><p style="margin-left:1em">【疏】二結通十方。可知。</p>
<p style="margin-left:1em">○第十殿皆廣博。即示如意相。</p>
</div>
<div class='div-orig'><p>爾時世尊。入妙勝殿結跏趺坐。此殿忽然廣博寬容。如其天眾諸所住處。十方世界悉亦如是。</p>
</div>
<div class='div-commentary'><p style="margin-left:1em">【疏】廣殿同處．以遣局情。亦表廓大慈悲．等眾生界。又如來入殿．即覺智現前。忽然廣博．則身心無際。十方已下。通結無盡。唯結後四。前已結故。</p>
<p style="margin-left:1em">【論】隨文釋義者。云不離菩提樹者。明菩提體．無去來遠近處所．可離可到故。又如來智身無表裏。體徧周故。又法界非大小。毫剎相容故。又心境無二相．無中邊方所故。又諸法無自性．一多恆圓滿故。帝釋遙見佛來者。有二義。一事。二表法。一事者。為如來於無去來性．示去來之相．故言遙見。二表法者。明帝釋示同未悟。不見如來智身徧周．與心一體。故言遙見佛來。又信解為遙見。自心入位為佛來。帝釋即以神力莊嚴此殿者。亦有二義。一事。二表法。其事可知。二表法者。自加行也。安置普光明師子之座者。亦有二義。一約位置座。二約帝釋自德根堪。一約位置座者。約此十住位中法位也。為十住中。得一切諸佛智慧光明之藏。於一切法自在無畏。故置此座。如十行位中。於夜摩宮中化作寶蓮華師子之座。此約行位．在一切生死．具大悲。行萬行。以理智體得無染故。以是義故．以蓮華為座體。在此十住位中．以得一切諸佛智慧光明．普照萬法。故安置普光明藏師子之座。此十住中．安置其座．十千層級。十行中．化作百萬層級師子之座。為十住位中．初始入位。明須彌之上．猶連地居。明心有所得．從信創會見法之報。以此義故。師子座須有安置。又方便三昧．是安置故。十行位中．約十住位中理智妙慧功成。即十行位中．以妙用而化其座。又約行．從空而立。還約位在夜摩空居之天。云座十千層級。又百萬層級。及帝釋天宮夜摩天。總明隨位升進行相。若也正入法智慧流。不出毫塵．徧諸剎海。其座乃至十迴向十地．高下嚴飾．各各隨位不同。准例知之。其座上莊嚴皆十千者。明萬行報得故。令發心入位菩薩。識果行因．無疑惑故。從曲躬已下。明帝釋於如來致敬。請佛入宮。明行謙行也。如來受請。明從信入住。如文可知。帝釋得宿念力．於過去佛所種善根．說頌歎佛者。明以三昧力．自見身心體性同古今佛智慧善根故。已下十佛。是當位之功用合古也。前之三佛．是此今賢劫中佛。後之七佛．是前劫中佛。以明創入十住之門．古今法則相會。明古佛今佛．法不異故。入此位者．會同不別故。言吉祥者．歎此山頂。是福善之處故。明升進者．以三昧力．身心不動如山王。總會古今諸佛同智慧故。如此世界中忉利天已下．有四行經。於中義分為四。一舉此世界歎佛功德。二總舉十方同然。三爾時已下。明如來入殿升座而坐。四明其殿忽然廣博。普容諸天住處。此明約如來無自他之德合然。令大眾得見。以明令大眾入位同此。已上釋升須彌品竟。大約此明以三昧力．正入定時。身心蕩然。稱法界性。無表裏。光明朗徹。是忽然廣博義。亦是普光明藏師子之座義。智慧現前。是佛來義。一一如是會理修行。不可但逐名言也。<span class='note-inline'>(升須彌山頂品竟。)</span></p>
</div></div>
<p class='juan'>大方廣佛華嚴經疏論纂要卷第二十九</p>
</div><!-- end of div[@id='body'] -->
</body></html>