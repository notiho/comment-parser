<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu26' />
<p class='juan'>大方廣佛華嚴經疏論纂要卷第九</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu27' />
<div class='div-orig'><p class="head2">世主妙嚴品第一<span class='note-inline'>(之八)</span></p>
</div>
<div class='div-commentary'><p style="margin-left:1em">○第六主火神十法。</p>
</div>
<div class='div-orig'><p>復次普光燄藏主火神。得悉除一切世間暗解脫門。普集光幢主火神。得能息一切眾生諸惑漂流熱惱苦解脫門。大光徧照主火神。得無動福力大悲藏解脫門。眾妙宮殿主火神。得普能除煩惱塵解脫門。無盡光髻主火神。得光明照曜無邊虛空界解脫門。種種燄眼主火神。得種種福莊嚴寂靜光解脫門。十方宮殿如須彌山主火神。得能滅一切世間諸趣熾然苦解脫門。威光自在主火神。得自在開悟一切世間解脫門。光照十方主火神。得永破一切愚癡執著見解脫門。雷音電光主火神。得成就一切願力大震吼解脫門。</p>
</div>
<div class='div-commentary'><p style="margin-left:1em">【疏】有云。準梵本。此脫第四。一以進力現世除物無明。以最初故。偏從火義。</p>
<p style="margin-left:1em">二惑有二義。一漂。二惱。善巧迴轉。則能息之。</p>
<p style="margin-left:1em">三稱性之福。相惑不動。與大悲合。自利不動。俱能攝德無盡．名藏。</p>
<p style="margin-left:1em">四有云。準梵本．神名勝上蘂光普照。法門。名普能除煩惱塵。謂劫海行滿故。今能現通滅惑。偈云眾妙宮神。同前列名。眾妙即勝上義耳。然諸本多無。或有本則具云。眾妙宮殿主火神。得大慈悲廣蔭眾生解脫門。恐是傳寫脫漏耳。</p>
<p style="margin-left:1em">五光明照曜等者。日光合空．等空無際。智符實相。稱實無邊。雖曠劫修成。全同本有。窮靈極數．妙盡難思。實為惑本。即是正因。智照心源。即是了因。<span class='note-inline'>(【鈔】日光合空等者。初舉喻也。智符已下。二合。以智合日。以實相合空。符者。分而合也。實相體上。本有智光。無始迷之。今方朗悟。即我始會之。非照今有。故與實相。分而合也。實相無邊。智亦無邊。如空無際。光亦無際。雖曠劫修成。全同本有者。以偈文會義也。偈云。億劫修成不可思。求其邊際莫能知。義乃修成。智無際耳。何得分而合之。故今答云。雖則修成。全同本有。是以經云。演法實相令歡喜。故疏結云。窮靈極數。即是修成。妙盡難思。即符本有。亦猶始覺同本覺。無復始本之異。為究竟覺。窮靈極數之言。即肇論劉遺民所難般若無知論語。謂窮其靈鑑。極其數運。妙無不盡。則合心體難思耳。)</span>如空與日。今略申十義。以辨難思。一謂日與空．非即非離。二非住非不住。三而日善作破闇良緣。顯空之要。四雖復滅暗顯空。空無損益。五理實無損。事以推之。暗蔽永除。性乃無增。空界所含。萬像皆現。六而此虛空。性雖清淨。若無日光。則有闇起。七非以虛空空故。自能除暗。暗若除者。必假日光。八日若無空。無光無照。空若無日。暗不自除。九然此暗性。無來無去。日之體相．亦不生不滅。十但有日照空。則乾坤洞曉。以智慧日。照心性空。亦有十義。準喻思之。非唯釋此一文。乃遠通眾經。該羅前後。</p>
<p style="margin-left:1em">六體寂發照。名寂靜光。以斯成福。莊嚴身相。</p>
<p style="margin-left:1em">七八可知。</p>
<p style="margin-left:1em">九分別法相。永離不了愚癡。悟法實性。便無執著之見。</p>
<p style="margin-left:1em">十以行扶願。故能現世。作師子吼。<span class='note-inline'>(【校】案經長行第四法。疏主所見諸本多無。纂要據他本補入眾妙宮殿等十七字。)</span></p>
</div>
<div class='div-orig'><p>爾時普光燄藏主火神。承佛威力。普觀一切主火神眾而說頌言。</p>
</div>
<div class='div-commentary'><p style="margin-left:1em">【疏】頌加第四。餘並可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝觀如來精進力　廣大億劫不思議　為利眾生現世間　所有暗障皆令滅　眾生愚癡起諸見</div>
<div class='lg-row'>煩惱如流及火然　導師方便悉滅除　普集光幢於此悟　福德如空無有盡　求其邊際不可得</div>
<div class='lg-row'>此佛大悲無動力　光照悟入心生喜　我觀如來之所行　經於劫海無邊際　如是示現神通力</div>
<div class='lg-row'>眾妙宮神所了知　億劫修成不可思　求其邊際莫能知　演法實相令歡喜　無盡光神所觀見</div>
<div class='lg-row'>十方所有廣大眾　一切現前瞻仰佛　寂靜光明照世間　此妙燄神所能了　牟尼出現諸世間</div>
<div class='lg-row'>坐於一切宮殿中　普雨無邊廣大法　此十方神之境界　諸佛智慧最甚深　於法自在現世間</div>
<div class='lg-row'>能悉闡明真實理　威光悟此心欣慶　諸見愚癡為暗蓋　眾生迷惑常流轉　佛為開闡妙法門</div>
<div class='lg-row'>此照方神能悟入　願門廣大不思議　力度修治已清淨　如昔願心皆出現　此震音神之所了</div>
</div></div>
<div class='div-commentary'><p style="margin-left:1em">○第七主水神十法。</p>
</div>
<div class='div-orig'><p>復次普興雲幢主水神。得平等利益一切眾生慈解脫門。海潮雲音主水神。得無邊法莊嚴解脫門。妙色輪髻主水神。得觀所應化方便普攝解脫門。善巧漩澓主水神。得普演諸佛甚深境界解脫門。離垢香積主水神。得普現清淨大光明解脫門。福橋光音主水神。得清淨法界無相無性解脫門。知足自在主水神。得無盡大悲海解脫門。淨喜善音主水神。得於菩薩眾會道場中為大歡喜藏解脫門。普現威光主水神。得以無礙廣大福德力普出現解脫門。吼聲徧海主水神。得觀察一切眾生發起如虛空調伏方便解脫門。</p>
</div>
<div class='div-commentary'><p style="margin-left:1em">【疏】一無緣大慈。是曰平等。</p>
<p style="margin-left:1em">二無邊行法．莊嚴自他。</p>
<p style="margin-left:1em">三寂然不動以觀機。感而遂通以隨攝。若冬則積雪凝白。夏則無處不流。</p>
<p style="margin-left:1em">四妙音演佛深旨。令悟妙法漩澓。</p>
<p style="margin-left:1em">五身智二光．徧覺開化。大充法界。清淨無垢。</p>
<p style="margin-left:1em">六證淨法界．性相俱絕。德無不見。則大用不亡。</p>
<p style="margin-left:1em">七眾生不窮。故大悲無盡。滿而不溢。有知足義焉。流止從緣。斯為自在。</p>
<p style="margin-left:1em">八處處見佛。故大喜無窮。喜從佛生。即佛名藏。若聆泉流之響。無不悅也。</p>
<p style="margin-left:1em">九性相無礙之福。故能普現神通。若空色相映之流。威光蕩漾。</p>
<p style="margin-left:1em">十調生行廣．如空無邊。用靡暫停。如空無盡。</p>
</div>
<div class='div-orig'><p>爾時普興雲幢主水神。承佛威力。普觀一切主水神眾而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>清淨慈門剎塵數　共生如來一妙相　一一諸相莫不然　是故見者無厭足</div>
</p></div>
<div class='div-commentary'><p style="margin-left:1em">【疏】偈中。第一偈前半。辨一相因果。次句例餘。後句辨益。初言清淨者。離過無緣故。門如塵數者。隨宜利樂故。以慈為因。得妙相果。以相為因。得無厭果。然如來相。有純有雜。此就純門。若以雜門．則隨一相一毛．皆收如來法界行盡。亦相相皆爾。純雜無礙。因果相融。圓成非分成。故佛一相一毛。即同法界。無有分量。今此神從一慈門。入無盡相耳。此約十身之相。<span class='note-inline'>(【鈔】前半辨一相因果等者。疏文有二。先消經文。辨十身相。後引經論。辨三身相。今初言純雜無礙因果相融者。然如來相。亦具四句。一一因一相。二一因一切相。此皆純門。三一切因一相。四一切因一切相。皆是雜門。正純恆雜。雜而常純。故云無礙。由因無礙。果相亦無礙。故得圓成非分成耳。以一切純雜無礙之行。成一相故。故此一相。即同法界。况因果交徹。因中有無盡之果。果中有難思之因。)</span>若三十二相之因。但說一相一因。如智度瑜伽等論。涅槃大集等經。至相海品當引。<span class='note-inline'>(若三十二相下。第二引經及論。說三身相。唯語化身。而總指在餘。智論當三十二。瑜伽當四十九。涅槃二十九經云。善男子。若菩薩摩訶薩。持戒不動。施心不移。安住實語如須彌山。以是因緣。得足下平如匳底相。若於父母所。和尚師長。乃至畜生。以如法財。供養供給。以是因緣。得足下千輻輪相。若菩薩不殺不盜。於父母師長。常生歡喜。以是因緣。得成三相。一手指纖長。二足跟修長。三其身方直。若菩薩修四攝法。攝取眾生。以是因緣。得網縵指。如白鵝王。若菩薩父母師長。若病苦時。以手洗拭。捉持按摩。以是因緣。得手足柔軟。若菩薩持戒聞法。惠施無厭。以是因緣。得節踝傭滿。身毛上靡。若菩薩專心聽法。演說正教。以是因緣。得鹿王腨。若菩薩於諸眾生不生害心。飲食知足。常樂惠施。瞻病給藥。以是因緣。其身圓滿。如尼拘陀樹。立手過膝。頂有肉髻。無見頂相。若菩薩見怖畏者。為作救護。見裸露者。施與衣服。以是因緣。得陰藏相。若菩薩親近智者。遠離愚人。善喜問答。掃治行路。以是因緣。皮膚細滑。身毛右旋。若菩薩常以飲食衣服臥具醫藥香華燈明施人。以是因緣。得身金色。常光照曜。若菩薩行施之時。所施之物。能捨不吝。不觀福田及非福田。以是因緣。得七處滿相。若菩薩布施之時。心不生疑。以是因緣。得柔軟聲相。若菩薩如法求財。以用布施。以是因緣。缺骨充滿。師子上身。臂肘傭纖。若菩薩遠離兩舌。惡口恚恨。以是因緣。得四十齒。白淨齊密。若菩薩於諸眾生修大慈悲。以是因緣。得二牙相。若菩薩常作是願。有來求者。隨意給與。以是因緣。得師子頰。若菩薩隨諸眾生所須之食。悉皆與之。以是因緣。得味中上味。若菩薩自修十善。兼以化人。以是因緣。得廣長舌。若菩薩不訟彼短。不謗正法。以是因緣。得梵音聲。若菩薩見諸怨憎。生於慈心。以是因緣。得目睫紺色。若菩薩不隱他德。稱揚其善。以是因緣。得白毫相。善男子。若菩薩修習如是三十二相業因緣時。則得不退菩提之心。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>世尊往昔修行時　普詣一切如來所　種種修治無懈倦　如是方便雲音入</div>
<div class='lg-row'>佛於一切十方中　寂然不動無來去　應化眾生悉令見　此是髻輪之所知</div>
<div class='lg-row'>如來境界無邊量　一切眾生不能了　妙音演說徧十方　此善漩神所行處</div>
<div class='lg-row'>世尊光明無有盡　充徧法界不思議　說法教化度眾生　此淨香神所觀見</div>
</div></div>
<div class='div-commentary'><p style="margin-left:1em">【疏】第五偈。初言無盡。以顯光常。次充法界。以辨光徧。不思議者。以顯光深。非色現色。非青黃而青黃故。其第三句。是顯光用。餘五可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來清淨等虛空　無相無形徧十方　而令眾會靡不見　此福光神善觀察　佛昔修習大悲門</div>
<div class='lg-row'>其心廣徧等眾生　是故如雲現於世　此解脫門知足了　十方所有諸國土　悉見如來坐於座</div>
<div class='lg-row'>朗然開悟大菩提　如是喜音之所入　如來所行無罣礙　徧往十方一切剎　處處示現大神通</div>
<div class='lg-row'>普現威光已能悟　修習無邊方便行　等眾生界悉充滿　神通妙用靡暫停　吼聲徧海斯能入</div>
</div></div>
<div class='div-commentary'><p style="margin-left:1em">○第八主海神十法。</p>
</div>
<div class='div-orig'><p>復次出現寶光主海神。得以等心施一切眾生福德海眾寶莊嚴身解脫門。不可壞金剛幢主海神。得巧方便守護一切眾生善根解脫門。不雜塵垢主海神。得能竭一切眾生煩惱海解脫門。恒住波浪主海神。得令一切眾生離惡道解脫門。吉祥寶月主海神。得普滅大癡暗解脫門。妙華龍髻主海神。得滅一切諸趣苦與安樂解脫門。普持光味主海神。得淨治一切眾生諸見愚癡性解脫門。寶燄華光主海神。得出生一切寶種性菩提心解脫門。金剛妙髻主海神。得不動心功德海解脫門。海潮雷音主海神。得普入法界三昧門解脫門。</p>
</div>
<div class='div-commentary'><p style="margin-left:1em">【疏】頌脫第三。一為物供佛。是等施福德。眾寶相以莊嚴身。</p>
<p style="margin-left:1em">二巧隨根欲．說法護善。使其長成。</p>
<p style="margin-left:1em">三謂演深廣法．體煩惱空。梵本偈云。一切世間眾導師。法雲大雨不可測。消竭無窮諸苦海。此離垢塵入法門。若準此文．乃竭苦海。</p>
<p style="margin-left:1em">四若見佛境。則惑亡苦息。準現經文。三是煩惱。四是於苦。若依梵本。前苦後惑。既譯人脫漏。致使文義參差。故古德云。脫第四頌。結名既同。故知脫第三。恆住波浪者。即是普用水為宮殿。</p>
<p style="margin-left:1em">五以智滅癡。</p>
<p style="margin-left:1em">六為行所遷。一切皆苦。菩提因起。則生滅苦亡。便得涅槃寂滅安樂。</p>
<p style="margin-left:1em">七將智滅癡。未免於見。了癡見性。癡見自亡。真妄等觀．是佛境也。</p>
<p style="margin-left:1em">八一切眾生。有佛種性。圓明可貴。具德稱寶。佛眼普觀。佛智普示。正因令顯。如出金藏。大心若起。如種生芽。故云出生。緣了二因。為能悟之妙道。<span class='note-inline'>(【鈔】正因令顯。如出金藏。即涅槃經。如貧女家中寶藏之喻。)</span></p>
<p style="margin-left:1em">九了如不取。則心不搖動。湛如停海。萬德攸歸故。須彌可傾。魔豈能嬈。一念降魔。如本行集。<span class='note-inline'>(了如不取。則心絕動搖者。金剛經云。不取於相。如如不動。須彌可傾。魔豈能嬈者。即高僧傳中。慧嵬禪師之事。雲林修定。有一惡鬼而現其前。有身無首。令禪師懼。公安然不懼。而慰之言。喜汝無頭痛之患。次現無腹之鬼。復云。喜汝無五藏之憂。如是隨來隨遣。竟不能惑。魔又化為天女云。天帝令我以備掃灑。公曰。我心如地。難可傾動。無以革囊見試。天女乃騰雲而去。讚曰。大海可竭。須彌可傾。彼上人者。執志堅貞。今用一句。義意全同。)</span></p>
<p style="margin-left:1em">十入法界定。如法界徧。<span class='note-inline'>(【校】疏云頌脫第三。案下離垢塵所入法門一偈。纂要已補入。)</span></p>
</div>
<div class='div-orig'><p>爾時出現寶光主海神。承佛威力。普觀一切主海神眾而說頌言。</p>
</div>
<div class='div-commentary'><p style="margin-left:1em">【疏】偈文可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>不可思議大劫海　供養一切諸如來　普以功德施羣生　是故端嚴最無比　一切世間皆出現</div>
<div class='lg-row'>眾生根欲靡不知　普為弘宣大法海　此是堅幢所欣悟　一切世間眾導師　法雲大雨不可測</div>
<div class='lg-row'>消竭無窮諸苦海　此離垢塵入法門　一切眾生煩惱覆　流轉諸趣受眾苦　為其開示如來境</div>
<div class='lg-row'>普水宮神入此門　佛於難思劫海中　修行諸行無有盡　永截眾生癡惑網　寶月於此能明入</div>
<div class='lg-row'>佛見眾生常恐怖　流轉生死大海中　示彼如來無上道　龍髻悟解生欣悅　諸佛境界不思議</div>
<div class='lg-row'>法界虛空平等相　能淨眾生癡惑網　如是持味能宣說　佛眼清淨不思議　一切境界悉該覽</div>
<div class='lg-row'>普示眾生諸妙道　此是華光心所悟　魔軍廣大無央數　一剎那中悉摧滅　心無傾動難測量</div>
<div class='lg-row'>金剛妙髻之方便　普於十方演妙音　其音法界靡不周　此是如來三昧境　海潮音神所行處</div>
</div></div>
<div class='div-commentary'><p style="margin-left:1em">○第九主河神十法。</p>
</div>
<div class='div-orig'><p>復次普發迅流主河神。得普雨無邊法雨解脫門。普潔泉澗主河神。得普現一切眾生前令永離煩惱解脫門。離塵淨眼主河神。得以大悲方便。普滌一切眾生諸惑塵垢解脫門。十方徧吼主河神。得恒出饒益眾生音解脫門。普救護眾生主河神。得於一切含識中。恒起無惱害慈解脫門。無熱淨光主河神。得普示一切清涼善根解脫門。普生歡喜主河神。得修行具足施。令一切眾生永離慳著解脫門。廣德勝幢主河神。得作一切歡喜福田解脫門。光照普世主河神。得能令一切眾生雜染者清淨。瞋毒者歡喜解脫門。海德光明主河神。得能令一切眾生入解脫海。恒受具足樂解脫門。</p>
</div>
<div class='div-commentary'><p style="margin-left:1em">【疏】一行成雨法。若霈然洪霔。滅惑生德。若懸河迅流。無所滯礙。</p>
<p style="margin-left:1em">二現身息惱。若泉澗洗心。</p>
<p style="margin-left:1em">三真實滌垢。慈智相資。若碧沼澄潭。空色交映。故名離塵淨眼。</p>
<p style="margin-left:1em">四圓音徧益。若崩浪發響。</p>
<p style="margin-left:1em">五拯救漂溺。</p>
<p style="margin-left:1em">六善根無惑。可謂清涼。若阿耨達池。永無熱惱。</p>
<p style="margin-left:1em">七施門無量。令彼無慳。若薀藻菱蓮。普令物喜。</p>
<p style="margin-left:1em">八行福契實。故見無不欣。若深湖廣陂。是為廣德。</p>
<p style="margin-left:1em">九方便慧力。雜染皆淨。慈彼怨害。瞋反成歡。若萬頃波澄。光映天下。</p>
<p style="margin-left:1em">十總收萬善。令會涅槃。若彼百川。咸會大海。由智海故。名海德光明。<span class='note-inline'>(【校】怨害。纂要作冤害。)</span></p>
</div>
<div class='div-orig'><p>爾時普發迅流主河神。承佛威力。普觀一切主河神眾而說頌言。</p>
</div>
<div class='div-commentary'><p style="margin-left:1em">【疏】偈亦可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來往昔為眾生　修治法海無邊行　譬如霈澤清炎暑　普滅眾生煩惱熱　佛昔難宣無量劫</div>
<div class='lg-row'>以願光明淨世間　諸根熟者令悟道　此普潔神心所悟　大悲方便等眾生　悉現其前常化誘</div>
<div class='lg-row'>普使淨治煩惱垢　淨眼見此深歡悅　佛演妙音普使聞　眾生愛樂心歡喜　悉使滌除無量苦</div>
<div class='lg-row'>此徧吼神之解脫　佛昔修習菩提行　為利眾生無量劫　是故光明徧世間　護神憶念生歡喜</div>
<div class='lg-row'>佛昔修行為眾生　種種方便令成熟　普淨福海除眾苦　無熱見此心欣慶　施門廣大無窮盡</div>
<div class='lg-row'>一切眾生咸利益　能令見者無慳著　此普喜神之所悟　佛昔修行實方便　成就無邊功德海</div>
<div class='lg-row'>能令見者靡不欣　此勝幢神心悟悅　眾生有垢咸淨治　一切怨害等生慈　故得光照滿虛空</div>
<div class='lg-row'>普世河神見歡喜　佛是福田功德海　能令一切離諸惡　乃至成就大菩提　此海光神之解脫</div>
</div></div>
<div class='div-commentary'><p style="margin-left:1em">○第十主稼神十法。</p>
</div>
<div class='div-orig'><p>復次柔軟勝味主稼神。得與一切眾生法滋味．令成就佛身解脫門。時華淨光主稼神。得能令一切眾生受廣大喜樂解脫門。色力勇健主稼神。得以一切圓滿法門淨諸境界解脫門。增益精氣主稼神。得見佛大悲無量神通變化力解脫門。普生根果主稼神。得普現佛福田．令下種無失壞解脫門。妙嚴環髻主稼神。得普發眾生淨信華解脫門。潤澤淨華主稼神。得大慈愍濟諸眾生．令增長福德海解脫門。成就妙香主稼神。得廣開示一切行法解脫門。見者愛樂主稼神。得能令法界一切眾生．捨離懈怠憂惱等諸惡普清淨解脫門。離垢光明主稼神。得觀察一切眾生善根隨應說法．令眾會歡喜滿足解脫門。</p>
</div>
<div class='div-commentary'><p style="margin-left:1em">【疏】一功德智慧二種法味．資成佛身。</p>
<p style="margin-left:1em">二喜樂由於苦除。</p>
<p style="margin-left:1em">三眾生為所淨之境。</p>
<p style="margin-left:1em">四悲深故通廣。</p>
<p style="margin-left:1em">五下種佛田．必至果無壞。</p>
<p style="margin-left:1em">六智敷物信。獲果稱華。</p>
<p style="margin-left:1em">七慈眼視物。故福聚無量。慈則恬和怡悅。偈云勝道。</p>
<p style="margin-left:1em">八以行成佛。故始成即宣。</p>
<p style="margin-left:1em">九懈於修習．憂惱是生。勤策諸根．眾惡清淨。</p>
<p style="margin-left:1em">十隨根為說．遂求故喜。</p>
</div>
<div class='div-orig'><p>爾時柔軟勝味主稼神。承佛威力。普觀一切主稼神眾而說頌言。</p>
</div>
<div class='div-commentary'><p style="margin-left:1em">【疏】偈文可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來無上功德海　普現明燈照世間　一切眾生咸救護　悉與安樂無遺者　世尊功德無有邊</div>
<div class='lg-row'>眾生聞者不唐捐　悉使離苦常歡喜　此是時華之所入　善逝諸力皆圓滿　功德莊嚴現世間</div>
<div class='lg-row'>一切眾生悉調伏　此法勇力能明證　佛昔修治大悲海　其心念念等世間　是故神通無有邊</div>
<div class='lg-row'>增益精氣能觀見　佛徧世間常現前　一切方便無空過　悉淨眾生諸惑惱　此普生神之解脫</div>
<div class='lg-row'>佛是世間大智海　放淨光明無不徧　廣大信解悉從生　如是嚴髻能明入　如來觀世起慈心</div>
<div class='lg-row'>為利眾生而出現　示彼恬怡最勝道　此淨華神之解脫　善誓所修清淨行　菩提樹下具宣說</div>
<div class='lg-row'>如是教化滿十方　此妙香神能聽受　佛於一切諸世間　悉使離憂生大喜　所有根欲皆治淨</div>
<div class='lg-row'>可愛樂神斯悟入　如來出現於世間　普觀眾生心所樂　種種方便而成熟　此淨光神解脫門</div>
</div></div>
<div class='div-commentary'><p style="margin-left:1em">○第十一主藥神十法。</p>
</div>
<div class='div-orig'><p>復次吉祥主藥神。得普觀一切眾生心而勤攝取解脫門。栴檀林主藥神。得以光明攝取眾生．俾見者無空過解脫門。離塵光明主藥神。得能以淨方便滅一切眾生煩惱解脫門。名稱普聞主藥神。得能以大名稱增長無邊善根海解脫門。毛孔現光主藥神。得大悲幢速赴一切病境界解脫門。破暗清淨主藥神。得療治一切盲冥眾生令智眼清淨解脫門。普發吼聲主藥神。得能演佛音說諸法差別義解脫門。蔽日光幢主藥神。得能作一切眾生善知識。令見者咸生善根解脫門。明見十方主藥神。得清淨大悲藏。能以方便令生信解解脫門。普發威光主藥神。得方便令念佛滅一切眾生病解脫門。</p>
</div>
<div class='div-commentary'><p style="margin-left:1em">【疏】一順情則易攝。逆意則難調。故普觀之。</p>
<p style="margin-left:1em">二三可知。</p>
<p style="margin-left:1em">四始學者．以名為實賓。大士以名為佛事。</p>
<p style="margin-left:1em">五以慈善根力．放月愛等光。身心兩病．纔念便滅。<span class='note-inline'>(【鈔】慈善根力者。慈善根．即涅槃第十五經云。復次善男子。菩薩四無量心。能為一切諸善根本。下廣說慈心行施。發起大願竟。云善男子。一切聲聞．緣覺．菩薩．諸佛如來．所有善根。慈為根本。善男子。菩薩摩訶薩修習慈心。能生如是無量善根。謂不淨觀等。皆從此生。結云。如是等法．慈為根本。善男子。以是義故。慈是真實。非虛妄也。若有人問。誰是一切諸善根本。當言慈是。以是義故。實非虛妄。善男子。能為善者。名實思惟。實思惟者。即名為慈。慈即如來。慈即大乘。大乘即慈。慈即如來。善男子。慈即菩提道。菩提道即是如來。如來即慈。次廣說慈德．是一切善法。下廣說慈德。如提婆達多．欲害如來。令阿闍世王．放護財醉象。我即入慈定。舉手示之。即於指端．出五師子。即便怖畏。舉身投地。敬禮我足。善男子。我時手指實無師子。乃是修慈善根力故。令彼調伏。廣說緣起。皆悉結歸慈善根力。放月愛等光。即涅槃二十經。爾時世尊．在雙林間。見阿闍世王。悶絕躃地。爾時世尊．為阿闍世王．入月愛三昧。入三昧已。放大光明。其光清涼。往照王身。身疾即愈。鬱蒸除滅。乃至云。問耆婆。何等名為月愛三昧。耆婆答言。有六義似。一譬如月光。能令一切優鉢羅華。開敷鮮明。月愛三昧。亦復如是。能令眾生。善心開敷。是故名為月愛三昧。二如月．能令行路歡喜。此三昧能令修習涅槃道者歡喜。三一日至十五日。光色漸明。此能令善根增長。四十六至三十日。形色漸減。此能令漸滅煩惱。五能除鬱蒸。此能除貪惱熱。六如月眾星中王。甘露一味。人所愛樂。月愛三昧。亦復如是。諸善中王。甘露一味。一切眾生之所愛樂。是故復名月愛三昧。)</span></p>
<p style="margin-left:1em">六迷理迷報．二愚盲冥。起惑造業．備受眾苦。佛以正法金錍．開其智眼。令明三諦．故云清淨。<span class='note-inline'>(佛以正法金錍者。即涅槃第八。迦葉菩薩白佛言。世尊。佛性者。云何甚深。難見難入。佛言。善男子。如百盲人。為治目故。造詣良醫。是時良醫。即以金錍。抉其眼膜。以一指示。問言見不。盲人答言。我猶未見。復以二指．三指示之。乃言少見。善男子。是大涅槃微妙經典。如來未說。亦復如是。無量菩薩。雖已具足諸波羅蜜。乃至十住．猶未能得見於佛性。如來既說。即便少見。是菩薩既得見已。咸作是言。甚奇世尊。我等流轉無量生死。常為無我之所惑亂。善男子。如是菩薩。位階十地。尚不了了知見佛性。何况聲聞緣覺之人能得見耶。澤州釋云。十地菩薩。各修十度。名為百人。涅槃為金錍。經初一說。名一指示。中間重說。名二指示。經末復說．名三指示。下合中．未見佛性．並如盲人。延公云。金錍喻教。抉膜者。教能生解。喻破無明。即今疏意。故云正法金錍。而言三指。喻三僧祇。乃至十地。未了分明。故言少見。若準澤州。則涅槃為錍。三說為三指者。若俱約教。則錍指不殊。若以涅槃為所詮者。又不順喻。寧取延公。然三僧祇為三指者。亦順前示。及與後示。亦順十住少見之言。今不取者。遂令佛說．一時之中．不具三指。又以時喻指。以未全同。故疏自釋。以三諦為三指。指為旨趣。義甚分明。一時橫觀。皆觀三諦。豎至十住。亦證三諦。第一指者。即示俗諦。言凡是有心。定當作佛。皆有佛性。二示真諦為第二指。云佛性者。名第一義空。三示中道為三指。經云。佛性即是無上菩提中道種子故。非有如虛空。非無如兔角。故知三諦。喻於三指。)</span></p>
<p style="margin-left:1em">七八可知。</p>
<p style="margin-left:1em">九無愛見之大悲。生物德故名藏。</p>
<p style="margin-left:1em">十世醫療治。雖差還生。永滅生德。無先念佛。因病因光．皆是方便。謂佛有無邊相。相有無邊好。好放無邊光。光攝無邊眾。言隨念者。佛德齊均．隨緣隨樂。趣稱一佛．三昧易成。敬一心濃．餘盡然矣。况心凝覺路。闇蹈大方。</p>
</div>
<div class='div-orig'><p>爾時吉祥主藥神。承佛威力。普觀一切主藥神眾而說頌言。</p>
</div>
<div class='div-commentary'><p style="margin-left:1em">【疏】頌可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來智慧不思議　悉知一切眾生心　能以種種方便力　滅彼羣迷無量苦　大雄善巧難測量</div>
<div class='lg-row'>凡有所作無空過　必使眾生諸苦滅　栴檀林神能悟此　汝觀諸佛法如是　往昔勤修無量劫</div>
<div class='lg-row'>而於諸有無所著　此離塵光所入門　佛百千劫難可遇　若有得見及聞名　必令獲益無空過</div>
<div class='lg-row'>此普稱神之所了　如來一一毛孔中　悉放光明滅眾患　世間煩惱皆令盡　此現光神所入門</div>
<div class='lg-row'>一切眾生癡所盲　惑業眾苦無量別　佛悉蠲除開智照　如是破暗能觀見　如來一音無限量</div>
<div class='lg-row'>能開一切法門海　眾生聽者悉了知　此是大音之解脫　汝觀佛智難思議　普現諸趣救羣生</div>
<div class='lg-row'>能令見者皆從化　此蔽日幢深悟了　如來大悲方便海　為利世間而出現　廣開正道示眾生</div>
<div class='lg-row'>此見方神能了達　如來普放大光明　一切十方無不照　令隨念佛生功德　此發威光解脫門</div>
</div></div>
<div class='div-commentary'><p style="margin-left:1em">○第十二主林神十法。</p>
</div>
<div class='div-orig'><p>復次布華如雲主林神。得廣大無邊智海藏解脫門。擢榦舒光主林神。得廣大修治普清淨解脫門。生芽發耀主林神。得增長種種淨信芽解脫門。吉祥淨葉主林神。得一切清淨功德莊嚴聚解脫門。垂布燄藏主林神。得普門清淨慧恒周覽法界解脫門。妙莊嚴光主林神。得普知一切眾生行海而興布法雲解脫門。可意雷聲主林神。得忍受一切不可意聲演清淨音解脫門。香光普徧主林神。得十方普現昔所修治廣大行境界解脫門。妙光逈曜主林神。得以一切功德法饒益世間解脫門。華果光味主林神。得能令一切見佛出興．常敬念不忘莊嚴功德藏解脫門。</p>
</div>
<div class='div-commentary'><p style="margin-left:1em">【疏】一佛德無邊．皆依智海。含德流光．所以名藏。</p>
<p style="margin-left:1em">二等眾生悲。是為廣大。一一離障。名普清淨。</p>
<p style="margin-left:1em">三一切勝因．皆為佛道。各各心淨。則種種芽生。</p>
<p style="margin-left:1em">四一切功德。莊嚴一毛。一一皆然。故佛為德聚。良以佛果攬因．皆圓成非分成。是故一因生一切果。一果收一切因。皆圓融無礙耳。</p>
<p style="margin-left:1em">五智通萬法．故曰普門。客塵不生．故曰清淨。悟如日照．頓周法界。功如拂鏡．說智漸明。明是本明。漸為圓漸。<span class='note-inline'>(【鈔】悟如日照等者。楞伽經有四漸四頓。今唯用一。四漸四頓．多依地位。古今同為此釋。亦順經文。今釋通於橫豎。則位位之中．皆有頓義。然約橫論頓．復有多義。一頓悟漸修。如見九層之臺．則可頓見。要須躡階而後得升。今亦如是。頓了心性。即心即佛。無法不具。而須積功．徧修萬行。此約解悟。二者頓修漸悟。即如磨鏡。一時徧磨。明淨有漸。萬行頓修。悟則漸勝。此約證悟。三頓修頓悟。如利劍斬絲．千莖齊斬．一時齊斷。亦如染絲．一時齊染．一時成色。萬行齊修。一時朗悟。四漸修漸悟。猶如斬竹．節節不同。此非今用。今言悟如日照．即解悟證悟．皆悉頓也。即頓修頓悟。功如拂鏡。亦非漸修。是頓修漸悟義。言明是本明漸為圓漸者。此融上二。恐人謂拂鏡非頓。明鏡本來淨。何用拂塵埃。故為會之。此是六祖直顯本性。破其漸修。今為順經。明其漸證。隨漸漸明。皆本明矣。故云明是本明。即無念體上．自有真知。非別有知．知心體也。言漸為圓漸者。即天台智者意。彼有言。云漸漸非圓漸。圓圓非漸圓。謂漸家亦有圓漸。圓家亦有圓漸。漸家漸者。如江出岷山。始於濫觴。漸家圓者。如大江千里。圓家漸者。如初入海。雖則漸深。一滴之水．已過大江。况濫觴耶。圓家圓者。如窮海涯底。故今云。漸是圓家漸。尚過漸家之圓。况漸家之漸。)</span></p>
<p style="margin-left:1em">六知徧趣行。如應布法。</p>
<p style="margin-left:1em">七了音聲性．皆同佛音。故無不可意。能令世間．皆聞佛音。方云清淨。</p>
<p style="margin-left:1em">八昔行稱周法界．是廣大境。神通普令物見．倣而行之。如下喜目．即其事也。</p>
<p style="margin-left:1em">九眾生諂佞．自不修德。寗有進賢之心。今福智益他．則物我兼利。偈云譣詖．即諂佞也。<span class='note-inline'>(眾生諂佞自不修德者。詩云。內有進賢之志。而無譣詖之心。蒼頡篇曰。詖謂諂佞也。)</span></p>
<p style="margin-left:1em">十敬念則佛興。佛興則莊嚴德藏。障重者．不念不見。於佛豈無常哉。故應見常見也。</p>
</div>
<div class='div-orig'><p>爾時布華如雲主林神。承佛威力。普觀一切主林神眾而說頌言。</p>

<div class="lg regular" style="margin-left:0em;"><div class='lg-row'>佛昔修習菩提行　福德智慧悉成滿　一切諸力皆具足　放大光明出世間　悲門無量等眾生</div>
<div class='lg-row'>如來往昔普淨治　是故於世能為益　此擢榦神之所了　若有眾生一見佛　必使入於深信海</div>
<div class='lg-row'>普示一切如來道　此妙芽神之解脫　一毛所集諸功德　劫海宣揚不可盡　諸佛方便難思議</div>
<div class='lg-row'>淨葉能明此深義　我念如來於往昔　供養剎塵無量佛　一一佛所智漸明　此燄藏神之所了</div>
<div class='lg-row'>一切眾生諸行海　世尊一念悉了知　如是廣大無礙智　妙莊嚴神能悟入　恒演如來寂妙音</div>
<div class='lg-row'>普生無等大歡喜　隨其解欲皆令悟　此是雷音所行法　如來示現大神通　十方國土皆周徧</div>
<div class='lg-row'>佛昔修行悉令見　此普香光所入門　眾生譣詖不修德　迷惑沉流生死中　為彼闡明眾智道</div>
<div class='lg-row'>此妙光神之所見　佛為業障諸眾生　經於億劫時乃現　其餘念念常令見　此味光神所觀察</div>
</div></div>
<div class='div-commentary'><p style="margin-left:1em">○第十三主山神十法十頌。</p>
</div>
<div class='div-orig'><p>復次寶峯開華主山神。得入大寂定光明解脫門。華林妙髻主山神。得修習慈善根成熟不可思議數眾生解脫門。高幢普照主山神。得觀察一切眾生心所樂嚴淨諸根解脫門。離塵寶髻主山神。得無邊劫海勤精進無厭怠解脫門。光照十方主山神。得以無邊功德光普覺悟解脫門。大力光明主山神。得能自成熟．復令眾生捨離愚迷行解脫門。威光普勝主山神。得拔一切苦使無有餘解脫門。微密光輪主山神。得演教法光明顯示一切如來功德解脫門。普眼現見主山神。得令一切眾生乃至於夢中增長善根解脫門。金剛堅固眼主山神。得出現無邊大義海解脫門。</p>
</div>
<div class='div-commentary'><p style="margin-left:1em">【疏】一寂而常照．故光無不闡。</p>
<p style="margin-left:1em">二相光熟機．皆慈善根力。如涅槃廣明。</p>
<p style="margin-left:1em">三修因嚴根．本為順物。故矚蓮目而欣樂。覩月面而歡心。或見諸根．一一皆周法界。喜亦深矣。</p>
<p style="margin-left:1em">四如空不染．故長劫無怠。</p>
<p style="margin-left:1em">五癡故長眠。唯福智之能覺。</p>
<p style="margin-left:1em">次三可知。</p>
<p style="margin-left:1em">九若睡若寤．皆令聞法進行。斯為佛業。如大瓔珞經說。過去有佛。凡欲說法．令大眾眠。夢中說法。令增善根。覺得道果。涅槃亦云。其人夢中見羅剎像等。亦表萬法皆夢。大夢之夜．必有大覺之明。<span class='note-inline'>(【鈔】涅槃亦云。其人夢中見羅剎像。即當第九如來性品。迦葉菩薩白佛言。世尊。云何未發菩提心者。得菩提因。佛告迦葉。若有聞是大涅槃經。言我不用發菩提心。誹謗正法。是人即於夢中見羅剎像。心中怖懼。羅剎語言。咄。善男子。汝今若不發菩提心。當斷汝命。是人惶怖。寤已。即發菩提之心。是人命終。若在三趣。及在人天。續復憶念菩提之心。當知是人．名大菩薩摩訶薩也。)</span></p>
<p style="margin-left:1em">十稱性法門．無邊大義．一音能演。是出現也。</p>
</div>
<div class='div-orig'><p>爾時開華帀地主山神。承佛威力。普觀一切主山神眾而說頌曰。</p>

<div class="lg regular" style="margin-left:0em;"><div class='lg-row'>往修勝行無有邊　今獲神通亦無量　法門廣闢如塵數　悉使眾生深悟喜　眾相嚴身徧世間</div>
<div class='lg-row'>毛孔光明悉清淨　大慈方便示一切　華林妙髻悟此門　佛身普現無有邊　十方世界皆充滿</div>
<div class='lg-row'>諸根嚴淨見者喜　此法高幢能悟入　歷劫勤修無懈倦　不染世法如虛空　種種方便化羣生</div>
<div class='lg-row'>悟此法門名寶髻　眾生盲暗入險道　佛哀愍彼舒光照　普使世間從睡覺　威光悟此心生喜</div>
<div class='lg-row'>昔在諸有廣修行　供養剎塵無數佛　令眾生見發大願　此地大力能明入　見諸眾生流轉苦</div>
<div class='lg-row'>一切業障恒纏覆　以智慧光悉滅除　此普勝神之解脫　一一毛孔出妙音　隨眾生心讚諸佛</div>
<div class='lg-row'>悉徧十方無量劫　此是光輪所入門　佛徧十方普現前　種種方便說妙法　廣益眾生諸行海</div>
<div class='lg-row'>此現見神之所悟　法門如海無邊量　一音為說悉令解　一切劫中演不窮　入此方便金剛目</div>
</div></div>
<div class='div-commentary'><p style="margin-left:1em">○第十四主地神十法。</p>
</div>
<div class='div-orig'><p>復次普德淨華主地神。得以慈悲心．念念普觀一切眾生解脫門。堅福莊嚴主地神。得普現一切眾生福德力解脫門。妙華嚴樹主地神。得普入諸法．出生一切佛剎莊嚴解脫門。普散眾寶主地神。得修習種種諸三昧．令眾生除障垢解脫門。淨目觀時主地神。得令一切眾生常遊戲快樂解脫門。金色妙眼主地神。得示現一切清淨身調伏眾生解脫門。香毛發光主地神。得了知一切佛功德海大威力解脫門。寂音悅意主地神。得普攝持一切眾生言音海解脫門。妙華旋髻主地神。得充滿佛剎離垢性解脫門。金剛普持主地神。得一切佛法輪所攝持普出現解脫門。</p>
</div>
<div class='div-commentary'><p style="margin-left:1em">【疏】一念念無間．平等普觀。修慈護法．故得金剛之體。金剛即內照之實也。<span class='note-inline'>(【鈔】修慈護法。故得金剛之體。亦涅槃意。彼第三問云。云何得長壽。金剛不壞身。故以長壽品．答長壽問。由不殺及施僧之食為因。金剛身品答金剛不壞身問。因於護法故。經初明金剛身義云。爾時世尊。復告迦葉。善男子。如來身者。是常住身。不可壞身。金剛之身。非雜食身。即是法身。下迦葉難。次如來廣答金剛身相。後迦葉徵因云。唯然世尊。如來法身．金剛不壞。而未能知．所因云何。佛告迦葉。以能護持正法因緣．故得成就是金剛身。迦葉。我於往昔護法因緣．今得成就是金剛身。常住不壞。善男子。護持正法者。不受五戒。不修威儀。應持刀劍弓箭矛矟。守護持戒清淨比丘。此後廣說護法之相。便引往昔此拘尸城．有歡喜增益如來．末法之中．覺德比丘。能師子吼。為破戒比丘刀杖所逼。時有國王。名為有德。與破戒比丘共戰。時王被鏘。舉身周徧。覺德讚王。王聞法已。即便命終。生阿閦佛國。為彼如來第一弟子。覺德比丘．卻後壽終。亦生彼國。為第二弟子。故知能護。功高所護．生公釋金剛身云。長壽之與金剛．皆共談丈六。但內外之異。長壽與外應之迹。金剛與內照之實。實照體圓。故無方也。然則長壽金剛．並義通內外。而金色示滅．故以實照為常。實則至妙之色．亦常不變矣。然長壽對凡夫之夭促。金剛對凡身之危脆。故無長無短．方為長壽。非實非虛．始曰金剛。而推其因。由護法者。護法令法久住。護法身矣。今疏文中．言修慈護法者。護法即涅槃文。修慈即今偈意。)</span></p>
<p style="margin-left:1em">二一毛福力。頓現眾福。</p>
<p style="margin-left:1em">三證入無生．不礙嚴剎。</p>
<p style="margin-left:1em">四一向為他。</p>
<p style="margin-left:1em">五觀機出現．名為游戲。</p>
<p style="margin-left:1em">六現淨惑身。方調物惑。</p>
<p style="margin-left:1em">七內具德海．現威力身。如地含海潤．發生百穀。百穀苗稼．皆地香毛故。</p>
<p style="margin-left:1em">八長行．一言盡攝無餘。偈頌．則一言普徧無極。</p>
<p style="margin-left:1em">九燄雲普徧。令物離垢為性。</p>
<p style="margin-left:1em">十法能攝持心行．如金剛之輪。佛則不動現世．若須彌出海。<span class='note-inline'>(【校】上鈔長壽與外應之迹．金剛與內照之實。兩與字．準嘉興藏疏本及涅槃集解引生公釋．應皆作為。)</span></p>
</div>
<div class='div-orig'><p>爾時普德淨華主地神。承佛威力。普觀一切主地神眾而說頌言。</p>
</div>
<div class='div-commentary'><p style="margin-left:1em">【疏】此下頌中．亦有二句．結法屬人。可以意得。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來往昔念念中　大慈悲門不可說　如是修行無有已　故得堅牢不壞身　三世眾生及菩薩</div>
<div class='lg-row'>所有一切眾福聚　悉現如來毛孔中　福嚴見已生歡喜　廣大寂靜三摩地　不生不滅無來去</div>
<div class='lg-row'>嚴淨國土示眾生　此樹華神之解脫　佛於往昔修諸行　為令眾生消重障　普散眾寶主地神</div>
<div class='lg-row'>見此解脫生歡喜　如來境界無邊際　念念普現於世間　淨目觀時主地神　見佛所行心慶悅</div>
<div class='lg-row'>妙音無限不思議　普為眾生滅煩惱　金色眼神能了悟　見佛無邊勝功德　一切色形皆化現</div>
<div class='lg-row'>十方法界悉充滿　香毛發光常見佛　如是普化諸眾生　妙音普徧於十方　無量劫中為眾說</div>
<div class='lg-row'>悅意地神心了達　從佛得聞深敬喜　佛毛孔出香燄雲　隨眾生心徧世間　一切見者皆成熟</div>
<div class='lg-row'>此是華旋所觀處　堅固難壞如金剛　不可傾動踰須彌　佛身如是處世間　普持得見生歡喜</div>
</div></div>
<div class='div-commentary'><p style="margin-left:1em">○第十五主城神十法。</p>
</div>
<div class='div-orig'><p>復次寶峯光曜主城神。得方便利益眾生解脫門。妙嚴宮殿主城神。得知眾生根教化成熟解脫門。清淨喜寶主城神。得常歡喜．令一切眾生受諸福德解脫門。離憂清淨主城神。得救諸怖畏大悲藏解脫門。華燈燄眼主城神。得普明了大智慧解脫門。燄幢明現主城神。得普方便示現解脫門。盛福威光主城神。得普觀察一切眾生令修廣大福德海解脫門。淨光明身主城神。得開悟一切愚暗眾生解脫門。香幢莊嚴髻主城神。得破一切煩惱臭氣．出生一切智性香氣解脫門。<span class='note-inline'>(【校】上二十七字．疏主所見經本原無。纂要依疏補入。)</span>寶峯光目主城神。得能以大光明破一切眾生障礙山解脫門。</p>
</div>
<div class='div-commentary'><p style="margin-left:1em">【疏】有云。脫第九法。十頌具足。一光等方便。成熟利益。</p>
<p style="margin-left:1em">二應病與藥。令得服行。</p>
<p style="margin-left:1em">三護法法存。則物受福德。教理行果皆有護也。<span class='note-inline'>(【鈔】教理行果皆有護也者。有毀謗教。不惜身命。折伏護持。為護教也。得旨契經。便為護理。修行無缺。即為護行。此三若護。正覺果圓。即為護果。)</span></p>
<p style="margin-left:1em">四悲救無盡名藏。</p>
<p style="margin-left:1em">五了佛大智。</p>
<p style="margin-left:1em">六方便現身。</p>
<p style="margin-left:1em">七同修佛德。</p>
<p style="margin-left:1em">八迷真俗理。故云愚暗。佛出開示。令其悟入。本迷無始。猶若生盲。雖聞譬喻。竟不識乳。唯佛出世。方能曉之。<span class='note-inline'>(本迷無始等者。即涅槃經第十四。南本十三。喻諸外道。不識常樂我淨。以四種喻。謂貝．稻米末．雪．鶴。經云。如生盲人。不識乳色。便問他言。乳色何似。他人答言。色如白貝。盲人復問是乳色者。如貝聲耶。答言。不也。後問貝色為何似耶。答言。如稻米末。盲人復問。乳色柔軟。如稻米末耶。稻米末者。復何所似。答言。如雪。盲人復問言。彼稻米末．冷如雪耶。雪復何似。答言。猶如白鶴。是生盲人雖聞如是四種譬喻。竟不能得識乳真色。釋曰。貝可喻常。末可喻樂。雪可喻淨。鶴可喻我。然經中前三．各誤領解。而鶴一種．略無誤領。應言。如鶴動耶。然其四喻．皆是眼境。彼但身觸。何能知耶。非唯外道．不知四德。智眼未開。空欲暗證。如彼盲人．觸四境也。言唯佛出世方能曉之者。示其出世常樂我淨。開其智眼。了見分明。)</span></p>
<p style="margin-left:1em">九準梵本云。香幢莊嚴髻主城神。得破一切煩惱臭氣．出生一切智性香氣解脫門。謂正使為臭物。殘習為臭氣。智性為香體。利物為香氣。香氣若高山之出雲．稱智性而無盡。臭氣若香風之捲霧．等性空之無邊。煩惱則塵習雙亡。智慧則自他兼利。有本亦具云。香髻莊嚴主城神。得開發眾生清淨妙智解脫門。亦恐傳寫之脫漏耳。義不異前。偈云現夢中者。夢是神遊。亦見聞之氣分也。夢中尚調．况於覺悟。如迦旃延為弟子現夢境界等。<span class='note-inline'>(夢是神遊。漢武故事。昔漢武帝欲試善圓夢者。乃詐為夢云。朕夢見殿上兩瓦．化為鴛鴦飛去。是何徵耶。圓夢者曰。宮中必有暴死之者。帝曰。戲之耳。言未畢。監司奏云。宮人相殺。帝曰。朕實不夢。而有徵者。何耶。對曰。夢是神遊。陛下欲言。即是夢也。亦見聞之氣分者。即智論五夢之中．見聞多故為夢也。言五夢者。一熱氣多故夢火。二冷氣多夢水。三風氣多飛空。四見聞多入夢。五天神與夢。如下夢忍。如迦旃延為弟子現夢者。莊嚴論說。迦旃延有弟子為希羅王。捨王位出家。於山林中修道。有一鄰國王。名阿盤地。遊獵至山。其王安寢。宮人詣比丘所。比丘為其說法。王覺。謂誘我宮人。遂鞭撻比丘。比丘痛苦。心生怨恨。我不相犯非理見辱。遂欲還家為王伐彼。師勸不止。便言且留一宿。明當任去。即留一宿。夜中迦旃延示之以夢。夢見還國。國人迎之。卻立為王。與大臣商議。徵兵伐怨。而戰敗失道。遂被彼擒。將欲刑戮。忽遇本師。本師告言。前苦相勸。何為不從。此王夢中號訴師言。大師救命。失聲便覺。悲泣白師。不復還家。是為迦旃延之善巧。覺化不得。夢化便遂。)</span></p>
<p style="margin-left:1em">十二障五蓋．重疊如山。非智光明．莫之能破。</p>
</div>
<div class='div-orig'><p>爾時寶峯光曜主城神。承佛威力。普觀一切主城神眾而說頌言。</p>

<div class="lg regular" style="margin-left:0em;"><div class='lg-row'>導師如是不思議　光明徧照於十方　眾生現前悉見佛　教化成熟無央數　諸眾生根各差別</div>
<div class='lg-row'>佛悉了知無有餘　妙嚴宮殿主城神　入此法門心慶悅　如來無量劫修行　護持往昔諸佛法</div>
<div class='lg-row'>意常承奉生歡喜　妙寶城神悟此門　如來昔已能除遣　一切眾生諸恐怖　而恒於彼起慈悲</div>
<div class='lg-row'>此離憂神心悟喜　佛智廣大無有邊　譬如虛空不可量　華目城神斯悟悅　能學如來之妙慧</div>
<div class='lg-row'>如來色相等眾生　隨其樂欲皆令見　燄幢明現心能悟　習此方便生歡喜　如來往修眾福海</div>
<div class='lg-row'>清淨廣大無邊際　福德幢光於此門　觀察了悟心欣慶　眾生愚迷諸有中　如世生盲卒無覩</div>
<div class='lg-row'>佛為利益興於世　清淨光神入此門　如來自在無有邊　如雲普徧於世間　乃至現夢令調伏</div>
<div class='lg-row'>此是香幢所觀見　眾生癡暗如盲瞽　種種障蓋所纏覆　佛光照徹普令開　如是寶峯之所入</div>
</div></div>
<div class='div-commentary'><p style="margin-left:1em">○第十六道場神十一法。</p>
</div>
<div class='div-orig'><p>復次淨莊嚴幢道場神。得出現供養佛廣大莊嚴具誓願力解脫門。須彌寶光道場神。得現一切眾生前成就廣大菩提行解脫門。雷音幢相道場神。得隨一切眾生心所樂令見佛於夢中為說法解脫門。雨華妙眼道場神。得能雨一切難捨眾寶莊嚴具解脫門。清淨燄形道場神。得能現妙莊嚴道場廣化眾生令成熟解脫門。華纓垂髻道場神。得隨根說法令生正念解脫門。雨寶莊嚴道場神。得能以辯才普雨無邊歡喜法解脫門。勇猛香眼道場神。得廣稱讚諸佛功德解脫門。金剛彩雲道場神。得示現無邊色相樹莊嚴道場解脫門。蓮華光明道場神。得菩提樹下寂然不動而充徧十方解脫門。妙光照曜道場神。得顯示如來種種力解脫門。</p>
</div>
<div class='div-commentary'><p style="margin-left:1em">【疏】一出現字兩用。謂有佛出現。即出現莊嚴具而為供養。佛昔如是。神以大願倣之。</p>
<p style="margin-left:1em">二對物成行。令物倣之。施為行先。故偈偏舉。</p>
<p style="margin-left:1em">三夢覺皆化。則時處俱徧。</p>
<p style="margin-left:1em">四外寶內眼．重重難捨。為物捨行．故云能雨。</p>
<p style="margin-left:1em">五清淨燄形神。前列中無。謂色相道場．俱妙莊嚴。並為熟物。</p>
<p style="margin-left:1em">六疑境界者。以唯心為正念。疑法性者。以無得為正念。實則無正無邪。方稱曰正。無念不念。是真念矣。諸念不生。正念方生耳。故隨根雨法。斷疑生智。</p>
<p style="margin-left:1em">七辯才雨法。稱根故喜。</p>
<p style="margin-left:1em">八深廣讚佛。故名實雙美。</p>
<p style="margin-left:1em">九樹王眷屬．並如經初。</p>
<p style="margin-left:1em">十即前．身徧十方而無來往．智入諸相了法空寂也。</p>
<p style="margin-left:1em">十一種種力者。佛有無量力故。因行亦然。皆嚴具顯示。既是道場之神。故得道場事中解脫。</p>
</div>
<div class='div-orig'><p>爾時淨莊嚴幢道場神。承佛威力。普觀一切道場神眾而說頌言。</p>

<div class="lg regular" style="margin-left:0em;"><div class='lg-row'>我念如來往昔時　於無量劫所修行　諸佛出興咸供養　故獲如空大功德　佛昔修行無盡施</div>
<div class='lg-row'>無量剎土微塵等　須彌光照菩提神　憶念善逝心欣慶　如來色相無有窮　變化周流一切剎</div>
<div class='lg-row'>乃至夢中常示現　雷幢見此生歡喜　昔行捨行無量劫　能捨難捨眼如海　如是捨行為眾生</div>
<div class='lg-row'>此妙眼神能悟悅　無邊色相寶燄雲　現菩提場徧世間　燄形清淨道場神　見佛自在生歡喜</div>
<div class='lg-row'>眾生行海無有邊　佛普彌綸雨法雨　隨其根解除疑惑　華纓悟此心歡喜　無量法門差別義</div>
<div class='lg-row'>辯才大海皆能入　雨寶嚴具道場神　於心念念恒如是　於不可說一切土　盡世言辭稱讚佛</div>
<div class='lg-row'>故獲名譽大功德　此勇眼神能憶念　種種色相無邊樹　普現菩提樹王下　金剛彩雲悟此門</div>
<div class='lg-row'>恒觀道樹生歡喜　十方邊際不可得　佛坐道場智亦然　蓮華步光淨信心　入此解脫深生喜</div>
<div class='lg-row'>道場一切出妙音　讚佛難思清淨力　及以成就諸因行　此妙光神能聽受</div>
</div></div>
<div class='div-commentary'><p style="margin-left:1em">○第十七足行神十法。</p>
</div>
<div class='div-orig'><p>復次寶印手足行神。得普雨眾寶生廣大歡喜解脫門。蓮華光足行神。得示現佛身．坐一切光色蓮華座令見者歡喜解脫門。最勝華髻足行神。得一一心念中．建立一切如來眾會道場解脫門。攝諸善見足行神。得舉足發步．悉調伏無邊眾生解脫門。妙寶星幢足行神。得念念中化現種種蓮華網光明普雨眾寶出妙音聲解脫門。樂吐妙音足行神。得出生無邊歡喜海解脫門。栴檀樹光足行神。得以香風普覺一切道場眾會解脫門。蓮華光明足行神。得一切毛孔放光明演微妙法音解脫門。微妙光明足行神。得其身徧出種種光明網普照曜解脫門。積集妙華足行神。得開悟一切眾生．令生善根海解脫門。</p>
</div>
<div class='div-commentary'><p style="margin-left:1em">【疏】初二可知。</p>
<p style="margin-left:1em">三內則念念安於理事。外則處處建立道場。</p>
<p style="margin-left:1em">四舉足下足．海印發揮。諸有威儀．無非佛事。</p>
<p style="margin-left:1em">五以華以光。雨寶雨法。</p>
<p style="margin-left:1em">六眾生無邊。是佛化境。見佛聞法。故生歡喜。</p>
<p style="margin-left:1em">七圓音警物．等栴檀之香風。暫一熏修．覺身心之調順。</p>
<p style="margin-left:1em">餘三可知。</p>
</div>
<div class='div-orig'><p>爾時寶印手足行神。承佛威力。普觀一切足行神眾而說頌言。</p>

<div class="lg regular" style="margin-left:0em;"><div class='lg-row'>佛昔修行無量劫　供養一切諸如來　心恒慶悅不疲厭　喜門深大猶如海　念念神通不可量</div>
<div class='lg-row'>化現蓮華種種香　佛坐其上普遊往　紅色光神皆覩見　諸佛如來法如是　廣大眾會徧十方</div>
<div class='lg-row'>普現神通不可議　最勝華神悉明矚　十方國土一切處　於中舉足若下足　悉能成就諸羣生</div>
<div class='lg-row'>此善見神心悟喜　如眾生數普現身　此一一身充法界　悉放淨光雨眾寶　如是解脫星幢入</div>
<div class='lg-row'>如來境界無邊際　普雨法雨皆充滿　眾會覩佛生歡喜　此妙音聲之所見　佛音聲量等虛空</div>
<div class='lg-row'>一切音聲悉在中　調伏眾生靡不徧　如是栴檀能聽受　一切毛孔出化音　闡揚三世諸佛名</div>
<div class='lg-row'>聞此音者皆歡喜　蓮花光神如是見　佛身變現不思議　步步色相猶如海　隨眾生心悉令見</div>
<div class='lg-row'>此妙光明之所得　十方普現大神通　一切眾生悉開悟　眾妙華神於此法　見已心生大歡喜</div>
</div></div>
<div class='div-commentary'><p style="margin-left:1em">○第十八身眾神十法。</p>
</div>
<div class='div-orig'><p>復次淨喜境界身眾神。得憶佛往昔誓願海解脫門。光照十方身眾神。得光明普照無邊世界解脫門。海音調伏身眾神。得大音普覺一切眾生令歡喜調伏解脫門。淨華嚴髻身眾神。得身如虛空周徧住解脫門。無量威儀身眾神。得示一切眾生諸佛境界解脫門。最勝光嚴身眾神。得令一切飢乏眾生色力滿足解脫門。淨光香雲身眾神。得除一切眾生煩惱垢解脫門。守護攝持身眾神。得轉一切眾生愚癡魔業解脫門。普現攝化身眾神。得普於一切世主宮殿中顯示莊嚴相解脫門。不動光明身眾神。得普攝一切眾生皆令生清淨善根解脫門。</p>
</div>
<div class='div-commentary'><p style="margin-left:1em">【疏】一淨喜境界神者。初列處．名華髻莊嚴。或是名廣。略舉其半。或梵音相類。譯者之誤。未勘梵本。</p>
<p style="margin-left:1em">二三可知。</p>
<p style="margin-left:1em">四相即無相。故如空徧住。空非獨虛．亦徧於色。住非分住．一塵亦周。如芥子空．即不可盡。身與法性．不可分故。<span class='note-inline'>(【鈔】空非獨虛者。意云。非謂無物處是虛空。出現品云。譬如虛空。徧至一切色非色處故。住非分住．一塵亦周者。如來在一塵中。亦全法界之廣大身。皆具在故。舉芥子空證。已如前引。)</span></p>
<p style="margin-left:1em">五威儀施化．無心頓現。斯即佛境．難以言思。</p>
<p style="margin-left:1em">六佛為良田．出世難遇。一興微供．果獲五常。略言色力。亦有常命．安樂．辯才。此五皆常。方云滿足。受報無盡。故悉離貧窮。<span class='note-inline'>(果獲五常者。疏文具列。即涅槃第二純陀施食處說。下迴向施食中．當廣明之。受報無盡者。亦純陀事。即三十一經。師子吼菩薩白佛言。世尊。如佛先告純陀云。汝今已得見於佛性。得大涅槃．阿耨多羅三藐三菩提。是義云何。世尊。如佛所說。施畜生者。得百倍報。乃至云。施不退菩薩．及最後身諸大菩薩．如來世尊。所得福報。無量無邊。不可稱計。不可思議。純陀大士若受如是無量報者。是報無盡。何時當得阿耨多羅三藐三菩提。此下廣說施相。下佛答意云。如向難言。純陀報無盡者。謂世間報。然業有多種。不必定受。隨人所造。愚智等殊。今純陀大智。將此施業。唯為菩提。及利眾生。云何令受人天之報。不得菩提。况所造業。及受果報。皆是垂跡。若善若惡。非現生後．受是業報。下廣說業有定不定。愚智輕重。一切聖人．為壞定業。得輕報故。不定之業．無果報等。則報無盡者。是約世間。今疏為順悉離貧窮。故引世間受無盡報耳。非取彼經師子吼菩薩之難意。)</span></p>
<p style="margin-left:1em">七齒光除垢。表所說淨故。</p>
<p style="margin-left:1em">八有染於五塵。無慈於六趣者。愚癡魔業也。體五欲性．虛己兼亡。彼業斯轉。而名云守護攝持者。善守根門．攝散持德。則遠魔矣。然魔事惑．不出三毒．及慢。魔惱眾生．不出三事。謂上妙五欲。及諸苦具。為說邪法。則三毒是生。三毒內著．即為魔業。今守護覺察。魔如之何。即偈中解脫道也。</p>
<p style="margin-left:1em">九此有三意。一身雖周於法界。多示為王。攝御自在故。二八相處於王宮．俯接物故。三法界菩提樹下。法王宮故。</p>
<p style="margin-left:1em">十迷於本空．故有妄苦。無漏本有．是淨善根。</p>
</div>
<div class='div-orig'><p>爾時淨喜境界身眾神。承佛威力。普觀一切身眾神眾而說頌言。</p>

<div class="lg regular" style="margin-left:0em;"><div class='lg-row'>我憶須彌塵劫前　有佛妙光出興世　世尊於彼如來所　發心供養一切佛　如來身放大光明</div>
<div class='lg-row'>其光法界靡不充　眾生遇者心調伏　此照方神之所見　如來聲震十方國　一切言音悉圓滿</div>
<div class='lg-row'>普覺羣生無有餘　調伏聞此心歡慶　佛身清淨恆寂滅　普現眾色無諸相　如是徧住於世間</div>
<div class='lg-row'>此淨華神之所入　導師如是不思議　隨眾生心悉令見　或坐或行或時住　無量威儀所悟門</div>
<div class='lg-row'>佛百千劫難逢遇　出興利益能自在　令世悉離貧窮苦　最勝光嚴入斯處　如來一一齒相間</div>
<div class='lg-row'>普放香燈光燄雲　滅除一切眾生惑　離垢雲神如是見　眾生染惑為重障　隨逐魔徑常流轉</div>
<div class='lg-row'>如來開示解脫道　守護執持能悟入　我觀如來自在力　光布法界悉充滿　處王宮殿化眾生</div>
<div class='lg-row'>此普現神之境界　眾生迷妄具眾苦　佛在其中常救護　皆令滅惑生喜心　不動光神所觀見</div>
</div></div>
<div class='div-commentary'><p style="margin-left:1em">○第十九執金剛神十法。</p>
</div>
<div class='div-orig'><p>復次妙色那羅延執金剛神。得見如來示現無邊色相身解脫門。日輪速疾幢執金剛神。得佛身一一毛如日輪現種種光明雲解脫門。須彌華光執金剛神。得化現無量身大神變解脫門。清淨雲音執金剛神。得無邊隨類音解脫門。妙臂天主執金剛神。得現為一切世間主開悟眾生解脫門。可愛樂光明執金剛神。得普開示一切佛法差別門咸盡無遺解脫門。大樹雷音執金剛神。得以可愛樂莊嚴具攝一切樹神解脫門。師子王光明執金剛神。得如來廣大福莊嚴聚．皆具足明了解脫門。密燄吉祥目執金剛神。得普觀察險惡眾生心為現威嚴身解脫門。蓮華摩尼髻執金剛神。得普雨一切菩薩莊嚴具摩尼髻解脫門。</p>
</div>
<div class='div-commentary'><p style="margin-left:1em">【疏】一見如來身．普現非別。豈唯凡現之處即無邊相。亦隨一一色相．皆無有邊。</p>
<p style="margin-left:1em">二三四可知。</p>
<p style="margin-left:1em">第五神。初卷中名諸根美妙。今但云妙臂。文義俱闕。又加天主。以現為世主故。</p>
<p style="margin-left:1em">六法海深奧．槃節差別。巧說令現。無有遺餘。</p>
<p style="margin-left:1em">七約神．且說寶飾為嚴．巧攝己眾。約佛。方便相好為嚴．無不攝也。</p>
<p style="margin-left:1em">八因深故．大福為能嚴。果勝故．德相皆明足。</p>
<p style="margin-left:1em">九惡謂十惡。險者。惡之因也。能陷自他。及險道故。</p>
<p style="margin-left:1em">十若以現文．則摩尼髻是所雨。若以義取．此神名摩尼髻。亦得髻是能雨。一切菩薩嚴具是所雨。表菩薩智光圓滿故。</p>
</div>
<div class='div-orig'><p>爾時妙色那羅延執金剛神。承佛威力。普觀一切執金剛神眾而說頌言。</p>

<div class="lg regular" style="margin-left:0em;"><div class='lg-row'>汝應觀法王　法王法如是　色相無有邊　普現於世間　佛身一一毛　光網不思議　譬如淨日輪</div>
<div class='lg-row'>普照十方國　如來神通力　法界悉周徧　一切眾生前　示現無盡身　如來說法音　十方莫不聞</div>
<div class='lg-row'>隨諸眾生類　悉令心滿足　眾見牟尼尊　處世宮殿中　普為諸羣生　闡揚於大法　法海漩澓處</div>
<div class='lg-row'>一切差別義　種種方便門　演說無窮盡</div>
</div></div>
<div class='div-commentary'><p style="margin-left:1em">【疏】偈中第六云。漩澓者。水之旋流洄澓之處。一甚深故。二迴轉故。三難渡故。法海旋澓亦然。一唯佛能究故。二真妄相循。難窮初後故。三聞空謂空．則沉於旋澓。聞有謂有等．皆類此知。故云一切差別義也。<span class='note-inline'>(【鈔】真妄相循難窮初後故者。若言先妄後真。真則有始。若謂先真後妄。妄由何生。若妄依真起。真亦非真。若妄體即真。妄亦無始。為破始起。立無始言。始既不存。終從何立。無終無始。豈有中間。故中論云。大聖之所說。本際不可得。生死無有始。亦復無有終。若無有始終。中當云何有。是故於此中。先後共亦無。真妄兩亡。方說真妄。真妄交徹．何定始終。聞空謂空則沉於旋澓者。大分深義．所謂空也。以空為空。雖深而沉矣。餘三句亦然。不取空相則無所沉。何以故。空相不可得故。若復見有空。諸佛所不化故。空即有故。有等亦然。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>無邊大方便　普應十方國　遇佛淨光明　悉見如來身　供養於諸佛　億剎微塵數　功德如虛空</div>
<div class='lg-row'>一切所瞻仰　神通力平等　一切剎皆現　安坐妙道場　普現眾生前　燄雲普照世　種種光圓滿</div>
<div class='lg-row'>法界無不及　示佛所行處</div>
</div></div>
<div class='div-commentary'><p style="margin-left:1em">【疏】餘並可知。<span class='note-inline'>(上來異生眾竟。)</span></p>
</div></div>
<p class='juan'>大方廣佛華嚴經疏論纂要卷第九</p></div>
</div><!-- end of div[@id='body'] -->
</body></html>