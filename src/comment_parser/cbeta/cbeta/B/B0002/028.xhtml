<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu69' />
<p class='juan'>大方廣佛華嚴經疏論纂要卷第二十八</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu70' />
<div class='div-orig'><p class="head2">賢首品第十二<span class='note-inline'>(之二)</span></p>
</div>
<div class='div-commentary'><p style="margin-left:1em">○第八有八十九頌半。<span class='note-inline'>(【校】上五字．準下經及疏與刊定記．應作九十頌。)</span>明毛光照益三昧門。智契解脫之門。慈熏身語意業。故得身同法界．大用無涯。毛光觸物．為益萬品。徧於時處．緣者會之。是謂菩薩圓建立眾生也。<span class='note-inline'>(【鈔】智契等者。總出光明之因。具悲智故。先此上一句約智。亦約表釋。謂毛孔表解脫門。光明表智慧故。二正明智慧。故云智契解脫之門。慈熏等者。約悲智釋。以菩薩曠劫慈悲。熏修三業故。)</span>文分為五。初一頌標門總辨。二所放光明下。別明一毛光明業用。三如一毛下。類顯一切毛光業用。四如其本行下。釋成分齊。五若有聞下。聞信光益。今初。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有勝三昧名安樂　能普救度諸羣生　放大光明不思議　令其見者悉調伏</div>
</p></div>
<div class='div-commentary'><p style="margin-left:1em">【疏】三昧名安樂者。就所益說。故名安樂。</p>
<p style="margin-left:1em">○就第二段中二。初略辨四十四門光用。後如是等下一頌。結略顯廣。就四十四光中。皆有四義。一標光名。二辨光用。三出光因。四結光果。類例相從。分為十段五對。初有二光顯示三寶。二有四光令發大心。上二即三寶四弘對。三有二光總圓福智。四有二光入理持法。上即二嚴二持對。五有六光六度行圓。六有七光四等救攝。即六度四等對。七有一光總彰三學。八有八光雜彰萬行．供養為先。為三學萬行對。九有六光令六根內淨。動與理會。十有六光明六塵外淨。觸境皆道。即根清境淨對。今初二光。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>所放光明名善現　若有眾生遇此光　必令獲益不唐捐　因是得成無上智　彼先示現於諸佛</div>
<div class='lg-row'>示法示僧示正道　亦示佛塔及形像　是故得成此光明　又放光明名照曜　映蔽一切諸天光</div>
<div class='lg-row'>所有暗障靡不除　普為眾生作饒益　此光覺悟一切眾　令執燈明供養佛　以燈供養諸佛故</div>
<div class='lg-row'>得成世中無上燈　然諸油燈及酥燈　亦然種種諸明炬　眾香妙藥上寶燭　以是供佛獲此光</div>
</div></div>
<div class='div-commentary'><p style="margin-left:1em">【疏】初二光中。前一顯現。於中初句標名。以近初標．但云所放。不言又放。次三句辨用。後偈辨因中。示三寶．令其正歸。示正道．令其正向。上通一體．及別相三寶。亦示佛塔．令其正信。義兼住持。後一光照曜。用有七句。一偈辨因。並顯可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名濟度　此光能覺一切眾　令其普發大誓心　度脫欲海諸羣生</div>
<div class='lg-row'>若能普發大誓心　度脫欲海諸羣生　則能越度四瀑流　示導無憂解脫城</div>
<div class='lg-row'>於諸行路大水處　造立橋梁及船筏　毀訾有為讚寂靜　是故得成此光明</div>
</div></div>
<div class='div-commentary'><p style="margin-left:1em">【疏】第二四光。令發大心中。即四弘願也。初一令眾生無邊誓願度。因中．興有<span class='note-inline'>(【校】有．纂要誤作無。)</span>為而毀有為。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名滅愛　此光能覺一切眾　令其捨離於五欲　專思解脫妙法味</div>
<div class='lg-row'>若能捨離於五欲　專思解脫妙法味　則能以佛甘露雨　普滅世間諸渴愛</div>
<div class='lg-row'>惠施池井及泉流　專求無上菩提道　毀訾五欲讚禪定　是故得成此光明</div>
</div></div>
<div class='div-commentary'><p style="margin-left:1em">【疏】二一光。令煩惱無邊誓願斷。因中．興有為而讚禪定。上二皆事理兼修。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名歡喜　此光能覺一切眾　令其愛慕佛菩提　發心願證無師道</div>
<div class='lg-row'>造立如來大悲像　眾相莊嚴坐華座　恒歎最勝諸功德　是故得成此光明</div>
</div></div>
<div class='div-commentary'><p style="margin-left:1em">【疏】三上欣佛果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名愛樂　此光能覺一切眾　令其心樂於諸佛　及以樂法樂眾僧</div>
<div class='lg-row'>若常心樂於諸佛　及以樂法樂眾僧　則在如來眾會中　逮成無上深法忍</div>
<div class='lg-row'>開悟眾生無有量　普使念佛法僧寶　及示發心功德行　是故得成此光明</div>
</div></div>
<div class='div-commentary'><p style="margin-left:1em">【疏】四愛樂三寶。窮盡法門。因中．四弘之終。故總云。及示發心功德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名福聚　此光能覺一切眾　令行種種無量施　以此願求無上道</div>
<div class='lg-row'>設大施會無遮限　有來求者皆滿足　不令其心有所乏　是故得成此光明</div>
<div class='lg-row'>又放光明名具智　此光能覺一切眾　令於一法一念中　悉解無量諸法門</div>
<div class='lg-row'>為諸眾生分別法　及以決了真實義　善說法義無虧減　是故得成此光明</div>
</div></div>
<div class='div-commentary'><p style="margin-left:1em">【疏】第三有二光。總圓福智。智因中．分別法相。決了真理。無虧理事。不減佛法。故得一念悉解多門。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名慧燈　此光能覺一切眾　令知眾生性空寂　一切諸法無所有</div>
<div class='lg-row'>演說諸法空無主　如幻如燄水中月　乃至猶如夢影像　是故得成此光明</div>
<div class='lg-row'>又放光名法自在　此光能覺一切眾　令得無盡陀羅尼　悉持一切諸佛法</div>
<div class='lg-row'>恭敬供養持法者　給侍守護諸賢聖　以種種法施眾生　是故得成此光明</div>
</div></div>
<div class='div-commentary'><p style="margin-left:1em">【疏】第四二光。入理持法。初一慧入二空。即義持也。後一具四總持。於法自在。<span class='note-inline'>(【鈔】後一具四總持者。一法持。二義持。三呪持。四無生忍持。七地廣說。四持並具。何不自在。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名能捨　此光覺悟慳眾生　令知財寶悉非常　恒樂惠施心無著　慳心難調而能調</div>
<div class='lg-row'>解財如夢如浮雲　增長惠施清淨心　是故得成此光明　又放光明名除熱　此光能覺毀禁者</div>
<div class='lg-row'>普使受持清淨戒　發心願證無師道　勸引眾生受持戒　十善業道悉清淨　又令發大菩提心</div>
<div class='lg-row'>是故得成此光明　又放光明名忍嚴　此光覺悟瞋恚者　令彼除瞋離我慢　常樂忍辱柔和法</div>
<div class='lg-row'>眾生暴惡難可忍　為菩提故心不動　常樂稱揚忍功德　是故得成此光明　又放光明名勇猛</div>
<div class='lg-row'>此光覺悟懶惰者　令彼常於三寶中　恭敬供養無疲厭　若彼常於三寶中　恭敬供養無疲厭</div>
<div class='lg-row'>則能超出四魔境　速成無上佛菩提　勸化眾生令進策　常勤供養於三寶　法欲滅時專守護</div>
<div class='lg-row'>是故得成此光明　又放光明名寂靜　此光能覺亂意者　令其遠離貪恚癡　心不動搖而正定</div>
<div class='lg-row'>捨離一切惡知識　無義談說雜染行　讚歎禪定阿蘭若　是故得成此光明　又放光明名慧嚴</div>
<div class='lg-row'>此光覺悟愚迷者　令其證諦解緣起　諸根智慧悉通達　若能證諦解緣起　諸根智慧悉通達</div>
<div class='lg-row'>則得日燈三昧法　智慧光明成佛果　國財及己皆能捨　為菩提故求正法　聞已專勤為眾說</div>
<div class='lg-row'>是故得成此光明</div>
</div></div>
<div class='div-commentary'><p style="margin-left:1em">【疏】第五六度光中。戒因中．云發大心者。謂若發二乘心。則破淨戒。大心導善．不在人天。勤策萬行．慧為上首。各加一偈。餘可思之。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名佛慧　此光覺悟諸含識　令見無量無邊佛　各各坐寶蓮華上</div>
<div class='lg-row'>讚佛威德及解脫　說佛自在無有量　顯示佛力及神通　是故得成此光明</div>
</div></div>
<div class='div-commentary'><p style="margin-left:1em">【疏】第六有七光。四等救攝中．初一慈光。與佛慧真樂。見無量佛．此有二義。一見事佛。真樂因故。二見心佛。一一心華有覺性故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名無畏　此光照觸恐怖者　非人所持諸毒害　一切皆令疾除滅</div>
<div class='lg-row'>能於眾生施無畏　遇有惱害皆勸止　拯濟厄難孤窮者　以是得成此光明</div>
</div></div>
<div class='div-commentary'><p style="margin-left:1em">【疏】次三悲光拔苦。初一厄難苦。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名安隱　此光能照疾病者　令除一切諸苦痛　悉得正定三昧樂</div>
<div class='lg-row'>施以良藥救眾患　妙寶延命香塗體　酥油乳蜜充飲食　以是得成此光明</div>
</div></div>
<div class='div-commentary'><p style="margin-left:1em">【疏】次一疾病苦。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名見佛　此光覺悟將歿者　令隨憶念見如來　命終得生其淨國</div>
<div class='lg-row'>見有臨終勸念佛　又示尊像令瞻敬　俾於佛所深歸仰　是故得成此光明</div>
</div></div>
<div class='div-commentary'><p style="margin-left:1em">【疏】後一死苦。令見佛者。一捨命不恐。二惡道不畏。又要臨終勸者。智論二十八云。臨終少時．能勝終身行力。以猛利故．如火如毒。依西域法。有欲捨命者。令面向西。於前安一立像。亦面向西。以旛頭挂像手指。令病人手捉旛脚。口稱佛名。作隨佛往生淨土之意。兼與燒香鳴磬。助稱佛名。若能行此。非直亡者得生佛前。抑亦終成見佛光也。若神游大方。去留無礙者。置之言外。不爾。勉旃斯行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名樂法　此光能覺一切眾　令於正法常欣樂　聽聞演說及書寫</div>
<div class='lg-row'>法欲盡時能演說　令求法者意充滿　於法愛樂勤修行　是故得成此光明</div>
<div class='lg-row'>又放光明名妙音　此光開悟諸菩薩　能令三界所有聲　聞者皆是如來音</div>
<div class='lg-row'>以大音聲稱讚佛　及施鈴鐸諸音樂　普使世間聞佛音　是故得成此光明</div>
</div></div>
<div class='div-commentary'><p style="margin-left:1em">【疏】次二光。令生法喜。初則欣法聽說。法喜已充。終則觸境．無非佛法。成喜之極。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光名施甘露　此光開悟一切眾　令捨一切放逸行　具足修習諸功德</div>
<div class='lg-row'>說有為法非安隱　無量苦惱悉充徧　恒樂稱揚寂滅樂　是故得成此光明</div>
</div></div>
<div class='div-commentary'><p style="margin-left:1em">【疏】後一令成大捨。捨除放逸。眾惑之根。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名最勝　此光開悟一切眾　令於佛所普聽聞　戒定智慧增上法</div>
<div class='lg-row'>常樂稱揚一切佛　勝戒勝定殊勝慧　如是為求無上道　是故得成此光明</div>
</div></div>
<div class='div-commentary'><p style="margin-left:1em">【疏】第七一光。總彰萬行。三學攝盡。故曰普聞。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名寶嚴　此光能覺一切眾　令得寶藏無窮盡　以此供養諸如來　以諸種種上妙寶</div>
<div class='lg-row'>奉施於佛及佛塔　亦以惠施諸貧乏　是故得成此光明　又放光明名香嚴　此光能覺一切眾</div>
<div class='lg-row'>令其聞者悅可意　決定當成佛功德　人天妙香以塗地　供養一切最勝王　亦以造塔及佛像</div>
<div class='lg-row'>是故得成此光明　又放光名雜莊嚴　寶幢旛蓋無央數　梵香散華奏眾樂　城邑內外皆充滿</div>
<div class='lg-row'>本以微妙伎樂音　眾香妙華幢蓋等　種種莊嚴供養佛　是故得成此光明　又放光明名嚴潔</div>
<div class='lg-row'>令地平坦猶如掌　莊嚴佛塔及其處　是故得成此光明　又放光明名大雲　能起香雲雨香水</div>
<div class='lg-row'>以水灑塔及庭院　是故得成此光明</div>
</div></div>
<div class='div-commentary'><p style="margin-left:1em">【疏】第八八光。雜明諸行．供養為先。前五供敬田。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光明名嚴具　令裸形者得上服　嚴身妙物而為施　是故得成此光明</div>
<div class='lg-row'>又放光明名上味　能令飢者獲美食　種種珍饌而為施　是故得成此光明</div>
<div class='lg-row'>又放光明名大財　令貧乏者獲寶藏　以無盡物施三寶　是故得成此光明</div>
</div></div>
<div class='div-commentary'><p style="margin-left:1em">【疏】後三施悲田。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光名眼清淨　能令盲者見眾色　以燈施佛及佛塔　是故得成此光明　又放光名耳清淨</div>
<div class='lg-row'>能令聾者悉善聽　鼓樂娛佛及佛塔　是故得成此光明　又放光名鼻清淨　昔未聞香皆得聞</div>
<div class='lg-row'>以香施佛及佛塔　是故得成此光明　又放光名舌清淨　能以美音稱讚佛　永除粗惡不善語</div>
<div class='lg-row'>是故得成此光明　又放光名身清淨　諸根缺者令具足　以身禮佛及佛塔　是故得成此光明</div>
<div class='lg-row'>又放光名意清淨　令失心者得正念　修行三昧悉自在　是故得成此光明</div>
</div></div>
<div class='div-commentary'><p style="margin-left:1em">【疏】第九六光。內淨六根。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又放光名色清淨　令見難思諸佛色　以眾妙色莊嚴塔　是故得成此光明　又放光名聲清淨</div>
<div class='lg-row'>令知聲性本空寂　觀聲緣起如谷響　是故得成此光明　又放光名香清淨　令諸臭穢悉香潔</div>
<div class='lg-row'>香水洗塔菩提樹　是故得成此光明　又放光名味清淨　能除一切味中毒　恒供佛僧及父母</div>
<div class='lg-row'>是故得成此光明　又放光名觸清淨　能令惡觸皆柔軟　戈鋋劍戟從空雨　皆令變作妙華鬘</div>
<div class='lg-row'>以昔曾於道路中　塗香散華布衣服　迎送如來令蹈上　是故今獲光如是　又放光名法清淨</div>
<div class='lg-row'>能令一切諸毛孔　悉演妙法不思議　眾生聽者咸欣悟　因緣所生無有生　諸佛法身非是身</div>
<div class='lg-row'>法性常住如虛空　以說其義光如是</div>
</div></div>
<div class='div-commentary'><p style="margin-left:1em">【疏】第十六光。外清六境。文並可知。戈者。平頭戟也。鋋者。小矛也。</p>
<p style="margin-left:1em">○第二結略顯廣。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如是等比光明門　如恒河沙無限數　悉從大仙毛孔出　一一作業各差別</div>
</p></div>
<div class='div-commentary'><p style="margin-left:1em">【疏】一毛之用．光有塵沙。<span class='note-inline'>(已上四十四門光用已竟。)</span></p>
<p style="margin-left:1em">○第三類顯一切毛光業用。及結用所依。謂三昧力。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如一毛孔所放光　無量無數如恒沙　一切毛孔悉亦然　此是大仙三昧力</div>
</p></div>
<div class='div-commentary'><p style="margin-left:1em">○第四釋成分齊。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如其本行所得光　隨彼宿緣同行者　今放光明故如是　此是大仙智自在</div>
</p></div>
<div class='div-commentary'><p style="margin-left:1em">【疏】第四如是等光．今何不見。謂有緣者見。如目覩光。無緣不覺。盲瞽常暗。於中分二。初偈總明。如其本行．牒前往因。所得光者。牒前果用。若有宿緣．及曾同行者。則隨其所見．如是差別。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>往昔同修於福業　及有愛樂能隨喜　見其所作亦復然　彼於此光咸得見</div>
<div class='lg-row'>若有自修眾福業　供養諸佛無央數　於佛功德常願求　是此光明所開覺</div>
</div></div>
<div class='div-commentary'><p style="margin-left:1em">【疏】後六偈別顯。於中初二法說。後四喻說。前中初偈宿緣。宿有四緣。一昔同業。二愛其行。三能隨喜。四但見所作。後偈現因。不必有緣。但功行內著。光明爰燭。有三種因。一修廣福。二供多佛。三求佛果。即福智二嚴也。上之七類．皆蒙光照。</p>
</div>
<div class='div-orig'>
<div class="lg regular" style="margin-left:0em;"><div class='lg-row'><span class='corr'>譬</span>如生盲不見日　非為無日出世間　諸有目者悉明見　各隨所務修其業</div>
<div class='lg-row'>大士光明亦如是　有智慧者皆悉見　凡夫邪信劣解人　於此光明莫能覩</div>
</div></div>
<div class='div-commentary'><p style="margin-left:1em">【疏】二喻說中。雙明見與不見。二喻皆有法合。初日喻。喻光為益因。合中。謂法日常明。有智慧者．心不住法。如人有目。則能得見。有三類人。則不能見。一者凡愚。二邪信外道。三劣解二乘。皆無因緣。如人無目。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>摩尼宮殿及輦乘　妙寶靈香以塗鎣　有福德者自然備　非無德者所能處</div>
<div class='lg-row'>大士光明亦如是　有深智者咸照觸　邪信劣解凡愚人　無有能見此光明</div>
</div></div>
<div class='div-commentary'><p style="margin-left:1em">【疏】後寶嚴喻。喻光正益。明法寶常存。由福無福．有處不處。</p>
<p style="margin-left:1em">○第五一頌。明聞信光益。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若有聞此光差別　能生清淨深信解　永斷一切諸疑綱　速成無上功德幢</div>
</p></div>
<div class='div-commentary'><p style="margin-left:1em">【疏】謂信仰解了。不生疑惑。則成佛果。不以不見。疑菩薩之無光。不以極苦莫救。謂光明之無益。亦不高推果用。謂菩薩不能。故云永斷諸疑。<span class='note-inline'>(八毛光照益三昧門竟。)</span></p>
<p style="margin-left:1em">○第九有勝三昧下六頌。主伴嚴麗三昧門。亦是出現三昧。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有勝三昧能出現　眷屬莊嚴皆自在　一切十方諸國土　佛子眾會無倫匹</div>
</p></div>
<div class='div-commentary'><p style="margin-left:1em">【疏】文分三別。初一標門顯意。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有妙蓮華光莊嚴　量等三千大千界　其身端坐悉充滿　是此三昧神通力</div>
<div class='lg-row'>復有十剎微塵數　妙好蓮華所圍繞　諸佛子眾於中坐　住此三昧威神力</div>
<div class='lg-row'>宿世成就善因緣　具足修行佛功德　此等眾生繞菩薩　悉共合掌觀無厭</div>
<div class='lg-row'>譬如明月在星中　菩薩處眾亦復然　大士所行法如是　入此三昧威神力</div>
</div></div>
<div class='div-commentary'><p style="margin-left:1em">【疏】次四明一方業用。於中前三法說。後一喻合。既言量等三千。則不壞次第。劣於十地。及等覺也。<span class='note-inline'>(【鈔】既言量等者。此亦遮其不信十信八相成道。謂十地方能。故云不壞次第。謂十地菩薩受職。有大蓮華量等百萬三千大千世界。十定品辨等覺菩薩．有一蓮華。量周法界。周法界唯大。百萬億中。但言三千．故劣後二。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如於一方所示現　諸佛子眾共圍繞　一切方中悉如是　住此三昧威神力</div>
</p></div>
<div class='div-commentary'><p style="margin-left:1em">【疏】三一頌。類顯十方。<span class='note-inline'>(九主伴嚴麗三昧門竟。)</span></p>
<p style="margin-left:1em">○第十有勝三昧下。三十四頌半。明寂用無涯三昧門。約處。名為方綱。約相。是謂寂用。亦總顯上來動寂無二故。文分為三。初一標名總辨。二或於下。三十二頌半。正顯業用。三是名下一頌。總結難思。今初。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有勝三昧名方綱　菩薩住此廣開示　一切方中普現身　或現入定或從出</div>
</p></div>
<div class='div-commentary'><p style="margin-left:1em">【疏】方網者。十方交絡。出入縱橫。故名為綱。</p>
<p style="margin-left:1em">○二業用中分三。初二頌。於十方處交絡出入．明於器世間自在。二有五頌．十方佛所．入出無礙．明於智正覺世間自在。三於眼根下二十五頌半。通顯三世間自在。今初。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或於東方入正定　而於西方從定出　或於西方入正定　而於東方從定出</div>
<div class='lg-row'>或於餘方入正定　而於餘方從定出　如是入出徧十方　是名菩薩三昧力</div>
</div></div>
<div class='div-commentary'><p style="margin-left:1em">○二明智正覺世間自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>盡於東方諸國土　所有如來無數量　悉現其前普親近　住於三昧寂不動　而於西方諸世界</div>
<div class='lg-row'>一切諸佛如來所　皆現從於三昧起　廣修無量諸供養　盡於西方諸國土　所有如來無數量</div>
<div class='lg-row'>悉現其前普親近　住於三昧寂不動　而於東方諸世界　一切諸佛如來所　皆現從於三昧起</div>
<div class='lg-row'>廣修無量諸供養　如是十方諸世界　菩薩悉入無有餘　或現三昧寂不動　或現恭敬供養佛</div>
</div></div>
<div class='div-commentary'><p style="margin-left:1em">【疏】菩薩於三世間自在．略有二義。一以自身作三世間。故得自在。二菩薩於三世間處．示現自在。今此三段。初二約後義。後一通二義。文或綺互。理實皆具。初二世間。略有四重無礙。一約處。謂東處即是西處。是故菩薩常在東。恆在西也。二約佛。謂東佛即西佛。是故在東佛．恆在西佛。三約菩薩身不分。謂在東之身．即是西身。四約定。謂入定即是出定。所以爾者。略顯二因。一以所觀之法．事隨理融．相即在故。二能觀之心．亦寂用無礙故。然此文中．為顯菩薩祕密隱顯自在德故。但說後二。若辨前二．則似菩薩無力。</p>
<p style="margin-left:1em">○三於眼下。通顯於三世間自在。文分為四。一明根境相對以辨自在。二童子下。明於他身自在。三鬼神下。微細自在。四一切塵下。器界事中以辨自在。今初。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於眼根中入正定　於色塵中從定出　示現色性不思議　一切天人莫能知　於色塵中入正定</div>
<div class='lg-row'>於眼起定心不亂　說眼無生無有起　性空寂滅無所作　於耳根中入正定　於聲塵中從定出</div>
<div class='lg-row'>分別一切語言音　諸天世人莫能知　於聲塵中入正定　於耳起定心不亂　說耳無生無有起</div>
<div class='lg-row'>性空寂滅無所作　於鼻根中入正定　於香塵中從定出　普得一切上妙香　諸天世人莫能知</div>
<div class='lg-row'>於香塵中入正定　於鼻起定心不亂　說鼻無生無有起　性空寂滅無所作　於舌根中入正定</div>
<div class='lg-row'>於味塵中從定出　普得一切諸上味　諸天世人莫能知　於味塵中入正定　於舌起定心不亂</div>
<div class='lg-row'>說舌無生無有起　性空寂滅無所作　於身根中入正定　於觸塵中從定出　善能分別一切觸</div>
<div class='lg-row'>諸天世人莫能知　於觸塵中入正定　於身起定心不亂　說身無生無有起　性空寂滅無所作</div>
<div class='lg-row'>於意根中入正定　於法塵中從定出　分別一切諸法相　諸天世人莫能知　於法塵中入正定</div>
<div class='lg-row'>從意起定心不亂　說意無生無有起　性空寂滅無所作</div>
</div></div>
<div class='div-commentary'><p style="margin-left:1em">【疏】十二頌六對。一一對中．有十義五對無礙之相。欲辨無礙。先須明識定慧。此中云三昧起者。觀也。入正受者。定也。定慧雖多．不出二種。一事。二理。制之一處。無事不辦．事定門也。能觀心性．契理不動。理定門也。明達法相。事觀也。善了無生。理觀也。諸經論中．或單說事定。或但明理定。二觀亦然。或敵體事理止觀相對。或以事觀對於理定。如起信論。止一切相。乃至心不可得為止。而觀因緣生滅為觀。或以理觀對於事定。下經云。一心不動入諸禪。了境無生名般若。是也。或俱通二。如下云。禪定持心常一緣。智慧了境同三昧。是也。或二俱泯．非定非散。或即觀之定．但名為定。如觀心性名上定是也。或即定之觀．但名為觀。如以無分別智觀名般若是也。或說雙運。謂即寂之照是也。所以局見之者．隨矚一文．互相非撥。偏修之者．隨入一門．皆有尅證。然非圓暢。今此經文．巧顯無礙。言五對者。第一對．根境無礙。謂觀根入定。應從根出。而從境出者。為顯根境唯是一心。緣起無二。理性融通。是故根入境出耳。境入根出亦然。第二對理事二定無礙。謂分別事相．應入事定。而入理定。欲觀性空．應入理定。而入事定。以契即事之理而不動故．入理即是入事。制心即理之事而一緣故．入事即是入理。而經文但云入正定。不言理事。及乎出觀。境中．即云分別色相。斯事觀也。根中．即云性空寂者。即理觀也。亦合將根事對於境理．以辨無礙。<span class='note-inline'>(【鈔】第二對者。即於入正定中作義。分別事相等者。緣從色塵中出。明知眼根中入．是其理定。欲觀性空者。緣於眼起等是理起。明知於色塵中入．是事入。以契即事之理下。二明所以。唯約事理無礙明所以。於中又二。先成上分別事相．應入事定．而入理定。制心即理之事下。二成上欲觀性空．應入理定．而入事定。而經文下。三出二定得名所以。顯上入正定所對之文。由對觀故。亦合將根事者。四結例。謂合有偈云。於眼根中入正定。於色起定心不亂。了色無生無有起。性空寂滅無所作。於色塵中入正定。於眼根中三昧起。分別眼性不思議。諸天世人莫能知。)</span>第三對事理二觀無礙。謂欲分別事相．應從事觀起．而反從理觀起者。以所觀之境．既真俗雙融。法界不二。故分別事智．即是無生之智。二觀唯是一心故。亦應將境事理．對根事理．以辨無礙。<span class='note-inline'>(第三對者。即約經文從定起。對於後半以作義。疏文有三。初正明中。疏文但作初偈。不作後偈。若具。應云。欲了真理．應從理觀起．而反從事觀起。謂前偈示現色性是事。則色塵中三昧起．義當理觀也。後偈說眼無生無有起．是理性。則前眼根起定心不亂．義當事觀也。亦應將境者。三反例。此意稍隱。先應問言。上辨二定．但云亦合將根事對於境理。今何雙言將境事理．對根理事。故應答言。以上二定．不能自別。要因起觀．方知事理。如眼入定．未知何定。以見塵上了色差別．是其事觀。欲令無礙．故說根定．是其理定。境入根起。既了根性空。故說境中入於事定。則經文中已辨根理對於境事。故但合例。以將根事定．對於境理。今此二觀．不應定別。根上境下．各有二觀。謂根入定。即於境上從理觀起而分別事。於色入定。即於根上從事觀起。分別於理。經文已有此二。未於境上從事觀起分別於理。及與根上從理觀起分別於事。若作偈者。應云。於眼根中入正定。於色塵中事觀起。說色無生無有起。性空寂滅無所作。及於色塵中入正定。於眼根中理觀起。分別一切上妙眼。諸天世人莫能知。斯則境上事起觀理。以對根上理起觀事。故云亦應以境事理．對根理事．以辨無礙也。)</span>第四對出入無礙。以起定即是入定。故起定而心不亂。若以事理相望。應成四句。謂事入事起。事入理起等。若以根境相望。又成四句。謂根事入．境事起等。一一思之。皆有所由。<span class='note-inline'>(第四對者。即於經入正定．對從定起言．及起定不亂作義。若以事理相望下。句數料揀。事理四句。但出其二。等取餘二。謂三理入事起。四理入理起。上且單說．有其四句。若單複相望。應成九句。於前四上．更加五句。謂事入．事理起。理入．事理起。事理入．事起。事理入．理起。事理入．事理起。故為九句。又成四句者。即根境出入成四。但舉其一。若具應云。二境事入．根事起。三根理入．境理起。四境理入．根理起。若更交絡。乃成十句。謂根事入．境理起。境事入．根理起。根理入．境事起。境理入．根事起。根事理入．境事理起。境事理入．根事理起。以其事理相望。屬前事理四句。故但云四耳。)</span>第五對．二利體用無礙。謂於眼根起定心不亂。是體也。自利也。而不礙現於廣境。是用也。人天不能知。利他也。良以體用無二。故自利即是利他。<span class='note-inline'>(第五對者。此有兩重無礙。一體用無礙。二二利無礙。下雙牒釋。言心不亂是體者。全用根起三句．以對境起中後二句作義。則根起三句。亦為自利。謂於眼起定心不亂。說眼無生無有起。性空寂滅無所作。而言不礙現於廣境者。即取前示現色性不思議．諸天世人莫能知．為廣境。亦全用此二句為利他。良以下。以體用無礙．釋二利無礙。然上疏但約眼色根境以為體例。後五根境可知。)</span>此上十義．同為一聚。法界緣起．相即自在。菩薩善達。作用無礙。思之思之。又經且約根境相對。亦應境境相對。謂色塵入正受。聲香三昧起等。此如下童子身中入正定等中明。復應根根相對。謂眼根入正受。耳根三昧起等。一塵入正受。多根三昧起等。並略不說。上來無礙．深妙難思。始學之流．如何趣入。今當總結。但能知事理無礙。根境一如。念慮不生。自當趣入。<span class='note-inline'>(上來無礙下。總示入門。先問。後今當下。正示。知事理無礙．根境一如。總觀也。念慮不生。總止也。即禪門大意。)</span>又向云。色性難思等。即色等總持。是色陀羅尼自在佛等。亦應云。分別眼性難思。有眼陀羅尼自在佛等。又眼中云性空寂滅。即眼之度門。眼等本淨。亦應云色等度門。色等本淨。不唯取相為染。無心為淨而已也。又智論三觀束之。分別色相等。是假名觀也。性空寂滅。是空觀也。此二不二。色性難思。中道觀也。三無前後。皆是一心。對此三觀。應辨三止。謂方便隨緣止。體真止。離二邊分別止。既止觀雙運。亦名一心三止也。即一而三。即三而一。雙照三一。雙遮三一。是無礙也。一一釋文。準思可見。<span class='note-inline'>(十二入．約其含攝。並稱總持。約其性空究竟。並稱波羅蜜。約其性本清淨。皆解脫門。約其覺性圓明。並得稱佛。故佛名經云。眼陀羅尼自在佛。乃至意陀羅尼自在佛。色陀羅尼自在佛。乃至法陀羅尼自在佛等。不唯取相為染等者。結彈北宗禪門．但得一分之義。謂彼云。眼見色。意同知．染法界。意不同知．淨法界。不同知。即眼陀羅尼自在佛。眼總持度門等。今謂亦是一義。但得不起心之一義耳。不同上來十重五對無礙自在等。)</span>此是菩薩圓融功德而自莊嚴。觸目對境。常所行用。希心玄趣。幸願留神。</p>
<p style="margin-left:1em">○二六頌半。於他身得自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>童子身中入正定　壯年身中從定出　壯年身中入正定　老年身中從定出　老年身中入正定</div>
<div class='lg-row'>善女身中從定出　善女身中入正定　善男身中從定出　善男身中入正定　比丘尼身從定出</div>
<div class='lg-row'>比丘尼身入正定　比丘身中從定出　比丘身中入正定　學無學身從定出　學無學身入正定</div>
<div class='lg-row'>辟支佛身從定出　辟支佛身入正定　現如來身從定出　於如來身入正定　諸天身中從定出</div>
<div class='lg-row'>諸天身中入正定　大龍身中從定出　大龍身中入正定　夜叉身中從定出　夜叉身中入正定</div>
<div class='lg-row'>鬼神身中從定出</div>
</div></div>
<div class='div-commentary'><p style="margin-left:1em">【疏】此有三義。一如前眼根入等。但約見境為出入耳。二菩薩化現彼身。作此轉變速疾也。三菩薩以眾生身作自身。如下十身相作等。是故於彼身入．此身出。而彼不覺知。唯應度者。知得度也。</p>
<p style="margin-left:1em">○三二頌半微細自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>鬼神身中入正定　一毛孔中從定出　一毛孔中入正定　一切毛孔從定出　一切毛孔入正定</div>
<div class='lg-row'>一毛端頭從定出　一毛端頭入正定　一微塵中從定出　一微塵中入正定　一切塵中從定出</div>
</div></div>
<div class='div-commentary'><p style="margin-left:1em">【疏】謂毛孔約正報。即佛及眾生。毛頭約空處。微塵是色相。多約器界。並身在中．入定出定。為顯三昧純熟．隱顯自在故。亦通觀彼出入定等。即於境無礙也。若唯約身在彼。下十定中亦云。無生法中入起。安有處耶。</p>
<p style="margin-left:1em">○四。四頌半。器界事中。周徧入出以明自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切塵中入正定　金剛地中從定出　金剛地中入正定　摩尼樹上從定出　摩尼樹上入正定</div>
<div class='lg-row'>佛光明中從定出　佛光明中入正定　於河海中從定出　於河海中入正定　於火大中從定出</div>
<div class='lg-row'>於火大中入正定　於風起定心不亂　於風大中入正定　於地大中從定出　於地大中入正定</div>
<div class='lg-row'>於天宮殿從定出　於天宮殿入正定　於空起定心不亂</div>
</div></div>
<div class='div-commentary'><p style="margin-left:1em">【疏】然菩薩身普徧。略有四位。一普徧一切十方剎海。二徧彼剎內樹等物中。三徧一切塵毛等中。皆圓徧。非分徧。是故皆全身顯現。四以是法界身故。不異不分。恆在此。常在彼。無有前後。</p>
<p style="margin-left:1em">○第三一頌總結。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>是名無量功德者　三昧自在難思議　十方一切諸如來　於無量劫說不盡</div>
</p></div>
<div class='div-commentary'><p style="margin-left:1em">【疏】初句．以德命人。次句．依人顯德。後半。明說不盡。近結第十．定用無盡。遠結前十．定用無盡。以是無盡之法門故。<span class='note-inline'>(十寂用無涯三昧門竟。)</span><span class='note-inline'>(大科第四無方大用竟。)</span></p>
<p style="margin-left:1em">【論】從有勝三昧已下。八十一行頌。明三昧自在分。如此同異無礙自在大方網三昧門。入出隱現同時自在者。隨眾生業異．所見差別。諸佛得道自在故。隨眾生業自在故。然如來心無作性故。智隨影應。無去來性而可取捨。如響應聲喻。如水潛流。隨諸卉木各滋生喻。如春陽生草木喻。如水養魚龍喻。如地所生草木喻。如火成食喻。如風發生所益眾生長短壽生喻。以喻思之。以智照之。執計情亡。任真之智．本合如是。為執計故。設得一分出世道果。亦不能為大自在故。</p>
<p style="margin-left:1em">○第五一切下。喻況玄旨分。亦名舉劣顯勝分。以上所說普賢行德窮於佛境。蓋是信滿之位。既越常規．乖於視聽。滯情封教．取信無由。故舉斯近事。以鏡玄趣。令開悟也。七十九頌。分為三段。初二總標喻意。二七十六頌．別顯喻相。三一頌．結說顯德。今初。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切如來咸共說　眾生業報難思議　諸龍變化佛自在　菩薩神力亦難思</div>
<div class='lg-row'>欲以譬喻而顯示　終無有喻能喻此　然諸智慧聰達人　因於譬故解其義</div>
</div></div>
<div class='div-commentary'><p style="margin-left:1em">【疏】先一偈半。明非喻能喻。後半偈。借喻通玄。今初舉四難思。意在菩薩神力。後半中。然取分喻。以小喻大。令聞喻者．忘象領意。故褒以智者。<span class='note-inline'>(【鈔】然取分喻者。由上云。無可同喻。今何喻耶。故云分喻。無可喻者。下經云。三界有無一切法。不能與佛為譬喻。言分喻者。喻有八種。一順。二逆。三現。四非。五先。六後。七者先後。八者偏喻。如涅槃說。前文已引。則有偏喻。今對偏喻。但取少分。如言佛面猶如滿月。但取圓滿無缺義故。今喻亦然。以小喻大者。若易中。射隼于高墉。以況天下等。其事甚多。令聞喻等者。易略例云。夫象者。出意者也。言者。明象者也。盡意莫若象。盡象莫若言。言生於象。故可尋言以觀象。象生於意。故可尋象以觀意。意以象盡。象以言著。言者。所以明象。得象而亡言。象者。所以存意。得意而亡象。猶罤者所以在兔。得兔而亡罤。筌者。所以在魚。得魚而亡筌。然則言者。象之罤也。象者。意之筌也。是故存言者。非得象者也。存象者。非得意者也。象生於意。而存象焉。則所存者。乃非其象也。言生於象而存言焉。則所存者。乃非其言也。然則亡象者。乃得意者也。亡言者。乃得象者也。得意在亡象。得象在亡言。故立象以盡意。而象可亡也。重畫以盡情。而畫可亡也。是故觸類可為其象。合義可為其徵。今疏用此文。故令亡象領意。謂如水現四兵。是喻是象。但知菩薩無心頓現。則水印可亡矣。諸喻皆然。若能亡象得意．斯為智者。執象失意．乃成愚滯。故法華云。諸有智者。以譬喻得解。)</span></p>
<p style="margin-left:1em">○二聲聞下。別辨中。略顯二十種大喻。以況菩薩之德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>聲聞心住八解脫　所有變現皆自在　能以一身現多身　復以多身為一身　於虛空中入火定</div>
<div class='lg-row'>行住坐臥悉在空　身上出水身下火　身上出火身下水　如是皆於一念中　種種自在無邊量</div>
<div class='lg-row'>彼不具足大慈悲　不為眾生求佛道　尚能現此難思事　況大饒益自在力</div>
</div></div>
<div class='div-commentary'><p style="margin-left:1em">【疏】初有三頌半。明聲聞現通喻。況菩薩自在益生德。先明喻。末偈舉劣顯勝。不為眾生無大悲也。不求菩提。無大智也。大饒益者。具悲智也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如日月遊虛空　影像普徧於十方　泉池陂澤器中水　眾寶河海靡不現</div>
<div class='lg-row'>菩薩色像亦復然　十方普現不思議　此皆三昧自在法　唯有如來能證了</div>
</div></div>
<div class='div-commentary'><p style="margin-left:1em">【疏】二有二偈。日月現影喻。況菩薩普應羣機德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如淨水中四兵像　各各別異無交雜　劍戟弧矢類甚多　鎧冑車輿非一種</div>
<div class='lg-row'>隨其所有相差別　莫不皆於水中現　而水本自無分別　菩薩三昧亦如是</div>
</div></div>
<div class='div-commentary'><p style="margin-left:1em">【疏】三有二頌。水現四兵喻。喻菩薩海印現像德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>海中有神名善音　其音普順海眾生　所有語言皆辨了　令彼一切悉歡悅</div>
<div class='lg-row'>彼神具有貪恚癡　猶能善解一切音　況復總持自在力　而不能令眾歡喜</div>
</div></div>
<div class='div-commentary'><p style="margin-left:1em">【疏】四有二頌。善音巧辨喻。喻菩薩總持巧說德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有一婦人名辯才　父母求天而得生　若有離惡樂真實　入彼身中生妙辯</div>
<div class='lg-row'>彼有貪欲瞋恚癡　猶能隨行與辯才　何況菩薩具智慧　而不能與眾生益</div>
</div></div>
<div class='div-commentary'><p style="margin-left:1em">【疏】五二頌。女授辯才喻。喻授法益生德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如幻師知幻法　能現種種無量事　須臾示作日月歲　城邑豐饒大安樂</div>
<div class='lg-row'>幻師具有貪恚癡　猶能幻力悅世間　況復禪定解脫力　而不能令眾歡喜</div>
</div></div>
<div class='div-commentary'><p style="margin-left:1em">【疏】六二頌。幻師巧術喻。喻不思議解脫德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>天阿修羅鬬戰時　修羅敗衂而退走　兵仗車輿及徒旅　一時竄匿莫得見</div>
<div class='lg-row'>彼有貪欲瞋恚癡　尚能變化不思議　況住神通無畏法　云何不能現自在</div>
</div></div>
<div class='div-commentary'><p style="margin-left:1em">【疏】七二頌。修羅隱形喻。喻勝通隱顯德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>釋提桓因有象王　彼知天主欲行時　自化作頭三十二　一一六牙皆具足　一一牙上七池水</div>
<div class='lg-row'>清淨香潔湛然滿　一一清淨池水中　各七蓮華妙嚴飾　彼諸嚴飾蓮華上　各各有七天玉女</div>
<div class='lg-row'>悉善技藝奏眾樂　而與帝釋相娛樂　彼象或復捨本形　自化其身同諸天　威儀進止悉齊等</div>
<div class='lg-row'>有此變現神通力　彼有貪欲瞋恚癡　尚能現此諸神通　何況具足方便智　而於諸定不自在</div>
</div><p><span class='note-inline'>(【校】自化作頭三十二。準麗藏宋藏及華嚴合論宋本．應作自化作頭三十三。與下十定品諸本．及晉譯賢首品麗藏本合。)</span></p>
</div>
<div class='div-commentary'><p style="margin-left:1em">【疏】八五頌。象王隨變喻。喻定用自在德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如阿修羅變化身　蹈金剛際海中立　海水至深僅其半　首共須彌正齊等</div>
<div class='lg-row'>彼有貪欲瞋恚癡　尚能現此大神通　況伏魔怨照世燈　而無自在威神力</div>
</div></div>
<div class='div-commentary'><p style="margin-left:1em">【疏】九二頌。修羅大身喻。喻法界身雲德。同於上文。主伴嚴麗。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>天阿修羅共戰時　帝釋神力難思議　隨阿修羅軍眾數　現身等彼而與敵</div>
<div class='lg-row'>諸阿修羅發是念　釋提桓因來向我　必取我身五種縛　由是彼眾悉憂悴</div>
<div class='lg-row'>帝釋現身有千眼　手持金剛出火燄　被甲持仗極威嚴　修羅望見咸退伏</div>
<div class='lg-row'>彼以微小福德力　猶能摧破大怨敵　何況救度一切者　具足功德不自在</div>
</div></div>
<div class='div-commentary'><p style="margin-left:1em">【疏】十有四頌。帝釋破怨喻。喻降伏眾魔德。<span class='note-inline'>(【校】破怨．纂要作破冤。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>忉利天中有天鼓　從天業報而生得　知諸天眾放逸時　空中自然出此音　一切五欲悉無常</div>
<div class='lg-row'>如水聚沫性虛偽　諸有如夢如陽燄　亦如浮雲水中月　放逸為怨為苦惱　非甘露道生死徑</div>
<div class='lg-row'>若有作諸放逸行　入於死滅大魚口　世間所有眾苦本　一切聖人皆厭患　五欲功德滅壞性</div>
<div class='lg-row'>汝應愛樂真實法　三十三天聞此音　悉共來升善法堂　帝釋為說微妙法　咸令順寂除貪愛</div>
<div class='lg-row'>彼音無形不可見　猶能利益諸天眾　況隨心樂現色身　而不濟度諸羣生</div>
</div></div>
<div class='div-commentary'><p style="margin-left:1em">【疏】十一六頌。天鼓說法喻。況菩薩以無功用。現身說法德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>天阿脩羅共鬬時　諸天福德殊勝力　天鼓出音告其眾　汝等宜應勿憂怖</div>
<div class='lg-row'>諸天聞此所告音　悉除憂畏增益力　時阿脩羅心震懼　所將兵眾咸退走</div>
<div class='lg-row'>甘露妙定如天鼓　恒出降魔寂靜音　大悲哀愍救一切　普使眾生滅煩惱</div>
</div></div>
<div class='div-commentary'><p style="margin-left:1em">【疏】十二有三頌。天鼓安慰喻。況菩薩慈音除惱德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>帝釋普應諸天女　九十有二那由他　令彼各各心自謂　天王獨與我娛樂</div>
<div class='lg-row'>如天女中身普應　善法堂內亦如是　能於一念現神通　悉至其前為說法</div>
<div class='lg-row'>帝釋具有貪恚癡　能令眷屬悉歡喜　況大方便神通力　而不能令一切悅</div>
</div></div>
<div class='div-commentary'><p style="margin-left:1em">【疏】十三有三頌。天王普應喻。喻普應悅機德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>他化自在六天王　於欲界中得自在　以業惑苦為罥網　繫縛一切諸凡夫</div>
<div class='lg-row'>彼有貪欲瞋恚癡　猶於眾生得自在　況具十種自在力　而不能令眾同行</div>
</div></div>
<div class='div-commentary'><p style="margin-left:1em">【疏】十四二頌。魔繫愚夫喻。喻攝生同行德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三千世界大梵王　一切梵天所住處　悉能現身於彼坐　演暢微妙梵音聲</div>
<div class='lg-row'>彼住世間梵道中　禪定神通尚如意　況出世間無有上　於禪解脫不自在</div>
</div></div>
<div class='div-commentary'><p style="margin-left:1em">【疏】十五二頌。梵王殊現喻。況菩薩解脫自在德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>摩醯首羅智自在　大海龍王降雨時　悉能分別數其滴　於一念中皆辨了</div>
<div class='lg-row'>無量億劫勤修學　得是無上菩提智　云何不於一念中　普知一切眾生心</div>
</div></div>
<div class='div-commentary'><p style="margin-left:1em">【疏】十六二頌。自在數滴喻。況菩薩一念普知德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生業報不思議　以大風力起世間　巨海諸山天宮殿　眾寶光明萬物種</div>
<div class='lg-row'>亦能興雲降大雨　亦能散滅諸雲氣　亦能成熟一切穀　亦能安樂諸羣生</div>
<div class='lg-row'>風不能學波羅蜜　亦不學佛諸功德　猶成不可思議事　何況具足諸願者</div>
</div></div>
<div class='div-commentary'><p style="margin-left:1em">【疏】十七三頌。大風成事喻。喻大願宿成德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>男子女人種種聲　一切鳥獸諸音聲　大海川流雷震聲　皆能稱悅眾生意</div>
<div class='lg-row'>況復知聲性如響　逮得無礙妙辯才　普應眾生而說法　而不能令世間喜</div>
</div></div>
<div class='div-commentary'><p style="margin-left:1em">【疏】十八二頌。眾聲悅意喻。喻四辯悅機德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>海有希奇殊特法　能為一切平等印　眾生寶物及川流　普悉包容無所拒</div>
<div class='lg-row'>無盡禪定解脫者　為平等印亦如是　福德智慧諸妙行　一切普修無厭足</div>
</div></div>
<div class='div-commentary'><p style="margin-left:1em">【疏】十九二頌。大海包含喻。喻禪慧普修德。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>大海龍王遊戲時　普於諸處得自在</div>
</p></div>
<div class='div-commentary'><p style="margin-left:1em">【疏】二十大海龍王下。有二十四頌半。龍王遊戲喻。喻菩薩遊戲神變德。文分為二。初二十二頌半。明龍王大用不同。後二頌．正明舉劣顯勝。前中初半偈總標。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>興雲充徧四天下　其雲種種莊嚴色　第六他化自在天　於彼雲色如真金　化樂天上赤珠色</div>
<div class='lg-row'>兜率陀天霜雪色　夜摩天上瑠璃色　三十三天碼碯色　四王天上玻瓈色　大海水上金剛色</div>
<div class='lg-row'>緊那羅中妙香色　諸龍住處蓮華色　夜叉住處白鵝色　阿脩羅中山石色　鬱單越處金燄色</div>
<div class='lg-row'>閻浮提中青寶色　餘二天下雜莊嚴　隨眾所樂而應之</div>
</div></div>
<div class='div-commentary'><p style="margin-left:1em">【疏】餘頌別顯。於中四。初四偈半。雲色不同。喻菩薩身雲各異。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>又復他化自在天　雲中電曜如日光　化樂天上如月光　兜率天上閻浮金</div>
<div class='lg-row'>夜摩天上珂雪色　三十三天金燄色　四王天上眾寶色　大海之中赤珠色</div>
<div class='lg-row'>緊那羅界瑠璃色　龍王住處寶藏色　夜叉所住玻瓈色　阿脩羅中碼碯色</div>
<div class='lg-row'>鬱單越境火珠色　閻浮提中帝青色　餘二天下雜莊嚴　如雲色相電亦然</div>
</div></div>
<div class='div-commentary'><p style="margin-left:1em">【疏】次有四頌。電光差別。喻菩薩光明等殊。第三偈云寶藏色者。梵云室利揭娑。此云勝藏。勝藏即寶名也。閻浮提中帝青色者。梵云天帝火燄摩尼色。亦珠寶名也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>他化雷震如梵音　化樂天中大鼓音　兜率天上歌唱音　夜摩天上天女音　於彼三十三天上</div>
<div class='lg-row'>如緊那羅種種音　護世四王諸天所　如乾闥婆所出音　海中兩山相擊聲　緊那羅中簫笛聲</div>
<div class='lg-row'>諸龍城中頻伽聲　夜叉住處龍女聲　阿脩羅中天鼓聲　於人道中海潮聲</div>
</div></div>
<div class='div-commentary'><p style="margin-left:1em">【疏】三有三頌半。雷聲不等。喻菩薩三昧多種。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>他化自在雨妙香　種種雜華為莊嚴　化樂天雨多羅華　曼陀羅華及澤香　兜率天上雨摩尼</div>
<div class='lg-row'>具足種種寶莊嚴　髻中寶珠如月光　上妙衣服真金色　夜摩中雨幢旛蓋　華鬘塗香妙嚴具</div>
<div class='lg-row'>赤真珠色上妙衣　及以種種眾伎樂　三十三天如意珠　堅黑沈水栴檀香　鬱金雞羅多摩等</div>
<div class='lg-row'>妙華香水相雜雨　護世城中雨美饍　色香味具增長力　亦雨難思眾妙寶　悉是龍王之所作</div>
<div class='lg-row'>又復於彼大海中　霔雨不斷如車軸　復雨無盡大寶藏　亦雨種種莊嚴寶　緊那羅界雨瓔珞</div>
<div class='lg-row'>眾色蓮華衣及寶　婆利師迦末利香　種種樂音皆具足　諸龍城中雨赤珠　夜叉城內光摩尼</div>
<div class='lg-row'>阿脩羅中雨兵仗　摧伏一切諸怨敵　鬱單越中雨瓔珞　亦雨無量上妙華　弗婆瞿耶二天下</div>
<div class='lg-row'>悉雨種種莊嚴具　閻浮提雨清淨水　微細悅澤常應時　長養眾華及果藥　成熟一切諸苗稼</div>
</div></div>
<div class='div-commentary'><p style="margin-left:1em">【疏】四有十頌。所雨不一。喻菩薩說法多門。言曼陀羅者。此云悅意。澤香。即塗香也。鷄羅多摩者。鷄羅．此云華蘂。多摩．此云天上華。謂此香是天華蘂所作故也。婆利師迦者。此云雨時生華。末利香．即華名。其色猶黃金。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是無量妙莊嚴　種種雲電及雷雨　龍王自在悉能作　而身不動無分別</div>
<div class='lg-row'>彼於世界海中住　尚能現此難思力　況入法海具功德　而不能為大神變</div>
</div></div>
<div class='div-commentary'><p style="margin-left:1em">【疏】第二二頌。正舉劣顯勝。謂娑竭羅龍．於六欲天等。總十五處。現斯作用。而身不動搖。心無分別。但由業報之力．現斯自在。菩薩亦爾。住無功用．不動不思。於十方界．應現多種。亦以菩薩功德之力．隨機現殊。此就喻意。顯勝可知。</p>
<p style="margin-left:1em">○第三一頌結說難思。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>彼諸菩薩解脫門　一切譬喻無能顯　我今以此諸譬喻　略說於其自在力</div>
</p></div>
<div class='div-commentary'><p style="margin-left:1em">【疏】前半非喻能喻。後半結上略說。引諸喻者。略有二意。一顯菩薩自在不同。二貴令眾生起信。且江南之人．下信千人氈帳。河北之者．多疑萬斛之舟。皆耳目不暨故耳。所以或舉目擊．或據具縛之人．自在若斯。菩薩之用．固當無惑。今猶疑者．豈不傷哉。<span class='note-inline'>(大科第二．三百四十六偈半。正說勝德分竟。)</span></p>
<p style="margin-left:1em">○大文第三。第一智慧下。九頌。校量勸持分。此廣大用．人皆有分。見而不習。誠為自欺。故中人可勸而進也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>第一智慧廣大慧　真實智慧無邊慧　勝慧及以殊勝慧　如是法門今已說</div>
</p></div>
<div class='div-commentary'><p style="margin-left:1em">【疏】於中分二。初一頌．結前所說。略就六慧結之。第一者。上無加故。二廣大者。語其分量．超二乘故。三真實者。明其體性．內證無虛故。四無邊者。有二義。一量智普知故。二離種種二邊故。即中道慧也。五勝者。超地位故。六殊勝者。同普賢故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此法希有甚奇特　若人聞已能忍可　能信能受能讚說　如是所作甚為難</div>
</p></div>
<div class='div-commentary'><p style="margin-left:1em">【疏】二八頌。明信受難得。於中初一總顯。餘七別明。前中希有者。佛出懸遠。已難可遇。唯初成頓說。故希有也。奇．謂初能具後。特．謂逈出諸乘。此句讚也。下文勸耳。聞．謂遇經。忍可．謂信因。信則心淨。受．謂領文領義。讚．乃通言通筆。說．唯約言。上皆所作。總說皆難。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間一切諸凡夫　信是法者甚難得　若有勤修清淨福　以昔因力乃能信</div>
</p></div>
<div class='div-commentary'><p style="margin-left:1em">【疏】後別明中三。初二偈半明難信。次半偈況出餘行。後四偈舉事校量。前中初一偈．明人天之器。信為甚難。若爾。今或能信何耶。由二力故。一現修淨福。稱所求故。二昔因聞熏。今發種故。今不信者．願少聽聞。為毒塗鼓。終成堅種。<span class='note-inline'>(【鈔】為毒塗鼓者。即涅槃第九如來性品云。復次善男子。譬如有人以雜毒藥。用塗大鼓。於眾人中．擊之發聲。雖無心欲聞。聞之皆死。唯除一人．不橫死者。鼓合涅槃。死喻滅惑。不橫死者．喻一闡提。終成堅種者。即出現品。如上頻引。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切世界諸羣生　少有欲求聲聞乘　求獨覺者轉復少　趣大乘者甚難遇</div>
<div class='lg-row'>趣大乘者猶為易　能信此法倍更難</div>
</div></div>
<div class='div-commentary'><p style="margin-left:1em">【疏】後一偈半。舉三乘之信。展轉難得。況於一乘。明文昭然。權實有據。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>況復持誦為人說　如法修行真實解</div>
</p></div>
<div class='div-commentary'><p style="margin-left:1em">【疏】第二半偈。況出餘行中。信忍尚難。況具餘行。難中之難也。真實解者。亦有說行。而不信圓融之旨。非真實解也。願諸學者。善擇知見。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有以三千大千界　頂戴一劫身不動　彼之所作未為難　信是法者乃為難</div>
<div class='lg-row'>有以手擎十佛剎　盡於一刧空中住　彼之所作未為難　能信此法乃為難</div>
<div class='lg-row'>十剎塵數眾生所　悉施樂具經一劫　彼之福德未為勝　信此法者為最勝</div>
</div></div>
<div class='div-commentary'><p style="margin-left:1em">【疏】第三四頌。舉事校量。初三校量難信。初二舉二難以況信難。後一舉福勝以彰信勝。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十剎塵數如來所　悉皆承事盡一劫　若於此品能誦持　其福最勝過於彼</div>
</p></div>
<div class='div-commentary'><p style="margin-left:1em">【疏】後一校量餘行之難。唯明誦持。餘略不說。亦顯修行真解．非可校量也。此之四事．後後過於前前。巧辨深勝。</p>
<p style="margin-left:1em">○大段第三時賢首下。顯實證成分。</p>
</div>
<div class='div-orig'><p>時賢首菩薩。說此偈已。十方世界六反震動。魔宮隱蔽。惡道休息。十方諸佛．普現其前。各以右手而摩其頂。同聲讚言。善哉善哉。快說此法。我等一切悉皆隨喜。</p>
</div>
<div class='div-commentary'><p style="margin-left:1em">【疏】於中有四。一動世界。大機發故。二蔽魔宮。唯佛境故。三息惡道。利樂深故。四佛現證。契佛心故。於中摩頂．讚善．隨喜．即三業皆證。勸物信行。<span class='note-inline'>(第二會竟。)</span></p>
</div></div></div>
<p class='juan'>大方廣佛華嚴經疏論纂要卷第二十八</p>
</div><!-- end of div[@id='body'] -->
</body></html>