<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu228' />
<p class='juan'>大方廣佛華嚴經疏論纂要卷第一百</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu229' />
<div class='div-orig'><p class="head2">入法界品第三十九<span class='note-inline'>(之三)</span></p>
</div>
<div class='div-commentary'><p style="margin-left:1em">○大文第七普賢開發分。現土顯於法界。普賢主此。方能開故。於中長行與偈。前中三。初明開發意。二能開方便。三正明開顯。今初。</p>
</div>
<div class='div-orig'><p>爾時普賢菩薩摩訶薩。普觀一切菩薩眾會。</p>
</div>
<div class='div-commentary'><p style="margin-left:1em">【疏】觀眾會者。上佛入定現相。令眾覩親證。今假言開顯。使尋言契實。</p>
<p style="margin-left:1em">○二明能開方便。</p>
</div>
<div class='div-orig'><p>以等法界方便。等虛空界方便。等眾生界方便。等三世。等一切劫。等一切眾生業。等一切眾生欲。等一切眾生解。等一切眾生根。等一切眾生成熟時。等一切法光影方便。</p>
</div>
<div class='div-commentary'><p style="margin-left:1em">【疏】有十一句。初句總。以含事理深廣故。句初以字。貫下十句。謂頻申三昧。業用深廣。要以此十無分齊之方便。方能開顯。況十復表無盡。餘句別。虛空明其廣無際限。餘八顯其多無分齊。光影一種。兼顯深義。如光影清淨故。又映光之影。隨機別故。揀異水鏡。似本質故。</p>
<p style="margin-left:1em">○三正明開顯。</p>
</div>
<div class='div-orig'><p>為諸菩薩。以十種法句。開發顯示照明演說此師子頻申三昧。何等為十。所謂演說能示現等法界一切佛剎微塵中諸佛出興次第。諸剎成壞次第法句。演說能示現等虛空界一切佛剎中盡未來劫讚歎如來功德音聲法句。演說能示現等虛空界一切佛剎中如來出世無量無邊成正覺門法句。演說能示現等虛空界一切佛剎中佛坐道場菩薩眾會法句。演說於一切毛孔念念出現等三世一切佛變化身充滿法界法句。演說能令一身充滿十方一切剎海平等顯現法句。演說能令一切諸境界中普現三世諸佛神變法句。演說能令一切佛剎微塵中普現三世一切佛剎微塵數佛種種神變經無量劫法句。演說能令一切毛孔出生三世一切諸佛大願海音盡未來劫開發化導一切菩薩法句。演說能令佛師子座量同法界菩薩眾會道場莊嚴等無差別盡未來劫轉於種種微妙法輪法句。佛子。此十為首。有不可說佛剎微塵數法句。皆是如來智慧境界。</p>
</div>
<div class='div-commentary'><p style="margin-left:1em">【疏】分三。初總標。次徵釋。後總結。今初。以十法句者。此法望前方便。即是所用。望三昧境界。即是能開。<span class='note-inline'>(【鈔】此法句望前方便即是所用者。此有三重能所。一普賢是能有。方便是所有。二方便是能用。法句是所用。三法句是能開。三昧境為所開。)</span>二何等下。徵釋。釋中一一法句。皆用前來十種方便。一一方便。皆能演斯十句。然此十句。所開即前所現。亦念請中果用十句。文少開合不次。而義無闕。初二即淨佛國土。一依正淨。二法流布淨。剎成壞即土。佛於中興。明是佛土。前念欲知佛土之相。今明一切佛剎塵中皆有佛土。土無邊矣。皆佛所淨。下諸句例然。皆一毛一塵。即含攝無盡故。次二即成等正覺。一主一伴。五即為一切眾生現諸佛影像。六即入一切眾生所住處。七八二句。通顯能現神通。即開智城。而境粗塵細為別。九即含前調伏眾生等四句。十即轉法輪。三佛子下。總結。</p>
<p style="margin-left:1em">○第二偈頌中二。先說儀意。</p>
</div>
<div class='div-orig'><p>爾時普賢菩薩。欲重宣此義。承佛神力。觀察如來。觀察眾會。觀察諸佛難思境界。觀察諸佛無邊三昧。觀察不可思議諸世界海。觀察不可思議如幻法智。觀察不可思議三世諸佛悉皆平等。觀察一切無量無邊諸言辭法。而說頌言。</p>
</div>
<div class='div-commentary'><p style="margin-left:1em">【疏】有十句。初四句說儀。後六觀其所說。然多同前念請果德難思。餘如前辨。</p>
<p style="margin-left:1em">○二正偈。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一毛孔中　微塵數剎海　悉有如來坐　皆具菩薩眾　一一毛孔中　無量諸剎海</div>
<div class='lg-row'>佛處菩提座　如是徧法界　一一毛孔中　一切剎塵佛　菩薩眾圍繞　為說普賢行</div>
<div class='lg-row'>佛坐一國土　充滿十方界　無量菩薩雲　咸來集其所　億剎微塵數　菩薩功德海</div>
<div class='lg-row'>俱從會中起　徧滿十方界　悉住普賢行　皆遊法界海　普現一切剎　等入諸佛會</div>
<div class='lg-row'>安坐一切剎　聽聞一切法　一一國土中　億劫修諸行　菩薩所修行　普明法海行</div>
<div class='lg-row'>入於大願海　住佛境界地　了達普賢行　出生諸佛法　具佛功德海　廣現神通事</div>
<div class='lg-row'>身雲等塵數　充徧一切剎　普雨甘露法　令眾住佛道</div>
</div></div>
<div class='div-commentary'><p style="margin-left:1em">【疏】偈中頌十法句。而開合不次。初偈頌初句。二頌第三。三頌第二。四頌第四。五頌第五。其六七二頌。同頌第六。八頌第九句。九却合頌第七八句。十頌第十。文並可知。</p>
<p style="margin-left:1em">【論】於此十行頌中。重頌前十無盡句法。意明法界體性無礙。一多互參。大小相入。毛孔微塵。悉含一切諸佛剎海。一一境界。皆互容無礙。頌云。一一毛孔中。微塵數剎海。悉有如來坐。皆具菩薩眾。如經具明。已上二十一段。且會法界中普賢差別智無礙行滿。還令普賢說頌歎法。已下放眉間光。即明己法身根本普光明智。與法界中無礙自在。差別同異。普賢行門．理智體用．一時同會。即令文殊說頌歎法。以文殊普賢二體。成真俗二智。法界平等恒然法門。此法界中體用二門。若無普賢。即差別智不行。即就寂無悲行。無文殊。即普賢行是有為。是無常故。以此二人之法門。成一法界之體用。一切諸佛。法總如是。言佛者。但於此二人體用中無所住。名之為佛。言住佛所住者。佛住無住。但於此文殊普賢理智萬行體用中而無所住之智。而得佛名。是故前普賢是以行彰理門。後文殊。是以理顯行門。為言詮立教。即名有前後。約其法界。二法同資。元一體用故。且以如來。舉緣表法。即師子頻伸三昧。屬普賢門。眉間毫相光明。即屬文殊門。以光明是法身妙慧所顯。根本智所起。師子頻伸三昧。是差別智中行故。二人同體。方成法界自在之門。表根本智自性無作用言說。是普賢所收。若也三法別行。即是人天生死。設得道者。名為眇目矬陋。或止宿草菴。不入法界大宅門故。以前二十一段經。是以行會理無著門。即普賢為主。文殊為伴。已下如來放眉間光。名普照三世法界門。即是以理會行。圓融自在無礙門。即以文殊為主。普賢為伴。如是主伴參融。方名法界自在。從爾時世尊欲令諸菩薩安住如來師子頻伸廣大三昧故已下。直至不離此逝多林如來之所。名以理會行。圓融自在無礙門。<span class='note-inline'>(第七普賢開發分竟。)</span></p>
<p style="margin-left:1em">○大文第八。毫光示益分。令尋智光為能證故。文中四。初毫光普示。二依光見法。三顯見證因緣。四明其得益。今初。</p>
</div>
<div class='div-orig'><p>爾時世尊。欲令諸菩薩安住如來師子頻申廣大三昧故。從眉間白毫相。放大光明。其光名普照三世法界門。以不可說佛剎微塵數光明而為眷屬。普照十方一切世界海諸佛國土。</p>
</div>
<div class='div-commentary'><p style="margin-left:1em">【疏】有四。一標光意。二從眉間下。主光體用。表即法界中道無漏正智。方能證前所現之法界故。三世是相。相即法界。法界體用。互為其門。又通皆為門。若見法界之性相。即入三昧之體用故。三以不可下。光攝眷屬。差別之智。皆入法界故。四普照下。明光分齊。</p>
<p style="margin-left:1em">○第二依光見法中二。先明此眾普見。後類通十方。今初</p>
</div>
<div class='div-orig'><p>時逝多林菩薩大眾。悉見一切盡法界虛空界一切佛剎一一微塵中。各有一切佛剎微塵數諸佛國土。種種名。種種色。種種清淨。種種住處。種種形相。如是一切諸國土中。皆有大菩薩坐於道場師子座上成等正覺。菩薩大眾前後圍繞。諸世間主而為供養。或見於不可說佛剎量大眾會中。出妙音聲。充滿法界。轉正法輪。或見在天宮殿。龍宮殿。夜叉宮殿。乾闥婆。阿脩羅。迦樓羅。緊那羅。摩睺羅伽。人非人等諸宮殿中。或在人間。村邑聚落王都大處。現種種姓。種種名。種種身。種種相。種種光明。住種種威儀。入種種三昧。現種種神變。或時自以種種言音。或令種種諸菩薩等。在於種種大眾會中。種種言辭。說種種法。</p>
</div>
<div class='div-commentary'><p style="margin-left:1em">【疏】文二。先能見人。通新舊眾。後悉見下。明見法。亦二。先見此會徧法界之塵剎。後或見於不可說下。多類攝化。徧周法界。於中分三。初明廣大會徧。二或見在天宮下。明徧處不同。並在前塵剎之內。三現種種姓下。別彰所現。亦通答前諸所念請。故云種種。</p>
<p style="margin-left:1em">○第二類顯十方。則十方眾會同見。</p>
</div>
<div class='div-orig'><p>如此會中菩薩大眾。見於如是諸佛如來甚深三昧大神通力。</p>
<p>如是盡法界。虛空界。東西南北。四維上下。一切方海中。依於眾生心想而住。始從前際。至今現在。一切國土身。一切眾生身。一切虛空道。其中一一毛端量處。一一各有微塵數剎種種業起次第而住。悉有道場菩薩眾會。</p>
<p>皆亦如是見佛神力。不壞三世。不壞世間。於一切眾生心中現其影像。隨一切眾生心樂。出妙言音。普入一切眾會中。普現一切眾生前。色相有別。智慧無異。隨其所應開示佛法。教化調伏一切眾生。未曾休息。</p>
</div>
<div class='div-commentary'><p style="margin-left:1em">【疏】於中二。先舉此顯彼。後如是盡下。以彼類此。於中亦二。先舉能見分齊。謂彼十方微細大會。並同此會之見。後皆亦如是下。明其所見自在。謂雖廣現。而不壞本相故。</p>
<p style="margin-left:1em">○第三明見證因緣。</p>
</div>
<div class='div-orig'><p>其有見此佛神力者。皆是毗盧遮那如來於往昔時。善根攝受。或昔曾以四攝所攝。或是見聞憶念親近之所成熟。或是往昔教其令發阿耨多羅三藐三菩提心。或是往昔於諸佛所同種善根。或是過去以一切智善巧方便教化成熟。</p>
</div>
<div class='div-commentary'><p style="margin-left:1em">【疏】因緣。謂頓爾證見。非無宿因。然成前為見因。順下為證因。皆是如來所攝受故。可知。</p>
<p style="margin-left:1em">○第四明其得益中二。初明因見得法。二荷恩興供。前中二。先畧明。後廣顯。今初。</p>
</div>
<div class='div-orig'><p>是故皆得入於如來不可思議甚深三昧。盡法界虛空界大神通力。</p>
<p>或入法身。或入色身。或入往昔所成就行。或入圓滿諸波羅蜜。或入莊嚴清淨行輪。或入菩薩諸地。或入成正覺力。或入佛所住三昧無差別大神變。或入如來力無畏智。或入佛無礙辯才海。</p>
<p>彼諸菩薩以種種解。種種道。種種門。種種入。種種理趣。種種隨順。種種智慧。種種助道。種種方便。種種三昧。</p>
<p>入如是等十不可說佛剎微塵數佛神變海方便門。</p>
</div>
<div class='div-commentary'><p style="margin-left:1em">【疏】略中三。一明所入。初句為總。言是故者。是前宿因之故。或入下。別列十名。以顯無盡。</p>
<p style="margin-left:1em">二彼諸菩薩下。顯前能入。亦列十門。一解者。鑒達分明。種種不同。如發心品。二道。謂一道二道。乃至無量正道。三門。謂無常門。夢境界門等。四入。謂所證差別。五理趣。謂意旨不同。六機法萬差。並皆隨順。餘四可知。即此能入。亦是所益。<span class='note-inline'>(【鈔】即此能入亦是所益者。此有兩重能所。一遮那光照是其能益。得解等十。即是所益。二此解三昧等。是其能入。法身色身等。即是所入。不因佛光。不得能入。不得能入。安得所入。故能所入。皆是成益也。)</span></p>
<p style="margin-left:1em">三入如是等下。結其所入。謂用前解等。入前法身等。前略列十。實有不可說塵數等。</p>
<p style="margin-left:1em">【論】從爾時世尊欲令諸菩薩已下。至佛神變海方便門。有四十四行經。明諸菩薩蒙佛光照。得無量神變海方便門分。爾時世尊。欲令諸菩薩安住師子頻伸三昧。放眉間白毫相光明。名普照三世法界門者。以此光是法性身中根本普光明智。此智現前時。即見三世久遠。如今一體。無盡劫生死。亦不移現前。總無體性。成大智海。眾法清涼。便以眾生起差別智。知根利生。普周剎海。無有休息。名為普賢行。即經已下文中。獲不可說諸三昧門。教化無限諸眾生門。具如經說。如文自具。</p>
<p style="margin-left:1em">○後廣明得法。分二。先廣能入。後廣其所入。前中但廣三昧一門。例餘九句。</p>
</div>
<div class='div-orig'><p>云何種種三昧。所謂普莊嚴法界三昧。普照一切三世無礙境界三昧。法界無差別智光明三昧。入如來境界不動轉三昧。普照無邊虛空三昧。入如來力三昧。佛無畏勇猛奮迅莊嚴三昧。一切法界旋轉藏三昧。如月普現一切法界以無礙音大開演三昧。普清淨法光明三昧。無礙繒法王幢三昧。一一境界中悉見一切諸佛海三昧。於一切世間悉現身三昧。入如來無差別身境界三昧。隨一切世間轉大悲藏三昧。知一切法無有迹三昧。知一切法究竟寂滅三昧。雖無所得而能變化普現世間三昧。普入一切剎三昧。莊嚴一切佛剎成正覺三昧。觀一切世間主色相差別三昧。觀一切眾生境界無障礙三昧。能出生一切如來母三昧。能修行入一切佛海功德道三昧。一一境界中出現神變盡未來際三昧。入一切如來本事海三昧。盡未來際護持一切如來種性三昧。以決定解力令現在十方一切佛剎海皆清淨三昧。一念中普照一切佛所住三昧。入一切境界無礙際三昧。令一切世界為一佛剎三昧。出一切佛變化身三昧。以金剛王智知一切諸根海三昧。知一切如來同一身三昧。知一切法界所安立悉住心念際三昧。於一切法界廣大國土中示現涅槃三昧。令住最上處三昧。於一切佛剎現種種眾生差別身三昧。普入一切佛智慧三昧。知一切法性相三昧。一念普知三世法三昧。念念中普現法界身三昧。以師子勇猛智知一切如來出興次第三昧。於一切法界境界慧眼圓滿三昧。勇猛趣向十力三昧。放一切功德圓滿光明普照世間三昧。不動藏三昧。說一法普入一切法三昧。於一法以一切言音差別訓釋三昧。演說一切佛無二法三昧。知三世無礙際三昧。知一切劫無差別三昧。入十力微細方便三昧。於一切劫成就一切菩薩行不斷絕三昧。十方普現身三昧。於法界自在成正覺三昧。生一切安隱受三昧。出一切莊嚴具莊嚴虛空界三昧。念念中出等眾生數變化身雲三昧。如來淨空月光明三昧。常見一切如來住虛空三昧。開示一切佛莊嚴三昧。照明一切法義燈三昧。照十力境界三昧。三世一切佛幢相三昧。一切佛一密藏三昧。念念中所作皆究竟三昧。無盡福德藏三昧。見無邊佛境界三昧。堅住一切法三昧。現一切如來變化悉令知見三昧。念念中佛日常出現三昧。一日中悉知三世所有法三昧。普音演說一切法性寂滅三昧。見一切佛自在力三昧。法界開敷蓮華三昧。觀諸法如虛空無住處三昧。十方海普入一方三昧。入一切法界無源底三昧。一切法海三昧。以寂靜身放一切光明三昧。一念中現一切神通大願三昧。一切時一切處成正覺三昧。以一莊嚴入一切法界三昧。普現一切諸佛身三昧。知一切眾生廣大殊勝神通智三昧。一念中其身徧法界三昧。現一乘淨法界三昧。入普門法界示現大莊嚴三昧。住持一切佛法輪三昧。以一切法門莊嚴一法門三昧。以因陀羅網願行攝一切眾生界三昧。分別一切世界門三昧。乘蓮華自在遊步三昧。知一切眾生種種差別神通智三昧。令其身恒現一切眾生前三昧。知一切眾生差別音聲言辭海三昧。知一切眾生差別智神通三昧。大悲平等藏三昧。一切佛入如來際三昧。觀察一切如來解脫處師子嚬申三昧。</p>
<p>菩薩以如是等不可說佛剎微塵數三昧。入毗盧遮那如來念念充滿一切法界三昧神變海。</p>
</div>
<div class='div-commentary'><p style="margin-left:1em">【疏】文中三。初句徵起。次所謂下。別列一百一門。皆從業用受名。並以法性真如為三昧本。隨一一事。皆能契實。正受現前故。於中前一百門。別別業用。後一總相同果。初言普莊嚴法界三昧者。入此三昧。能令法界普妙嚴飾故。斯即頻申現淨土之一義。下諸三昧。皆是頻申大用別義。故以多別入佛之總。諸門別義。說者隨宜。後師子頻申者。若不總相分同。無以能究佛境故。三菩薩如是下。總結能所。上畧列百門。如是之例。有多塵數。方能入佛神變之海。三昧既爾。解等九門亦然。文畧不結。</p>
<p style="margin-left:1em">○二廣所入中二。先別列。後其諸菩薩具如是下。總結。前中有其十德。廣前十門別句。而小不次。總句即前三昧結中。<span class='note-inline'>(【鈔】總句即前三昧結中者。前總明所入有十一句。初一是總。今不別廣。即前三昧結中。是廣上總。上總云。是故皆得入於如來不可思議甚深三昧盡法界虛空界大神通力。今廣中三昧。結云。菩薩以如是等不可說佛剎微塵數三昧。入毗盧遮那如來念念充滿一切法界三昧神變海。是故三昧結。即前總句。此下但廣前別十句耳。而言不次者。此一即前六。二即前五。三即前四。四即前九。五即前三。六即前一。七即前二。八即前十。九即前八。十即前七。文並可知。)</span></p>
</div>
<div class='div-orig'><p>其諸菩薩。皆悉具足大智神通。明利自在住於諸地。以廣大智普觀一切。從諸智慧種性而生。一切智智常現在前。得離癡翳清淨智眼。</p>
</div>
<div class='div-commentary'><p style="margin-left:1em">【疏】別列中。一智位高深德。即前諸地。</p>
</div>
<div class='div-orig'><p>為諸眾生作調御師。住佛平等。於一切法無有分別。了達境界。知諸世間性皆寂滅無有依處。普詣一切諸佛國土而無所著。悉能觀察一切諸法而無所住。徧入一切妙法宮殿而無所來。教化調伏一切世間。普為眾生現安隱處。</p>
</div>
<div class='div-commentary'><p style="margin-left:1em">【疏】二調生無染德。即三輪嚴淨。</p>
</div>
<div class='div-orig'><p>智慧解脫為其所行。恒以智身住離貪際。超諸有海示真實際。智光圓滿普見諸法。住於三昧堅固不動。於諸眾生恒起大悲。知諸法門悉皆如幻。一切眾生悉皆如夢。一切如來悉皆如影。一切言音悉皆如響。一切諸法悉皆如化。善能積集殊勝行願。智慧圓滿。清淨善巧。心極寂靜。善入一切總持境界。具三昧力。勇猛無怯。獲明智眼。住法界際。到一切法無所得處。修習無涯智慧大海。到智波羅蜜究竟彼岸。為般若波羅蜜之所攝持。以神通波羅蜜普入世間。依三昧波羅蜜得心自在。</p>
</div>
<div class='div-commentary'><p style="margin-left:1em">【疏】三成滿諸度德。</p>
</div>
<div class='div-orig'><p>以不顛倒智知一切義。以巧分別智開示法藏。以現了智訓釋文辭。以大願力說法無盡。以無所畏大師子吼。常樂觀察無依處法。以淨法眼普觀一切。以淨智月照世成壞。以智慧光照真實諦。福德智慧如金剛山。一切譬喻所不能及。善觀諸法。慧根增長。勇猛精進。摧伏眾魔。無量智慧。威光熾盛。其身超出一切世間。得一切法無礙智慧。善能悟解盡無盡際。住於普際。入真實際。無相觀智常現在前。</p>
</div>
<div class='div-commentary'><p style="margin-left:1em">【疏】四智力無畏德。雖有四辯。意在於智。</p>
</div>
<div class='div-orig'><p>善巧成就諸菩薩行。以無二智知諸境界。普見一切世間諸趣。徧往一切諸佛國土。智燈圓滿。於一切法無諸闇障。放淨法光照十方界。為諸世間真實福田。若見若聞所願皆滿。福德高大超諸世間。勇猛無畏摧諸外道。演微妙音徧一切剎。</p>
</div>
<div class='div-commentary'><p style="margin-left:1em">【疏】五成就昔行德。</p>
</div>
<div class='div-orig'><p>普見諸佛心無厭足。於佛法身已得自在。隨所應化而為現身。一身充滿一切佛剎。</p>
</div>
<div class='div-commentary'><p style="margin-left:1em">【疏】六法身圓滿德。</p>
</div>
<div class='div-orig'><p>已得自在清淨神通。乘大智舟。所往無礙。智慧圓滿。周徧法界。譬如日出。普照世間。隨眾生心。現其色像。知諸眾生根性欲樂。入一切法無諍境界。知諸法性無生無起。能令小大自在相入。</p>
</div>
<div class='div-commentary'><p style="margin-left:1em">【疏】七色身自在德。</p>
</div>
<div class='div-orig'><p>決了佛地甚深之趣。以無盡句。說甚深義。於一句中。演說一切修多羅海。獲大智慧陀羅尼身。凡所受持永無忘失。一念能憶無量劫事。一念悉知三世一切諸眾生智。恒以一切陀羅尼門。演說無邊諸佛法海。常轉不退清淨法輪。令諸眾生皆生智慧。</p>
</div>
<div class='div-commentary'><p style="margin-left:1em">【疏】八辯才自在德。</p>
</div>
<div class='div-orig'><p>得佛境界智慧光明。入於善見甚深三昧。入一切法無障礙際。於一切法勝智自在。一切境界清淨莊嚴。普入十方一切法界。隨其方所靡不咸至。</p>
</div>
<div class='div-commentary'><p style="margin-left:1em">【疏】九三昧神變德。</p>
</div>
<div class='div-orig'><p>一一塵中現成正覺。於無色性現一切色。以一切方普入一方。</p>
</div>
<div class='div-commentary'><p style="margin-left:1em">【疏】十成等正覺德。</p>
<p style="margin-left:1em">○第二總結。</p>
</div>
<div class='div-orig'><p>其諸菩薩。具如是等無邊福智功德之藏。常為諸佛之所稱歎。種種言辭。說其功德不能令盡。靡不咸在逝多林中。深入如來功德大海。悉見於佛光明所照。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第二荷恩興供。</p>
</div>
<div class='div-orig'><p>爾時諸菩薩。得不思議正法光明。心大歡喜。各於其身及以樓閣諸莊嚴具。并其所坐師子之座。徧逝多林一切物中。化現種種大莊嚴雲。充滿一切十方法界。</p>
<p>所謂於念念中放大光明雲充滿十方。悉能開悟一切眾生。出一切摩尼寶鈴雲充滿十方。出微妙音稱揚讚歎三世諸佛一切功德。出一切音樂雲充滿十方。音中演說一切眾生諸業果報。出一切菩薩種種願行色相雲充滿十方。說諸菩薩所有大願。出一切如來自在變化雲充滿十方。演出一切諸佛如來語言音聲。出一切菩薩相好莊嚴身雲充滿十方。說諸如來於一切國土出興次第。出三世如來道場雲充滿十方。現一切如來成等正覺功德莊嚴。出一切龍王雲充滿十方。雨一切諸香。出一切世主身雲充滿十方。演說普賢菩薩之行。出一切寶莊嚴清淨佛剎雲充滿十方。現一切如來轉正法輪。</p>
<p>是諸菩薩以得不思議法光明故。法應如是出興此等不可說佛剎微塵數大神變莊嚴雲。</p>
</div>
<div class='div-commentary'><p style="margin-left:1em">【疏】興供中三。初總。次所謂下別。後是諸菩薩下結。結其所因。由得前十種德故。<span class='note-inline'>(第八毫光示益分竟。)</span></p>
<p style="margin-left:1em">○大文第九文殊述德分。文殊主智。故光後述德。光本令證三昧。智本為顯法界。尋智得理。故述歎林中。又前普賢門以行顯理。此則以解顯理。解行無二。方能入故。通明即以文殊權實無二之大智。普賢體用之理行。此二無二。共顯如來三昧之果德。文中二。先述意。</p>
</div>
<div class='div-orig'><p>爾時文殊師利菩薩。承佛神力。欲重宣此逝多林中諸神變事。觀察十方而說頌言。</p>
</div>
<div class='div-commentary'><p style="margin-left:1em">○二正頌。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝應觀此逝多林　以佛威神廣無際　一切莊嚴皆示現　十方法界悉充滿</div>
<div class='lg-row'>十方一切諸國土　無邊品類大莊嚴　於其座等境界中　色像分明皆顯現</div>
</div></div>
<div class='div-commentary'><p style="margin-left:1em">【疏】頌中十三偈。通讚一會三種世間自在之用。分之為六。初二總歎。初一普徧。後一廣容。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>從諸佛子毛孔出　種種莊嚴寶燄雲　及發如來微妙音　徧滿十方一切剎</div>
</p></div>
<div class='div-commentary'><p style="margin-left:1em">【疏】次一偈。讚眾生世間。即通前諸來。及向得益菩薩興供之事。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>寶樹華中現妙身　其身色相等梵王　從禪定起而遊步　進止威儀恒寂靜</div>
<div class='lg-row'>如來一一毛孔內　常現難思變化身　皆如普賢大菩薩　種種諸相為嚴好</div>
</div></div>
<div class='div-commentary'><p style="margin-left:1em">【疏】次二偈。讚依正互在。初偈依中有正。後偈正中有正。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>逝多林上虛空中　所有莊嚴發妙音　普說三世諸菩薩　成就一切功德海</div>
<div class='lg-row'>逝多林中諸寶樹　亦出無量妙音聲　演說一切諸羣生　種種業海各差別</div>
<div class='lg-row'>林中所有眾境界　悉現三世諸如來　一一皆起大神通　十方剎海微塵數</div>
</div></div>
<div class='div-commentary'><p style="margin-left:1em">【疏】四三偈。述上林空。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方所有諸國土　一切剎海微塵數　悉入如來毛孔中　次第莊嚴皆現覩</div>
<div class='lg-row'>所有莊嚴皆現佛　數等眾生徧世間　一一咸放大光明　種種隨宜化羣品</div>
<div class='lg-row'>香燄眾華及寶藏　一切莊嚴殊妙雲　靡不廣大等虛空　徧滿十方諸國土</div>
</div></div>
<div class='div-commentary'><p style="margin-left:1em">【疏】五有三偈。述於正覺依正無盡。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方三世一切佛　所有莊嚴妙道場　於此園林境界中　一一色像皆明現</div>
<div class='lg-row'>一切普賢諸佛子　百千劫海莊嚴剎　其數無量等眾生　莫不於此林中見</div>
</div></div>
<div class='div-commentary'><p style="margin-left:1em">【疏】六末後二偈。總顯普收。<span class='note-inline'>(第九文殊述德分竟。)</span></p>
<p style="margin-left:1em">○大文第十無涯大用分。開必得益。益必利生。於中二。先總顯用因。</p>
</div>
<div class='div-orig'><p>爾時彼諸菩薩。以佛三昧光明照故。即時得入如是三昧。一一皆得不可說佛剎微塵數大悲門。利益安樂一切眾生。</p>
</div>
<div class='div-commentary'><p style="margin-left:1em">【疏】謂由佛三昧。得前三昧。成此悲門。故能有用。</p>
<p style="margin-left:1em">○後依體起用中二。初別明毛孔世主化。後佛子此逝多林下。通顯分身多類化。今初分二。一總明。</p>
</div>
<div class='div-orig'><p>於其身上一一毛孔。皆出不可說佛剎微塵數光明。一一光明。皆化現不可說佛剎微塵數菩薩。其身形相。如世諸主。普現一切眾生之前。周帀徧滿十方法界。種種方便教化調伏。</p>
</div>
<div class='div-commentary'><p style="margin-left:1em">○二別顯。於中四。一明能化法。二所化處。三能化心。四明所化益。今初。</p>
</div>
<div class='div-orig'><p>或現不可說佛剎微塵數諸天宮殿無常門。或現不可說佛剎微塵數一切眾生受生門。或現不可說佛剎微塵數一切菩薩修行門。或現不可說佛剎微塵數夢境門。或現不可說佛剎微塵數菩薩大願門。或現不可說佛剎微塵數震動世界門。或現不可說佛剎微塵數分別世界門。或現不可說佛剎微塵數現生世界門。</p>
</div>
<div class='div-commentary'><p style="margin-left:1em">【疏】初總有二十五門。分二。初八門。雜明欣厭等門化。</p>
</div>
<div class='div-orig'><p>或現不可說佛剎微塵數檀波羅蜜門。或現不可說佛剎微塵數一切如來修諸功德種種苦行尸波羅蜜門。或現不可說佛剎微塵數割截支體羼提波羅蜜門。或現不可說佛剎微塵數勤修毗梨耶波羅蜜門。或現不可說佛剎微塵數一切菩薩修諸三昧禪定解脫門。或現不可說佛剎微塵數佛道圓滿智光明門。</p>
</div>
<div class='div-commentary'><p style="margin-left:1em">【疏】餘門明十度門化。於中前六門各一度。可知。</p>
</div>
<div class='div-orig'><p>或現不可說佛剎微塵數勤求佛法。為一文一句故。捨無數身命門。或現不可說佛剎微塵數親近一切佛咨問一切法心無疲厭門。或現不可說佛剎微塵數隨諸眾生時節欲樂往詣其所方便成熟令住一切智海光明門。</p>
</div>
<div class='div-commentary'><p style="margin-left:1em">【疏】次三門明方便度。</p>
</div>
<div class='div-orig'><p>或現不可說佛剎微塵數降伏眾魔制諸外道。顯現菩薩福智力門。</p>
</div>
<div class='div-commentary'><p style="margin-left:1em">【疏】次降魔一門。是力度。</p>
</div>
<div class='div-orig'><p>或現不可說佛剎微塵數知一切工巧明智門。或現不可說佛剎微塵數知一切眾生差別明智門。或現不可說佛剎微塵數知一切法差別明智門。或現不可說佛剎微塵數知一切眾生心樂差別明智門。或現不可說佛剎微塵數知一切眾生根行煩惱習氣明智門。或現不可說佛剎微塵數知一切眾生種種業明智門。或現不可說佛剎微塵數開悟一切眾生門。</p>
</div>
<div class='div-commentary'><p style="margin-left:1em">【疏】餘七門皆智度。前欣厭中。已明於願。故此畧無。</p>
<p style="margin-left:1em">○第二所化處。</p>
</div>
<div class='div-orig'><p>以如是等不可說佛剎微塵數方便門。往詣一切眾生住處而成熟之。所謂或往天宮。或往龍宮。或往夜叉乾闥婆阿脩羅迦樓羅緊那羅摩睺羅伽宮。或往梵王宮。或往人王宮。或往閻羅王宮。或往畜生餓鬼地獄之所住處。</p>
</div>
<div class='div-commentary'><p style="margin-left:1em">【疏】化處中二。先結前生後。後所謂下。別明所在。</p>
<p style="margin-left:1em">○第三化心。及第四化益。</p>
</div>
<div class='div-orig'><p>以平等大悲。平等大願。平等智慧。平等方便。攝諸眾生。</p>
<p>或有見已而調伏者。或有聞已而調伏者。或有憶念而調伏者。或聞音聲而調伏者。或聞名號而調伏者。或見圓光而調伏者。或見光網而調伏者。隨諸眾生心之所樂。皆詣其所。令其獲益。</p>
</div>
<div class='div-commentary'><p style="margin-left:1em">【疏】文並可知。</p>
<p style="margin-left:1em">○第二通顯多類化中二。先明住處化異。</p>
</div>
<div class='div-orig'><p>佛子。此逝多林一切菩薩。為欲成熟諸眾生故。或時現處種種嚴飾諸宮殿中。或時示現住自樓閣寶師子座。道場眾會所共圍繞。周徧十方皆令得見。然亦不離此逝多林如來之所。</p>
</div>
<div class='div-commentary'><p style="margin-left:1em">【疏】結不離逝多林者。明不動而普徧。繁興而恒靜。末不離本。故下文殊遊行。亦不離於本會。本末事理。非即離故。</p>
<p style="margin-left:1em">○二明現身化異。</p>
</div>
<div class='div-orig'><p>佛子。此諸菩薩。或時示現無量化身雲。或現其身獨一無侶。所謂或現沙門身。或現婆羅門身。或現苦行身。或現充盛身。或現醫王身。或現商主身。或現淨命身。或現伎樂身。或現奉事諸天身。或現工巧技術身。往詣一切村營城邑。王都聚落諸眾生所。</p>
<p>隨其所應。以種種形相。種種威儀。種種音聲。種種言論。種種住處。於一切世間。猶如帝網行菩薩行。</p>
<p>或說一切世間工巧事業。或說一切智慧照世明燈。或說一切眾生業力所莊嚴。或說十方國土建立諸乘位。或說智燈所照一切法境界。</p>
<p>教化成就一切眾生。而亦不離此逝多林如來之所。</p>
</div>
<div class='div-commentary'><p style="margin-left:1em">【疏】於中五。一能化身異。有十二種。初二總。餘十別。此中多同善財所見。故知善財諸友。即此會之菩薩。二往詣下。化處異。三隨其下。化類異。四或說下。化法異。五教化下。總結末不離本。<span class='note-inline'>(【鈔】故知善財諸友即此本會之菩薩者。如獨一無侶。即德雲等。二沙門。即海雲善住等。三婆羅門。即最寂靜等。四苦行。即勝熱等。五充盛。即善見休捨等。六醫王。即普眼彌伽等。七商主。即無上勝等。八淨命。亦婆羅門。義當不動具足等。八伎樂者。義當婆須等。九奉事天身。即大天等。十工巧伎術。即自在主童子等。故皆同也。)</span><span class='note-inline'>(第十大用無涯分竟。)</span></p>
<p style="margin-left:1em">【論】從爾時彼諸菩薩已下。至不離逝多林如來之所。有六十三行經。總明答前菩薩大眾前後所問四十法門竟。此法界法門。明智體自在。以智力自現。不藉如來口言。又令文殊普賢二人。本位自宣本果之行。令易解故。不迷教之體用。已上是一部經之始終圓滿。總以法界體收。第二爾時文殊師利童子已下。直至經末已來。為文殊師利童子。從善住樓閣南行．就根利生。成行表法。令後發心者不迷其行。令易開解分。自爾時文殊師利童子已下。名為就俗利生成行門。已前教中但云。文殊師利。不云童子。明此已下。入俗化蒙。以行立名。便名童子。明已前總約佛果普光明智中。起十方賢聖。以立化儀。即覺首目首等五位諸菩薩是。皆通化無方。潛顯自在。文殊為信首。不名童子。自此已下。以法界體中入俗。草創化蒙。約行所行立名。即號文殊師利童子。以妙智慧。化童蒙入佛智慧。生佛家故。此是三世諸佛始發菩提心初法身現根本智無性之理妙慧故。一切三世諸佛。從此而初生佛家。從此而成就普賢大願行故。何故名為就俗利生成行門者。已前但云升天。表行成就諸天。未往人間俗中化利。此法界品已前一卷半餘經。但有菩薩聲聞世主已得道者。未有處俗凡夫。入此法門。自文殊師利童子從善住樓閣已下。是入人間。就根接俗。化利凡夫。令其得此法界道理。又令善財童子。徧求善知識五十三人。以表五位三種因果。法身中根本智。普賢差別智中行。於此二中無所住智。名之為佛。以此三法具足。名之為佛。以此三法。徧與五位終始而作因果。名為乘如來乘。直至道場。亦名乘法界乘。以法界還以此三種因果為體用故。前後五位因果例然。總以此三法為因果。此佛。文殊師利。普賢菩薩。與五十箇善知識行而作因果。而自無因果。為自佛果位中。無所修。無所行故。但與五位中修行者。作治染淨二障習氣生熟處。說名因果。然法身理智萬行。自無因果。但以五位中加行。治惑習氣。而立如來因果之名。以文殊師利往詣覺城人間。就根教化。令善財起加行位。求五十三善知識。成一百一十因果法門。令學者不迷其五位之行。使易解故。與後發菩提心者修行之樣式。故名為就俗利生成行門。<span class='note-inline'>(已上十科明本會竟。)</span></p>
<p style="margin-left:1em">○大文第二末會起。亦即一部流通。略啟十門。一總顯會意。二會數開合。三會主多少。四定會名義。五二位統收。六五相分別。七圓攝始終。八會主類別。九法界事義。十隨文解釋。今初。</p>
<p style="margin-left:1em">【疏】夫圓滿教海。攝法無遺。漸頓該羅。本末交映。人法融會。貴在弘通。故非頓無以顯圓。非漸無以階進。非本無以垂末。非末無以顯本。非人無以證法。非法無以成人。故前明不異漸之頓。多門而眾人同契。此明不異頓之漸。一人而歷位圓修。前則不異末之本。雖卷而恒舒。此即不異本之末。雖舒而恒卷。本末無礙。同入法界。今託人進修。以軌後徒。使大教弘通。即斯本意。<span class='note-inline'>(【鈔】若無頓證法界。豈顯此經圓妙。若無善財漸進。眾生如何趣入。若無本會佛為其主。何有末會皆得成經。若無末會善財成益。豈顯本會頓證之實。)</span></p>
<p style="margin-left:1em">○二會數開合。</p>
<p style="margin-left:1em">【疏】會數開合者。若約所攝之機。唯有三會。一比丘。二諸乘人。三善財會。若約能所通辨。有五十五會。善財自有五十三故。雖人有五十四。文殊一人。四會說故。德生有德。同一問答。徧友無答。不成會故。若以徧友承前指後。得名會者。善財則有五十四會。是以唯就能化。不足定會。若約主伴。成百一十會。至下當辨。若約散說。則佛剎塵數會。尚順三乘。若約普賢德。則無盡會。如普賢結通處說。<span class='note-inline'>(【鈔】二諸乘人會者。即初至福城東會也。)</span></p>
<p style="margin-left:1em">○三會主多少。</p>
<p style="margin-left:1em">【疏】會主多少者。若以人剋定。唯五十四。若以會顯人。則五十七。文殊分四故。或剎塵數。或無盡無盡。思之。</p>
<p style="margin-left:1em">○四定會名義。</p>
<p style="margin-left:1em">【疏】定會名義者。此下諸會。雖無佛說。以本收末。亦得名經。謂文殊濫觴出此會故。諸友皆本會得益菩薩。不離而周故。若爾。下文善財應收歸重閣。何乃見在菩提場耶。以菩提為諸會本故。所為既終。攝末歸本。況諸眾會。不動覺場。<span class='note-inline'>(【鈔】四定會名義者。謂無佛說而稱經會者。以本統末故。濫。泛也。觴。杯也。謂江出岷山。初出之源。但可泛一杯而<span class='corr'>已</span>。所出雖少。源在於此。故雖千里萬里。而云江出岷山。故雖散在諸方。而云經會。若爾下。解妨可知。)</span></p>
<p style="margin-left:1em">○五二位統收。</p>
<p style="margin-left:1em">【疏】二位統收者。此中諸會。不出文殊普賢。畧有二門。一相對明表。二互融顯圓。今初略明三對。一以能所相對。普賢表所依法界。即在纏如來藏故。理趣般若云。一切眾生。皆如來藏。普賢菩薩自體徧故。初會即入藏身三昧故。文殊表能信之心故。佛名經說。一切諸佛．皆因文殊而發心故。善財始見。發大心故。二以解行相對。普賢表所起萬行。上下諸經。皆說普賢行故。文殊表能起之解。通解理事故。慈氏云。汝見善友。皆文殊力等故。三以理智相對。普賢即所證法界。善財入身故。又云。得究竟三世平等身故。普賢身相如虛空故。文殊即能證大智。本所事佛名不動智故。見後文殊。方見普賢故。又理開體用。智分因果。二互融顯圓者。亦二。先以二門各自圓融。謂解由前信。方離邪見。信解真正。成極智故。依體起行。行必稱體。由行證理。理行不殊故隨一證。即一切證。二以二聖法門互融。謂始信必信於理。故能所不二。稱解起行。行解不二。智與理冥。則理智無二。是以文殊三事融通隱隱。即是普賢三事涉入重重。由此故能入遮那頻申之境。故前本會。明二聖開顯。序分之中。標為上首。餘如別說。<span class='note-inline'>(【鈔】五二位統收者。別有三聖圓融觀。大意此已盡矣。但普賢所信所證。雖是一理。約生約佛。位分染淨異故。分之成二。又理開體用等者。此即三聖觀中。會歸經題。理開體用。即大方廣。大即體性包含。方廣業用周徧故。智分因果。即佛華嚴。佛是果智。華即因智。先以二門各自圓融者。初融文殊。信解智三。依體起行下。後融普賢。所信及行。并所證三。是以文殊三事下。總結上三。雖開兩段。義有三重。一二聖三事。各自圓融。二二聖三事。各對圓融。三總融二聖。謂初三事既自圓融。次以三事。各對圓融。故其六法。但成一味。而言文殊三事融通隱隱者。信智圓融。不壞相故。普賢三事涉入重重者。以理融事。事不泯故。若二不二。成毗盧遮那。則文殊是華嚴。普賢是大方廣。冥合為佛。為佛已竟。更無二味。故前本會下。引文證成。非情見故。)</span></p>
<p style="margin-left:1em">○六分五相。</p>
<p style="margin-left:1em">【疏】分五相者。若意法師。及臺山論。但隨文散釋。更無別配。光統等師。皆配地位。二皆有理。謂隨一一位具多法門。豈容凡心。不得習求善友之法。故不配有理。然無次位中。不礙次位。顯位是常規。配亦無失。橫豎無礙。且依古德。配為五相。謂初四十一人。名寄位修行相。寄四十一人。依人求解。顯修行故。二從摩耶下九會十一人。明會緣入實相。即會前住等。成普別兩行。契證法界故。初得幻智。後得幻住。該於中間如幻之緣。入一實故。三慈氏一人。名攝德成因相。會前二門之德。並為證入之因故。故法門名三世不忘念。則攝法無遺。四後文殊名智照無二相。謂行圓究竟。朗悟在懷。照前行等。唯一圓智。更無前後明昧等殊故。五普賢一人。名顯因廣大相。始覺同本。圓覺現前。稱周法界。無不包含故。其後四相。亦得稱為寄位。前三義同等覺。故摩耶慈氏。並入重玄門。文殊表菩薩地盡。心無初相。普賢義同妙覺。纔見普賢。便等佛故。今從別義。且為五相。此五亦是菩薩五種行相。一高行。二大行。三勝行。四深行。五廣行。<span class='note-inline'>(【鈔】此五下。別義料揀。言五行者。一歷位上升。故云高行。二同入一實。故為大行。三具上高大。成補處因。故名勝行。四般若絕相。故稱為深。五一一稱性。故云廣也。)</span></p>
<p style="margin-left:1em">○七圓攝始終。</p>
<p style="margin-left:1em">【疏】圓攝始終者。上寄法顯異。布之前後。據實圓融。一位即一切位。乃至無盡。故所歷差別。並一中之多。一多同時無有障礙。</p>
<p style="margin-left:1em">○八法界人類。</p>
<p style="margin-left:1em">【疏】法界人類者。於中有二。先明類別。謂知識雖多。不出二十類。一菩薩。二比丘。三尼。四優婆塞。五優婆夷。六童男。七童女。八天。九天女。十外道。十一婆羅門。十二長者。十三先生。十四醫人。十五船師。十六國王。十七仙人。十八佛母。十九佛妃。二十諸神。二顯義相。有四。一約果攝化。並是如來海印所現。二約因成行。皆是菩薩隨力現形。三約義顯法。總是緣起法界之人法。四約相辨異。不出菩薩五生所收。一息苦生。如良醫等。二隨類生。如外道等。三勝生。如善見比丘等。四增上生。如無厭足王等。五最後生。如慈氏等。通即前四各具五生。可知。於中菩薩有六。三處現身。一初文殊。信位劣故。唯顯一人。二中間漸進。現於二人。謂大悲正趣。三位後成滿。顯於三人。謂彌勒等。<span class='note-inline'>(【鈔】不出二十類者。此二十類。攝五十四人。一菩薩有五。一文殊。二觀自在。三正趣。四彌勒。五普賢。二比丘攝五。一德雲。二海雲。三善住。四海幢。五善見。三尼唯一。即師子頻申。四優婆塞唯一。即明智居士。五優婆夷攝五。一休捨。二具足。三不動。四婆須密。五賢勝。六童男攝三。一自在主。二善知眾藝。三德生。七童女攝二。一慈行。二有德。八天唯一。即大天。九天女亦一。即天主光。十外道亦一。即是徧行。十一婆羅門攝二。一勝熱。二最寂靜。十二長者攝九。一解脫。二法寶髻。三普眼。四優鉢羅花。五無上勝。六鞞瑟胝羅。七堅固解脫。八妙月。九無勝軍。十三先生唯一。即徧友。十四醫人亦一。即彌伽。十五船師婆施羅。十六國王攝二。一無厭足。二大光。十七仙人唯一。謂毗目瞿沙。十八佛母。唯摩耶夫人。十九佛妃。唯瞿波。二十諸神攝其十。一安住地神。二婆珊婆演底夜神。三普德淨光夜神。四喜目觀察夜神。五普救眾生妙德夜神。六寂靜音海夜神。七守護一切城增長威力夜神。八開敷一切樹花夜神。九大願精進力救護一切眾生夜神。十嵐毗尼林神。即圓滿光。故二十類攝五十四。四者約相辨異。不出菩薩五生者。即瑜伽四十八品中辨。一息苦生。亦名除災。如為大魚等。即饑世救苦。海中救苦等。二隨類者。一切類故。三勝生。亦名大勢生。謂形色族姓富貴等。四增上生。從初地至十地。為諸王等。五最後生。即最後身菩薩。今小不同者。意將彼義。攝此友故。彌勒等者。等取文殊及普賢也。)</span></p>
<p style="margin-left:1em">○九法界事義。</p>
<p style="margin-left:1em">【疏】法界事義者。通下諸位。總有十門。一正報法界。二依報法界。三現相。四表義。五言說。六義理。七業用。八說往因。九結自分。十推勝進。此十門法界。同一緣起。互融無礙。<span class='note-inline'>(【鈔】三現相者。如大天等。四表義者。如山表位。如海表悲等。)</span></p>
<p style="margin-left:1em">○十隨文釋。依五相中。今當第一寄位修行相。分五。初文殊一人寄十信。信未成位。故但一人。餘四十人。寄十住等。位各有十。謂二從德雲至慈行。寄十住位。三善見至徧行。寄十行。四鬻香長者至安住地神。寄十向。五婆珊夜神至瞿波。寄十地。今初。信中分二。先明能化發起。二爾時尊者舍利弗下。成彼化事。前中分三。初標主出閣。二別明伴從。三總顯出儀。今初。</p>
</div>
<div class='div-orig'><p>爾時文殊師利童子。從善住樓閣出。</p>
</div>
<div class='div-commentary'><p style="margin-left:1em">【疏】文殊菩薩本是童子。而前列菩薩。此彰童子者。表創入佛法故。亦顯非童真行。不能入故。權實相依。悲智無住。名善住閣。從此利生為出。非離此矣。</p>
<p style="margin-left:1em">○二別明伴從。</p>
</div>
<div class='div-orig'><p>與無量同行菩薩。及常隨侍衛諸金剛神。普為眾生供養諸佛諸身眾神。久發堅誓願常隨從諸足行神。樂聞妙法主地神。常修大悲主水神。智光照耀主火神。摩尼為冠主風神。明練十方一切儀式主方神。專勤除滅無明黑暗主夜神。一心匪懈闡明佛日主晝神。莊嚴法界一切虛空主空神。普度眾生超諸有海主海神。常勤積集趣一切智助道善根高大如山主山神。常勤守護一切眾生菩提心城主城神。常勤守護一切智智無上法城諸大龍王。常勤守護一切眾生諸夜叉王。常令眾生增長歡喜乾闥婆王。常勤除滅諸餓鬼趣鳩槃茶王。恒願拔濟一切眾生出諸有海迦樓羅王。願得成就諸如來身高出世間阿脩羅王。見佛歡喜曲躬恭敬摩睺羅伽王。常厭生死恒樂見佛諸大天王。尊重於佛讚歎供養諸大梵王。</p>
</div>
<div class='div-commentary'><p style="margin-left:1em">【疏】伴從中。初一同生。餘皆異生。並約通稱表法之名。以明般若導萬行故。隨一一類。各有眾多。故云諸足行等。或闕諸言。蓋文略耳。餘如初會。</p>
<p style="margin-left:1em">○三總顯出儀。</p>
</div>
<div class='div-orig'><p>文殊師利。與如是等功德莊嚴諸菩薩眾。出自住處。來詣佛所。右繞世尊。經無量帀。以諸供具種種供養。供養畢已。辭退南行。往於人間。</p>
</div>
<div class='div-commentary'><p style="margin-left:1em">【疏】出儀中。前約無住化生。名善住閣出。今約依自利而利他。云出自住處。又前依佛法界流。此依自所證出。二文影略。<span class='note-inline'>(【鈔】又前依佛法界流者。約表說法也。)</span></p>
<p style="margin-left:1em">○第二成彼化事中。通有三會。一比丘會。顯迴小入大故。二諸乘人會。顯通收諸權入一實故。三善財會。顯純一乘機。一生成辦故。又前二會。表居信未久。尚不定故。善財信終可入證故。今初有二。一明助化攝機。二正明化益。今初。小乘之智。亦助大故。文中亦二。先明覩緣興念。</p>
</div>
<div class='div-orig'><p>爾時尊者舍利弗。承佛神力。見文殊師利菩薩。與諸菩薩眾會莊嚴。出逝多林。往於南方。遊行人間。作如是念。我今當與文殊師利俱往南方。</p>
</div>
<div class='div-commentary'><p style="margin-left:1em">○三攝眾同遊。</p>
</div>
<div class='div-orig'><p>時尊者舍利弗。與六千比丘。前後圍繞。出自住處。來詣佛所。頂禮佛足。具白世尊。世尊聽許。右繞三帀。辭退而去。往文殊師利所。此六千比丘。是舍利弗自所同住。出家未久。所謂海覺比丘。善生比丘。福光比丘。大童子比丘。電生比丘。淨行比丘。天德比丘。君慧比丘。梵勝比丘。寂慧比丘。如是等。其數六千。悉曾供養無量諸佛。深植善根。解力廣大。信眼明徹。其心寬博。觀佛境界。了法本性。饒益眾生。常樂勤求諸佛功德。皆是文殊師利說法教化之所成就。</p>
</div>
<div class='div-commentary'><p style="margin-left:1em">【疏】於中亦二。先總辨攝儀。捨小趣大。為出自住處。向文殊所。後此六千下。別明所化。於中三。初指數辨位。比丘義如常。六千者。表六根性淨。可入法界故。自所同住者。同居權小故。同住法界故。出家未久者。未證實際。易可迴故。信心尚微。須誘化故。二所謂下。列名。三悉曾下。歎德。文有十句。初二歎宿因。次七明現德。後一結德屬緣。既皆約大乘以歎。明本大器。託迹比丘。顯收諸類。非小乘矣。結屬文殊。今成其善。非無因矣。<span class='note-inline'>(【鈔】比丘義如常者。古有五義。一曰怖魔。初出家時。魔宮動故。二言乞士。下從居士乞食以資身。上從諸佛乞法以練神故。三名淨戒持戒。漸入僧數。應持戒故。四云淨命。既受戒已。所起三業。以無貪故。不依於貪邪活命故。五曰破惡。漸依聖道滅煩惱故。斯云苾蒭。苾蒭草名。具五德故。)</span></p>
<p style="margin-left:1em">○第二正明化益。於中二。先以身儀攝益。則令根熟起欲。二語業攝益。正授法門。前中四。一示勝境。二得勝益。三詣勝人。四蒙勝攝。今初。</p>
</div>
<div class='div-orig'><p>爾時尊者舍利弗。在行道中。觀諸比丘。告海覺言。</p>
<p>海覺。汝可觀察文殊師利菩薩清淨之身。相好莊嚴。一切天人莫能思議。汝可觀察文殊師利圓光映徹。令無量眾生發歡喜心。汝可觀察文殊師利光網莊嚴。除滅眾生無量苦惱。汝可觀察文殊師利眾會具足。皆是菩薩往昔善根之所攝受。汝可觀察文殊師利所行之路。左右八步。平坦莊嚴。汝可觀察文殊師利所住之處。周迴十方．常有道場隨逐而轉。汝可觀察文殊師利所行之路。具足無量福德莊嚴。左右兩邊有大伏藏。種種珍寶自然而出。汝可觀察文殊師利曾供養佛善根所流。一切樹間出莊嚴藏。汝可觀察文殊師利。諸世間主雨供具雲。頂禮恭敬以為供養。汝可觀察文殊師利。十方一切諸佛如來將說法時．悉放眉間白毫相光．來照其身．從頂上入。</p>
<p>爾時尊者舍利弗。為諸比丘．稱揚讚歎開示演說文殊師利童子。有如是等無量功德具足莊嚴。</p>
</div>
<div class='div-commentary'><p style="margin-left:1em">【疏】有三。初標告。二海覺汝可下。正教觀察。有十勝德。一身相勝。二常光勝。三放光勝。四眾會勝。五行路勝。表常依八正故。六住處勝。舉足下足。無非道場。隨心轉故。七福嚴勝。常觀空有二邊心地之下。具如來藏恒沙萬德。無心忘照。任運寂知而顯現故。八林樹勝。樹立萬行。嚴法體故。九自在勝。於我無我得不二解。自在主中為最尊故。十上攝勝。此有二意。一約事。心常上攝諸佛法故。二約表。諸佛顯揚。皆依般若。究竟至於一切智故。<span class='note-inline'>(【鈔】於我無我得不二解等者。即釋經諸世間主雨供具雲等。以主即自在義。既我無我不二。方為自在。此即淨名迦旃延章。五非常義。前三地已引。即於我無我而不二。是無我義。無我法中有真我故。二約表者。文殊表般若。若無般若。不能說故。究竟下。又表所說。雖復千差。究竟至於一切種智。故放光還入智頂。後句即法華意。)</span>三爾時下。結畧顯廣。可知。</p>
<p style="margin-left:1em">○二得勝益。</p>
</div>
<div class='div-orig'><p>彼諸比丘。聞是說已。心意清淨。信解堅固。喜不自持。舉身踊躍。形體柔軟。諸根悅豫。憂苦悉除。垢障咸盡。常見諸佛。深求正法。具菩薩根。得菩薩力。大悲大願。皆自出生。入於諸度甚深境界。十方佛海常現在前。於一切智深生信樂。</p>
</div>
<div class='div-commentary'><p style="margin-left:1em">【疏】得勝益中。上既勸觀。義兼修觀。益相可知。</p>
<p style="margin-left:1em">○三明詣勝人。</p>
</div>
<div class='div-orig'><p>即白尊者舍利弗言。唯願大師。將引我等。往詣於彼勝人之所。時舍利弗即與俱行。至其所已。白言仁者。此諸比丘。願得奉覲。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○四蒙勝攝。</p>
</div>
<div class='div-orig'><p>爾時文殊師利童子。無量自在菩薩圍繞。并其大眾。如象王迴觀諸比丘。</p>
<p>時諸比丘頂禮其足。合掌恭敬。作如是言。我今奉見恭敬禮拜。及餘所有一切善根。唯願仁者文殊師利。和尚舍利弗。世尊釋迦牟尼。皆悉證知。如仁所有如是色身。如是音聲。如是相好。如是自在。願我一切悉當具得。</p>
</div>
<div class='div-commentary'><p style="margin-left:1em">【疏】於中二。先示攝相。以迴觀法器故。如象王迴者。身首俱轉。無輕舉故。後時諸比丘下。設敬興願。為後正說之由。</p>
<p style="margin-left:1em">○第二語業攝益中二．先授自分法。後爾時文殊下。授勝進法。前中亦二。先授法。後時諸比丘下。得益。今初。</p>
</div>
<div class='div-orig'><p>爾時文殊師利菩薩。告諸比丘言。比丘。若善男子。善女人。成就十種趣大乘法。則能速入如來之地。況菩薩地。何者為十。所謂積集一切善根。心無疲厭。見一切佛承事供養。心無疲厭。求一切佛法。心無疲厭。行一切波羅蜜。心無疲厭。成就一切菩薩三昧。心無疲厭。次第入一切三世。心無疲厭。普嚴淨十方佛剎。心無疲厭。教化調伏一切眾生。心無疲厭。於一切剎一切劫中成就菩薩行。心無疲厭。為成就一眾生故。修行一切佛剎微塵數波羅蜜。成就如來十力。如是次第為成熟一切眾生界。成就如來一切力。心無疲厭。</p>
<p>比丘。若善男子。善女人。成就深信。發此十種無疲厭心。則能長養一切善根。捨離一切諸生死趣。超過一切世間種性。不墮聲聞辟支佛地。生一切如來家。具一切菩薩願。學習一切如來功德。修行一切菩薩諸行。得如來力。摧伏眾魔及諸外道。亦能除滅一切煩惱。入菩薩地。近如來地。<span class='note-inline'>(【校】十力。華嚴合論本作一切力。準貞元譯及行願品疏。應從麗藏作一力。)</span></p>
</div>
<div class='div-commentary'><p style="margin-left:1em">【疏】文三。初舉益標告。二何者下。別示行法。皆言無疲厭者。法門無盡。眾生無邊。取相而修。多生疲厭。厭則退墮。二乘若無愛見而修。則無疲矣。無疲則佛果非遠。況我身耶。十句攝為五對。一內因外緣。二求法成行。三深定妙智。智入三世故。四嚴剎調生。五長時廣大。廣大亦勝進修也。<span class='note-inline'>(【鈔】若無愛見而修。則無疲矣。即淨名問疾品意。前文已引。)</span>三比丘若善男子下。舉益勸修中。亦為五對。一長善離生。二超凡越小。三生家具業。四習果修因。五摧邪入證。</p>
<p style="margin-left:1em">○第二得益。</p>
</div>
<div class='div-orig'><p>時諸比丘。聞此法已。則得三昧名無礙眼。見一切佛境界。得此三昧故。悉見十方無量無邊一切世界諸佛如來。及其所有道場眾會。亦悉見彼十方世界一切諸趣所有眾生。亦悉見彼一切世界種種差別。亦悉見彼一切世界所有微塵。亦悉見彼諸世界中一切眾生所住宮殿。以種種寶而為莊嚴。及亦聞彼諸佛如來種種言音演說諸法。文辭訓釋悉皆解了。亦能觀察彼世界中一切眾生諸根心欲。亦能憶念彼世界中一切眾生前後十生。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種說法。十種教誡。十種辯才。又即成就十千菩提心。十千三昧。十千波羅蜜。悉皆清淨。得大智慧。圓滿光明。得菩薩十神通。柔軟微妙。住菩薩心堅固不動。</p>
</div>
<div class='div-commentary'><p style="margin-left:1em">【疏】得益中二。先別明一定。後又即成下。通顯多門。前中亦二。先明所得定體。言無礙者。略有三義。一能見離障故。二所見無擁故。故云見一切佛境。三一具多用故。雖具此能而無見相。故名三昧。二得此三昧下。別明定用有四。一正明天眼用。二及亦聞下。天耳用。三亦能觀下。他心用。四亦能憶下。宿住用。一眼具斯四用。故稱無礙。二通顯多門者。上一定之用既爾。多門無盡例然。此顯圓教攝機。創立大心。乃得十地之後十通之用。以始攝終故。如發心功德品等辨。</p>
<p style="margin-left:1em">○第二授勝進法。</p>
</div>
<div class='div-orig'><p>爾時文殊師利菩薩。勸諸比丘住普賢行。住普賢行已。入大願海。入大願海已。成就大願海。以成就大願海故心清淨。心清淨故身清淨。身清淨故身輕利。身清淨輕利故得大神通．無有退轉。得此神通故．不離文殊師利足下。普於十方一切佛所悉現其身。具足成就一切佛法。</p>
</div>
<div class='div-commentary'><p style="margin-left:1em">【疏】勝進法中亦二。先教勸。上但明大心無疲。今令廣住行願。進趣普修。後以成就下。明轉獲益。</p>
<p style="margin-left:1em">【論】初爾時文殊師利菩薩勸諸比丘發阿耨多羅三藐三菩提心已。此一段經。名為創始就根。入俗遊歷門。於此門中。分為兩段。一從爾時文殊師利童子已下。至辭退南行往於人間。有二十行半經。明與同行菩薩。及常隨侍衛之眾。辭佛南行。往於人間分。二爾時尊者舍利弗已下。至成就一切佛法。有八十六行半經。明舍利弗等六千比丘。隨逐文殊師利南行。在路發心。得此一乘法門分。隨文釋義者。第一從初爾時文殊師利童子從善住樓閣出者。明以自法身現根本智樓閣中。起差別智以利眾生。故名為出。無量同行菩薩者。成助道翼從。共教化眾生故。是萬行主伴。常隨侍衛諸金剛神者。都舉諸侍衛之神。此神之中。約有二義。一以諸神所行。約自德立名。二約文殊師利之德差別行上以標其德。以為侍衛守護之義。此一段并菩薩神天。有三十二眾。通後六千比丘眾。以為四十二眾。以為四十二種方便行。成就眾生大智慧解脫之海。二舍利弗等六千比丘隨逐文殊南行段中。復分為七段。一爾時尊者舍利弗已下。至皆是文殊師利說法教化之所成就。有十三行半經。明舍利弗．及六千比丘．隨文殊師利南行分。二爾時尊者舍利弗已下。至白毫相光來照其身從頂上入。有十六行經。明舍利弗勸諸比丘觀察文殊師利隨路行時十種福相嚴身及道路分。三爾時尊者舍利弗已下。至此諸比丘願得奉覲。有十行半經。明舍利弗讚歎文殊師利十無量德．諸比丘眾咸欲願見文殊師利．舍利弗為白文殊師利分。四爾時文殊師利童子菩薩已下。至願我一切悉當具得。有六行半經。明六千比丘頂禮文殊師利自發大願請佛證知分。五爾時文殊師利菩薩告諸比丘已下。至入如來地。有十八行經。明文殊師利菩薩．為諸比丘說十種無疲厭法行．不墮二乘地入如來地分。六諸比丘聞此法已已下。至住菩薩心堅固不動。有十六行經。明六千比丘聞文殊師利說法得無礙眼三昧．於一切法．各得十十法解脫門分。七爾時文殊師利菩薩勸諸比丘已下。至卷末。有六行經。明文殊師利重勸比丘住普賢行．便得不離文殊師利足下．普於十方佛所．悉現身具足一切佛法分。隨文釋義者。六千比丘表信心。亦入位故。以十信心．十住．十行．十迴向．十地。十一地．路上一時總得故。故云六千。前後圍繞。以舍利弗為主。自餘為伴。主伴同行。明升進。進求正法故。出自住處者。出自聲聞．及諸權見故。趣求法界大菩提故。繞佛三帀者。順佛正教故。繞佛三帀。皆是右繞。自南．向東向北．向西至南。如是三帀。以為右繞成法。今人返左行。如是六千比丘。是舍利弗同住。出家未久。非是羅漢。宿世有種。皆易發心。經云。六千比丘．悉曾供養無量諸佛深植善根．解力廣大．信根明徹者。明往昔曾種信根。今生信種已熟。舍利弗勸諸比丘令觀察文殊師利菩薩福德圓光映徹者。是心淨之常光。能令見者歡喜。光網者。是法網圓滿。明其教光嚴身。見者滅苦故。文殊師利所行之路。左右八步平坦莊嚴者。明身心常與八正道俱故。周徧十方皆有道場者。化行常滿十方。十方諸佛說法之時。放眉間光灌文殊頂者。明文殊師利。是十方佛創蒙發心法身無相智慧之頂。一切諸佛初發心時。入此智慧而生佛家故。一切眾生初發菩提心。皆以此法身無相智慧為體。一切眾生皆自有之。皆須方便三昧。方能明現故。樹皆寶嚴。明因行報生。六千比丘觀察文殊師利及所聞十種無疲厭法。便獲得無礙眼三昧者。得法身中無相智眼明淨。以執亡見謝。智眼圓通。非肉眼故。身邊等五見亡。法自明矣。即十方礙盡。初一切法中。各明十法。以明三昧力創始初明。後勸普賢願行加進。一切諸明悉達。此已上明六千比丘發心竟。後明覺城發緣利物。如舍利弗是示現聲聞。前已述訖。已上餘義。可解之意。如文自具。<span class='note-inline'>(上來初比丘會竟。)</span></p>
</div></div>
<p class='juan'>大方廣佛華嚴經疏論纂要卷第一百</p></div>
</div><!-- end of div[@id='body'] -->
</body></html>