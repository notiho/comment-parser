<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu78' />
<p class='juan'>大方廣佛華嚴經疏論纂要卷第三十二</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu79' />
<div class='div-orig'><p class="head2">十住品第十五<span class='note-inline'>(之二)</span></p>
</div>
<div class='div-commentary'><p style="margin-left:1em">○第三修行住。</p>
</div>
<div class='div-orig'><p>佛子。云何為菩薩修行住。此菩薩以十種行觀一切法。何等為十。所謂觀一切法無常。一切法苦。一切法空。一切法無我．一切法無作。一切法無味。一切法不如名。一切法無處所。一切法離分別。一切法無堅實。是為十。</p>
</div>
<div class='div-commentary'><p style="margin-left:1em">【疏】釋中。先明自分。是護煩惱行。後明勝進。是護小乘行。前中。然此十無常。大同三地。彼論具釋。引中邊釋。已見問明。既文義包含。略舉一兩。論云。命行不住。總名無常。此總句也。然復有二。一者念念無常。二者一期無常。於何無常。依五盛陰逼迫相。故苦也。瑜伽三十四云。由無常行作意為先。趣入苦行。由苦無所得行．趣入空行。空故不自在。由不自在．趣入無我。此四即苦下四行相也。五無作者。但緣有故。由念念無常。故無造作。由皆苦故。無有樂味。但於下苦中。橫生樂想。即一切世間不可樂想。以彼空故。萬法無體．物無當名之實。以無我故．無有處所。非在色中。乃至識中。無分別者。觀能取也。無堅實者。觀所取也。問。涅槃比丘作無常想。佛訶倒惑。云何入住。作無常觀。答。彼但得名。不得其義。以無常等該涅槃故。故佛訶之。今但說生死。故無有失。<span class='note-inline'>(【鈔】問涅槃下。第二依涅槃常無常對解。於中有二。先問答生起。哀歎品中。三修比丘。讚無常等想中文也。比丘白佛言。世尊。快說無常。苦空。無我。世尊．一切眾迹中。象迹為上。是無常想。亦復如是。於諸想中。最為第一。若有精勤修習之者。能除一切欲界欲愛等。又如秋耕為勝等。又說無我．佛便讚其善修無我。比丘答言。我等不但修無我想。亦更修習其餘諸想。謂苦想。無常想。無我想。略不說空。故云三修。又醉人喻。下取意引。譬如醉人．見日月轉。眾生亦爾。無常計常。佛言。向引醉人．但知其文。未知其義。謂醉人見日月轉。日月實不曾轉。涅槃真常。而謂無常等。涅槃等實不無常等。謂依如來法門次第。初因外道。橫計邪常。故說無常。諸觀中最。二乘不曉。謾該佛地。雙林極唱．則常等區分。)</span>又無常者。未會法身故。苦者。未得涅槃故。空者。無善有故。無我者。未得八自在故。則前四句自說生死。次無作等四。自說涅槃。常故無作。樂故無味。我故不如名。淨故無處所。然二理不偏。照與之符。猶懸鏡高堂。萬像斯鑑。<span class='note-inline'>(無常下。二依經正解。躡前問答。故致又言。上以無常該於涅槃。今以未會涅槃。則不該矣。由生死中有無常等。則顯法身是常。涅槃是樂。善有不空。自在有我。八自在我者。一能作小。二能作大。三能作輕。四能作自在。五能作主。六能遠到。七者動地。八隨意所欲。盡能作得。廣如大論。及涅槃說。然以法身。性出自古。體無變易。偏語其常。涅槃寂滅。故為真樂。然空亦不淨。是有為故。故涅槃云。淨者．諸佛菩薩正法。名為善有。如來者．即是我義。然別說則爾。若如實言。涅槃即具四德。故二十七經云。所言空者．不見空與不空。智者．見空及與不空。常與無常。苦之與樂。我與無我。空者．一切生死。不空者．謂大涅槃。乃至無我者．所謂生死。我者．謂大涅槃。釋曰。其乃至字。中間越二。若具說。云無常者．所謂生死。常者．謂大涅槃。苦者．所謂生死。樂者．謂大涅槃。故一經中．廣說生死無常樂我淨。涅槃有常樂我淨。則知涅槃必具四德。則前四句下。分判經文。上第一釋．十句皆無常。今第二釋．具常無常。常故無作者。造作是無常因。以有所作為．故名有為。有為是無常。無所作為。故名無為。無為即是常也。有味皆苦。三界之樂．於下苦中．橫生樂想。故無味為寂滅樂也。如於名字．則不自在。謂小如小名。不即成大。安名自在。若有處所．則非清淨。淨無淨相．方真淨故。然二理下。結歎前八。謂常無常等．總為二理。皆不偏也。明常無常．我無我等．皆不相離。此為所證。照與之符。即是能證。然其此上。本即生公常住義中。彼云。夫泥洹本有．不可為無。三界本無今有．已有還無。故不可為有。泥洹以不生滅為實諦。三界以生滅為真諦。二理不偏。名中道義。彼有問云。常與無常．二理相反。云何而為中道不偏之理耶。答。二理雖殊。理自相資。何者。因乖常故。有三界無常。因解無常之實性。故成常智。所以經引二鳥。義旨在此。二理不偏。照與之符。猶懸鏡高堂。萬像斯鑒矣。釋曰。懸鏡高堂．即無心虛照。萬像斯鑒．則不揀妍媸。故以絕常無常之淨心。照常無常之圓理。若依此釋。則一切法言。前四自屬有為。故涅槃云。一切法者。名為生死。非一切法者。謂佛法僧及正解脫。又云。我觀諸行。悉皆無常。云何知耶。以因緣故。若一切法從緣生者。則知無常。是諸外道。無有一法不從緣生。是故無常。如來。虛空。佛性。不從因緣。是故為常。今後四句。亦云一切法者。性淨涅槃。不離一切為無為故。既有區分。則翻八倒。成八行矣。)</span>又初四句。則因緣生滅。是無常義等。次四則不生不滅是無常義。故云無作。五受陰洞達空無所起。是苦義。因起有苦。起即無起。故無味也。諸法畢竟無所有是空義。人法二空。空亦空故。故不如名。於我無我而不二．是無我義。諸佛或說我。或說於無我．諸法實相中。無我無非我。故無處所。<span class='note-inline'>(初四即因緣生滅等者。等取逼迫為苦義。不淨為空義。不自在為無我義。次四句者此之一句。言含總別。總即該後四句。別即初句無作是無常義。既無造作。則無生滅。此即淨名迦旃延章。迦旃延白佛言。憶念昔者。世尊為諸比丘。略說法要。我即於後。敷演其義。謂無常義．苦義．空義．無我義．寂滅義。時維摩詰來謂我言。唯。迦旃延。無以生滅心行。說實相法。迦旃延。諸法畢竟不生不滅．是無常義。五受陰洞達空無所起。是苦義。諸法畢竟無所有．是空義。於我無我而不二．是無我義。法本不生。今則無滅。是寂滅義。釋曰。今疏文中。全已用之。但觀所引。自分主客。若華嚴宗。一切法趣無常。無常攝法無遺．義理無盡。方真無常。總收諸義．以為一致。皆是此宗一義所收。無常既爾。餘句例然。)</span></p>
</div>
<div class='div-orig'><p>佛子。此菩薩應勸學十法。何者為十。所謂觀察眾生界。法界。世界。觀察地界。水界。火界。風界。觀察欲界。色界。無色界。何以故。欲令菩薩智慧明了。有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後勝進中。是護小乘行。小乘不求種智。不欲廣知故。十中初三是作佛事處。眾生是所度。法界是能度。世界是度處。<span class='note-inline'>(【鈔】二勝進者。此皆十地論立。下當廣釋。大意云。觀無常等。煩惱不生名護煩惱行。不同凡夫。觀察諸界。破邪顯正。不墮小乘。名護小乘行。)</span>次四界是起見處。外道計大為諸法本。小乘計大為諸色因。又成身之體。<span class='note-inline'>(次四界者。總標也。外道計大為諸法本者。外道有計地為物本。依地生故。或事於水．水能淨故。或事於火．火能熟故。或事於風．風成壞故。廣如別說。小乘計者。地水火風．即是能造。色香味觸．以為所造。色香非一．已名為諸。況若形若顯．五境五根．諸色非一。皆大所造也。如薩婆多宗。此說總造。若楞伽第二。大慧說。四大種。云何造色。謂津潤妄想大種。生內外水界。堪能妄想大種。生內外火界。飄動妄想大種。生內外風界。斷截色妄想大種。生內外地界。彼疏解云。謂見有津潤妄想大種。熏成種子。從此種子而生內外水界。餘三例然。但加經見有字耳。然火能成熟。故曰堪能。地有形段。及體堅住。而可斷截。故云斷截。疏言又成身之體者。淨名云。四大合故。假名為身。四大無主。身亦無我等。)</span>後三界是繫縛處。云何觀耶。一觀其相。委細而知。二觀其性。甚深平等。二徵意云。但總觀無常。何用廣知。釋意云。觀空不礙廣有知見。性相兼了。法智增明故。<span class='note-inline'>(【校】二徵．應從嘉興藏疏本作三徵。案十住勝進中．概分總標徵列徵釋三科。此屬第三徵釋。)</span></p>
<p style="margin-left:1em">○第四生貴住。</p>
</div>
<div class='div-orig'><p>佛子。云何為菩薩生貴住。此菩薩從聖教中生。成就十法。何者為十。所謂永不退轉。於諸佛所深生淨信。善觀察法。了知眾生．國土．世界．業行．果報．生死．涅槃。是為十。</p>
</div>
<div class='div-commentary'><p style="margin-left:1em">【疏】自分中有五。謂釋名。標。徵。列。結也。從聖教生者。謂多聞熏習。等流無漏教法。生其智故。又下偈云。佛子於法如是觀。從佛親生名佛子。此約能說人也。又偈云。了達諸有無所有。超過彼法生法界。此約理也。上三義皆能生。後一義兼顯所生之處。又能說所說。能詮所詮。成此三異。從此三生。並可尊貴。<span class='note-inline'>(又能說下。辨三名所以。三事成於兩重能所。佛為能說。教及法界皆是所說。教為能詮。法界所詮。要具此三。生義方足。故前後互出。從此三生下。結成生貴之名。)</span>列中十事。同四地十種法智。但有開合耳。既從聖教生。成就四智教化眾生。一自住處智。不退轉故．亦所生也。二同敬智。於佛淨信故。亦能生也。三真如智。善觀察法故。亦所生處也。法即法界。四分別所說智。即餘七句。謂了眾生空有。佛土權實。世界染淨。行業善惡。果報苦樂。二種生死。四種涅槃。具如常釋。<span class='note-inline'>(列中十事者。然三賢如次。似於十地。就中十住相似最多。以入初賢．如地修故。初住似初地。二住似二地。乃至十住似十地。故疏多引地文釋住。)</span></p>
</div>
<div class='div-orig'><p>佛子。此菩薩應勸學十法。何者為十。所謂了知過去未來現在一切佛法。修習過去未來現在一切佛法。圓滿過去未來現在一切佛法。了知一切諸佛平等。何以故。欲令增進。於三世中心得平等。有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後十勝進。初三解了。通於教理行果。次三修集行法。次三誓當滿果。後一別了理法。後徵釋。意欲進後位。真俗平等故。徧觀三世不殊。方知平等故。</p>
<p style="margin-left:1em">○第五具足方便住。</p>
</div>
<div class='div-orig'><p>佛子。云何為菩薩具足方便住。此菩薩所修善根。皆為救護一切眾生。饒益一切眾生。安樂一切眾生。哀愍一切眾生。度脫一切眾生。令一切眾生離諸災難。令一切眾生出生死苦。令一切眾生發生淨信。令一切眾生悉得調伏。令一切眾生咸證涅槃。</p>
</div>
<div class='div-commentary'><p style="margin-left:1em">【疏】自分十心。亦是方便也。勝進十心。亦具足也。今自分中。即第二住發起此心。今以所修善根．正向所為。例前解釋。文並可見。今別為一勢。謂初是總句。救苦護善故。云何護善。一授與樂因．如經饒益故。二令得樂果。謂安樂故。三哀愍妄樂。不令著故。四云何救苦。度一切苦．得解脫故。何者是苦。苦有二種。一三災八難。二二種生死。云何得離。一教生淨信。二由淨信故．授以三學。令諸根煩惱。皆得調伏。云何得樂。謂咸證涅槃。究竟滅苦。是真常樂。初句九字。流至於此。<span class='note-inline'>(【鈔】初句九字等者。謂句句皆有此菩薩所修善根皆為字。)</span></p>
</div>
<div class='div-orig'><p>佛子。此菩薩應勸學十法。何者為十。所謂知眾生無邊。知眾生無量。知眾生無數。知眾生不思議。知眾生無量色。知眾生不可量。知眾生空。知眾生無所作。知眾生無所有。知眾生無自性。何以故。欲令其心轉復增勝無所染著。有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後勝進中。前六義含深廣。後四唯顯甚深。云何廣耶。一無涯畔。二無分限。三離算數。四言思莫儔。五色類非一。六非稱量盡。所言深者。無邊．謂非有非無非斷非常故。無量者．常一剎那。無長短故。無數者．非一非異．不墮數故。不思議者．即妄即真。言語道斷。心行處滅故。無量色者．頓現身器故。不可量者．出二量故。後四中。七為總句。人法空故。此云何空。八約能成。非是自他共所作故。九約所成。內外推尋．無所有故。十無自性。釋成上義。無性故空。無性故誰能作。無性故無所有。非斷無也。又七八九．是三脫門。<span class='note-inline'>(【鈔】頓現身器者。前約廣釋。直語色類之多。故云非一。今約深釋。藏識頓變根身器世間。故為甚深。出二量者。現量比量。不能量故。又過量無量故。非是自他者。中論苦品云。自作及他作。共作無因作。如是說諸苦。於果則不然。自他等義。下當廣說。)</span>二<span class='note-inline'>(【校】二．應從嘉興藏南藏續藏本作三。)</span>徵釋意云。雙明深廣。性相交徹。則轉復增勝。形奪兩亡。皆無染著。成般若故。</p>
<p style="margin-left:1em">○第六正心住。</p>
</div>
<div class='div-orig'><p>佛子。云何為菩薩正心住。此菩薩聞十種法心定不動。何者為十。所謂聞讚佛毀佛。於佛法中心定不動。聞讚法毀法。於佛法中心定不動。聞讚菩薩毀菩薩。於佛法中心定不動。聞讚菩薩毀菩薩所行法。於佛法中心定不動。聞說眾生有量無量。於佛法中心定不動。聞說眾生有垢無垢。於佛法中心定不動。聞說眾生易度難度。於佛法中心定不動。聞說法界有量無量。於佛法中心定不動。聞說法界有成有壞。於佛法中心定不動。聞說法界若有若無。於佛法中心定不動。是為十。</p>
</div>
<div class='div-commentary'><p style="margin-left:1em">【疏】初自分內．由成就般若．了法性相．故皆不動。名為正心。初四約所敬三寶。由了法平等。聲如谷響。故於讚毀．不生欣慼。又在執應毀。就理應讚故。故商主天子經云。無有不毀語言而能至其解脫中故。<span class='note-inline'>(【鈔】又在執應毀者。上約不取聲相而毀為非。今明合毀。毀卻順理。)</span>次三約所愍眾生。有量無量是斷常邊。菩薩不墮。有垢無垢是增減邊。菩薩遠離。易度難度是苦樂邊。菩薩不住。又有垢者難。無垢者易。又亦反此。以不發心。不知垢故。名之為無。<span class='note-inline'>(有量無量者。略有二義。一約豎論。眾生當盡。不有眾生。故名為斷。若常為眾生．即墮於常。二者橫論。眾生無邊。即墮於常。定有著常故。若旁有邊涯．即墮於斷。旁更無故。定無則斷。有垢則眾生界增。無垢則眾生界減。難度則菩薩勤苦。易度則生安樂。又難度常受苦。易度得安樂也。以不發心者。是不知垢者難度。則顯已發心者。則知有垢故易度也。如暗室中塵。若有隙光。則知有塵。無光之處。不見於塵。)</span>後三約所知法界。有量無量。亦是斷常。餘二增減。已得正心。故皆不動。<span class='note-inline'>(法界有量者。有量故斷。無量故常。有成即增。有壞即減。若有即增。若無即減。)</span>又約眾生大悲大願無限量故。了法界性．超量非量故。知法界相。緣成世界。說有成壞非成壞故。體有相無。體無相有。皆自在故。況並音聲性離。何足動哉。<span class='note-inline'>(又約眾生者。上量無量等。皆悉是過。但以般若。正知不動。今明有量無量等。各有所以。故皆不動。悲願無限．成其無量耳。了法界性。雙成上二。故下經云。法界非有量。亦復非無量。牟尼悉超越。有量及無量。既能超越。故心不動。知法界相下。釋有成壞。緣成故有成。緣離故有壞。緣成故無成。緣壞故無壞。體有相無下。釋若有若無。體有是圓成之有。相無是緣成之無。體無相有。則圓成之體。無自性故。緣成之相．不壞相故。則二體不同。實體則有。妄體則無。若約真俗二義別說。體有相無．是真如上二義。體無相有．是緣成上二義。又體有體無．皆是真如上義。相有相無．皆緣起上二義。思之可知。上皆出所以故不動。況並下。約觀心故不動。)</span></p>
</div>
<div class='div-orig'><p>佛子。此菩薩應勸學十法。何者為十。所謂一切法無相。一切法無體。一切法不可修。一切法無所有。一切法無真實。一切法空。一切法無性。一切法如幻。一切法如夢。一切法無分別。何以故。欲令其心轉復增進。得不退轉無生法忍。有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後十勝進中。然勸學者。通聞思修。偈云聽聞。乃一義耳。<span class='note-inline'>(【鈔】偈云聽聞者。恐人引下文為難。下文云。一切諸法皆無相。無體無性空無實。如幻如夢離分別。常樂聽聞如是義。故云聽聞是一義耳。理實應須思修無相無體等法耳。)</span>列中。一自性之相不可得故。二緣起想成故。三圓成性淨故。四能成非有。五所成無實。六自性本空。七空性亦離。八喻上緣現。九喻上想生。十總離取捨出沒想故。此與六地取染淨法分別慢對治。文多相似。三徵釋云。此如順忍。欲進後位不退忍故。<span class='note-inline'>(此如順忍者。十地配五忍。四五六地配於順忍。七八九地配無生忍。無生忍者。即不退忍。故次疏云。然此位中。已入無生。)</span></p>
<p style="margin-left:1em">○第七不退住。</p>
</div>
<div class='div-orig'><p>佛子。云何為菩薩不退住。此菩薩聞十種法堅固不退。何者為十。所謂聞有佛無佛．於佛法中心不退轉。聞有法無法．於佛法中心不退轉。聞有菩薩無菩薩．於佛法中心不退轉。聞有菩薩行無菩薩行．於佛法中心不退轉。聞有菩薩修行出離．修行不出離．於佛法中心不退轉。聞過去有佛．過去無佛．於佛法中心不退轉。聞未來有佛．未來無佛．於佛法中心不退轉。聞現在有佛．現在無佛．於佛法中心不退轉。聞佛智有盡．佛智無盡．於佛法中心不退轉。聞三世一相．三世非一相．於佛法中心不退轉。是為十。</p>
</div>
<div class='div-commentary'><p style="margin-left:1em">【疏】自分十中。初三三寶。次二別顯前法。次三別明初佛。後二約佛境智。通佛法也。而十皆言不退轉者。大同前位。然此位中。已入無生。知所聞法．畢竟空故。又前位會事入理。令心不動。今此事理雙現而心不退。後位從理向事。唯隨事行．轉純熟故。是故前位。於三寶等．但聞讚毀．忍之尚易。今聞有無。利害轉深。成忍則難。故過前位。又前言不動。但能正心。今云不退。有進趣義。又權實方便．皆悉通達。有無等言。皆有在故。佛則色相虛無。應機為有。法則離相離性．不壞相性。菩薩同佛。次二中。約事行為有。入理行為無。出離有二。一約自行。義同前文有垢無垢。亦約事理。二就化他。悲故不出。由智故出。<span class='note-inline'>(【鈔】出離有二者。即前正心住中。眾生有垢無垢。上有二義。有垢則難度等。亦約事理者。事則有出。理則無出。)</span>次下三句．亦論有無。何異初句。初句邪見為無。正信言有。此三亦非正見。雖許有佛．不徧三世。或言過去入滅．是故非有。未來未成．安得為有。現在生界未盡。佛願未滿。今有佛者。皆應現耳。俱有可知。今知其謬說為無。正說為有。<span class='note-inline'>(雖許有佛者。疏中先併出三世無。後俱有可知者。即併舉三世有。既言不徧三世。則諸計不同。或言過現有。未來無。或言過現無。未來有等。故云不徧。現在生界下。辨現在無佛義。此師計云。一切如來因地發願。度盡眾生。生界不盡．不取正覺。現見眾生沈淪九有。故知諸佛未合有成．成則違誓。今有佛者下。通妨難。難云。若爾今十方世界諸佛出現。何得言無。答云。皆是菩薩應成佛耳。此師之計。最為孟浪。謗無諸佛．理實難容。若爾云何通於違誓之義。古有多釋。一云。本擬度生。未期成佛。積行淳著。行催自成。如撥火杖。本欲燒草。不欲燒杖。撥草既多。任運燒盡。故三論師名為不自在佛。不欲成佛而自成故。有云。成佛若不化生。可違本誓。成竟亦化。豈違本誓。難云。化生之義．雖許得存。盡竟方成。其義何在。豈得不違。如實義者。諸佛皆有悲智二門。以大悲故．窮未來際無成佛時。故菩薩闡提不成佛也。以大智故。念念速成。又欲化盡諸眾生界。自須速成。方能廣化。不懼違誓盡竟成言。又了眾生之本如。故化而無化。是則常成．亦常不成。亦常化生．而常無化。悲智自在。何局執耶。此乃旁來。亦是人情好難問故。今許三世皆悉有佛。故下結云。謬說為無。正說為有。)</span>後二句中。初智後境。佛智有盡等者。一豎約智體。以盡智故．名為有盡。窮未來故．名為無盡。又若入永滅．則名為盡。不永滅度．是為無盡。約從修生．則名為盡。即同無為．故名無盡。二橫就所知。謂法無盡故．智亦無盡。以無盡智稱無盡法。則名為盡。故法華云。唯佛與佛。乃能究盡諸法實相。智度論云。如函大蓋亦大。還將無盡之智．知無盡法。是故如來。名一切智。今菩薩窮究。知依豎義半了半不了。知依橫義．二俱是了。<span class='note-inline'>(佛智有盡下。此亦常人之所好難。就豎約智體中。自有三義。初約體相說。言盡智者。諸惑都亡。諸相皆寂。故名盡智。智體湛然。盡未來際。體不可亡。故名無盡。二約權實說。三約修生本有說。含兩宗義。修生名盡。約剎那盡。即法相宗。若無盡者。即無剎那。屬法性宗。並如玄中。二橫就所知者。一稱理無盡。二無法不窮．故名為盡。下引法華第一。智論第三。論釋佛是一切智人。彼先難云。所知處無量。故無一切智人。答曰。智亦無量。如函大蓋亦大。是一切智人。函喻所知。蓋喻能知。今菩薩下。結成邪正。言知依豎義下。總相而言。盡皆不了。無盡皆了。若別說者。三釋之中。初一皆了。二中言永盡滅。是邪是權。言不永滅。是正是實。三中依權實宗．（【校】實宗．他本皆作宗實。）則盡為不了。不盡為了。若約當宗隨義（【校】義．嘉興藏鈔本作宜。）之說。二俱是了。)</span>又相待說。有盡無盡。就理而言。並非二相。後一就境。約性一相。約相非一。知其隨說。皆非徧知。</p>
</div>
<div class='div-orig'><p>佛子。此菩薩應勸學十種廣大法。何者為十。所謂說一即多。說多即一。文隨於義。義隨於文。非有即有。有即非有。無相即相。相即無相．無性即性。性即無性。何以故。欲令增進。於一切法善能出離．有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後勝進中。十事五對。此大同地中。樂無作行對治。發起十種殊勝行。由此知其事理無礙。至地則得權實雙行。<span class='note-inline'>(【鈔】此大同地者。即是七地由六地般若。常樂無作今起十行以為能治。法之有本。不得不知。全引彼文。恐成繁長。要自尋檢。)</span>初一多對。總舍三義。一約權實。於一佛乘．說無量故。雖有眾多。皆佛因故。二約事理。理能成事。說一即多。事能顯理說多即一。三約事事無礙。有同體異體。義如上說。二文義對。文隨於義．轉變密意故。即如初句。一言隨於多義。義隨於文．顯了直說故。即下三對。但顯事理一無礙義。若望下偈云。如是一切展轉成。則文義亦通事事無礙。<span class='note-inline'>(轉變密意者。即文同義異也。如一名四實。九義瞿聲。如一無常之言。小乘則以生滅為義。大乘則以不生不滅而為其義。在徧計性．則無可常。在依他性．則說生滅。在圓成性．則以轉變染淨為義。故云轉變。言密意者。則如前引攝論之中。以異言辭．說異法等。言即如初句下。即指初句。為文隨於義。一多言同．而有三義故。義隨於文下。釋後句也。顯了對上密意。直說對上轉變。即下三對者。明下三對。唯是義隨於文。但得釋為事理無礙。不得通於事事無礙。及約權實。如初句故。若望下偈云下。重會前義。前中文隨於義．但約所詮。有事理（【校】理．他本皆作事。）無礙。未明文望於義．相望無礙。由文成義．則文有力。全攝於義。由義成文．則義有力。全攝於文等。故成事事無礙也。以下偈云。知一即多多即一。文隨於義義隨文。如是一切展轉成。此不退人應為說。即其文也。)</span>三徧計。理無情有無二。四依他。幻相性空無二。五圓成。性空與不空二如不異。<span class='note-inline'>(三徧計者。疏有兩重。第一別約三性以明事理。若法相宗。徧計依他所明二義。唯約於事。圓成二義。方是於理。今法性宗。徧計理無。依他無性．即是於理。非有即有。是理徹於事。有即非有。即事徹於理等。其圓成二義．即就理上自論無礙。第三無性對於圓成亦然。揀非事事無礙。及權實等故。上三對但顯事理無礙。)</span>又上三中。皆以三性三無性相即。準思。二<span class='note-inline'>(【校】二．應從嘉興藏南藏疏本及續藏會本作三。)</span>徵釋中。善能出離者。不沈沒於事理。成後位自在也。</p>
<p style="margin-left:1em">○第八童真住。</p>
</div>
<div class='div-orig'><p>佛子。云何為菩薩童真住。此菩薩住十種業。何者為十。所謂身行無失。語行無失。意行無失。隨意受生。知眾生種種欲。知眾生種種解。知眾生種種界。知眾生種種業。知世界成壞。神足自在．所行無礙。是為十。</p>
</div>
<div class='div-commentary'><p style="margin-left:1em">【疏】自分中。初三三業無失。永離習氣。唯佛得之。任運無功．在於八地。此中多同八地。能行無漏。故得無失。無十不善失。亦無錯謬失。此三自行。亦為化體。餘皆利他。初一能化身。頓悟菩薩．隨願受生。貴在利人．不揀淨穢。漸悟地前許受變易意生身故。次四以能化智知所化境。即十力智之四智也。次一化處。後一化法正化。<span class='note-inline'>(【鈔】永離習氣者。即十八不共法中之三也。如淨行品。無十不善失者。此是過失之失。下錯謬者。誤失之失。頓悟菩薩者。此法性宗。若法相宗。頓悟．八地方受變易。漸悟初地許受變易。意生身者。如迴向說。即十力者。解與樂欲．本是一故。開則為二。)</span></p>
</div>
<div class='div-orig'><p>佛子。此菩薩應勸學十種法。何者為十。所謂知一切佛剎。動一切佛剎。持一切佛剎。觀一切佛剎。詣一切佛剎。遊行無數世界。領受無數佛法。現變化自在身。出廣大徧滿音。一剎那中承事供養無數諸佛。何以故。欲令增進。於一切法能得善巧。有所聞法．即自開解不由他教故。</p>
</div>
<div class='div-commentary'><p style="margin-left:1em">【疏】後明勝進。是不動行。初六於剎自在。後四三業自在。此同八地。若色若土。皆自在故。初一總知分齊。次二作用。持兼願力。四十眼智觀。五有佛便詣。六遊以化生。後四中。一意。二身。三語。四通三業。<span class='note-inline'>(【鈔】此同八地者。八地得色自在。一身多身等十自在。有淨土分。)</span>下徵釋。意為得善巧．入於後位。辯才自在故。</p>
<p style="margin-left:1em">○第九王子住。</p>
</div>
<div class='div-orig'><p>佛子。云何為菩薩法王子住。此菩薩善知十種法。何者為十。所謂善知諸眾生受生。善知諸煩惱現起。善知習氣相續。善知所行方便。善知無量法。善解諸威儀。善知世界差別。善知前際後際事。善知演說世諦。善知演說第一義諦。是為十。</p>
</div>
<div class='div-commentary'><p style="margin-left:1em">【疏】初自分十中。一知六趣四生受報差別。又知九種命終心受生差別故。<span class='note-inline'>(【鈔】又知九種者。即俱舍第三。三界命終．各起三界心故。如欲界命終三者。一還起欲界心。二起色界心。三起無色界心。餘二界命終起三。類爾。)</span>二知現行煩惱。三知種等相續。非如現行有間斷故。習氣有四。如九地說。<span class='note-inline'>(習氣有四者。一因習氣。二果習氣。三道習氣。四餘殘習氣。)</span>四知諸乘作業所入法門．及善巧故。上四多同九地十種稠林。彼據入地。尤多細密。故名稠林。此但云知。五知法藥。是智成就義。<span class='note-inline'>(知法藥者。即彼經云。佛子。菩薩摩訶薩。住此善慧地。如實知善不善無記法行。有漏無漏法行。世間出世間法行。思議不思議法行。定不定法行。聲聞獨覺法行。菩薩法行。如來地法行。有為無為法行。故今云無量法也。)</span>六知法師軌儀。<span class='note-inline'>(知法師者。即口業成就中具說之德。故經云。為大法師。具法師行成就。經云。處於法座。為潢說法。於大千界滿中眾生隨其心樂。差別為說是也。)</span>七知所化處。八知化時。隨根生熟。不差失故。後二依二諦說。皆說成就也。<span class='note-inline'>(後二依二諦者。即口業得四十無礙辯才。不出二諦。故彼文云。辭無礙智。以世智差別說。樂說無礙智。以第一義智善巧說等。中論云。諸佛依二諦為眾生說法。)</span></p>
</div>
<div class='div-orig'><p>佛子。此菩薩應勸學十種法。何者為十。所謂法王處善巧。法王處軌度。法王處宮殿。法王處趣入。法王處觀察。法王灌頂。法王力持。法王無畏。法王宴寢。法王讚歎。何以故。欲令增進心無障礙。有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後勝進十法。皆言法王者。既言王子。倣佛之儀合子法度。而言處者。即是位也。如世王子之於父王今對辨之。一善巧者。言辭安立。及諸伎藝。悅可王心。今此菩薩。學佛法王說法言辭。安立權實．善巧方便．以悅佛心。二軌度。軌謂坐立。動中規矩。容正可觀。度謂升降。出入往來。進退可度。此明無虧戒行。住佛威儀也。三宮殿者。父王在宮。即行子禮。父王處殿。即行臣禮。若處涅槃正殿。即令萬行歸宗。若處慈悲宮室。則子愛含識。四趣入者。趣者。就也。謂澤及萬人。入者。收也。謂庭來萬國。菩薩則無機不就。無德不收。五觀察者。入則觀父王。察其聲色。出則觀羣臣。知其賢愚。菩薩入則觀佛教理。出則審機可否。六灌頂者。十地有文。出現法喻雙辨。七力持者。聚人。則以財為力。慎危。則以戒為力。降怨。則以忍為力。廣業。則以勤為力。定亂。則以靜為力。謀安。則以智為力。固眾。則以仁為力。制敵。則以眾為力。菩薩六度四等。萬行總持。皆力義也。持財以儉。持眾以信。持安以不憍。持力以不奢。餘可類取。皆能持也。八無畏者。為上勿亢。則無憂悔之畏。節儉財色．則無病畏。居上不憍．則無亡畏。為下不亂。則無刑畏。在醜不爭．則無兵畏。三不備者。永無死畏。菩薩修行。離老病死五種怖畏。得十無畏。<span class='note-inline'>(【鈔】醜者。輩也。類也。)</span>九宴寢者。晝無故不內宴。夜無故不外寢。宴於側室。寢於正處。菩薩入定同佛。不過明以耽其味。不昏沈以滯於境。無幽不得其味。正定不易其心。<span class='note-inline'>(菩薩入定者。合上晝無故不內宴。晝宴則耽其味。明合上晝。過明者。慧增定少也。言不昏沈以滯於境者。合上夜無．故不外寢。昏沈合夜。滯境合外寢。無幽不得其味。合宴於側室。正定不易其心。合寢於正處。)</span>十讚歎者。樂則歌讚。苦則哀歎。讚音宜和樂。歎音宜哀思。其情切。其辭文。菩薩應仰讚佛德。哀歎眾生。情詣於理。使令欣厭。三徵釋。云欲令增進。得於後位無礙智故。</p>
<p style="margin-left:1em">○第十灌頂住。</p>
</div>
<div class='div-orig'><p>佛子。云何為菩薩灌頂住。此菩薩得成就十種智。何者為十。所謂震動無數世界。照曜無數世界。住持無數世界。往詣無數世界。嚴淨無數世界。開示無數眾生。觀察無數眾生。知無數眾生根。令無數眾生趣入。令無數眾生調伏。是為十。</p>
</div>
<div class='div-commentary'><p style="margin-left:1em">【疏】文亦分二。先徵。後釋。釋中亦二。先自分。後勝進。前中二。初有十句．所成德用。後有十句．讚勝難測。以位終故．加此一段。前中前五了世界無礙智。後五成就眾生無礙智。以智度滿故。多同大盡分智成就說。<span class='note-inline'>(【鈔】多同大盡分者。大盡分．即第十地八分之中第四分。)</span></p>
</div>
<div class='div-orig'><p>佛子。此菩薩身．及身業．神通．變現．過去智．未來智．現在智．成就佛土．心境界．智境界．皆不可知。乃至法王子菩薩．亦不能知。</p>
</div>
<div class='div-commentary'><p style="margin-left:1em">【疏】後十讚勝。及後勝進。皆是神通有上無上分中義。今讚勝中。前四．即業自在不可知。一身。二身用。三十通。四通用。後六．心智自在不可知。初三．即三達圓明智。四知器世間自在智。五定心所現之境。六大智所知之境。並深廣故。下位不知。</p>
</div>
<div class='div-orig'><p>佛子。此菩薩應勸學諸佛十種智。何者為十．所謂三世智。佛法智。法界無礙智。法界無邊智。充滿一切世界智。普照一切世界智。住持一切世界智。知一切眾生智。知一切法智。知無邊諸佛智。何以故。欲令增長一切種智。有所聞法．即自開解．不由他教故。</p>
</div>
<div class='div-commentary'><p style="margin-left:1em">【疏】後勝進中三。初標。即學佛一切智。一切種智。以當位滿．灌頂成佛。以攝諸位．皆此中具故。如法界品海幢處說。玄中廣明。二徵列中。一學佛三達智。此是總句。二佛法智者。覺法自性．善出現儀。三事理無礙。四事法橫廣。五大用周徧。六身智光照。七神力持令不壞。法力持令進善。八窮盡所化。九知化法。十了化主。三徵釋。成十勝智。復更學者。為欲成佛種智位故。然上所釋。大依十地。<span class='note-inline'>(第五說分竟。)</span></p>
<p style="margin-left:1em">○第六顯實證成分。</p>
</div>
<div class='div-orig'><p>爾時佛神力故。十方各一萬佛剎微塵數世界．六種震動。所謂動。徧動。等徧動。起。徧起。等徧起。踊。徧踊。等徧踊。震。徧震。等徧震。吼。徧吼。等徧吼。擊。徧擊。等徧擊。雨天妙華。天末香。天華鬘。天雜香。天寶衣。天寶雲。天莊嚴具。天諸音樂不鼓自鳴。放天光明及妙音聲。</p>
<p>如此四天下須彌山頂帝釋殿上．說十住法。現諸神變。十方所有一切世界。悉亦如是。又以佛神力故。十方各過一萬佛剎微塵數世界。有十佛剎微塵數菩薩來詣於此。充滿十方。作如是言。善哉善哉。佛子。善說此法。我等諸人同名法慧。所從來國．同名法雲。彼土如來皆名妙法。我等佛所亦說十住。眾會眷屬。文句義理。悉亦如是無有增減。佛子。我等承佛神力。來入此會為汝作證。如於此會。十方所有一切世界。悉亦如是。</p>
</div>
<div class='div-commentary'><p style="margin-left:1em">【疏】文二。先現瑞顯實。後菩薩證成。前中先世界。有動地．雨供。一萬佛剎．猶劣行故。後如此下。結通。二又以下。菩薩證成。於中二。初能證現前。二作如是下。發言讚述。於中四。一讚其所說。二我等下。舉同顯證。此有四同。一能說人。二所說處。三者會主。四所說法。初後與此同。中二但彼同者。法慧表解。不可不同。法若不同．豈名為證。中二異此者。表人異道同。處殊法一。方表通方之說。成證義也。若亦同此。將謂餘異名界佛。不同說也。若爾。何故同名法雲妙法。不多舉耶。為有表故。謂所說法。該於十地故。非粗淺故。就所說中。眾會約人。眷屬兼法。文句義理。主伴皆同也。三佛子下。舉因結成。四於如此下。結通廣徧。謂非唯來此為汝作證。於餘處證。亦同證此。彌顯所說。是通方也。此是彼菩薩結通。不俟經家結通也。問。此經何要十方同說。答。引攝之教．隨機不一．諸方有殊。圓實之教．法爾常規。故十方同說。十方如來同一道故。三賢十聖．無異路故。問。說此經處。何要徧於十方。答。能詮如所詮故。所詮義理．無不周故。表位優劣。證有多少。據其所說無處不該。有云。此上瑞應證成．應在偈後。有四因故。一未說偈．經猶未了。不應先瑞先證。二瑞證本為證經。既不證偈。則偈應非經。三證辭不應云。文句無有增減。四若許瑞證。合在頌前。頌中應頌二分。假使梵本如此。譯者即合迴文。此乃靜法<span class='corr'>佳</span>判。今為一救。理或可通。謂欲表說證同時故。然文不累書。編之作次。若全居末．則似說竟方證。若更居初。未說復何所證。故置於散說偈文之際。深有以焉。諸會文同。皆倣此釋。<span class='note-inline'>(證成分竟。)</span></p>
<p style="margin-left:1em">○第七重頌分中。總有一百頌。分二。初九十一頌．正顯前法。後如是十住下九頌。結歎勸修。前中十住．即為十段。第一初住。</p>
</div>
<div class='div-orig'><p>爾時法慧菩薩。承佛威力。觀察十方暨於法界。而說頌曰。</p>

<div class="lg regular" style="margin-left:0em;"><div class='lg-row'>見者勝智微妙身　相好端嚴皆具足　如是尊重甚難遇　菩薩勇猛初發心</div>
<div class='lg-row'>見無等比大神通　聞說記心及教誡　諸趣眾生無量苦　菩薩以此初發心</div>
<div class='lg-row'>聞諸如來普勝尊　一切功德皆成就　譬如虛空不分別　菩薩以此初發心</div>
</div></div>
<div class='div-commentary'><p style="margin-left:1em">【疏】初住中有四十六頌。文分為四。初三頌．頌發心緣。次三十二頌．緣境發心。次十頌．勝進所學。後一總結。今初尊重。即前眾生樂見。第三偈．即廣大法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三世因果名為處　我等自性為非處　欲悉了知真實義　菩薩以此初發心　過去未來現在世</div>
<div class='lg-row'>所有一切善惡業　欲悉了知無不盡　菩薩以此初發心　諸禪解脫及三昧　雜染清淨無量種</div>
<div class='lg-row'>欲悉了知入住出　菩薩以此初發心　隨諸眾生根利鈍　如是種種精進力　欲悉了達分別知</div>
<div class='lg-row'>菩薩以此初發心　一切眾生種種解　心所好樂各差別　如是無量欲悉知　菩薩以此初發心</div>
<div class='lg-row'>眾生諸界各差別　一切世間無有量　欲悉了知其體性　菩薩以此初發心　一切有為諸行道</div>
<div class='lg-row'>一一皆有所至處　悉欲了知其實性　菩薩以此初發心　一切世界諸眾生　隨業漂流無暫息</div>
<div class='lg-row'>欲得天眼皆明見　菩薩以此初發心　過去世中曾所有　如是體性如是相　欲悉了知其宿住</div>
<div class='lg-row'>菩薩以此初發心　一切眾生諸結惑　相續現起及習氣　欲悉了知究竟盡　菩薩以此初發心</div>
</div></div>
<div class='div-commentary'><p style="margin-left:1em">【疏】二中分二。初十頌緣十力發心。一頌一力。初中。謂以因感果．斯為是處。從我心冥性等生無有是處。餘文可見。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>隨諸眾生所安立　種種談論語言道　如其世諦悉欲知　菩薩以此初發心</div>
</p></div>
<div class='div-commentary'><p style="margin-left:1em">【疏】二二十二頌．別顯所求。長行結前生後云。求一切智。今偈畧顯一切智相。此二十二頌．一頌一智。或有闕智了等言者。蓋文畧耳。今以類例相從。攝為十智。初一俗諦智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切諸法離言說　性空寂滅無所作　欲悉明達此真義　菩薩以此初發心</div>
</p></div>
<div class='div-commentary'><p style="margin-left:1em">【疏】次一真諦智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>欲悉震動十方國　傾覆一切諸大海　具足諸佛大神通　菩薩以此初發心</div>
</p></div>
<div class='div-commentary'><p style="margin-left:1em">【疏】三一偈。神通智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>欲一毛孔放光明　普照十方無量土　一一光中覺一切　菩薩以此初發心　欲以難思諸佛剎</div>
<div class='lg-row'>悉置掌中而不動　了知一切如幻化　菩薩以此初發心　欲以無量剎眾生　置一毛端不迫隘</div>
<div class='lg-row'>悉知無人無有我　菩薩以此初發心　欲以一毛滴海水　一切大海悉令竭　而悉分別知其數</div>
<div class='lg-row'>菩薩以此初發心　不可思議諸國土　盡抹為塵無遺者　欲悉分別知其數　菩薩以此初發心</div>
</div></div>
<div class='div-commentary'><p style="margin-left:1em">【疏】四五頌．解脫智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>過去未來無量劫　一切世間成壞相　欲悉了達窮其際　菩薩以此初發心</div>
</p></div>
<div class='div-commentary'><p style="margin-left:1em">【疏】五過去下一頌．劫剎智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>三世所有諸如來　一切獨覺及聲聞　欲知其法盡無餘　菩薩以此初發心</div>
</p></div>
<div class='div-commentary'><p style="margin-left:1em">【疏】六一頌．三乘智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無量無邊諸世界　欲以一毛悉稱舉　如其體相悉了知　菩薩以此初發心</div>
<div class='lg-row'>無量無數輪圍山　欲令悉入毛孔中　如其大小皆得知　菩薩以此初發心</div>
</div></div>
<div class='div-commentary'><p style="margin-left:1em">【疏】七有七頌．三密智。謂二頌身密。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>欲以寂靜一妙音　普應十方隨類演　如是皆令淨明了　菩薩以此初發心</div>
<div class='lg-row'>一切眾生語言法　一言演說無不盡　悉欲了知其自性　菩薩以此初發心</div>
<div class='lg-row'>世間言音靡不作　悉令其解證寂滅　欲得如是妙舌根　菩薩以此初發心</div>
</div></div>
<div class='div-commentary'><p style="margin-left:1em">【疏】三頌語密。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>欲使十方諸世界　有成壞相皆得見　而悉知從分別生　菩薩以此初發心</div>
<div class='lg-row'>一切十方諸世界　無量如來悉充滿　欲悉了知彼佛法　菩薩以此初發心</div>
</div></div>
<div class='div-commentary'><p style="margin-left:1em">【疏】二頌意密。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>種種變化無量身　一切世界微塵等　欲悉了達從心起　菩薩以此初發心</div>
</p></div>
<div class='div-commentary'><p style="margin-left:1em">【疏】八一頌．唯心智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去未來現在世　無量無數諸如來　欲於一念悉了知　菩薩以此初發心</div>
<div class='lg-row'>欲具演說一句法　阿僧祇劫無有盡　而令文義各不同　菩薩以此初發心</div>
<div class='lg-row'>十方一切諸眾生　隨其流轉生滅相　欲於一念皆明達　菩薩以此初發心</div>
</div></div>
<div class='div-commentary'><p style="margin-left:1em">【疏】九過去下三頌．一多無礙智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>欲以身語及意業　普詣十方無所礙　了知三世皆空寂　菩薩以此初發心</div>
</p></div>
<div class='div-commentary'><p style="margin-left:1em">【疏】十有一頌．權實雙行智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩如是發心已　應令往詣十方國　恭敬供養諸如來　以此使其無退轉　菩薩勇猛求佛道</div>
<div class='lg-row'>住於生死不疲厭　為彼稱歎使順行　如是令其無退轉　一方世界無量剎　悉在其中作尊主</div>
<div class='lg-row'>為諸菩薩如是說　以此令其無退轉　最勝最上最第一　甚深微妙清淨法　勸諸菩薩說與人</div>
<div class='lg-row'>如是教令離煩惱　一切世間無與等　不可傾動摧伏處　為彼菩薩常稱讚　如是教令不退轉</div>
<div class='lg-row'>佛是世間大力主　具足一切諸功德　令諸菩薩住是中　以此教為勝丈夫　無量無邊諸佛所</div>
<div class='lg-row'>悉得往詣而親近　常為諸佛所攝受　如是教令不退轉　所有寂靜諸三昧　悉皆演暢無有餘</div>
<div class='lg-row'>為彼菩薩如是說　以此令其不退轉　摧滅諸有生死輪　轉於清淨妙法輪　一切世間無所著</div>
<div class='lg-row'>為諸菩薩如是說　一切眾生墮惡道　無量重苦所纏迫　與作救護歸依處　為諸菩薩如是說</div>
</div></div>
<div class='div-commentary'><p style="margin-left:1em">【疏】三菩薩如是下十頌．頌勝進十法。一頌一法。皆言令其不退轉者。顯勸學之意也。不退有三。一位不退。七住已上。二證不退．初地已上。三念不退。八地已去。今此近希位不退故。若約圓教當位。從信入住．得位不退。初發心時．成正覺故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此是菩薩發心住　一向志求無上道　如我所說教誨法　一切諸佛亦如是</div>
</p></div>
<div class='div-commentary'><p style="margin-left:1em">【疏】四一頌總結。亦是引證。</p>
<p style="margin-left:1em">○第二治地住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第二治地住菩薩　應當發起如是心　十方一切諸眾生　願使悉順如來教　利益大悲安樂心</div>
<div class='lg-row'>安住憐愍攝受心　守護眾生同己心　師心及以導師心　已住如是勝妙心　次令誦習求多聞</div>
<div class='lg-row'>常樂寂靜正思惟　親近一切善知識　發言和悅離粗獷　言必知時無所畏　了達於義如法行</div>
<div class='lg-row'>遠離愚迷心不動　此是初學菩提行　能行此行真佛子　我今說彼所應行　如是佛子應勤學</div>
</div></div>
<div class='div-commentary'><p style="margin-left:1em">【疏】二住五頌。初二頌自分。次二頌勝進。後一頌結說。</p>
<p style="margin-left:1em">○第三修行住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第三菩薩修行住　當依佛教勤觀察　諸法無常苦及空　無有我人無動作　一切諸法不可樂</div>
<div class='lg-row'>無如名字無處所　無所分別無真實　如是觀者名菩薩　次令觀察眾生界　及以勸觀於法界</div>
<div class='lg-row'>世界差別盡無餘　於彼咸應勸觀察　十方世界及虛空　所有地水與火風　欲界色界無色界</div>
<div class='lg-row'>悉勸觀察咸令盡　觀察彼界各差別　及其體性咸究竟　得如是教勤修行　此則名為真佛子</div>
</div></div>
<div class='div-commentary'><p style="margin-left:1em">【疏】三住五頌。前二頌自分。後三頌勝進。</p>
<p style="margin-left:1em">○第四生貴住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第四生貴住菩薩　從諸聖教而出生　了達諸有無所有　超過彼法生法界　信佛堅固不可壞</div>
<div class='lg-row'>觀法寂滅心安住　隨諸眾生悉了知　體性虛妄無真實　世間剎土業及報　生死涅槃悉如是</div>
<div class='lg-row'>佛子於法如是觀　從佛親生名佛子　過去未來現在世　其中所有諸佛法　了知積集及圓滿</div>
<div class='lg-row'>如是修學令究竟　三世一切諸如來　能隨觀察悉平等　種種差別不可得　如是觀者達三世</div>
<div class='lg-row'>如我稱揚讚歎者　此是四住諸功德　若能依法勤修行　速成無上佛菩提</div>
</div></div>
<div class='div-commentary'><p style="margin-left:1em">【疏】四住六頌。初三自分。次二勝進。後一結歎。</p>
<p style="margin-left:1em">○第五具足方便住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從此第五諸菩薩　說名具足方便住　深入無量巧方便　發生究竟功德業　菩薩所修眾福德</div>
<div class='lg-row'>皆為救護諸羣生　專心利益與安樂　一向哀愍令度脫　為一切世除眾難　引出諸有令歡喜</div>
<div class='lg-row'>一一調伏無所遺　皆令具德向涅槃　一切眾生無有邊　無量無數不思議　及以不可稱量等</div>
<div class='lg-row'>聽受如來如是法　此第五住真佛子　成就方便度眾生　一切功德大智尊　以如是法而開示</div>
</div></div>
<div class='div-commentary'><p style="margin-left:1em">【疏】第五住五頌。初三頌自分。次一頌勝進。後一結歎。</p>
<p style="margin-left:1em">○第六正心住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第六正心圓滿住　於法自性無迷惑　正念思惟離分別　一切天人莫能動</div>
<div class='lg-row'>聞讚毀佛與佛法　菩薩及以所行行　眾生有量若無量　有垢無垢難易度</div>
<div class='lg-row'>法界大小及成壞　若有若無心不動　過去未來今現在　諦念思惟恆決定</div>
<div class='lg-row'>一切諸法皆無相　無體無性空無實　如幻如夢離分別　常樂聽聞如是義</div>
</div></div>
<div class='div-commentary'><p style="margin-left:1em">【疏】六住四頌。初三自分。於中後半頌．是顯不動之意。二一頌勝進。</p>
<p style="margin-left:1em">○第七不退住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第七不退轉菩薩　於佛及法菩薩行　若有若無出不出　雖聞是說無退動</div>
<div class='lg-row'>過去未來現在世　一切諸佛有以無　佛智有盡或無盡　三世一相種種相</div>
<div class='lg-row'>一即是多多即一　文隨於義義隨文　如是一切展轉成　此不退人應為說</div>
<div class='lg-row'>若法有相及無相　若法有性及無性　種種差別互相屬　此人聞已得究竟</div>
</div></div>
<div class='div-commentary'><p style="margin-left:1em">【疏】七住四頌。初二自分。後二勝進。</p>
<p style="margin-left:1em">○第八童真住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第八菩薩童真住　身語意行皆具足　一切清淨無諸失　隨意受生得自在　知諸眾生心所樂</div>
<div class='lg-row'>種種意解各差別　及其所有一切法　十方國土成壞相　逮得速疾妙神通　一切處中隨念往</div>
<div class='lg-row'>於諸佛所聽聞法　讚歎修行無懈倦　了知一切諸佛國　震動加持亦觀察　超過佛土不可量</div>
<div class='lg-row'>遊行世界無邊數　阿僧祇法悉咨問　所欲受身皆自在　言音善巧靡不充　諸佛無數咸承事</div>
</div></div>
<div class='div-commentary'><p style="margin-left:1em">【疏】八住五頌。初三自分。後二勝進。</p>
<p style="margin-left:1em">○第九法王子住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第九菩薩王子住　能見眾生受生別　煩惱現習靡不知　所行方便皆善了　諸法各異威儀別</div>
<div class='lg-row'>世界不同前後際　如其世俗第一義　悉善了知無有餘　法王善巧安立處　隨其處所所有法</div>
<div class='lg-row'>法王宮殿若趣入　及以於中所觀見　法王所有灌頂法　神力加持無怯畏　宴寢宮室及歎譽</div>
<div class='lg-row'>以此教詔法王子　如是為說靡不盡　而令其心無所著　於此了知修正念　一切諸佛現其前</div>
</div></div>
<div class='div-commentary'><p style="margin-left:1em">【疏】九住五頌。初二自分。後三勝進。</p>
<p style="margin-left:1em">○第十灌頂住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>第十灌頂真佛子　成滿最上第一法　十方無數諸世界　悉能震動光普照　住持往詣亦無餘</div>
<div class='lg-row'>清淨莊嚴皆具足　開示眾生無有數　觀察知根悉能盡　發心調伏亦無邊　咸令趣向大菩提</div>
<div class='lg-row'>一切法界咸觀察　十方國土皆往詣　其中身及身所作　神通變現難可測　三世佛土諸境界</div>
<div class='lg-row'>乃至王子無能了　一切見者三世智　於諸佛法明了智　法界無礙無邊智　充滿一切世界智</div>
<div class='lg-row'>照曜世界住持智　了知眾生諸法智　及知正覺無邊智　如來為說咸令盡</div>
</div><p><span class='note-inline'>(【校】三世佛土．纂要誤作三世佛上。)</span></p>
</div>
<div class='div-commentary'><p style="margin-left:1em">【疏】十住六頌。初四自分。於中三頌．頌所成德用。一頌．頌讚勝難測。後二頌勝進。</p>
<p style="margin-left:1em">○第二大段結歎勸修。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如是十住諸菩薩　皆從如來法化生　隨其所有功德行　一切天人莫能測</div>
</p></div>
<div class='div-commentary'><p style="margin-left:1em">【疏】九頌分三。初一頌總歎十住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去未來現在世　發心求佛無有邊　十方國土皆充滿　莫不當成一切智　一切國土無邊際</div>
<div class='lg-row'>世界眾生法亦然　惑業心樂各差別　依彼而發菩提意　始求佛道一念心　世間眾生及二乘</div>
<div class='lg-row'>斯等尚亦不能知　何況所餘功德行　十方所有諸世界　能以一毛悉稱舉　彼人能知此佛子</div>
<div class='lg-row'>趣向如來智慧行　十方所有諸大海　悉以毛端滴令盡　彼人能知此佛子　一念所修功德行</div>
<div class='lg-row'>一切世界抹為塵　悉能分別知其數　如是之人乃能見　此諸菩薩所行道</div>
</div></div>
<div class='div-commentary'><p style="margin-left:1em">【疏】次六．別歎發心住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>去來現在十方佛　一切獨覺及聲聞　悉以種種妙辯才　開示初發菩提心</div>
<div class='lg-row'>發心功德不可量　充滿一切眾生界　眾智共說無能盡　何況所餘諸妙行</div>
</div></div>
<div class='div-commentary'><p style="margin-left:1em">【疏】後二結歎初心。況出修行。<span class='note-inline'>(十住品竟。)</span></p>
</div></div></div>
<p class='juan'>大方廣佛華嚴經疏論纂要卷第三十二</p>
</div><!-- end of div[@id='body'] -->
</body></html>