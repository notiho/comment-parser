<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu28' />
<p class='juan'>大方廣佛華嚴經疏論纂要卷第十</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu29' />
<div class='div-orig'><p class="head2">世主妙嚴品第一<span class='note-inline'>(之九)</span></p>
</div>
<div class='div-commentary'><p style="margin-left:1em">○自下第二同生眾。文分為三。初明普賢菩薩得一切法門。次十普菩薩。各得一門。後十異名菩薩。各一法門。此三各有長行及頌。就初普賢長行中二。初總標所入。二別顯十門。今初。</p>
</div>
<div class='div-orig'><p>復次普賢菩薩摩訶薩．入不思議解脫門方便海。入如來功德海。</p>
</div>
<div class='div-commentary'><p style="margin-left:1em">【疏】初二句．先指陳法體。言不思議者。謂數過圖度。理絕言思故。言方便海者。謂不動真而成事。巧以因門契果。故云方便。<span class='note-inline'>(【鈔】謂不動真而成事者。即理事無礙為方便。如涉有不迷於空。巧以因契果者。即事事無礙之方便。因果交徹故。)</span>後入如來下。辨法功能。謂證入因圓．趣入果海故。然前後但明以別入總。故各得一解脫門。猶如百川．一一入海。今明以總入總。如海入海。故得難思解脫門。復稱能入為方便海。以普賢是同異二眾之上首故。</p>
<p style="margin-left:1em">○二別顯十門以彰無盡。</p>
</div>
<div class='div-orig'><p>所謂有解脫門．名嚴淨一切佛國土．調伏眾生令究竟出離。有解脫門．名普詣一切如來所修具足功德境界。有解脫門．名安立一切菩薩地諸大願海。有解脫門。名普現法界微塵數無量身。有解脫門．名演說徧一切國土不可思議數差別名。有解脫門．名一切微塵中悉現無邊諸菩薩神通境界。有解脫門．名一念中現三世劫成壞事。有解脫門．名示現一切菩薩諸根海各入自境界。有解脫門．名能以神通力化現種種身徧無邊法界。有解脫門．名顯示一切菩薩修行法次第門．入一切智廣大方便。</p>
</div>
<div class='div-commentary'><p style="margin-left:1em">【疏】一嚴土調生。謂隨所化眾生取佛土故。一切佛土者。豎通四土。橫該法界。橫豎相融。故一塵一剎．皆廣大嚴淨。故云一切。演最妙法．故令所調究竟出離。<span class='note-inline'>(【鈔】豎通四土等者。並如世界成就品。略言豎者。即於一塵有四土故。以法性之土為三土體。故本徧常。自受用土．量周法界。一如法性。他受用土．及變化土．不離上二。猶如物影。不離空及日光。而他受用及變化土．隨心異見。亦如兩影。互相涉入。故一塵中則有四土。橫徧法界．即十方一切差別國土。橫豎相融者。以豎融橫．則一塵之中．有十方國。以橫融豎．則一塵四土．常徧十方。結成可知。)</span></p>
<p style="margin-left:1em">二佛徧塵道。詣彼修德。乃了彼境。</p>
<p style="margin-left:1em">三通辨安立菩薩六種功德。一位。二願。餘四在偈。</p>
<p style="margin-left:1em">四身普應機。演所證法。</p>
<p style="margin-left:1em">五國土不同。所敬各異。故隨宜立稱。成益不空．如名號品。</p>
<p style="margin-left:1em">六塵中現身．說菩薩行境。</p>
<p style="margin-left:1em">七以時隨法融。令三世劫．及劫中成壞．一念中現．無所障礙。然事通能所。能成壞事．謂火水及風。所成壞事．天地萬象。</p>
<p style="margin-left:1em">八菩薩根海．雖繁廣多類。但能入自所知境界。豈能測量佛無邊法。則顯前來眾海．未測佛德。普賢能知此理。</p>
<p style="margin-left:1em">九明如來身．體同虛空。用周法界。</p>
<p style="margin-left:1em">第十攝因成果。故云一切菩薩行．入一切智也。妙音宣此．故云顯示。此亦別釋標中第二句。</p>
</div>
<div class='div-orig'><p>爾時普賢菩薩摩訶薩。以自功德。復承如來威神之力。普觀一切眾會海已。即說頌言。</p>
</div>
<div class='div-commentary'><p style="margin-left:1em">【疏】頌中次第．如前十門。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛所莊嚴廣大剎　等於一切微塵數　清淨佛子悉滿中　雨不思議最妙法　如於此會見佛坐</div>
<div class='lg-row'>一切塵中悉如是　佛身無去亦無來　所有國土皆明現　顯示菩薩所修行　無量趣地諸方便</div>
<div class='lg-row'>及說難思真實理　令諸佛子入法界　出生化佛如塵數　普應羣生心所欲　入深法界方便門</div>
<div class='lg-row'>廣大無邊悉開演　如來名號等世間　十方國土悉充徧　一切方便無空過　調伏眾生皆離垢</div>
<div class='lg-row'>佛於一切微塵中　示現無邊大神力　悉坐道場能演說　如佛往昔菩提行　三世所有廣大劫</div>
<div class='lg-row'>佛念念中皆示現　彼諸成壞一切事　不思議智無不了　佛子眾會廣無限　欲共測量諸佛地</div>
<div class='lg-row'>諸佛法門無有邊　能悉了知甚為難　佛如虛空無分別　等真法界無所依　化現周行靡不至</div>
<div class='lg-row'>悉坐道場成正覺　佛以妙音廣宣暢　一切諸地皆明了　普現一一眾生前　盡與如來平等法</div>
</div></div>
<div class='div-commentary'><p style="margin-left:1em">【疏】第一偈。前半嚴淨佛國。後半調伏眾生。兼顯人法為嚴之義。佛子有三。一者外子。謂諸凡夫。未能紹繼佛家事故。二者庶子。謂諸二乘。不從如來大法生故。三者真子。謂大菩薩。從大法喜正所生故。此言清淨。意顯第三。最妙法者。揀非權小。昔以妙法．淨所化心。故所感土．亦有清淨佛子。來生其國。還雨妙法。</p>
<p style="margin-left:1em">二中前半明總徧別中。後半明體用無礙。亦是總徧總中。<span class='note-inline'>(【鈔】前半明總徧別中者。然能徧所徧．不離依正。依正各二。一總。二別。全佛身為正之總。一毛孔等為正之別。一佛國土為依之總。一微塵等為依之別。今以前半佛徧塵中。故云總徧別中。言體用無礙者。上句是體。無去來故。下句是用。現諸土故。亦是總徧總者。身徧國故。)</span></p>
<p style="margin-left:1em">三中四句．即前四義。一修十勝行。二起十方便。三所證十如。四正證法界．成薩婆若。地位為總。餘五為別。</p>
<p style="margin-left:1em">四中前半普現身。後半演所證。</p>
<p style="margin-left:1em">次四偈可知。</p>
<p style="margin-left:1em">九中初句智身。次句智身等法身。後二句化用等法身之周徧。略舉正覺。實通一切。故上云種種。</p>
<p style="margin-left:1em">十中三句攝因。後句成果。</p>
<p style="margin-left:1em">○第二十普菩薩各得一門。</p>
</div>
<div class='div-orig'><p>復次淨德妙光菩薩摩訶薩。得徧往十方菩薩眾會莊嚴道場解脫門。普德最勝燈光照菩薩摩訶薩。得一念中現無盡成正覺門．教化成熟不思議眾生界解脫門。普光師子幢菩薩摩訶薩。得修習菩薩福德莊嚴出生一切佛國土解脫門。普寶燄妙光菩薩摩訶薩。得觀察佛神通境界無迷惑解脫門。普音功德海幢菩薩摩訶薩。得於一眾會道場中示現一切佛土莊嚴解脫門。普智光照如來境菩薩摩訶薩。得隨逐如來觀察甚深廣大法界藏解脫門。普覺悅意聲菩薩摩訶薩。得親近承事一切諸佛供養藏解脫門。普清淨無盡福威光菩薩摩訶薩。得出生一切神變廣大加持解脫門。普寶髻華幢菩薩摩訶薩。得普入一切世間行出生菩薩無邊行門解脫門。普相最勝光菩薩摩訶薩。得能於無相法界中．出現一切諸佛境界解脫門。</p>
</div>
<div class='div-commentary'><p style="margin-left:1em">【疏】第一菩薩。前列名中無。以前與普賢．共為十普。今普賢別說。故加為十。以表圓足。十中第一．嚴處說法。皆名為嚴。</p>
<p style="margin-left:1em">二塵塵皆成正覺。已為無盡。方是正覺一門。有如是等無量成正覺門。如出現品辨。隨所成正覺門。調生亦爾。故云成熟不思議眾生界。</p>
<p style="margin-left:1em">三修行福海。嚴出剎海。</p>
<p style="margin-left:1em">四以深妙智。觀難思境。故多處不迷。多劫不厭。</p>
<p style="margin-left:1em">五如一逝多林會。頓現一切淨土。會會皆爾。念念現殊。</p>
<p style="margin-left:1em">六法界含攝無盡。故名為藏。觀佛法界之身．一毛即無分限。</p>
<p style="margin-left:1em">七佛昔行因．無佛不供。今成佛果．無眾不歸。猶如百川．馳流趣海。</p>
<p style="margin-left:1em">八徧剎充塵．劫窮來際。皆佛加持之力。</p>
<p style="margin-left:1em">九若無大悲。不入生死。則不能出菩薩行門。如不入海。安能得寶。此即化他成己。<span class='note-inline'>(【鈔】如不入海安能得寶。即淨名佛道品。譬如不下巨海。則不能得無價寶珠。如是不入生死大海。則不能得一切智寶故。)</span></p>
<p style="margin-left:1em">十即依體起用。</p>
</div>
<div class='div-orig'><p>爾時淨德妙光菩薩摩訶薩。承佛威力。普觀一切菩薩解脫門海已。即說頌言。</p>

<div class="lg regular" style="margin-left:0em;"><div class='lg-row'>十方所有諸國土　一剎那中悉嚴淨　以妙音聲轉法輪　普徧世間無與等　如來境界無邊際</div>
<div class='lg-row'>一念法界悉充滿　一一塵中建道場　悉證菩提起神變　世尊往昔修諸行　經於百千無量劫</div>
<div class='lg-row'>一切佛剎皆莊嚴　出現無礙如虛空　佛神通力無限量　充滿無邊一切劫　假使經於無量劫</div>
<div class='lg-row'>念念觀察無疲厭　汝應觀佛神通境　十方國土皆嚴淨　一切於此悉現前　念念不同無量種</div>
<div class='lg-row'>觀佛百千無量劫　不得一毛之分限　如來無礙方便門　此光普照難思剎　如來往劫在世間</div>
<div class='lg-row'>承事無邊諸佛海　是故一切如川騖　咸來供養世所尊　如來出現徧十方　一一塵中無量土</div>
<div class='lg-row'>其中境界皆無量　悉住無邊無盡劫　佛於曩劫為眾生　修習無邊大悲海　隨諸眾生入生死</div>
<div class='lg-row'>普化眾會令清淨　佛住真如法界藏　無相無形離諸垢　眾生觀見種種身　一切苦難皆消滅</div>
</div></div>
<div class='div-commentary'><p style="margin-left:1em">【疏】頌文前已配釋。欲表菩薩法門互入。故不結法屬人。後段亦然。</p>
<p style="margin-left:1em">○第三十異名菩薩亦各一法。</p>
</div>
<div class='div-orig'><p>復次海月光大明菩薩摩訶薩。得出生菩薩諸地諸波羅蜜教化眾生．及嚴淨一切佛國土方便解脫門。雲音海光離垢藏菩薩摩訶薩。得念念中普入法界種種差別處解脫門。智生寶髻菩薩摩訶薩。得不可思議劫於一切眾生前現清淨大功德解脫門。功德自在王淨光菩薩摩訶薩。得普見十方一切菩薩初詣道場時種種莊嚴解脫門。善勇猛蓮華髻菩薩摩訶薩。得隨諸眾生根解海普為顯示一切佛法解脫門。普智雲日幢菩薩摩訶薩。得成就如來智永住無量劫解脫門。大精進金剛臍菩薩摩訶薩。得普入一切無邊法印力解脫門。香燄光幢菩薩摩訶薩。得顯示現在一切佛始修菩薩行．乃至成就智慧聚解脫門。大明德深美音菩薩摩訶薩。得安住毗盧遮那一切大願海解脫門。大福光智生菩薩摩訶薩。得顯示如來徧法界甚深境界解脫門。</p>
</div>
<div class='div-commentary'><p style="margin-left:1em">【疏】長行中。一得成菩薩四種方便。一地位二度行。三調生。即行位所作。四嚴剎。通二利因果也。或一地一度滿。或地地諸度滿。此一為總。下九皆別。然不出上四。多顯調生。</p>
<p style="margin-left:1em">二謂徧轉法輪。</p>
<p style="margin-left:1em">三普示滅惑。</p>
<p style="margin-left:1em">四普嚴場會。</p>
<p style="margin-left:1em">五以法隨機。</p>
<p style="margin-left:1em">六為物永存。</p>
<p style="margin-left:1em">七法印悟物。</p>
<p style="margin-left:1em">八頓顯始終。</p>
<p style="margin-left:1em">九同佛往修。</p>
<p style="margin-left:1em">十光顯如來難思之境。以偈對釋。文並可知。</p>
</div>
<div class='div-orig'><p>爾時海月光大明菩薩摩訶薩。承佛威力。普觀一切菩薩眾莊嚴海已。即說頌言。</p>

<div class="lg regular" style="margin-left:0em;"><div class='lg-row'>諸波羅蜜及諸地　廣大難思悉圓滿　無量眾生盡調伏　一切佛土皆嚴淨　如佛教化眾生界</div>
<div class='lg-row'>十方國土皆充滿　一念心中轉法輪　普應羣情無不徧　佛於無量廣大劫　普現一切眾生前</div>
<div class='lg-row'>如其往昔廣修治　示彼所行清淨處　我覩十方無有餘　亦見諸佛現神通　悉坐道場成正覺</div>
<div class='lg-row'>眾會聞法共圍繞　廣大光明佛法身　能以方便現世間　普隨眾生心所樂　悉稱其根而雨法</div>
<div class='lg-row'>真如平等無相身　離垢光明淨法身　智慧寂靜身無量　普應十方而演法　法王諸力皆清淨</div>
<div class='lg-row'>智慧如空無有邊　悉為開示無遺隱　普使眾生同悟入　如佛往昔所修治　乃至成於一切智</div>
<div class='lg-row'>今放光明徧法界　於中顯現悉明了　佛以本願現神通　一切十方無不照　如佛往昔修治行</div>
<div class='lg-row'>光明網中皆演說　十方境界無有盡　無等無邊各差別　佛無礙力發大光　一切國土皆明顯</div>
</div></div>
<div class='div-commentary'><p style="margin-left:1em">【疏】唯第六偈。略須開示。初句所證性淨法身。言無相者。示真如相。身即體義。在纏不染．出障非淨。凡聖必同．故云平等。次句．出纏法身也。真如出煩惱障．故云離垢。出所知障．故云光明。又塵習雙亡．故云離垢。真智圓滿．故曰光明。淨法身者。揀於在纏。後半體用無礙身。由出纏故．應用無方。約理．即是體用無礙。約用．則止觀雙運。故得果．則寂照為身。即用之體故寂。即體之用故智。體用既無不在。佛身何有量耶。故能普應十方。此句正顯化用。故經云。水銀和真金。能塗諸色像。智慧與法身。處處應現往。即斯義也。<span class='note-inline'>(【鈔】經云。水銀和真金能塗諸色像者。金如法身。水銀如般若。以般若照機。真身隨感。故天台智者．亦用此義。以釋法華壽量應用。)</span></p>
<p style="margin-left:1em">【論】普賢菩薩一人獨入十法者。普賢眾．明一位普周眾行也。海月光眾．但歎佛德。與自所入之法相似。以此頌中．更不別歎自德。如普賢眾中．加淨德妙光菩薩。是文殊師利別號。文殊師利．此云妙德。又法華經內．往昔號妙光。又妙德與光．其意相似。以德為光。以能破暗發明故。今在普賢眾內。表法。明因果理智萬行圓融故。普賢獨獲十種益者。明一即一切故。明一多自在．延促自由故。是總攝義也。<span class='note-inline'>(同生眾竟。)</span><span class='note-inline'>(已上第七稱揚讚德竟。)</span></p>
<p style="margin-left:1em">○自下第八明座內眾流分。於中長分十段。一明出處。二顯眾類。三列眾名。四結眾數。五興雲供。六供眾海。七敬遶佛。八坐本方。九歎德能。十申偈讚。今初。</p>
</div>
<div class='div-orig'><p>爾時如來師子之座。眾寶妙華。輪臺基陛。及諸戶牖。如是一切莊嚴具中。</p>
</div>
<div class='div-commentary'><p style="margin-left:1em">【疏】座即是總。寶等為別。如是已下。結廣從略。非獨輪等。故云一切。所以此能出者。良以座該法界。依正混融。一一纖塵．無不廣容普徧。座所徧剎．恆在座中。故從中出．非是化也。若約法空之因。及法空之座。則萬行為嚴。能生菩薩。</p>
<p style="margin-left:1em">○二顯眾類。</p>
</div>
<div class='div-orig'><p>一一各出佛剎微塵數菩薩摩訶薩。</p>
</div>
<div class='div-commentary'><p style="margin-left:1em">【疏】顯眾類皆菩薩故。</p>
<p style="margin-left:1em">○三列眾名。</p>
</div>
<div class='div-orig'><p>其名曰。海慧自在神通王菩薩摩訶薩。雷音普震菩薩摩訶薩。眾寶光明髻菩薩摩訶薩。大智日勇猛慧菩薩摩訶薩。不思議功德寶智印菩薩摩訶薩。百目蓮華髻菩薩摩訶薩。金燄圓滿光菩薩摩訶薩。法界普音菩薩摩訶薩。雲音淨月菩薩摩訶薩。善勇猛光明幢菩薩摩訶薩。</p>
</div>
<div class='div-commentary'><p style="margin-left:1em">【疏】出處既多。名亦多種。略舉上首十名耳。即如次十方。</p>
<p style="margin-left:1em">○四結眾數。</p>
</div>
<div class='div-orig'><p>如是等而為上首。有眾多佛剎微塵數同時出現。</p>
</div>
<div class='div-commentary'><p style="margin-left:1em">【疏】嚴具非一。故有眾多剎塵。</p>
<p style="margin-left:1em">○五興雲供。</p>
</div>
<div class='div-orig'><p>此諸菩薩。各興種種供養雲。所謂一切摩尼寶華雲。一切蓮華妙香雲。一切寶圓滿光雲。無邊境界香燄雲。日藏摩尼輪光明雲。一切悅意樂音雲。無邊色相一切寶燈光燄雲。眾寶樹枝華果雲。無盡寶清淨光明摩尼王雲。一切莊嚴具摩尼王雲。如是等諸供養雲。有佛世界微塵數。</p>
</div>
<div class='div-commentary'><p style="margin-left:1em">○六供眾海。</p>
</div>
<div class='div-orig'><p>彼諸菩薩．一一皆興如是供養雲。雨於一切道場眾海。相續不絕。</p>
</div>
<div class='div-commentary'><p style="margin-left:1em">【疏】眾多菩薩。各興剎塵供雲。已重疊難思。况相續不絕。而諸供具．皆稱雲者。乃有多義。謂色相顯然。智攬無性。從法性空無生法起。能現所現．逈無所依。應用而來．故來無所從。用謝而去．故去無所至。而能含慈潤。霔法雨。益萬物。重重無礙。有雲象焉。上下諸文．雲義皆爾。</p>
<p style="margin-left:1em">○七明敬繞佛。</p>
</div>
<div class='div-orig'><p>現是雲已。右繞世尊。經無量百千帀。</p>
</div>
<div class='div-commentary'><p style="margin-left:1em">【疏】順向殷重。瞻望不足。乃至百千。</p>
<p style="margin-left:1em">○八坐本方。</p>
</div>
<div class='div-orig'><p>隨其方面。去佛不遠。化作無量種種寶蓮華師子之座。各於其上．結跏趺坐。</p>
</div>
<div class='div-commentary'><p style="margin-left:1em">【疏】各坐本方。參而不雜也。如師子子．亦師子故。菩薩座．亦名師子。自化自坐者。自心智現．還自安處故。諸佛菩薩坐多跏趺者。為物軌故。智論引偈云。若結跏趺坐。身安入三昧等。<span class='note-inline'>(【鈔】若結跏趺坐等者。等取餘偈云。威德人敬仰。如日照天下。除睡懶覆心。身輕不疲倚。覺悟亦輕便。安坐如龍蟠。見畫跏趺坐。魔王亦驚怖。何况入道人。安坐不傾動。即第八論。)</span></p>
<p style="margin-left:1em">○九歎德能。</p>
</div>
<div class='div-orig'><p>是諸菩薩所行清淨．廣大如海。<span class='note-inline'>(句)</span>得智慧光．照普門法。<span class='note-inline'>(句)</span>隨順諸佛所行無礙。<span class='note-inline'>(句)</span>能入一切辯才法海。<span class='note-inline'>(句)</span>得不思議解脫法門。<span class='note-inline'>(句)</span>住於如來普門之地。<span class='note-inline'>(句)</span>已得一切陀羅尼門．悉能容受一切法海。<span class='note-inline'>(句)</span>善住三世平等智地。<span class='note-inline'>(句)</span>已得深信廣大喜樂。<span class='note-inline'>(句)</span>無邊福聚．極善清淨。<span class='note-inline'>(句)</span>虛空法界．靡不觀察。<span class='note-inline'>(句)</span>十方世界一切國土所有佛興咸勤供養。<span class='note-inline'>(句)</span></p>
</div>
<div class='div-commentary'><p style="margin-left:1em">【疏】歎其德能。有十二句。初總。餘別。</p>
<p style="margin-left:1em">別顯一一各是一種清淨廣大。略束為三。初三明三業清淨廣大。一智證普法。二身隨佛行。三語入辯海。中一義求．亦通三業。</p>
<p style="margin-left:1em">次三明得法清淨廣大。一獲自分解脫。二住勝進果位。三徧具諸持。普門地言．即同經初已踐如來普光明地。</p>
<p style="margin-left:1em">後五福智清淨廣大。初二正明。後三重顯。今初中．一智安理事。故云善住。二福無不修。故生信喜。然三世平等．經初已明。今更略示。謂依生及佛．善住平等。且依佛說。佛佛平等。法身智身．無增減故。若依眾生。生生平等。煩惱業苦．有支皆等。若生佛相望者。凡夫現在．等佛過去。進修得果．等佛現在。成佛究竟．等佛常住。<span class='note-inline'>(【鈔】然三世平等下。重釋善住三世平等智地。文三。初指前標舉。二別明義相。三結釋善住智地之言。初唯約佛。如問明品。十方諸如來。同一法身等。二唯約生。六道雖差。皆三雜染。)</span>此約三世互望。煩惱．佛則本有今無。眾生則本無今有。菩提．則眾生本有今無。諸佛則本無今有。約迷悟異．則說本今。涅槃之性．非三世攝。故知三世有法．無有是處。<span class='note-inline'>(此約三世下。別示義相。便引涅槃四出偈釋。今先敘彼經。後方釋疏。言四出偈者。四處出故。亦名四住。一即第十經中出。二即十七經。三即二十七經。四即二十八經。謂煩惱業苦是生得。名本有。解脫聖性是修得。是今無。煩惱佛則本有今無者。以佛昔為凡夫．則有煩惱。今成正覺．故無煩惱。眾生則本無今有者。約性淨故。本無煩惱。約客塵故。今有煩惱。菩提則眾生本有今無者。亦約性淨菩提本有。今為客塵之所覆故。迷真起妄．無有證得圓淨菩提。故云今無耳。諸佛則本無今有者。約圓淨菩提。昔未修成。故云本無。今已修得。故云今有。)</span>若以性淨而說。則佛與眾生．現今平等。而不妨迷悟之殊。是故三乘．亦有差別。亦無差別。眾生寂滅．即是法身。法身隨緣．即是眾生。故寂滅非無之眾生．恆不異真而成立。隨緣非有之法身．恆不異事而顯現。是故染淨三世一切諸法．無不平等。况稱性互收。<span class='note-inline'>(稱性互收者。上但事理無礙。已是難思。餘經容有。此則事事無礙。唯華嚴意。)</span>如是解者。名為善住一切智地。如地能生。終歸於地．萬法依於佛智。究竟還至一切智也。後三重顯中。一淨前福障．故令諸福．無邊清淨。二成上智慧．由觀法界虛空。三近勝緣。故成前二。</p>
<p style="margin-left:1em">【論】如來座內眾。經云。如來師子之座．眾寶妙華．輪臺基陛．及諸戶牖．如是一切莊嚴具中．一一各出佛剎微塵數菩薩摩訶薩。於此段中．義分為二。一述眾來意。二長科經文。一述眾來意者。是中其意有三。一明諸菩薩是古佛舊行。二明今佛契同。三明古今不二為門。所坐之座．合古所行菩薩行。如下頌中。諸佛所悟我已知。常以法身為座體。以普賢萬行為莊嚴。以無作大悲之智為座上佛。前佛後佛．皆同此也。明今佛契同古蹟。定眾生狐疑。是故須來。是名為如來自行．與古同因眾。為座體。體是法界。所行行亦是法界。以此無礙自在故。座身是正報。座上莊嚴．是行所招依報。今還從行報得之果內．還出本自行因菩薩眾也。亦明因果不二體故。如法界品．如來師子之座。普徧法界為座體故。第二長科經文者。從爾時如來師子座已下。有二十九行經。於中其義有七。一明座上莊嚴出眾。二列所出眾名。三來眾興供。四其眾遶佛致敬。五致敬已。升座而坐。六歎來眾之德。七乘威說頌。從此已下。有十菩薩。各說二十行頌。歎如來成道福智依正．及往昔所修之因。任其後哲．隨文隨義稱歎。不煩更釋。此一段．明今佛合古行。古行合今佛。明座外普賢之眾．是佛利他之行。座內之人．是佛自行所契普賢之眾。此之大眾．古今一切諸佛同道。更無二路。眾生乘之。即名乘不思議乘．如來乘．最勝乘．無上乘．至於道場。此以一切法皆為道場也。以法界為場地。諸波羅蜜為人功。治一切垢本自淨故。治無明成根本智故。教文弘廣．略申體意。隨文讚歎．任在後賢。</p>
<p style="margin-left:1em">○十說偈讚佛。十菩薩即為十段。初海慧菩薩歎身座。</p>
</div>
<div class='div-orig'><p>爾時海慧自在神通王菩薩摩訶薩。承佛威力。普觀一切道場眾海。即說頌言。</p>
</div>
<div class='div-commentary'><p style="margin-left:1em">【疏】初五歎佛身具德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛所悟悉已知　如空無礙皆明照　光徧十方無量土　處於眾會普嚴潔　如來功德不可量</div>
<div class='lg-row'>十方法界悉充滿　普坐一切樹王下　諸大自在共雲集　佛有如是神通力　一念現於無盡相</div>
<div class='lg-row'>如來境界無有邊　各隨解脫能觀見　如來往昔經劫海　在於諸有勤修行　種種方便化眾生</div>
<div class='lg-row'>令彼受行諸佛法　毗盧遮那具嚴好　坐蓮華藏師子座　一切眾會皆清淨　寂然而住同瞻仰</div>
</div></div>
<div class='div-commentary'><p style="margin-left:1em">【疏】一讚智慧。二讚功德。三讚神通。四讚因深。五讚果勝。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>摩尼寶藏放光明　普發無邊香燄雲　無量華纓共垂布　如是座上如來坐　種種嚴飾吉祥門</div>
<div class='lg-row'>恆放燈光寶燄雲　廣大熾然無不照　牟尼處上增嚴好　種種摩尼綺麗窗　妙寶蓮華所垂飾</div>
<div class='lg-row'>恆出妙音聞者悅　佛坐其上特明顯　寶輪承座半月形　金剛為臺色燄明　持髻菩薩常圍繞</div>
<div class='lg-row'>佛在其中最光耀　種種變化滿十方　演說如來廣大願　一切影像於中現　如是座上佛安坐</div>
</div></div>
<div class='div-commentary'><p style="margin-left:1em">【疏】後五歎所坐嚴麗。此眾既從座現。故多歎座。文並可知。</p>
<p style="margin-left:1em">○第二雷音菩薩十頌．歎座及地。</p>
</div>
<div class='div-orig'><p>爾時雷音普震菩薩摩訶薩。承佛威力普觀一切道場眾海。即說頌言。</p>

<div class="lg regular" style="margin-left:0em;"><div class='lg-row'>世尊往集菩提行　供養十方無量佛　善逝威力所加持　如來座中無不覩　香燄摩尼如意王</div>
<div class='lg-row'>填飾妙華師子座　種種莊嚴皆影現　一切眾會悉明矚　佛座普現莊嚴相　念念色類各差別</div>
<div class='lg-row'>隨諸眾生解不同　各見佛坐於其上　寶枝垂布蓮華網　華開踊現諸菩薩　各出微妙悅意聲</div>
<div class='lg-row'>稱讚如來坐於座</div>
</div></div>
<div class='div-commentary'><p style="margin-left:1em">【疏】文分三別。初四直歎座。可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛功德量如虛空　一切莊嚴從此生　一一地中嚴飾事　一切眾生不能了　金剛為地無能壞</div>
<div class='lg-row'>廣博清淨極夷坦　摩尼為網垂布空　菩提樹下皆周徧　其地無邊色相殊　真金為末布其中</div>
<div class='lg-row'>普散名華及眾寶　悉以光瑩如來座</div>
</div></div>
<div class='div-commentary'><p style="margin-left:1em">【疏】次三歎於場地。即轉顯座嚴。於中初一總顯因深德廣。故嚴事難思。金剛下。別顯。末後一句．結瑩寶座。﹂</p>
</div>
<div class='div-orig'>
<div class="lg regular" style="margin-left:0em;"><div class='lg-row'>地神歡喜而踊躍　剎那示現無有盡　普興一切莊嚴雲　恒在佛前瞻仰住　寶燈廣大極熾然</div>
<div class='lg-row'>香燄流光無斷絕　隨時示現各差別　地神以此為供養　十方一切剎土中　彼地所有諸莊嚴</div>
<div class='lg-row'>今此道場無不現　以佛威神故能爾</div>
</div></div>
<div class='div-commentary'><p style="margin-left:1em">【疏】後三偈歎地上之嚴。於中前二。地神興供嚴。後一佛力展轉嚴。</p>
<p style="margin-left:1em">○第三眾寶光明髻菩薩十頌。獨讚場地殊異德。</p>
</div>
<div class='div-orig'><p>爾時眾寶光明髻菩薩摩訶薩。承佛威力。普觀一切道場眾海。即說頌言。</p>

<div class="lg regular" style="margin-left:0em;"><div class='lg-row'>世尊往昔修行時　見諸佛土皆圓滿　如是所見地無盡　此道場中皆顯現　世尊廣大神通力</div>
<div class='lg-row'>舒光普雨摩尼寶　如是寶藏散道場　其地周迴悉嚴麗　如來福德神通力　摩尼妙寶普莊嚴</div>
<div class='lg-row'>其地及以菩提樹　遞發光音而演說　寶燈無量從空雨　寶王間錯為嚴飾　悉吐微妙演法音</div>
<div class='lg-row'>如是地神之所現　寶地普現妙光雲　寶炬燄明如電發　寶綱遐張覆其上　寶枝雜布為嚴好</div>
</div></div>
<div class='div-commentary'><p style="margin-left:1em">【疏】十頌分二。前五德用圓備</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝等普觀於此地　種種妙寶所莊嚴　顯示眾生諸業海　令彼了知真法性　普徧十方一切佛</div>
<div class='lg-row'>所有圓滿菩提樹　莫不皆現道場中　演說如來清淨法　隨諸眾生心所樂　其地普出妙音聲</div>
<div class='lg-row'>如佛座上所應演　一一法門咸具說　其地恒出妙香光　光中普演清淨音　若有眾生堪受法</div>
<div class='lg-row'>悉使得聞煩惱滅　一一莊嚴悉圓滿　假使億劫無能說　如來神力靡不周　是故其地皆嚴淨</div>
</div></div>
<div class='div-commentary'><p style="margin-left:1em">【疏】後五法化流通。言如佛座上所應演者。九會五周之文。一化隨宜之說。已具演於場地之中。<span class='note-inline'>(【鈔】九會五周之文等者。指此上一經。一化隨宜．即始從鹿苑．終至雙林．一乘三乘。場地頓演．何况如來言說耶。)</span></p>
<p style="margin-left:1em">○第四大智日菩薩頌。歎佛所處宮殿。</p>
</div>
<div class='div-orig'><p>爾時大智日勇猛慧菩薩摩訶薩。承佛威力。普觀一切道場眾海。即說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>世尊凝睟處法堂　炳然照耀宮殿中　隨諸眾生心所樂　其身普現十方土</div>
</p></div>
<div class='div-commentary'><p style="margin-left:1em">【疏】十頌分二。初一總明。次段讚處彰人。故此偈標人顯處。凝者。嚴整之貌。睟者．視也。謂肅然而視。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來宮殿不思議　摩尼寶藏為嚴飾　諸莊嚴具咸光耀　佛坐其中特明顯　摩尼為柱種種色</div>
<div class='lg-row'>真金鈴鐸如雲布　寶階四面列成行　門闥隨方咸洞啟　妙華繒綺莊嚴帳　寶樹枝條共嚴飾</div>
<div class='lg-row'>摩尼瓔珞四面垂　智海於中湛然坐　摩尼為綱妙香幢　光燄燈明若雲布　覆以種種莊嚴具</div>
<div class='lg-row'>超世正知於此坐</div>
</div></div>
<div class='div-commentary'><p style="margin-left:1em">【疏】後九別明。於中二。前四明宮殿體攝眾德。即廣其前半。後五明妙用自在。即廣其後半。今初。初一宮殿雖耀。佛坐增明。即廣前炳然照耀宮殿中也。次二頌略辨七嚴。結以智海。廣上凝睟處法堂也。謂內持寶柱。簷垂金鈴。外列門階。上羅華帳。寶樹交映。寶瓔周垂。為七嚴也。闥．小門也。洞．達也。如雲布者。重重無量。次次相承也。上云凝睟．則目視不瞬。特由內無識浪。故云智海湛然。次一頌。羅以寶綱。列以香幢。布以燄明。覆以嚴具。結云超世。即廣上世尊處法堂也。光如雲布者。若彩雲向日。上下齊明也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方普現變化雲　其雲演說徧世間　一切眾生悉調伏　如是皆從佛宮現</div>
</p></div>
<div class='div-commentary'><p style="margin-left:1em">【疏】後五中。一羅身雲以調生。正顯前文現十方土。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>摩尼為樹發妙華　十方所有無能匹　三世國土莊嚴事　莫不於中現其影</div>
</p></div>
<div class='div-commentary'><p style="margin-left:1em">【疏】二寶樹現三世之嚴。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>處處皆有摩尼聚　光燄熾然無量種　門牖隨方相間開　棟宇莊嚴極殊麗</div>
</p></div>
<div class='div-commentary'><p style="margin-left:1em">【疏】三略舉多嚴。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來宮殿不思議　清淨光明具眾相　一切宮殿於中現　一一皆有如來坐</div>
</p></div>
<div class='div-commentary'><p style="margin-left:1em">【疏】四即上諸嚴。卷攝多嚴．重重佛坐。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來宮殿無有邊　自然覺者處其中　十方一切諸眾會　莫不向佛而來集</div>
</p></div>
<div class='div-commentary'><p style="margin-left:1em">【疏】五結歎無盡。主伴雲會。</p>
<p style="margin-left:1em">○第五不思議菩薩。通讚場樹自在德。</p>
</div>
<div class='div-orig'><p>爾時不思議功德寶智印菩薩摩訶薩。承佛威力。普觀一切道場眾海。即說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>佛昔修治眾福海　一切剎土微塵數　神通願力所出生　道場嚴淨無諸垢</div>
</p></div>
<div class='div-commentary'><p style="margin-left:1em">【疏】十頌分二。初一總顯。謂宿因願力．深廣難思。神通現緣．生果嚴淨。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如意珠王作樹根　金剛摩尼以為身　寶綱遐施覆其上　妙香氛氳共旋繞　樹枝嚴飾備眾寶</div>
<div class='lg-row'>摩尼為榦爭聳擢　枝條密布如重雲　佛於其下坐道場　道場廣大不思議　其樹周迴盡彌覆</div>
<div class='lg-row'>密葉繁華相庇映　華中悉結摩尼果　一切枝間發妙光　其光徧照道場中　清淨熾然無有盡</div>
<div class='lg-row'>以佛願力如斯現　摩尼寶藏以為華　布影騰暉若綺雲　帀樹垂芳無不徧　於道場中普嚴飾</div>
</div></div>
<div class='div-commentary'><p style="margin-left:1em">【疏】後九別顯。分三。初五歎樹具德嚴場。於中初二身榦森聳。次二枝葉蔭映。後一華果芬輝。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>汝觀善逝道場中　蓮華寶綱俱清淨　光燄成輪從此現　鈴音鐸響雲間發</div>
</p></div>
<div class='div-commentary'><p style="margin-left:1em">【疏】二有一偈。歎場地蓮綱。謂蓮華布地．則下轉光輪。寶綱羅空．則雲間響發。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方一切國土中　所有妙色莊嚴樹　菩提樹中無不現　佛於其下離眾垢　道場廣大福所成</div>
<div class='lg-row'>樹枝雨寶恒無盡　寶中出現諸菩薩　悉往十方供事佛　諸佛境界不思議　普令其樹出樂音</div>
<div class='lg-row'>如昔所集菩提道　眾會聞音咸得見</div>
</div></div>
<div class='div-commentary'><p style="margin-left:1em">【疏】三有三偈。歎樹自在。初一收入。後二出生。</p>
<p style="margin-left:1em">○第六百目菩薩頌中。雙歎場樹．備德自在。法化宣流。</p>
</div>
<div class='div-orig'><p>爾時百目蓮華髻菩薩摩訶薩。承佛威力。普觀一切道場眾海。即說頌言。</p>

<div class="lg regular" style="margin-left:0em;"><div class='lg-row'>一切摩尼出妙音　稱揚三世諸佛名　彼佛無量神通事　此道場中皆現覩　眾華競發如纓布</div>
<div class='lg-row'>光雲流演徧十方　菩提樹神持向佛　一心瞻仰為供養　摩尼光燄悉成幢　幢中熾然發妙香</div>
<div class='lg-row'>其香普熏一切眾　是故其處皆嚴潔　蓮華垂布金色光　其光演佛妙聲雲　普蔭十方諸剎土</div>
<div class='lg-row'>永息眾生煩惱熱　菩提樹王自在力　常放光明極清淨　十方眾會無有邊　莫不影現道場中</div>
<div class='lg-row'>寶枝光燄若明燈　其光演音宣大願　如佛往昔於諸有　本所修行皆具說　樹下諸神剎塵數</div>
<div class='lg-row'>悉共依於此道場　各各如來道樹前　念念宣揚解脫門　世尊往昔修諸行　供養一切諸如來</div>
<div class='lg-row'>本所修行及名聞　摩尼寶中皆悉現　道場一切出妙音　其音廣大徧十方　若有眾生堪受法</div>
<div class='lg-row'>莫不調伏令清淨</div>
</div></div>
<div class='div-commentary'><p style="margin-left:1em">【疏】前九偈。各一門。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來往昔普修治　一切無量莊嚴事　十方一切菩提樹　一一莊嚴無量種</div>
</p></div>
<div class='div-commentary'><p style="margin-left:1em">【疏】後一結嚴周徧。並顯可知。</p>
</div></div>
<p class='juan'>大方廣佛華嚴經疏論纂要卷第十</p></div>
</div><!-- end of div[@id='body'] -->
</body></html>