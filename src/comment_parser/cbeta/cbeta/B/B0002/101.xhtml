<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu230' />
<p class='juan'>大方廣佛華嚴經疏論纂要卷第一百一</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu231' />
<div class='div-orig'><p class="head2">入法界品第三十九<span class='note-inline'>(之四)</span></p>
</div>
<div class='div-commentary'><p style="margin-left:1em">○第二諸乘人會中四。一結前所作。</p>
</div>
<div class='div-orig'><p>爾時文殊師利菩薩。勸諸比丘。發阿耨多羅三藐三菩提心已。</p>
</div>
<div class='div-commentary'><p style="margin-left:1em">○二就化處。</p>
</div>
<div class='div-orig'><p>漸次南行。經歷人間。至福城東。住莊嚴幢娑羅林中。往昔諸佛曾所止住教化眾生大塔廟處。亦是世尊於往昔時修菩薩行。能捨無量難捨之處。是故此林。名稱普聞無量佛剎。此處常為天龍夜叉乾闥婆阿脩羅迦樓羅緊那羅摩睺羅伽人與非人之所供養。</p>
</div>
<div class='div-commentary'><p style="margin-left:1em">【疏】化處中。其城居人．多有福德。故曰福城。城表防非。東為羣方之首。亦啟明之初。表順福分善入道初故。又表福智。入位本故。娑羅林者。此云高遠。以林木森聳故。表當起萬行。莊嚴摧伏故。大塔廟者。即歸宗之所。日照三藏云。此城在南天竺。城東大塔。是古佛之塔。佛在世時。已有此塔。三藏親到其所。其塔極大。東面鼓樂供養。西面不聞。於今現在。此處居人。多唱善財歌辭。此城內人。並有解脫分善根。堪為道器。此表所依法界本覺真性。諸佛同依。故云。往昔諸佛曾所止住等。<span class='note-inline'>(【鈔】表順福分善者。十信為順福分善。三賢為順解脫分善。所修善根。順趣解脫故。四加行位。名順決擇分善。順趣真實決擇分故。決擇即見道。義如十地。今表十信。故是順福。)</span></p>
<p style="margin-left:1em">○三顯所說法。</p>
</div>
<div class='div-orig'><p>時文殊師利與其眷屬到此處已。即於其處。說普照法界修多羅。百萬億那由他修多羅以為眷屬。</p>
</div>
<div class='div-commentary'><p style="margin-left:1em">【疏】所說法名普照等者。智用宏舒。故云普照。所照深廣。稱為法界。即入法界經也。</p>
<p style="margin-left:1em">○四明所益眾。</p>
</div>
<div class='div-orig'><p>說此經時。於大海中。有無量百千億諸龍而來其所。聞此法已。深厭龍趣。正求佛道。咸捨龍身生天人中。一萬諸龍於阿耨多羅三藐三菩提得不退轉。</p>
<p>復有無量無數眾生。於三乘中各得調伏。</p>
</div>
<div class='div-commentary'><p style="margin-left:1em">【疏】所益眾中。有二類別。初明諸龍。得主教意。故云正求佛道。即住海水中堪受得聞。後復有下。攝三乘機。得眷屬教意。故但云。復有眾生調伏。不別演說。故非別會。<span class='note-inline'>(【鈔】不別下。以刊定記開此諸乘人會為兩會。謂三攝諸龍會。四攝諸乘人會。故今疏中。遮其謬釋。)</span></p>
<p style="margin-left:1em">【論】第二漸次南行經歷人間至福城東。是文殊入俗人間。說普照法界修多羅門。即在福城東娑羅林大塔廟處也。又此一段。從爾時文殊師利菩薩勸諸比丘已下。至娑羅林大塔廟處。有十五行半經。復分為兩段。一爾時文殊師利菩薩已下。至人與非人之所供養。有七行半經。明文殊師利行往人間。至所堪授化緣之分。二時文殊師利與其眷屬已下。至大塔廟處。有八行經。明文殊師利說普照法界修多羅門。聞法獲益分。爾時文殊師利菩薩勸諸比丘發菩提心已。都結前法。漸次南行經歷人間者。明菩薩接引向明。以離為明。經歷人間者。明菩薩大悲。為不請之友。就根引化故。福城者。約人多修福以立城名。亦約聖者所止。皆為福德莊嚴。幢者。有二義。一過去諸佛。曾於此處難捨能捨。破所著故。名之為幢。二此處古佛塔廟。并有林木森聳高妙之所莊嚴。大塔廟者。名稱十方。佛國遠聞。名之為大。亦約說法界門。裏外中間見亡。名之為大。於中安置尊者之形像。不可毀壞。名之為塔廟。亦名為幢。有梵僧云。此塔廟南邊打鼓。北邊不聞。故世間名為大也。娑羅。云高聳也。天龍夜叉已下。明天龍八部。及人常所供養故。文殊師利與其眷屬者。所同來菩薩神天六千之眾。說普照法界修多羅者。是根本智明徹徧周隨根徧故。百萬億那由他者。當此溝也。大意不可說修多羅以為眷屬。此明差別智徧周。應根授益。修多羅．此云長行經。說此經時。大海中無量龍聞法。悉捨龍身。生天人中。一萬諸龍發無上菩提得不退轉。及無數眾生。三乘中各得調伏。明各自依根。隨差別智。得自根性法門。已上明普照法界修多羅隨根濟益門。如經自具。<span class='note-inline'>(二諸乘人會竟。)</span></p>
<p style="margin-left:1em">○自此第三攝善財會。亦為十門。一趣求有異。二修入眾殊。三示方不同。四見處差別。五教遣差別。六歎不歎別。七推不推別。八結不結別。九去不去別。十正釋本文。今初。</p>
<p style="margin-left:1em">【疏】初有三句。初文殊自往福城。以機尚微故。未發心故。大悲深故。二德雲已去。善財往求。機漸勝故。已發心故。顯重法故。三末後普賢知識不就。善財不往。顯法界位滿。無來去故。</p>
<p style="margin-left:1em">○二修入眾殊。</p>
<p style="margin-left:1em">【疏】修入眾殊者。唯初信內。有三會四眾諸類不同。顯創修故。表通收故。住位已去。善財一身。行別在己。人位希故。<span class='note-inline'>(【鈔】唯初信內有三會者。問。此攝善財。何以籠前二會。答。以通末會為五相故。故初二會。是十信收。而善財中自具五相。最初信位。義兼前二。故就此序。)</span></p>
<p style="margin-left:1em">○三示方不同。</p>
<p style="margin-left:1em">【疏】示方不同者。大位有三。初地前知識。多在南方。地內無方。地後兼二。南者。古有五義。初一約事。謂舉一例諸。一方善友。已自無量。況於餘方。餘四約表。二者明義。表捨暗向智故。南方之明。萬物相見。聖人南面聽政。蓋取於此。三中義。離邪僻東西二邊。契中正之實故。四生義。南主其陽。發生萬物。表善財增長行故。北主其陰。顯是滅義。故世尊涅槃。金棺北首。五隨順義。背左向不。右即順義。以西域土風。城邑園宅。皆悉東向。故自東之南。順日月轉。顯於善財隨順教理故。此五義中。初一則通。次一後二。地前表之。契中道義．地後表之。亦通地前。正證離相。地中不以南表。地後顯於業用廣大。不同地中。後文殊有示無方。表般若加行有行。正證無二故。普賢無方無示。表法界普周故。有人唯取隨順一義。非前諸釋。謂正明之義。出此方故。寧知西域。南非明等。況通方之說。言旨多含。<span class='note-inline'>(【鈔】三示方不同。此段有四。一總辨類殊。即總收諸友以為三類。初地前多在南者。以正趣一人從東方來。不言南故。地內無方者。從婆珊下有十善友。皆無南故。地後兼二者。瞿波指於摩耶。但云。此世界中有佛母。即不云南。摩耶指天主光云。此世界三十三天。天主光指徧友言。迦毗羅城有童子師。徧友指眾藝云。有童子。眾藝指賢勝云。此摩竭提國有優婆夷。此上五會。皆無南也。賢勝指堅固解脫長者。即云。南方有城。名為沃田。彼有長者。堅固指妙月。但云。即此城中。有一長者。妙月指無勝軍。即云。於此南方。有城名出生。彼有長者。無勝軍指最寂靜。亦云。於此城南。有一聚落。名之為法。彼有婆羅門。最寂靜指德生有德。亦云於此南方有城。名妙意華門。德生指於慈氏。亦云此南方。有國名海岸。文殊普賢。二俱無方。地後三相。有十三會。五會有南。八會無南。故云兼二。南方之明萬物相見者。即周易說卦中義。易曰。離者。明也。萬物皆相見。南方之卦也。聖人南面而聽天下。嚮明而治。蓋取於此。北方主陰者。亦周易意。說卦云。坎者。水也。正北方之卦。坎卦也。萬物之所歸也。世尊金棺下。引內教證。義如前引。有人唯取下。即苑公意。於中有三。一敘其所立。故彼疏序云。善財詢友。表隨順以南行。二非前下。敘其破古。謂正明之義。既出周易。故是此方耳。三寧知下。今疏破之。此有二意。一則正斥其破。既未尋西域內外典冊。安知西方無正明義。亦如今人相承。皆云。此方立於四時。西方但明三際。及見西域記。彼亦立其四時。但以正月十六為春首耳。是以未能周覽。無信凡情。二況通方下。為其立理。小乘教說。雖非我所制。於餘方所不應行者。亦不應行。名曰隨方毗尼。況於大乘。況於華嚴通方之說。一說一切說。隨類隨方。一時普應。何但義求。)</span></p>
<p style="margin-left:1em">○四見處差別。</p>
<p style="margin-left:1em">【疏】見處差別者。三賢未證。散在諸處。地上證真。生在佛家。多居佛會。地後起用。亦散隨緣。普賢因圓剋果。還居佛所。</p>
<p style="margin-left:1em">○五遣不遣。</p>
<p style="margin-left:1em">【疏】遣不遣者。初之文殊。以在最初。表內熏起信。前更無遣。見後文殊。則般若照極。自見普賢法界。故亦無遣。中間諸友。顯緣起萬行．相資圓滿。故皆教遣。以指後人。亦顯諸友。不獨己善。離攝屬故。</p>
<p style="margin-left:1em">○六歎不歎。</p>
<p style="margin-left:1em">【疏】歎不歎者。初文殊中。未發心前。所以不歎。勸發心已。方乃歎之。後二不歎。表位滿故。離心相故。中間諸友。皆應有歎。其不歎者。略有二緣。一正在定故。如海幢等。二行非道故。如勝熱無厭婆須蜜等。歎違逆化故。無此二緣。不歎者略。<span class='note-inline'>(【鈔】無此二緣不歎者略者。如休捨優婆夷。及天主光後諸善知識。)</span></p>
<p style="margin-left:1em">○七推不推。</p>
<p style="margin-left:1em">【疏】推不推者。諸值知識。皆有謙己知一。推勝知多。唯初一後三。闕斯二事。為顯人尊。德已備故。而有遣者。令增修無厭。法門別故。普賢不推佛者。顯果海離修故。佛屬本會故。</p>
<p style="margin-left:1em">○八結不結。</p>
<p style="margin-left:1em">【疏】結不結者。唯普賢有結通十方塵剎。顯位滿。證理周故。餘皆反此。</p>
<p style="margin-left:1em">○九去不去。</p>
<p style="margin-left:1em">【疏】去不去者。末後二位。無有辭去。以文殊無身。顯離相故。普賢位極。收盡法界故。餘皆辭去。學無常師。成勝進故。</p>
<p style="margin-left:1em">○十釋文者。於攝善財十信行中。文別有四。一四部雲奔。二三業調化。三上根隨逐。四大聖重教。今初分二。先總明。</p>
</div>
<div class='div-orig'><p>時福城人。聞文殊師利童子。在莊嚴幢娑羅林中大塔廟處。無量大眾。從其城出。來詣其所。</p>
</div>
<div class='div-commentary'><p style="margin-left:1em">○後別顯。</p>
</div>
<div class='div-orig'><p>時有優婆塞名曰大智。與五百優婆塞眷屬俱。所謂須達多優婆塞。婆須達多優婆塞。福德光優婆塞。有名稱優婆塞。施名稱優婆塞月德優婆塞。善慧優婆塞。大慧優婆塞。賢護優婆塞。賢勝優婆塞。如是等五百優婆塞。俱來詣文殊師利童子所。頂禮其足。右繞三帀。退坐一面。復有五百優婆夷。所謂大慧優婆夷。善光優婆夷。妙身優婆夷。可樂身優婆夷。賢優婆夷。賢德優婆夷。賢光優婆夷。幢光優婆夷。德光優婆夷。善目優婆夷。如是等五百優婆夷。來詣文殊師利童子所。頂禮其足。右繞三帀。退坐一面。復有五百童子。所謂善財童子。善行童子。善戒童子。善威儀童子。善勇猛童子。善思童子。善慧童子。善覺童子。善眼童子。善臂童子。善光童子。如是等五百童子。來詣文殊師利童子所。頂禮其足。右繞三帀。退坐一面。復有五百童女。所謂善賢童女。大智居士女童女。賢稱童女。美顏童女。堅慧童女。賢德童女。有德童女。梵授童女。德光童女。善光童女。如是等五百童女。來詣文殊師利童子所。頂禮其足。右繞三帀。退坐一面。</p>
</div>
<div class='div-commentary'><p style="margin-left:1em">【疏】別有四眾。一優婆塞。此云近事男。謂親近比丘而承事故。別名云婆須達多者。此云善施。或云財施。餘可思準。二優婆夷。此云近事女。親近比丘尼而承事故。上二並由受五戒故。立近事名。三童男。四童女。並可知。而數皆五百者。表五位證入。並通此故。<span class='note-inline'>(【鈔】婆須達多者。以此文中復有須達長者。故釋此一。揀異會初精舍之主。)</span></p>
<p style="margin-left:1em">○第二三業調化中二。一身意調機。二當機授法。今初。</p>
</div>
<div class='div-orig'><p>爾時文殊師利童子。知福城人悉己來集隨其心樂現自在身。威光赫奕蔽諸大眾。以自在大慈令彼清涼。以自在大悲起說法心。以自在智慧知其心樂。以廣大辯才將為說法。</p>
<p>復於是時觀察善財。以何因緣而有其名。知此童子初入胎時。於其宅內自然而出七寶樓閣。其樓閣下有七伏藏。於其藏上。地自開裂生七寶芽。所謂金。銀。瑠璃。玻瓈。真殊。硨磲。碼碯。善財童子處胎十月。然後誕生。形體支分端正具足。其七<span class='note-inline'>(【校】七。纂要誤作十。)</span>大藏縱廣高下各滿七肘。從地涌出。光明照耀。復於宅中自然而有五百寶器。種種諸物自然盈滿。所謂金剛器中盛一切香。於香器中盛種種衣。美玉器中盛滿種種上味飲食。摩尼器中盛滿種種殊異珍寶。金器盛銀。銀器盛金。金銀器中盛滿瑠璃。及摩尼寶。玻瓈器中盛滿硨磲。硨磲器中盛滿玻瓈。碼碯器中盛滿真珠。真珠器中盛滿碼碯。火摩尼器中盛滿水摩尼。水摩尼器中盛滿火摩尼。如是等五百寶器自然出現。又雨眾寶及諸財物。一切庫藏悉令充滿。以此事故。父母親屬及善相師。共<span class='note-inline'>(【校】共．纂要誤作其。)</span>呼此兒名曰善財。又知此童子己曾供養過去諸佛。深種善根。信解廣大。常樂親近諸善知識。身語意業皆無過失。淨菩薩道。求一切智。成佛法器。其心清<span class='note-inline'>(【校】清。纂要補刊作河。誤。)</span>淨。猶如虛空。迴向菩提。無所障礙。</p>
</div>
<div class='div-commentary'><p style="margin-left:1em">【疏】文亦二。先總調大眾。為授法方便。故云將說。後復於下。別觀善財。知其不羣。特迴聖眷。善財會名。因此而立。偏所為故。於中二。先總標。二知此下。別顯。別中二。先觀外緣。後觀內因。前中亦二。先別明。後以此事下。總結。財多屬依。善通依正。財現是其善相。稱曰善財。亦猶善現立稱。<span class='note-inline'>(【鈔】財多屬依者。亦有法財。故云多也。)</span>二又知此下。觀內因者。此亦稱善。對上為財。又解心順理曰善。積德無盡曰財。文有十句。初一唯宿因。信解己去。皆通過現。</p>
<p style="margin-left:1em">○第二當機授法中三。初結前標後。二別舉法門。三結說勸進。今初。</p>
</div>
<div class='div-orig'><p>爾時文殊師利菩薩。如是觀察善財童子己。安慰開喻。而為演說一切佛法。</p>
</div>
<div class='div-commentary'><p style="margin-left:1em">○二別舉法門。</p>
</div>
<div class='div-orig'><p>所謂說一切佛積集法。說一切佛相續法。說一切佛次第法。說一切佛眾會清淨法。說一切佛法輪化導法。說一切佛色身相好法。說一切佛法身成就法。說一切佛言辭辯才法。說一切佛光明照耀法。說一切佛平等無二法。</p>
</div>
<div class='div-commentary'><p style="margin-left:1em">【疏】十句初二約佛因。一積集萬行。二念念不斷。次七約佛果。於中前三妙用攝生。後四體用圓備。第十句通因通果。通理通事。</p>
<p style="margin-left:1em">○三結說勸進。</p>
</div>
<div class='div-orig'><p>爾時文殊師利童子。為善財童子。及諸大眾。說此法己。殷勤勸喻。增長勢力。令其歡喜。發阿耨多羅三藐三菩提心。又令憶念過去善根。作是事己。即於其處。復為眾生隨宜說法。然後而去。</p>
</div>
<div class='div-commentary'><p style="margin-left:1em">【疏】於中結前所說。普及無偏。指前因法。勸令進修。令發大心。求前佛果。令憶宿善。使不自輕。餘非此機。隨宜更演。</p>
<p style="margin-left:1em">○第三上根隨逐。同餐妙旨。獨穎眾流。重法隨師。說偈求度。文中二。先總序說因。二正陳偈頌。今初。由己發心故。</p>
</div>
<div class='div-orig'><p>爾時善財童子。從文殊師利所。聞佛如是種種功德。一心勤求阿耨多羅三藐三菩提。隨文殊師利而說頌曰。</p>
</div>
<div class='div-commentary'><p style="margin-left:1em">【疏】此菩提心。為當何位。善財童子。為聖為凡。古有多釋。一云。即地上菩薩。言發心者。證發心也。一云。是地前實報凡夫。但有宿善。信根現熟。有云。古不足依。自引安住地神云。此人己生法王種中。斯文可定。然自為二解。一謂智。智契法性。生在佛家。名法王種。即己入地。二謂據多聞熏習。勝解真性。成就佛種。名生法王種中。即三賢內種性菩薩。然此師解。依於前義。不異初師。依於後義。未殊次解。何足異焉。又以此文為證者。則慈氏云。一生淨菩薩行。見普賢處。等諸佛等。復云何通。無執一文。自相矛盾。賢首云。應是善趣信行中人。依圓教宗。有其三位。一見聞位。即是善財。次前生身。見聞如是普賢法故。成解脫分善根。如前歎德中辨。二是解行位。頓修如此五位行法。如善財此生所成。至普賢位是。三證入生。即因位窮終。沒同果海。善財來<span class='note-inline'>(【校】來。纂要續藏金陵本誤作求。)</span>生是也。若爾。定是何位。謂以在信是信位。在住是住位。一身歷五位。隨在即彼收。以徧一切故。如普賢位。此之一解。甚順經宗。但更有一理。謂歷位而修。得見普賢。一時頓具。地獄天子。尚三重頓圓。何以善財。剋定初地等。又定初地言。為是未見文殊前耶。為是己見普賢竟耶。一生有增進耶。始末定耶。無得管見。以害經宗。</p>
<p style="margin-left:1em">○二正陳偈辭。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三有為城郭　憍慢為垣牆　諸趣為門戶　愛水為池壍　愚癡闇所覆　貪恚火熾然</div>
<div class='lg-row'>魔王作君主　童蒙依止住　貪愛為徽纆　諂誑為轡勒　疑惑蔽其眼　趣入諸邪道</div>
<div class='lg-row'>慳嫉憍盈故　入於三惡處　或墮諸趣中　生老病死苦</div>
</div></div>
<div class='div-commentary'><p style="margin-left:1em">【疏】三十四頌分二。初四頌傷己沈溺。自勉不能。後三十頌。仰德依人。請垂拔濟。前中亦二。前二明依果起因。長迷不出。故喻之以城。後二明依因趣果。生死無窮。故喻乘惡乘。又初二迷於苦集。後二失於滅道。今初文也。三有悅情。即起惑之處。愚迷三世。即起惑之因。魔王即起惑之緣。童蒙乃起惑之者。餘皆所起之惑。然三界受生。皆由著我。起依我起。高而難踰。故六趣門中。出入不息。餘可思準。後二中。初偈失正行邪道。後偈入苦無涅槃。徽者。束也。纆者。索也。又三股曰徽。四股為纆。盈者。緩也。懈也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>妙智清淨日　大悲圓滿輪　能竭煩惱海　願賜少觀察　妙智清淨月　大慈無垢輪</div>
<div class='lg-row'>一切悉施安　願垂照察我　一切法界王　法寶為先導　遊空無所礙　願垂教敕我</div>
<div class='lg-row'>福智大商主　勇猛求菩提　普利諸羣生　願垂守護我　身被忍辱甲　手提智慧劍</div>
<div class='lg-row'>自在降魔軍　願垂拔濟我　住法須彌頂　定女常恭侍　滅惑阿修羅　帝釋願觀我</div>
</div></div>
<div class='div-commentary'><p style="margin-left:1em">【疏】第二請拔濟中。分三。初十三偈。讚人求法。次十五偈。讚法求乘。後二偈。雙結人法。前中二。初六偈對前苦集。希垂拔濟。後七偈。對失滅道。冀成行果。皆上三句讚文殊德。偈各一德。後一句。正求運濟。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三有凡愚宅　惑業地趣因　仁者悉調伏　如燈示我道　捨離諸惡趣　清淨諸善道</div>
<div class='lg-row'>超諸世間者　示我解脫門　世間顛倒執　常樂我淨想　智眼悉能離　開我解脫門</div>
<div class='lg-row'>善知邪正道　分別心無怯　一切決了人　示我菩提路　住佛正見地　長佛功德樹</div>
<div class='lg-row'>雨佛妙法華　示我菩提道　去來現在佛　處處悉周徧　如日出世間　為我說其道</div>
<div class='lg-row'>善知一切業　深達諸乘行　智慧決定人　示我摩訶衍</div>
</div></div>
<div class='div-commentary'><p style="margin-left:1em">【疏】就後七中。初一總求其道。次二求涅槃道。次二求菩提道。後二求見道緣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>願輪大悲轂　信軸堅忍轄　功德寶莊校　令我載此乘　總持廣大箱　慈愍莊嚴蓋</div>
<div class='lg-row'>辯才鈴震響　使我載此乘　梵行為茵褥　三昧為采女　法鼓震妙音　願與我此乘</div>
<div class='lg-row'>四攝無盡藏　功德莊嚴寶　慚愧為覊鞅　願與我此乘</div>
</div></div>
<div class='div-commentary'><p style="margin-left:1em">【疏】第二願輪下。歎法求乘中。亦對前惡乘。以求勝乘。尚異二乘。況馳驟三界。<span class='note-inline'>(【鈔】況馳驟三界者。書有云。堯舜安車。夏殷步驟。言其道不及前。今以一乘為安車。安車牛車。尚異二乘羊鹿。豈況三界步驟。)</span>於中分四。初四求悲智定攝利他乘。<span class='note-inline'>(初四頌求悲智定攝利他乘者。總相釋也。初偈是悲。二是智。三定。四即四攝。然下四段。皆明乘義。今當別配。初偈有五。一願行相扶。如輪致遠。二一切佛法。皆依大悲。猶如眾輻。以輳一轂。三信心不退。如軸居心。四堅忍不動。如鎋貫定。五諸功德寶而為莊校。即通五度。末句結求。可知。第二偈三義。一總持攝法。如箱攝物。二慈愍覆蔭。如張幰蓋。三四辯演法。如鳴鸞鈴。第三偈三義。一梵行嚴潔。如淨茵蓐。二三昧適神。如侍采女。三法音益物。如擊鼓聲。第四偈三義。一四攝益物。無盡如藏。二功德圓淨。如寶莊嚴。三牛有覊鞅。離過引車。人有慚愧。拒惡崇善。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>常轉布施輪　恒塗淨戒香　忍辱牢莊嚴　令我載此乘　禪定三昧箱　智慧方便軛</div>
<div class='lg-row'>調伏不退轉　令我載此乘　大願清淨輪　總持堅固力　智慧所成就　令我載此乘</div>
</div></div>
<div class='div-commentary'><p style="margin-left:1em">【疏】次三求十度自行乘。<span class='note-inline'>(【鈔】次三求十度自行乘者。初偈四度。一施為行首。如輪為車本。二戒能防非。諸行皆淨。故如塗香。三內忍貪瞋。外忍違順。則萬行端嚴也。四精進堅牢。策萬行故。次偈三度。一禪能攝散。如箱持物。亦能空心。如四周箱。中空為用。二三（【校】三下纂要有句字．誤。）二度。共（【校】共．纂要誤作其。）為軛者。般若觀空。方便涉有。有方便慧解。有慧方便解。此二相資。其成一觀。猶如一軛。二頭交徹。可以引行。故於餘處。名為父母。具上三（【校】三．纂要誤作二。）度。調伏不退。後偈三度。一願令行滿。故喻於輪。然初施輪。是行之首。此之願輪。以導於行。故有二輪。慈氏云。如龍布密雲。必當霔大雨。菩薩發大願。決定修諸行。行願相扶。故有二輪。二即力度。力有二種。一思擇力。故有總持。二修習力。故有堅固。如車堅固能持。是有力義。三智度決斷。無行不成。如有巧智。令車成就。故云閉門作車。出門合轍。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>普行為周校　悲心作徐轉　所向皆無怯　令我載此乘　堅固如金剛　善巧如幻化</div>
<div class='lg-row'>一切無障礙　令我載此乘　廣大極清淨　普與眾生樂　虛空法界等　令我載此乘</div>
<div class='lg-row'>淨諸業惑輪　斷諸流轉苦　摧魔及外道　令我載此乘</div>
</div></div>
<div class='div-commentary'><p style="margin-left:1em">【疏】次四求二利滅障乘。<span class='note-inline'>(【鈔】次四求二利滅障乘者。初偈三義。一普賢之行。周帀莊嚴一乘之體。二悲不傷物。故云徐轉。三上二無緣。故所向無怯。不畏眾生難化。萬行難修故。次偈三義。一般若證理如金剛堅。斷迷理惑如金剛利。二方便善巧。依根本成。猶如幻化。斷迷事惑。如車之巧．三具斯二道。二障皆亡。云一切無礙。次偈即無緣慈。與樂即慈。普被稱廣大。無緣故淨。如車中虛。則無不載。故虛空等法界也。後偈斷三雜染。降魔制外。皆取二輪摧壞之義。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>智慧滿十方　莊嚴徧法界　普洽眾生願　令我載此乘　清淨如虛空　愛見悉除滅</div>
<div class='lg-row'>利益一切眾　令我載此乘　願力速疾行　定心安隱住　普運諸含識　令我載此乘</div>
<div class='lg-row'>如地不傾動　如水普饒益　如是運眾生　令我載此乘</div>
</div></div>
<div class='div-commentary'><p style="margin-left:1em">【疏】後四求運載廣大乘。上四即同三賢十聖。皆文義多含。可以意得。<span class='note-inline'>(【鈔】後四求運載廣大乘者。初偈取車備體莊嚴義。二取中虛普益義。三取安穩速疾義。四取不動普益義。上四三賢等。配文甚顯。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>四攝圓滿輪　總持清淨光　如是智慧日　願示我令見　已入法王位　已著智王冠</div>
<div class='lg-row'>已繫妙法繒　願能慈顧我</div>
</div></div>
<div class='div-commentary'><p style="margin-left:1em">【疏】後二偈雙結中。初偈結法願見。後偈結人請攝。</p>
<p style="margin-left:1em">○第四大聖重教。成其勝進之行。文分四別。一略讚略教。二廣問廣答。三指示後友。四念恩辭退。今初。</p>
</div>
<div class='div-orig'><p>爾時文殊師利菩薩。如象王迴。觀善財童子。作如是言。善哉善哉。善男子。汝己發阿耨多羅三藐三菩提心。復欲親近諸善知識。問菩薩行。修菩薩道。善男子。親近供養諸善知識。是具一切智最初因緣。是故於此。勿生疲厭。</p>
</div>
<div class='div-commentary'><p style="margin-left:1em">【疏】先讚。一讚發心。發心在前長行之中。二讚近友。問行在前偈內。後善男子親近下。教往近友。云何近友是種智初因。法無人弘。雖慧莫了故。下德生中。廣顯其相。涅槃二十云。一切眾生得阿耨菩提近因緣者。莫先善友。乃至廣說。以為全分等。靡不有初。鮮克有終。歷事多時。故宜勿懈。<span class='note-inline'>(【鈔】涅槃二十者。此是闍王尋路而來。如來遙歎。經云。爾時佛告諸大眾言。一切眾生為阿耨多羅三藐三菩提近因緣者。莫先善友。何以故。阿闍世王。若不隨順耆婆語者。來月七日。必定命終。墮阿鼻獄。是故近因。莫若善友。乃至廣說。即涅槃二十六。說第四功德。謂親近善友。廣引舍利弗等。非是眾生真善知識。我是眾生真善知識。廣引昔事。見佛成益。最後云。常修惡業。以見我故。即便捨離。如闡提比丘。因見我故。寧舍身命。不毀禁戒。如草繫比丘。以是義故。阿難比丘說半梵行名善知識。我言不爾。具足梵行。乃名善知識。是故菩薩修大涅槃。具足第四親近善知識。釋曰。此言順於西域。若順此方。應言善知識是半梵行。我言不爾。善知識是全梵行。故疏義引耳。)</span></p>
<p style="margin-left:1em">○第二廣問廣答中。先問。後答。今初。</p>
</div>
<div class='div-orig'><p>善財白言。唯願聖者。廣為我說。菩薩應云何學菩薩行。應云何修菩薩行。應云何趣菩薩行。應云何行菩薩行。應云何淨菩薩行。應云何入菩薩行。應云何成就菩薩行。應云何隨順菩薩行。應云何憶念菩薩行。應云何增廣菩薩行。應云何令普賢行速得圓滿。</p>
</div>
<div class='div-commentary'><p style="margin-left:1em">【疏】有十一句。望前偈中。文有二勢。一前別此總。謂於前悲智等別行。總修學故。二前橫此豎。悲智等行。位位同修。趣入圓滿等。從始至終故。就此諸句。初二為總。故下諸友中。多但舉此。謂若學解學行。始修終修。皆名修學。唯因圓無學。果滿無修故。又學攝於解。修攝於行。二句己收解行盡故。餘九句別。一始趣向。二即事造修。三治障離過。四達證分明。五具足獲得。六隨順人法。七長時無間。八無餘修習。九究竟圓滿。若豎配者。謂十住解能趣故。十行正行故。十向普賢悲願能淨障故。初地始入如故。二三四地世出世行皆成就故。五六七地能隨世故。八地無功無念無<span class='corr'>間</span>斷故。九地知諸稠林廣利益故。十地等覺方圓滿故。橫豎無礙。是所問意。</p>
<p style="margin-left:1em">○二答。於中二。先以偈頌．別讚別教。後長行內．總讚總教。今初。</p>
</div>
<div class='div-orig'><p>爾時文殊師利菩薩。為善財童子而說頌言。</p>

<div class="lg regular" style="margin-left:0em;"><div class='lg-row'>善哉功德藏　能來至我所　發起大悲心　勤求無上覺　已發廣大願　除滅眾生苦</div>
<div class='lg-row'>普為諸世間　修行菩薩行</div>
</div></div>
<div class='div-commentary'><p style="margin-left:1em">【疏】十偈分五。初二偈讚其發心。於中初二句總讚。次三句指其發心之體。即三種心。謂悲以下救。智以上求。大願為主。故慈氏云。菩提心燈。大悲為油。大願為炷。光照法界。後三句顯發心意樂。謂不求五欲及王位等。但為眾生故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若有諸菩薩　不厭生死苦　則具普賢道　一切無能壞</div>
</p></div>
<div class='div-commentary'><p style="margin-left:1em">【疏】二有一偈略教。謂若厭苦趣寂。則大道不具。魔小所壞。若能了生死之實。息愛見之疲。則攝眾魔為侍。不溺實際之海。故一切莫壞。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>福光福威力　福處福淨海　汝為諸眾生　願修普賢行</div>
</p></div>
<div class='div-commentary'><p style="margin-left:1em">【疏】三有一偈。重讚其發心之德。以為物發心。福之勝故。有智之福為福光。凡小不壞之福為威力。能生眾福為福處。離障深廣為淨海。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝見無邊際　十方一切佛　皆悉聽聞法　受持不忘失　汝於十方界　普見無量佛</div>
<div class='lg-row'>成就諸願海　具足菩薩行　若入方便海　安住佛菩提　能隨導師學　當成一切智</div>
<div class='lg-row'>汝徧一切剎　微塵等諸劫　修行普賢行　成就菩提道　汝於無量剎　無邊諸劫海</div>
<div class='lg-row'>修行普賢行　成滿諸大願</div>
</div></div>
<div class='div-commentary'><p style="margin-left:1em">【疏】四有五偈廣教。具答十一句問。初偈答二總句。謂若見多佛聞法。則能受學於解。持而修行。次偈答次三句。謂若趣向見佛。成就大願。則能具行。具則行淨。次二句。答入與成就。謂證入真空而不礙涉有。了達妙有而不迷於空。是入方便。若如是入。即住菩提。何行不成。次二句答隨順問。若順佛學。是真隨順。自然順於一切智法。次一偈答憶念。謂剎塵諸劫。相續修行。斯為憶念。後一偈答後二句。謂多時處修。則增廣圓滿。大聖此中。總教諸法。顯十信中總相信故。下諸善友．各別教示。顯入位後。別修證故。<span class='note-inline'>(【鈔】大聖此中下。總顯文意。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此無量眾生　聞汝願歡喜　皆發菩提意　願學普賢乘</div>
</p></div>
<div class='div-commentary'><p style="margin-left:1em">【疏】五有一偈。結益。</p>
<p style="margin-left:1em">○第二長行。總讚總教。</p>
</div>
<div class='div-orig'><p>爾時文殊師利菩薩說此頌已。告善財童子言。善哉善哉。善男子。汝已發阿耨多羅三藐三菩提心。求菩薩行。善男子。若有眾生能發阿耨多羅三藐三菩提心。是事為難。能發心已。求菩薩行。倍更為難。善男子。若欲成就一切智智。應決定求真善知識。善男子。求善知識。勿生疲懈。見善知識。勿生厭足。於善知識所有教誨。皆應隨順。於善知識善巧方便。勿見過失。</p>
</div>
<div class='div-commentary'><p style="margin-left:1em">【疏】總讚總教中。先讚。但言發心。已含前別義。後善男子若欲下教。謂但能求友離過。則前諸問皆圓。於中先按定。上令求友。不得猶豫。言善知識者。謂能令於未知善法令知。未識惡法令識。或二字並通。識約明解。知約決了。真為揀似。然知識有五。一知識世間善惡因果而令修斷。二厭世樂而欣涅槃。三有悲心。相心修度。四以無相慧。令物修行。五令無障礙。修滿普賢行。此五前前非真。真唯第五。人能行此。是人善友。若約法友。教理行果。皆善友也。<span class='note-inline'>(【鈔】人能行此是人善友者。然賢首有三義。一者人善友。疏上列五。即皆是人。結云．人能行此。即人善友。二法善友。彼有六位。一人天法。二小乘法。後四即四教法。故今通云。教理行果。皆善友也。三合辨者。彼亦有六。謂於上六法。各說一門而授機故。疏意不存第三。第三不異初門故。)</span>後善男子求善知識下。誡勸。隨順是勸。餘皆為誡。設有實過。尚取法亡非。況權實多端。生熟難測。<span class='note-inline'>(設有實過尚取法亡非者。故什公常說偈云。譬如淤泥中。而生青蓮華。智者取蓮華。勿觀於淤泥。即其事也。況權實多端者。亦涅槃經第六四依品云。如菴羅果。生熟難知。謂內壞腐爛。外現律儀。此為外熟內生。內具深法。外示毀禁。為內熟外生。是則以貌取人。失之子羽。又說。有迦羅迦果。鎮頭迦果。二果相似。迦羅迦果。則惡藥人。鎮頭迦果。則好益人。喻善友惡友。外相相似。故難知也。其權實多端。通於諸經。婆須勝熱無厭等逆。此為權示。豈得為非。故難測也。詩云。采葑采菲。無以下體。是以大賢．韜德露疵。含光匿耀。不可知也。)</span></p>
<p style="margin-left:1em">○第三指示後友。</p>
</div>
<div class='div-orig'><p>善男子。於此南方。有一國土。名為勝樂。其國有山。名曰妙峯。於彼山中。有一比丘。名曰德雲。汝可往問。菩薩云何學菩薩行。菩薩云何修菩薩行。乃至菩薩云何於普賢行疾得圓滿。德雲比丘當為汝說。</p>
</div>
<div class='div-commentary'><p style="margin-left:1em">【疏】於中二。初舉友依正。後汝可往下。勸往教問。今初。國名勝樂者。次下知識。寄當初住。勝過前位。是信所樂故。山名妙峯者。山有二義。一寂靜不動義。二高出周覽義。以況初住。解心創立。依定發慧。寂然不動。智鑒無遺。徹見果原。下觀萬類。山以表之。登此心頂。便成正覺。故曰妙峯。友名德雲者。具德如雲。雲有四義。一普徧。二潤澤。三陰覆。四注雨。以四種德。如次配之。一定。二福。三悲。四智。然此德義。就事就表。通皆具之。而創出外凡。故以比丘為表。教問可知。</p>
<p style="margin-left:1em">【論】第三辨根與法成行門。從無量大眾從其城出。直至經末。總是文殊師利觀察善財。及其人數。并往南方妙峯山上。以次南行。詢求五十三人為善知識。用五位因果進修行門。欲令後人。倣之成行。故云。辨根與法成行門。於此一段之中。復分為兩段。第一從無量大眾從其城出已下。至爾時文殊師利菩薩如象王迴。有九十四行半經。明福城四眾咸集。文殊師利隨所樂求。為其說法。令得清涼。及別觀善財。推其因果。勸令親近善知識分。第二爾時文殊師利如象王迴已下。直至經末。名知根與法。令其成行。發生後學門。從初第一段中九十四行半經。約分為六段。一從無量大眾從其城出來詣其所已下。至五百童女。有二十一行半經。是大眾來集分。二爾時文殊師利童子已下。至迴向菩提無所障礙。有二十五行經。明文殊師利菩薩觀察善財名字所因。及歎往昔善根。今生果報分。三爾時文殊師利菩薩如是觀察善財童子已已下。至說一切佛無二法。有六行半經。明文殊師利知善財根堪而為說法分。四爾時文殊師利童子已下。至然後而去。有四行半經。明文殊師利為善財及大眾說法已而去分。五爾時善財童子已下。至而說頌言。有兩行半經。明善財聞法生信已。勤求無上菩提。向文殊師利說頌。自歎三有苦輪及請法教授分。六說頌中。有三十四行頌。明善財自嗟苦本。以頌請法自利利他分。其此一段。三十四行頌中。初四行頌自嗟生死苦因。下有三十行頌是歎文殊師利菩薩德。及請法門分。隨文釋義者。如第一段中。經云。又此童子。已曾供養過去諸佛深種善根。信解廣大者。明往世信種。今生信滿。爾時文殊師利菩薩所謂一切佛積集法者。明積集十波羅蜜．四攝．四無量．三十七品助道之分。五位加行一百一十城之法門。一百一十城之法門者。以五位中。有五十箇所修之因果。即如前十住中十箇慧菩薩是。即十箇佛果同號為月者是。如是十行中。十林菩薩。十眼佛等。十迴向中十幢菩薩。十妙佛等。如是十地。十一地。皆依此十迴向中菩薩佛因果。如是五位五十重因果上。各具進修因果。分為一百。不離根本三世諸佛恒常法界體中十波羅蜜。為一百一十。以初從十住之中。以方便三昧。顯發法身根本智慧。乘法界乘。行普賢行。以治習氣。安立次第治惑習氣差別之門。以此一百箇因果．以為治惑習之升降次第。十箇波羅蜜下理智悲願之因果。即是法界體中普賢常爾之行。與一切發菩提心者．以為履踐之迹。是故名乘如來乘．直至道場。以初發心。即乘法界中文殊普賢體用理智大悲願行門故。即道場本之體用也。己下善財童子善知識五十三人。是前五位中行相故。明前五位。但說其法。恐迷其行。今此文殊師利菩薩。欲令善財起求法之樣。重明前菩薩五位中行相法則。令其後學者倣之。故安立此五十三人。成一百一十重之因果門故。明於法界體中．安立文殊為法身佛根本智。普賢為差別智。彌勒佛是此文殊普賢理中無作之果。以此三法．成一法界體用自在無礙之門。徧與五位中五十箇菩薩以為因果。還如前。以法界體中十波羅蜜為所乘之行。隨其勝進中五位上五十重波羅蜜皆有因果。如是五十善知識中．一中有二。五十中有百。通法界中本常行十波羅蜜。為一百一十。文殊普賢彌勒佛果．此三法．但為一法界無功果中大用自在門。但與一切勝進菩薩作因果．以明勝進之功。然自無因果。猶如帝王．自無階品。但以威德自在．而與一切官屬．隨有功者而作階品故。問曰。何故在此取彌勒佛為佛果。何不取毗盧遮那如來以為佛果。答曰。明毗盧遮那是己成之果。彌勒是當來之佛果。明如今毗盧遮那佛所．初發菩提心．一念成當來彌勒佛果．契會相應故。同於彌勒樓閣之內．會三世時劫日月．總一時故。明以根本智印．印三世古今無前後故。經云。說積集法．說一切佛相續法．乃至一切佛次第法。總如上釋訖。一切佛眾會清淨法。明一切佛眾會．皆同一清淨故。身土眾會．不相障礙。重重重重。以相映徹故。如文自具。第二文殊師利知根與法．令其成行．發生後學門中。約立五門。一明信心己發。二明聖者攝受。三明聖者勸親近善友。四明善財請問。云何學菩薩道。五明文殊指授修行所歸。一明信心已發者。如經云。善男子。汝已發阿耨多羅三藐三菩提者。此是信心菩提。入位菩薩．以三昧行．方能顯得理行相顯。業盡純明。二明聖者攝受者。經云。爾時文殊師利菩薩．如象王迴者。是攝受義。如大聖無方。智圓形徧。隨根對現。不背眾生。一切眾生如應見者。皆悉對面。時諸眾生各不相知。但謂聖者獨與我語。今言文殊師利見善財。所謂如象王迴者。是知根採顧．攝受與法故。三明聖者勸親近善友者。經云。善男子。親近供養諸善知識。是具足一切智最初因緣。是故於此．勿生疲厭。此一切智是菩提心無所得。因此而現．名根本智。以無所得為體。而照現萬法為用。四明善財請法者。經云。云何學菩薩道。有十一問。請菩薩道。問曰。何故但云求菩薩道。不云學菩提心。答曰。為菩提無所得。無所修。無所學。無所行。是故但求菩薩道。學菩薩行。然菩提心自恒明現。如下妙峯山上．得憶念諸佛智慧光明門者。託事表法。以艮為山。艮為止。以約止心無念。妄想不生。正慧現前。名為憶念。以正慧與一切諸佛無相妙理合故。以此無相正慧現前。普照心境身邊等五見總亡。萬境虛寂。見亡業謝。名曰光明。故言憶念諸佛智慧光明門。此明三昧禪定。是方便行。能顯理智體用二門。圓周自在。乃至不可說三昧。總是現正智之方便行故。如十波羅蜜中．唯智波羅蜜是無功用自在之果。餘九波羅蜜是助顯之行。從初發心住。十十互參。如鍊真金。轉轉明淨。而令成就種種莊嚴。業亡智滿行周。入因陀羅網法門。方可稱法界。功堪任運。從初發心住．皆以菩提心無作用無所修無所行為體。而求修學普賢一切無盡行門。以此但求菩薩道。學菩薩行。無作菩提。隨行自明。五明文殊師利指授修行所歸者。經云。善男子。於此南方有一國土。名為勝樂。其國有山名曰妙峯。於彼山中有一比丘。名曰德雲者是也。</p>
<p style="margin-left:1em">○第四念恩辭退</p>
</div>
<div class='div-orig'><p>爾時善財童子。聞是語已。歡喜踊躍。頭頂禮足。繞無數帀。殷勤瞻仰。悲泣流淚。辭退南行。</p>
</div>
<div class='div-commentary'><p style="margin-left:1em">【疏】慶聞後友故喜躍。悵辭德音故悲淚。下諸善友。倣此可知。然後二段。義雖屬後。文屬前會。問。大聖有智能演。善財有機堪受。何不頓為宣示。而別指他人。歷事諸友。明此深旨。略申十義。一總相而明。為於後學作軌範故。謂善財求法不懈。善友說法無吝故。二顯行緣勝故。謂真善友是全梵行。如闍王之遇耆域。猶淨藏之化妙嚴等。三破愚執故。謂令不師愚心。虛己徧求故。四破見慢故。謂令不觀種性。不恥下問。徧敬事故。五破偏空執故。謂不唯無求。無求之中。吾故求之。六令即事即行。寧可少聞。便能證入。不在多聞。而不證故。七為破說法者攝屬之心。我徒我資。彼此見故。八為顯寄位。漸修入故。若不推後則位位中住。無勝進故。九為顯佛法甚深廣故。善友尚皆謙推。凡流豈當臆斷。十顯善財與友成緣起故。謂能入所入．無二相故。無善友之外善財。則一即一切。明善財歷位也。無善財之外善友。故一切即一。多位成就。皆在善財。由是卷舒自在無礙。上之十義。初一通於師資。次五多約資說。第七約師。後三約教。思之可知。</p>
<p style="margin-left:1em">○大文第二向勝樂國下。有十善友。寄於十住。即為十段。然下諸善友。古德科判。從一至十。雖皆有理。今依意公。及五臺論。約會科之。分為六分。而名小異。一依教趣求。二見敬咨問。三稱讚授法。四謙己推勝。五指示後友。六戀德禮辭。而諸文多具。其有增減。至文科判。今初發心住。文具斯六。初依教趣求。</p>
</div>
<div class='div-orig'><p>向勝樂國。登妙峯山。於其山上。東西南北．四維上下。觀察求覓。渴仰欲見德雲比丘。經於七日。見彼比丘。在別山上。徐步經行。</p>
</div>
<div class='div-commentary'><p style="margin-left:1em">【疏】趣求中。見心陟位。故曰登山。智鑒位行．為十方觀察。情懷得旨。為欲見德雲。七覺助道。為經七日。忘所住位．方為得旨。故見在別山。見則定慧雙遊。為經行徐步。徐即是止。不住亂想故。行即為觀。不住靜心故。若約事說。即正修習般舟三昧故。<span class='note-inline'>(【鈔】今此正明初發心住者。如入空界。慧住空性。得位不退。故名為住。)</span></p>
<p style="margin-left:1em">○二即見敬咨問。</p>
</div>
<div class='div-orig'><p>見已往詣。頂禮其足。右繞三帀。於前而住。作如是言。聖者。我已先發阿耨多羅三藐三菩提心。而未知菩薩云何學菩薩行。云何修菩薩行。乃至應云何於普賢行．疾得圓滿。我聞聖者．善能誘誨。唯願垂慈。為我宣說。云何菩薩而得成就阿耨多羅三藐三菩提。</p>
</div>
<div class='div-commentary'><p style="margin-left:1em">【疏】於中四。一設敬儀。重人法故。二作如是下。申己發心。明有法器故。三而未知下。正陳所問。彰己未知。請隨機說故。問中於前十一句。舉初略後。是經家略。若善財略。友云何領。<span class='note-inline'>(【鈔】若善財略者。初謂經家之略。及觀新譯普賢行願品。梵本亦具。乃是譯人略耳。)</span>四我聞聖者下。歎德請說。有智善能。有悲無吝。故應為說。誘謂誘引。即是教授。以成前解。誨謂誨示。即是教誡。以成前行。下皆倣此。前問但問因圓。此中結其果滿。即發心所為。</p>
<p style="margin-left:1em">○第三稱讚授法。即正入法界。於中二。先讚器希有。後正示法界。今初。</p>
</div>
<div class='div-orig'><p>時德雲比丘告善財言。善哉善哉。善男子。汝已能發阿耨多羅三藐三菩提心。復能請問諸菩薩行。如是之事。難中之難。所謂求菩薩行。求菩薩境界。求菩薩出離道。求菩薩清淨道。求菩薩清淨廣大心。求菩薩成就神通。求菩薩示現解脫門。求菩薩示現世間所作業。求菩薩隨順眾生心。求菩薩生死涅槃門。求菩薩觀察有為無為心無所著。</p>
</div>
<div class='div-commentary'><p style="margin-left:1em">【疏】先標二難。所以讚者。令其寶固。欣聞法故。後所謂下。別牒前問。有十一句。初句牒總。餘句牒別。文小開合。而皆按次。一境界。即前趣菩薩行。趣通能所。境約所趣。二即前行。行則出故。三即前淨。四即前入。入即不滯空有廣大心故。五即成就。六七及八．皆前隨順。其解脫門．是能隨順。示所作業。即事業隨順。順眾生心。即逐機隨順。此第八句。亦是憶念。念眾生故。九即增廣。謂不住涅槃。是生死門。不住生死．即涅槃門。以不住道。即能增廣。十即速滿普賢行。若了為無為非一非異而無著者。則速滿矣。亦即為滿矣。<span class='note-inline'>(【鈔】亦即為滿者。上釋由了為無為非一非異方能當滿。今意云。了非一異。即已窮究。故為即滿。)</span></p>
<p style="margin-left:1em">○第二正示法界。即念佛三昧。於中二。先示體相。後明其勝用。今初。</p>
</div>
<div class='div-orig'><p>善男子。我得自在決定解力。信眼清淨。智光照耀。</p>
</div>
<div class='div-commentary'><p style="margin-left:1em">【疏】先標名。後信眼下。釋相。今初。自在有二義。一觀境自在。二作用自在。決定亦二義。一智決斷。二信無猶豫。解即勝解。亦有二義。一約為信因。於境忍可。二為作用因。於境印持。近處為遠等。信智相資。他境不動。故名為力。即三昧義。二釋相中。信眼清淨。釋上解義。謂欲修念佛三昧。先當正信。次以智決了。今由勝解。於境忍可。故於實德能。正信心淨。了見分明。故稱為眼。次智光照耀。釋上決定。謂決斷名智。智故決定。故文殊般若明一行念佛三昧。先明不動法界。知真法界。不應動搖。即是此中決定解義。然約寄位。正是發心住體。以本解性聞熏之力。今開發故。是決定解。<span class='note-inline'>(【鈔】今由勝解於境忍可者。謂唯識解信云。謂於實德能。深忍樂欲心淨為性。前已頻引。今離用此言耳。文殊般若明一行三昧等。然文殊問。及文殊說經。今疏之所用。即大般若中曼殊室利分。總收彼二經。皆入大部故。又彼意云。欲入一行三昧。先親近解般若者。聽聞咨受。然後能入。言一行者。一法界行。亦無一故。又云。法界一相。繫緣法界。不動法界也。以本解性聞熏之力者。淨行品已說。十信滿心。入此初住。由信滿故。明信決定。住菩提心。三心之中。解心增故。即是住體。言開發者。發心有二。一者發起。通於十信。二者開發。在於初住。亦如前釋。又高齊大行和尚。宗崇念佛。云四字教詔。謂信憶二字不離於心。稱敬兩字不離於口。彼論云。往生淨土。要須有信。信千即千生。信萬即萬生。信佛名字。不離心口。諸佛即救。諸佛即護。心常憶佛。口常稱名。身恆常敬。始名深信。任意早晚。終無再住閻浮之法。此策初心。最為要也。)</span></p>
<p style="margin-left:1em">○二明勝用中。亦是展轉釋成。於中二。先約內用。後明其外用。今初。</p>
</div>
<div class='div-orig'><p>普觀境界。離一切障。善巧觀察。普眼明徹。具清淨行。</p>
</div>
<div class='div-commentary'><p style="margin-left:1em">【疏】普觀境界。即信眼用。亦釋眼義。以如為佛。則無境非佛。故云普觀。又若報若化．一時觀故。<span class='note-inline'>(【鈔】以如為佛則無境非佛者。大品中答常啼云。諸法如即是佛。金剛云。如來者。即諸法如義。既以如為佛。一切法皆如也。何法非佛耶。又若報下。然修念佛三昧。多約漸修。謂先為化身觀。次報。後法。今則一時耳。)</span>次離一切障。釋清淨義。若沈若浮。諸蓋諸取。皆三昧障故。次善巧觀察。釋智光照耀。謂於無色相而觀色相為善巧觀。後普眼下。結成上義。謂信眼普觀境界。名為普眼。窮如法界。名曰明徹。如是離障見如。是謂具足清淨一行三昧。一行者。一法界行故。</p>
<p style="margin-left:1em">○二明外用。</p>
</div>
<div class='div-orig'><p>往詣十方一切國土。恭敬供養一切諸佛。</p>
<p>常念一切諸佛如來。總持一切諸佛正法。</p>
<p>常見一切十方諸佛。</p>
<p>所謂見於東方一佛。二佛。十佛。百佛。千佛。百千佛。億佛。百億佛。千億佛。百千億佛。那由他億佛。百那由他億佛。千那由他億佛。百千那由他億佛。乃至見無數。無量。無邊。無等。不可數。不可稱。不可思。不可量。不可說。不可說不可說佛。乃至見閻浮提微塵數佛。四天下微塵數佛。千世界微塵數佛。二千世界微塵數佛。三千世界微塵數佛。十佛剎微塵數佛。乃至不可說不可說佛剎微塵數佛。如東方。南西北方。四維上下。亦復如是。</p>
<p>一一方中。所有諸佛種種色相。種種形貌。種種神通。種種遊戲。種種眾會莊嚴道場。種種光明無邊照耀。種種國土。種種壽命。隨諸眾生種種心樂。示現種種成正覺門。於大眾中而師子吼。</p>
</div>
<div class='div-commentary'><p style="margin-left:1em">【疏】外用者。以前即用之體。則以無心之覺。契唯如之境。不動法界。窮乎寂照之原。故能即體之用。用無不窮。亦由前勝解。於境印持。隨心去住。於中三。初明不動而往。二常念下。不念而持。三常見下。明不往而見。於中三。初標。次所謂下。別顯所見數多。於中三千。即一佛剎。而重言佛剎微塵數者。準梵本中。脫十字故。應言十佛剎也。後一一方下。明所見事別。</p>
<p style="margin-left:1em">○第四謙己推勝。於中先謙己知一。即結其自分。後推勝知多。即增其勝進。今初。</p>
</div>
<div class='div-orig'><p>善男子。我唯得此憶念一切諸佛境界智慧光明普見法門。</p>
</div>
<div class='div-commentary'><p style="margin-left:1em">【疏】一切諸佛境界者。結其所觀。橫通十方。豎該三世。故云一切。即上普觀境界。一行三昧。觀其法身。十方諸佛。亦通報化。種種色相。兼相海故。次智慧光明者。結其能觀。即上智光照耀。次普見法門．即總收前二．以結其名。即前普眼明徹。最初善友先明念佛法門者。以是眾行之先故。智論云。菩薩以般若波羅蜜為母。般舟三昧為父故。依佛。方成餘勝行故。又初住中緣佛發心。樂供養故。<span class='note-inline'>(【鈔】最初善友先明念佛法門下。此明次第。上問也。五十五友。法門不同。而初說者何耶。從以是下。答其先說之意。略有二意。在文可知。若更進論。有其十義。一如疏引智論。二依佛方便能成勝行故。三功高易進。以獎物故。四觀通淺深。能徧攝故。五消滅重障。為勝緣故。六雙兼人法。易加護故。七十地菩薩皆念佛故。八三寶吉祥。經初說故。初此念佛。海雲聽法。善住依僧。為次第故。九即心即佛。為一境故。十為表初住緣佛發心。樂供養故。第十。即疏中第二意也。)</span></p>
<p style="margin-left:1em">○二推勝知多。</p>
</div>
<div class='div-orig'><p>豈能了知諸大菩薩無邊智慧。清淨行門。</p>
<p>所謂智光普照念佛門。常見一切諸佛國土種種宮殿悉嚴淨故。令一切眾生念佛門。隨諸眾生心之所樂皆令見佛得清淨故。令安住力念佛門。令入如來十力中故。令安住法念佛門。見無量佛聽聞法故。照耀諸方念佛門。悉見一切諸世界中等無差別諸佛海故。入不可見處念佛門。悉見一切微細境中諸佛自在神通事故。住於諸劫念佛門。一切劫中常見如來諸所施為無暫捨故。住一切時念佛門。於一切時常見如來。親近同住不捨離故。住一切剎念佛門。一切國土咸見佛身超過一切無與等故。住一切世念佛門。隨於自心之所欲樂。普見三世諸如來故。住一切境念佛門。普於一切諸境界中見諸如來次第現故。住寂滅念佛門。於一念中見一切剎一切諸佛示涅槃故。住遠離念佛門。於一念中見一切佛從其所住而出去故。住廣大念佛門。心常觀察一一佛身充徧一切諸法界故。住微細念佛門。於一毛端有不可說如來出現悉至其所而承事故。住莊嚴念佛門。於一念中見一切剎皆有諸佛成等正覺現神變故。住能事念佛門。見一切佛出現世間放智慧光轉法輪故。住自在心念佛門。知隨自心所有欲樂一切諸佛現其像故。住自業念佛門。知隨眾生所積集業現其影像令覺悟故。住神變念佛門。見佛所坐廣大蓮華周徧法界而開敷故。住虛空念佛門。觀察如來所有身雲莊嚴法界虛空界故。</p>
<p>而我云何能知能說彼功德行。</p>
</div>
<div class='div-commentary'><p style="margin-left:1em">【疏】推勝知多中三。先總。次所謂下別。後而我下結。今初。無邊智慧。即下諸門。及所不說。能觀之智。緣無邊境故。清淨行者。即下諸門離障之心。而言門者。隨其一一。入佛境故。<span class='note-inline'>(【鈔】今初下。然其推勝。略有二意。一通指諸菩薩行。如今總中。但云。菩薩無邊智慧等。二就其一門。但知少分。如下別說二十一門。我唯得一等。下諸善友。多約後義。疏釋該諸德之意。)</span>二別中。有二十一門。各先標名。後釋相。並從業用以受其名。準晉經。一一皆云念佛三昧門。今畧無三昧字。理實應有。古德判此。前十念佛勝德圓備。後十一念佛妙用自在。亦是一理。剋實細論。一一皆念體用無礙之佛。又此諸門。當文標釋。已自可了。細窮其旨。義乃多含。然其念佛三昧。總相則一。別即三身十身。修觀各別。且寄三身釋者。即總分為三。謂念法．報．化。為觀各別。於三身中。各有依正。便成六觀。謂念法性身土．為法身依正。念報身．華藏等剎為依。十身相海等為正。念餘淨土．水鳥樹林為化身依。三十二相等為化身正。又後二正中。各分為二。謂念內功德．及外相好。十力無畏等為化身德。如不思議法品為報身德。三十二等為化相好。十蓮華藏等為報相好。則成八門。而初法身二門。為後六門之體。若體相無礙。成第九門。若融前諸門為一致故。於一細處。見佛無盡。如是重重。成帝網之境。則入普賢念佛三昧之門。今此二十一門。通是後一。而隨相異。故有多門。與前十門．互有開合。一智光普照門。即通法身報化依正。以此門為總故。一切諸佛。通於橫豎。通諸佛國。故云種種嚴淨。如無量壽觀經。先觀瑩徹琉璃之地。瓊林寶樹。及作華藏觀者。一一境界。無盡莊嚴。無上之土。方為真淨等。二即觀色相身。令見得淨故。而標名中念佛門三字。既是通名。令一切眾生之言。未知令作何事。故準晉經應云。令一切眾生遠離顛倒念佛門。義方圓備。三念內德。四亦內德。無倒說授。菩薩見佛。本為得法故。五通三身依正。內德外相。以十方諸如來。同共一法身故。一心一智慧。力無畏亦然故。皆能隨本誓願。化眾生故。餘等可思。即此亦是一行三昧。隨念一佛。等一切故。六即第九事理無礙觀。以理融事故。隨一細境。見多神通。唯智眼境。名不可見。七八皆約時。並通諸身土。而七約所念。佛事無斷。八約能念。時分無間。九雙念依正。亦通報化。十念即應而真。過去諸佛安住不涅槃際。未來諸佛亦已現成故。文殊般若云。今佛住世。則一切諸佛皆住。以同一不思議故。又約隨相門。即欲念何佛。佛便為現。十一亦即體之用。由了無非佛境。故境境佛現。十二念應。十三亦念應。然上十一境中見佛。或謂諸佛住於境中。今明知諸佛無住。故遠離時處之想。則見一日念念而去。十四念報身相好。眼耳等皆徧法界故。十五念中即體之用。前第六微細。顯依中有正。此約正中有正。故不濫前。十六念劫圓融。故上二皆即體之用。十七念內德。十八十九皆念色相。二十念依。二十一通內外真應等一切身雲。如上出現品。及上下文。然上就所念辨異。成其十門。若與經文互開合者。為門非一。二十一者。蓋略說耳。然約能念心。不出五種。一緣境念佛門。念真念應。若正若依。設但稱名。亦是境故。故上諸門。多是此門。二攝境唯心念佛門。即十八十九二門。十八即總相唯心。是心是佛。是心作佛故。十九雖隨我心。心業多種。見佛優劣故。三心境俱泯門。即前遠離念佛門。及不可見門之一分。及如虛空。四心境無礙門。即如初門。雙照事理。存泯無礙。故云普照。五重重無盡門。即稱前第十門而觀察故。如微細等門。亦是此中總意。<span class='note-inline'>(然約能念下。第三約能念收束。然古人已有五門云。一稱名往生念佛門。二觀像滅罪念佛門。三攝境唯心念佛門。四心境無礙念佛門。五緣起圓通念佛門。此之五門。初二名局。又但稱名。亦闕念義。第五一門。名則盡善。其釋義。但事理無礙。故今改之。故初一門。兼攝前二。此中第五。方是性起圓通。事事無礙義故。)</span>若約十身。各以二門而為一身。後一總顯。謂願。智。法。力持。意生。化。威勢。菩提。及福德。相好莊嚴身。以念佛之門。諸教攸讚。理致深遠。世多共行。故略解釋。無厭繁說。<span class='note-inline'>(若約十身下。即第三別約十身。言各二門者。初二即願身。初門願生兜率天宮。後門願周法界。三四二門。即智身。前門十力智。後門了法智。五六二門．即法身。前門法普周一切。等無差別。後門體不可見。不妨大用。七八二門。即力持身。前門持令多劫。後門持令常見。九十二門。意生身。前門隨意生剎。後門隨意生世。十一二兩門。化身。前門化周諸境。後門化故示滅。十三四二門。即威勢身。前門無住。後門普周。皆威勢故。十五六二門。即菩提身。前門一毛多佛成菩提。後門一念徧剎成菩提。十七八二門。福德身。前門放光演法。後門隨樂現形。十九二十二門。即相好莊嚴身。前門應化相好。後門華藏剎中相好。第二十一門。該於十身。故等空法界。亦與離世間十佛相當。並如前會。)</span>三結。可知。</p>
<p style="margin-left:1em">○第五指示後友。</p>
</div>
<div class='div-orig'><p>善男子。南方有國。名曰海門。彼有比丘名為海雲。汝往彼問。菩薩云何學菩薩行。修菩薩道。海雲比丘能分別說。發起廣大善根因緣。善男子。海雲比丘當令汝入廣大助道位。當令汝生廣大善根力。當為汝說發菩提心因。當令汝生廣大乘光明。當令汝修廣大波羅蜜。當令汝入廣大諸行海。當令汝滿廣大誓願輪。當令汝淨廣大莊嚴門。當令汝生廣大慈悲力。</p>
</div>
<div class='div-commentary'><p style="margin-left:1em">【疏】於中二。初正示善友。後歎友勝德。今初。即治地住善友。海門國者。彼國正當南海口故。表觀心海深廣。為治心地之門故。比丘海雲者。觀海為法門。以普眼法雲。潤一切故。表治地中觀生起十種心。深廣悲雲故。後海雲比丘下。歎友勝德。於中十句。先一總歎。後善男子下九句．別就益當機歎。句各一義。即預指後說。初一即見境得益。二即聞化宿因。三即歎發心處。四即聞彼受持處。五六及七。皆普眼法門所證。八聞依正莊嚴。九即顯發心之相。至文自見。</p>
<p style="margin-left:1em">○第六戀德禮辭。</p>
</div>
<div class='div-orig'><p>時善財童子。禮德雲比丘足。右繞觀察。辭退而去。</p>
</div>
<div class='div-commentary'><p style="margin-left:1em">【疏】生難遭想故戀。喜見後友故辭。</p>
<p style="margin-left:1em">【論】求經七日者。明七覺分。推求勝進。除沈掉心也。見比丘在別山上徐步經行者。表同其定體。己登山頂義也。明初居定體。猶有定心。以七覺支分。推求正覺法身。本無定亂體故。初心有禪可定。故云遙見德雲住居別山頂也。徐步者。不居亂體也。經行者。表不住淨心也。定亂兩融。方明契會。又雖得同十方一切諸佛正覺慧現前。自此方堪求菩薩之行。成普賢行。為明不住用故。故云徐步。不住定故。修菩薩行。故云經行。夫修道者。皆須信心之後。以定門以為方便。得定之後。方堪起十方觀七覺支觀。用會心境徧周。定亂雙融。身邊見謝。始名見道。方堪修菩薩道。具菩薩行。隨俗多生。在真一念。云我已發無上菩提心者。已於文殊師利所發菩提心。為知菩提無證修。無所求故。但求菩薩方便三昧加行。其菩提心。自然明白無垢。猶如空中有雲。雲亡。其虛空自空。不復云求虛空也。以明但修菩薩三昧觀照以治執障。然菩提心。無有修作留除之體。在凡不減。在聖不增。是故今以妙峯山。像以止觀二門。七菩提之助顯方便。菩提心自明白。及至菩提明白。即菩薩行諸三昧。自是菩提。不復別有菩提而自明白。以明菩薩處於世間。修諸萬行。世間萬行。乃至菩提涅槃。性自離故。以將此法。教化迷流。不了此者。而令悟達性空無垢之智。以淨諸業。令苦不生。名為大悲。猶如化人。教化幻士。以智觀業。隨時隨根。十方等利。無心意識。智幻利生。以此義故。但求菩薩一切諸行。以明即行是菩提。一切無生滅故。云我已發無上菩提心者。以明信心菩提。雖未有三昧加行顯發。已知無所修。無所求故。今求菩薩行者。以明方便三昧相印。方明行及菩提。如實無二。於此之中。不可說言諸行無常。是生是滅。經云。一切法不生。一切法不滅。若能如是見。諸佛常現前。以是下文。得見四維上下十方無數佛等。為得此見解故。如來於三乘中說諸行無常者。為執諸行作實者說。非為大根眾生頓受法界佛乘理智體用無礙者說故。是故發菩提心者。須識教之權實。可以堪發大心。問曰。於文殊師利一箇善知識邊求法足矣。何故須經歷五十三善知識求菩薩行也。答曰。明治宿習氣之淺深。修差別智之廣狹。大慈悲之厚薄。攝化之多少。以此安立五位修行法則。隨位善知識五十三人。一百一十重因果總別同異成壞之相。令進修法不錯謬。不滯其功。不迂其行故。從此妙峯山以方便三昧加行因緣。顯自法身。自體清淨。本無依住．普光明智與菩薩行寂用無二門。已下諸位。以普光明智。用修差別智。及治習氣。并以大願起生智門。長養大悲。行周法界。如下具明。一一次第。經云。善男子。我得自在決定解力。信眼清淨。智光照耀。普觀境界。離一切障。善巧觀察。普眼明徹。具清淨行。往詣十方一切佛國土。恭敬供養一切諸佛。此明舉本果法。令凡信樂修行。從初發心修行。慣習十地功終。方依及此初時本樣果法也。還以法界中時不遷。智不異。慈悲不異。願行不異之所成就。以於法界大智無延促中修行故。不同情解。有修行者。莫作延促時分修學。應須善觀法界體用。莫如世情。作一剎那計。作三僧祇計。如法界中都無修短遠近故。以此解行。如法修行。於諸境界。善照生滅。令使執盡。而成智之大用。於自心境。莫浪攝持。但知放蕩。任性坦然。習定觀照。執盡智現。生滅自無。業垢自淨。會佛境界。同如來心。佛見自會。非由捉搦。謾作別治。令心狂惑。但自明心境見融。執業便謝。見亡執謝。一切萬法。本自無瘡。智境朗然。名為佛國也。<span class='note-inline'>(第一德雲比丘寄發心住竟。)</span></p>
<p style="margin-left:1em">○第二海雲比丘。寄治地住善友。<span class='note-inline'>(【鈔】第二海雲寄治地住。謂常隨空心。淨治八萬四千法門。清淨潔白。治心地故。)</span>文亦有六。第一依教趣求。</p>
</div>
<div class='div-orig'><p>爾時善財童子。一心思惟善知識教。正念觀察智慧光明門。正念觀察菩薩解脫門。正念觀察菩薩三昧門。正念觀察菩薩大海門。正念觀察諸佛現前門。正念觀察諸佛方所門。正念觀察諸佛軌則門。正念觀察諸佛等虛空界門。正念觀察諸佛出現次第門。正念觀察諸佛所入方便門。</p>
<p>漸次南行。至海門國。</p>
</div>
<div class='div-commentary'><p style="margin-left:1em">【疏】於中二。初依教正觀。此明溫故。後漸次下。趣求後友。意欲知新。又前即學而能思。後即思而能學。然思前猶屬前文。謂上來近友。次聞正法。今辨正念思惟。及如說修行。即涅槃四近因緣。今以前義屬後進趣。後義屬前指來。互為鉤鎖。顯主伴交參。且從會判。屬於後耳。下皆準此。<span class='note-inline'>(【鈔】涅槃四事。是涅槃近因。謂一親近善友。二聽聞正法。三繫念思惟。四如說修行。故知後二．即屬前二。此即遠公分為二意也。今以前義下。第二明今疏。將後二屬後會意。謂思修二門。即前會之義。今為後會進趣故。故教趣求。言後義屬前友指來者。即是前會指示後友。後友依正等。合屬後會。由前友指來。故屬前會。名為鉤鎖。所指是主。能指是伴。又思修屬前。此約位判。今從會判。故屬後也。)</span>今念前中有十一句。初總。餘別。別中皆云正念觀察者。不沈不舉。寂照雙流故。十中一即是前觀境自在。二即前作用解脫。三即一行三昧體。及推勝中諸三昧門。四念前種種眾會。五即前見佛。六即前十方。七即壽命神通等。八即通觀佛徧。九即種種成正覺。十即隨種種眾生心樂。後趣求。可知。</p>
<p style="margin-left:1em">○第二見敬咨問。</p>
</div>
<div class='div-orig'><p>向海雲比丘所。頂禮其足。右繞畢。於前合掌。作如是言。聖者。我已先發阿耨多羅三藐三菩提心。欲入一切無上智海。而未知菩薩云何能捨世俗家。生如來家。云何能度生死海。入佛智海。云何能離凡夫地。入如來地。云何能斷生死流。入菩薩行流。云何能破生死輪．成菩薩願輪。云何能滅魔境界。顯佛境界。云何能竭愛欲海．長大悲海。云何能閉眾難惡趣門．開諸大涅槃門。云何能出三界城。入一切智城。云何能棄捨一切玩好之物。悉以饒益一切眾生。</p>
</div>
<div class='div-commentary'><p style="margin-left:1em">【疏】於中三。初設敬。次自陳發心。可知。後而未知下。咨問法要。於中言願輪者。願窮三際。無有終始。故對生死以立輪名。餘文自顯。</p>
<p style="margin-left:1em">○第三讚示法界。於中二。先讚法器。後正授法。</p>
</div>
<div class='div-orig'><p>時海雲比丘告善財言。善男子。汝已發阿耨多羅三藐三菩提心耶。</p>
<p>善財言。唯。我已先發阿耨多羅三藐二菩提心。</p>
<p>海雲言。善男子。若諸眾生不種善根。則不能發阿耨多羅三藐三菩提心。要得普門善根光明。具真實道三昧智光。出生種種廣大福海。長白淨法無有懈息。事善知識不生疲厭。不顧身命。無所藏積。等心如地無有高下。性常慈愍一切眾生。於諸有趣專念不捨。恒樂觀察如來境界。如是乃能發菩提心。</p>
<p>發菩提心者。所謂發大悲心。普救一切眾生故。發大慈心。等祐一切世間故。發安樂心。令一切眾生滅諸苦故。發饒益心。令一切眾生離惡法故。發哀愍心。有怖畏者咸守護故。發無礙心。捨離一切諸障礙故。發廣大心。一切法界咸徧滿故。發無邊心。等虛空界無不往故。發寬博心。悉見一切諸如來故。發清淨心。於三世法智無違故。發智慧心。普入一切智慧海故。</p>
</div>
<div class='div-commentary'><p style="margin-left:1em">【疏】前中三。先本問。以發心者難故。若不發心。不堪授法。非法器故。次善財下。答非虛妄故。後海雲言善男子若諸下。正讚。於中二。先讚因緣難具。故發者為希。後發菩提心者下。顯發心相勝。故發者難得。今初。先反讚。後要得下。順讚。事友為緣。餘皆是因。通有十句。初句為總。即宿植普賢法門。成種性故。二具真下別。初得真如三昧智光。名具真實道。此即了心寂照。生佛德故。餘可知。二顯發心相中。有十一句。前五即大慈悲心。初二總。餘三別。次四深心。修行大願。盡虛空界故。後二直心。不違法性。證果智故。又此十心。多同治地自分十心。恐繁不會。<span class='note-inline'>(【鈔】又此十心者。彼十心者。所謂利益心。大悲心。安樂心。安住心。憐愍心。攝受心。守護心。同己心。師心。導師心。今此一即大悲。二即利益。三即安樂。四安住心。離惡法住善法故。五即憐愍。六即守護。令離礙故。七即同己。徧法界故。八即攝受。法界虛空。皆往攝故。九即師心。見諸佛故。十即導師。人種智故。)</span></p>
<p style="margin-left:1em">○第二正授法要。謂觀法海。覩佛聞法。次前念佛而明此者。顯聞法宏傳。次為要故。於中二。先明修觀。後觀成利益。前中二。先託事顯詮。二欲忘詮求旨。今初。</p>
</div>
<div class='div-orig'><p>善男子。我住此海門國十有二年。常以大海為其境界。所謂思惟大海廣大無量。思惟大海甚深難測。思惟大海漸次深廣。思惟大海無量眾寶奇妙莊嚴。思惟大海積無量水。思惟大海水色不同不可思議。思惟大海無量眾生之所住處。思惟大海容受種種大身眾生。思惟大海能受大雲所雨之雨。思惟大海無增無減。</p>
</div>
<div class='div-commentary'><p style="margin-left:1em">【疏】先總標。言十二年者。一紀已周。表過十千劫已。入第二住故。亦表總觀菩薩十二住。十二入故。後所謂下。別顯。皆託事表法。智海十義。如十地說。今是悲海。<span class='note-inline'>(【鈔】一紀已周者。十二年為一紀。周十二辰故。過十千劫者。十信滿十千劫。入正定故。十二住。已見十住品。智海十義如十地說者。海有十德。表十地故。言今是悲海者。故此十德。與十地小異。取稱法故。即前十種悲心。一即利益心。利益寬廣故。二即大悲心。大悲甚深。無能測故。三即安樂。始於世樂。種種與故。四即安住。謂惡行眾生。令住善行故。即是眾寶。五憐愍心。悉包納故。六攝受心。種種外道。攝令正信。如水多色。同在海故。七守護心。已發心者。皆守護故。是為無量眾生依住。八同己心。謂攝菩提大願眾生。如己身有。為大身故。九即師心。謂於大乘道。習進道者。推之如師。師必咨受大法雨故。十導師心。謂具功德者。敬之如佛。故湛無增減。以斯十悲。對斯十喻。有如符契故。上歎十心。即是法說。今此海喻。喻前十心。稱復相當。)</span></p>
<p style="margin-left:1em">○二忘詮求旨。</p>
</div>
<div class='div-orig'><p>善男子。我思惟時。復作是念。世間之中。頗有廣博過此海不。頗有無量過此海不。頗有甚深過此海不。頗有殊特過此海不。</p>
</div>
<div class='div-commentary'><p style="margin-left:1em">【疏】忘詮求旨。為見佛親因。可知。<span class='note-inline'>(【鈔】問。既歎奇特。何名忘詮。離前十相更求過此。即忘詮求旨意也。由此忘求。故得見佛。)</span></p>
<p style="margin-left:1em">○第二。觀成利益中二。先明見佛。後得聞法。今初。即見法界無礙依正。於中先見依。後見正。</p>
</div>
<div class='div-orig'><p>善男子。我作是念時。此海之下。有大蓮華。忽然出現。以無能勝因陀羅尼羅寶為莖。吠瑠璃寶為華。閻浮檀金為葉。沈水為臺。碼碯為鬚。芬敷布濩。彌覆大海。百萬阿脩羅王執持其莖。百萬摩尼寶莊嚴網彌覆其上。百萬龍王雨以香水。百萬迦樓羅王銜諸瓔珞。及寶繒帶周帀垂下。百萬羅剎王慈心觀察。百萬夜叉王恭敬禮拜。百萬乾闥婆王種種音樂讚歎供養。百萬天王雨諸天華。天鬘。天香。天燒香。天塗香。天末香。天妙衣服。天幢旛蓋。百萬梵王頭頂禮敬。百萬淨居天合掌作禮。百萬轉輪王各以七寶莊嚴供養。百萬海神俱時出現恭敬頂禮。百萬味光摩尼寶光明普照。百萬淨福摩尼寶以為莊嚴。百萬普光摩尼寶為清淨藏。百萬殊勝摩尼寶其光赫奕。百萬妙藏摩尼寶光照無邊。百萬閻浮幢摩尼寶次第行列。百萬金剛師子摩尼寶不可破壞清淨莊嚴。百萬日藏摩尼寶廣大清淨。百萬可樂摩尼寶具種種色。百萬如意摩尼寶莊嚴無盡光明照耀。</p>
<p>此大蓮華。如來出世善根所起。一切菩薩皆生信樂。十方世界無不現前。從如幻法生。如夢法生。清淨業生。無諍法門之所莊嚴。入無為印。住無礙門。充滿十方一切國土。隨順諸佛甚深境界。於無數百千劫。歎其功德不可得盡。</p>
</div>
<div class='div-commentary'><p style="margin-left:1em">【疏】於中三。一總標體相。以深觀心海法海。則心華行華。自然敷榮。無漏性德。無不備故。二百萬阿修羅下。外相為嚴。三此大蓮華下。舉因顯勝。</p>
<p style="margin-left:1em">○第二明見正報。</p>
</div>
<div class='div-orig'><p>我時見彼蓮華之上。有一如來結跏趺坐。其身從此上至有頂。寶蓮華座不可思議。道場眾會不可思議。諸相成就不可思議。隨好圓滿不可思議。神通變化不可思議。色相清淨不可思議。無見頂相不可思議。廣長舌相不可思議。善巧言說不可思議。圓滿音聲不可思議。無邊際力不可思議。清淨無畏不可思議。廣大辯才不可思議。</p>
<p>又念彼佛往修諸行不可思議。自在成道不可思議。妙音演法不可思議。普門示現種種莊嚴不可思議。隨其左右見各差別不可思議。一切利益皆令圓滿不可思議。</p>
</div>
<div class='div-commentary'><p style="margin-left:1em">【疏】謂心行既敷。則本覺如來．忽然現故。於中先明德相圓備。後又念下。因圓用廣。可知。</p>
<p style="margin-left:1em">○第二明得聞法。所以海中說者。表從悲智海之所流故。於中三。初演說。次受持。後轉授。今初。</p>
</div>
<div class='div-orig'><p>時此如來。即申右手而摩我頂。為我演說普眼法門。開示一切如來境界。顯發一切菩薩諸行。闡明一切諸佛妙法。一切法輪悉入其中。能淨一切諸佛國土。能摧一切異道邪論。能滅一切諸魔軍眾。能令眾生皆生歡喜。能照一切眾生心行。能了一切眾生諸根。隨眾生心。悉令開悟。</p>
</div>
<div class='div-commentary'><p style="margin-left:1em">【疏】先總標。普眼者。詮普法故。普詮諸法故。得此法者。一法之中。見一切故。後開示下。別顯所詮。可知。</p>
<p style="margin-left:1em">○二明受持。</p>
</div>
<div class='div-orig'><p>我從於彼如來之所。聞此法門。受持讀誦。憶念觀察。假使有人。以大海量墨。須彌聚筆。書寫於此普眼法門。一品中一門。一門中一法。一法中一義。一義中一句。不得少分。何況能盡。善男子。我於彼佛所。千二百歲。受持如是普眼法門。於日日中。以聞持陀羅尼光明。領受無數品。以寂靜門陀羅尼光明．趣入無數品。以無邊旋陀羅尼光明．普入無數品。以隨地觀察陀羅尼光明．分別無數品。以威力陀羅尼光明．普攝無數品。以蓮華莊嚴陀羅尼光明．引發無數品。以清淨言音陀羅尼光明．開演無數品。以虛空藏陀羅尼光明．顯示無數品。以光聚陀羅尼光明．增廣無數品。以海藏陀羅尼光明．辯析無數品。</p>
</div>
<div class='div-commentary'><p style="margin-left:1em">【疏】於中二。先總顯所持法多。以是一多相即無盡法門故。<span class='note-inline'>(【鈔】先總顯持多者。即海墨書而不竭。入大乘論引此經。云是海幢。下說法門。全同於此。喻相小異。云大海水盡以磨墨。積大紙聚如須彌山。天下草木。持以為筆。三千世界水陸眾生悉為法師。於剎那頃。所受法門。猶不能盡。此約書文不盡。彼約領多不盡。)</span>後善男子下。別顯持多之相。於中先標長時。千二百歲。表義同十二年。後於日日下。別顯能持所持。有十種持。初一聞持。餘皆義持。二契本寂智。方能入故。三於一義中。旋轉無量。故能普入。四地地義殊。故能分別。五威力者。普攝在懷故。若約所詮明攝。即以威力攝諸眾生。同九地中。威德陀羅尼說。六如華開引果。今開發於教。引於果故。又華開見實以為莊嚴。今開發言教。見其旨故。七可知。八如空無相而包含一切。顯明妙理。示法相故。九以多智光。聚於一法。則義理增廣故。十若海含十德。各辨析故。諸持經者。應倣此文。</p>
<p style="margin-left:1em">○第三明其轉授。</p>
</div>
<div class='div-orig'><p>若有眾生從十方來。若天。若天王。若龍。若龍王。若夜叉。若夜叉王。若乾闥婆。若乾闥婆王。若阿脩羅。若阿脩羅王。若迦樓羅。若迦樓羅王。若緊那羅。若緊那羅王。若摩睺羅伽。若摩睺羅伽王。若人。若人王。若梵。若梵王。如是一切。來至我所。我悉為其開示解釋。稱揚讚歎。咸令愛樂。趣入安住此諸佛菩薩行光明普眼法門。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第四謙己推勝。</p>
</div>
<div class='div-orig'><p>善男子。我唯知此普眼法門。如諸菩薩摩訶薩深入一切菩薩行海。隨其願力而修行故。入大願海。於無量劫住世間故。入一切眾生海。隨其心樂廣利益故。入一切眾生心海。出生十力無礙智光故。入一切眾生根海。應隨教化悉令調伏故。入一切剎海。成滿本願嚴淨佛剎故。入一切佛海。願常供養諸如來故。入一切法海。能以智慧咸悟入故。入一切功德海。一一修行令具足故。入一切眾生言辭海。於一切剎轉正法輪故。而我云何能知能說彼功德行。</p>
</div>
<div class='div-commentary'><p style="margin-left:1em">【疏】謙己結前。推勝進後。我唯一海。豈得與彼同年者哉。</p>
<p style="margin-left:1em">○第五指示後友。</p>
</div>
<div class='div-orig'><p>善男子。從此南行六十由旬。楞伽道邊有一聚落。名為海岸。彼有比丘。名曰善住。汝詣彼問。菩薩云何淨菩薩行。</p>
<p>時善財童子禮海雲足。右繞瞻仰。辭退而去。</p>
</div>
<div class='div-commentary'><p style="margin-left:1em">【疏】六十由旬者。修六度行。淨六根故。聚落名海岸者。是往楞伽山之道。次南海北岸故。然楞伽梵言。此云難往。又含四義。一種種寶性所成。莊嚴殊妙故。二有大光明。映日月故。三高顯寬廣故。四伽王等居。佛復於此開化羣生。作勝益事故。然體即是寶。具斯四義。名無上寶。存以梵音。此山居海之中。四面無門。非得通者莫往。故云難往。表修行之住。是入智海。絕四句離分別之道故。比丘善住者。身住虛空故。表此住中。觀一切法。如虛空無處所故。亦比丘者。入道未久。宜依僧故。又初念佛。次聞法。今依僧修。三寶吉祥。為所依故。<span class='note-inline'>(【鈔】具斯四義。名無上寶。存以梵音者。以具梵音經題云。楞伽阿跋多羅寶經。阿之言無。跋多羅云上。寶即此方之言。又多羅亦是寶義。則譯人雙存。楞伽正是難往之義。上之四義。前二則無上寶。後二明於難往。高顯伽王之所居故。不得通難往故。表此下。彼具云。此菩薩以十種行。觀一切法。所謂觀一切法無常。一切法苦。三空。四無我。五無作。六無味。七不如名。八無處所。九離分別。十無堅實。釋曰。皆有一切法言。今但舉三八二句。以順住空。然餘八。亦是空義。)</span>第六時善財下。戀德禮辭。</p>
<p style="margin-left:1em">【論】第二治地住本位門中海雲比丘者。因所觀法立名。其心如雨。以法潤生如雲。又性戒如海。不宿死屍。一切生滅死屍。至於根本智海。皆為智海。無生滅故。海雲比丘稱歎善財與所觀之法者。所謂觀察大海云。我住此海門國十有二年者。明不離十二因緣生死海故。如是十二有支。一切凡夫無明所覆。常處其中。權教菩薩。及以二乘。皆厭而捨之。一乘菩薩。以此無明十二有支。以為如來一切智智之海。為大智海。無有生滅。本來如是。凡夫不了。妄繫生死無明。故云我住此海門國十有二年。經云。常以大海為其境界已下。有十種思惟大海。意明一切眾生十二緣生生老之海。廣大無量。無有中邊性相可得。便為佛海。思惟大海無量眾寶奇妙莊嚴。明觀生死緣生海。便成自性清淨佛之智海。即一切智寶功德莊嚴。思惟大海積無量水者。以諸愛水為大悲水。思惟大海水色不同者。根本智中。起無量差別智慈。思惟大海。無量眾生住處以明佛海中有無量眾生之所住處。不覺不知。思惟大海。容受種種大身眾生。明無量菩薩。咸處生死海中。一一身土。咸滿其中。如影如光．不相障蔽。思惟大海能受大雲所雨之雨者。菩薩心海。堪受大雲諸佛法雨。思惟大海無增無減。諸佛智性之海無有增減。乃至四種。無過此廣大深廣。便見海中有大蓮華忽然出現。其上有佛。說普眼經。意明自觀生死海。便為自己如來清淨智海。自佛出興。根本智。差別智。究竟不離此生死海中圓滿故。十力四無畏一切智智海。皆迴生死海廣大業力而成就之。生死業果。盡一切智智海。如是成自己如來廣大智海。普賢行海。不離一切眾生及自己十二有支緣生行海中。若離此。別有成佛處所者。無有是處。應當如是觀生死海。觀如來海。觀如來無差別智海。觀如來差別智海。觀如來大慈悲海乃至普賢行願海。無邊法門海。總在此一切眾生十二有支生死海生。若出此海外。別有成佛處所。無有是處。當知諸佛及以國土。生居此生。住居此住。無別處也。前妙峯山。以止觀門。顯諸佛境界智慧光明普見法門以成真諦。此位直以智慧觀察世間俗諦十二有支為佛境界。通修大悲普賢願行。以戒波羅蜜為主。餘九為伴。約智。三界通觀同治約位。偏治欲界惑障。已上諸位。但有所見境界。及如來名號。總是自心佛果所會之法。若自心不會。對面無覩見之期。<span class='note-inline'>(第二海雲比丘寄治地住竟)</span></p>
<p style="margin-left:1em">○第三善住比丘。寄修行住。<span class='note-inline'>(【鈔】寄修行住者。巧便觀有。增修正行故。)</span>文亦具六。一依教趣求。</p>
</div>
<div class='div-orig'><p>爾時善財童子。專念善知識教。專念普眼法門。專念佛神力。專持法句雲。專入法海門。專思法差別。深入法漩澓。普入法虛空。淨持法翳障。觀察法寶處。</p>
<p>漸次南行。至楞伽道邊海岸聚落。觀察十方求覓善住。</p>
</div>
<div class='div-commentary'><p style="margin-left:1em">【疏】於中二。先念前友教。有十句。初一通念示教人法。次三念前聞佛說法事。次三思入海觀事。後三證理治障。攝法觀修。二漸次下。趣求後位。可知。</p>
<p style="margin-left:1em">○第二明見敬咨問。</p>
</div>
<div class='div-orig'><p>見此比丘。於虛空中來往經行。無數諸天恭敬圍繞。散諸天華。作天伎樂。旛幢繒綺悉各無數。徧滿虛空以為供養。諸大龍王。於虛空中興不思議沈水香雲。震雷激電以為供養。緊那羅王。奏眾樂音。如法讚美以為供養。摩睺羅伽王。以不思議極微細衣。於虛空中周迴布設。心生歡喜以為供養。阿脩羅王。興不思議摩尼寶雲。無量光明種種莊嚴徧滿虛空以為供養。迦樓羅王作童子形。無量采女之所圍繞。究竟成就無殺害心。於虛空中合掌供養。不思議數諸羅剎王。無量羅剎之所圍繞。其形長大甚可怖畏。見善住比丘慈心自在。曲躬合掌瞻仰供養。不思議數諸夜叉王。各各悉有自眾繞圍。四面周帀恭敬守護。不思議數諸梵天王。於虛空中曲躬合掌。以人間法稱揚讚歎。不思議數諸淨居天。於虛空中與宮殿俱。恭敬合掌發弘誓願。時善財童子。見是事已。心生歡喜。合掌敬禮。作如是言。聖者。我已先發阿耨多羅三藐三菩提心。而未知菩薩云何修行佛法。云何積集佛法。云何備具佛法。云何熏習佛法。云何增長佛法。云何總攝佛法。云何究竟佛法。云何淨治佛法。云何深淨佛法。云何通達佛法。我聞聖者善能誘誨。唯願慈哀為我宣說。菩薩云何不捨見佛。常於其所精勤修習。菩薩云何不捨菩薩。與諸菩薩同一善根。菩薩云何不捨佛法。悉以智慧而得明證。菩薩云何不捨大願。能普利益一切眾生。菩薩云何不捨眾生行。住一切劫。心無疲厭。菩薩云何不捨佛剎。普能嚴淨一切世界。菩薩云何不捨佛力。悉能知見如來自在。菩薩云何不捨有為。亦復不住。普於一切諸有趣中猶如變化。示受生死修菩薩行。菩薩云何不捨聞法。悉能領受諸佛正教。菩薩云何不捨智光。普入三世智所行處。</p>
</div>
<div class='div-commentary'><p style="margin-left:1em">【疏】於中三。初見。次時善財童子下敬。三作如是言下咨問。於中二。先自陳發心。後而未知下。正陳請問。於中二十句問。文分為三。初十句總問於法起行。故佛法言。通一切行法。於中淨治者。對治淨故。深淨者。契理徧淨故。餘可知。二我聞下。結前請後。欲顯後問。異前問故。三菩薩云何不捨見佛下十句。別問行起勝用。故十句中。所行各別。於中初三句。明不離三寶行。次二句不捨二利行。次二句攝佛依正行。次一句。悲智無住行。後二句。攝法證入行。皆言不捨者。無暫捨離故。</p>
<p style="margin-left:1em">○第三稱讚授法。於中二。先讚。後授。今初。</p>
</div>
<div class='div-orig'><p>時善住比丘告善財言。善哉善哉。善男子。汝已能發阿耨多羅三藐三菩提心。今復發心求問佛法。一切智法。自然者法。</p>
</div>
<div class='div-commentary'><p style="margin-left:1em">【疏】於中佛法是總。一切智法．約智。然唯局果。自然者法。約性。通果及因。</p>
<p style="margin-left:1em">○後授法中二。先總標所得。二別示其相。今初。</p>
</div>
<div class='div-orig'><p>善男子。我已成就菩薩無礙解脫門。</p>
</div>
<div class='div-commentary'><p style="margin-left:1em">【疏】無礙有二義。一智慧於境無礙。以證無障礙法界故。二神通於作用無礙。由內證故。所以次前明此法者。聞法受持。意令於境無障礙故。顯此住中。善觀眾生等十種界故。<span class='note-inline'>(【鈔】顯此住中善觀眾生等者。彼經云佛子。此菩薩應勸學十法。何等為十所謂眾生界。法界。世界。觀察地界。水界。火界。風界。觀察欲界。色界。無色界是。)</span></p>
<p style="margin-left:1em">○二別示其相中二。先明修習得法。</p>
</div>
<div class='div-orig'><p>若來若去。若行若止。隨順思惟修習觀察。即時獲得智慧光明。名究竟無礙。</p>
</div>
<div class='div-commentary'><p style="margin-left:1em">【疏】由一切威儀。順法思修。故能獲得。言究竟無礙者。若事若理。無少礙故。</p>
<p style="margin-left:1em">○後顯功用。於中三。初通名智用無礙。次總相徵釋。三別明通用。今初。</p>
</div>
<div class='div-orig'><p>得此智慧光明故。知一切眾生心行無所障礙。知一切眾生歿生無所障礙。知一切眾生宿命無所障礙。知一切眾生未來劫事無所障礙。知一切眾生現在世事無所障礙。知一切眾生言語音聲種種差別無所障礙。決一切眾生所有疑問無所障礙。知一切眾生諸根無所障礙。隨一切眾生應受化時悉能往赴無所障礙。知一切剎那。羅婆。牟呼栗多。日夜時分無所障礙。知三世海流轉次第無所障礙。能以其身徧往十方一切佛剎無所障礙。</p>
</div>
<div class='div-commentary'><p style="margin-left:1em">【疏】有十二句。初一他心。次四兼三明。謂現未劫事。含漏盡故。次四三業化物。次二知時。一知時分。二知流轉。按俱舍論。時之極少。名一剎那。百二十剎那。名一怛剎那。六十怛剎那。名一臘縛。臘縛即是羅婆。三十羅婆為一牟呼栗多。牟呼栗多。即是須臾。三十須臾為一晝夜。言時分者。西域記第二云。五牟呼栗多為一時。六時合成一日一夜。亦有處說。晝夜初分時等。又黑分白分六時四時等。又準仁王經。九百生滅為一剎那。九十剎那為一念。此則剎那。非時極促。以剎那之中生滅。唯佛智知故。小乘中略而不說。後一即神足通。<span class='note-inline'>(【鈔】亦有處說初分時等者。智論等文。彌勒下生經亦說。謂迦葉修難行苦行。得成菩提。彌勒修安樂行而得菩提。謂晝夜三時禮拜懺悔等。謂日初分時。日中分時。日後分時。夜初分時。夜中分時。夜後分時。合為六時是也。)</span></p>
<p style="margin-left:1em">○二總相徵釋。</p>
</div>
<div class='div-orig'><p>何以故。得無住無作神通力故。</p>
</div>
<div class='div-commentary'><p style="margin-left:1em">【疏】以不住不作。故無礙也。</p>
<p style="margin-left:1em">○三別明通用。</p>
</div>
<div class='div-orig'><p>善男子。我以得此神通力故。於虛空中。或行或住。或坐或臥。或隱或顯。或現一身。或現多身。穿度牆壁猶如虛空。於虛空中結跏趺坐。往來自在猶如飛鳥。入地如水。履水如地。徧身上下普出煙燄。如大火聚。或時震動一切大地。或時以手摩觸日月。或現其身高至梵宮。或現燒香雲。或現寶燄雲。或現變化雲。或現光網雲。皆悉廣大彌覆十方。或一念中過於東方一世界。二世界。百世界。千世界。百千世界。乃至無量世界。乃至不可說不可說世界。或過閻浮提微塵數世界。或過不可說不可說佛剎微塵數世界。於彼一切諸佛國土佛世尊前聽聞說法。一一佛所。現無量佛剎微塵數差別身。一一身。雨無量佛剎微塵數供養雲。所謂一切華雲。一切香雲。一切鬘雲。一切末香雲。一切塗香雲。一切蓋雲。一切衣雲。一切幢雲。一切旛雲。一切帳雲。以一切身雲而為供養。一一如來所有宣說。我皆受持。一一國土所有莊嚴。我皆憶念。如東方。南西北方。四維上下。亦復如是。如是一切諸世界中所有眾生。若見我形。皆決定得阿耨多羅三藐三菩提。彼諸世界一切眾生我皆明見。隨其大小勝劣苦樂。示同其形。教化成就。若有眾生親近我者。悉令安住如是法門。</p>
</div>
<div class='div-commentary'><p style="margin-left:1em">【疏】通用多顯神足通。十八變相。且分為三。初於空現變。二或一念下。十方徧供。三如是一切下。現形益物。並可知。言十八變者。一於空行住等。即所作自在。二或隱。三或顯。四或現一身即卷。五或見多身即舒。六穿度下。往來。七入地下。轉變。八徧身下。熾然。九或時下。振動。十或時以手下。即眾像入身。以高大故。十一或現燒下。放大光明。皆悉廣大彌覆十方。成上放光。起下徧滿。十二或一念下。徧滿。十三一一佛下。顯示。十四一一如來所有宣說下。施他辯才。由能受持故。十五如是一切下。施他安樂。菩提為真樂故。十六彼諸世界下。所往同類。十七若有眾生親近下。施他憶念。十八由總具無作通力故。能伏他神通。三段之中具矣。<span class='note-inline'>(【鈔】言十八變。即是瑜伽三十七文。頌云。振動及熾然。流布并示現。轉變及往來。卷舒眾像入。十同類往趣。隱顯作自在。制他施辯才。憶念及安樂。放大光明等。轉餘有情物。令成餘物故。名能變神通。謂一振動。二熾然。三流布。亦名徧滿。四示現。亦名顯示。五轉變。六往來。七卷。八舒。九一切色像入身。十所往同類。十一隱。十二顯。十三所作自在。十四伏他神通。十五施他辯才。十六施他憶念。十七施他安樂。十八放大光明。此十八名轉變。後三句名能變。今文辨相。義並可知。)</span></p>
<p style="margin-left:1em">○第四謙己推勝。</p>
</div>
<div class='div-orig'><p>善男子。我唯知此普速疾供養諸佛成就眾生無礙解脫門。如諸菩薩持大悲戒。波羅蜜戒。大乘戒。菩薩道相應戒。無障礙戒。不退墮戒。不捨菩提心戒。常以佛法為所緣戒。於一切智常作意戒。如虛空戒。一切世間無所依戒。無失戒。無損戒。無缺戒。無雜戒。無濁戒。無悔戒。清淨戒。離塵戒。離垢戒。如是功德。而我云何能知能說。</p>
</div>
<div class='div-commentary'><p style="margin-left:1em">【疏】於中先謙己知一。一念徧往。故云速疾。現形益物。為成就眾生。後如諸菩薩下。仰推勝進。而皆明戒者。意顯上得無礙解脫。皆由持別解脫戒為依地故。非戒不能修治心故。<span class='note-inline'>(【鈔】非戒不能治心地故者。上約法門釋。此句表位釋。然德雲是定。海雲是慧。此中明戒。顯三學為初故。)</span>有二十句。初十一句。明具勝德戒。一本為益生故。二自行勝故。三具二利故。上三異小。四道共故。五無能令不持故。六定共故。七不失行本故。八順法不謗故。毗盧遮那經第六云。有四根本罪。乃至活命。<span class='note-inline'>(【校】活命。纂要誤作殺命。)</span>亦不應犯。謂一謗法。二捨菩提心。三慳吝。四惱害眾生。今此七八。不犯初二。無損無濁。不犯後二。九緣果智故。十稱法性故。十一般若相應故。不住三界。次六句明離過戒。一無過失。謂不自貢高。言我能持戒。見破戒人亦不輕毀。令愧恥故。二不損惱。謂不因於戒。學呪術等損眾生故。三無缺犯。謂具足受持十善業道。及威儀故。四無雜穢。不著邊見故。五無慳貪濁。不現異相。彰有德故。六無悔恨。謂不作重罪。不行諂詐故。後三顯清淨戒。一忘能所持。究竟淨故。二不染六塵故。三無心垢故。</p>
<p style="margin-left:1em">○第五指示後友。</p>
</div>
<div class='div-orig'><p>善男子。從此南方。有國名達里鼻茶。城名自在。其中有人．名曰彌伽。汝詣彼問。菩薩云何學菩薩行。修菩薩道。時善財童子頂禮其足。右繞瞻仰。辭退而行。</p>
</div>
<div class='div-commentary'><p style="margin-left:1em">【疏】後友即生貴住善友。國名達里鼻茶。此云消融。謂從聖教生。消謬解故。城名自在。於三世佛法。了知修習。得圓滿故。言有人者。晉經云。彼有良醫。名彌伽者。此翻為雲。演輪字門。含潤雨法故。以三世聖教法雲。雨一切故。第六禮辭。可知。</p>
<p style="margin-left:1em">【論】第三修行住。從爾時善財童子已下。至我唯知此普速疾供養諸佛成就眾生無礙解脫門。有八十行經。明入本位法門。約分五段。一念善知識所授之教。二次第南行。三詣善知識處。四見善知識恭敬禮拜。五正申所求。見此比丘於虛空中來往經行者。明不住上二界息心住念禪。不住出三界禪。不住不出。故言來往經行。十王恭敬供養。明攝眾生行徧故。表十波羅蜜行智自在故如王。空中莊嚴。約法空中起行報生。龍王表智悲自在。震雷明法音普震。激電智慧破惑。緊那羅王奏眾樂音。明以法音悅樂一切眾生故。摩睺羅伽是恭敬義。阿脩羅是處生死海不沒義。迦樓羅王作童子形。采女之所圍繞。是離慢謙下智悲義。羅剎王者。是住生死海大悲守護眾生義。夜叉王者。是大智守護眾生義。為能行於虛空速疾故。梵天王恭敬義。淨居天空中與宮殿俱。表智悲自在含育義。如是皆云不思議數者。皆表行周眾有。普徧含生故。此第五正申所求中。請菩薩所修十種佛法。并求十種不舍之法。具如經文。時善住比丘告善財言已下。是正授其法。經云。善男子我已成就菩薩無礙解脫者。明得法空智慧。在空中經行。明不著靜亂。於染淨二障不能留滯。名為無礙解脫。得解脫已。若來若去。若行若止。隨順思惟觀察。即時獲得智慧光明。名究竟無礙。從是已去。即他心宿命神足等十無障礙。明以法空觀察三界細習淨業現前。即得此十無障礙法門。此明以法空觀照力。治三界習氣。及出三界。治習已。自然而得此十無障礙法。是故歎善財言。今復發心。求問佛法。一切智法。自然者法。出世一切智法。用照世間。意明以所得法空。用治染淨二習。神通道力。自然顯著。一切自在。皆自然現前。已下準此。至我唯知此普速疾供養諸佛成就眾生無礙解脫門。是都結所入當位法門竟。已下以明升進。前門此段。以明將方便觀照門。佛智自然智神通道力自至。以此不捨方便而成就佛法。不捨佛法而成菩薩行。教化眾生。此以忍波羅蜜為主。餘九為伴。此三比丘。明入十住中。得出三界解脫心。還以比丘表之。己下彌伽。是俗人。住居市肆。明處煩闠而不亂故。教諸人眾輪字莊嚴法門者。明修世技文字令圓滿故。意明先修出三界解脫方修世法。住於生死故。約智。一位通修諸法。約位。偏修世智。為明前三已得出三界解脫神通故。先修出世。方學世間明自在無業。不染著世間。又以出世間智。學世間智。易明了故。<span class='note-inline'>(第三善住比丘寄修行住竟。)</span></p>
</div></div>
<p class='juan'>大方廣佛華嚴經疏論纂要卷第一百之一</p></div>
</div><!-- end of div[@id='body'] -->
</body></html>