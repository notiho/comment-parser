<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu62' />
<p class='juan'>大方廣佛華嚴經疏論纂要卷第二十五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu63' />
<div class='div-orig'><p class="head2">菩薩問明品第十<span class='note-inline'>(之二)</span></p>
</div>
<div class='div-commentary'><p style="margin-left:1em">○第三業果甚深。初問。</p>
</div>
<div class='div-orig'><p>爾時文殊師利菩薩。問寶首菩薩言。佛子。一切眾生等有四大。無我無我所。云何而有受苦受樂。端正醜陋。內好外好。少受多受。或受現報。或受後報。然法界中．無美無惡。</p>
</div>
<div class='div-commentary'><p style="margin-left:1em">【疏】文中亦二。初標能所問人。以事中顯理是可貴。故問寶首也。二佛子一切下。正顯問端中三。初舉法案定。謂諸眾生身．但四大假名。四大無主。身亦無我。安有我所。彼此同許．以為案定。二云何下。正設疑難。能造能受．是謂為我。所造所受．即是我所。以無我故．無能造受．誰令苦樂。無我所故．無所造受．何以現見而有苦等。十事五對。一苦樂者。約粗相說。三塗為苦。人天為樂。二就苦中．各有妍媸。三於其樂中。有內身外境。四通於苦樂受中．若時若事．皆有多少。此上皆約生報。前生作故。五現作現受．名現報。隔一生去受．名為後報。三然法界下。結難。謂二無我理．即真法界中。定無善惡。未知苦樂．從何而生。此問所以也。為無我故。無我所耶。為有所受。亦有我耶。此致疑也。以聖言量．及正理量．違於現量。如何可通。結成難也。<span class='note-inline'>(【鈔】此問所以者。此中取前緣起甚深三重問意。以釋今文。)</span>第二答意云。達體業亡。迷真業起。報因業起．何須我耶。業報攬緣。虛無自體。故無我所。由法無我．非斷滅故。業果不亡。斯乃正理。聖教所明。不違現事。<span class='note-inline'>(由法無我下。上明二我俱空。此下明不壞業果之相。空有無礙．二諦雙存。是正理量。聖教所明．即聖言量。故淨名云。說法不有亦不無。以因緣故諸法生。無我無造無受者。善惡之業亦不亡。中論云。雖空而不斷。雖有而不常。罪福亦不失。是名佛所說。言不違現事者。即是現量。以現見苦樂等報。舉體即空。不壞事也。)</span>法若定有。不可造受。便違正理．</p>
<p style="margin-left:1em">○二答。</p>
</div>
<div class='div-orig'><p>時寶首菩薩以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>隨其所行業　如是果報生　作者無所有　諸佛之所說</div>
</p></div>
<div class='div-commentary'><p style="margin-left:1em">【疏】在文分二。初一法說。餘九喻況。今初。上半約俗諦緣生。即業報相屬。答前現見。次句勝義即空。印其案定。此二不二．故不相違。無所有言．該上業果。則亦無我所。後句是聖教量。智論第二云。有業亦有果。無作業果者。此第一甚深。是諸佛所說。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如淨明鏡　隨其所對質　現像各不同　業性亦如是</div>
</p></div>
<div class='div-commentary'><p style="margin-left:1em">【疏】下九喻顯。通相而明。喻於業果從緣無性．不壞事相。別彰喻意。喻各不同。初三頌。喻業報無性。不壞虛相。次一偈。喻無造受者。三一偈。喻性一相殊。後四喻體無來處。初中初偈。雙喻業果皆真心現。雖無實體。而相不同。次偈喻能生因緣相虛。後偈喻所生業果無實。今初。若法相宗。唯以本識為鏡。今依法性宗。亦以如來藏性而為明鏡。<span class='note-inline'>(【鈔】亦以藏性為鏡者。初辨定鏡體。言亦以者。非揀本識。識亦喻鏡。故楞伽云。譬如明鏡。現眾色像。現識處現。亦復如是。但法相宗不用如來藏為鏡。今雙用二義。故致亦言。言如來藏為鏡者。起信論釋本覺內體相合明中云。復次覺體相者。有四種大義。與虛空等。猶如淨鏡。云何為四。一者如實空鏡。遠離一切心境界相。無法可現。非覺照義故。二者因熏習鏡。謂如實不空。一切世間境界。悉於中現。不出不入．不失不壞。常住一心。以一切法．即真實性。又一切染法所不能染。智體不動。具足無漏熏眾生故。三者法出離鏡。謂不空法．出煩惱礙智礙。離和合相。淳淨明故。四者緣熏習鏡。謂依法出離故。徧照眾生之心。令修善根。隨念示現故。釋曰。四鏡之名者。一空鏡。謂離一切外物之體。二不空鏡。謂體不無。能現萬像故。三淨鏡。謂已磨治。離塵垢故。四受用鏡。置之高臺。須者受用。四中前二自性淨。後二離垢淨。又初二就因隱時說。後二就果顯時說。又前二約空不空為二。後二約體用為二。又前二體。後二相。故云覺體相者。今約眾生．即前二鏡．合而用之。以第二為能現。以第一顯本淨故。後之二鏡．既在果位。約佛為鏡。故於福田甚深中用。)</span>然有二義。一隨境界質．現業緣影。故合云。業性亦如是。二隨業緣質．現果影像。故前偈云。隨其所行業。如是果報生。二文影略。共顯業果．似有無體。<span class='note-inline'>(然有二義下。第二顯喻相。喻有三事。一鏡。二本質。三影像。以喻就法。鏡則無二。質影各二。謂一是因影。境界為質。故合云業性。二是果影。業緣為質。故法說云果報生也。淨名云。是身如影。從業緣現。是故結云。二文影略。下引中論重化之義．正顯因果．俱從緣空。)</span>合云業者。謂善惡等三。性者。通性及相。謂此業體．以無性之法而為其性。不失業果之相而為其性。<span class='note-inline'>(合云業者下。第三出業體。等取無記。及等不動。各成三類。言不失業果者。上是理性。此即事性。如火熱性等。)</span>由無性故．能成業果。由不壞相．方顯真空。故中論云。雖空亦不斷。雖有而不常。業果亦不失。是名佛所說。不失業果．方顯中道。又如鏡現穢像。非直不污鏡淨。亦乃由此．顯鏡愈淨。如來藏現生死業果亦然。非直不損真性平等。亦乃由此．知如來藏自性恒淨也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>亦如田種子　各各不相知　自然能出生　業性亦如是</div>
</p></div>
<div class='div-commentary'><p style="margin-left:1em">【疏】二田種生芽。喻能生者。田喻業。緣也。種子喻於識種。因也。此二相待無性。故不相知。由不相知．方能生於後有苦芽。故云自然能出生也。亦本識為田。名言為種。<span class='note-inline'>(【鈔】田喻業緣者。即六地經云。業為田。識為種。無明所覆。愛水為潤。見網增長。我慢溉灌。生名色芽。謂若不造業。識不成種。如穀不入田。終不生故。亦本識為田者。上約因緣合辨。故以業為田。今約本識含於種子．能起現行。故以本識為田。若初地中亦云。於三界田中．復生苦芽。則約當果生處．亦得名田。顯義無方也。成不相知．類前可解。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又如巧幻師　在彼四衢道　示現眾色相　業性亦如是</div>
</p></div>
<div class='div-commentary'><p style="margin-left:1em">【疏】三幻師現幻喻。喻所生者。若幻色喻報。則幻師喻業。若幻色喻業。則幻師喻業因。以業亦緣生．同報無體。而幻相不亡。故中論內．以化復現化．喻業果俱空。若幻唯喻報．業則不空。四衢．以喻四識住。造業處故。<span class='note-inline'>(【鈔】幻師現幻者。所生通因果。若幻色喻報下。別釋。先明果為所生。後若幻色喻業下。辨業為所生。業亦緣生者。如受五戒為人業。必假戒師言教．三業之具。方成業故。業亦緣生。故中論下。義引論文。證業果俱空。彼論偈云。譬如幻化人。復作幻化人。如初幻化人。是則名為業。幻化人所作。則名為業果。既業果皆幻。故知並空。若幻喻報下。反成上義。四衢喻四識住者。瑜伽八十四云。謂色受想行。此之四蘊．是識蘊所住。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如機關木人　能出種種聲　彼無我非我　業性亦如是</div>
</p></div>
<div class='div-commentary'><p style="margin-left:1em">【疏】二機關出聲。喻無造受者。機關緣造。體虛無人。喻業從緣。故無造者。從機出聲。尤更非實。喻報因業起。安有受人。夫無我者。因對我無。既無有我．何有非我。著無我者。亦是倒故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>亦如眾鳥類　從㲉而得出　音聲各不同　業性亦如是</div>
</p></div>
<div class='div-commentary'><p style="margin-left:1em">【疏】三出㲉音別。喻性一相殊者。如鳥在㲉。含聲未吐。喻業同一性。出㲉聲別．猶感報無差．然鷄子之中。終無鳳響。業雖無性。善惡冥熏。<span class='note-inline'>(【鈔】如鳥在㲉者。㲉謂鳥卵。為母所附者。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如胎臟中　諸根悉成就　體相無來處　業性亦如是</div>
</p></div>
<div class='div-commentary'><p style="margin-left:1em">【疏】四有四偈。喻體無來處。皆從緣來．即無來故。然亦不同。初一喻因含於果無來處。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又如在地獄　種種諸苦事　彼悉無所從　業性亦如是</div>
</p></div>
<div class='div-commentary'><p style="margin-left:1em">【疏】次偈果酬於因。故無所從。此二喻內異熟業果也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如轉輪王　成就勝七寶　來處不可得　業性亦如是</div>
</p></div>
<div class='div-commentary'><p style="margin-left:1em">【疏】次偈轉輪王七寶。喻外增上業果也。<span class='note-inline'>(【鈔】輪王七寶者。非在身內故。言無來處者。輪王登位。從空忽來。言七寶者。一輪寶。大如一由旬。或云四俱盧舍。三輪各減一俱盧舍。二珠寶。其狀八楞。大如人䏶。三象寶。即金脇山八千象中之最下者。四馬寶。即帝釋廐中者。五兵寶。即是夜叉。六主藏臣寶。即是地神。七女寶。上者帝釋賜。下者人間或犍闥婆女。輪即北方天王令四夜叉持之。歸則在門之上．一由旬住。帝釋所賜。若依此說。則有來處。多是約教有殊故。小乘中說。輪王沒後。收在鐵圍山間。又有相似七寶。謂一劍寶．二皮寶。三殿寶。四牀寶。五林寶。六衣寶。七履寶。如智論及薩遮尼犍經第三說。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又如諸世界　大火所燒然　此火無來處　業性亦如是</div>
</p></div>
<div class='div-commentary'><p style="margin-left:1em">【疏】後偈喻無漏業果。無漏智火．焚蕩有漏。智因漏發。故亦無來。業果寂然。方依幻住。</p>
<p style="margin-left:1em">【論】第三爾時已下四行半經。是文殊師利問寶首菩薩。先總舉眾生同有四大．無我無我所。云何已下。有十問業因果法。已下有十行頌。是寶首菩薩答前十問。初明舉體無分別。二明受業之好醜．由行所生。具如經說。大意達體業亡。迷真業起故。於此十行頌中。義分為三。一科頌意。二釋菩薩名。三配隨位因果。一科頌意者。初兩句．是歎果報由行生。次兩句．歎業體本真．本無所有。是諸佛所說。已下九行。一行一頌。舉喻顯法。達法無業。法業無二．由行不同。如文可知。二釋菩薩名者。明此信位．達業即法體。不復有業。名之法寶。以此法寶益生．為信首故．故名寶首。明此是北方。是師位。以威儀軌則利眾生．故佛號威儀智。世界名薝蔔華者。此華黃色。明是利眾生之福德色也。黃者。福慶之氣。內應白淨。外現黃相。故如來為人天之師。衣緇衣。像北方坎故。內應白淨無染之理。外現黃相。即明以利生白淨無染之福相。以為世界之名。以利眾生．德行庠序．佛號威儀智佛。常以法寶利生．達業性真．名為寶首菩薩。總是第四信心．自所得法因果理智之號。三配隨位因果者。常以自心本不動智佛為始信心之因。進修得威儀智佛。為第四精進波羅蜜中之果也。</p>
<p style="margin-left:1em">○第四說法甚深。亦可名應現甚深。問及答中。通三業故。以說法化勝故。從此立名。先問。</p>
</div>
<div class='div-orig'><p>爾時文殊師利菩薩。問德首菩薩言。佛子。如來所悟。唯是一法。云何乃說無量諸法。現無量剎。化無量眾。演無量音。示無量身。知無量心。現無量神通。普能震動無量世界。示現無量殊勝莊嚴。顯示無邊種種境界。而法性中．此差別相．皆不可得。</p>
</div>
<div class='div-commentary'><p style="margin-left:1em">【疏】初總標告。問德首者。顯佛德故。二正顯問端中三。初舉法案定。謂佛證一味法界。彼此共許。二云何下。正設疑難。謂證悟既一。說現乃多。為一耶。多耶。偏取互妨。並立相違。就法．即體用相違。約佛．是證教相違。下辨十種違相。前九是別。後一總結。三而法性下。釋成前難。謂非唯佛悟於一。我觀法界．亦不有多。能證所證．既並不殊。以何因緣而現多種。將無如來乖法界耶。<span class='note-inline'>(【鈔】能證所證等者。能證即前案定。所證即釋成中法性。)</span>答有二意。一云所證雖一．隨機現多。多在物情．佛常無念。二者所悟一法．即無礙法界。即事之理．全在多中。所現乃即理之事。全居一內。以即多之一是所悟。即一之多是所說。既無障礙。何有相違。<span class='note-inline'>(二者所悟等者。上之一意．以法就機．許其有一有多。出多所以。是答直爾問意也。此下唯就法體常一常多。遣其第二懷疑。及第三難。上疑意云。為是一耶。為是多耶。今云。亦一亦多。上第三難云。並立相違。今云。相即故不相違。又不壞相。故有一多。)</span>豈唯不違。亦由得一．方能廣現。由多現故．方令悟一。<span class='note-inline'>(豈唯不違下。重成第三答難之意。尚能相成。豈相違耶。)</span></p>
<p style="margin-left:1em">○二答。</p>
</div>
<div class='div-orig'><p>時德首菩薩以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>佛子所問義　甚深難可了　智者能知此　常樂佛功德</div>
</p></div>
<div class='div-commentary'><p style="margin-left:1em">【疏】偈中分二。初一歎問利益。上半歎深。但言一理．深而非甚。今即多是一．故曰甚深。即一之多．尤更難了。不可但以一多知故。下半知益。知此甚深．方知愛樂。後九喻答。皆三句喻況。下句法合。喻中皆上二句．即體之用。二三兩句．即用之寂。又初二句．以一成多。次句不礙常一。故不相違。然此九喻。別答九種無量。總顯境界無量。<span class='note-inline'>(【鈔】然此九喻等下。上總顯偈意。此下別釋偈文。古但直釋。今將配問．總答境界者。下之九事．皆佛分齊之境故。境界為總句故。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如地性一　眾生各別住　地無一異念　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>亦如火性一　能燒一切物</div>
<div class='lg-row'>火燄無分別　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>亦如大海一　波濤千萬異　水無種種殊　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>亦如風性一　能吹一切物　風無一異念　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>亦如大雲雷　普雨一切地</div>
<div class='lg-row'>雨滴無差別　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>亦如地界一　能生種種芽　非地有殊異　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>如日無雲曀　普照於十方　光明無異性　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>亦如空中月　世間靡不見</div>
<div class='lg-row'>非月往其處　諸佛法如是</div>
</p><p style="margin-left:0em;text-indent:0em;" class="lg-abnormal"><div class='lg-row'>譬如大梵王　應現滿三千　其身無別異　諸佛法如是</div>
</p></div>
<div class='div-commentary'><p style="margin-left:1em">【疏】剎依住勝劣。地無異故。</p>
<p style="margin-left:1em">二火一燒多。答化無量眾。物從火化．不擇薪故。</p>
<p style="margin-left:1em">三海一波異。答說無量法。義海波濤．無窮盡故。</p>
<p style="margin-left:1em">四風一吹異。答震無量界。隨物輕重。動有異故。</p>
<p style="margin-left:1em">五雲雷普雨。答無量音。圓音普震．法雨無差故。</p>
<p style="margin-left:1em">六地一芽異。答無量莊嚴。芽莖華實為藻飾故。</p>
<p style="margin-left:1em">七廓日普照。答知無量心。無私．普照．窮皁白故。</p>
<p style="margin-left:1em">八淨月徧見。答無量神通。不往而至。隨器現故。</p>
<p style="margin-left:1em">九梵王普應。答現無量身。不分而徧。彌法界故。<span class='note-inline'>(【鈔】不分而徧等者。即出現品意。彼身業中云。譬如梵王住自宮。普現三千諸梵處。一切人天咸得見。實不分身向於彼。諸佛現身亦如是。一切十方無不徧。其身無數不可稱。亦不分身不分別。略引一文。餘可例取。故將頌文．別對前問。文理分明。)</span></p>
<p style="margin-left:1em">【論】第四爾時已下六行經。是文殊問德首菩薩。如來所悟是一法。云何已下。有十問。如文具明。已下有十行頌。是德首菩薩答。於此說頌中。義分為三。一科頌之意。二釋菩薩名。三配隨位因果。一科頌意者。此十行頌中。初一行歎所問之義甚深。唯智所知。次下九行頌．一行一頌．如文具明。大意明不異一法界。修行無量法門。無量法門．祗是一法界性。不可滯一不作多。不可滯多不是一。如十玄義思之。以無依住智照之。可見。二釋菩薩名者。名德首者。為明此位．不離一法界性。以消癡愛。及一切煩惱。而常修習一切諸功德。名為德首。世界名青蓮華者。明此第五信心．是禪波羅蜜。心淨無染。無貪愛癡故。此是東北方。佛號明相智。明此位進修之果。得法心淨故。如艮位．寅丑兩間。明相現故。故佛號明相智。用此方隅．以表禪定法故。以東北方是艮。艮為山。山表安靜不動義。是禪定義故。三配隨位因果者。常以自心根本不動智佛為所信之因。進修得明相智佛為果也。</p>
<p style="margin-left:1em">○第五福田甚深。先問。</p>
</div>
<div class='div-orig'><p>爾時文殊師利菩薩。問目首菩薩言。佛子。如來福田．等一無異。云何而見眾生布施果報不同。所謂種種色。種種形。種種家。種種根。種種財。種種主。種種眷屬。種種官位。種種功德。種種智慧。而佛於彼．其心平等。無異思惟。</p>
</div>
<div class='div-commentary'><p style="margin-left:1em">【疏】初標告。以福田是照導引生。又施為諸度之前導。故問目首。二顯問端。分三。初舉法案定。佛為生福之田。名為福田。田德無二．名為等一。此理共許。云何下。正顯疑難。謂田既是一。植福應齊。施報有差。由何而起。前等此異．即緣果相違。別報十事。文並可知。三釋成前難云。田雖齊等。心有高下。容可有殊。既心無異思。報云何異。答有數意。一約眾生。由器有大小。心有輕重。故得報有差。非如來咎。二約佛。徧稱差別之機．方稱平等。即一之多．差不乖等。即多之一．等不礙差。由心平等無私．方能隨現多果。終令解脫一昧。曾何異哉。</p>
<p style="margin-left:1em">○二答。</p>
</div>
<div class='div-orig'><p>時目首菩薩以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>譬如大地一　隨種各生芽　於彼無怨親　佛福田亦然</div>
</p></div>
<div class='div-commentary'><p style="margin-left:1em">【疏】十頌舉十喻。喻上諸義。初一總喻印成。後九別顯所以。前中初句．等是緣等。彼此共許。次句．異乃因異。答別之由。次句無異思惟。誠如所見。下句總合。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又如水一味　因器有差別　佛福田亦然　眾生心故異</div>
</p></div>
<div class='div-commentary'><p style="margin-left:1em">【疏】後九別中。皆上半喻。下半合。一水喻。器有大小。方圓任器故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>亦如巧幻師　能令眾歡喜　佛福田如是　令眾生敬悅</div>
</p></div>
<div class='div-commentary'><p style="margin-left:1em">【疏】二幻喻。體外方便。貴且悅心。<span class='note-inline'>(【鈔】體外方便者。無而假設。如無三說三等。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如有才智王　能令大眾喜　佛福田如是　令眾悉安樂</div>
</p></div>
<div class='div-commentary'><p style="margin-left:1em">【疏】三王喻。體內方便。終得實樂。上二喻佛巧稱物機。<span class='note-inline'>(【鈔】體內方便者。即佛權智。鑒事差別。即體上大用。為體內方便。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如淨明鏡　隨色而現像　佛福田如是　隨心獲眾報</div>
</p></div>
<div class='div-commentary'><p style="margin-left:1em">【疏】四鏡喻。約眾生。謂隨妍媸而影殊。心高下而報別。與前鏡喻因緣不同。餘義無異。後五皆約佛明。<span class='note-inline'>(【鈔】與前鏡喻者。前業果中喻如來藏。約其自心。故是因也。今將喻佛。是喻緣故。起信論云。真如內熏為因。善友外熏為緣。約四鏡中。即後二鏡。已出纏故。正取緣熏習鏡。義兼法出離鏡。以法出離是緣熏習鏡之體故。義如前引。餘義無別者。亦有一異染淨等義。則以佛為淨。以生為染。自他相望而論一異。謂心．佛．眾生．三無差別。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如阿揭陀藥　能療一切毒　佛福田如是　滅諸煩惱患</div>
</p></div>
<div class='div-commentary'><p style="margin-left:1em">【疏】五藥喻。即多之一．具百味故。普去一切煩惱毒故。<span class='note-inline'>(【鈔】普去一切者。阿伽陀。此云普去故。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>亦如日出時　照耀於世間　佛福田如是　滅除諸黑暗</div>
</p></div>
<div class='div-commentary'><p style="margin-left:1em">【疏】六日喻。即一之多．無幽不燭。大小之暗並除。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>亦如淨滿月　普照於大地　佛福田亦然　一切處平等</div>
</p></div>
<div class='div-commentary'><p style="margin-left:1em">【疏】七月光普照。喻佛平等。拂上諸迹。雖隨機現．要且無私。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如毗藍風　普震於大地　佛福田如是　動三有眾生</div>
</p></div>
<div class='div-commentary'><p style="margin-left:1em">【疏】八大風普震。喻徧動羣機。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如大火起　能燒一切物　佛福田如是　燒一切有為</div>
</p></div>
<div class='div-commentary'><p style="margin-left:1em">【疏】九大火普燒。喻終歸寂滅。又此五喻。喻滅惑智二障。至平等智地。普動諸有．皆證無為。前四即善巧隨機。此五則終令造極。豈不等耶。<span class='note-inline'>(【鈔】又此五喻下。覆躡重釋。於中有二。先正釋五偈。阿伽陀喻。喻滅惑障。日破暗喻。喻滅智障。月光普照喻。喻至平等智地。平等智地。即法華意。故彼經云。究竟至於一切智地。風喻普動諸有。火喻皆證無為。至於智地．即是菩提。是滅智障果。證無為．是證涅槃。是滅惑障果。二因無礙．二果亦融。普動諸有者。即所化生。普令眾生．滅二障之病。證菩提涅槃之果。是此意也。前四已下。總彰答意。)</span></p>
<p style="margin-left:1em">【論】第五爾時已下。五行半經。是文殊問目首菩薩。如來福田．等一無異。所謂已下。有十問。具如經說。已下有十行頌。是目首所答。三門如前。一科頌意者。此十行頌。一行一頌。其頌意。答前所問佛福田是一。云何布施果報不同。其義有二。一明佛自福田不同。二明眾生所施福田不同。一明佛自福田不同者。明如來身。目髮紺青。身真金色。丹脣素齒。一身之上．色各不同。華藏世界．莊嚴萬異。總明法性理智中具有。以法性理智中．本具無量功德故。有隨行報得莊嚴者。如如來身。有九十七種大人之相。是法身智體自具故。如來有無量隨好功德莊嚴。是隨行報得故。如外邊依正報中。金剛地．是法性身報得。是正報。寶樹莊嚴世界．是法性隨行報得。是依報。宮殿樓閣．是法性大智．隨大慈悲含育眾生業上報得。師子座．是法性隨智轉法輪報得。蓮華藏世界．是法性隨行．教化眾生無染性報得。香水海．是法性隨大悲心謙下饒益行報得。香河右漩是隨順法性進修教化眾生報得。總不離法性大智隨行報殊。一一行中．皆有無量行門．互為主伴。以此莊嚴依報正報。一一境界中．有無量同異。此是觀因知果。以此准知。總是一性中隨用不同故。二眾生布施福田果報不同者。此乃由心輕重．有智無智．謙下高心．所求有異。總是一心中隨用不同。二釋菩薩名者。名為目首。明此位是東南方辰巳之間。像此信心進修。智日漸高。善知福田因果等報。名為目首。是故如來常取辰巳。以為齋戒之法則。如前名號品已釋。准彼知之。三配因果者。還以自心本不動智佛為因。此位究竟智佛．為進修之果。</p>
<p style="margin-left:1em">○第六正教甚深。先問。</p>
</div>
<div class='div-orig'><p>爾時文殊師利菩薩。問勤首菩薩言。</p>
<p>佛子。佛教是一。</p>
<p>眾生得見。云何不即悉斷一切諸煩惱縛而得出離。</p>
<p>然其色蘊。受蘊。想蘊。行蘊。識蘊。欲界。色界。無色界。無明貪愛。無有差別。</p>
<p>是則佛教．於諸眾生。或有利益。或無利益。</p>
</div>
<div class='div-commentary'><p style="margin-left:1em">【疏】初標問人。以破懈怠。故問勤首。二正顯問端中四。初佛教是一者。舉法案定。一有二義。一謂斷煩惱集。證出離滅。此義不殊。彼此共許。二謂多人同見．所見不異。二眾生下。正設疑難。難亦有二。一對初義。見教之後．何以久而不脫。故云．云何不即斷惑出離。<span class='note-inline'>(【鈔】一對初義者。謂約一人豎論。教能斷惑。一見即合斷惑。何以久而不斷。)</span>二對後義。多人同見。何以有脫不脫。故言。云何不悉斷惑而出。<span class='note-inline'>(二對後義。約多人橫說。同見斷惑之教。何以一斷一不斷耶。悉者。俱合斷故。)</span>三然其下。釋成前難。正釋後義。多人苦集皆不殊故。五蘊是正。三界通依。此苦果也。癡愛發潤。為集因也。兼顯初義。前後苦集亦不殊故。四是則下。結成相違。出者有益。不出無益。佛教是一．其義安在。答意云。修有勤惰。障有淺深。機有生熟。緣有具闕。智有明昧。功有厚薄。故成有遲速。答初難也。修與不修故。見同益異。答後難也。上之別義．不出勤惰二門故。</p>
<p style="margin-left:1em">○二答。</p>
</div>
<div class='div-orig'><p>時勤首菩薩以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>佛子善諦聽　我今如實答　或有速解脫　或有難出離</div>
</p></div>
<div class='div-commentary'><p style="margin-left:1em">【疏】十頌分二。初一開章許說。謂上半許稱實而說。下半開二章門。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若欲求除滅　無量諸過惡　當於佛法中　勇猛常精進</div>
</p></div>
<div class='div-commentary'><p style="margin-left:1em">【疏】餘九別釋。初一釋速解脫。後八釋難出離。今初。上半牒疑。下半為釋。勤則通策萬行．離身心相。故能速出。然有五相。一有勢力。由被甲精進故。謂於佛法中．發大誓願。二勇捍。謂於廣大法中．無怯劣精進故。三堅猛。由寒熱蚊䖟等所不能動精進故。四常不捨善軛。由於無下劣無喜足精進故。五精進。由加行精進故。由斯五相．發勤精進。速證通慧．滅障解脫。下八以喻釋難出障。總相翻前。皆名懈怠。<span class='note-inline'>(【鈔】然有五相等者。即瑜伽論八十五說。彼云。又有五相。發勤精進。速證通慧。謂有勢力者。由被甲精進故。有精進者。由加行精進故。有勇捍者。由廣大法中．無怯劣精進故。有堅猛者。有寒熱蚤䖟等所不能動精進故。有不捨善軛者。由於無下劣無喜足精進故。今但次不同耳。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如微少火　樵濕速令滅　於佛教法中　懈怠者亦然</div>
</p></div>
<div class='div-commentary'><p style="margin-left:1em">【疏】一火微樵濕喻。喻善根生。及三障重。暫聞教。纔少修行。而業惑內侵。令所聞速失。所有速廢。故成懈怠。難出離也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如鑽燧求火　未熱而數息　火勢隨止滅　懈怠者亦然</div>
</p></div>
<div class='div-commentary'><p style="margin-left:1em">【疏】二鑽火數息喻。喻修有懈退。然此下喻。多通三慧以辨懈怠。此喻約聞。即聽習數息。明解不生。約思。即決擇數息。真智不生。約修。即定慧數息。聖道不生。聖道如火．能燒惑薪。煖頂已前．皆名未熱。已熱而息。火尚不生。未熱數息。雖經年劫．終無得理。故遺教對此．明水長流．則能穿石。禪宗六祖．共傳斯喻。願諸學者．銘心書紳。若直就修行以釋。當以智慧鑽．注於一境。以方便繩．善巧迴轉。心智無住。四儀無間。則聖道可生。瞥爾起心。暫時亡照。皆名息也。<span class='note-inline'>(【鈔】若直就下。四示不息相。以智慧鑽注於一境等者。心一境性．名之為定。一境之言．通於事理。故遺教經云。制之一處。無事不辦。下經云。禪定持心常一緣等。如了法無生．名為般若。無生即境。此理一境。了即智慧。無住住故。名注一境。則能入理。言方便繩者。帶空涉有。照事照理。喻之以繩。有動用故。善巧迴轉者。若了無生而入理者。或觀生法。求生不得。或忘能了。入無念門。或起大悲。方能入理。如是種種．若事若理．名巧迴轉。言心智無住者。亦通事理。且約理者。若以心知如．是心住境。若以智了心．是智住心。若內若外．皆名為住。若住無住．亦名為住。故經云．若心有住．則為非住。應無所住而生其心。謂生無所住心。則非有無住可生。不生於心。則無住心生。即此契理．亦名方便。故大品云。以無所得而為方便。若不住事理生死涅槃。則事理無礙之方便也。四儀無間者。設爾有斷。亦須知斷。若不斷時。亦知無斷。常無念知。則無間矣。瞥然起心．即失止也。又違北宗。暫時忘照．即失觀也。亦違南宗。寂照雙流。即無斯過。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人持日珠　不以物承影　火終不可得　懈怠者亦然</div>
</p></div>
<div class='div-commentary'><p style="margin-left:1em">【疏】三闕緣求火喻。物者。艾等也。教詮聖道。等彼火珠。要持向智日。以行承之。則聖道火生。空持文字。不能決擇。心行乖越。道何由生。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如赫日照　孩稚閉其目　怪言何不覩　懈怠者亦然</div>
</p></div>
<div class='div-commentary'><p style="margin-left:1em">【疏】四閉目求見喻。智微識劣。喻彼孩稚。約聞慧者。雖對明師。不肯咨決。約思修者。雖對教日。心眼不開。責聖道之不生。何其惑矣。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人無手足　欲以芒草箭　徧射破大地　懈怠者亦然</div>
</p></div>
<div class='div-commentary'><p style="margin-left:1em">【疏】五闕緣心廣喻。喻愚人無淨信手以持定弓。復無戒足以距惑地。以劣聞慧箭。欲徧射破業惑厚地。空欲難遂。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如以一毛端　而取大海水　欲令盡乾竭　懈怠者亦然</div>
</p></div>
<div class='div-commentary'><p style="margin-left:1em">【疏】六毛滴大海喻。謂以少聞思。欲測法海。妄生希欲。懈怠尤深。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>又如劫火起　欲以少水滅　於佛教法中　懈怠者亦然</div>
</p></div>
<div class='div-commentary'><p style="margin-left:1em">【疏】七水少滅火喻。劫火徧熾。喻觸境惑增。少分三慧。安能都滅。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如有見虛空　端居不搖動　而言普騰躡　懈怠者亦然</div>
</p></div>
<div class='div-commentary'><p style="margin-left:1em">【疏】八不動徧空喻。喻雖知性空。智未游履。而言徧證。亦增上慢人也。</p>
<p style="margin-left:1em">【論】第六爾時文殊師利已下五行半經。是文殊問勤首。佛教是一．眾生得見。云何有斷煩惱。不斷煩惱不同等。然其十問。已下有十行頌。是勤首菩薩所答。於中三門如前。一科頌意者。此十行頌。初一行勸聽。次一行頌。勸聞法勤修。已下八行。責其懈怠。如文具明。二釋菩薩名者。名為勤首。為明前目首善示福田因果。佛號究竟智。此位當須勤而行之。故名勤首。佛號最勝智。為明勤修勝進。即得最勝智為果故。三配隨位因果者。還以本不動智佛為因。最勝智佛為進修之果。</p>
<p style="margin-left:1em">○第七正行甚深。先問。</p>
</div>
<div class='div-orig'><p>爾時文殊師利菩薩。問法首菩薩言。佛子。如佛所說。若有眾生受持正法。悉能除斷一切煩惱。何故復有受持正法而不斷者。隨貪瞋癡。隨慢。隨覆。隨忿。隨恨。隨嫉。隨慳。隨誑。隨諂。勢力所轉。無有離心。能受持法。何故復於心行之內起諸煩惱。</p>
</div>
<div class='div-commentary'><p style="margin-left:1em">【疏】問法首者。以行法故。二正顯問端中三。初出聖教。受．謂心領義理。持謂憶而不忘。二何故下。申其所疑。佛言能斷。今有不斷。即教行相違。先標相違。隨貪已下。出所不斷。勢力已下。結成不斷。謂有持法。非唯不滅舊惑。亦乃隨解新增十一種惑。勢力所轉。前四根本。後七隨惑。皆言隨者。雜集第七說諸煩惱皆隨煩惱。有隨煩惱而非煩惱。由此即顯根本煩惱。亦得名隨。隨他生故。通釋貪等。如九地中。今約依法新起者說。即貪求名利。瞋所不解。迷其自行。恃法自高。覆藏己短。論難生忿。結恨擬酬。嫉彼勝己。慳自所知。不解言解。廢法逐情。<span class='note-inline'>(【鈔】雜集第七等者。解妨。既分根本隨惑。何皆名隨。故為此通。故彼論云。隨煩惱者。謂所有諸煩惱。皆是隨煩惱。有隨煩惱非是煩惱。釋曰。非煩惱者。所謂忿等。但隨大惑。名隨煩惱。而非根本。名非煩惱。而貪瞋癡名隨煩惱者。心法由此隨煩惱故。隨惱於心。令不離染。令不解脫。令不斷障。故名隨煩惱。如世尊說。汝等長夜．為貪瞋癡．隨所惱亂。心恆染污。釋曰。謂諸行人．心隨貪等。通釋貪者。指廣在餘。然九地中．釋其別相。)</span>三能受持下。結成難也。佛言受法能斷煩惱。今受還起。其故何耶。答意云。法是法藥。要在服行。服與不服。有斷不斷。非醫咎也。故十行品云。如說能行。如行能說。智論云。能行說為正。不行何所說。若說不能行。不名為智者。故如說行．方得佛法。不以口言．而可清淨。<span class='note-inline'>(法是法藥等者。淨名云。應病與藥．令得服行。服與不服等者。即遺教經八大人覺後云。汝等比丘。於諸功德。常當一心。捨諸放逸．如離怨賊。大悲世尊。所說利益。皆已究竟。汝等但當勤而行之。若於山間。若空澤中。若在樹下。閑處淨室。念所受法．勿令忘失。常當自勉。精進修之。無為<span class='corr'>空</span>死。後致有悔。我如良醫．知病說藥。服與不服．非醫咎也。又如善導。導人善道。聞之不行．非導過也。此皆勸行。)</span></p>
<p style="margin-left:1em">○二答。</p>
</div>
<div class='div-orig'><p>時法首菩薩以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>佛子善諦聽　所問如實義　非但以多聞　能入如來法</div>
</p></div>
<div class='div-commentary'><p style="margin-left:1em">【疏】十頌分二。初一勸讚略說。初句勸聽。遠離貢高輕慢怯弱三種雜染。方名善聽。求悟解故。專一趣心。聆音屬耳。掃滌其心。攝一切心。方名諦聽。次句讚問。顯行稱理。故名如實。下半略說。言非但者。要兼修行。獨用多聞．不能證入。故下諸偈。皆云於法不修行。多聞亦如是。此明不行之失。非毀多聞。若無多聞．行無依故。是以不行為失。如調達善星。行之為得。如阿難身子。故自利利他之行。並須明達。誓窮法海．為種智因。但應善義．勿著言說。<span class='note-inline'>(【鈔】言非但等下。此下牒經廣釋一句。顯一章大意。此明不行等下。以人多言。此章毀於多聞。令人守愚。不習教理。故為此揀。初正揀。非毀多聞。但責聞而不行。不令行而不聞。次若無多聞者。反立。無聞無解。依何而行。後是以不行為失下。三結成上義。多聞不行．調達等是。是經所訶。多聞而行．身子等是。經所不責。善星是佛之子。調達是佛之弟。並解十二部經。不依修行。生身陷入阿鼻地獄。阿難身子．多聞行故。親得授記。故自利下。結要多聞。但應下。通伏難。謂有難言。一切經論．皆說無言。商主天子經云。無有不毀語言而得道者。涅槃二十六云。若知如來常不說法。是名具足多聞者。又涅槃二十六云。寧願少聞。多解義理。不願多聞。於義不了。故為此通。涅槃但令解義。不毀多聞。商主等經。但令莫著。豈當不許眾生聞教。)</span>婆沙四十二云。多聞能知法。多聞能離罪。多聞捨無義。多聞得涅槃。淨名云。多聞增智慧。以為自覺音。下經推度生之方便。乃至不離善巧多聞。上單顯聞。涅槃四事．為近因緣。即雙美聞行故。智論云。多聞廣智美言語。巧說諸法轉人心。行法心正無所依。如大雲雷霔洪雨。如是教理．無量無邊。恐繁且止。<span class='note-inline'>(上單顯聞下。二雙引聞行。先引涅槃。即第二十五高貴德王菩薩品。第七功德云。善男子。菩薩摩訶薩修大涅槃微妙經典。作是思惟。何法能為大般涅槃而作近因。菩薩即知有四種法。為大涅槃而作近因。若言勤修一切苦行。是大涅槃近因緣者。是義不然。所以者何。若離四法得涅槃者。無有是處。何等為四。一者親近善友。二者專心聽法。三者繫念思惟。四者如法修行。智論者。然彼論第六。總有四偈。此第一偈。次偈云。多聞辨慧巧言語。美說諸法轉人心。自不如法行不正。譬如雲雷而不雨。博學多聞有智慧。訥口拙言無巧便。不能顯發法寶藏。譬如有雲無雷雨。不廣學問無智慧。不能說法無好行。是弊法師無慚愧。譬如不雲無雷雨。此上以行為雨。以辯為雲。以聞智為雷。合是以辯為雷。初偈總具。故今引之。次一闕行。次偈闕辯。後偈三俱闕。故云弊法師。恐繁且止者。即智論次前云。有智無多聞。是不知實相。譬如暗夜中。有目無所見。多聞無智慧。亦不知實相。譬如大明中。有燈而無目。多聞利智慧。是所說應受。無聞無智慧。是名人中牛。及餘諸經。其文甚廣。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人水所漂　懼溺而渴死　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】九頌喻明。皆上半喻況。下半法合。初懼溺渴死喻。喻貪隨文義失。謂義門波濤。漂蕩其心。慮溺溺他。無暇修行。自絕慧命。故名渴死。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人設美饍　自餓而不食　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】二設食自餓喻。喻隨說廢思失。說法施人。多求名利。不思法味。損減法身。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人善方藥　自疾不能救　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】三醫不自救喻。喻善知對治。而不自治。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人數他寶　自無半錢分　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】四貧數他寶喻。喻說佛菩薩功德。不能求諸身心。故無分也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如有生王宮　而受餒與寒　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】五王子飢寒喻。謂王子違王法教。於內起過。故受飢寒。學人亦爾。生在法王教法宮中。行違佛教。起惡惑業。故無慚愧忍辱之衣。寧餐法喜禪悅之昧。故飢寒也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如聾奏音樂　悅彼不自聞　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】六聾樂悅彼喻。喻不解自說失。謂夫真說聞者。必忘說聞。逐語而說。為自不聞。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如盲繢眾像　示彼不自見　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】七盲畫示彼喻。喻不見自義失。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如海船師　而於海中死　於法不修行　多聞亦如是</div>
</p></div>
<div class='div-commentary'><p style="margin-left:1em">【疏】八船師溺海喻。謂將導眾人．遊佛法海。倚自所解。不慎身行。為法所淪。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如在四衢道　廣說眾好事　內自無實德　不行亦如是</div>
</p></div>
<div class='div-commentary'><p style="margin-left:1em">【疏】九巧言無德喻。謂亦說修行。或談己德。內無實德．但有虛言。獨此一偈．三句是喻。合文但云．不行亦如是。彌顯不毀多聞。又此九偈。亦可別對隨貪等義。如理應思。<span class='note-inline'>(【鈔】又此九偈者。一溺水。喻隨貪。愛水故。二喻隨慳。不自食故。三喻隨嫉。是內病故。四喻隨諂。數他德故。五喻隨瞋．及忿。違王之法．受飢寒故。六喻隨覆。若掩耳盜鈴。欲人不聞故。七喻隨癡。盲無見故。八喻隨慢。恃己慣故。九喻隨誑。無德說德故。)</span></p>
<p style="margin-left:1em">【論】第七爾時已下六行經。是文殊問法首。如佛所說。若有眾生受持正法。悉能除斷一切煩惱。何故有受持正法而不斷者。於中有十一問。如文具明。於中有十行頌。是法首所答。三門義如前。一科頌意者。此十行頌中。初一句勸聽。次一句歎能問。次兩句責多聞者不修行。已下九行頌。一行一頌。責多聞而心不精專。不能斷煩惱。如文具明。二釋菩薩名者。名為法首。為明此是西北方。戌亥兩間。明愚迷長夜中．能以正法自利利他。專求無懈。名為法首。世界名金剛者。以堅精無怠。是自世界。託西北方乾卦。乾為堅剛。佛號自在智者。以自精勤觀照。達理業亡。名為自在智佛。三配隨位因果者。還以自心本不動智佛為因。進修得自在智佛為果。</p>
<p style="margin-left:1em">○第八助道甚深。先問。</p>
</div>
<div class='div-orig'><p>爾時文殊師利菩薩。問智首菩薩言。佛子。於佛法中．智為上首。如來何故．或為眾生讚歎布施。或讚持戒。或讚堪忍。或讚精進。或讚禪定。或讚智慧。或復讚歎慈悲喜捨。而終無有唯以一法而得出離。成阿耨多羅三藐三菩提者。</p>
</div>
<div class='div-commentary'><p style="margin-left:1em">【疏】問智首者。以顯智為正道之體。統其助故。二正顯問端中三。初舉法案定。謂斷惑證理。導行得果。唯是大智。彼此同許。<span class='note-inline'>(【鈔】謂斷惑等者。謂以智慧劍．殺煩惱賊故。無分別智．方證如故。言導行者。智論云。五度如盲人。般若為有目。故能明見夷途。開導萬行。御心中道。至一切智城故。餘行得智．皆成彼岸。般若究竟．成菩提果。)</span>二如來下。正設疑難。謂既智為上首。應唯讚智。那亦讚餘。此是正助相違難。三而終下。結成前難。前難云。智為上首。已應不合讚餘。況非以一法成佛。固當不合偏讚。<span class='note-inline'>(結成前難者。此下亦有三重問意。初言前難云。智為上首。及今非唯一法成佛。不合偏讚。今有偏讚。其故何耶。此直問所以也。)</span>為要假多。為唯用智。為隨一行．皆得佛耶。<span class='note-inline'>(二為要假多下。帶疑問也。)</span>若隨一得成。亦違智為上首。進退皆妨。<span class='note-inline'>(三若隨一得成者。結成相違難也。)</span>下答意中。印其初後。釋其中間。謂智為上首。誠如所言。智如明王。眾之御故。大品云。般若如目。五度如盲故。印後義云。終無唯以一法。實如來所歎。三世諸佛．皆具說故。以餘萬行．資於智故。釋其中間。別讚乃有多意。謂隨心令喜故。隨時生善故。所治蔽殊故。入門不同故。眾生不能盡受故。下當屬文。又智論云。般若必具一切行。是故讚一即是讚餘。讚餘即是讚智。<span class='note-inline'>(釋其中間下。釋中間總有五意。前四即四隨。後一統攝。今初。隨心令喜。即下隨樂。亦世界悉檀。二隨時生善。即下隨宜。亦為人悉檀。三所治蔽殊故。即下隨治。亦名對治悉檀。四入門不同。即下隨義。亦名第一義悉檀。悉檀．此云義宗。即智論中意。諸佛說法．不離此四故。又智論下。即第五意。般若統攝諸行。今讚一般若．即是讚餘。餘是般若中餘。故但讚餘．已讚般若。)</span></p>
<p style="margin-left:1em">○二答。</p>
</div>
<div class='div-orig'><p>時智首菩薩以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>佛子甚希有　能知眾生心　如仁所問義　諦聽我今說</div>
</p></div>
<div class='div-commentary'><p style="margin-left:1em">【疏】十頌分二。初一歎問許說。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去未來世　現在諸導師　無有說一法　而得於道者　佛知眾生心　性分各不同</div>
<div class='lg-row'>隨其所應度　如是而說法</div>
</div></div>
<div class='div-commentary'><p style="margin-left:1em">【疏】餘九正答所難。略分為二。先二頌開二章門。後七雙釋二章。今初。初偈標眾行成果章。謂正助相假。必萬行齊修。故諸佛同說。言無有說一者。必具說也。後偈標隨機別讚章。文具禪經四隨。謂初句即隨樂也。將護彼意。稱悅其心故。性不同者。即隨宜也。附先世習．令易受行．習以成性故。分不同者。即隨治也。觀病輕重．設藥多少。謂貪分多者．教不淨等。隨其所應度者。即隨義也。道機時熟。聞即悟故。<span class='note-inline'>(【鈔】稱悅其心者。謂前人樂行布施．即勸布施。樂行持戒．即勸持戒等。隨順世界．順意樂故。附先世習者。心未必樂。但宿世曾作。勸則易成。如昔曾坐禪。今勸修禪。則易得定。樂約現欲。宜約有根。亦猶鍛金之子．宜令數息等。隨治可知。隨義．謂隨以何法得入第一義故。有人因禪悟道。有人因慧悟道。六度萬行．皆為入理之門戶故。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>慳者為讚施　毀禁者讚戒　多瞋為讚忍　好懈讚精進　亂意讚禪定　愚癡讚智慧</div>
<div class='lg-row'>不仁讚慈愍　怒害讚大悲　憂慼為讚喜　曲心讚歎捨</div>
</div></div>
<div class='div-commentary'><p style="margin-left:1em">【疏】下別釋中二。初三釋隨器別讚章。後四釋眾行成果章。前中二。初兩偈半。別釋隨治。後兩句。結前生後。今初。然六度成其行。四等曠其心。四等多約利他。六度多明自利。六度如初會。四等如下說。然並通四隨。略舉一治耳。涅槃云。慳者之前．不讚布施者。即隨樂意也。<span class='note-inline'>(【鈔】然並通四隨者。會經文也。標章具四。釋但有一者。蓋是略耳。故引涅槃．以證有四之義。謂如一布施。有樂施者勸之。即隨樂也。昔曾修行。能生度善。即隨宜也。因施見理。解財如夢。心事俱捨。即隨義也。涅槃云。慳者等。即三十四經．迦葉菩薩品。佛告迦葉。我於餘經中說。五種眾生．不應還為說五種法。為不信者．不讚正信。為毀禁者．不讚持戒。為慳貪者．不讚布施。為懈怠者．不讚多聞。為愚癡者．不讚智慧。何以故。智者若為是五種人．說是五事。當知說者．不得名為具足知諸根力。不得名為憐愍眾生。何以故。是五種人．聞是事已。生不信心．惡心．瞋心。以是因緣．於無量劫．受苦果報。今疏引之。以成今文．應具四義。言是隨樂者。彼不樂故。亦是不宜讚故。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如是次第修　漸具諸佛法</div>
</p></div>
<div class='div-commentary'><p style="margin-left:1em">【疏】二結前生後中。上句結前。下句生後。</p>
<p style="margin-left:1em">後四偈釋眾行成果中。各上半喻。下半合。然有二義。一仍前漸具之義。便得釋成智為上首。二正明所用不同。故須兼具。然攝論第九。明立六度。通有三意。一為除惑故。二為生起佛法故。三為成熟眾生故。前段具初意。此段通具三。謂二二合者．對治別故。先基後室等。即漸具故。皆為利他．即成熟故。<span class='note-inline'>(【鈔】一仍前等者。即前如是次第修。漸具諸佛法。由仍此言．顯智得為上首。二正明等者。行本防護。與樂別故。故須兼具。前意釋印初義。此意釋印後義。然攝論下。引論成經。通於前後。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如先立基堵　而後造宮室　施戒亦復然　菩薩眾行本</div>
</p></div>
<div class='div-commentary'><p style="margin-left:1em">【疏】文中初偈二度。為治不發行因。故合云行本。謂著財不發施。著家不發戒故。基堵有二義。一基即是堵。即施為進善之首。戒為防惡之初。並稱基也。二堵為環牆。即檀為萬行首。基也。戒防未非。堵也。宮室者。解脫。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如建城郭　為護諸人眾　忍進亦如是　防護諸菩薩</div>
</p></div>
<div class='div-commentary'><p style="margin-left:1em">【疏】次偈二度。已發修行心。為治退弱心因故。謂不能忍生死苦事。長時修助善品。有疲怠故。今忍城．防外惱之敵。進郭．長內行之眾。通說．則此二皆能防外養內。<span class='note-inline'>(【鈔】通說則此二皆能防外養內者．諦察法理．養內德也。進防懈怠。眾魔不入。防外敵也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如大力王　率土咸戴仰　定慧亦如是　菩薩所依賴</div>
</p></div>
<div class='div-commentary'><p style="margin-left:1em">【疏】次偈二度．治壞失心因故。謂散亂壞靜慮．邪智壞正解故。今菩薩定靜惑亂。慧鑑萬法。動寂自在。故菩薩依之以發通慧。賴之以證理果。其猶有力之王．澄清四海。明鑒萬機。故率土戴恩。天下仰則。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>亦如轉輪王　能與一切樂　四等亦如是　與諸菩薩樂</div>
</p></div>
<div class='div-commentary'><p style="margin-left:1em">【疏】後一偈四等為因。自他安樂．招果無盡故。<span class='note-inline'>(【鈔】招果無盡．如慈一定。得十五果。三地當明。)</span></p>
<p style="margin-left:1em">【論】第八爾時已下。有五行經。是文殊問智首。如來唯一法而得出離。又於佛法中以智為首。何故讚歎布施等。總有十問。大意明十波羅蜜．四無量心．畢竟無體。何須用為。已下有十行頌。是智首菩薩答。如文具明。於中三門如前。一科頌意者。此十行頌中．初一行頌。歎能問．及勸聽。已下九行。一行一頌．如文具明。智首答意。明諸助道法．隨根遣病。若不修學。無性菩提不成。如頌中分明。舉喻況說。可知。但須依法。有病即治之。如除堆阜。道自無礙。自病已除。還與人服。故藥之與方．終無捨離。二釋菩薩名者。名為智首。以明智能知根。權施法藥。四攝．四無量．十波羅蜜．三十七助菩提分。隨病生起增多之處．而令服之。顯發菩提無作之性。漸令依本。名為智首。此是下方世界。明以施戒忍進定等十波羅蜜門如地。能生發一切白淨之法故。世界名頗梨。此是白色。如水精寶色。佛號梵智者。明心如大地。荷負萬有。常安淨故。梵者。淨也。三配隨位因果者。還以自心本不動智佛為因。進修得心智寂靜為果。表地體安靜故。</p>
<p style="margin-left:1em">○第九一道甚深。亦名一乘。先問。</p>
</div>
<div class='div-orig'><p>爾時文殊師利菩薩問賢首菩薩言。佛子。諸佛世尊唯以一道而得出離。云何今見一切佛土．所有眾事種種不同。所謂世界。眾生界。說法。調伏。壽量。光明。神通。眾會。教儀。法住。各有差別。無有不具一切佛法而成阿耨多羅三藐三菩提者。</p>
</div>
<div class='div-commentary'><p style="margin-left:1em">【疏】問中標問賢首者。至道柔順故。又賢猶直善。佛佛皆同一直道故。二正顯問端中三。初標宗案定。謂佛佛所乘．同觀心性。萬行齊修。自始至終．更無異徑。故云一道。此理共許。二云何下。正設疑難。先總後別。前中謂因道既一。果應不別。云何現見佛剎等殊。為果異故．因非一耶。為因一故．無異果耶。若雙存者．即因果相違。下別辨十事。一界有染淨等殊。二居人善惡等異。<span class='note-inline'>(【鈔】二居人者。等取或唯地上。或有地前。或通此二。或三乘一乘等也。)</span>三諸乘等別．廣略等殊。<span class='note-inline'>(三諸乘等別。或有國土說一乘。或二或三．或四五。如是乃至無有量。或廣略者。如釋迦如來廣制戒學。迦葉即略。乃至有佛夢中說法。)</span>四或三學調伏。或強軟折伏。<span class='note-inline'>(四或三學調攝。即用前乘教等調攝眾生。或戒調練。或定以柔伏。或慧以攝御。言強軟者。即勝鬘意。已如上引。淨名亦云。此土眾生．剛強難化。故佛為說剛強之語以調伏之。言是地獄。是畜生。是餓鬼。是愚人行。是身邪行。是身邪行報等。譬如象馬。[怡-台+龍]悷不調。加諸楚毒。乃至徹骨。然後調伏。)</span>五壽有修短。<span class='note-inline'>(五或壽有修短者。如佛名經第七說。梵聲佛。壽十億歲。月面佛。壽一日一夜。智度論說。須扇多佛．朝現暮寂。阿彌陀佛．壽命無量無邊阿僧祇劫。釋迦壽命．不滿百年等。)</span>六光明。或色相不同。或常放具闕。或照有遠近。七隨染淨土．居人異故。現通亦殊。八眾會異者。此有三種。一多少。二會數。三凡聖大小。<span class='note-inline'>(一多少者。或菩薩多。聲聞少。或反此。或俱多俱少。故世界成就品明佛出云。或化多眾生．或調伏少眾生等。佛名經說。彌留勝王佛。初會聲聞八十億百千那由他等。斯即多也。二會數者。如佛名經第七云。彌留勝王佛．四會說法。華勝佛一會說法。聲德佛三會說法。放燄佛十會說法。或一經多會說。如華嚴．般若。或一會說多經。如無量義．法華。彌勒世尊龍華三會。七佛說法．會數不同。三凡聖大小。或集聲聞等。或唯菩薩。或三乘同會等。)</span>九教儀者。如此土以音聲為教。香積以眾香教化等。十法住者。有久近故。各有差別者。通上十位。<span class='note-inline'>(十法住久近者。如法華說。華光佛正法住世三十二小劫。像法住世亦三十二小劫。若光明佛．正像各二十小劫。山海慧自在通王佛．壽無量千萬億阿僧祇劫。正法住世。復倍壽命。像法住世．復倍正法．則正法二無量千萬億阿僧祇劫。像法亦爾。)</span>然若約一佛十事各不同者。德首已明。今問諸佛十事．互望不同耳。<span class='note-inline'>(然若約一佛下。二揀濫也。恐人誤謂一佛一因而有多果。故為此揀。明此是多佛同修一因。何以見果種種差別。一佛證一而果異者。如前已明。謂文殊問德首云。如來所悟．唯是一法。云何乃說無量諸法。現無量剎。化無量眾等。故云德首已明。)</span>第三無有下。結成前難。謂若諸佛於因行法．有具不具。可有剎等不同。今皆同具。剎等那別。同具即是一道。第二答中意云。非唯因同。果德亦同。而見異者。隨機感耳。非佛自位而有差別。何者。諸佛因果具同異故。謂同滿行海．是同因也。將此同因．隨所調伏種種迴向應機之果。是異因也。由此異因．感差別果。由上同因．同感真應身土等果。是則約佛．即同能隨異。約機．同處而見異。以生就佛．雖異而常同。以佛就生．雖同而見異。以佛望佛．能異之必同。其猶錦窠．常同常異。</p>
<p style="margin-left:1em">○二答。</p>
</div>
<div class='div-orig'><p>時賢首菩薩以頌答曰。</p>

<div class="lg regular" style="margin-left:0em;"><div class='lg-row'>文殊法常爾　法王唯一法　一切無礙人　一道出生死　一切諸佛身　唯是一法身</div>
<div class='lg-row'>一心一智慧　力無畏亦然</div>
</div></div>
<div class='div-commentary'><p style="margin-left:1em">【疏】偈中義理多含。故文勢非一。且分為二。初二偈。印其立宗。明真身無二。餘偈答其疑難。辨應有異同。今初。初句總印。先標文殊者。警其聽受。法常爾者。明因果無異。法爾常規。餘顯一相。略明四一。初句法一。以法常故。諸佛亦常。次句人一。次句因一。後偈果一。略舉其五。一者身一。此有二義。謂若約所證法界為身。則體同為一。若兼能證無罣礙智為身。即相似名一。下既別明心智。則正當初意。然體同義異。二心一。八識心王．俱不可知故。三智慧一。四智．三智．二智．一智．皆無別故。四十力一。五無畏一。此五亦略攝諸德。<span class='note-inline'>(【鈔】略明四一者。上以因一．難於果異。今此且明因果一相。然體同義異者。通妨。恐有難云。既取初義．體同為一。則一佛證時．一切皆證。若約出現．實如所難。佛見眾生．皆已證竟。今約現事．故為此通。以體就能．有證未證。千燈一室．所照同空。以燈就空．空體無二。以空就燈．有照未照。隨燈各取．各屬本燈。佛義亦爾。八識心王等者。以非佛無心。但深妙玄奧．難知相耳。故出現品云。如來心意識．俱不可得。但以智無量故．知如來心。既云知如來心。則非無心矣。彼有十相。一一皆云。是為如來心第一相等。諸菩薩摩訶薩應如是知。今取佛佛之心。皆不可知。故名一耳。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>如本趣菩提　所有迴向心　得如是剎土　眾會及說法　一切諸佛剎　莊嚴悉圓滿</div>
<div class='lg-row'>隨眾生行異　如是見不同</div>
</div></div>
<div class='div-commentary'><p style="margin-left:1em">【疏】二答疑難中。分二。初二偈總明隨機見異。於中前偈約佛。後偈約機。前中即隨本異因．為物迴向．各得差別。故云如是。如是．即差別之義也。略舉十中三事耳。即隨所化眾生而取佛土。後偈約機者。約佛．則剎等皆圓。約機．隨行見別。如直心為行。則見不諂之國。故眾生之類．是菩薩佛土。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛剎與佛身　眾會及言說　如是諸佛法　眾生莫能見</div>
</p></div>
<div class='div-commentary'><p style="margin-left:1em">【疏】餘六偈展轉釋疑。分四。初一偈有疑云。若皆圓滿。何以不見。答意云。眾生不見。豈得云無。然有三義。一約他受用。則地前凡小眾生不見。二約自受用。則等覺眾生亦皆不見。若約即應同真。權教菩薩不見。<span class='note-inline'>(【鈔】答意云。眾生不見者。即同淨名經云。爾時舍利弗。承佛威神。作是念。若菩薩心淨則佛土淨者。我世尊本行菩薩道時。意豈不淨。而是佛土不淨若是。佛知其意。即告舍利弗。日月豈不淨耶。而盲者不見。對曰。不也。世尊。是盲者過。非日月咎。舍利弗。眾生罪故。不見如來佛．國嚴淨。非如來咎。舍利弗。我此土淨。而汝不見。即其義也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>其心已清淨　諸願皆具足　如是明達人　於此乃能覩</div>
</p></div>
<div class='div-commentary'><p style="margin-left:1em">【疏】次偈有疑云。若皆不見。何以知有。釋云。有見者故。亦有三義。初則淨意樂地已去。由願自在力故．見他受用。二淨無塵習。普賢願滿。方見自受用。三圓解之人．則名心淨．即應見真。意在初後。義兼中間。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>隨眾生心樂　及以業果力　如是見差別　此佛威神故</div>
</p></div>
<div class='div-commentary'><p style="margin-left:1em">【疏】三有一偈。疑云。若應由物見．何名佛土。釋云。佛威神故。則知生佛共成。既攬同成異。亦稱體成益。<span class='note-inline'>(【鈔】既攬同成異等者。既是如來。將其同因．以取異果。故令圓機．即應見真。故云稱體成益。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛剎無分別　無憎無有愛　但隨眾生心　如是見有殊　以是於世界　所見各差別</div>
<div class='lg-row'>非一切如來　大仙之過咎　一切諸世界　所應受化者　常見人中雄　諸佛法如是</div>
</div></div>
<div class='div-commentary'><p style="margin-left:1em">【疏】四有三偈。釋疑云。上云。眾生不見淨剎。又云。佛<span class='note-inline'>(【校】佛．纂要版闕而空一格。據嘉興藏南藏疏本續藏及金陵會本補入。)</span>神力令異。為剎體處別。佛有分別耶。故釋云。剎實同處。佛亦無心。物自見異耳。於中初半顯實云。剎無分別。佛無憎愛。分別即差別義。故晉經云。佛剎無異相。如來無憎愛。若順今經。亦可此二．通佛及剎。次半偈明異自在物。次半偈明正見剎異。次半偈彰非佛咎。次三句釋佛無憎愛。有感便現。非佛有愛。無感不見。非佛有憎。末後一句總結。一切諸佛．法皆如是。隨機隱顯。真體常存。亦通結一段。</p>
<p style="margin-left:1em">【論】第九爾時已下。是文殊問賢首．一切諸佛．一道而得出離。云何今見種種不同。所謂已下。有十問。下有十行頌。是賢首答。於中三門如前。一科頌意者。此十行頌中。初兩行。歎法王唯一法．一身．一智。已下八行頌。於中大意有四。一歎差別佛土。因本迴向心所成。為明迴向心．就根益物。身土教儀．悉皆就根。二明諸佛自報之境。非是行因所見。三明眾差別之事。皆由眾生之心行異故．隨自心見別。非佛之異。四明佛神力．能就根現法。二釋菩薩名者。名為賢首。為明得此十種信心。信佛果德．與自心體一。善諳疑滯通塞。入其賢位。故名賢首。此是上方位也。意明此信位．心智及境．悉如虛空．無所不含。皆無妨礙。是賢仁之德。故名賢首。又世界名平等色。為明既是上方。明身心與空合。故世界名平等色。佛號觀察智。明以其自心空智慧門。善能觀察。諸法皆空。無所染著。是故名觀察智佛。三配隨位因果者。還以自心根本性空無分別不動智佛為因。以進修至此法空觀察智佛為果。明不動智是體。觀察智佛是用。至此明體用圓滿。因果一性。以是義故。還說如來一身一心一智慧法門。明契果會因．始末無二。總以一為根本故。問曰。何故頌初云。文殊法常爾。答曰。為文殊是諸佛之慧。不動智是體。文殊是用。以將此一切諸佛一切眾生根本智之體用門。與一切信心者作因果體用故。使依本故。迄至究竟果滿。與因不異。無二性故。方名初發心．畢竟心．二種不別。明此十信心．難發。難信。難入。聞之者．皆云我是凡夫。何由可得是佛。故說少分信者。即贊神通道力。是故當知。且須如是正信。方始以正信正見．法力加行。如法進修。分分無明薄。解脫智慧明。依自得法淺深。漸當神通德用。隨自己得。信猶未得。何索神通。說言漸漸者。不移一時．一法性．一智慧．無依住無所得中漸漸故。以十玄六相義圓之。法性理中．無有漸頓。但為無始無明慣習習熟。卒令契理純熟難故。而有漸漸。其漸漸者。畢竟無始終延促長短等量。故名為漸漸。</p>
<p style="margin-left:1em">○第十佛境界甚深。十信觀圓．便造佛境。於中亦先問。</p>
</div>
<div class='div-orig'><p>爾時諸菩薩。謂文殊師利菩薩言。佛子。我等所解．各自說已。唯願仁者．以妙辯才．演暢如來所有境界。何等是佛境界。何等是佛境界因。何等是佛境界度。何等是佛境界入。何等是佛境界智。何等是佛境界法。何等是佛境界說。何等是佛境界知。何等是佛境界證。何等是佛境界現。何等是佛境界廣。</p>
</div>
<div class='div-commentary'><p style="margin-left:1em">【疏】問中分二。初標能所問人。大眾同問者。攝別歸總故。總別無礙。六相圓融。問文殊者。佛境甚深。除般若妙德。無能達故。始信終智。皆託佛境故。無案定結難者。表尊敬故。若人若法．難致詰故。<span class='note-inline'>(【鈔】十信觀圓等者。此明來意。亦辨在後之義。始信終智等者。文殊主二法門。一主信故。善財初見．便發信心。二主智故．善財後見．便見普賢。始入之信．亦信佛境。能度之智．亦證佛境。故文殊說。)</span>二佛子我等下。正申請問。分為二。初結前標後。讚妙辯者。敬上首故。二何等下。別顯問端。句有十一。初總餘別。初境界有二。一分齊境界。謂從十地因後果位之法。是佛所有。二所緣境界。謂佛所知之境。並非餘測。總為佛境。二請問佛境以何為因。三請佛境度生儀式。四應機普入世間。五能知之智。六所知之法。七圓音起說。八明知體相。九內證平等。十顯現何法。十一量之大小。並非因位作用所及。亦非下位能知。故云佛境。若約能知能度等．即是分齊。約所知等．名曰所緣。能所雙融。異即非異。言思道斷。是佛境也。</p>
<p style="margin-left:1em">○二答。</p>
</div>
<div class='div-orig'><p>時文殊師利菩薩．以頌答曰。</p>
</div>
<div class='div-commentary'><p style="margin-left:1em">【疏】答中。十頌次第而答。唯廣一義．獨在於初。與總合辨。欲顯分量．徧於總故。即深而廣故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來深境界　其量等虛空　一切眾生入　而實無所入</div>
</p></div>
<div class='div-commentary'><p style="margin-left:1em">【疏】初句總標體深。次句分量廣大。故佛地論引經釋云。諸佛境界。唯除虛空．無能為喻。次句釋上廣。後句釋上深。然有三義。一約一切眾生即如來藏。更何所入。翻迷之悟．故云證入。二約理非即非異．故云入無所入。三約心境。心冥真境．故說為入。若有所入．境智未亡。豈得稱入。實無所入．方名真如。即廣之深．本超言念。即深之廣．安測其涯。<span class='note-inline'>(【校】真如．嘉興藏南藏疏本作真入。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來深境界　所有勝妙因　億劫常宣說　亦復不能盡</div>
</p></div>
<div class='div-commentary'><p style="margin-left:1em">【疏】二答因問。謂此因無限。略示三義。一殊勝。以行超絕．無等等故。二微妙。以證理深玄．盡法源故。二廣大。以多劫說少。亦不盡故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>隨其心智慧　誘進咸令益　如是度眾生　諸佛之境界</div>
</p></div>
<div class='div-commentary'><p style="margin-left:1em">【疏】三答度問。謂隨其心器．意樂不同。隨其智力．解悟差別。誘引進修。令各獲益。以徧法界．委悉無謬。差別難知。故云佛境。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間諸國土　一切皆隨入　智身無有色　非彼所能見</div>
</p></div>
<div class='div-commentary'><p style="margin-left:1em">【疏】四答入問。謂世間．即是眾生世間。國土．即器世間。一切者徧法界故。入有二義。一以智身潛入。密益眾生故。二以色身現入．顯益眾生。智身難知。文中偏顯。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛智自在　三世無所礙　如是慧境界　平等如虛空</div>
</p></div>
<div class='div-commentary'><p style="margin-left:1em">【疏】五答智問。上半權智。橫無不知。故云自在。豎達三際。故無所礙。下半實智。故云慧境。平等如空。無若干也。虛空之言。亦兼喻上無罣礙也。權實無礙．方為佛境。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>法界眾生界　究竟無差別　一切悉了知　此是如來境</div>
</p></div>
<div class='div-commentary'><p style="margin-left:1em">【疏】六答法問。法界是理。生界是事。攬理成事。理徹事表。故云無別。是故事則不待壞而恒真。理則不待隱而恒俗。非直廣大無限。亦乃甚深無際。究盡了知。故稱佛境。又法界是所證。生界是所化。了知是能證能化。究尋其本．亦無差別。是難知之佛境也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切世界中　所有諸音聲　佛智皆隨了　亦無有分別</div>
</p></div>
<div class='div-commentary'><p style="margin-left:1em">【疏】七答說問。一切言音．隨性隨相。皆悉了知。未曾起念。故無分別。以一切差別言音．即是如來法輪聲攝故。以斯答說。音聲實相。即法輪故。<span class='note-inline'>(【鈔】以一切下。通妨。謂有問云。上問說法。今答智了。豈得同耶。故今答云。所了之聲。是佛法輪聲攝故。隨其類音。為說法故。出現品云。音聲實相．即法輪故。賢首品亦云。能令三界所有聲。聞者皆是如來音。故上疏云。隨性隨相。皆悉了知。了相差別．隨宜之用。了性體融．一攝一切。【校】上問說法．纂要誤作上間說法。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>非識所能識　亦非心境界　其性本清淨　開示諸羣生</div>
</p></div>
<div class='div-commentary'><p style="margin-left:1em">【疏】八答知即心體。<span class='note-inline'>(【鈔】知即心體者。此句標示。上智．即對所證之法．明能證之智。今直語靈知真心．異乎木石者．通能所證也。)</span>了別即非真知。故非識所識。<span class='note-inline'>(了別下。雙會南北宗禪。以通經意。此句即遣南宗病也。謂識以了別為義。了見心性。亦非真知。淨名云。依智不依識。謂分別名識。無分別名智。今有了別之識。故非真知。真知唯無念方見。)</span>瞥起亦非真知。故非心境界。<span class='note-inline'>(瞥起亦非者。此釋第二句。遣北宗之病。北宗以不起心為玄妙故．以集起名心。起心看心。是即妄想。故非真知。是以真知．必忘心遺照。言思道斷。故勝天王般若問云。云何菩薩修學甚深般若。通達法界。佛告勝天王言。大王。即是如實。世尊。云何如實。大王。即不變異。世尊。云何不變異。大王。所謂如如。世尊。云何如如。大王。此可智知。非言能說。離相無相。遠離思量。過覺觀境。是謂菩薩修行甚深般若。了達甚深法界。釋曰。但以無念心．稱此而知。即同佛知見。經云。如實即無念。是用無念心．見聞覺知一切事法。心常寂靜。即如來藏。)</span>心體離念。即非有念可無。故云性本清淨。<span class='note-inline'>(心體離念者。雙會二宗。釋第三句。以北宗宗於離念。南宗破云。離念則有念可離。無念則本自無之。離念如拂鏡。無念如本淨。今為會之。起信既云。心體離念。亦本自離。非有念可離。亦同無念可無。即性淨也。非看竟方淨。若無看之看。亦猶無念念者．則念真如。)</span>眾生等有。惑翳不知。故佛開示。皆令悟入。<span class='note-inline'>(眾生等有下。釋第四句。即用法華開示悟入佛知見意。謂開除惑障。顯示真理。令悟體空。證入心體也。)</span>即體之用．故問之以知。即用之體．故答以性淨。知之一字．眾妙之門。若能虛己而會。便契佛境。<span class='note-inline'>(即體之用下。會違。謂前問問知。今答性淨。都無知言。何以會通。故為此會。故水南知識云。即體之用名知。即用之體為寂。如即燈之時即是光。即光之時即是燈。燈為體。光為用。無二而二也。知之一字．眾妙之門。亦是水南之言。若能虛己下。勸修。即可以神會。難以事求也。能如是會。非唯空識而已。於我有分也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>非業非煩惱　無物無住處　無照無所行　平等行世間</div>
</p></div>
<div class='div-commentary'><p style="margin-left:1em">【疏】九答證問。即證大涅槃。三德圓也。非業繫故．解脫也。非煩惱者。轉煩惱即菩提。是般若也。無物者。虛相盡故。法身顯也。無住處者。成上法身．無所在也。無照者。成上般若．能證相寂也。無所行者。成上解脫．無業行之用也。由無用故．用彌法界。由無照故．無所不知。由無在故．無所不在。故結句云。平等行世間也。是謂三德祕藏。佛之境也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切眾生心　普在三世中　如來於一念　一切悉明達</div>
</p></div>
<div class='div-commentary'><p style="margin-left:1em">【疏】十答現問。上半所現。初句橫盡十方。次句豎窮三際。下半能現。並於如來圓鏡智中．無念頓現。故出現品云。菩薩普現諸心行。即斯義也。上來辨十甚深．即問答竟。</p>
<p style="margin-left:1em">【論】第十爾時已下。明諸菩薩共問文殊師利十一種佛境界。已下十行頌。是文殊師利答。於中三門如前。一科頌意。此十行頌。一行一頌。其頌文答前所問。頌文自具．不煩更釋。二釋菩薩名者。名文殊師利。此云妙德。以妙慧善揀．正邪自在。故云妙德。此是東方卯位也。明卯主東方震卦。震為雷動。啟蟄發生之始。明此妙慧。是震動發生信心之始。是故亦云妙生菩薩。為明一切諸佛從此慧生十信解故。乃至滿足菩提一切願行海故。世界名金色者。明因舉果體白淨無染法故。又明金胎二月．表十信為聖胎故。一切處金色世界。一切處文殊師利。明無性淨慧徧故。佛號不動智。為無明本空。無體可動。名不動智故。但有應境知法。應器知根。如響應聲。無有處所形體可得。名之為智。無可取捨．故名為不動。三配當位因果者。妙慧為因。不動智為果。亦互為因果。若以妙慧善揀擇法顯智故。即以妙慧為因。不動智為果。若以慧由智起。即不動智為因。妙慧文殊以為果故。或智之與慧．總因總果。明體用一真．無二法故。亦智之與慧．總非因非果。為體無本末依住所得故。是性法界自在知見。非如世間因果比對可得故。此文殊師利不動智佛。初起信心。亦從此起。乃至信終。亦不離之故。迄至自行圓滿示成正覺。亦不離之故。此明以佛智慧。示悟眾生。欲令眾生入佛知見。佛知見者。文殊師利妙慧．不動智佛是。此是凡聖等共有之。佛示凡夫。使令悟入。</p>
<p style="margin-left:1em">○自下第二現事結通。於中二。先現事。後結通。今初。</p>
</div>
<div class='div-orig'><p>爾時此娑婆世界中一切眾生。所有法差別。業差別。世間差別。身差別。根差別。受生差別。持戒果差別。犯戒果差別。國土果差別。以佛神力．悉皆明現。</p>
</div>
<div class='div-commentary'><p style="margin-left:1em">【疏】因何而現。上來十首法光．開曉眾生身心。故佛力暫現．示相而答。令其自驗而欣厭故。所現有十。第一法。即所行之法。謂三學等殊。二業。謂正行漏無漏等。三集因苦果。四身類不同。五根機差別。六四生非一。七持戒．則人生勝劣。八犯戒．則三塗重輕。九國土．則依處染淨。十說法．則近報淨居。聰明利智。速具佛法。此經文闕。晉本具之。<span class='note-inline'>(【鈔】七持戒者。如第二地中。說法者。皆智論文。論第十三。引育王經云。育王常供養眾僧。有一比丘。口內馨香。育王懷疑。試而驗之。方知本有。問其所因。比丘答云。迦葉佛時。說法之果。復問。說法果唯爾耶。答。此是華報。問云。果報云何。因說偈云。大名聞端正。得樂及恭敬。威光如日月。為一切所愛。辯才有大名。能盡一切結。苦滅得涅槃。如是名為十。)</span>又此亦可配十甚深。以是示相答故。一法首．正教甚深。二寶首．業果。三勤首．懈怠難出。四財首．觀內身等。五德首．佛法一味。隨根異說等。六覺首．往善惡趣。七智首．六度順行．通為持戒之果。八目首．佛田平等．但犯戒布施．得果差別。九賢首．隨心世界．有差別等。十晉經既有說法。即是說佛境界法也。<span class='note-inline'>(又此亦可者。重會前文。不為此釋。則現事無由。理必合爾。但文影略。故致亦可之言。)</span></p>
<p style="margin-left:1em">○第二結通廣徧。</p>
</div>
<div class='div-orig'><p>如是東方百千億那由他．無數．無量．無邊．無等．不可數．不可稱．不可思．不可量．不可說．盡法界．虛空界．一切世界中。所有眾生法差別。乃至國土果差別。悉以佛神力故。分明顯現。</p>
</div>
<div class='div-commentary'><p style="margin-left:1em">【疏】於中二。初結東方。</p>
</div>
<div class='div-orig'><p>南西北方．四維上下．亦復如是。</p>
</div>
<div class='div-commentary'><p style="margin-left:1em">【疏】後南西下。類餘九方。亦現十事。以此處說法．則現事通於十方。餘處說法．亦應類此。總為一法界大會。思之。問明品辨信中解竟。</p>
<p style="margin-left:1em">【論】第十一爾時已下。有八行經。是都舉娑婆九種差別。并都舉十方一切差別。悉皆以佛神力。無不明現。如文可知。已上但隨文殊師利所問。隨位菩薩答。依所說頌。取其意趣。理自分明。及以世界．佛號．菩薩名號。即知進修因果。總是前莊嚴法性清淨佛剎。四種佛剎中。金色世界．及不動智佛．是佛住佛剎。餘九世界．及九箇智佛．是莊嚴法性佛剎。及十地已來總是。如來出現品．是示成正覺佛剎。清淨佛剎．四諦品是。此之一品．大意有六。一菩薩以名表行。二以世界之色．表所得之理。三以佛名號．表所得之智。四以方隅。表所得之法。五成其十信所行之行。六明十信進修同異。如上已述。可知。</p>
</div></div></div>
<p class='juan'>大方廣佛華嚴經疏論纂要卷第二十五</p>
</div><!-- end of div[@id='body'] -->
</body></html>