<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu175' />
<p class='juan'>大方廣佛華嚴經疏論纂要卷第七十七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu176' />
<div class='div-orig'><p class="head1">十通品第二十八</p>
</div>
<div class='div-commentary'><p style="margin-left:1em">○初來意。</p>
<p style="margin-left:1em">【疏】來意者。為答第二會中十通問故。以二品明業用廣大．前定此通．義次第故。亦由依定發通。</p>
<p style="margin-left:1em">○二釋名。</p>
<p style="margin-left:1em">【疏】釋名者。通即神通。謂妙用難測曰神。自在無擁曰通。妙用無極。寄十顯圓。晉經本業。俱稱十明者。委照無遺故。然通與明．經論皆異。故智度第三云。直知過去宿命之事為通。若知過去因緣行業為明等。今以此經。通即委照。亦得稱明。如文廣說。故下經云。非諸菩薩通明境界。晉經意存順義。今譯務不違文。<span class='note-inline'>(【鈔】言務不違文者。文有十通。同六通故。明但有三。十無從故。)</span></p>
<p style="margin-left:1em">○三宗趣。</p>
<p style="margin-left:1em">【疏】宗趣者。智用自在為宗。為滿等覺無方攝化為趣。</p>
<p style="margin-left:1em">【論】將釋此品。兩門分別。一釋品來意。二隨文釋義。一釋品來意者。為明前有十定品。此明以定起用。即有十種神通。二隨文釋義者。即明定有十種神通。其十通者。具如下列。如文具明。</p>
<p style="margin-left:1em">○四正釋文。長分為四。一舉數標告。二徵數列釋。三總歎勝能。四結數辨果。今初。</p>
</div>
<div class='div-orig'><p>爾時普賢菩薩摩訶薩。告諸菩薩言。佛子。菩薩摩訶薩有十種通。</p>
</div>
<div class='div-commentary'><p style="margin-left:1em">【疏】言十者。一他心。二天眼。三知過去劫宿住。四盡未來際劫。五無礙清淨天耳。六無體性無動作往一切佛剎。七善分別一切言辭。八無數色身。九一切法智。十入一切法滅盡三昧。此十皆言智通者。皆以大智為體性故。若隨相說。前八量智。後二理智。據實唯一無礙大智。此十亦是開彼六通。天眼．天耳．神足．漏盡。各分二故。天眼約見現未。分成二四。天耳約音聲言辭。分出五七。亦是約聞聖教。及諸類言辭故。神足約業用及色身。分成六八。漏盡約慧定。分成九十。一三不分。故六為十。然小乘六通。智用有分。三乘平徧。亦非曲盡。今一乘十通。智用重重。徧周法界。猶如帝網。念劫圓融故。尚越彼明。況於通用。為顯圓旨。開成十通。</p>
<p style="margin-left:1em">○第二徵數列釋中。先總徵。後佛子下別釋。十通即為十段。段各有三。謂標。釋。結。今初他心智通。</p>
</div>
<div class='div-orig'><p>何者為十。</p>
<p>佛子。菩薩摩訶薩以他心智通。</p>
</div>
<div class='div-commentary'><p style="margin-left:1em">【疏】他心智通。初標。標云他心者。智以他心為所緣故。若直就所緣。應名心差別通。若所若王。種類多種。皆能知故。並依主受名。然智緣他心。諸說不同。安慧論師云。佛智緣他心。緣得本質。餘皆變影。護法論師。則佛亦變影。若緣本質。得心外法。壞唯識故。但極似本質。有異因人。依唯識宗。護法為正。以今經望前亦未失。以攝境從心。不壞境故。能所兩亡。不礙存故。第一義唯心。非一非異。正緣他時。即是自故。以即佛心之眾生心。非即眾生心之佛心為所緣。以即眾生心之佛心。非即佛心之眾生心為能緣。如是鎔融。故非一非異。若離佛外別有眾生。更須變影。<span class='corr'>卻</span>失真唯識義。<span class='note-inline'>(【鈔】以即佛心下。示法性他心之相。此有兩對。前對明所緣。後對明能緣。今初。言即佛心之眾生心者。明所緣。眾生心即是佛心。此明不異。次云非即眾生心之佛心者。明眾生心與佛心非即。非即故有所緣義。非異故不壞唯心義。言為所緣者。結成所緣。揀非能緣也。次辨能緣云。以即眾生心之佛心者。此明能緣。佛心即是眾生心。此明非異。次云非即佛心之眾生心者。此明佛心與眾生心有非一義。非一故為能緣。非異故不壞唯識之義。言為能緣者。結成能緣。揀非所緣也。更以喻況。如水和乳。乳為所和。喻眾生心是所緣。水為能和。喻佛心為能緣。以此二和合。如似一味。鵝王啑之。乳盡水存。則知非一．然此水名即乳之水。又此乳名即水之乳。二雖相即。而有不一之義。故應喻之。以即水之乳。非即乳之水為所和。以即乳之水非即水之乳為能和。義可知矣。若離佛外下。結彈護法。言<span class='corr'>卻</span>失真唯識者。不知外質即佛心故。)</span></p>
<p style="margin-left:1em">○二釋相中二。初知一剎。後如一下。以少類多。今初。</p>
</div>
<div class='div-orig'><p>知一三千大千世界眾生心差別。所謂善心。不善心。廣心。狹心。大心。小心。順生死心。背生死心。聲聞心。獨覺心。菩薩心。聲聞行心。獨覺行心。菩薩行心。天心。龍心。夜叉心。乾闥婆心。阿修羅心。迦樓羅心。緊那羅心。摩睺羅伽心。人心。非人心。地獄心。畜生心。閻魔王處心。餓鬼心。諸難處眾生心。</p>
<p>如是等無量差別種種眾生心。悉分別知。</p>
</div>
<div class='div-commentary'><p style="margin-left:1em">【疏】前中三。初總。次所謂下。別。後如是下。結。別中有三十類心。闕第三無記。晉經具有。於中前十約相總顯。後二十心。約人別顯。前中初二約性。總該諸心。次二約行。兼濟獨善故。次二約報。天大人小故。上四唯善。次二約向背而順通三性。善唯有漏。背唯是善。通漏無漏。約人辨中。初六約乘。前三是果。後三是因。即前背生死心。及廣狹心。次八部約類。即前順生死及大小心。地獄等約趣。亦順生死。是不善心。餘並可知。</p>
<p style="margin-left:1em">○二以少類多。</p>
</div>
<div class='div-orig'><p>如一世界。如是百世界。千世界。百千世界。百千億那由他世界。乃至不可說不可說佛剎微塵數世界中所有眾生心。悉分別知。是名菩薩摩訶薩第一善知他心智神通。</p>
</div>
<div class='div-commentary'><p style="margin-left:1em">○第二天眼智通。</p>
</div>
<div class='div-orig'><p>佛子。菩薩摩訶薩以無礙清淨天眼智通．見無量不可說不可說佛剎微塵數世界中眾生．死此生彼。善趣惡趣。福相罪相。或好或醜。或垢或淨。如是品類無量眾生。所謂天眾。龍眾。夜叉眾。乾闥婆眾。阿修羅眾。迦樓羅眾。緊那羅眾。摩睺羅伽眾。人眾。非人眾。微細身眾生眾。廣大身眾生眾。小眾。大眾。如是種種眾生眾中。以無礙眼悉皆明見。隨所積集業。隨所受苦樂。隨心。隨分別。隨見。隨言說。隨因。隨業。隨所緣。隨所起。悉皆見之無有錯謬。是名菩薩摩訶薩第二無礙天眼智神通。</p>
</div>
<div class='div-commentary'><p style="margin-left:1em">【疏】標云無礙者。見自在故。清淨者。離障故。天眼即通。二見無量下。釋中分三。初總明多界相殊。其善惡趣等。後後展開。如問明品。次所謂下。別名多類非一。隨一一類有前罪等。三如是種種下。委照分明。前但覩其現相。此則照其因緣。十明之目。由此而立。於中初能見分明。次隨所下。所見委悉。言隨所者。所知非一故。後悉皆下。結其無謬。文並可知。</p>
<p style="margin-left:1em">○第三宿住通。</p>
</div>
<div class='div-orig'><p>佛子。菩薩摩訶薩以宿住隨念智通。</p>
<p>能知自身。及不可說不可說佛剎微塵數世界中一切眾生。過去不可說不可說佛剎微塵數劫宿住之事。所謂某處生。如是名。如是姓。如是種族。如是飲食。如是苦樂。從無始來。於諸有中。以因以緣．展轉滋長。次第相續．輪迴不絕。種種品類。種種國土。種種趣生。種種形相。種種業行。種種結使。種種心念。種種因緣受生差別。如是等事．皆悉了知。</p>
<p>又憶過去爾所佛剎微塵數劫。爾所佛剎微塵數世界中。有爾所佛剎微塵數諸佛。一一佛如是名號。如是出興。如是眾會。如是父母。如是侍者。如是聲聞。如是最勝二大弟子。於如是城邑。如是出家。復於如是菩提樹下成最正覺。於如是處坐如是座。演說如是若干經典。如是利益爾所眾生。於爾所時住於壽命。施作如是若干佛事。依無餘依般涅槃界而般涅槃。般涅槃後法住久近。如是一切悉能憶念。</p>
<p>又憶念不可說不可說佛剎微塵數諸佛名號。一一名號．有不可說不可說佛剎微塵數佛。從初發心。起願修行。供養諸佛。調伏眾生。眾會說法。壽命多少。神通變化。乃至入於無餘涅槃。般涅槃後。法住久近。造立塔廟種種莊嚴。令諸眾生種植善根。皆悉能知。</p>
<p>是名菩薩摩訶薩第三知過去際劫宿住智神通。</p>
</div>
<div class='div-commentary'><p style="margin-left:1em">【疏】標中。謝往之事名宿住。在過去明了記憶．為隨念。即宿住之隨念。宿住隨念之通。二能知下。釋相中二。一知凡事。於中先總。所謂下別。二又憶過去下。知佛事。於中亦二。先約界顯多。但知其果。後又憶念下。約人顯多。兼知其因。皆以菩薩得九世眼。如見現在故。若不爾者。過去之法。若不落謝。不名過去。若已落謝。無法可知。若但曾經。心中有種影現前。故說憶知者。是則但見自心。不見彼法。又曾不經事。應不憶知。又但見現在。非是過去。何名宿住。餘文可知。<span class='note-inline'>(【鈔】皆以已下。此釋知義。而云見者。是知見也。此上正明。二若不爾下。反難成立。三若但下。遮救。謂恐救云。昔曾見事。事則雖滅。見種猶存。故得知耳。是則已下。為遮此救。文有三破。一奪破。謂但見心。不見法故。所見不同。豈見現心名宿住智。二又曾下。縱許有種。能知見者。昔不經事。應不知見。謂昔為人．何能普見。今得宿智．廣遠皆知。三又但見下。結成。即乖名破)</span></p>
<p style="margin-left:1em">○第四知劫通。亦從境受名。</p>
</div>
<div class='div-orig'><p>佛子。菩薩摩訶薩。以知盡未來際劫智通。</p>
<p>知不可說不可說佛剎微塵數世界中所有劫。</p>
<p>一一劫中所有眾生。命終受生。諸有相續。業行果報。若善。若不善。若出離。若不出離。若決定。若不決定。若邪定。若正定。若善根與使俱。若善根不與使俱。若具足善根。若不具足善根。若攝取善根。若不攝取善根。若積集善根。若不積集善根。若積集罪法。若不積集罪法。如是一切皆能了知。</p>
<p>又知不可說不可說佛剎微塵數世界盡未來際。有不可說不可說佛剎微塵數劫。一一劫。有不可說不可說佛剎微塵數諸佛名號。一一名號。有不可說不可說佛剎微塵數諸佛如來。一一如來。從初發心。起願立行。供養諸佛。教化眾生。眾會說法。壽命多少神通變化。乃至入於無餘涅槃。般涅槃後法住久近。造立塔廟種種莊嚴。令諸眾生種植善根。如是等事悉能了知。</p>
<p>是名菩薩摩訶薩第四知盡未來際劫智神通</p>
</div>
<div class='div-commentary'><p style="margin-left:1em">【疏】二知不可說下。釋相中二。先知凡。後又知下。知佛。前中亦二。先明所依劫。但寄多界以顯多劫。非有際限。名及後段。皆盡未來。此位所知。同於佛故。後一一下。顯能依事。義如十地中辨。然大乘宗。未來世法．體用俱無。今云何知。依方便教．但見現在因種。知當果相。非見未來法體。若一乘宗。於九世中。未來中現在。體用俱有。今稱實而知。然非現在之現在。故稱未來。<span class='note-inline'>(【鈔】然大乘下。總徵知義。謂小乘或說三世俱有。未來但未有用。或縱可見。而未有體。大乘體用俱無。則無可知見。依方便教下。答中有二。初依權教立理答。謂見因知果。如見色相。知後吉凶。若一乘下。二通妨。謂問云。若爾。何名見未來耶。答意可知。)</span>此有若是性有。即同小乘。若是緣有。緣今未會。云何言有。若今時看。緣性俱無。以是現在未來。定非有故。若逐未來時看。以是未來之現在故還如今有。<span class='note-inline'>(此有若是下。三立理重難。縱其性有緣有。二俱有過。若今時看下。四以理會通。謂不向今時看未。若向今時看未。此未即是現在未來。如何得有。若逐未下。向未來看未來。是未之現在矣。故不異於今。)</span></p>
<p style="margin-left:1em">○第五天耳通。</p>
</div>
<div class='div-orig'><p>佛子。菩薩摩訶薩成就無礙清淨天耳。</p>
<p>圓滿。廣大。聰徹。離障。了達。無礙。具足。成就。於諸一切所有音聲。欲聞不聞。隨意自在。</p>
<p>佛子。東方有不可說不可說佛剎微塵數佛。</p>
<p>是諸佛所說所示所開所演所安立所教化所調伏所憶念所分別甚深廣大種種差別無量方便無量善巧清淨之法。於彼一切皆能受持。</p>
<p>又於其中。若義若文。若一人。若眾會。如其音辭。如其智慧。如所了達。如所示現。如所調伏。如其境界。如其所依如其出道。於彼一切悉能記持。不忘不失。不斷不退。無迷無惑。為他演說令得悟解。終不忘失一文一句。</p>
<p>如東方。南西北方。四維上下。亦復如是。</p>
<p>是名菩薩摩訶薩第五無礙清淨天耳智神通。</p>
</div>
<div class='div-commentary'><p style="margin-left:1em">【疏】初標名。略無智通。若直云天耳。即當體受名。若取無礙清淨之天耳。即依有德業受稱。二圓滿下。釋相中三。初總顯德業自在。二佛子下。別示一方業用。三如東方下。舉一例餘。今初九句。皆約用辨德。前之標名。即是總句。一圓滿者。能互用故。二徧聞十方及九世故。三一時領攬通其源故。四離二障故。五明了所知故。六緣不能礙故。七非如權小聞有分限不盡重重故。八已證得故。九於一切皆自在故。謂欲聞則細遠無逃。欲不聞則近大不撓。故云自在。第二別示一方業用中二。初舉多佛。欲顯聞廣。二是諸佛下。顯聞憶持。於中二。先聞持教法。隨釋可知。後又於下。顯持圓滿。即能持之相。於中二。先舉所持。上文通顯佛所說法。今辨所說差別。後於彼下。辨能持相。兼明轉化。餘文可知。</p>
<p style="margin-left:1em">○第六無體性智通。</p>
</div>
<div class='div-orig'><p>佛子。菩薩摩訶薩。住無體性神通。無作神通。平等神通。廣大神通。無量神通。無依神通。隨念神通。起神通。不起神通。不退神通。不斷神通。不壞神通。增長神通。隨詣神通。</p>
<p>此菩薩聞極遠一切世界中諸佛名。所謂無數世界。無量世界。乃至不可說不可說佛剎微塵數世界中諸佛名。聞其名已。即自見身在彼佛所。</p>
<p>彼諸世界。或仰或覆。各各形狀。各各方所。各各差別。無邊無礙。種種國土。種種時劫。無量功德各別莊嚴。彼彼如來於中出現。示現神變。稱揚名號。無量無數各各不同。此菩薩一得聞彼諸如來名。不動本處。而見其身在彼佛所。禮拜尊重。承事供養。問菩薩法。入佛智慧。悉能了達諸佛國土道場眾會及所說法。至於究竟無所取著。如是經不可說不可說佛剎微塵數劫。普至十方。而無所往。然詣剎觀佛。聽法請道。無有斷絕。無有廢捨。無有休息。無有疲厭。修菩薩行成就大願。悉令具足曾無退轉。為令如來廣大種性不斷絕故。</p>
<p>是名菩薩摩訶薩第六住無體性無動作往一切佛剎智神通。</p>
</div>
<div class='div-commentary'><p style="margin-left:1em">【疏】初標名中。有十四名。初一總通。即無體性。餘皆別。別中一無功作用。二同理平等。三能普徧。四量難知。五非謂依體起用。六但隨念即形。七現有作用。八不動本處。九作必究竟。十用無間歇。亦不斷佛種。十一他不能壞。十二能生善根。十三隨何所詣。於十三中。初二五八．是無體性義。餘即神通義。此二無礙。故受斯名。</p>
<p style="margin-left:1em">二此菩薩下。釋相中三。一明廣大。謂聞多剎佛名。即見身在彼多剎故。二彼諸世界下。明無量不起等義。謂又於彼佛重聞佛名。便往敬事。受道無著故。三如是經下。明不斷義。謂於多時。體用無礙故。</p>
<p style="margin-left:1em">○第七善分別言音通。</p>
</div>
<div class='div-orig'><p>佛子。菩薩摩訶薩。以善分別一切眾生言音智通。</p>
<p>知不可說不可說佛剎微塵數世界中眾生種種言辭。所謂聖言辭。非聖言辭。天言辭。龍言辭。夜叉言辭。乾闥婆。阿脩羅。迦樓羅。緊那羅。摩睺羅伽。人及非人。乃至不可說不可說眾生所有言辭。各各表示。種種差別。如是一切皆能了知。</p>
<p>此菩薩隨所入世界。能知其中一切眾生所有性欲。如其性欲為出言辭。悉令解了無有疑惑。</p>
<p>如日光出現普照眾色。令有目者悉得明見。菩薩摩訶薩亦復如是。以善分別一切言辭智。深入一切言辭雲。所有言辭。令諸世間聰慧之者悉得解了。</p>
<p>是名菩薩摩訶薩第七善分別一切言辭智神通。</p>
</div>
<div class='div-commentary'><p style="margin-left:1em">【疏】初標名中。從所了得名。即依主立稱。若從所發得名。即通持業。二知不可說下。釋相中二。先知言辭。有標。列。及結。</p>
<p style="margin-left:1em">後此菩薩下。明發言辭。謂隨樂差別而發言說故。有法。喻。合。文並可知。</p>
<p style="margin-left:1em">○第八色身莊嚴智通。</p>
</div>
<div class='div-orig'><p>佛子。菩薩摩訶薩。以出生無量阿僧祇色身莊嚴智通。</p>
<p>知一切法遠離色相。無差別相。無種種相。無無量相。無分別相。無青黃赤白相。</p>
</div>
<div class='div-commentary'><p style="margin-left:1em">【疏】依所現得名。即有財立稱。二知一切下。釋相中三。初知無色。以色即空故。二菩薩如是下。明能現色。以空即色故。三佛子下。雙明無色現色所為。不礙悲故。今初。由了法界無定實色。舉體即空。非斷空故。空中無色。不礙色故。存亡隱顯。皆自在故。方能隨樂現種種色。故先明之。<span class='note-inline'>(【鈔】疏文有二。先彰大意。意明此是即色之空。非絕色之真空。故不礙現色。於中先明即色之空。故能現色。由上無實色故．即色是空。既即色是空。故非斷空。又無定實則顯非常。非是斷空又顯非斷以定有則常。定無則斷故。今非斷常。即真法界。從空中無色下。明空不礙色。故能現色。然此段文乃含多意。一第一謂色空相望。總有三義。一相違義。故云空中無色。二不相礙義。故云不礙色故。三相作義。故前云無定實色。舉體即空。非斷空故。謂此幻色。若不舉體即空不成幻色。亦合云。色中無空。故色不礙空。舉體即色。非斷滅故。以此正說。了無色義。故唯說色即空邊。下第二段能現色邊。方合明於色無空等。此三無礙。方曰真空。亦稱妙有。)</span></p>
<p style="margin-left:1em"><span class='note-inline'>(二．第二此之二句。遣於地前三空亂意。謂無定實色舉體即空。非斷空故。遣第二疑空滅色。取斷滅空。以空中無色。遣第三疑空是物。謂空為有。今明空尚無色。豈有體耶。況色中無空。空定無體。次云不礙色故。即遣第一疑空異色。取色外空。既云不礙於色。明非色外。離此三過。方曰真空清淨法界。)</span></p>
<p style="margin-left:1em"><span class='note-inline'>(三．第三亦含法界觀意。即第一真空絕相觀。彼有四門。第一會色歸空觀。即今門意。第二明空即色觀。是第二段能現色意。第三空色無礙觀。即此第三段．無色現色意。第四泯絕無寄觀。亦在此段之中。彼第一會色歸空觀中有四句。各先標後釋。前三標語。皆同云色不即空。以即空故。今云無定實色。以舉體即空。非斷空故。即彼第一句。彼云。以色不即空。是斷空。故云不即空。以色舉體是真空。故云以即空故。今云不礙色。即彼第二句。青黃之相。非即真空之理。故云色不即空。然青黃無體。莫不皆空。故云以即空故。良以青黃無體之空。非即青黃。故云不即空。要有青黃。方說無體。明不礙色矣。次今云。空中無色。即彼第三句。空中無色。故不即空。會色無體。故云以即空故。良由會色歸空。空中必無色。是故由色空故。色非空也。上三句。以法揀情。第四便云色即是空。謂凡是色法。必不異真空以諸色法。必無性故。是故色即是空。此即今疏第一法界無定實色。舉體即空是也。存亡隱顯者。二結成前義。於中二意。一者結上。空中無色亡也。不礙色故存也。舉體即空。非斷空故兼存亡也。存亡約色。隱顯約空。空理真常。不可言亡。而色存則空隱。色亡則空顯。此唯約會色歸空以說。若兼第二不礙現色。是明空即色觀。論存亡隱顯者。色即是空則色亡空顯。空即是色。則空隱色存。然皆即亡即存。即隱即顯。故云自在。即以總結為彼第三空色無礙觀。其泯絕無寄。在下釋文。)</span>於中六句。初一總知色性離相。亦無有法而為空故。餘五別明離何等相。一離差別相。粗妙長短等。同一無生體故。二種種異相虛故。三無量多相離故。又無大小。絕分量故。四但妄分別。求叵得故。色空二見皆情取故。即與不即。斯見絕故。上通形顯。五離顯相。依形有故。</p>
</div>
<div class='div-orig'><p>菩薩如是入於法界。能現其身。作種種色。所謂無邊色。無量色。清淨色。莊嚴色。普徧色。無比色。普照色。增上色。無違逆色。具諸相色。離眾惡色。大威力色。可尊重色。無窮盡色。眾雜妙色。極端嚴色。不可量色。善守護色。能成熟色。隨化者色。無障礙色。甚明徹色。無垢濁色。極澄淨色。大勇健色。不思議方便色。不可壞色。離瑕翳色。無障暗色。善安住色。妙莊嚴色。諸相端嚴色。種種隨好色。大尊貴色。妙境界色。善磨瑩色。清淨深心色。熾然明盛色。最勝廣大色。無間斷色。無所依色。無等比色。充滿不可說佛剎色。增長色。堅固攝受色。最勝功德色。隨諸心樂色。清淨解了色。積集眾妙色。善巧決定色。無有障礙色。虛空明淨色。清淨可樂色。離諸塵垢色。不可稱量色。妙見色。普見色。隨時示現色。寂靜色。離貪色。真實福田色。能作安隱色。離諸怖畏色。離愚癡行色。智慧勇猛色。身相無礙色。遊行普徧色。心無所依色。大慈所起色。大悲所現色。平等出離色。具足福德色。隨心憶念色。無邊妙寶色。寶藏光明色。眾生信樂色。一切智現前色。歡喜眼色。眾寶莊嚴第一色。無有處所色。自在示現色。種種神通色。生如來家色。過諸譬喻色。周徧法界色。眾皆往詣色。種種色。成就色。出離色。隨所化者威儀色。見無厭足色。種種明淨色。能放無數光網色。不可說光明種種差別色。不可思香光明超過三界色。不可量日輪光明照耀色。示現無比月身色。無量可愛樂華雲色。出生種種蓮華鬘雲莊嚴色。超過一切世間香燄普熏色。出生一切如來藏色。不可說音聲開示演暢一切法色。具足一切普賢行色。</p>
</div>
<div class='div-commentary'><p style="margin-left:1em">【疏】二能現色中。初結前標後。以即空之色為妙色故。又色空不二成上真空。不二而二現斯妙色。色空融即。為真法界。緣起無盡即一現多。後所謂下。別顯不同。有一百三種。或從色相立名。或就德用受稱。可以意求。然皆是稱法界之色。不同變礙。但隨所顯以立色名。</p>
</div>
<div class='div-orig'><p>佛子。菩薩摩訶薩。深入如是無色法界。能現此等種種色身。</p>
<p>令所化者見。令所化者念。為所化者轉法輪。隨所化者時。隨所化者相。令所化者親近。令所化者開悟。為所化者起種種神通。為所化者現種種自在。為所化者施種種能事。是名菩薩摩訶薩為度一切眾生故。勤修成就第八無數色身智神通。</p>
</div>
<div class='div-commentary'><p style="margin-left:1em">【疏】三雙明所為中。初結前。後令所化下。顯其所為。有十句。並可知。</p>
<p style="margin-left:1em">○第九一切法智通。</p>
</div>
<div class='div-orig'><p>佛子。菩薩摩訶薩。以一切法智通。</p>
<p>知一切法無有名字。無有種性。無來無去。非異非不異。非種種非不種種。非二非不二。</p>
<p>無我無比。不生不滅。不動不壞。無實無虛。一相無相。非無非有。非法非非法。不隨於俗。非不隨俗。非業非非業。非報非非報。非有為非無為。非第一義非不第一義。非道非非道。非出離非不出離。非量非無量。非世間非出世間。非從因生非不從因生。非決定非不決定。非成就非不成就。非出非不出。非分別非不分別。非如理非不如理。</p>
</div>
<div class='div-commentary'><p style="margin-left:1em">【疏】初標名。從所知真俗等法受稱。二知一切下。釋相中二。初明知法。即內證事理。後此菩薩下。明演法。即外益眾生。亦是前明即事常理。後明即理恒事。用寂寂用。無障礙故。今初又二。初約離言顯實。二無我下。約二空顯實。今初。初三句一向顯實。一名無得物之功故。二緣成無性故。三體絕去來故。下有三句。相對顯實。然此三對。釋有三義。一唯約顯實。則相待而空故。異相互無。故云不異。遮異言不異。亦無不異可得云非不異。二約雙顯。體則不異。相非不異。三約雙遮。相即性故非異。性即相故非不異。又相非相故不異。性非性故非不異。故離二邊。不住中道。下二對例知。</p>
<p style="margin-left:1em">二無我下。約二空顯中。亦初三對一向顯實。無比者。無有我所與我為比對故。餘二可知。無實下。亦通三釋。準前知之。且約顯實以釋。一虛實皆緣顯故。二法性不並真故一相。一亦不為一故無相。有無皆法。待對故無。法與非法。但假施設。並就實而求。能治所治。無不雙寂。餘皆倣此。<span class='note-inline'>(【鈔】法性不並下。即影公云。法性不並真。聖賢無異道。由理無異味故。一亦不為一者。即法句經云。森羅及萬象。一法之所印。云何一法中。而當有差別。即上一相也。次云。一亦不為一。為欲破諸數。淺智著諸法。見一以為一。即下句意。有無皆法者。釋非無非有。謂有即有法。無即無法。故云有無皆法。言待對故無者。三論初章中偈云。若有有可有。則有無可無。今無有可有。亦無無可無。謂因無立有。有假無生。故非有。因有說無。無因有立。故非無。若躡上起。上云無相。即是無義。今非彼無相。故云非無。無尚不存。有安得立。故云非無非有。皆待對故無也。法與非法者。然法非法有其三義。一者有法為法。無法為非法。上已破有無故。今非此義。二者惡法為非法。善法為法。三以相為法。以性為非法。今通此二。善惡相因。亦假施設。遣相之法。明性為非法。相既不存。性不安立。故法尚應捨。何況非法。性相相因。亦假設耳。並就實下。結成顯實。上一一對中。多以上句為所治。下句為能治。如虛是所治。實為能治。法是所治。非法為能治。既並歸實。故皆雙寂。餘皆倣此者。釋不隨於俗非不隨俗已下經文。)</span></p>
</div>
<div class='div-orig'><p>此菩薩不取世俗諦。不住第一義。不分別諸法。不建立文字。隨順寂滅性。</p>
<p>不捨一切願。見義知法。興布法雲。降霔法雨。</p>
<p>雖知實相不可言說。而以方便無盡辯才。隨法隨義次第開演。以於諸法言辭辯說皆得善巧。大慈大悲悉已清淨。能於一切離文字法中出生文字。與法與義隨順無違。為說諸法悉從緣起。</p>
<p>雖有言說而無所著。演一切法辯才無盡。分別安立開發示導。令諸法性具足明顯。斷眾疑網悉得清淨。雖攝眾生不捨真實。</p>
<p>於不二法而無退轉。常能演說無礙法門。以眾妙音隨眾生心普雨法雨而不失時。</p>
<p>是名菩薩摩訶薩第九一切法智神通。</p>
</div>
<div class='div-commentary'><p style="margin-left:1em">【疏】第二演法外益中三。一牒前成智。為起用所依故。二不捨下。正明演法。三雖知實相下。寂用無礙。於中三。初寂不礙用。次雖有言說下。用不礙寂。後於不二下。寂用無二。</p>
<p style="margin-left:1em">○第十滅定智通。</p>
</div>
<div class='div-orig'><p>佛子。菩薩摩訶薩以一切法滅盡三昧智通。</p>
<p>於念念中入一切法滅盡三昧。亦不退菩薩道。不捨菩薩事。不捨大慈大悲心。修習波羅蜜未嘗休息。觀察一切佛國土無有厭倦。不捨度眾生願。不斷轉法輪事。不廢教化眾生業。不捨供養諸佛行。不捨一切法自在門。不捨常見一切佛。不捨常聞一切法。知一切法平等無礙。自在成就一切佛法。所有勝願皆得圓滿。了知一切國土差別。入佛種性到於彼岸。能於彼彼諸世界中學一切法。了法無相。知一切法皆從緣起．無有體性。然隨世俗方便演說。雖於諸法心無所住。然順眾生諸根欲樂方便為說種種諸法。</p>
</div>
<div class='div-commentary'><p style="margin-left:1em">【疏】中三。初標名。云一切法滅盡者。謂五聚之法皆當體寂滅故。斯即理滅。不同餘宗滅定。但明事滅。唯滅六七心心所法。不滅第八等。<span class='note-inline'>(【鈔】斯即理下。揀定。謂對餘宗揀定體用。於中有三。初揀理事。斯即理滅者。即是本宗。法界體寂故。不同已下。是法相宗。但事滅故。要心不行。方稱為滅。)</span>但事滅故不能即定而用。證理滅故定散無礙。由即事而理故不礙滅。即理而事故不礙用。是以文云。雖念念入而不廢菩薩道等。亦非心定而身起用。亦不獨明定散雙絕。但是事理無礙。故上七地云。雖行實際而不作證。能念念入。亦念念起。淨名云。不起滅定現諸威儀。皆斯義也。<span class='note-inline'>(亦非心定下。三遮救重揀。恐彼救云。心想雖滅。定前加行。令身起用。故今揀之。亦非我宗。心正在定。不能起故。此遮法相。次亦非獨明定散雙絕者。此遮禪宗。止觀兩亡不定不亂。約理頓明。亦頓教意。故非經宗。後但是事理下。方顯正義。心契無礙之理。故得定散自在。故七地下。引二經證。並如前說。)</span>事理非一故一切法滅盡之神通。非異故滅盡即神通。通二釋也。</p>
<p style="margin-left:1em">二於念念下。釋相中二。先明即定體用自在。後此菩薩住三昧時下。明入定時分自在。前中亦二。先標入定。二亦不退下。明不礙用。於中初二句總。未作不退。現作不捨。正簡事滅以顯真滅。餘句別明。文顯可知。</p>
</div>
<div class='div-orig'><p>此菩薩住三昧時。隨其心樂。或住一劫。或住百劫。或住千劫。或住億劫。或住百億劫。或住千億劫。或住百千億劫。或住那由他億劫。或住百那由他億劫。或住千那由他億劫。或住百千那由他億劫。或住無數劫。或住無量劫。乃至或住不可說不可說劫。</p>
<p>菩薩入此一切法滅盡三昧。雖復經於爾所劫住。而身不離散不羸瘦．不變異。非見非不見。不滅不壞。不疲不懈。不可盡竭。雖於有於無悉無所作。而能成辦諸菩薩事。所謂恒不捨離一切眾生。教化調伏未曾失時。令其增長一切佛法。於菩薩行悉得圓滿。為欲利益一切眾生神通變化無有休息。譬如光影普現一切。而於三昧寂然不動。是為菩薩摩訶薩入一切法滅盡三昧智神通。</p>
</div>
<div class='div-commentary'><p style="margin-left:1em">【疏】第二明入定時分自在中三。初長短隨心。二菩薩入此下。威儀不忒。三雖於有無下。不礙起用。定散雙行。於中先法後喻。光影普現寂然無心。隨器虧盈體無來去。三是為下。結名。</p>
<p style="margin-left:1em">○大文第三總歎勝能。</p>
</div>
<div class='div-orig'><p>佛子。菩薩摩訶薩住於如是十種神通。一切天人不能思議。一切眾生不能思議。一切聲聞一切獨覺及餘一切諸菩薩眾如是皆悉不能思議。此菩薩身業不可思議。語業不可思議。意業不可思議。三昧自在不可思議。智慧境界不可思議。唯除諸佛及有得此神通菩薩。餘無能說此人功德稱揚讚歎。</p>
</div>
<div class='div-commentary'><p style="margin-left:1em">【疏】歎勝能中二。一形劣顯勝。劣不測故。二唯除下。以勝顯勝。謂佛等方測故。</p>
<p style="margin-left:1em">○大文第四結數辨果。</p>
</div>
<div class='div-orig'><p>佛子。是為菩薩摩訶薩十種神通。若菩薩摩訶薩住此神通。悉得一切三世無礙智神通。</p>
</div>
<div class='div-commentary'><p style="margin-left:1em">【疏】文顯可知。</p>
<p style="margin-left:1em">【論】此已上十通。皆以不思議無作無礙無限大自在智起無限寂用。入因陀羅網境界重重自在法門。皆不可作三乘有限量見故。如阿那律。我以天眼見三千大千世界．如觀掌中菴摩勒果等。如權教菩薩見自他佛國往來彼此。皆有量故。此約法身無限無表裏中間。智身亦爾。總無限故。處帝網重重大用故。總約第一義天一切智天。非如世間上界諸天眼耳通及三乘聲聞緣覺淨土菩薩通故。以住無體性神通身恒不離本處。而十方一切諸佛國土一切眾生國土皆悉現自在身及以毛孔。而眼耳鼻舌身心．無不共同一體一性。如因陀羅網．眾像互容。無往來自他之性。此十通體如是徧周。如是通徹。名為神通。以智徧通．與物同性而知物故。名為神通。非是往來自他見故。如此十定．十通．十忍等．是十地位終．入於生死利眾生之方便。亦是十住十行十迴向十地十一地五位通修。餘義經文自具。</p>
</div></div>
<p class='juan'>大方廣佛華嚴經疏論纂要卷第七十七</p>
</div><!-- end of div[@id='body'] -->
</body></html>