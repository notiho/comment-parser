<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu105' />
<p class='juan'>大方廣佛華嚴經疏論纂要卷第四十四</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu106' />
<div class='div-other'><a id='mulu107' />
<div class='div-orig'><p class="head2">升兜率天宮品第二十三<span class='note-inline'>(之一)</span></p>
</div>
<div class='div-commentary'><p style="margin-left:1em">○自下第五會。明上賢十向。四門同前。初來意。</p>
<p style="margin-left:1em">【疏】來意中。先會來者。正為答前迴向問故。迴前解行。以向真證。廣益自他。令行彌綸。無不周故。菩薩大乘藏經云。以少善根引無量果者。謂迴向心。以迴向心為大利故。故行後明之。又前解行既著。令悲願彌博。後品來者。前會既終。將陳後說。先明說處。表法故來。</p>
<p style="margin-left:1em">○二釋名。</p>
<p style="margin-left:1em">【疏】釋名者。先會得名。亦有三義。同前二會。<span class='note-inline'>(【鈔】亦有三義者。一約處。名兜率天宮會。二約人。名金剛幢菩薩會。三約法。名十迴向會。)</span>二釋品名。兜率是處。佛以法界之身。不起而應。故名為升。處此說者。表位超勝。是次第故。又上下放逸。此天知足。表世間行滿。故居喜足之天。又以彼有一生補處。表菩提之心．功行滿故。又積功累勳。知階未足。迴勳授子。乃知有餘。菩薩亦爾。勤苦積行。未見有餘。迴向眾生。乃知自足。又欲界六天。此居其中。表悲智均平。處於中故。又生此天而修三福。謂施。戒。定。自餘不具。偏多不均。故處此說也。</p>
<p style="margin-left:1em">○第三宗趣。</p>
<p style="margin-left:1em">【疏】宗趣者。會以十向大願為宗。得地為趣。品以升天赴感為宗。說向為趣。</p>
<p style="margin-left:1em">【論】第五會兜率天宮。說十迴向法門。於此會中。序分。正說。流通者。從此初升兜率天宮。是序分。已下兩品．是正說分。兩品中。至下動地興供。是流通分。於此位中。有三品經。共成此位。第一從初升兜率天宮品。三義如前。一釋品名目者。以升天所至立名也。兜率天者。此云樂知足天也。二釋品來意者。明前十住十行二位以彰出世。已成如來智慧之業。今於此天。以明隨見道者。成如來大悲處世利生之業。會融世間出世間。不一不二法門。是故此品須來。問。云何於此天處說迴向法。答曰。如須彌頂上說十住。明初生佛家。住佛智慧之頂而無退動。夜摩天上說十行法。表行依法空。一切無著。至此兜率天宮。表雖不離欲界。處大悲門。而於欲境。常行知足。無所染著。但為饒益眾生。處於世間。又此天處於欲界。自須彌已上五天之中。以會智悲。令不偏故。是故而於此天說十迴向明和會真俗。成大慈悲。長處生死而不廢涅槃。名為迴向。從初發心住已來。如是和會位終。偏得其名。故名迴向。此為以處。表法升進。亦即不曾身有上下去來。智悲恆徧故。無中邊故。但明寄處。表一生菩薩處此天中果行滿故。以明發心初始生如來智慧之家。以佛智慧。行大悲門。即是圓滿如來果故。果復常滿。行復常行。果行相嚴。故號佛華嚴也。十地。十一地。依此十住十行十迴向三法成其功用。更亦無別安立。以是他化天中說十地時。更不別作法事興供。但長養此位大智大慈大悲。令深固圓滿故。</p>
<p style="margin-left:1em">○第四釋文。此會有三品經。初二當會由致。後一正說。所以無勝進者。由二義故。一以此會是三賢位終。攝前解行。總為趣地方便。迴向當體。自是勝進。是故無也。二方欲入地。必離進趣相。與無分別為方便故。就初二品。前一化主赴機。後品助化讚佛。今初品中。大分十段。一本會齊現。二不離而升。三見佛嚴處。四迎佛興供。五覩佛勝德。六請佛處殿。七如來受請。八天王獲益。九承力偈讚。十如來就座。今初。</p>
</div>
<div class='div-orig'><p>爾時佛神力故。十方一切世界。一一四天下閻浮提中。皆見如來坐於樹下。各有菩薩承佛神力而演說法。靡不自謂。恆對於佛。</p>
</div>
<div class='div-commentary'><p style="margin-left:1em">【疏】初言佛力。即是徧因。未必起神境通。但是修成心自在力。十方已下。辨所現相。於中亦有化主助化。望第四會。既加及須彌頂。此亦應云。坐於樹下。及須彌夜摩天宮。文無者畧。以第二段中。帶前升後。既全舉前四。則影顯前四。皆圓徧也。而演說者。亦通四會之所說也。</p>
<p style="margin-left:1em">○第二明不離而升。</p>
</div>
<div class='div-orig'><p>爾時世尊復以神力。不離於此菩提樹下。及須彌頂。夜摩天宮。而往詣於兜率陀天。一切妙寶所莊嚴殿。</p>
</div>
<div class='div-commentary'><p style="margin-left:1em">【疏】謂前十方一切處四會。皆儼然不散。而升此說。意明橫徧十方。豎該九會。佛法界身。徧時處故。餘義具如第三會初。</p>
<p style="margin-left:1em">【論】云不離菩提樹而升夜摩兜率天者。為菩提智體。性無依住。徧往十方。無去來今。性無可得。無有住處。無有遷變。不動不寂。無所造作。而隨根普應。於十方世界一切眾生前。對現色身。如應化度。</p>
<p style="margin-left:1em">○第三見佛嚴處。文二。初明感應緣會。二即於已下。正顯嚴處。於中分二。先明一方嚴處。後結通十方。今初。初雖標座。下列樓帳等。皆兼處嚴。文分為二。初總顯體德。後有百萬下。別明體用。今初。</p>
</div>
<div class='div-orig'><p>時兜率天王遙見佛來。</p>
<p>即於殿上。敷摩尼藏師子之座。其師子座．天諸妙寶之所集成。</p>
<p>過去修行善根所得。一切如來神力所現。無量百千億那由他阿僧祇善根所生。一切如來淨法所起。無邊福力之所嚴瑩。清淨業報不可沮壞。</p>
<p>觀者欣樂無有厭足。是出世法非世所染。一切眾生咸來觀察。無有能得究其妙好。</p>
</div>
<div class='div-commentary'><p style="margin-left:1em">【疏】有十一句。初總餘別。總中無盡大願。隨意出生。悲智必俱．生死無染。名摩尼藏。展行彌布．故有敷言。別有十種圓滿勝相。以斯妙座。實德成故。初一自體相。以寶成故。次六因相。一深遠相。二勝妙相。三廣大相。四同體相。五具德相。六堅固相。後三總顯殊特。即座之德用。一端嚴故。二離染故。三無極故。</p>
<p style="margin-left:1em">【論】時兜率天王遙見佛來者。明從前十行位．向十迴向。為遙見佛來也。</p>
<p style="margin-left:1em">○二別明體用中。通有三百零有二種百萬億。廣上三段．即為三別。初廣自體。次有百萬億初發心下。廣前殊特。三百萬億善根下。廣前因相。初一多明器世間嚴。後二顯眾生世間嚴。皆智正覺世間之力也。皆言百萬億者。位增十行之百萬故。初中長分為十。前九色相嚴。後一音聲嚴。其一一嚴事。皆即法門。可以意得。第一有十句座體嚴。</p>
</div>
<div class='div-orig'><p>有百萬億層級周帀圍繞。百萬億金網。百萬億華帳．百萬億寶帳．百萬億鬘帳．萬百億香帳．張施其上。華鬘垂下。香氣普熏。百萬億華蓋。百萬億鬘蓋。百萬億寶蓋。諸天執持．四面行列。百萬億寶衣．以敷其上。</p>
</div>
<div class='div-commentary'><p style="margin-left:1em">【疏】於中初句辨座層級。後九覆座之嚴。雖四面行列。執蓋亦為覆座。</p>
<p style="margin-left:1em">○第二十句．復於殿內．建立樓閣．繞座莊嚴。亦是嚴處。</p>
</div>
<div class='div-orig'><p>百萬億樓閣。綺煥莊嚴。百萬億摩尼網。百萬億寶網。彌覆其上。百萬億寶瓔珞網。四面垂下。百萬億莊嚴具網．百萬億蓋網．百萬億衣網．百萬億寶帳網．以張其上。百萬億寶蓮華網。開敷光榮。百萬億寶香網。其香美妙。稱悅眾心。</p>
</div>
<div class='div-commentary'><p style="margin-left:1em">【疏】於中初句總。下九句別顯嚴閣。</p>
<p style="margin-left:1em">○第三十句辨帳嚴。</p>
</div>
<div class='div-orig'><p>百萬億寶鈴帳。其鈴微動．出和雅音。百萬億栴檀寶帳．香氣普熏。百萬億寶華帳．其華敷榮。百萬億眾妙色衣帳。世所希有。百萬億菩薩帳。百萬億雜色帳。百萬億真金帳。百萬億琉璃帳。百萬億種種寶帳。悉張其上。百萬億一切寶帳。大摩尼寶以為莊嚴。</p>
</div>
<div class='div-commentary'><p style="margin-left:1em">【疏】帳嚴亦是繞座。前已辨覆故。若重辨者。帳上建樓。樓上覆帳。重重無盡耳。</p>
<p style="margin-left:1em">○第四有十一句辨嚴座身。</p>
</div>
<div class='div-orig'><p>百萬億妙寶華周帀瑩飾。百萬億頻婆帳殊妙間錯。百萬億寶鬘。百萬億香鬘。四面垂下。百萬億天堅固香。其香普熏。百萬億天莊嚴具瓔珞。百萬億寶華瓔珞。百萬億勝藏寶瓔珞。百萬億摩尼寶瓔珞。百萬億海摩尼寶瓔珞．莊嚴座身。百萬億妙寶繒綵以為垂帶。</p>
</div>
<div class='div-commentary'><p style="margin-left:1em">【疏】其頻婆帳。應在寶華之前。類例穩便。亦可二句辨帳。九句嚴座身頻婆者。此云身影質。謂帳莊嚴具中。現外質之影故。</p>
<p style="margin-left:1em">○第五有十七句亦嚴座四周。</p>
</div>
<div class='div-orig'><p>百萬億因陀羅金剛寶。百萬億自在摩尼寶。百萬億妙色真金藏以為間飾。百萬億毗盧遮那摩尼寶。百萬億因陀羅摩尼寶光明照耀。百萬億天堅固摩尼寶以為窗牖。百萬億清淨功德摩尼寶彰施妙色。百萬億清淨妙藏寶以為門闥。百萬億世中最勝半月寶。百萬億離垢藏摩尼寶。百萬億師子面摩尼寶間錯莊嚴。百萬億心王摩尼寶所求如意。百萬億閻浮檀摩尼寶。百萬億清淨藏摩尼寶。百萬億帝幢摩尼寶。咸放光明彌覆其上。百萬億白銀藏摩尼寶。百萬億須彌幢摩尼寶莊嚴其藏。</p>
</div>
<div class='div-commentary'><p style="margin-left:1em">【疏】嚴座四周．皆明妙寶．以為窗門及覆。亦嚴座體。以莊嚴其藏。是蓮華藏故。標中表法．有異住行。不言蓮華。理實應有。或是座身之龕名藏。</p>
<p style="margin-left:1em">○第六十二句瓔珞周垂嚴。</p>
</div>
<div class='div-orig'><p>百萬億真珠瓔珞。百萬億琉璃瓔珞。百萬億赤色寶瓔珞。百萬億摩尼瓔珞。百萬億寶光明瓔珞。百萬億種種藏摩尼瓔珞。百萬億甚可樂見赤真珠瓔珞。百萬億無邊色相藏摩尼寶瓔珞。百萬億極清淨無比寶瓔珞。百萬億勝光明摩尼寶瓔珞。周帀垂布以為莊嚴。百萬億摩尼身殊妙嚴飾。百萬億因陀羅妙色寶。</p>
</div>
<div class='div-commentary'><p style="margin-left:1em">【疏】其摩尼身下二句。文似闕畧。謂因陀羅妙色寶下。無所結屬。又非下之香類。不可別為一段。</p>
<p style="margin-left:1em">○第七有十六句以香為嚴。</p>
</div>
<div class='div-orig'><p>百萬億黑栴檀香。百萬億不思議境界香。百萬億十方妙香。百萬億最勝香。百萬億甚可愛樂香。咸發香氣普熏十方。百萬億頻婆羅香普散十方。百萬億淨光香普熏眾生。百萬億無邊際種種色香。普熏一切諸佛國土永不歇滅。百萬億塗香。百萬億熏香。百萬億燒香。香氣發越普熏一切。百萬億蓮華藏沈水香出大音聲。百萬億遊戲香能轉眾心。百萬億阿樓那香。香氣普熏其味甘美。百萬億能開悟香普徧一切。令其聞者諸根寂靜。復有百萬億無比香王香種種莊嚴。</p>
</div>
<div class='div-commentary'><p style="margin-left:1em">【疏】阿樓那者。此云紅赤色。</p>
<p style="margin-left:1em">○第八二十句雨雲為嚴。</p>
</div>
<div class='div-orig'><p>雨百萬億天華雲。雨百萬億天香雲。雨百萬億天末香雲。雨百萬億天拘蘇摩華雲。雨百萬億天波頭摩華雲。雨百萬億天優鉢羅華雲。雨百萬億天拘物頭華雲。雨百萬億天芬陀利華雲。雨百萬億天曼陀羅華雲。雨百萬億一切天華雲。雨百萬億天衣雲。雨百萬億摩尼寶雲。雨百萬億天蓋雲。雨百萬億天旛雲。雨百萬億天冠雲。雨百萬億天莊嚴具雲。雨百萬億天寶鬘雲。雨百萬億天寶瓔珞雲。雨百萬億天栴檀香雲。雨百萬億天沈水香雲。</p>
</div>
<div class='div-commentary'><p style="margin-left:1em">○第九四十八句座外四面嚴。</p>
</div>
<div class='div-orig'><p>建百萬億寶幢。懸百萬億寶旛。垂百萬億寶繒帶。然百萬億香鑪。布百萬億寶鬘。持百萬億寶扇。執百萬億寶拂。懸百萬億寶鈴網。微風吹動出妙音聲。百萬億寶欄楯周帀圍繞。百萬億寶多羅樹次第行列。百萬億妙寶窗牖綺麗莊嚴。百萬億寶樹周帀垂陰。百萬億樓閣延袤綺飾。百萬億寶門垂布瓔珞。百萬億金鈴出妙音聲。百萬億吉祥相瓔珞嚴淨垂下。百萬億寶悉底迦能除眾惡。百萬億金藏金縷織成。百萬億寶蓋。眾寶為竿執持行列。百萬億一切寶莊嚴具網間錯莊嚴。</p>
<p>百萬億光明寶放種．種光。百萬億光明周徧照耀。百萬億日藏輪。百萬億月藏輪。並無量色寶之所集成。百萬億香燄光明映徹。百萬億蓮華藏開敷鮮榮。百萬億寶網．百萬億華網．百萬億香網．彌覆其上。</p>
<p>百萬億天寶衣．百萬億天青色衣．百萬億天黃色衣．百萬億天赤色衣．百萬億天奇妙色衣．百萬億天種種寶奇妙衣．百萬億種種香熏衣．百億億一切寶所成衣．百萬億鮮白衣．悉善敷布．見者歡喜。</p>
<p>百萬億天鈴幢．百萬億金網幢．出微妙音。百萬億天繒幢眾彩具足。百萬億香幢垂布香網。百萬億華幢雨一切華。百萬億天衣幢懸布妙衣。百萬億天摩尼寶幢眾寶莊嚴。百萬億天莊嚴具幢眾具校飾。百萬億天鬘幢。種種華鬘四面行布。百萬億天蓋幢。寶鈴和鳴．聞皆歡喜。</p>
</div>
<div class='div-commentary'><p style="margin-left:1em">【疏】於中有四。初二十句．雜雜莊嚴。羅列座側。言樓閣延袤者。靜法云。梵云[卄/補]莫迦。此云帳轝。若是樓閣。應云微麼囊。即不爾者。譯之誤也。此或應爾。前文已有樓閣故。若重辨者。亦無大失。寶悉底迦者。具云塞縛悉底迦。此云有樂。若見此相。必獲安樂。其形如萬字。具於音義。今寶形似此。二光明寶下。九句。光明嚴。言網覆者。若世之燈以護夕蟲。成隱映故。三天寶衣下九句。寶衣敷布嚴。四天鈴幢下十句。寶幢行列嚴。</p>
<p style="margin-left:1em">○第十辨音聲嚴。</p>
</div>
<div class='div-orig'><p>百萬億天螺．出妙音聲。百萬億天鼓．出大音聲。百萬億天箜篌．出微妙音。百萬億天牟陀羅．出大妙音。百萬億天諸雜樂．同時俱奏。百萬億天自在樂．出妙音聲。其聲普徧一切佛剎。百萬億天變化樂．其聲如響普應一切。百萬億天鼓．因於撫擊而出妙音。百萬億天如意樂．自然出聲音節相和。百萬億天諸雜樂。出妙音聲滅諸煩惱。</p>
<p>百萬億悅意音讚歎供養。百萬億廣大音讚歎承事。百萬億甚深音讚歎修行。百萬億眾妙音歎佛業果。百萬億微細音歎如實理。百萬億無障礙真實音歎佛本行。百萬億清淨音讚歎過去供養諸佛。百萬億法門音讚歎諸佛最勝無畏。百萬億無量音歎諸菩薩功德無盡。百萬億菩薩地音。讚歎開示一切菩薩地相應行。百萬億無斷絕音。歎佛功德無有斷絕。</p>
<p>百萬億隨順音讚歎稱揚見佛之行。百萬億甚深法音讚歎一切法無礙智相應理。百萬億廣大音。其音充滿一切佛剎。百萬億無礙清淨音。隨其心樂悉令歡喜。百萬億不住三界音。令其聞者深入法性。百萬億歡喜音。令其聞者心無障礙深信恭敬。百萬億佛境界音。隨所出聲悉能開示一切法義。百萬億陀羅尼音。善宣一切法句差別決了如來祕密之藏。百萬億一切法音。其音和暢克諧眾樂。</p>
</div>
<div class='div-commentary'><p style="margin-left:1em">【疏】於中二。初十句樂音嚴。後悅意音下二十句．法音嚴。前中云牟陀羅者。此云鋒鼓。謂天樂初奏。此鼓先作故。後法音嚴中。初十一句．讚歎三寶。後隨順音下九句．說法益物。<span class='note-inline'>(別明體用中初廣自體竟。)</span></p>
<p style="margin-left:1em">【論】大要言。凡隨智。隨行。隨慈。隨悲。隨波羅蜜。隨觀照。隨助道法。隨大願。所有報境。因果相似。今將此業果。將法表之。網表理智行教。樓閣表觀智。殿表正智利生。宮表含育無限。座表普印法空悲智萬行。帳表隨根含攝眾生。鈴表法音和悅。華表道眼開敷。亦表行華資果。十百千萬億。都該大數無限。但隨法。準而知之。可見。不煩更釋。</p>
<p style="margin-left:1em">○大文第二廣前殊特者。前文畧云見者無厭。亦已畧明益相。今廣顯之。即座之德用。恭敬供養．復顯為嚴。文分為二。初明獲益。後申供義。前中有三十九句。曲分為四。初十約位辨益。</p>
</div>
<div class='div-orig'><p>有百萬億初發心菩薩．纔見此座。倍更增長一切智心。百萬億治地菩薩．心淨歡喜。百萬億修行菩薩．悟解清淨。百萬億生貴菩薩．住勝志樂。百萬億方便具足菩薩．起大乘行。百萬億正心住菩薩．勤修一切菩薩道。百萬億不退菩薩．淨修一切菩薩地。百萬億童真菩薩．得一切菩薩三昧光明。百萬億法王子菩薩．入不思議諸佛境界。百萬億灌頂菩薩．能現無量如來十力。</p>
</div>
<div class='div-commentary'><p style="margin-left:1em">○二有十二句雜辨得益。</p>
</div>
<div class='div-orig'><p>百萬億菩薩得自在神通。百萬億菩薩生清淨解。百萬億菩薩心生愛樂。百萬億菩薩深信不壞。百萬億菩薩勢力廣大。百萬億菩薩名稱增長。百萬億菩薩演說法義令智決定。百萬億菩薩正念不亂。百萬億菩薩生決定智。百萬億菩薩得聞持力持一切佛法。百萬億菩薩出生無量廣大覺解。百萬億菩薩安住信根。</p>
</div>
<div class='div-commentary'><p style="margin-left:1em">○三十句約行辨益。</p>
</div>
<div class='div-orig'><p>百萬億菩薩得檀波羅蜜。能一切施。百萬億菩薩得尸波羅蜜．具持眾戒。百萬億菩薩得忍波羅蜜．心不妄動。悉能忍受一切佛法。百萬億菩薩得精進波羅蜜。能行無量出離精進。百萬億菩薩得禪波羅蜜．具足無量禪定光明。百萬億菩薩得般若波羅蜜．智慧光明．能普照耀。百萬億菩薩成就大願。悉皆清淨。百萬億菩薩得智慧燈明照法門。百萬億菩薩為十方諸佛法光所照。百萬億菩薩周徧十方。演離癡法。</p>
</div>
<div class='div-commentary'><p style="margin-left:1em">○四七句約大用辨益。</p>
</div>
<div class='div-orig'><p>百萬億菩薩普入一切諸佛剎土。百萬億菩薩法身隨到一切佛國。百萬億菩薩得佛音聲能廣開悟。百萬億菩薩得出生一切智方便。百萬億菩薩得成就一切法門。百萬億菩薩成就法智。猶如寶幢能普顯示一切佛法。百萬億菩薩能悉示現如來境界。</p>
</div>
<div class='div-commentary'><p style="margin-left:1em">【疏】後三並通諸位。或可第二段明迴向。第三段明十行。第四段明十地。或唯約十住。通別無礙。<span class='note-inline'>(【鈔】或可第二明迴向者。以初約位是十住。三明十度。全同十行故。二配迴向。四配十地。則豎位具足。以第二段中神通不壞等。亦有迴向意。第四段普入佛剎等。亦有十地體勢。故為此配。由二三前卻。二四不顯。故前正釋。後三通諸位。)</span><span class='note-inline'>(廣殊特中初明獲益曲分為四竟。)</span></p>
<p style="margin-left:1em">○二明供養。<span class='note-inline'>(【校】義．嘉興藏疏本作養。華嚴綱要作儀。)</span>文分為五。初十七句。雜明八部人天菩薩三業設敬。</p>
</div>
<div class='div-orig'><p>百萬億諸天王恭敬禮拜。百萬億龍王諦觀無厭。百萬億夜叉王頂上合掌。百萬億乾闥婆王起淨信心。百萬億阿脩羅王斷憍慢意。百萬億迦樓羅王口銜繒帶。百萬億緊那羅王歡喜踊躍。百萬億摩睺羅伽王歡喜瞻仰。百萬億世主稽首作禮。百萬億忉利天王瞻仰不瞬。百萬億夜摩天王歡喜讚歎。百萬億兜率天王布身作禮。百萬億化樂天王頭頂禮敬。百萬億他化天王恭敬合掌。百萬億梵天王一心觀察。百萬億摩醯首羅天王恭敬供養。百萬億菩薩發聲讚歎。</p>
</div>
<div class='div-commentary'><p style="margin-left:1em">【疏】其中所作。各隨類所宜。</p>
<p style="margin-left:1em">○二二十六句唯明諸天三業敬養。</p>
</div>
<div class='div-orig'><p>百萬億天女專心供養。百萬億同願天踊躍歡喜。百萬億往昔同住天妙聲稱讚。百萬億梵身天布身敬禮。百萬億梵輔天合掌於頂。百萬億梵眾天圍繞侍衛。百萬億大梵天讚歎稱揚無量功德。百萬億光天五體投地。百萬億少光天宣揚讚歎佛世難值。百萬億無量光天遙向佛禮。百萬億光音天讚歎如來甚難得見。百萬億淨天與宮殿俱而來詣此。百萬億少淨天以清淨心稽首作禮。百萬億無量淨天願欲見佛投身而下。百萬億徧淨天恭敬尊重親近供養。百萬億廣天念昔善根。百萬億少廣天於如來所生希有想。百萬億無量廣天決定尊重生諸善業。百萬億廣果天曲躬恭敬。百萬億無煩天信根堅固恭敬禮拜。百萬億無熱天合掌念佛情無厭足。百萬億善見天頭面作體。百萬億善現天念供養佛心無懈歇。百萬億阿迦尼吒天恭敬頂禮。百萬億種種天皆大歡喜發聲讚歎。百萬億諸天各善思惟而為莊嚴。</p>
</div>
<div class='div-commentary'><p style="margin-left:1em">【疏】初之三句。即欲界天。色究竟後．復言種種天者。或通無色。或總上諸類。善思惟．亦通諸類。</p>
<p style="margin-left:1em">○三有十二句明菩薩事供養。</p>
</div>
<div class='div-orig'><p>百萬億菩薩天護持佛座莊嚴不絕。百萬億華手菩薩雨一切華。百萬億香手菩薩雨一切香。百萬億鬘手菩薩雨一切鬘。百萬億末香手菩薩雨一切末香。百萬億塗香手菩薩雨一切塗香。百萬億衣手菩薩雨一切衣。百萬億蓋手菩薩雨一切蓋。百萬億幢手菩薩雨一切幢。百萬億旛手菩薩雨一切旛。百萬億寶手菩薩雨一切寶。百萬億莊嚴手菩薩雨一切莊嚴具。</p>
</div>
<div class='div-commentary'><p style="margin-left:1em">○四四句諸天身供養。</p>
</div>
<div class='div-orig'><p>百萬億諸天子從天空出至於座所。百萬億諸天子以淨信心并宮殿俱。百萬億生貴天子以身持座。百萬億灌頂天子舉身持座。</p>
</div>
<div class='div-commentary'><p style="margin-left:1em">○五菩薩修法供養亦明得益。</p>
</div>
<div class='div-orig'><p>百萬億思惟菩薩恭敬思惟。百萬億生貴菩薩發清淨心。百萬億菩薩諸根悅樂。百萬億菩薩深心清淨。百萬億菩薩信解清淨。百萬億菩薩諸業清淨。百萬億菩薩受生自在。百萬億菩薩法光照耀。百萬億菩薩成就於地。百萬億菩薩善能教化一切眾生。</p>
</div>
<div class='div-commentary'><p style="margin-left:1em">【疏】菩薩多明得益。諸天但說供養者。諸天供養。是益因故。諸天得益．即菩薩故。<span class='note-inline'>(上申供合前獲益大文廣前殊特竟。)</span></p>
<p style="margin-left:1em">○第三廣前因深。</p>
</div>
<div class='div-orig'><p>百萬億善根所生。百萬億諸佛護持。百萬億福德所圓滿。百萬億殊勝心所清淨。百萬億大願所嚴潔。百萬億善行所生起。百萬億善法所堅固。百萬億神力所示現。百萬億功德所成就。百萬億讚歎法而以讚歎。</p>
</div>
<div class='div-commentary'><p style="margin-left:1em">【疏】十句可知。所以此會嚴事偏多者。一此天多以補處為王故。二賢位已極．大悲普周故。所以十住無菩薩嚴。表凡入位故。夜摩即有．已入位故。然亦未廣。而此勝相．皆是如來海印所現法界差別自在實德。人法無礙依正渾融之嚴事也。<span class='note-inline'>(上廣因相。合前先一方嚴處竟。)</span></p>
<p style="margin-left:1em">○第二結通十方。</p>
</div>
<div class='div-orig'><p>如此世界兜率天王．奉為如來敷置高座。一切世界兜率天王。悉為於佛．如是敷座。如是莊嚴。如是儀則。如是信樂。如是心淨。如是欣樂。如是喜悅。如是尊重。如是而生希有之想。如是踊躍。如是渴仰。悉皆同等。</p>
</div>
<div class='div-commentary'><p style="margin-left:1em">【疏】可知。<span class='note-inline'>(見佛嚴處竟。)</span></p>
<p style="margin-left:1em">【論】如此世界已下。至悉皆同等。有五行經。明都結十方同然分。已上徒眾．有一百十八種百萬億眾。已上莊嚴．有一百八十四種百萬億莊嚴。菩薩神天天女．色類間雜。或次或不次者。意表此十迴向位。是以智從悲．成大悲海。於人天六道中。以無限徧周法界行門．一時等化。逐根與法。或次或超。或住或信。或位階十地。或人天善根。無有一向次第安立。以此莊嚴。及菩薩神天。表法間雜。不依次第。或菩薩眾有諸天。或諸天眾中有龍神。如是準義思之。可見經意。問曰。十住但有諸天眾來迎世尊。十行徒眾．即有諸天及菩薩眾。此會何故八部王眾．大眾廣博莊嚴。色類甚多。十地中。不敘致天王及眾來迎入殿莊嚴高座等事。何意其位高升．不陳廣供。答曰。十住有天。無菩薩來迎如來所施供養者。為十住位．具明其初生佛智慧家。未有先見道者。但列諸天。未有菩薩。為初始從信位凡夫。未得入聖位故。以此初升須彌頂品．不列菩薩之眾。但有諸天奉迎如來故。明從此位．方入聖流。如升夜摩天宮品。即有諸天及菩薩眾稱揚讚歎者。即明十住位．已有見道入位故。十行位升進中。即有諸菩薩眾而迎佛。會入十行法門。以十住十行。設行眾行．出世心多。處世大悲。猶未自在故。所以眾不圓滿。如此兜率天宮諸天菩薩。及莊嚴色類多者。明此迴向之門。會融悲智。出世與世間一體成就。大悲普育含識。徧周利物。不棄微生。是故天王。龍王。八部諸王。菩薩法王。其眾無量。莊嚴境界。色相無邊。表明悲位含弘．濟生無限。利物廣大．獲益無窮。是故此天．莊嚴廣大。如十地之位．但約此十迴向大悲之際。智育遐周之門。長養大悲。使令堅厚。更無餘法．別無進求。設復智有奇途。只是此位之中微細。是故佛升他化。更不別有徒眾承迎。座體進修．不論別加層級。可知。</p>
<p style="margin-left:1em">○第四迎佛興供。於中二。先將迎興供。二見佛興供。今初。</p>
</div>
<div class='div-orig'><p>爾時兜率天王。為如來敷置座已．心生尊重。與十萬億阿僧祇兜率天子奉迎如來。以清淨心。雨阿僧祇色華雲。雨不思議色香雲。雨種種色鬘雲。雨廣大清淨栴檀雲。雨無量種種蓋雲。雨細妙天衣雲。雨無邊眾妙寶雲。雨天莊嚴具雲。雨無量種種燒香雲。雨一切栴檀沈水堅固末香雲。諸天子眾．各從其身出此諸雲。時百千億阿僧祇兜率天子。及餘在會諸天子眾。心大歡喜恭敬頂禮。阿僧祇天女．踊躍欣慕諦觀如來。兜率宮中不可說諸菩薩眾住虛空中。精勤一心．以出過諸天諸供養具供養於佛．恭敬作禮。阿僧祇音樂．一時同奏。</p>
</div>
<div class='div-commentary'><p style="margin-left:1em">【疏】前中二。初奉迎。二以清淨下．興供。於中先諸天興供。皆從身出者。非唯顯諸天福力。亦表身為供具。供自心生。後兜率宮下。菩薩興供。可知。</p>
<p style="margin-left:1em">【論】爾時兜率天王已下。至音樂一時同奏一段經。名兜率天王為佛敷座已。與諸天眾。以淨心興供養雲。及諸菩薩奉迎如來分。釋義云。與十萬億阿僧祇兜率天子奉迎如來有二義。一請佛入宮殿。二表法。以解脫無依住之大智。處一切生死．饒益眾生。即迎佛義。又一釋。如創入聖位。以方便三昧而入真門。如此十迴向．以取十住十行中無垢正智入大悲方便．為迎佛入宮殿。如三乘中。地前三十心為方便。十地見道。如此經．十信心為方便資糧。十住初心。為見道成佛。十行．十迴向．十地。十一地。為資糧。資糧十住初．正見心成。令慣習自在故。為三乘教．於三僧祇劫方成佛故。設十地菩薩得三種意生身。非是得佛智生身故。以是十地向前三賢菩薩是資糧位。十地見道為加行位。十一地等覺位中。普賢行方終。十二地是妙覺佛果。此佛華嚴。其義先佛而後行。以先覺佛果。方以悲願之行．用資覺體。使悲智齊均。以此義故．號佛華嚴也。是故今此兜率天王。以將大悲之方便．用資十住十行之中大智佛果為迎佛義故。夫法無始終．一念齊等。萬行悲智。當體圓終。設教名言．不可並立。名詮敘致．似有前後義生。體名者．名無始末。達教者．境智不移。此教意明混今古之為一際。破情塵於當即也。終不可作延促解。始終見。總不出無時之理。和會一多差別之門也。凡以前位向後位為遙見。正契為佛來入宮。以清淨心雨阿僧祇色華雲。有二義。一供佛。二表法。明大悲萬行徧周。其雲具十種。明法行圓滿。皆從天身出者。明智身興萬行也。大眾天子天女歡喜頂禮者。明以軌度法則利生。令得樂故。明菩薩大悲。令眾生得樂。是菩薩樂故。如世人母。其子樂者。其母樂也。兜率宮中。不可說諸菩薩住虛空中。精勤一心供養出過天者。明以法空成行．出勝世間有為行也。</p>
<p style="margin-left:1em">○第二見佛興供中二。先諸天。後百千億那由他先住下。明菩薩。前中三。初明承力見佛。</p>
</div>
<div class='div-orig'><p>爾時如來威神力故。往昔善根之所流故。不可思議自在力故。兜率宮中一切諸天及諸天女皆遙見佛．如對目前。</p>
</div>
<div class='div-commentary'><p style="margin-left:1em">【疏】一現佛神力。二宿善力。三法門力。</p>
<p style="margin-left:1em">○二慶遇奉迎。</p>
</div>
<div class='div-orig'><p>同興念言。如來出世．難可值遇。我今得見具一切智於法無礙正等覺者。如是思惟。如是觀察。與諸眾會。悉共同時奉迎如來。</p>
</div>
<div class='div-commentary'><p style="margin-left:1em">○三正明興供。於中三。初十句衣盛供以散佛。</p>
</div>
<div class='div-orig'><p>各以天衣。盛一切華。盛一切香。盛一切寶。盛一切莊嚴具。盛一切天栴檀末香。盛一切天沈水末香。盛一切天妙寶末香。盛一切天香華。盛一切天曼陀羅華。悉以奉散供養於佛。</p>
</div>
<div class='div-commentary'><p style="margin-left:1em">【疏】表修寂滅。以趣果故。</p>
<p style="margin-left:1em">○二十句明起心雨供嚴空。</p>
</div>
<div class='div-orig'><p>百千億那由他阿僧祇兜率陀天子住虛空中。咸於佛所．起智慧境界心。燒一切香。香氣成雲莊嚴虛空。又於佛所．起歡喜心。雨一切天華雲莊嚴虛空。又於佛所．起尊重心。雨一切天蓋雲莊嚴虛空。又於佛所．起供養心。散一切天鬘雲莊嚴虛空。又於佛所．生信解心。布阿僧祇金綱彌覆虛空。一切寶鈴常出妙音。又於佛所．生最勝福田心。以阿僧祇帳莊嚴虛空。雨一切瓔珞雲無有斷絕。又於佛所．生深信心。以阿僧祇諸天宮殿莊嚴虛空。一切天樂出微妙音。又於佛所．生最勝難遇心。以阿僧祇種種色天衣雲莊嚴虛空。雨於無比種種妙衣。又於佛所．生無量歡喜踊躍心。以阿僧祇諸天寶冠莊嚴虛空。雨無量天冠廣大成雲。又於佛所．起歡喜心。以阿僧祇種種色寶莊嚴虛空。雨一切瓔珞雲無有斷絕。</p>
</div>
<div class='div-commentary'><p style="margin-left:1em">【疏】雨供嚴空。顯所修萬行．稱法性空。空有無礙。是嚴空義。</p>
<p style="margin-left:1em">○三九句雜申供養。</p>
</div>
<div class='div-orig'><p>百千億那由他阿僧祇天子。咸於佛所．生淨信心。散無數種種色天華。然無數種種色天香。供養如來。又於佛所．起大莊嚴變化心。持無數種種色天栴檀末香．奉散如來。又於佛所．起歡喜踊躍心。持無數種種色蓋。隨逐如來。又於佛所．起增上心。持無數種種色天寶衣敷布道路．供養如來。又於佛所．起清淨心。持無數種種色天寶幢．奉迎如來。又於佛所．起增上歡喜心。持無數種種色天莊嚴具．供養如來。又於佛所．生不壞信心。持無數天寶鬘供養如來。又於佛所．生無比歡喜心。持無數種種色天寶旛．供養如來。百千億那由他阿僧祇諸天子。以調順寂靜。無放逸心。持無數種種色天樂。出妙音聲。供養如來。</p>
</div>
<div class='div-commentary'><p style="margin-left:1em">【疏】雜申供養。表萬行雜修故。調順寂靜。無放逸心。應分為二。則有十句。</p>
<p style="margin-left:1em">○第二菩薩興供中二。先明行成依報供。後其諸菩薩下．身出正報供。前中二十七句。文分為三。初十句．多因成多果之供。次八句．一因成一果供。後九句。一因成多果供。今初。</p>
</div>
<div class='div-orig'><p>百千億那由他不可說先住兜率宮諸菩薩眾。以從超過三界法所生。離諸煩惱行所生。周徧無礙心所生。甚深方便法所生。無量廣大智所生。堅固清淨信所增長。不思議善根所生起。阿僧祇善巧變化所成就。供養佛心之所現。無作法門之所印。出過諸天諸供養具．供養於佛。</p>
</div>
<div class='div-commentary'><p style="margin-left:1em">【疏】應有四句。由多因成一果。攝在初段。以多因能一一成故。又初段．即一切中有一．及一切中有一切。次段．即一中一。後段．即一中一切也。今初十句。一時併舉多因。後通成諸供。出過諸天者。勝故。多故。餘可知。</p>
<p style="margin-left:1em">○第二一因一果。</p>
</div>
<div class='div-orig'><p>以從波羅蜜所生一切寶蓋。於一切佛境界清淨解所生一切華帳。無生法忍所生一切衣。入金剛法無礙心所生一切鈴綱。解一切法如幻心所生一切堅固香。周徧一切佛境界如來座心所生一切佛眾寶妙座。供養佛不懈心所生一切寶幢。解諸法如夢歡喜心所生佛所住一切寶宮殿。</p>
</div>
<div class='div-commentary'><p style="margin-left:1em">【疏】一因一果中。皆因果相似。一蓋以障塵．若度能除蔽。二帳以庇蔭．若悲為佛境。華以開敷．如覺解清淨。三法忍和悅．用嚴法身。四演教網．則震金剛之妙音。觀教網．則不礙文而見理。五香氣聞而不可見．見而不可攬。猶幻法見而不可取。取而不可得。知幻無堅．以成堅法。六周徧法空．是佛智身所依之境。座之義也。七摧懈慢幢．樹法勝幢故。八諸法如夢．是佛棲託之所也。</p>
<p style="margin-left:1em">○第三一因多果供。</p>
</div>
<div class='div-orig'><p>無著善根．無生善根．所生一切寶蓮華雲。一切堅固香雲。一切無邊色華雲。一切種種色妙衣雲。一切無邊清淨栴檀香雲。一切妙莊嚴寶蓋雲。一切燒香雲。一切妙鬘雲。一切清淨莊嚴具雲。皆徧法界。出過諸天供養之具．供養於佛。</p>
</div>
<div class='div-commentary'><p style="margin-left:1em">【疏】無著無生．但是一義。無生約理。無著約智。此二契合。方成一因。文中九句。可知。</p>
<p style="margin-left:1em">○第二身出正報供。</p>
</div>
<div class='div-orig'><p>其諸菩薩．一一身．各出不可說百千億那由他菩薩．皆充滿法界虛空界。其心等於三世諸佛。以從無顛倒法所起。無量如來力所加。開示眾生安隱之道。具足不可說名味句。普入無量法一切陀羅尼種中生。不可窮盡辯才之藏。心無所畏生大歡喜。以不可說無量無盡如實讚歎法．讚歎如來無有厭足。</p>
</div>
<div class='div-commentary'><p style="margin-left:1em">【疏】正報供中。文有十句。初二明現身德量。謂一一量周法界。德齊佛故。次以從下三句．明勝辯之因。次具足下四句。顯勝辯所依。後以不可下一句．正申辯讚。皆從總持辯藏之所流故。情動於中。故形於言。言猶不足。敬之至也。<span class='note-inline'>(上菩薩興供。合前諸天迎佛興供科竟。)</span></p>
<p style="margin-left:1em">○第五覩佛勝德。分二。先明覩佛身雲勝德。後爾時如來大悲下．明現勝德之意。前中分二。初覩勝德。後時彼大眾咸<span class='note-inline'>(【校】案下經文無咸字。)</span>見下．見佛光用。前通十眼所見。後約天眼所見。今初也。然此經文次第。具顯如來二十一種殊勝功德。以文言浩瀚。致古釋同迷。然離世間品．雖具二十一句。而此文義兼廣。故隨便引於諸論。文分為三。初總觀如來。次別觀德相。三結成觀解。<span class='note-inline'>(【鈔】而此文義兼廣者。以離世間品初歎佛。有名無釋。今文有釋無名。四紙餘經。次第具釋二十一德。故云文義兼廣。四紙餘經文廣。其中句義。該收諸論異釋無遺。故云義廣。由此故於此中。引於諸論。將論釋經。將經證論。故云隨便。古人亦引諸論在離世間。既無經文。論無憑據。由此無名。故古德同迷。賢首以下總結十句。分為十段。刊定以十六三業配之。並如下引。今並不用。離世間品歎佛有名者。謂妙悟皆滿。二行永絕。達無相法。住於佛住。得佛平等。到無障處。不可轉法。所行無礙。立不思議。普見三世。身恆充徧一切國土。智恆明達一切諸法。了一切行。盡一切疑。無能測身。一切菩薩等所求智。到佛無二究竟彼岸。具足如來平等解脫。證無中邊佛平等地。盡於法界。等虛空界。)</span></p>
</div>
<div class='div-orig'><p>爾時一切諸天．及諸菩薩眾。見於如來．應．正等覺不可思議人中之雄。</p>
</div>
<div class='div-commentary'><p style="margin-left:1em">【疏】今初略舉三德以顯一雄。一者如來。二言應者。即是應供。三正等覺．即正徧知。此一應字。亦通屬下．隨應覺故。此即總句。離世間品．名妙悟皆滿。佛地攝論。皆名最清淨覺。親光釋云。謂佛世尊。普於一切有為無為所應覺境．正開覺故。此釋正義。揀異邪覺。又於一切所應覺境．淨妙圓滿．正開覺故。此釋最清淨義。亦明覺滿。揀異菩薩。又於一切如所有性．盡所有性．正開覺故。此釋符今等字。謂雙照二諦．平等覺故。亦是徧義。故云正徧知。<span class='note-inline'>(【鈔】攝論本論．即無著所造。世親無性．二俱有釋。唐三藏俱譯。皆有十卷。其盡所有．唯是世諦。其如所有．通於二諦。則顯如來自相共相。若教所說。若法本性。無不證知。如實覺故。疏中但云雙照二諦。平等覺故。然二諦平等。則二性無礙．無所不收。既無不知．即是徧義。)</span></p>
<p style="margin-left:1em">○第二別觀德相。二十一德。分二十段。後二合故。然攝論中二十一德。通有三節。一先列經二十一句。二無著菩薩立功德名以為解釋。三無性等。但釋論名。以符經旨。今各句句配屬。其佛地論釋．有同攝論。有異攝論。異者引之。今初明不二現行．經也。即觀察如來一向無障轉功德。此是無著立名。他皆倣此。<span class='note-inline'>(【鈔】今各句句配屬者。以論中三節。各一時併舉。謂第一列經二十一句。第二本論．一時立二十一德之名。第三釋論。次第一時牒釋。故今各配摘成二十段。疏中文各有二。先釋名義。後釋經文。今初不二現行。先釋名義中。具指經論及釋三段。可知。但無性釋論中。先牒本論功德之名。後方指經。如此段云。謂於所知一向無障轉功德者。此即開示不二現行。下皆準此。世親則先牒經。今疏皆先牒經。後引本論立名。故釋名義中。且分為二。一牒經立名。二引釋論釋。初中其即觀察如來五字。是疏義加。順於此經觀佛德故。餘皆是彼論文。)</span></p>
</div>
<div class='div-orig'><p>其身無量不可稱數。現不思議種種神變。令無數眾生心大歡喜。普徧一切虛空界一切法界。以佛莊嚴而為莊嚴。令一切眾生安住善根。示現無量諸佛神力。超過一切諸語言道。諸大菩薩所共欽敬。隨所應化皆令歡喜。</p>
<p>住於諸佛廣大之身。功德善根悉已清淨。色相第一無能映奪。</p>
</div>
<div class='div-commentary'><p style="margin-left:1em">【疏】今初不二現行。先牒經立名。文中分二。初廣顯利樂．明離所知故。不同二乘。二住於下．結成所住。彰離煩惱．不同凡夫。前中三。初明應廣．順機令喜。二普徧下．明其徧應。定慧莊嚴．生物善根。三示現下．彰應用深廣。雖超諸言而無遺曲濟。二結成所住者。初句明智住法身．能住所住．二俱廣大。下句心無煩惱。善根清淨。色相超倫。具上二義．名清淨覺。他皆倣此。<span class='note-inline'>(【鈔】能住所住俱廣大者。所住即法界。法身徧一切處故廣大。智稱法身。等彼真性．如日光含空。具上二義下。結歸總句。兼例下文。)</span></p>
<p style="margin-left:1em">○第二明趣無相法。即觀察如來．於有無無二相真如最勝清淨能入功德。無性云。為明斷德。故次說之。不住生死涅槃相故。即無住涅槃。然無相法．即是清淨真如。趣謂趣入。謂此真如。諸法無性以為相故．非是有相。體即圓成．自相有故．非是無相。此二不相離．名無二相。諸法中勝。故名最勝。遠離客塵。故名清淨。既自能入。亦令他入。為最清淨。自入則不住生死。他入則不住涅槃。</p>
</div>
<div class='div-orig'><p>智慧境界不可窮盡。無比三昧之所出生。其身無際．徧住一切眾生身中。</p>
<p>令無量眾生皆大歡喜。令一切智種性不斷。</p>
</div>
<div class='div-commentary'><p style="margin-left:1em">【疏】文中先明自入。後明他入。今初先明不住生死。智稱如境．皆不可盡。無比三昧。令智出生。又令真如出二障故。二其身下．明不住涅槃。同體大悲。徧住物身。心真如性。物物徧故。</p>
<p style="margin-left:1em">二令無量下。辨令他入。一則大悲冥熏。二則大智為說。令於身中。見如來性。成一切智故。種性不斷．是入義也。此用常寂．名為涅槃。<span class='note-inline'>(【鈔】徧住物身者。如有偈云。我今解了如來性。如來今在我身中．我與如來無差別。如來即是我真如。)</span></p>
<p style="margin-left:1em">○第三明住於佛住。即觀察如來無功用佛事不休息功德。為欲得上無住涅槃。故次明之。</p>
</div>
<div class='div-orig'><p>住於諸佛究竟所住。生於三世諸佛之家。</p>
<p>令不可數眾生．信解清淨。令一切菩薩．智慧成就．諸根悅豫。法雲普覆虛空法界。教化調伏．無有遺餘。隨眾生心．悉令滿足。令其安住無分別智。出過一切眾生之上。</p>
</div>
<div class='div-commentary'><p style="margin-left:1em">【疏】文中初明所住。後彰住益。今初言佛住者。謂聖天梵等。皆佛所住。而於性空大悲。偏善安住。大悲性空．即是佛家。故能不住生死涅槃為究竟住。此即恩德。是以親光亦名為觀所化功德。常住大悲。晝夜六時觀世間故。後令不可下。彰住家益。初明由住大悲。故能益物無遺。是不休息義。由住性空自無功用。故能令物．生無分別．出過眾生。總顯勝也．<span class='note-inline'>(【鈔】文中下。釋文為二。從多而言。前段即釋經。後段即釋論。在文易了。而取論意。若具引釋論者。無性論云。謂不作功用。於諸佛事有情等中。能無間斷。隨其所應。恆正安住聖天梵住。非如聲聞．要作功用。方能成辦利有情事。非如外道。雖有所住。而非殊勝。天住。謂四種靜慮。梵住。即是悲等無量。聖住．即是空無相等。世親云。謂住佛所住。無所住處。性空也。謂此住中。常作佛事。無有休息。大悲故也。今用二論．以釋經文。大悲性空者。大悲是利他家。性空是自利家。故法華經。明大悲為室。淨名云。畢竟空寂舍。況二相導。真實家也。故雙安住。故能不住下。即上大悲般若所輔翼故。【校】故雙安住．纂要及南藏鈔本金陵會本誤作故雙安位。)</span></p>
<p style="margin-left:1em">○第四明逮得一切佛平等性。下云。得佛平等。即觀察如來。於法身中所依意樂作事無差別功德。如上佛住。為共不共。故次明之。此一切諸佛展轉和雜而同住故。一切諸佛．三事無差。非如聲聞．但有所依。</p>
</div>
<div class='div-orig'><p>獲一切智放大光明。宿世善根皆令顯現。</p>
<p>普使一切發廣大心。令一切眾生安住普賢不可壞智。</p>
<p>徧住一切眾生國土。從於不退正法中生。住於一切平等法界。明了眾生心之所宜。現不可說不可說種種差別如來之身。非世言辭而歎可盡。能令一切常思念佛。充滿法界廣度羣生。隨初發心所欲利益。以法惠施。令其調伏。信解清淨。示現色身不可思議。</p>
</div>
<div class='div-commentary'><p style="margin-left:1em">【疏】文即分三。初明所依無差別。謂一切智。以一切諸佛皆依真如清淨智故。放大光下。顯智之用。</p>
<p style="margin-left:1em">二普使<span class='corr'>已</span>下。明意樂無差。謂同有利樂勝意樂故。普使之言．即意樂也。不可壞智．即如來藏。普賢菩薩自體徧故。染而不染．名不可壞。反源照極．故名安住。三徧住下。作業無差。一切皆作受用變化利他事故。於中先明作業周徧。次從於中。作業所依。即自受用身。一受不失．名為不退。請得法性．即念不退。此後親生佛智。此智生已。還住法界。次明了已下。正顯作業。初觀機。後現不可說下。作業。受用變化．各有多類．名不可說差別之身。能令已下。彰業之益。一能益他。二隨初下。滿本所願。亦令於物能現色身。此上四段．明其自利。後十七段．明其利他。</p>
<p style="margin-left:1em">○第五明到無障處。即觀察如來修一切障對治功德。利他之中。先明化障對治。故次明之。謂已慣習一切煩惱及所知障對治聖道．即一切智及定自在性。故論名為修治。又已到永離一切習氣所依趣處。經名到無障處。二文互顯。以有治必無障。無障由有治故。</p>
</div>
<div class='div-orig'><p>等觀眾生心無所著。住無礙住。得佛十力無所障礙。心常寂定未曾散亂。住一切智。</p>
</div>
<div class='div-commentary'><p style="margin-left:1em">【疏】文中心無所著。是無煩惱障。住無礙住。明無所知障。得佛十力。即是種智。是所知障治。心常寂定住一切智。即煩惱障治。</p>
</div></div>
<p class='juan'>大方廣佛華嚴經疏論纂要卷第四十四</p></div>
</div><!-- end of div[@id='body'] -->
</body></html>