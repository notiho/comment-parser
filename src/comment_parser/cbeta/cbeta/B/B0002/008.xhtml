<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu24' />
<p class='juan'>大方廣佛華嚴經疏論纂要卷第八</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu25' />
<div class='div-orig'><p class="head2">世主妙嚴品第一<span class='note-inline'>(之七)</span></p>
</div>
<div class='div-commentary'><p style="margin-left:1em">○自下第二．有八段。明八部四王眾。初四段。皆初一是天。義如前釋。今初乾闥婆王長行十法。</p>
</div>
<div class='div-orig'><p>復次持國乾闥婆王。得自在方便攝一切眾生解脫門。樹光乾闥婆王。得普見一切功德莊嚴解脫門。淨目乾闥婆王。得永斷一切眾生憂苦出生歡喜藏解脫門。華冠乾闥婆王。得永斷一切眾生邪見惑解脫門。喜步普音乾闥婆王。得如雲廣布普蔭澤一切眾生解脫門。樂搖動美目乾闥婆王。得現廣大妙好身令一切獲安樂解脫門。妙音師子幢乾闥婆王。得普散十方一切大名稱寶解脫門。普放寶光明乾闥婆王。得現一切大歡喜光明清淨身解脫門。金剛樹華幢乾闥婆王。得普滋榮一切樹令見者歡喜解脫門。普現莊嚴乾闥婆王。得善入一切佛境界與眾生安樂解脫門。</p>
</div>
<div class='div-commentary'><p style="margin-left:1em">【疏】初一即東方天王。謂攝受折伏．逆順多端。善巧應機．故名自在。</p>
<p style="margin-left:1em">二普見等者。謂令眾生．見佛一切功德莊嚴。佛一毛而為利益。一一皆爾。故云普見。</p>
<p style="margin-left:1em">三以慈愍方便。除憂則喜生。憂苦既如海廣深。喜樂亦難盡名藏。然則世之憂喜生乎利害．利害存乎情偽。苦樂存乎吉凶．吉凶存乎愛惡。愛惡盡．則吉凶苦樂皆亡。情偽息．則利害憂喜永斷。如此。方為永斷憂苦。喜樂生焉。<span class='note-inline'>(【鈔】愛惡盡下。彰滅吉凶憂喜所以。即知無憂無喜。方為大喜。無苦無樂。真樂耳。)</span></p>
<p style="margin-left:1em">四永斷等。謂得佛決定智光。則邪惑永斷。</p>
<p style="margin-left:1em">五謂慈雲普蔭．材與不材皆涼。慧澤廣霑．三草二木咸發。<span class='note-inline'>(慈雲普蔭．材與不材皆涼等者。上句依莊子。下句依法華。材者。可為棟梁。成器之木也。不材．無所堪也。莊周行山。見伐木者。止其旁而不取。周歎曰。此木以不材。得終其天年。及還至故人家。主人將殺鴈。豎子曰。一能鳴。一不能鳴。請奚殺。主人曰。殺不能鳴者。弟子問周曰。山中之木．以不材得終天年。主人之鴈．以不材致死。先生將何處焉。周笑對曰。將處夫材與不材之間。然材不材之言．雖在莊子。意亦法華第三云。我觀一切。普皆平等。乃至云。貴賤上下。持戒毀戒。威儀具足。及不具足。正見邪見。利根鈍根。等雨法雨。而無懈倦。即材與不材皆涼也。言三草者。謂小草．中草．上草。二木．謂小樹．大樹。以人天乘為小草。經云。或處人天。轉輪聖王。釋梵諸王。是小藥草。二乘為中草。經云。知無漏法。能得涅槃。起六神通。及得二明。獨處山林。常行禪定。得緣覺證。是中藥草。菩薩為上草。經云。求世尊處。我當作佛。行精進定。是上藥草。此通說大乘為上。以大乘登地已上．慈蔭義廣。復加二樹。七地已前小樹。經云。又諸佛子。專心佛道。常行慈悲。自知作佛。決定無疑。是名小樹。八地<span class='corr'>已</span>上．為大樹。經云。安住神通。轉不退輪。度無量億百千眾生。如是菩薩。名為大樹。而言咸發者。經云。佛平等說。如一味雨。隨眾生性。所受不同。如彼草木。所稟各異等。)</span></p>
<p style="margin-left:1em">六現廣等者。現身益物也。稱性普應故廣大。具相清淨故妙好。</p>
<p style="margin-left:1em">七佛出說法．是大名稱。佛法眾僧．俱稱為寶。令此遠聞．義云普散。</p>
<p style="margin-left:1em">八現一切等者。身光普照．塵不能染。見者必歡。智光悅機．惑累不生．又歡喜也。故云大喜。</p>
<p style="margin-left:1em">九法水徧滋菩提實行。行既樹立。見者必歡。無復二乘。一切皆菩提樹也。</p>
<p style="margin-left:1em">十善入等者。一多無礙．名為佛境。天王智達。故云善入。</p>
</div>
<div class='div-orig'><p>爾時持國乾闥婆王。承佛威力。普觀一切乾闥婆眾而說頌言。</p>
</div>
<div class='div-commentary'><p style="margin-left:1em">【疏】偈中亦十。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛境界無量門　一切眾生莫能入　善逝如空性清淨　普為世間開正道　如來一一毛孔中</div>
<div class='lg-row'>功德大海皆充滿　一切世間咸利樂　此樹光王所能見　世間廣大憂苦海　佛能消竭悉無餘</div>
<div class='lg-row'>如來慈愍多方便　淨目於此能深解　十方剎海無有邊　佛以智光咸照耀　普使滌除邪惡見</div>
<div class='lg-row'>此樹華王所入門　佛於往昔無量劫　修習大慈方便行　一切世間咸慰安　此道普音能悟入</div>
</div></div>
<div class='div-commentary'><p style="margin-left:1em">【疏】前五可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身清淨皆樂見　能生世間無盡樂　解脫因果次第成　美目於斯善開示</div>
</p></div>
<div class='div-commentary'><p style="margin-left:1em">【疏】六中。初句現身。次一句．一切獲安樂也。世間．即一切也。無盡樂．總顯也。謂佛現於世。足履影覆。若在人天．現增快樂。若在下苦．七日之中．身心安樂。乃至終獲涅槃之樂。故云無盡。<span class='note-inline'>(【鈔】足履影覆．至身心快樂者。涅槃二十六說。如有怖鴿。至身子影中．猶自戰懼。至佛影中．坦然快樂。世尊履地。去地四指。然當足下蟲．皆得生天。於如來所．種少善根。如食金剛。必至涅槃。)</span>次句別示出世因果之樂。先因。後果。先世。後出世。皆次第義。又總取偈意。佛身清淨．是解脫因。生無盡樂．是解脫果。<span class='note-inline'>(又總取偈意等者。上別配三句竟。今總取三句。釋因果次第成言。乃有五對因果。一取初句上四字為因。第三句初二字是果。由佛身淨。令眾解脫故。二以第三句初解脫字為因。第二句為果。此是如來作用解脫。令眾生得樂故。上為一對。)</span>世無盡樂．又解脫因。能現淨身．又解脫果。</p>
<p style="margin-left:1em">又佛身清淨．是樂見因。樂見．即為清淨身果。</p>
<p style="margin-left:1em">眾生樂見．是安樂因。無盡安樂．是樂見果。</p>
<p style="margin-left:1em">無盡安樂．是淨身因。能現淨業．是無盡果。</p>
<p style="margin-left:1em">如是展轉因果．名次第成。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生迷惑常流轉　愚癡障蓋極堅密　如來為說廣大法　師子幢王能演暢</div>
</p></div>
<div class='div-commentary'><p style="margin-left:1em">【疏】七中。初二句寶所濟機。堅謂難壞。密謂無隙。間無空處．智不得生。次句正散寶也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來普現妙色身　無量差別等眾生　種種方便照世間　普放寶光如是見</div>
</p><p><span class='note-inline'>(【校】此句．疏主所見經本．作妙音如是觀於佛。)</span></p>
</div>
<div class='div-commentary'><p style="margin-left:1em">【疏】八中。結句。應云普放寶光如是見。而云妙音。譯者之誤。妙音屬前師子幢故。<span class='note-inline'>(【校】偈中結句．纂要已依疏改正。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>大智方便無量門　佛為羣生普開闡　入勝菩提真實行　此金剛幢善觀察</div>
</p></div>
<div class='div-commentary'><p style="margin-left:1em">【疏】九中初二句。法水普滋。次句．道樹普榮也。又方便多門．是開權也。入菩提行．是顯實也。種種方便。但為一乘。是普滋也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一剎那中百千劫　佛力能現無所動　等以安樂施羣生　此樂莊嚴之解脫</div>
</p></div>
<div class='div-commentary'><p style="margin-left:1em">【疏】十中初二句．佛境也。次句．安樂也。佛力能現無所動者。遮妄見也。非促多劫就一剎那。非展剎那受於多劫。本相如故。名無所動。隨應度者。佛力令見。</p>
<p style="margin-left:1em">○第二鳩槃茶王長行十法。</p>
</div>
<div class='div-orig'><p>復次增長鳩槃茶王。得滅一切怨害力解脫門。龍主鳩槃茶王。得修習無邊行門海解脫門。莊嚴幢鳩槃茶王。得知一切眾生心所樂解脫門。饒益行鳩槃茶王。得普成就清淨大光明所作業解脫門。可怖畏鳩槃茶王。得開示一切眾生安隱無畏道解脫門。妙莊嚴鳩槃茶王。得消竭一切眾生愛欲海解脫門。高峯慧鳩槃茶王。得普現諸趣光明雲解脫門。勇健臂鳩槃茶王。得普放光明滅如山重障解脫門。無邊淨華眼鳩槃茶王。得開示不退轉大悲藏解脫門。廣大面鳩槃茶王。得普現諸趣流轉身解脫門。<span class='note-inline'>(【校】怨害．纂要原作冤害。下疏怨害同。)</span></p>
</div>
<div class='div-commentary'><p style="margin-left:1em">【疏】初即南方天王。謂內惑外讐。皆名怨害。安住忍力．並能伏之。</p>
<p style="margin-left:1em">二修習等者。二利之行．趣果曰門。深廣難窮．名無邊海。</p>
<p style="margin-left:1em">三知其現欲．如應化伏。</p>
<p style="margin-left:1em">四普成就等者。鈍識者．現之以通。利智者．示之以法。徧世多劫．名普成就。並如虛空．故云清淨。俱能照世．即是光明。三輪化生．是所作業。</p>
<p style="margin-left:1em">五世間惑苦．可畏不安。菩提涅槃．安隱無畏。萬行為其因道。則畏滅果成矣。</p>
<p style="margin-left:1em">六消竭等者。愛欲漂流。深廣如海。智日赫照。則妄竭真明。</p>
<p style="margin-left:1em">七謂於諸趣普現身雲。耀通明等之光也。</p>
<p style="margin-left:1em">八普放等者。身智光明。遣除二障。</p>
<p style="margin-left:1em">九多劫修悲。究竟滅苦。為不退轉。悲多方便．故復名藏。為安眾生．所以開示。</p>
<p style="margin-left:1em">十普現等者。稱性神通。無來去而流轉。</p>
</div>
<div class='div-orig'><p>爾時增長鳩槃茶王。承佛威力。普觀一切鳩槃茶眾而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>成就忍力世導師　為物修行無量劫　永離世間憍慢惑　是故其身最嚴淨</div>
</p></div>
<div class='div-commentary'><p style="margin-left:1em">【疏】偈中。初偈通顯。明佛已滅怨。怨<span class='note-inline'>(【校】上二怨字．纂要原作冤。)</span>之大者．莫越憍慢。有之則卑陋。滅之則端嚴。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛昔普修諸行海　教化十方無量眾　種種方便利羣生　此解脫門龍主得</div>
<div class='lg-row'>佛以大智救眾生　莫不明了知其心　種種自在而調伏　嚴幢見此生歡喜</div>
<div class='lg-row'>神通應現如光影　法輪真實同虛空　如是處世無央劫　此饒益王之所證</div>
<div class='lg-row'>眾生癡翳常蒙惑　佛光照現安隱道　為作救護令除苦　可畏能觀此法門</div>
</div></div>
<div class='div-commentary'><p style="margin-left:1em">【疏】次四偈。可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>欲海漂淪具眾苦　智光普照滅無餘　既除苦已為說法　此妙莊嚴之所悟</div>
</p></div>
<div class='div-commentary'><p style="margin-left:1em">【疏】六中。初句欲海。欲為苦本．云具眾苦。次二句．消竭。既欲惡止。當說善行。<span class='note-inline'>(【鈔】欲為苦本者。法華云。諸苦所因。貪欲為本。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身普應無不見　種種方便化羣生　音如雷震雨法雨　如是法門高慧入</div>
</p></div>
<div class='div-commentary'><p style="margin-left:1em">【疏】七中。初句普現身雲。次句明等電光。故云種種。次句兼明雷雨。雷有二義。一遠震。二發生。謂蟄蟲發動。草木發萌。圓音之雷．可以思準。<span class='note-inline'>(【鈔】次句明等電光者。下經云。通明無畏以為電光。謂十通十明十無畏等．皆稱電光。故云方便。圓音之雷可以思準者。謂雷震<span class='corr'>百里</span>。<span class='corr'>今</span>周法界。二發生是標。云何為發。耽著禪味。起大功用。是蟄蟲發動。云何為生。令諸眾生。善根萌芽。未生令生。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>清淨光明不唐發　若遇必令消重障　演佛功德無有邊　勇臂能明此深理</div>
<div class='lg-row'>為欲安樂諸眾生　修習大悲無量劫　種種方便除眾苦　如是淨華之所見</div>
<div class='lg-row'>神通自在不思議　其身普現徧十方　而於一切無來去　此廣面王心所了</div>
</div></div>
<div class='div-commentary'><p style="margin-left:1em">【疏】餘三可知。</p>
<p style="margin-left:1em">○第三龍眾十一法。</p>
</div>
<div class='div-orig'><p>復次毗樓博叉龍王。得消滅一切諸龍趣熾然苦解脫門。娑竭羅龍王。得一念中轉自龍形示現無量眾生身解脫門。雲音幢龍王。得於一切諸有趣中以清淨音說佛無邊名號海解脫門。燄口龍王。得普現無邊佛世界建立差別解脫門。燄龍王。得一切眾生瞋癡蓋纏如來慈愍令除滅解脫門。雲幢龍王。得開示一切眾生大喜樂福德海解脫門。德叉迦龍王。得以清淨救護音滅除一切怖畏解脫門。無邊步龍王。得示現一切佛色身及住劫次第解脫門。清淨色速疾龍王。得出生一切眾生大愛樂歡喜海解脫門。普行大音龍王。得示現一切平等悅意無礙音解脫門。無熱惱龍王。得以大悲普覆雲．滅一切世間苦解脫門。</p>
</div>
<div class='div-commentary'><p style="margin-left:1em">【疏】準偈及梵本。皆有十。前第一卷中。長行脫第五。但有十法。今長行十一法。初一即西方天王。法門及第二。如偈當釋。</p>
<p style="margin-left:1em">三與偈文．通有六義。一諸趣是化處。二淨音是化具。三佛名是化法。四神通是化本。五眾生是化機。六隨樂是化意。</p>
<p style="margin-left:1em">四普現等者。謂一毛普現無邊依正。以毛稱性．能廣容故。廣容即是普徧。故能現之佛。還自住於毛孔所現剎中。能所無雜。依正區分。大小宛然。名建立差別。</p>
<p style="margin-left:1em">五靜法云。準梵本。有燄龍王。得一切眾生瞋癡蓋纏．如來慈愍。令除滅解脫門。謂大慈居懷．則三毒俱滅。</p>
<p style="margin-left:1em">六開示等者。佛大慈悲．是福海德。二資糧滿．然後得故。眾生慈福．即是百川。佛毛示現．以表同體。既知同體。自然朝宗。因示悟入．故得大喜樂。<span class='note-inline'>(【鈔】自然朝宗者。謂百川趣海。如萬國歸朝。禮云。春見曰朝。夏見曰宗。)</span></p>
<p style="margin-left:1em">七慈音智俱．故云清淨。淨無貪愛．何畏何憂。</p>
<p style="margin-left:1em">八示現等者。謂於身中現身土也。</p>
<p style="margin-left:1em">九觀佛昔行深廣。故愛樂歡喜。海言通二。謂歡喜。供養。</p>
<p style="margin-left:1em">十示現等者。謂為眾演音。故云示現。音有四義。一類多．謂一切。二普徧．謂平等。三稱根清雅．故云悅意。四一音隨類．故云無礙。無礙即方便也。</p>
<p style="margin-left:1em">十一謂此無熱龍．住清涼池。出香美水．流注四海。導引百川。時布慈雲。降澍甘澤。是故能滅諸世間苦。<span class='note-inline'>(【校】淨源疏注及嘉興藏疏本云．準偈及梵本皆有十一。纂要及金陵會本誤改十一為十。又增入前第一卷中五字．及今長行十一法六字．與下疏釋不合。應刪。)</span></p>
</div>
<div class='div-orig'><p>爾時毗樓博叉龍王承佛威力。普觀一切諸龍眾已。而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>汝觀如來法常爾　一切眾生咸利益　能以大慈哀愍力　拔彼畏塗淪墜者</div>
</p></div>
<div class='div-commentary'><p style="margin-left:1em">【疏】偈有十一。初中諸龍有四熱惱．名熾然苦。今並有治。一金翅所食苦。初句為治。以觀佛法．同三歸故。二行欲時復本身苦。三鱗甲細蟲苦。並第二句為治。學佛等利故。四熱砂著身苦。後二句為治。以不堪蟲癢．熱砂中[馬*展]。今大悲哀愍。故能治之。有說四苦。無鱗甲細蟲。而有風吹寶衣露身之苦。亦以第二句治之。就龍。且說龍趣。末句約佛。通拔畏塗。<span class='note-inline'>(【鈔】諸龍皆有四種熱惱者。經論不同。然謗佛經說。如阿那婆達多龍王。三種過患。皆悉遠離。一者熱砂不墮其頭。二者不以蛇身行欲。三者無迦樓羅鳥之畏。彼喻發菩提心。離三界惡。然會之亦同。無鱗甲細蟲．而有風吹者。由有細蟲．故[馬*展]熱砂。此二則同。其風吹寶衣露身．即見復本身之恥。所以互有開合。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切眾生種種別　於一毛端皆示現　神通變化滿世間　娑竭如是觀於佛</div>
</p></div>
<div class='div-commentary'><p style="margin-left:1em">【疏】二中。此就佛論示現。前約龍云能轉。又前一念時促。今一毛處小。二文影略。餘九可知。但第五偈。即前所脫。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛以神通無限力　廣演名號等眾生　隨其所樂普使聞　如是雲音能悟解　無量無邊國土眾</div>
<div class='lg-row'>佛能令入一毛孔　如來安坐彼會中　此燄口龍之所見　一切眾生瞋恚心　纏蓋愚癡深若海</div>
<div class='lg-row'>如來慈愍皆除滅　燄龍觀此能明見　一切眾生福德力　佛毛孔中皆顯現　現已令歸大福海</div>
<div class='lg-row'>此高雲幢之所觀　佛身毛孔發智光　其光處處演妙音　眾生聞者除憂畏　德叉迦龍悟斯道</div>
<div class='lg-row'>三世一切諸如來　國土莊嚴劫次第　如是皆於佛身現　廣步見此神通力　我觀如來往昔行</div>
<div class='lg-row'>供養一切諸佛海　於彼咸增喜樂心　此速疾龍之所入　佛以方便隨類音　為眾說法令歡喜</div>
<div class='lg-row'>其音清雅眾所悅　普行聞此心欣悟　眾生逼迫諸有中　業惑漂轉無人救　佛以大悲令解脫</div>
<div class='lg-row'>無熱大龍能悟此</div>
</div></div>
<div class='div-commentary'><p style="margin-left:1em">○第四夜叉王眾長行十法。<span class='note-inline'>(【鈔】第四夜叉王下。前之十段．長行偈頌委釋。第十一段去．即摘難釋。此下多不釋偈。偈有難者。懸引釋於長行之中。講者自對會之。)</span></p>
</div>
<div class='div-orig'><p>復次毗沙門夜叉王。得以無邊方便救護惡眾生解脫門。自在音夜叉王。得普觀察眾生方便救護解脫門。嚴持器仗夜叉王。得能資益一切甚羸惡眾生解脫門。大智慧夜叉王。得稱揚一切聖功德海解脫門。燄眼主夜叉王。得普觀察一切眾生大悲智解脫門。金剛眼夜叉王。得種種方便利益安樂一切眾生解脫門。勇健臂夜叉王。得普入一切諸法義解脫門。勇敵大軍夜叉王。得守護一切眾生令住正道無空過者解脫門。富財夜叉王。得增長一切眾生福德聚令恆受快樂解脫門。力壞高山夜叉王。得隨順憶念出生佛力智光明解脫門。</p>
</div>
<div class='div-commentary'><p style="margin-left:1em">【疏】初一即北方天王。得以無邊等者。謂善者自樂。不待加哀。惡者必苦。心則偏重。巧救多門．故云無邊。又此天能伏惡鬼．令不犯眾生．是救護也。</p>
<p style="margin-left:1em">二智觀悲救。救苦護善．不滯空有。故云方便。</p>
<p style="margin-left:1em">三惡業障重。名甚羸惡。又羸無善力。謂一闡提。惡即弊惡。謗方等經者。明示妙理．是謂資益。</p>
<p style="margin-left:1em">四倣佛歎佛．得名聞果。</p>
<p style="margin-left:1em">五悲智二照。合為一心。與法身俱．故恆觀察。</p>
<p style="margin-left:1em">六妙音說法．利益多端。唯應度者．聲暨能益。</p>
<p style="margin-left:1em">七教廣理深．一句能演．即是普入。</p>
<p style="margin-left:1em">八令物離邪．則能住正。為守護矣。然住正道者。則不分別是邪是正。云不思議。</p>
<p style="margin-left:1em">九集福德因。受快樂果。由身智光．得增長也。</p>
<p style="margin-left:1em">十念佛修因。生十力果。天未證極。故云隨順。</p>
</div>
<div class='div-orig'><p>爾時多聞大夜叉王。承佛威力。普觀一切夜叉眾會而說頌言。</p>
</div>
<div class='div-commentary'><p style="margin-left:1em">【疏】偈中亦十。文顯可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生罪惡深可怖　於百千劫不見佛　漂流生死受眾苦　為救是等佛興世　如來救護諸世間</div>
<div class='lg-row'>悉現一切眾生前　息彼畏塗輪轉苦　如是法門音王入　眾生惡業為重障　佛示妙理令開解</div>
<div class='lg-row'>譬以明燈照世間　此法嚴仗能觀見　佛昔劫海修諸行　稱讚十方一切佛　故有高遠大名聞</div>
<div class='lg-row'>此智慧王之所了　智慧如空無有邊　法身廣大不思議　是故十方皆出現　燄目於此能觀察</div>
<div class='lg-row'>一切趣中演妙音　說法利益諸羣生　其聲所暨眾苦滅　入此方便金剛眼　一切甚深廣大義</div>
<div class='lg-row'>如來一句能演說　如是教理等世間　勇健慧王之所悟　一切眾生住邪道　佛示正道不思議</div>
<div class='lg-row'>普使世間成法器　此勇敵軍能悟解　世間所有眾福業　一切皆由佛光照　佛智慧海難測量</div>
<div class='lg-row'>如是富財之解脫　憶念往劫無央數　佛於是中修十力　能令諸力皆圓滿　此高幢王所了知</div>
</div></div>
<div class='div-commentary'><p style="margin-left:1em">○第五摩睺羅伽王。<span class='note-inline'>(【校】王下應有長行十法。)</span></p>
</div>
<div class='div-orig'><p>復次善慧摩睺羅伽王。得以一切神通方便令眾生集功德解脫門。淨威音摩睺羅伽王。得使一切眾生除煩惱得清涼悅樂解脫門。勝慧莊嚴髻摩睺羅伽王。得普使一切善不善思覺眾生入清淨法解脫門。妙目主摩睺羅伽王。得了達一切無所著福德自在平等相解脫門。燈幢摩睺羅伽王。得開示一切眾生令離黑暗怖畏道解脫門。最勝光明幢摩睺羅伽王。得了知一切佛功德生歡喜解脫門。師子臆摩睺羅伽王。得勇猛力為一切眾生救護主解脫門。眾妙莊嚴音摩睺羅伽王。得令一切眾生隨憶念生無邊喜樂解脫門。須彌臆摩睺羅伽王。得於一切所緣決定不動到彼岸滿足解脫門。可愛樂光明摩睺羅伽王。得為一切不平等眾生開示平等道解脫門。</p>
</div>
<div class='div-commentary'><p style="margin-left:1em">【疏】一普現威光．名為神通。不動性淨．示涅槃因．故云方便。依因集德．必得無依涅槃。</p>
<p style="margin-left:1em">二除惑契寂．是清淨因。清涼悅樂．是涅槃果。</p>
<p style="margin-left:1em">三善者善之。不善者佛示善之。善覺亦亡。乃入本淨。</p>
<p style="margin-left:1em">四福非福相．染不可著。非福現福．名自在相。佛佛無二．是平等相。</p>
<p style="margin-left:1em">五無智黑因．如燈開示。怖畏苦果．如幢為歸。</p>
<p style="margin-left:1em">六以知佛德同空．齊己一性．故歡喜也。</p>
<p style="margin-left:1em">七見理決斷。聞深不怖。聞淺不疑。聞非深非淺．意而有勇。八風不傾．為勇猛力。既以自正。必能正他。為救護主。<span class='note-inline'>(【鈔】聞深不怖等者。大分深義．所謂空也。聞說於空。謂同斷滅。故令人怖。故大品云。既非先有。亦非後無。自性常空。勿生驚怖。聞淺不疑者。淺謂涉事。方便多門。則令疑惑。今知隨宜。何所疑耶。聞非深非淺。謂無所據。使身心茫然。知非深為妙有。非淺為真空。離身心相．方為勇猛。可造斯境。又此三句．亦即三觀。初空。次假。後中道。三句齊聞。一念皆會。)</span>八往修喜因。故見念皆喜。</p>
<p style="margin-left:1em">九見理智成．則緣不動。智為行本。諸度悉圓。亦猶海納百川。更不流矣。</p>
<p style="margin-left:1em">十開生等理。示佛等應。破情不等。令悟性等。為平等道。<span class='note-inline'>(【校】不善者佛示善之。示．嘉興藏疏本作亦。案鈔謂借用老子云．善者吾善之．不善者吾亦善之。)</span></p>
</div>
<div class='div-orig'><p>爾時善慧威光摩睺羅伽王。承佛威力。普觀一切摩睺羅伽眾而說頌言。</p>
</div>
<div class='div-commentary'><p style="margin-left:1em">【疏】十偈如次。文顯可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>汝觀如來性清淨　普現威光利羣品　示甘露道使清涼　眾苦永滅無所依　一切眾生居有海</div>
<div class='lg-row'>諸惡業惑自纏覆　示彼所行寂靜法　離塵威音能善了　佛智無等叵思議　知眾生心無不盡</div>
<div class='lg-row'>為彼闡明清淨法　如是嚴髻心能悟　無量諸佛現世間　普為眾生作福田　福海廣大深難測</div>
<div class='lg-row'>妙目大王能悉見　一切眾生憂畏苦　佛普現前而救護　法界虛空靡不周　此是燈幢所行境</div>
<div class='lg-row'>佛一毛孔諸功德　世間共度不能了　無邊無盡同虛空　如是廣大光幢見　如來通達一切法</div>
<div class='lg-row'>於彼法性皆明照　如須彌山不傾動　入此法門師子臆　佛於往昔廣大劫　集歡喜海深無盡</div>
<div class='lg-row'>是故見者靡不欣　此法嚴音之所入　了知法界無形相　波羅蜜海悉圓滿　大光普救諸眾生</div>
<div class='lg-row'>山臆能知此方便　汝觀諸來自在力　十方降現罔不均　一切眾生咸照悟　此妙光明能善入</div>
</div></div>
<div class='div-commentary'><p style="margin-left:1em">○第六緊那羅王十法。</p>
</div>
<div class='div-orig'><p>復次善慧光明天緊那羅王。得普生一切喜樂業解脫門。妙華幢緊那羅王。得能生無上法喜令一切受安樂解脫門。種種莊嚴緊那羅王。得一切功德滿足廣大清淨信解藏解脫門。悅意吼聲緊那羅王。得恆出一切悅意聲令聞者離憂怖解脫門。寶樹光明緊那羅王。得大悲安立一切眾生令覺悟所緣解脫門。普樂見緊那羅王。得示現一切妙色身解脫門。最勝光莊嚴緊那羅王。得了知一切殊勝莊嚴果所從生業解脫門。微妙華幢緊那羅王。得善觀察一切世間業所生報解脫門。動地力緊那羅王。得恆起一切利益眾生事解脫門。威猛主緊那羅王。得善知一切緊那羅心巧攝御解脫門。</p>
</div>
<div class='div-commentary'><p style="margin-left:1em">【疏】一世喜樂業．皆因佛生。</p>
<p style="margin-left:1em">二聞深適神．故法喜無上。終得涅槃無盡安樂。</p>
<p style="margin-left:1em">三佛德深廣。信亦包含。</p>
<p style="margin-left:1em">四音演真法令聞。故妄憂除而意悅。</p>
<p style="margin-left:1em">五達境唯心而本空。則安立眾生於覺悟。</p>
<p style="margin-left:1em">六難遇益生．所以示現。相嚴常住．名為妙色。</p>
<p style="margin-left:1em">七大智普慈．是二嚴果。一切智因．是能生業。</p>
<p style="margin-left:1em">八業細難窮。自觀示物。</p>
<p style="margin-left:1em">九神通益物．無間稱恆。</p>
<p style="margin-left:1em">十知機巧化。謂攝心正智。御心如境。</p>
</div>
<div class='div-orig'><p>爾時善慧光明天緊那羅王。承佛威力。普觀一切緊那羅眾而說頌言。</p>
</div>
<div class='div-commentary'><p style="margin-left:1em">【疏】十頌次第．文並可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世間所有安樂事　一切皆由見佛興　導師利益諸眾生　普作救護歸依處　出生一切諸喜樂</div>
<div class='lg-row'>世間咸得無有盡　能令見者不唐捐　此是華幢之所悟　佛功德海無有盡　求其邊際不可得</div>
<div class='lg-row'>光明普照於十方　此莊嚴王之解脫　如來大音常演暢　開示離憂真實法　眾生聞者咸欣悅</div>
<div class='lg-row'>如是吼聲能信受　我觀如來自在力　皆由往昔所修行　大悲救物令清淨　此寶樹王能悟入</div>
<div class='lg-row'>如來難可得見聞　眾生億劫時乃遇　眾相為嚴悉具足　此樂見王之所覩　汝觀如來大智慧</div>
<div class='lg-row'>普應羣生心所欲　一切智道靡不宣　最勝莊嚴此能了　業海廣大不思議　眾生苦樂皆從起</div>
<div class='lg-row'>如是一切能開示　此華幢王所了知　諸佛神通無間歇　十方大地恆震動　一切眾生莫能知</div>
<div class='lg-row'>此廣大力恆明見　處於眾會現神通　放大光明令覺悟　顯示一切如來境　此威猛主能觀察</div>
</div></div>
<div class='div-commentary'><p style="margin-left:1em">○第七迦樓羅王。<span class='note-inline'>(【校】王下應有十法。)</span></p>
</div>
<div class='div-orig'><p>復次大速疾力迦樓羅王。得無著無礙眼普觀察眾生界解脫門。不可壞寶髻迦樓羅王。得普安住法界教化眾生解脫門。清淨速疾迦樓羅王。得普成就波羅蜜精進力解脫門。不退心莊嚴迦樓羅王。得勇猛力入如來境界解脫門。大海處攝持力迦樓羅王。得能竭眾生煩惱海解脫門。堅法淨光迦樓羅王。得成就無邊眾生差別智解脫門。妙嚴冠髻迦樓羅王。得莊嚴佛法城解脫門。普捷示現迦樓羅王。得成就不可壞平等力解脫門。普觀海迦樓羅王。得了知一切眾生身而為現形解脫門。龍音大目精迦樓羅王。得普入一切眾生歿生行智解脫門。</p>
</div>
<div class='div-commentary'><p style="margin-left:1em">【疏】依賢首靜法．皆云準頌．長行脫第五執持王。一智無著故見無礙。悲普觀故通悉調。</p>
<p style="margin-left:1em">二徧坐覺樹．名住法界。現通說法．名為教化。</p>
<p style="margin-left:1em">三進策諸度．往修故成。</p>
<p style="margin-left:1em">四境界如偈文。絕思則入．方為勇猛。</p>
<p style="margin-left:1em">五諸本多脫。遇本有文云。大海處攝持力迦樓羅王。得能竭眾生煩惱海解脫門。多是古疏本脫。今依有本。然偈約能竭。說佛福智。</p>
<p style="margin-left:1em">六眾生無邊。故成就智多。</p>
<p style="margin-left:1em">七城有三義。一防外敵。二養人眾。三開門引攝。今言法城。通教理行果。行契理教．則無不俱嚴故。各有三義。謂了心城之性空．則眾惑不入。見恆沙性德．則萬行爰增。道無不通．則自他引攝。<span class='note-inline'>(【鈔】各有三義下。別釋教理行果。皆有防外敵等三。而四法為三。以理行合釋。非理不顯行。非行不顯理故。)</span>便能契果。絕百非以成解脫。養眾德以全法身。開般若而無不通矣。方顯教城無非。養所詮旨。句句通神。有斯多義。故偈云。廣大叵窮。重重四門．故無數量。究竟能闡。唯我世尊。<span class='note-inline'>(有斯多義下。二會釋偈文。重重四門者。且第一重。即是四句。謂一有門。二空門。三亦空亦有門。四非空非有門。天台以斯歷於四教．則有四箇四門。略如前玄談中辨。今且於一重四句中。更有四重四門。然執著成見。取成四謗。得意為門。今取門義。)</span></p>
<p style="margin-left:1em">八法身無相．故不可壞。體即真如．凡聖平等。無分別智．安住證會。名成就力。</p>
<p style="margin-left:1em">九現同類形。方便調伏。</p>
<p style="margin-left:1em">十眾生歿生．皆由行業。佛生死智．方能普入。</p>
</div>
<div class='div-orig'><p>爾時大速疾力迦樓羅王。承佛威力。普觀一切迦樓羅眾而說頌言。</p>
</div>
<div class='div-commentary'><p style="margin-left:1em">【疏】頌文如次配釋。可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛眼廣大無邊際　普見十方諸國土　其中眾生不可量　現大神通悉調伏　佛神通力無所礙</div>
<div class='lg-row'>徧坐十方覺樹下　演法如雲悉充滿　寶髻聽聞心不逆　佛於往昔修諸行　普淨廣大波羅蜜</div>
<div class='lg-row'>供養一切諸如來　此速疾王深信解　如來一一毛孔中　一念普現無邊行　如是難思佛境界</div>
<div class='lg-row'>不退莊嚴悉明覩　佛行廣大不思議　一切眾生莫能測　導師功德智慧海　此執持王所行處</div>
</div></div>
<div class='div-commentary'><p style="margin-left:1em">【疏】但第五偈。或有前脫。故略釋之。初二句．甚深廣大。次句福智相嚴。行通因果。因深果遠．已不思議。復有一行．是如來行。所謂大乘大般涅槃。則行為果果。皆絕言道。佛行如出現品。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來無量智慧光　能滅眾生癡惑網　一切世間咸救護　此是堅法所持說　法城廣大不可窮</div>
<div class='lg-row'>其門種種無數量　如來處世大開闡　此妙冠髻能明入　一切諸佛一法身　真如平等無分別</div>
<div class='lg-row'>佛以此力常安住　普捷現王斯具演　佛昔諸有攝眾生　普放光明徧世間　種種方便示調伏</div>
<div class='lg-row'>此勝法門觀海悟　佛觀一切諸國土　悉依業海而安住　普雨法雨於其中　龍音解脫能如是</div>
</div></div>
<div class='div-commentary'><p style="margin-left:1em">○第八阿修羅王十法。</p>
</div>
<div class='div-orig'><p>復次羅睺阿修羅王。得現為大會尊勝主解脫門。毗摩質多羅阿修羅王。得示現無量劫解脫門。巧幻術阿修羅王。得消滅一切眾生苦令清淨解脫門。大眷屬阿修羅王。得修一切苦行自莊嚴解脫門。婆稚阿修羅王。得震動十方無邊境界解脫門。徧照阿修羅王。得種種方便安立一切眾生解脫門。堅固行妙莊嚴阿修羅王。得普集不可壞善根淨諸染著解脫門。廣大因慧阿修羅王。得大悲力無疑惑主解脫門。現勝德阿修羅王。得普令見佛承事供養修諸善根解脫門。善音阿修羅王。得普入一切趣決定平等行解脫門。</p>
</div>
<div class='div-commentary'><p style="margin-left:1em">【疏】一修羅尊勝。等須彌之高。如來威光。蔽十方大眾。眾生各見。真勝主也。</p>
<p style="margin-left:1em">二彼能以一絲作種種事。令一剎那．現於多劫調生等事。</p>
<p style="margin-left:1em">三以多法門入佛境界。則苦滅心淨。種種法門．亦如幻也。下云。苫末羅。即巧幻梵音。</p>
<p style="margin-left:1em">四多劫多苦。為物非己。如尸毗救鴿。薩埵投崖。已是丈夫最勝嚴飾。况終尅寂智．萬德以嚴。翻顯無利勤苦。誠為可醜。既為物而行。故有大眷屬。</p>
<p style="margin-left:1em">五以大幻通力．動剎悟機。不怖眾生。斯為大力。大力婆稚．華梵異耳。</p>
<p style="margin-left:1em">六開種種權門．安眾生於一極之樂。權為入大之本故。皆佛智因。權實不迷．斯為徧照。</p>
<p style="margin-left:1em">七萬善順理．普不可壞。斯解脫處．何染不亡。功歸正覺。故偈云佛力。如是修者。堅固妙嚴。</p>
<p style="margin-left:1em">八悲用智故。普令無疑。主斯事者。廣大因慧。</p>
<p style="margin-left:1em">九供事修善。有勝德故。</p>
<p style="margin-left:1em">十普入諸趣．明處無不徧。偈云三世．時無不均。同有佛性．名為決定。具上三義．平等行焉。不宣實義．非善音也。此上一段．及後夜神。皆結歸名。上下例然。恐繁不釋。</p>
</div>
<div class='div-orig'><p>爾時羅睺阿脩羅王。承佛威力。普觀一切阿脩羅眾而說頌言。</p>
</div>
<div class='div-commentary'><p style="margin-left:1em">【疏】頌文如次可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方所有廣大眾　佛在其中最殊特　光明徧照等虛空　普現一切眾生前　百千萬劫諸佛土</div>
<div class='lg-row'>一剎那中悉明現　舒光化物靡不周　如是毗摩深讚喜　如來境界無與等　種種法門常利益</div>
<div class='lg-row'>眾生有苦皆令滅　苫末羅王此能見　無量劫中修苦行　利益眾生淨世間　由是牟尼智普成</div>
<div class='lg-row'>大眷屬王斯見佛　無礙無等大神通　徧動十方一切剎　不使眾生有驚怖　大力於此能明了</div>
<div class='lg-row'>佛出於世救眾生　一切智道咸開示　悉令捨苦得安樂　此義徧照所弘闡　世間所有眾福海</div>
<div class='lg-row'>佛力能生普令淨　佛能開示解脫處　堅行莊嚴入此門　佛大悲身無與等　周行無礙悉令見</div>
<div class='lg-row'>猶如影像現世間　因慧能宣此功德　希有無等大神通　處處現身充法界　各在菩提樹下坐</div>
<div class='lg-row'>此義勝德能宣說　如來往修三世行　諸趣輪迴靡不經　脫眾生苦無有餘　此妙音王所稱讚</div>
</div></div>
<div class='div-commentary'><p style="margin-left:2em"><span class='note-inline'>(已上八部四王眾竟)</span></p>
<p style="margin-left:1em">○自下第三諸神眾．有十九眾。今初主晝神十法。</p>
</div>
<div class='div-orig'><p>復次示現宮殿主晝神。得普入一切世間解脫門。發起慧香主晝神。得普觀察一切眾生皆利益令歡喜滿足解脫門。樂勝莊嚴主晝神。得能放無邊可愛樂法光明解脫門。華香妙光主晝神。得開發無邊眾生清淨信解心解脫門。普集妙藥主晝神。得積集莊嚴普光明力解脫門。樂作喜目主晝神。得普開悟一切苦樂眾生皆令得法樂解脫門。觀方普現主晝神。得十方法界差別身解脫門。大悲威力主晝神。得救護一切眾生令安樂解脫門。善根光照主晝神。得普生喜足功德力解脫門。妙華瓔珞主晝神。得聲稱普聞．眾生見者皆獲益解脫門。</p>
</div>
<div class='div-commentary'><p style="margin-left:1em">【疏】一智了物心．如空入色。光照身器．如日合空。身徧器中．如像在鏡。世間主力．能攝此身。此身之性．等世間故。皆入觀機．故名普入。所入之處．即為宮殿。<span class='note-inline'>(【鈔】智了物心如空入色者。取下偈意。偈中如空是喻。光明之言．含於法喻。餘皆是法。法喻相對。略有三入。一以初句佛智為能入。第三句眾生心行為所入。入者了達義。故八十經云。佛智廣大同虛空。普徧一切眾生心。悉了世間諸妄想。不起種種異分別。此即智了物心。而云如空入色者。出現品云。譬如虛空。徧至一切色非色處。二言光照身器如日合空者。即以第二句光明為能入。第四句為所入。一切世間．即眾生世間．及器世間。故云光照身器。即取上空喻為所入。取光明上法喻．皆為能入。光通二種。身光照事。智光雙照事理。三身徧器中如像在鏡者。即唯取第四句。自有能所。則無不入言．通三種入。一光入。二智入。如上已說。三身入。但言無不入。不揀身故。而言如像在鏡者。將上如空普徧．喻此亦齊。今旁出一喻。以喻身入。質來對鏡。鏡中見像。像是質像。機感對剎。剎中見佛。佛是心佛。世間主力下。上是佛德。今攝就晝神。故云能攝此身。此身之性等世間故者。彰入所以。智身色身．皆等世間。論云。智性色性．皆相即故。皆入觀機．彰入之意。並釋普字。結歸長行。所入之處下。結歸神名。以難見故偏結。)</span></p>
<p style="margin-left:1em"><span class='note-inline'>(○七隨緣非有之法身等。至第五經當釋。)</span></p>
<p style="margin-left:1em">二義圓稱機。故滿心成益。</p>
<p style="margin-left:1em">三身法二光．皆可愛樂。</p>
<p style="margin-left:1em">四法雨潤種。已含實者解開。善未芽者信發。</p>
<p style="margin-left:1em">五無法不悟．名普明力。曠劫修集。成智莊嚴。</p>
<p style="margin-left:1em">六方便開示．世樂亦苦。令其悟入．見理法樂。如歡喜地也。</p>
<p style="margin-left:1em">七如來身雲．就體則非有無。約機．則差別徧於十方．不可謂之無。約佛．則稱真法界．不可謂之有。此則隨緣非有之法身．恆不異事而顯現。以化寂滅非無之眾生．恆不異真而成立。即無差別之差別也。</p>
<p style="margin-left:1em">八處危者。護之令安。有苦者。救之令樂。</p>
<p style="margin-left:1em">九眾生暗於多欲．故沉淪長夜。以法開曉．喜足為先。喜足智俱．是功德力。能令離苦．得安樂故。</p>
<p style="margin-left:1em">十有覺德行．故名稱普聞。既福廣名高。故不虛其益。</p>
</div>
<div class='div-orig'><p>爾時示現宮殿主晝神。承佛威力。普觀一切主晝神眾而說頌言。</p>
</div>
<div class='div-commentary'><p style="margin-left:1em">【疏】偈文可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛智如空無有盡　光明照曜徧十方　眾生心行悉了知　一切世間無不入　知諸眾生心所樂</div>
<div class='lg-row'>如應為說眾法海　句義廣大各不同　具足慧神能悉見　佛放光明照世間　見聞歡喜不唐捐</div>
<div class='lg-row'>示其深廣寂滅處　此樂莊嚴心悟解　佛雨法雨無邊量　能令見者大歡喜　最勝善根從此生</div>
<div class='lg-row'>如是妙光心所悟　普入法門開悟力　曠劫修治悉清淨　如是皆為攝眾生　此妙藥神之所了</div>
<div class='lg-row'>種種方便化羣生　若見若聞咸受益　皆令踊躍大歡喜　妙眼晝神如是見　十力應現徧世間</div>
<div class='lg-row'>十方法界悉無餘　體性非無亦非有　此觀方神之所入　眾生流轉險難中　如來哀愍出世間</div>
<div class='lg-row'>悉令除滅一切苦　此解脫門悲力住　眾生暗覆淪永夕　佛為說法大開曉　皆使得樂除眾苦</div>
<div class='lg-row'>大善光神入此門　如來福量同虛空　世間眾福悉從生　凡有所作無空過　如是解脫華纓得</div>
</div></div>
<div class='div-commentary'><p style="margin-left:1em">○第二主夜神十法。初七夜神。是善財十地善友。見解深廣。彌顯眾海．法門難思。</p>
</div>
<div class='div-orig'><p>復次普德淨光主夜神。得寂靜禪定樂大勇健解脫門。喜眼觀世主夜神。得廣大清淨可愛樂功德相解脫門。護世精氣主夜神。得普現世間調伏眾生解脫門。寂靜海音主夜神。得積集廣大歡喜心解脫門。普現吉祥主夜神。得甚深自在悅意言音解脫門。普發樹華主夜神。得光明滿足廣大歡喜藏解脫門。平等護育主夜神。得開悟眾生令成熟善根解脫門。遊戲快樂主夜神。得救護眾生無邊慈解脫門。諸根常喜主夜神。得普現莊嚴大悲門解脫門。示現淨福主夜神。得普使一切眾生所樂滿足解脫門。</p>
</div>
<div class='div-commentary'><p style="margin-left:1em">【疏】一普德淨光．即善財離垢地善友。彼名全同。法門名寂靜禪定樂普游步。普遊步言．即大勇健也。寂靜禪定樂．即是定體。現法樂住。故名為樂。大勇健者。即是定用。健則堪能。勇則無畏。謂見佛靜機。游戲神通。故名勇健。亦游步也。勇健廣大．故稱普德。無惑智俱．可謂淨光。</p>
<p style="margin-left:1em">二即發光地善友。彼名喜目觀察眾生。解脫名大勢力普喜幢。謂此解脫。德無不備。化無不周。名大勢力。即今廣大。身惑俱淨．無不樂見。故云普喜。悲為德相．即幢義也。觀察普喜．名為喜目。</p>
<p style="margin-left:1em">三即燄慧地善友。彼名普救眾生妙德。護世精氣．方是救生。由護生故．顯德之妙也。法門全同。次第又當。謂感必現前。調令清淨故。</p>
<p style="margin-left:1em">四即難勝地善友。彼名寂靜音海。法門名念念出生廣大喜莊嚴。念念出生．即積集義。見佛利生．故生大喜。莊嚴二義。一見佛修歡喜因．嚴樂見果故。二積集此喜．神自莊嚴。由定發音．名寂靜音．深廣如海。</p>
<p style="margin-left:1em">五即現前地善友。彼云守護一切城增長威力。偈云尸利。以梵音含於二義。一云吉祥。二翻為守。故下譯跋陀室利．以為賢首。又以首字．音同義別。彼為頭首。法界品中．乃為守護。皆譯者方言少融耳。若以義會。增長威力．即是普現吉祥。正當次第。法門又同。彼云甚深自在妙音解脫。妙音故悅意。悅則意淨。即寂能演。故名自在。</p>
<p style="margin-left:1em">六即遠行地善友。彼云開敷一切樹華。一切開敷．即普發也。法門．彼云菩薩出生廣大喜光明。文少倒略耳。舊經云。菩薩無量歡喜知足光明。知足滿足．文相近也。謂能知如來巧智示法。大福威光。故曰光明。佛以福智滿足物心。則含喜名藏。</p>
<p style="margin-left:1em">七即不動地善友。彼名大願精進力救護一切眾生。法門名教化眾生令生善根。教化開悟．文異義同。令生成熟．始終異耳。謂現通示相．皆為調化。一切善根．皆令生長。平等護育．即救護一切。精進大願．故能為之。今文略耳。</p>
<p style="margin-left:1em">八念念久修。恆徧救護。是無邊慈也。此與善財歡喜地善友似同。而文多異。又非其次。故但直釋。</p>
<p style="margin-left:1em">九於三毒難壞眾生。以大悲門．現莊嚴身。故石室留影。毒龍心革。况現身耶。<span class='note-inline'>(【鈔】石室留影毒龍心革者。革變也。即觀佛三昧海經。彼事極長．今當略意。即第七經佛告阿難云。如來到那乾訶羅國。古仙山薝蔔華林毒龍池側。青蓮華泉北羅剎穴中。阿那斯山南。爾時彼穴．有五羅剎。化作龍女。與毒龍通。龍復降雹。羅剎亂行。饑饉疾疫。已歷四年。時王驚懼。禱祀神祇。於事無益。下取意引。有一梵志。讚佛功德。彼王焚香。遙請如來。如來受那乾訶羅王弗巴浮提請。廣現神變。羅剎毒龍．既受化已。爾時龍王。長跪合掌。勸請世尊。唯願如來。常住此間。佛若不在。我發惡心。無由得成無上菩提。世尊不離龍窟。復受王請。入城教化。遊行往昔行菩薩道處。諸龍皆從。聞佛欲還。復啼哭雨淚。白佛言。世尊。請佛常住。云何捨我。我不見佛。當作惡事。墜墮惡道。爾時世尊。安慰龍王。我受汝請。坐汝窟中．千五百歲。釋迦文佛。踊身入石。猶如明鏡。見人面像。諸龍皆見。佛在石內．影現於外。爾時諸龍。合掌歡喜。不出其池。常見佛日。爾時世尊。結跏趺坐。在石壁內。眾生見時。遠望則見。近則不現。諸天百千供養佛影。影亦說法。時梵天王。合掌恭敬。以偈頌曰。如來處石窟。踊身入石裏。如日無障礙。金光相具足。我今頭面禮。牟尼救世尊。經文甚廣。復令眾生觀於佛座。見丈六像。坐於草座。作一石窟。高丈八尺。深二十四步。青白石相。又想此窟。成七寶窟。復見佛像。踊入石壁等。廣弘明集說。遠公有石影讚。說處所與經全同。云在西域那伽訶羅國南山古仙石室中。度流沙逕道。去此一萬五千八百五十里。感世之應．備於別傳。西域記第八。亦說。遠公序云。昔遇西域沙門。輒餐遊方之說。知有佛影。而傳者尚未曉然。及在此山。值罽賓禪師。南國律學道士。與昔聞既同。並是其人．遊歷所經。因其詳問。乃圖之。為銘曰。廓矣大象。理玄無名。體神入化。落影離形。迴輝層巖。凝映虛亭。在陰不昧。處暗逾明。婉出蟬蛻。朝宗百靈。應不同方。迹絕兩冥。其一茫茫荒宇。靡勸靡獎。淡虛寫容。拂空傳像。相具體微。冲資自朗。白毫吐曜。昏夜中爽。感誠乃應。扣機發響。留音停岫。津悟冥賞。撫之有會。功弗由曩。（其二。）餘如廣弘明集。罽賓禪師．即耶舍三藏。)</span></p>
<p style="margin-left:1em">十本為眾生。故成自德．令他樂滿。</p>
</div>
<div class='div-orig'><p>爾時普德淨光主夜神。承佛威力。徧觀一切主夜神眾而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>汝等應觀佛所行　廣大寂靜虛空相　欲海無涯悉治淨　離垢端嚴照十方</div>
</p></div>
<div class='div-commentary'><p style="margin-left:1em">【疏】偈中十偈如次。初中。初句解脫之力能觀。次句即寂靜樂。神以此定．觀佛此體。故下經云。普見三世佛而無取著。以知如來無相。性相本空故。故云寂靜虛空相也。次句即大勇健。準下經。則自他兼淨也。次句定果也。上約佛說。若約天說。即四句皆是定用。以住此解脫。能見佛體用因果故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切世間咸樂見　無量劫海時一遇　大悲念物靡不周　此解脫門觀世覩</div>
<div class='lg-row'>導師救護諸世間　眾生悉見在其前　能令諸趣皆清淨　如是護世能觀察</div>
</div></div>
<div class='div-commentary'><p style="margin-left:1em">【疏】二三可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛昔修治歡喜海　廣大無邊不可測　是故見者咸欣樂　此是寂音之所了</div>
</p></div>
<div class='div-commentary'><p style="margin-left:1em">【疏】四中稱理徧喜。為廣大無邊。縱內心不搖。而外現威怒。更深難測。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來境界不可量　寂而能演徧十方　普使眾生意清淨　尸利夜神聞踊悅</div>
</p></div>
<div class='div-commentary'><p style="margin-left:1em">【疏】五以寂故能徧。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛於無福眾生中　大福莊嚴甚威曜　示彼離塵寂滅法　普發華神悟斯道</div>
</p></div>
<div class='div-commentary'><p style="margin-left:1em">【疏】六以眾生本來自盡．故是寂滅。是以智窮妄本．理無不顯。妄徹真源．惑無不盡。喜方滿足。故法門名出生廣大喜也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方普現大神通　一切眾生悉調伏　種種色相皆令見　此護育神之所觀</div>
<div class='lg-row'>如來往昔念念中　悉淨方便慈悲海　救護世間無不徧　此福樂神之解脫</div>
<div class='lg-row'>眾生愚癡常亂濁　其心堅毒甚可畏　如來慈愍為出興　此滅冤神能悟喜</div>
<div class='lg-row'>佛昔修行為眾生　一切願欲皆令滿　由是具成功德相　此現福神之所入</div>
</div></div>
<div class='div-commentary'><p style="margin-left:1em">【疏】七八九十偈。可知。</p>
<p style="margin-left:1em">○第三主方神十法。</p>
</div>
<div class='div-orig'><p>復次徧住一切主方神。得普救護力解脫門。普現光明主方神。得成辦化一切眾生神通業解脫門。光行莊嚴主方神。得破一切暗障。生喜樂大光明解脫門。周行不礙主方神。得普現一切處不唐勞解脫門。永斷迷惑主方神。得示現等一切眾生數名號．發生功德解脫門。徧遊淨空主方神。得恒發妙音．令聽者皆歡喜解脫門。雲幢大音主方神。得如龍普雨．令眾生歡喜解脫門。髻目無亂主方神。得示現一切眾生業無差別自在力解脫門。普觀世業主方神。得觀察一切趣生中種種業解脫門。周徧遊覽主方神。得所作事皆究竟．生一切眾生歡喜解脫門。</p>
</div>
<div class='div-commentary'><p style="margin-left:1em">【疏】一現身說法。令悟得果。皆救護力。</p>
<p style="margin-left:1em">二神通示相．是能成辦業。眾生出苦．是所成辦業。</p>
<p style="margin-left:1em">三法光破闇．闇斷智生。智與法喜俱生。斷以寂滅為樂。</p>
<p style="margin-left:1em">四普現說法。聞必惑滅。故不唐勞。</p>
<p style="margin-left:1em">五聖人無名。隨物立名。貴在生德。及滅惑耳。</p>
<p style="margin-left:1em">六七可知。</p>
<p style="margin-left:1em">八業同性空．並不失報．俱無差異。性相無礙．為自在力。說能感報．令除惡業。說業性空．善業亦亡。</p>
<p style="margin-left:1em">九前約說業性相．令物絕業。此約知業差別．擬隨機化。</p>
<p style="margin-left:1em">十世人靡不有初。鮮克有終。今聖人有志有能．故所作究竟。世人以人隨欲．不能兼亡。今有慈有愍．故令物喜。謂十波羅蜜．無不究竟。四無量心．令物歡喜。<span class='note-inline'>(【鈔】世人以人隨欲者。書云。小人以人從欲。君子以欲從人。言不能兼亡者。亡．無也。而亡字有心。即自他相忘。不恃己功也。今云兼於無道之人耳。)</span></p>
</div>
<div class='div-orig'><p>爾時徧住一切主方神。承佛威力。普觀一切主方神眾而說頌言。</p>
</div>
<div class='div-commentary'><p style="margin-left:1em">【疏】頌中次第配釋。可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來自在出世間　教化一切諸羣生　普示法門令悟入　悉使當成無上智　神通無量等眾生</div>
<div class='lg-row'>隨其所樂示諸相　見者皆蒙出離苦　此現光神解脫力　佛於暗障眾生海　為現法炬大光明</div>
<div class='lg-row'>其光普照無不見　此行莊嚴之解脫　具足世間種種音　普轉法輪無不解　眾生聽者煩惱滅</div>
<div class='lg-row'>此徧住神之所悟　一切世間所有名　佛名等彼而出生　悉使眾生離癡惑　此斷迷神所行處</div>
<div class='lg-row'>若有眾生至佛前　得聞如來美妙音　莫不心生大歡喜　徧遊虛空悟斯法　佛於一一剎那中</div>
<div class='lg-row'>普雨無邊大法雨　悉使眾生煩惱滅　此雲幢神所了知　一切世間諸業海　佛昔開示等無異</div>
<div class='lg-row'>普使眾生除業惑　此髻目神之所了　一切智地無有邊　一切眾生種種心　如來照見悉明了</div>
<div class='lg-row'>此廣大門觀世入　佛於往昔修諸行　無量諸度悉圓滿　大慈哀愍利眾生　此徧遊神之解脫</div>
</div></div>
<div class='div-commentary'><p style="margin-left:1em">○第四主空神長行十法。</p>
</div>
<div class='div-orig'><p>復次淨光普照主空神。得普知諸趣一切眾生心解脫門。普遊深廣主空神。得普入法界解脫門。生吉祥風主空神。得了達無邊境界身相解脫門。離障安住主空神。得能除一切眾生業惑障解脫門。廣步妙髻主空神。得普觀察思惟廣大行海解脫門。無礙光燄主空神。得大悲光普救護一切眾生厄難解脫門。無礙勝力主空神。得普入一切無所著福德力解脫門。離垢光明主空神。得能令一切眾生心離諸蓋清淨解脫門。深遠妙音主空神。得普見十方智光明解脫門。光徧十方主空神。得不動本處而普現世間解脫門。</p>
</div>
<div class='div-commentary'><p style="margin-left:1em">【疏】一智慧造理．則十眼廣照。日月合空．則萬象歷然。</p>
<p style="margin-left:1em">二身智二光．徧入法界。</p>
<p style="margin-left:1em">三佛身如空．是無邊境。無生無染．為吉祥風。</p>
<p style="margin-left:1em">四廣說聖道．則離三障。安住二空。</p>
<p style="margin-left:1em">五上求下化．名廣大行。為安眾生．如妙髻焉。</p>
<p style="margin-left:1em">六沉生死之厄難。悲智光以濟之。</p>
<p style="margin-left:1em">七不礙福智相導。是謂勝力。</p>
<p style="margin-left:1em">八惑由智遣。</p>
<p style="margin-left:1em">九妙音善說。</p>
<p style="margin-left:1em">十不壞本處．而稱周十方。</p>
</div>
<div class='div-orig'><p>爾時淨光普照主空神。承佛威力。普觀一切主空神眾而說頌言。</p>
</div>
<div class='div-commentary'><p style="margin-left:1em">【疏】偈中十頌如次。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來廣大目　清淨如虛空　普見諸眾生　一切悉明了　佛身大光明　徧照於十方　處處現前住</div>
<div class='lg-row'>普遊觀此道　佛身如虛空　無生無所取　無得無自性　吉祥風所見</div>
</div></div>
<div class='div-commentary'><p style="margin-left:1em">【疏】三中。空有四義。含於五法。一離能取生．即絕妄想。二離所取相．無相無名。三境無自性．即是如如。四心無所得．是為正智。迷如以成名相．妄想是生。悟名相之本如．執翻成智。如外無智．智體即如。此二猶空．寂照無礙。如斯見佛．是曰吉祥。<span class='note-inline'>(【鈔】空有四義．含於五法者。四義即無生等。五法即名等。今當先釋五法。後消疏文。五法經論皆具。且依楞伽列次者。則名．相．妄想．正智．如如．以為其次。若瑜伽七十二云。一相。二名。三分別。四真如。五正智。分別。即妄想異名。相．謂言談安足事處。名．即於相所有增語。分別．謂三界行中所有心心所。真如．謂無為法。無我所顯。聖智所行。非一切言談安足事處。正智．略有二種。一唯出世間正智。二世間出世間正智。釋曰。上即根本。下即後得。已知五法名相差別。今當消疏。疏中先以五法屬文。後迷如下。辨因起融攝。言迷如以成名相。則妄想是生者。此顯迷時。唯有三法。一名。二相。三妄想。故此五法。通該一切。而不必同時。謂妄想正智。此必不並。故今有妄想。決無正智。其如如名相。則有隱顯。此中迷故。如如則隱。名相則顯。次云悟名相之本如。執翻成智者。此顯悟時。但有其二。一正智。二如如。既有正智。決無妄想。了得如如。名相則隱。雖不壞相。舉體即空。理奪於事。無不蕩盡。是故空中無色等法。故楞伽云。謂了名相及與妄想。體不可得。名為正智。如如即是名相妄想本自不生。釋云。名相不生。則境如矣。妄想不生。則心如矣。了心境如。是為正智。故唯正智及如如存。次云如外無智。智體即如者。復融上二。以為一味。如外無智。即以如攝智。智體即如。是以智攝如。合為一味。故下經云。無有智外如。為智所入。亦無如外智。能證於如。即斯義也。故疏結云。此二猶空。寂照無礙。寂即是如。照即正智。如日合空。雖有二事。一相難分。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來無量劫　廣說諸聖道　普滅眾生障　圓光悟此門</div>
</p></div>
<div class='div-commentary'><p style="margin-left:1em">【疏】四中。長行及列。並名安住。今云圓光。圓光表智。安住表定。二事相資。前後互舉。並能滅障。於理無違。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我觀佛往昔　所集菩提行　悉為安世間　妙髻行斯境　一切眾生界　流轉生死海　佛放滅苦光</div>
<div class='lg-row'>無礙神能見</div>
</div></div>
<div class='div-commentary'><p style="margin-left:1em">【疏】六中。生死海者。瑜伽七十云。五法相似。生死得大海名。一處無邊相似故。二甚深故。三難度故。四不可飲故。五大寶所依故。釋曰。由前四義．眾生流轉。由第五義。菩薩入之。且約分喻。第九十云。由三相故。不同水海。一自性不同分。謂水海唯色一分。二淪沒不同。唯人畜故。唯沒身故。三超度不同。未離欲者。亦能度故。生死海。反上可思。</p>
<p style="margin-left:1em">○餘四偈。可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>清淨功德藏　能為世福田　隨以智開覺　力神於此悟　眾生癡所覆　流轉於險道　佛為放光明</div>
<div class='lg-row'>離垢神能證　智慧無邊際　悉現諸國土　光明照世間　妙音斯見佛　佛為度眾生　修行徧十方</div>
<div class='lg-row'>如是大願心　普現能觀察</div>
</div></div>
<div class='div-commentary'><p style="margin-left:1em">○第五主風神十法。</p>
</div>
<div class='div-orig'><p>復次無礙光明主風神。得普入佛法及一切世間解脫門。普現勇業主風神。得無量國土佛出現咸廣大供養解脫門。飄擊雲幢主風神。得以香風普滅一切眾生病解脫門。淨光莊嚴主風神。得普生一切眾生善根。令摧滅重障山解脫門。力能竭水主風神。得能破無邊惡魔眾解脫門。大聲徧吼主風神。得永滅一切眾生怖解脫門。樹杪垂髻主風神。得入一切諸法實相辯才海解脫門。普行無礙主風神。得調伏一切眾生方便藏解脫門。種種宮殿主風神。得入寂靜禪定門。滅極重愚癡暗解脫門。大光普照主風神。得隨順一切眾生行無礙力解脫門。</p>
</div>
<div class='div-commentary'><p style="margin-left:1em">【疏】一以方便風．合智日光。智入深法而無障礙。身入世間而無影像。</p>
<p style="margin-left:1em">二菩薩以求菩提之大心。持稱真之供具。等虛空之廣大。不礙事之繁多。而以全法之身。一念供無邊之佛。如彼風力。無不成也。</p>
<p style="margin-left:1em">三長風忽來。浮雲散滅。慈風忽起。惑苦病亡。</p>
<p style="margin-left:1em">四福智莊嚴之風。摧壞如山之障。</p>
<p style="margin-left:1em">五十力降魔。十軍皆殄。獨名竭水者。欲愛為初。<span class='note-inline'>(【鈔】十力降魔．十軍皆殄者。智論第六云。欲是汝初軍。憂愁軍第二。飢渴軍第三。渴愛軍第四。睡眠軍第五。怖畏軍第六。疑軍為第七。含毒軍第八。利養軍第九。著虛妄名聞。自高軍第十。輕慢於他人。汝等軍如是。一切世間人。及諸一切天。無能破之者。我以智慧箭。修定智為弓。摧破汝魔軍。如坏缾沒水。今以愛欲為水。故偏語之。)</span></p>
<p style="margin-left:1em">六毛孔慈音．滅除五怖。若百竅異吹。徧吼悅機。</p>
<p style="margin-left:1em">七智入實相。故妙辯如海。如風擊樹。故能下垂。</p>
<p style="margin-left:1em">八調生方便。為智所入。故名為藏。</p>
<p style="margin-left:1em">九禪定宮殿。必定慧雙游。故能滅癡闇。約佛。則動寂無二。見必滅癡。</p>
<p style="margin-left:1em">十日月明照。非風不運。智行無礙。方便力焉。<span class='note-inline'>(【校】自疏一念供無邊之佛至鈔渴愛軍第四。纂要補版。字多訛脫。茲依重編華嚴經疏鈔會本校正。)</span></p>
</div>
<div class='div-orig'><p>爾時無礙光明主風神。承佛威力。普觀一切主風神眾而說頌言。</p>
</div>
<div class='div-commentary'><p style="margin-left:1em">【疏】十偈可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切諸佛法甚深　無礙方便普能入　所有世間常出現　無相無形無影像　汝觀如來於往昔</div>
<div class='lg-row'>一念供養無邊佛　如是勇猛菩提行　此普現神能悟了　如來救世不思議　所有方便無空過</div>
<div class='lg-row'>悉使眾生離諸苦　此雲幢神之解脫　眾生無福受眾苦　重蓋密障常迷覆　一切皆令得解脫</div>
<div class='lg-row'>此淨光神所了知　如來廣大神通力　克殄一切魔軍眾　所有調伏諸方便　勇健威力能觀察</div>
<div class='lg-row'>佛於毛孔演妙音　其音普徧於世間　一切苦畏皆令息　此徧吼神之所了　佛於一切眾剎海</div>
<div class='lg-row'>不思議劫常演說　此如來地妙辯才　樹杪髻神能悟解　佛於一切方便門　智入其中悉無礙</div>
<div class='lg-row'>境界無邊無與等　此普行神之解脫　如來境界無有邊　處處方便皆令見　而身寂靜無諸相</div>
<div class='lg-row'>種種宮神解脫門　如來劫海修諸行　一切諸力皆成滿　能隨世法應眾生　此普照神之所見</div>
</div></div></div>
<p class='juan'>大方廣佛華嚴經疏論纂要卷第八</p></div>
</div><!-- end of div[@id='body'] -->
</body></html>