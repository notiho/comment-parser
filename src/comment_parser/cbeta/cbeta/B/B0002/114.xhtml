<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu256' />
<p class='juan'>大方廣佛華嚴經疏論纂要卷第一百之十四</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu257' />
<div class='div-orig'><p class="head2">入法界品第三十九<span class='note-inline'>(之十七)</span></p>
</div>
<div class='div-commentary'><p style="margin-left:1em">○第二咨問。</p>
</div>
<div class='div-orig'><p>爾時善財童子。合掌恭敬。重白彌勒菩薩摩訶薩言。大聖。我已先發阿耨多羅三藐三菩提心。</p>
<p>而我未知菩薩云何學菩薩行。云何修菩薩道。</p>
<p>大聖。一切如來授尊者記。一生當得阿耨多羅三藐三菩提。若一生當得無上菩提。則已超越一切菩薩所住處。則已出過一切菩薩離生位。則已圓滿一切波羅蜜。則已深入一切諸忍門。則已具足一切菩薩地。則已遊戲一切解脫門。則已成就一切三昧法。則已通達一切菩薩行。則已證得一切陀羅尼辯才。則已於一切菩薩自在中而得自在。則已積集一切菩薩助道法。則已遊戲智慧方便。則已出生大神通智。則已成就一切學處。則已圓滿一切妙行。則已滿足一切大願。則已領受一切佛所記。則已了知一切諸乘門。則已堪受一切如來所護念。則已能攝一切佛菩提。則已能持一切佛法藏。則已能持一切諸佛菩薩祕密藏。則已能於一切菩薩眾中為上首。則已能為破煩惱魔軍大勇將。則已能作出生死曠野大導師。則已能作治諸惑重病大醫王。則已能於一切眾生中為最勝。則已能於一切世主中得自在。則已能於一切聖人中最第一。則已能於一切聲聞獨覺中最增上。則已能於生死海中為船師。則已能布調伏一切眾生網。則已能觀一切眾生根。則已能攝一切眾生界。則已能守護一切菩薩眾。則已能談議一切菩薩事。則已能往詣一切如來所。則已能住止一切如來會。則已能現身一切眾生前。則已能於一切世法無所染。則已能超越一切魔境界。則已能安住一切佛境界。則已能到一切菩薩無礙境。則已能精勤供養一切佛。則已與一切諸佛法同體性。已繫妙法繒。已受佛灌頂。已住一切智。已能普生一切佛法。已能速踐一切智位。</p>
<p>大聖。菩薩云何學菩薩行。云何修菩薩道。隨所修學。疾得具足一切佛法。悉能度脫所念眾生。普能成滿所發大願。普能究竟所起諸行。普能安慰一切天人。不負自身。不斷三寶。不虛一切佛菩薩種。能持一切諸佛法眼。如是等事。願皆為說。</p>
</div>
<div class='div-commentary'><p style="margin-left:1em">【疏】於中二。先自陳發心。後而我未知下。正問法要。於中三。初標所問。次大聖一切如來下。歎慈氏有能答之德。即以此德亦為問端。初總。後別。別有五十句。皆因圓果滿德。三大聖菩薩下。結問請說。兼顯問意。<span class='note-inline'>(已上第二見敬咨問竟。)</span></p>
<p style="margin-left:1em">○第三稱歎授法。於中二。先稱歎。後授法。前中二。先為大眾讚歎善財。即是歎人。後為善財讚菩提心。即是讚法。前中亦二。先指人示眾。</p>
</div>
<div class='div-orig'><p>爾時彌勒菩薩摩訶薩。觀察一切道場眾會。指示善財而作是言。諸仁者。汝等見此長者子。今於我所。問菩薩行諸功德不。</p>
</div>
<div class='div-commentary'><p style="margin-left:1em">○後正讚其德。於中四。一明求友精勤。二明所乘廣大。三明具德無缺。四明速證超權。今初。</p>
</div>
<div class='div-orig'><p>諸仁者。此長者子。勇猛精進。志樂無雜。深心堅固。恆不退轉。具勝希望。如救頭然。無有厭足。樂善知識親近供養。處處尋求承事請法。</p>
<p>諸仁者。此長者子。曩於福城受文殊教。展轉南行求善知識。經由一百一十善知識已。然後而來至於我所。未曾暫起一念疲懈。</p>
</div>
<div class='div-commentary'><p style="margin-left:1em">【疏】於中二。先總顯精勤。後諸仁者下。別示精勤之相。謂一時之勤。猶未可歎。自始暨末。一念無懈。故為可稱。言一百一十善知識者。古有多釋。一云。理應具有。但文脫漏。</p>
<p style="margin-left:1em">賢首云。前後諸友。總五十四位。分出德生有德為二。則五十五人。各有自分。勝進。故有一百一十。若依此解。則違此已言。既云經百一十已。方至彌勒。彌勒等三。非百一十之數明矣。</p>
<p style="margin-left:1em">有云減數十耳。實唯一百八人。謂此前除徧友。但五十一人。各具主伴。成百二人。徧友指示眾藝。雖非主友。而示伴友。為一百三。更加無厭足王處空天。瞿波處無憂德神。摩耶處蓮華法德身眾神。及妙華光明神。守護法堂善眼羅叉。合前總有百八。以空天等相問答故。得在友數。非前主友稱名指示。故非主友。但名伴友。若爾。則違下餘城之言。下自釋云。前至童子童女已。經一百一十。今更後文殊所。故云餘也。謂若此為百八。加於慈氏。尚始百九。并後文殊。方正一十。何有餘耶。</p>
<p style="margin-left:1em">若會通者。三釋皆得一種。取前。更加不動處覺悟菩薩。如來使天。足成一百一十。則餘義亦成。以彼二聖。亦教善財。故得為伴友。其餘已之言。但是譯者之意。故晉經無有已字。則通取前後。於義無妨。</p>
<p style="margin-left:1em">然下復云。百一十城。又云。過百一十由旬。皆言百一十者。有所表故。謂除佛位。取其證入十地等覺為百一十。一中具十故。亦顯位位十十相融。設有三賢。亦唯具十。若合等覺屬十地勝進。則開十信為一。故進退行布。及與圓融。皆順百一十言。何必剋定前後。<span class='note-inline'>(【鈔】若會通下。疏為會釋。總會三釋。從後倒會。然下復云下。二會藏和尚意。取一百一十表法為妙。設有三賢者。十地一一攝三位故。一位尚得總攝於十。況三賢望地。類例相似。攝之善成。故十地中。各修一度。十行之位亦各一度。十住之位。初是發心。後是灌頂。十地之位。初證發心。後亦灌頂而受位故。依開等覺。合信屬住。若合等覺。即開十信。開信是退。開等覺是進。要令十一。成百一十。其第一師義。設經來未盡者。亦百一十。)</span></p>
<p style="margin-left:1em">○第二明所乘廣大。</p>
</div>
<div class='div-orig'><p>諸仁者。此長者子甚為難有。趣向大乘。乘於大慧。發大勇猛。擐大悲甲。以大慈心救護眾生。起大精進波羅蜜行。作大商主。護諸眾生。為大法船。度諸有海。住於大道。集大法寶。修諸廣大助道之法。</p>
<p>如是之人。難可得聞。難可得見。難得親近。同居共行。</p>
<p>何以故。此長者子發心救護一切眾生。令一切眾生解脫諸苦。超諸惡趣。離諸險難。破無明闇。出生死野。息諸趣輪。度魔境界。不著世法。出欲淤泥。斷貪鞅。解見縛。壞想宅。絕迷道。摧慢幢。拔惑箭。撤睡蓋。裂愛網。滅無明。度有流。離諂幻。淨心垢。斷癡惑。出生死。</p>
<p>諸仁者。此長者子。為被四流漂汩者造大法船。為被見泥沒溺者立大法橋。為被癡闇昏迷者然大智燈。為行生死曠野者開示聖道。為嬰煩惱重病者調和法藥。為遭生老死苦者。飲以甘露令其安隱。為入貪恚癡火者。沃以定水使得清涼。多憂惱者慰喻使安。繫有獄者曉誨令出。入見網者開以智劍。住界城者示諸脫門。在險難者導安隱處。懼結賊者與無畏法。墮惡趣者授慈悲手。拘害蘊者示涅槃城。界蛇所纏解以聖道。著於六處空聚落者。以智慧光引之令出。住邪濟者令入正濟。近惡友者示其善友。樂凡法者誨以聖法。著生死者。令其趣入一切智城。</p>
<p>諸仁者。此長者子恆以此行救護眾生。發菩提心未嘗休息。求大乘道曾無懈倦。飲諸法水不生厭足。恆勤積集助道之行。常樂清淨一切法門。修菩薩行。不捨精進。成滿諸願。善行方便。見善知識情無厭足。事善知識身無疲懈。聞善知識所有教誨。常樂順行未曾違逆。</p>
</div>
<div class='div-commentary'><p style="margin-left:1em">【疏】於中三。初總歎希奇。二如是之人下。別明難遇。於中二。先標舉。後何以下。徵釋。釋意云。悲濟深廣故。即開前總中救護眾生。於中二。先明總護一切。後為被四流下。約類別明。汩者。流急之貌。言界城者。即十八界。一一根境識中。別別解脫故。言界蛇者。即地等四界。六處空聚。癡闇無人。不以智光引之。必為塵賊所劫。三諸仁者此長者子恆以下。總結所作。</p>
<p style="margin-left:1em">○第三明具德無缺。</p>
</div>
<div class='div-orig'><p>諸仁者。若有眾生能發阿耨多羅三藐三菩提心。是為希有。若發心已。又能如是精進方便集諸佛法。倍為希有。又能如是求菩薩道。又能如是淨菩薩行。又能如是事善知識。又能如是如救頭然。又能如是順知識教。又能如是堅固修行。又能如是集菩提分。又能如是不求一切名聞利養。又能如是不捨菩薩純一之心。又能如是不樂家宅。不著欲樂。不戀父母親戚知識。但樂追求菩薩伴侶。又能如是不顧身命。唯願勤修一切智道。應知展轉。倍更難得。</p>
</div>
<div class='div-commentary'><p style="margin-left:1em">【疏】有十三句。有一在己。已為希有。況有二三。乃至全具。故云展轉難有。又復後後。難於前前。故云展轉。</p>
<p style="margin-left:1em">○第四明速證超權。</p>
</div>
<div class='div-orig'><p>諸仁者。餘諸菩薩。經於無量百千萬億那由他劫。乃能滿足菩薩願行。乃能親近諸佛菩提。此長者子於一生內。則能淨佛剎。則能化眾生。則能以智慧深入法界。則能成就諸波羅蜜。則能增廣一切諸行。則能圓滿一切大願。則能超出一切魔業。則能承事一切善友。則能清淨諸菩薩道。則能具足普賢諸行。</p>
</div>
<div class='div-commentary'><p style="margin-left:1em">【疏】速證超權。以依實教修行故。謂即凡身一生。亦解行生。故千年之鳥。不及朝生之鳳。普賢生位。互融攝故。依實修者。悉皆能爾。胡不勉旃。<span class='note-inline'>(【鈔】謂即凡身一生者。約圓融說。亦是解行一生。約行布說。故千年之鳥下。成第一凡身一生之義。依實修者下。通伏難。恐有問言。約法圓融。是則可爾。豈得實有凡身。一生而得成辦。故為此通。非獨善財。行者即得。餘如發心功德品。)</span>文有十句。初二總明具諸位行。三入十住。四五入十行。六入迴向。又上四句。亦皆十地行。又上四義。義含通別。下四句。通諸地位。<span class='note-inline'>(先為大眾歎善財竟。)</span></p>
<p style="margin-left:1em">○第二為善財歎菩提心。文分二別。初結前生後。後告善財下。正歎。於中四。初標歎發心。二汝獲善利下。歎其發心之器成益。三何以下。廣舉菩提心德釋成。四善男子菩提心者成就如是下。結釋所屬。</p>
</div>
<div class='div-orig'><p>爾時彌勒菩薩摩訶薩。如是稱歎善財童子種種功德。令無量百千眾生發菩提心已。</p>
<p>告善財言。善哉善哉。善男子。汝為饒益一切世間。汝為救護一切眾生。汝為勤求一切佛法故。發阿耨多羅三藐三菩提心。</p>
<p>善男子。汝獲善利。汝善得人身。汝善住壽命。汝善值如來出現。汝善見文殊師利大善知識。汝身是善器。為諸善根之所潤澤。汝為白法之所資持。所有解欲悉已清淨。已為諸佛共所護念。已為善友共所攝受。</p>
</div>
<div class='div-commentary'><p style="margin-left:1em">【疏】前二可知。</p>
<p style="margin-left:1em">○三廣舉菩提心中。先徵意云。所以歎善哉獲善利者何耶。釋意云。菩提心具德故。文有二百二十一句。皆通三種發心。頓具諸位功德。且分為二。初一百一十八句。明菩提心徧該諸地。後得無畏藥下一百三句。明菩提心頓具諸位功德。又前多明信成就。及解行發心。後段多明證位發心。故文多云得。又前段明菩提心殊勝功德。高齊佛果。後段喻菩提心自在功德。廣多無量。今初段中分二。先別明。後總結。前中文通橫豎。橫則一一發心。皆具諸句之德。豎則別配諸位發心。以從菩薩種性。至於究竟。不出三種發心。故光統配十二住。今初別明。</p>
</div>
<div class='div-orig'><p>何以故。善男子。菩提心者。猶如種子。能生一切諸佛法故。菩提心者．猶如良田。能長眾生白淨法故。</p>
<p>菩提心者．猶如大地。能持一切諸世間故。</p>
</div>
<div class='div-commentary'><p style="margin-left:1em">【疏】初三句。即種性住。故云如種。如田地。皆是種生之義。</p>
</div>
<div class='div-orig'><p>菩提心者．猶如淨水。能洗一切煩惱垢故。</p>
<p>菩提心者．猶如大風。普於世間無所礙故。</p>
<p>菩提心者．猶如盛火。能燒一切諸見薪故。</p>
<p>菩提心者．猶如淨日。普照一切諸世間故。</p>
<p>菩提心者．猶如盛月。諸白淨法悉圓滿故。</p>
<p>菩提心者．猶如明燈。能放種種法光明故。</p>
</div>
<div class='div-commentary'><p style="margin-left:1em">【疏】二如淨水下六句。明勝解行住中之益。</p>
</div>
<div class='div-orig'><p>菩提心者．猶如淨目。普見一切安危處故。</p>
<p>菩提心者．猶如大道。普令得入大智城故。</p>
<p>菩提心者．猶如正濟。令其得離諸邪法故。</p>
<p>菩提心者．猶如大車。普能運載諸菩薩故。</p>
<p>菩提心者．猶如門戶。開示一切菩薩行故。</p>
<p>菩提心者．猶如宮殿。安住修習三昧法故。</p>
<p>菩提心者．猶如園苑。於中遊戲受法樂故。</p>
<p>菩提心者．猶如舍宅。安隱一切諸眾生故。</p>
<p>菩提心者．則為所歸。利益一切諸世間故。</p>
<p>菩提心者．則為所依。諸菩薩行所依處故。</p>
<p>菩提心者．猶如慈父。訓導一切諸菩薩故。</p>
<p>菩提心者．猶如慈母。生長一切諸菩薩故。</p>
<p>菩提心者．猶如乳母。養育一切諸菩薩故。</p>
<p>菩提心者．猶如善友。成益一切諸菩薩故。</p>
<p>菩提心者．猶如君主。勝出一切二乘人故。</p>
<p>菩提心者．猶如帝王。一切願中得自在故。</p>
</div>
<div class='div-commentary'><p style="margin-left:1em">【疏】三淨目下十六句。極喜增上住。皆初地中義故。</p>
</div>
<div class='div-orig'><p>菩提心者．猶如大海。一切功德悉入中故。</p>
<p>菩提心者．如須彌山。於諸眾生心平等故。</p>
<p>菩提心者．如鐵圍山。攝持一切諸世間故。</p>
<p>菩提心者．猶如雪山。長養一切智慧藥故。</p>
<p>菩提心者．猶如香山。出生一切功德香故。</p>
<p>菩提心者．猶如虛空。諸妙功德廣無邊故。</p>
<p>菩提心者．猶如蓮華。不染一切世間法故。</p>
</div>
<div class='div-commentary'><p style="margin-left:1em">【疏】四如大海下七句。戒增上住。</p>
</div>
<div class='div-orig'><p>菩提心者．如調慧象。其心善順不獷㑦故。</p>
<p>菩提心者．如良善馬。遠離一切諸惡性故。</p>
<p>菩提心者．如調御師。守護大乘一切法故。</p>
<p>菩提心者．猶如良藥。能治一切煩惱病故。</p>
<p>菩提心者．猶如坑穽。陷沒一切諸惡法故。</p>
<p>菩提心者．猶如金剛。悉能穿徹一切法故。</p>
<p>菩提心者．猶如香篋。能貯一切功德香故。</p>
<p>菩提心者．猶如妙華。一切世間所樂見故。</p>
<p>菩提心者．如白栴檀。除眾欲熱使清涼故。</p>
<p>菩提心者．如黑沈香。能熏法界悉周徧故。</p>
</div>
<div class='div-commentary'><p style="margin-left:1em">【疏】五調慧象下十句。增上心住。</p>
</div>
<div class='div-orig'><p>菩提心者．如善見藥王。能破一切煩惱病故。</p>
<p>菩提心者．如毗笈摩藥。能拔一切諸惑箭故。</p>
<p>菩提心者．猶如帝釋。一切主中最為尊故。</p>
<p>菩提心者．如毗沙門。能斷一切貧窮苦故。</p>
<p>菩提心者．如功德天。一切功德所莊嚴故。</p>
<p>菩提心者．如莊嚴具。莊嚴一切諸菩薩故。</p>
<p>菩提心者．如劫燒火。能燒一切諸有為故。</p>
<p>菩提心者．如無生根藥。長養一切諸佛法故。</p>
<p>菩提心者．猶如龍珠。能消一切煩惱毒故。</p>
<p>菩提心者．如水清珠。能清一切煩惱濁故。</p>
</div>
<div class='div-commentary'><p style="margin-left:1em">【疏】六善見藥下十句。覺分相應增上慧住。中云毗笈摩者。此云普去。</p>
</div>
<div class='div-orig'><p>菩提心者．如如意珠。周給一切諸貧乏故。</p>
<p>菩提心者．如功德瓶。滿足一切眾生心故。</p>
<p>菩提心者．如如意樹。能雨一切莊嚴具故。</p>
<p>菩提心者．如鵝羽衣。不受一切生死垢故。</p>
<p>菩提心者．如白㲲線。從本已來性清淨故。</p>
<p>菩提心者．如快利犂。能治一切眾生田故。</p>
<p>菩提心者．如那羅延。能摧一切我見敵故。</p>
<p>菩提心者．猶如快箭。能破一切諸苦的故。</p>
<p>菩提心者．猶如利矛。能穿一切煩惱甲故。</p>
<p>菩提心者．猶如堅甲。能護一切如理心故。</p>
</div>
<div class='div-commentary'><p style="margin-left:1em">【疏】七如意珠下十句。諸諦相應增上住。</p>
</div>
<div class='div-orig'><p>菩提心者．猶如利刀。能斬一切煩惱首故。</p>
<p>菩提心者．猶如利劍。能斷一切憍慢鎧故。</p>
<p>菩提心者．如勇將幢。能伏一切諸魔軍故。</p>
<p>菩提心者．猶如利鋸。能截一切無明樹故。</p>
<p>菩提心者．猶如利斧。能伐一切諸苦樹故。</p>
<p>菩提心者．猶如兵仗。能防一切諸苦難故。</p>
<p>菩提心者．猶如善手。防護一切諸度身故。</p>
<p>菩提心者．猶如好足。安立一切諸功德故。</p>
<p>菩提心者．猶如眼藥。滅除一切無明翳故。</p>
<p>菩提心者．猶如鉗鑷。能拔一切身見刺故。</p>
</div>
<div class='div-commentary'><p style="margin-left:1em">【疏】八利刀下十句。明緣起流轉止息相應增上住。</p>
</div>
<div class='div-orig'><p>菩提心者．猶如臥具。息除生死諸勞苦故。</p>
<p>菩提心者．如善知識。能解一切生死縛故。</p>
<p>菩提心者．如好珍財。能除一切貧窮事故。</p>
<p>菩提心者．如大導師。善知菩薩出要道故。</p>
<p>菩提心者．猶如伏藏。出功德財無匱乏故。</p>
<p>菩提心者．猶如涌泉。生智慧水無窮盡故。</p>
<p>菩提心者．猶如明鏡。普現一切法門像故。</p>
<p>菩提心者．猶如蓮華。不染一切諸罪垢故。</p>
<p>菩提心者．猶如大河。流引一切度攝法故。</p>
<p>菩提心者．如大龍王。能雨一切妙法雨故。</p>
</div>
<div class='div-commentary'><p style="margin-left:1em">【疏】九臥具下十句。明無相有功用住。</p>
</div>
<div class='div-orig'><p>菩提心者．猶如命根。任持菩薩大悲身故。</p>
<p>菩提心者．猶如甘露。能令安住不死界故。</p>
<p>菩提心者．猶如大網。普攝一切諸眾生故。</p>
<p>菩提心者．猶如罥索。攝取一切所應化故。</p>
<p>菩提心者．猶如鉤餌。出有淵中所居者故。</p>
<p>菩提心者．如阿伽陀藥。能令無病永安隱故。</p>
<p>菩提心者．如除毒藥。悉能消歇貪愛毒故。</p>
<p>菩提心者．如善持呪。能除一切顛倒毒故。</p>
<p>菩提心者．猶如疾風。能卷一切諸障霧故。</p>
<p>菩提心者．如大寶洲。出生一切覺分寶故。</p>
</div>
<div class='div-commentary'><p style="margin-left:1em">【疏】十命根下十句。明無相無功用住。</p>
</div>
<div class='div-orig'><p>菩提心者．如好種性。出生一切白淨法故。</p>
<p>菩提心者．猶如住宅。諸功德法所依處故。</p>
<p>菩提心者．猶如市肆。菩薩商人貿易處故。</p>
<p>菩提心者．如鍊金藥。能治一切煩惱垢故。</p>
<p>菩提心者．猶如好蜜。圓滿一切功德味故。</p>
<p>菩提心者．猶如正道。令諸菩薩入智城故。</p>
<p>菩提心者．猶如好器。能持一切白淨法故。</p>
<p>菩提心者．猶如時雨。能滅一切煩惱塵故。</p>
<p>菩提心者．則為住處。一切菩薩所住處故。</p>
<p>菩提心者．則為壽行。不取聲聞解脫果故。</p>
</div>
<div class='div-commentary'><p style="margin-left:1em">【疏】十一好種性下十句。明無礙解住。言壽行者。梵本云。則為磁石。不吸聲聞解脫果故。</p>
</div>
<div class='div-orig'><p>菩提心者．如淨瑠璃。自性明潔無諸垢故。</p>
<p>菩提心者．如帝青寶。出過世間二乘智故。</p>
<p>菩提心者．如更漏鼓。覺諸眾生煩惱睡故。</p>
<p>菩提心者．如清淨水。性本澄潔無垢濁故。</p>
<p>菩提心者．如閻浮金。映奪一切有為善故。</p>
<p>菩提心者．如大山王。超出一切諸世間故。</p>
<p>菩提心者．則為所歸。不拒一切諸來者故。</p>
<p>菩提心者．則為義利。能除一切衰惱事故。</p>
<p>菩提心者．則為妙寶。能令一切心歡喜故。</p>
<p>菩提心者．如大施會。充滿一切眾生心故。</p>
<p>菩提心者．則為尊勝。諸眾生心無與等故。</p>
<p>菩提心者．猶如伏藏。能攝一切諸佛法故。</p>
<p>菩提心者．如因陀羅網。能伏煩惱阿脩羅故。</p>
<p>菩提心者．如婆樓那風。能動一切所應化故。</p>
<p>菩提心者．如因陀羅火。能燒一切諸惑習故。</p>
<p>菩提心者．如佛支提。一切世間應供養故。</p>
</div>
<div class='div-commentary'><p style="margin-left:1em">【疏】十二淨琉璃下十六句。明最上菩薩住。梵本云。因陀羅網。網取煩惱阿修羅故。婆樓那風。此云迅猛風也。其中文義。皆與彼位相應。恐繁不屬。故始於種子。終於惑習。明豎義彰矣。然斷習等。推功歸本。由初發心。則橫具諸德。於理明矣。</p>
<p style="margin-left:1em">○後總結。</p>
</div>
<div class='div-orig'><p>善男子。菩提心者．成就如是無量功德。舉要言之。應知悉與一切佛法諸功德等。何以故。因菩提心．出生一切諸菩薩行。三世如來從菩提心而出生故。是故善男子。若有發阿耨多羅三藐三菩提心者。則已出生無量功德。普能攝取一切智道。</p>
</div>
<div class='div-commentary'><p style="margin-left:1em">【疏】功成由於始簣。故初心具於諸德。況復初後圓融。<span class='note-inline'>(初一百一十八句。明菩提心徧該諸地竟。)</span></p>
<p style="margin-left:1em">○第二一百三句。明菩提心自在功德。</p>
</div>
<div class='div-orig'><p>善男子。譬如有人得無畏藥。離五恐怖。何等為五。所謂火不能燒。毒不能中。刀不能傷。水不能漂。煙不能熏。菩薩摩訶薩亦復如是。得一切智菩提心藥。貪火不燒。瞋毒不中。惑刀不傷。有流不漂。諸覺觀煙不能熏害。</p>
<p>善男子。譬如有人得解脫藥。終無橫難。菩薩摩訶薩亦復如是。得菩提心解脫智藥。永離一切生死橫難。</p>
<p>善男子。譬如有人持摩訶應伽藥。毒蛇聞氣即皆遠去。菩薩摩訶薩亦復如是。持菩提心大應伽藥。一切煩惱諸惡毒蛇。聞其氣者悉皆散滅。</p>
<p>善男子。譬如有人持無勝藥。一切怨敵無能勝者。菩薩摩訶薩亦復如是。持菩提心無能勝藥。悉能降伏一切魔軍。</p>
<p>善男子。譬如有人持毗笈摩藥。能令毒箭自然墮落。菩薩摩訶薩亦復如是。持菩提心毗笈摩藥。令貪恚癡諸邪見箭。自然墮落。</p>
<p>善男子。譬如有人持善見藥。能除一切所有諸病。菩薩摩訶薩亦復如是。持菩提心善見藥王。悉除一切諸煩惱病。</p>
<p>善男子。如有藥樹名珊陀那。有取其皮以塗瘡者。瘡即除愈。然其樹皮隨取隨生。終不可盡。菩薩摩訶薩從菩提心生一切智樹。亦復如是。若有得見而生信者。煩惱業瘡悉得消滅。一切智樹。初無所損。</p>
</div>
<div class='div-commentary'><p style="margin-left:1em">【疏】文中各有喻合。說聽之人。所見深遠。故所引喻。多非凡境。亦顯不共菩提心故。雖通橫豎。且豎分五段。初善男子譬如得無畏藥下有七句。攝十住德。覺心自性。離惡覺等故。</p>
</div>
<div class='div-orig'><p>善男子。如有樂樹名無生根。以其力故。增長一切閻浮提樹。菩薩摩訶薩菩提心樹亦復如是。以其力故。增長一切學與無學及諸菩薩所有善法。</p>
<p>善男子。譬如有藥名阿藍婆。若用塗身。身之與心咸有堪能。菩薩摩訶薩得菩提心阿藍婆藥亦復如是。令其身心增長善法。</p>
<p>善男子。譬如有人得念力藥。凡所聞事憶持不忘。菩薩摩訶薩得菩提心念力妙藥。悉能聞持一切佛法皆無忘失。</p>
<p>善男子。譬如有藥名大蓮華。其有服者住壽一劫。菩薩摩訶薩服菩提心大蓮華藥亦復如是。於無數劫壽命自在。</p>
<p>善男子。譬如有人執翳形藥。人與非人悉不能見。菩薩摩訶薩執菩提心翳形妙藥。一切諸魔不能得見。</p>
<p>善界子。如海有珠名普集眾寶。此珠若在。假使劫火焚燒世間。能令此海減於一滴無有是處。菩薩摩訶薩菩提心珠亦復如是。住於菩薩大願海中。若常憶持不令退失。能壞菩薩一善根者。終無是處。若退其心。一切善法即皆散滅。</p>
<p>善男子。如有摩尼名大光明。有以此珠瓔珞身者。映蔽一切寶莊嚴具。所有光明悉皆不現。菩薩摩訶薩菩提心寶亦復如是。瓔珞其身。映蔽一切二乘心寶諸莊嚴具．悉無光彩。</p>
<p>善男子。如水清珠能清濁水。菩薩摩訶薩菩提心珠亦復如是。能清一切煩惱垢濁。</p>
<p>善男子。譬如有人得住水寶。繫其身上。入大海中不為水害。菩薩摩訶薩亦復如是。得菩提心住水妙寶。入於一切生死海中終不沈沒。</p>
<p>善男子。譬如有人得龍寶珠。持入龍宮。一切龍蛇不能為害。菩薩摩訶薩亦復如是。得菩提心大龍寶珠。入欲界中。煩惱龍蛇不能為害。</p>
</div>
<div class='div-commentary'><p style="margin-left:1em">【疏】二無生根下十喻。攝十行德。</p>
</div>
<div class='div-orig'><p>善男子。譬如帝釋著摩尼冠。映蔽一切諸餘天眾。菩薩摩訶薩亦復如是。著菩提心大願寶冠。超過一切三界眾生。</p>
<p>善男子。譬如有人得如意珠。滅除一切貧窮之苦。菩薩摩訶薩亦復如是。得菩提心如意寶珠。遠離一切邪命怖畏。</p>
<p>善男子。譬如有人得日精珠。持向日光而生於火。菩薩摩訶薩亦復如是。得菩提心智日寶珠。持向智光而生智火。</p>
<p>善男子。譬如有人得月精珠。持向月光而生於水。菩薩摩訶薩亦復如是。得菩提心月精寶珠。持此心珠鑒迴向光而生一切善根願水。</p>
<p>善男子。譬如龍王。首戴如意摩尼寶冠。遠離一切怨敵怖畏。菩薩摩訶薩亦復如是。著菩提心大悲寶冠。遠離一切惡道諸難。</p>
<p>善男子。如有寶珠。名一切世間莊嚴藏。若有得者。令其所欲悉得充滿。而此寶珠無所損減。菩提心寶亦復如是。若有得者。令其所願悉得滿足。而菩提心無有損減。</p>
<p>善男子。如轉輪王有摩尼寶。置於宮中。放大光明．破一切暗。菩薩摩訶薩亦復如是。以菩提心大摩尼寶住於欲界．放大智光。悉破諸趣無明黑暗。</p>
<p>善男子。譬如帝青大摩尼寶。若有為此光明所觸。即同其色。菩薩摩訶薩菩提心寶亦復如是。觀察諸法迴向善根。靡不即同菩提心色。</p>
<p>善男子。如瑠璃寶。於百千歲處不淨中。不為臭穢之所染著。性本淨故。菩薩摩訶薩菩提心寶亦復如是。於百千劫住欲界中。不為欲界過患所染。猶如法界性清淨故。</p>
</div>
<div class='div-commentary'><p style="margin-left:1em">【疏】三帝釋著摩尼下九句。攝十迴向德。</p>
</div>
<div class='div-orig'><p>善男子。譬如有寶名淨光明。悉能映蔽一切寶色。菩薩摩訶薩菩提心寶亦復如是。悉能映蔽一切凡夫二乘功德。</p>
<p>善男子。譬如有寶名為火燄。悉能除滅一切暗冥。菩薩摩訶薩菩提心寶亦復如是。能滅一切無知闇冥。</p>
<p>善男子。譬如海中有無價寶。商人採得．船載入城。諸餘摩尼百千萬種。光色價直。無與等者。菩提心寶亦復如是。住於生死大海之中。菩薩摩訶薩乘大願船。深心相續。載之來入解脫城中。二乘功德無能及者。</p>
<p>善男子。如有寶珠名自在王。處閻浮洲。去日月輪四萬由旬。日月宮中所有莊嚴。其珠影現悉皆具足。菩薩摩訶薩發菩提心淨功德寶亦復如是。住生死中照法界空。佛智日月一切功德悉於中現。</p>
</div>
<div class='div-commentary'><p style="margin-left:1em">【疏】四有寶名淨光明下。六十喻。攝十地德。即分為十。初四攝初地德。</p>
</div>
<div class='div-orig'><p>善男子。如有寶珠名自在王。日月光明所照之處。一切財寶衣服等物。所有價直悉不能及。菩薩摩訶薩發菩提心自在王寶亦復如是。一切智光所照之處。三世所有天人二乘漏無漏善一切功德皆不能及。</p>
<p>善男子。海中有寶名曰海藏。普現海中諸莊嚴事。菩薩摩訶薩菩提心寶亦復如是。普能顯現一切智海諸莊嚴事。</p>
<p>善男子。譬如天上閻浮檀金。唯除心王大摩尼寶。餘無及者。菩薩摩訶薩發菩提心閻浮檀金亦復如是。除一切智心王大寶。餘無及者。</p>
</div>
<div class='div-commentary'><p style="margin-left:1em">【疏】二如自在王下三喻。攝二地德。持戒頭陀等淨功德故。</p>
</div>
<div class='div-orig'><p>善男子。譬如有人善調龍法。於諸龍中而得自在。菩薩摩訶薩亦復如是。得菩提心善調龍法。於諸一切煩惱龍中而得自在。</p>
<p>善男子。譬如勇士被執鎧仗。一切怨敵無能降伏。菩薩摩訶薩亦復如是。被執菩提大心鎧仗。一切業惑諸惡怨敵無能屈伏。</p>
<p>善男子。譬如天上黑栴檀香。若燒一銖。其香普熏小千世界。三千世界滿中珍寶所有價直皆不能及。菩薩摩訶薩菩提心香亦復如是。一念功德普熏法界。聲聞緣覺一切功德皆所不及。</p>
<p>善男子。如白栴檀。若以塗身。悉能除滅一切熱惱。令其身心普得清涼。菩薩摩訶薩菩提心香亦復如是。能除一切虛妄分別貪恚癡等諸惑熱惱。令其具足智慧清涼。</p>
</div>
<div class='div-commentary'><p style="margin-left:1em">【疏】三善調龍法下四喻。攝三地德。入諸禪定。離惑熱等故。</p>
</div>
<div class='div-orig'><p>善男子。如須彌山。若有近者即同其色。菩薩摩訶薩菩提心山亦復如是。若有近者。悉得同其一切智色。</p>
<p>善男子。譬如波利質多羅樹。其皮香氣。閻浮提中若婆師迦．瞻蔔迦．若蘇摩那．如是等華所有香氣皆不能及。菩薩摩訶薩菩提心樹亦復如是。所發大願功德之香。一切二乘無漏戒定智慧解脫解脫知見諸功德香。悉不能及。</p>
<p>善男子。譬如波利質多羅樹。雖未開華。應知即是無量諸華出生之處。菩薩摩訶薩菩提心樹亦復如是。雖未開發一切智華。應知即是無數天人眾菩提華所生之處。</p>
<p>善男子。譬如波利質多羅華．一日熏衣。瞻蔔迦華．婆利師華．蘇摩那華．雖千歲熏亦不能及。菩薩摩訶薩菩提心華亦復如是。一生所熏諸功德香。普徹十方一切佛所。一切二乘無漏功德。百千劫熏所不能及。</p>
</div>
<div class='div-commentary'><p style="margin-left:1em">【疏】四須彌山下四喻。攝四地德。同一切智燄。得無漏故。</p>
</div>
<div class='div-orig'><p>善男子。如海島中生椰子樹。根莖枝葉及以華果。一切眾生恒取受用無時暫歇。菩薩摩訶薩菩提心樹亦復如是。始從發起悲願之心。乃至成佛。正法住世。常時利益一切世間無有間歇。</p>
<p>善男子。如有藥汁名訶宅迦。人或得之。以其一兩。變千兩銅悉成真金。非千兩銅能變此藥。菩薩摩訶薩亦復如是。以菩提心迴向智藥。普變一切業惑等法。悉使成於一切智相。非業惑等能變其心。</p>
<p>善男子。譬如小火。隨所焚燒其燄轉熾。菩薩摩訶薩菩提心火亦復如是。隨所攀緣智燄增長。</p>
<p>善男子。譬如一燈然百千燈。其本一燈無減無盡。菩薩摩訶薩菩提心燈亦復如是。普然三世諸佛智燈。而其心燈無減無盡。</p>
</div>
<div class='div-commentary'><p style="margin-left:1em">【疏】五椰子樹下四喻。攝五地德。利人不染俗故。</p>
</div>
<div class='div-orig'><p>善男子。譬如一燈入於闇室。百千年闇悉能破盡。菩薩摩訶薩菩提心燈亦復如是。入於眾生心室之內。百千萬億不可說劫諸業煩惱種種闇障悉能除盡。</p>
<p>善男子。譬如燈炷。隨其大小而發光明。若益膏油明終不絕。菩薩摩訶薩菩提心燈亦復如是。大願為炷光照法界。益大悲油。教化眾生。莊嚴國土。施作佛事。無有休息。</p>
<p>善男子。譬如他化自在天王。冠閻浮檀真金天冠。欲界天子諸莊嚴具皆不能及。菩薩摩訶薩亦復如是。冠菩提心大願天冠。一切凡夫二乘功德皆不能及。</p>
<p>善男子。如師子王哮吼之時。師子兒聞皆增勇健。餘獸聞之即皆竄伏。佛師子王菩提心吼。應知亦爾。諸菩薩聞增長功德。有所得者聞皆退散。</p>
<p>善男子。譬如有人以師子筋而為樂絃。其音既奏。餘絃悉絕。菩薩摩訶薩亦復如是。以如來師子波羅蜜身菩提心筋為法樂絃。其音既奏。一切五欲及以二乘諸功德絃。悉皆斷滅。</p>
<p>善男子。譬如有人以牛羊等種種諸乳。假使積集盈於大海。以師子乳一滴投中。悉皆變壞．直過無礙。菩薩摩訶薩亦復如是。以如來師子菩提心乳。著無量劫業煩惱乳大海之中。悉令壞滅．直過無礙。終不住於二乘解脫。</p>
</div>
<div class='div-commentary'><p style="margin-left:1em">【疏】六一燈下六喻。攝六地德。般若現前。頓破闇故。</p>
</div>
<div class='div-orig'><p>善男子。譬如迦陵頻伽鳥。在卵㲉中有大勢力。一切諸鳥所不能及。菩薩摩訶薩亦復如是。於生死㲉發菩提心。所有大悲功德勢力。聲聞緣覺無能及者。</p>
<p>善男子。如金翅鳥王子初始生時。目則明利。飛則勁捷。一切諸鳥雖久成長。無能及者。菩薩摩訶薩亦復如是。發菩提心為佛王子。智慧清淨。大悲勇猛。一切二乘雖百千劫久修道行所不能及。</p>
<p>善男子。如有壯夫手執利矛。刺堅密甲直過無礙。菩薩摩訶薩亦復如是。執菩提心銛利快矛。刺諸邪見隨眠密甲。悉能穿徹無有障礙。</p>
<p>善男子。譬如摩訶那伽大力勇士。若奮威怒。於其額上必生瘡疱。瘡若未合。閻浮提中一切人民無能制伏。菩薩摩訶薩亦復如是。若起大悲。必定發於菩提之心。心未捨來。一切世間魔及魔民不能為害。</p>
<p>善男子譬如射師有諸弟子。雖未慣習其師技藝。然其智慧方便善巧。餘一切人所不能及。菩薩摩訶薩初始發心亦復如是。雖未慣習一切智行。然其所有願智解欲。一切世間凡夫二乘悉不能及。</p>
</div>
<div class='div-commentary'><p style="margin-left:1em">【疏】七迦陵頻伽下五喻。攝七地德。善入方便。得自在故。</p>
</div>
<div class='div-orig'><p>善男子。如人學射。先安其足。後習其法。菩薩摩訶薩亦復如是。欲學如來一切智道。先當安住菩提之心。然後修行一切佛法。</p>
<p>善男子。譬如幻師將作幻事。先當起意憶持幻法。然後所作悉得成就。菩薩摩訶薩亦復如是。將起一切諸佛菩薩神通幻事。先當起意發菩提心。然後一切悉得成就。</p>
<p>善男子。譬如幻術無色現色。菩薩摩訶薩菩提心相亦復如是。雖無有色不可覩見。然能普於十方法界示現種種功德莊嚴。</p>
<p>善男子。譬如猫狸。纔見於鼠。鼠即入穴。不敢復出。菩薩摩訶薩發菩提心亦復如是。暫以慧眼觀諸惑業。皆即竄匿．不復出生。</p>
<p>善男子。譬如有人。著閻浮金莊嚴之具。映蔽一切皆如聚墨。菩薩摩訶薩亦復如是。著菩提心莊嚴之具。映蔽一切凡夫二乘功德莊嚴悉無光色。</p>
<p>善男子。如好磁石。少分之力即能吸壞諸鐵鉤鎖。菩薩摩訶薩發菩提心。亦復如是。若起一念。悉能壞滅一切見欲無明鉤鎖。</p>
<p>善男子。如有磁石。鐵若見之。即皆散去無留住者。菩薩摩訶薩發菩提心亦復如是。諸業煩惱二乘解脫若暫見之。即皆散滅亦無住者。</p>
<p>善男子。譬如有人善入大海。一切水族無能為害。假使入於摩竭魚口。亦不為彼之所吞噬。菩薩摩訶薩亦復如是。發菩提心。入生死海。諸業煩惱不能為害。假使入於聲聞緣覺實際法中。亦不為其之所留難。</p>
<p>善男子。譬如有人飲甘露漿。一切諸物不能為害。菩薩摩訶薩亦復如是。飲菩提心甘露法漿。不墮聲聞辟支佛地。以具廣大悲願力故。</p>
<p>善男子。譬如有人得安繕那藥以塗其目。雖行人間人所不見。菩薩摩訶薩亦復如是。得菩提心安繕那藥。能以方便入魔境界。一切眾魔所不能見。</p>
<p>善男子。譬如有人依附於王。不畏餘人。菩薩摩訶薩亦復如是。依菩提心大勢力王。不畏障蓋惡道之難。</p>
<p>善男子。譬如有人住於水中不畏火焚。菩薩摩訶薩亦復如是。住菩提心善根水中。不畏二乘解脫智火。</p>
<p>善男子。譬如有人依倚猛將。即不怖畏一切怨敵。菩薩摩訶薩亦復如是。依菩提心勇猛大將。不畏一切惡行怨敵。</p>
<p>善男子。如釋天王執金剛杵。摧伏一切阿脩羅眾。菩薩摩訶薩亦復如是。持菩提心金剛之杵。摧伏一切諸魔外道。</p>
</div>
<div class='div-commentary'><p style="margin-left:1em">【疏】八如人學射下十四喻。攝八地德。無功發心。能滅相惑等故。</p>
</div>
<div class='div-orig'><p>善男子。譬如有人服延齡藥。長得充健。不老不瘦。菩薩摩訶薩亦復如是。服菩提心延齡之藥。於無數劫修菩薩行。心無疲厭．亦無染著。</p>
<p>善男子。譬如有人調和藥汁。必當先取好清淨水。菩薩摩訶薩亦復如是。欲修菩薩一切行願。先當發起菩提之心。</p>
<p>善男子。如人護身先護命根。菩薩摩訶薩亦復如是。護持佛法。亦當先護菩提之心。</p>
<p>善男子。譬如有人命根若斷。不能利益父母宗親。菩薩摩訶薩亦復如是。捨菩提心不能利益一切眾生。不能成就諸佛功德。</p>
<p>善男子。譬如大海無能壞者。菩提心海亦復如是。諸業煩惱二乘之心所不能壞。</p>
<p>善男子。譬如日光。星宿光明不能映蔽。菩提心日亦復如是。一切二乘無漏智光所不能蔽。</p>
<p>善男子。如王子初生。即為大臣之所尊重。以種性自在故。菩薩摩訶薩亦復如是。於佛法中發菩提心。即為耆宿久修梵行聲聞緣覺所共尊重。以大悲自在故。</p>
<p>善男子。譬如王子。年雖幼稚。一切大臣皆悉敬禮。菩薩摩訶薩亦復如是。雖初發心修菩薩行。二乘耆舊皆應敬禮。</p>
<p>善男子。譬如王子。雖於一切臣佐之中未得自在。已具王相。不與一切諸臣佐等。以生處尊勝故。菩薩摩訶薩亦復如是。雖於一切業煩惱中未得自在。然已具足菩提之相。不與一切二乘齊等。以種性第一故。</p>
<p>善男子。譬如清淨摩尼妙寶。眼有翳故見為不淨。菩薩摩訶薩菩提心寶亦復如是。無智不信。謂為不淨。</p>
</div>
<div class='div-commentary'><p style="margin-left:1em">【疏】九服延齡藥下十喻。攝九地德。延壽益生等故。</p>
</div>
<div class='div-orig'><p>善男子。譬如有藥為呪所持。若有眾生見聞同住。一切諸病皆得消滅。菩薩摩訶薩菩提心藥亦復如是。一切善根智慧方便。菩薩願智共所攝持。若有眾生見聞同住憶念之者。諸煩惱病悉得除滅。</p>
<p>善男子。譬如有人常持甘露。其身畢竟不變不壞。菩薩摩訶薩亦復如是。若常憶持菩提心甘露。令願智身畢竟不壞。</p>
<p>善男子。如機關木人。若無有楔。身即離散。不能運動。菩薩摩訶薩亦復如是。無菩提心。行即分散。不能成就一切佛法。</p>
<p>善男子。如轉輪王有沈香寶名曰象藏。若燒此香。王四種兵悉騰虛空。菩薩摩訶薩菩提心香亦復如是。若發此意。即令菩薩一切善根永出三界。行如來智無為空中。</p>
<p>善男子。譬如金剛。唯從金剛處及金處生。非餘寶處生。菩薩摩訶薩菩提心金剛亦復如是。唯從大悲救護眾生金剛處。一切智智殊勝境界金處而生。非餘眾生善根處生。</p>
<p>善男子。譬如有樹名曰無根。不從根生。而枝葉華果悉皆繁茂。菩薩摩訶薩菩提心樹亦復如是。無根可得。而能長養一切智智神通大願。枝葉華果。扶疏蔭映。普覆世間。</p>
</div>
<div class='div-commentary'><p style="margin-left:1em">【疏】十譬如有藥為咒所持下六喻。攝十地德。深除惑習。成一切佛法故。</p>
</div>
<div class='div-orig'><p>善男子。譬如金剛。非劣惡器及以破器所能容持。唯除全具上妙之器。菩提心金剛亦復如是。非下劣眾生慳嫉破戒懈怠妄念無智器中所能容持。亦非退失殊勝志願散亂惡覺眾生器中所能容持。唯除菩薩深心寶器。</p>
<p>善男子。譬如金剛能穿眾寶。菩提心金剛亦復如是。悉能穿徹一切法寶。</p>
<p>善男子。譬如金剛能壞眾山。菩提心金剛亦復如是。悉能摧壞諸邪見山。</p>
<p>善男子。譬如金剛雖破不全。一切眾寶猶不能及。菩提心金剛亦復如是。雖復志劣少有虧損。猶勝一切二乘功德。</p>
<p>善男子。譬如金剛雖有損缺。猶能除滅一切貧窮。菩提心金剛亦復如是。雖有損缺不進諸行。猶能捨離一切生死。</p>
<p>善男子。如少金剛。悉能毀壞一切諸物。菩提心金剛亦復如是。入少境界。即破一切無知諸惑。</p>
<p>善男子。譬如金剛。非凡人所得。菩提心金剛亦復如是。非劣意眾生之所能得。</p>
<p>善男子。譬如金剛。不識寶人不知其能。不得其用。菩提心金剛亦復如是。不知法人不了其能。不得其用。</p>
<p>善男子。譬如金剛無能消滅。菩提心金剛亦復如是。一切諸法無能消滅。</p>
<p>善男子。如金剛杵。諸大力人皆不能持。唯除有大那羅延力。菩提之心亦復如是。一切二乘皆不能持。唯除菩薩廣大因緣堅固善力。</p>
<p>善男子。譬如金剛。一切諸物無能壞者。而能普壞一切諸物。然其體性無所損減。菩提之心亦復如是。普於三世無數劫中。教化眾生修行苦行。聲聞緣覺所不能者咸能作之。然其畢竟無有疲厭。亦無損壞。</p>
<p>善男子。譬如金剛餘不能持。唯金剛地之所能持。菩提之心亦復如是。聲聞緣覺皆不能持。唯除趣向薩婆若者。</p>
<p>善男子。如金剛器無有瑕缺。用盛於水永不滲漏而入於地。菩提心金剛器亦復如是。盛善根水永不滲漏令入諸趣。</p>
<p>善男子。如金剛際能持大地。不令墜沒。菩提之心亦復如是。能持菩薩一切行願。不令墜沒入於三界。</p>
<p>善男子。譬如金剛。久處水中不爛不濕。菩提之心亦復如是。於一切劫處在生死業惑水中無壞無變。</p>
<p>善男子。譬如金剛。一切諸火不能燒然。不能令熱。菩提之心亦復如是。一切生死諸煩惱火。不能燒然不能令熱。</p>
<p>善男子。譬如三千世界之中金剛座上。能持諸佛坐於道場。降伏諸魔成等正覺。非是餘座之所能持。菩提心座亦復如是。能持菩薩一切願行諸波羅蜜。諸忍諸地。迴向受記。修習菩提助道之法。供養諸佛聞法受行。一切餘心所不能持。</p>
</div>
<div class='div-commentary'><p style="margin-left:1em">【疏】五金剛非劣惡器下十七喻。攝等覺位功德。以金剛智。終成菩提故。其間梵語。具如音義。<span class='note-inline'>(【鈔】以金剛智者。既始從種性。終至金剛菩提之智。豎配理明。初心頓具諸位功德。正順經宗。故毗盧遮那品云。一切功德。皆在最初菩提心中住。即其義也。)</span><span class='note-inline'>(後一百三句明菩提心頓具諸位功德竟。)</span></p>
<p style="margin-left:1em">○第四結釋所屬。</p>
</div>
<div class='div-orig'><p>善男子。菩提心者。成就如是無量無邊。乃至不可說不可說殊勝功德。若有眾生發阿耨多羅三藐三菩提心。則獲如是勝功德法。是故善男子。汝獲善利。汝發阿耨多羅三藐三菩提心求菩薩行。已得如是大功德故。</p>
</div>
<div class='div-commentary'><p style="margin-left:1em">【疏】謂上來多德。釋獲善利之言故。<span class='note-inline'>(二為善財歎菩提心竟。)</span><span class='note-inline'>(稱歎授法中先稱歎竟。)</span></p>
<p style="margin-left:1em">【論】爾時善財童子合掌恭敬已下。至此卷末。明善財申己己發大菩提心。慈氏為讚菩提心善根功力不思議分。意明一切神通道力。菩薩萬行。皆以菩提心為根本。滅生死。截苦流。淨八萬四千煩惱門。顯成一切智海。皆以菩提心為根本。如文廣歎。以菩提心無依無住。無有體性生滅可得。如是現前。煩惱自淨。智海便現。由智現故。種種方便。神通萬行。以智能成。由菩提心無依故。智亦無依。以智無依故。一切所作。皆無作者依住可得。以此生死業亡。唯智自在。大悲萬行。從智而生。智體無依。萬行如化。利生如幻。神通道力。如空中月。普現眾水。智體不去。眾生心水不來。隨自業淨。與智同體。隨淨淺深。現智各異。非此非彼。若欲見十方諸佛如來智海。但自淨十二有支業緣。佛智現爾。但求他勝境。自法便隱。不及知法。一一自己功成。不損功程。不違聖旨。如善財一一善友所。具其五位方便加行菩薩之法。不著他法。不著自心。無所依住。但令其心廣大。以方便三昧。饒益廣多。令一切眾生皆得離苦。又令自心。至究竟實法。亦令眾生皆悉同得十方諸佛一切菩薩諸法利眾生諸行。乃至一眾生法不知不了。不名為智滿之佛。不名摩訶薩。</p>
</div></div>
<p class='juan'>大方廣佛華嚴經疏論纂要卷第一百之十四</p></div>
</div><!-- end of div[@id='body'] -->
</body></html>