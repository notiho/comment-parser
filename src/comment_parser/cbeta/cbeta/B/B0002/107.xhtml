<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu242' />
<p class='juan'>大方廣佛華嚴經疏論纂要卷第一百之七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu243' />
<div class='div-orig'><p class="head2">入法界品第三十九<span class='note-inline'>(之十)</span></p>
</div>
<div class='div-commentary'><p style="margin-left:1em">○自下大文第五有十善友寄十地位。即分十段。第一婆珊婆演底夜神。寄歡喜地。<span class='note-inline'>(【鈔】寄初歡喜地者。初獲聖性。具證二空。能益自他。生大喜故。)</span>城名迦毗羅者。此云黃色。往昔黃頭仙人依此處故。黃是中色。表契中道故。又此是佛生之城。表初地生佛家故。婆珊者。此云春也。婆演底者。此云主當。以於春時主當苗稼故。謂顯初入地。能生長萬行．護眾生故。地上多見夜神者。證智玄妙。離相破暗故。下九天神。準梵本。皆是女神。瞿波亦女者。地上證於同體慈悲。女之狀故。第一依教趣求。</p>
</div>
<div class='div-orig'><p>爾時善財童子。一心思惟安住神教。憶持菩薩不可沮壞智藏解脫。修其三昧。學其軌則。觀其遊戲。入其微妙。得其智慧。達其平等。知其無邊。測其甚深。</p>
<p>漸次遊行。至於彼城。從東門入。佇立未久。便見日沒。</p>
<p>心念隨順諸菩薩教。渴仰欲見彼主夜神。於善知識生如來想。復作是念。由善知識得周徧眼。普能明見十方境界。由善知識得廣大解。普能了達一切所緣。由善知識得三昧眼。普能觀察一切法門。由善知識得智慧眼。普能明照十方剎海。</p>
</div>
<div class='div-commentary'><p style="margin-left:1em">【疏】於中先依前修證。後漸次下。趣求後友。於中先至時處。從東門入者。開明之初。顯入證之始故。見日沒者。是夜神故。表分別見日。皆已亡故。後心念下。生渴仰心。<span class='note-inline'>(【鈔】表分別見日皆亡者。初地斷見惑。即分別煩惱故。)</span></p>
<p style="margin-left:1em">○第二明見敬咨問。</p>
</div>
<div class='div-orig'><p>作是念時。見彼夜神。於虛空中．處寶樓閣香蓮華藏師子之座。身真金色。目髮紺青。形貌端嚴。見者歡喜。眾寶瓔珞以為嚴飾。身服朱衣。首戴梵冠。一切星宿炳然在體。於其身上一一毛孔。皆現化度無量無數惡道眾生。令其免離險難之像。是諸眾生。或生人中。或生天上。或有趣向二乘菩提。或有修行一切智道。又彼一一諸毛孔中。示現種種教化方便。或為現身。或為說法。或為示現聲聞乘道。或為示現獨覺乘道。或為示現諸菩薩行。菩薩勇猛。菩薩三昧。菩薩自在。菩薩住處。菩薩觀察。菩薩師子嚬申。菩薩解脫遊戲。如是種種成熟眾生。</p>
<p>善財童子見聞此已。心大歡喜。以身投地。禮夜神足。繞無數帀。於前合掌而作是言。聖者。我已先發阿耨多羅三藐三菩提心。我心冀望。依善知識獲諸如來功德法藏。唯願示我一切智道。我行於中。至十力地。</p>
</div>
<div class='div-commentary'><p style="margin-left:1em">【疏】於中二。初見友依正。於空見者。城表教道。空表證道。宗說兼通。如日處空故。服朱衣者。證智明顯故。法門星像．不離一身如體。化生作用．不離一毛之性。二善財童子見聞下。設敬咨問。<span class='note-inline'>(【鈔】宗說兼通者。前已引竟。即楞伽意。故彼第三經云。佛告大慧。三世如來有二種法通。謂說通。及自宗通。說通者。謂隨眾生心之所應。為說種種契經。是名說通。自宗通者。謂修行者。離自心現種種妄想。謂不墮一異俱不俱品。超度一切心意意識。自覺聖境。離因成故。一切外道聲聞緣覺墮二邊者。所不能知。我說是名自宗法通。釋曰。謂初了唯心。謂不墮下。境界則滅。超度一切下。能取亦無。自覺聖下。正悟自心。不由他悟。離三量成。故離因成。一切外道下。對他顯勝。經結勸云。是名自宗通。及說通相。汝及餘菩薩摩訶薩應當修學。偈云。謂我二種通。宗通及言說。說者授童蒙。宗為修行者。)</span></p>
<p style="margin-left:1em">○第三稱讚授法中二。初稱讚。後善男子我得下。授己法界。於中三。一標名體。二顯業用。三得法久近。今初。</p>
</div>
<div class='div-orig'><p>時彼夜神告善財言。善哉善哉。善男子。汝能深心敬善知識。樂聞其語。修行其教。以修行故。決定當得阿耨多羅三藐三菩提。</p>
<p>善男子。我得菩薩破一切眾生癡暗法光明解脫。</p>
</div>
<div class='div-commentary'><p style="margin-left:1em">【疏】一切眾生癡暗者。即所破二愚。法光明者。即是能破二無我智。又破眾生暗為悲。法光明是智。悲智具故。<span class='note-inline'>(【鈔】其二愚二無我等。並如地品。)</span></p>
<p style="margin-left:1em">○二明業用中二。先長行。後偈頌。今初。</p>
</div>
<div class='div-orig'><p>善男子。我於惡慧眾生起大慈心。於不善業眾生起大悲心。於作善業眾生起於喜心。於善惡二行眾生起不二心。於雜染眾生起令生清淨心。於邪道眾生起令生正行心。於劣解眾生起令興大解心。於樂生死眾生起令捨輪轉心。於住二乘道眾生起令住一切智心。善男子。我以得此解脫故。常與如是心共相應。善男子。我於夜暗人靜。鬼神盜賊諸惡眾生所遊行時。密雲重霧。惡風暴雨。日月星宿。並皆昏蔽不見色時。見諸眾生。若入於海。若行於陸。山林曠野諸險難處。或遭盜賊。或乏資糧。或迷惑方隅。或忘失道路。慞惶憂怖。不能自出。我時即以種種方便而救濟之。為海難者。示作船師。魚王。馬王。龜王。象王。阿脩羅王。及以海神。為彼眾生止惡風雨。息大波浪。引其道路。示其洲岸。令免怖畏。悉得安隱。復作是念。以此善根迴施眾生。願令捨離一切諸苦。為在陸地一切眾生。於夜暗中遭恐怖者。現作日月及諸星宿。晨霞夕電種種光明。或作屋宅。或為人眾。令其得免恐怖之厄。復作是念。以此善根迴施眾生。悉令除滅諸煩惱暗。一切眾生有惜壽命。有愛名聞。有貪財寶。有重官位。有著男女。有戀妻妾。未稱所求多生憂怖。我皆救濟令其離苦。為行山險而留難者。為作善神現形親近。為作好鳥發音慰悅。為作靈藥舒光照耀。示其果樹。示其泉井。示正直道。示平坦地。令其免離一切憂厄。為行曠野稠林險道。藤蘿所罥雲霧所暗而恐怖者。示其正道。令得出離。作是念言。願一切眾生伐見稠林。截愛羅網。出生死野。滅煩惱暗。入一切智平坦正道。到無畏處畢竟安樂。善男子。若有眾生樂著國土而憂苦者。我以方便令生厭離。作是念言。願一切眾生不著諸蘊。住一切佛薩婆若境。善男子。若有眾生樂著聚落。貪愛宅舍。常處黑暗受諸苦者。我為說法令生厭離。令法滿足。令依法住。作是念言。願一切眾生悉不貪樂六處聚落。速得出離生死境界。究竟安住一切智城。善男子。若有眾生。行暗夜中迷惑十方。於平坦路生險難想。於險難道起平坦想。以高為下。以下為高。其心迷惑生大苦惱。我以方便舒光照及。若欲出者。示其門戶。若欲行者。示其道路。欲度溝洫。示其橋梁。欲涉河海。與其船筏。樂觀方者。示其險易安危之處。欲休息者。示其城邑水樹之所。作是念言。如我於此照除夜暗。令諸世事悉得宣敘。願我普於一切眾生生死長夜無明暗處．以智慧光普皆照了。是諸眾生無有智眼。想心見倒之所覆翳。無常常想。無樂樂想。無我我想。不淨淨想。堅固執著我人眾生蘊界處法。迷惑因果。不識善惡。殺害眾生。乃至邪見。不孝父母。不敬沙門及婆羅門。不知惡人。不識善人。貪著惡事。安住邪法。毀謗如來。壞正法輪。於諸菩薩呰辱傷害。輕大乘道。斷菩提心。於有恩人．反加殺害。於無恩處。常懷怨結。毀謗賢聖。親近惡伴。盜塔寺物。作五逆罪。不久當墮三惡道處。願我速以大智光明。破彼眾生無明黑暗。令其疾發阿耨多羅三藐三菩提心。既發心已。示普賢乘。開十力道。亦示如來法王境界。亦示諸佛一切智城。諸佛所行。諸佛自在。諸佛成就。諸佛總持。一切諸佛共同一身。一切諸佛平等之處。令其安住。善男子。一切眾生或病所纏。或老所侵。或苦貧窮。或遭禍難。或犯王法。臨當被刑。無所依怙。生大怖畏。我皆救濟。使得安隱。復作是念。願我以法普攝眾生。令其解脫一切煩惱。生老病死憂悲苦患。近善知識。常行法施。勤行善業。速得如來清淨法身。住於究竟無變易處。善男子。一切眾生入見稠林。住於邪道。於諸境界起邪分別。常行不善。身語意業。妄作種種諸邪苦行。於非正覺生正覺想。於正覺所非正覺想。為惡知識之所攝受。以起惡見。將墮惡道。我以種種諸方便門而為救護。令住正見生人天中。復作是念。如我救此將墜惡道諸眾生等。願我普救一切眾生。悉令解脫一切諸苦。住波羅蜜出世聖道。於一切智得不退轉。具普賢願。近一切智。而不捨離諸菩薩行。常勤教化一切眾生。</p>
</div>
<div class='div-commentary'><p style="margin-left:1em">【疏】於中二。先興救物之心。二我於夜暗下。正明對緣救攝。於中十門。初一總明。為海難下別顯。今初有四種。一夜等為救時。二海等為救處。三遭盜等為所救。四種種方便為能救。後九門別顯中。文皆有二。先救世苦。令得世樂。後以迴向大願。令其究竟離苦得樂。九中一救海難眾生。二為在陸地下。救處陸眾生。三一切眾生下。救求不得及行山險眾生。四救樂國土眾生。五救著聚落眾生。六救暗夜眾生。七是諸眾生無有智下。救惑業眾生。八或病所纏下。救八苦眾生。九入見稠林下。救惡見眾生。</p>
<p style="margin-left:1em">○二偈頌。</p>
</div>
<div class='div-orig'><p>爾時婆珊婆演底主夜神。欲重宣此解脫義。承佛神力。觀察十方。為善財童子而說頌曰。</p>

<div class="lg regular" style="margin-left:0em;"><div class='lg-row'>我此解脫門　生淨法光明　能破愚癡暗　待時而演說　我昔無邊劫　勤行廣大慈</div>
<div class='lg-row'>普覆諸世間　佛子應修學　寂靜大悲海　出生三世佛　能滅眾生苦　汝應入此門</div>
<div class='lg-row'>能生世間樂　亦生出世樂　令我心歡喜　汝應入此門　既捨有為患　亦遠聲聞果</div>
<div class='lg-row'>淨修諸佛力　汝應入此門　我目甚清淨　普見十方剎　亦見其中佛　菩提樹下坐</div>
<div class='lg-row'>相好莊嚴身　無量眾圍繞　一一毛孔內　種種光明出　見諸羣生類　死此而生彼</div>
<div class='lg-row'>輪迴五趣中　常受無量苦　我耳甚清淨　聽之無不及　一切語言海　悉聞能憶持</div>
<div class='lg-row'>諸佛轉法輪　其聲妙無比　所有諸文字　悉皆能憶持　我鼻甚清淨　於法無所礙</div>
<div class='lg-row'>一切皆自在　汝應入此門　我舌甚廣大　淨好能言說　隨應演妙法　汝應入此門</div>
<div class='lg-row'>我身甚清淨　三世等如如　隨諸眾生心　一切悉皆現　我心淨無礙　如空含萬象</div>
<div class='lg-row'>普念諸如來　而亦不分別　了知無量剎　一切諸心海　諸根及欲樂　而亦不分別</div>
<div class='lg-row'>我以大神通　震動無量剎　其身悉徧往　調彼難調眾　我福甚廣大　如空無有盡</div>
<div class='lg-row'>供養諸如來　饒益一切眾　我智廣清淨　了知諸法海　除滅眾生惑　汝應入此門</div>
<div class='lg-row'>我知三世佛　及以一切法　亦了彼方便　此門徧無等　一一塵中見　三世一切剎</div>
<div class='lg-row'>亦見彼諸佛　此是普門力　十方剎塵內　悉見盧舍那　菩提樹下坐　成道演妙法</div>
</div></div>
<div class='div-commentary'><p style="margin-left:1em">【疏】偈頌中。二十一頌分四。初一頌法門名體。二有四頌。舉因勸修。即四無量。三有十頌。顯果令入。即六處殊勝。四有六頌。明業用廣大。</p>
<p style="margin-left:1em">○三得法久近中。先興二問。後還兩答。答中有二。先答發心時節。後答得法久近。今初。</p>
</div>
<div class='div-orig'><p>爾時善財童子白夜神言。汝發阿耨多羅三藐三菩提心為幾時耶。得此解脫其已久如。乃能如是饒益眾生。</p>
<p>其神答言。善男子。乃往古世。過如須彌山微塵數劫。有劫名寂靜光。世界名出生妙寶。有五億佛於中出現。彼世界中有四天下名寶月燈光。有城名蓮華光。王名善法度。以法施化。成就七寶。王四天下。王有夫人名法慧月。夜久眠寐。</p>
<p>時彼城東有一大林名為寂住。林中有一大菩提樹。名一切光摩尼王莊嚴身。出生一切佛神力光明。爾時有佛。名一切法雷音王。於此樹下成等正覺。放無量色廣大光明。徧照出生妙寶世界。</p>
<p>蓮華城內。有主夜神名為淨月。詣王夫人法慧月所。動身瓔珞。以覺夫人而告之言。夫人當知。一切法雷音王如來。於寂住林成無上覺。及廣為說諸佛功德自在神力。普賢菩薩所有行願。</p>
<p>令王夫人發阿耨多羅三藐三菩提意。供養彼佛。及諸菩薩聲聞僧眾。</p>
<p>善男子。時王夫人法慧月者。豈異人乎。我身是也。</p>
<p>我於彼佛所發菩提心種善根故。於須彌山微塵數劫。不生地獄餓鬼畜生諸惡趣中。亦不生於下賤之家。諸根具足。無有眾苦。於天人中福德殊勝。不生惡世。恆不離佛。及諸菩薩大善知識。常於其所種植善根。經八十須彌山微塵數劫常受安樂。而未滿足菩薩諸根。</p>
</div>
<div class='div-commentary'><p style="margin-left:1em">【疏】有六。初總顯本事因緣。二時彼城東下。明初佛興世。三蓮華城內下。善友勸發。四令王夫人下。正發大心。五時王夫人下。結會古今。六我於彼佛下。發心成益。</p>
<p style="margin-left:1em">○二答得法久近。</p>
</div>
<div class='div-orig'><p>過此劫已。復過萬劫。於賢劫前。有劫名無憂徧照。世界名離垢妙光。其世界中淨穢相雜。有五百佛於中出現。其第一佛。名須彌幢寂靜妙眼如來應正等覺。我為名稱長者女。名妙慧光明。端正殊妙。彼淨月夜神以願力故。於離垢世界一四天下妙幢王城中生。作主夜神。名清淨眼。我於一時。在父母邊夜久眠息。彼清淨眼來詣我所。震動我宅放大光明。出現其身讚佛功德。言妙眼如來坐菩提座始成正覺。勸喻於我。及以父母并諸眷屬。令速見佛。自為前導。引至佛所。廣興供養。</p>
<p>我纔見佛。即得三昧。名出生見佛調伏眾生三世智光明輪。獲此三昧故。能憶念須彌山微塵數劫。亦見其中諸佛出現。於彼佛所聽聞妙法。</p>
<p>以聞法故。即得此破一切眾生暗法光明解脫。</p>
<p>得此解脫已。即見其身徧往佛剎微塵數世界。亦見彼世界所有諸佛。又見自身在其佛所。亦見彼世界一切眾生。解其言音。識其根性。知其往昔曾為善友之所攝受。隨其所樂而為現身令生歡喜。我時於彼所得解脫。念念增長此心無間。又見自身徧往百佛剎微塵數世界此心無間。又見自身徧往千佛剎微塵數世界此心無間。又見自身徧往百千佛剎微塵數世界。如是念念乃至不可說不可說佛剎微塵數世界。亦見彼世界中一切如來。亦自見身在彼佛所聽聞妙法。受持憶念觀察決了。亦知彼佛諸本事海。諸大願海。彼諸如來嚴淨佛剎。我亦嚴淨亦見彼世界一切眾生。隨其所應而為現身教化調伏。此解脫門念念增長。如是乃至充滿法界。</p>
</div>
<div class='div-commentary'><p style="margin-left:1em">【疏】於中二。初總顯得法因緣。後我纔見佛下。正明得法。於中三。初得方便三昧。謂上見諸佛。下化眾生。次以聞法故下。得此解脫。後得此解脫已下。廣顯業用。</p>
<p style="margin-left:1em">○第四謙推。</p>
</div>
<div class='div-orig'><p>善男子。我唯知此菩薩破一切眾生暗法光明解脫。如諸菩薩摩訶薩。成就普賢無邊行願。普入一切諸法界海。得諸菩薩金剛智幢自在三昧。出生大願。住持佛種。於念念中成滿一切大功德海。嚴淨一切廣大世界。以自在智。教化成熟一切眾生。以智慧日。滅除一切世間暗障。以勇猛智。覺悟一切眾生昏睡。以智慧月．決了一切眾生疑惑。以清淨音．斷除一切諸有執著。於一切法界一一塵中。示現一切自在神力。智眼明淨等見三世。而我何能知其妙行。說其功德。入其境界。示其自在。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第五指示後友。</p>
</div>
<div class='div-orig'><p>善男子。此閻浮提摩竭提國菩提場內。有主夜神。名普德淨光。我本從其發阿耨多羅三藐三菩提心。常以妙法開悟於我。汝詣彼問。菩薩云何學菩薩行。修菩薩道。</p>
</div>
<div class='div-commentary'><p style="margin-left:1em">【疏】云菩提場內者。得無誤犯。由契理故。理即菩提場。友名普德者。最勝法界。無德不具故。淨光者。正智證入。離誤犯之垢故。即前淨月。故云本從發心。</p>
<p style="margin-left:1em">○第六戀德禮辭。</p>
</div>
<div class='div-orig'><p>爾時善財童子。向婆珊婆演底神而說頌曰。</p>

<div class="lg regular" style="margin-left:0em;"><div class='lg-row'>見汝清淨身　相好超世間　如文殊師利　亦如寶山王　汝法身清淨　三世悉平等</div>
<div class='lg-row'>世界悉入中　成壞無所礙　我觀一切趣　悉見汝形像　一一毛孔中　星月各分布</div>
<div class='lg-row'>汝心極廣大　如空徧十方　諸佛悉入中　清淨無分別　一一毛孔內　悉放無數光</div>
<div class='lg-row'>十方諸佛所　普雨莊嚴具　一一毛孔內　各現無數身　十方諸國土　方便度眾生</div>
<div class='lg-row'>一一毛孔內　示現無量剎　隨諸眾生欲　種種令清淨　若有諸眾生　聞名及見身</div>
<div class='lg-row'>悉獲功德利　成就菩提道　多劫在惡趣　始得見聞汝　亦應歡喜受　以滅煩惱故</div>
<div class='lg-row'>千剎微塵劫　歎汝一毛德　劫數猶可窮　功德終無盡</div>
</div></div>
<div class='div-commentary'><p style="margin-left:1em">【疏】於中二。先以偈讚。表戀德之深。於中十偈分四。初四讚身心超勝。次三明大用無涯。次二益物不虛。後一結德無盡。</p>
</div>
<div class='div-orig'><p>時善財童子說此頌已。頂禮其足。繞無量帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【疏】二作禮辭退。</p>
<p style="margin-left:1em">【論】善財投身於地。禮夜神足。合掌申請所求法門。此之境界。身量毛孔。乃是法界之身。極其法界際境界也。令修行者。倣而學之。十地方終。舉樣極全。學者纔得其分也。乃是全中之分故。以智之境界。及時不遷即全。約位升進即分。此是初歡喜地善知識。以檀波羅蜜為主。餘九為伴。此明入俗同纏。長養大慈悲門。具足檀波羅蜜。令得圓滿。以修慈故。多生不離女身表之。無出世相也。常處俗流。此十地中。總明處世長養大慈悲門十箇善知識。無出家相。總為女天。說多生因本發菩提心時。亦是女身。以表十地是入眾生界長養大慈悲之行也。以表女是慈悲。能長養子孫。無疲勞故。用明菩薩。養眾生故。</p>
<p style="margin-left:1em">○第二普德淨光夜神。寄離垢地善友。義如前說。<span class='note-inline'>(【鈔】寄離垢地者。謂真淨尸羅。離於能起微細毀犯煩惱垢故。)</span>文則具六。且分為四。第一依教趣求。第二見敬咨問。第三稱讚授法。第四戀德禮辭。今初。</p>
</div>
<div class='div-orig'><p>爾時善財童子。了知彼婆珊婆演底夜神初發菩提心．所生菩薩藏。所發菩薩願。所淨菩薩度。所入菩薩地。所修菩薩行。所行出離道。一切智光海。普救眾生心。普徧大悲雲。於一切佛剎。盡未來際。常能出生普賢行願。漸次遊行。至普德淨光夜神所。</p>
</div>
<div class='div-commentary'><p style="margin-left:1em">【疏】先念前法。有十一句。初一念發心。餘十念得法。</p>
<p style="margin-left:1em">○第二見敬咨問。</p>
</div>
<div class='div-orig'><p>頂禮其足。繞無數帀。於前合掌。而作是言。聖者。我已先發阿耨多羅三藐三菩提心。而我未知菩薩云何修行菩薩地。云何出生菩薩地。云何成就菩薩地。</p>
</div>
<div class='div-commentary'><p style="margin-left:1em">○第三稱讚授法。先讚。後授。授中二。先長行。後偈頌。長行中三。第一正授法門。第二謙己推勝。第三指示後友。初中二。先總答所問。後別示己法。今初。</p>
</div>
<div class='div-orig'><p>夜神答言。善哉善哉。善男子。汝已能發阿耨多羅三藐三菩提心。今復問於菩薩地。修行出生及以成就。</p>
<p>善男子。菩薩成就十法。能圓滿菩薩行。何者為十。一者得清淨三昧。常見一切佛。二者得清淨眼。常觀一切佛相好莊嚴。三者知一切如來無量無邊功德大海。四者知等法界無量諸佛法光明海。五者知一切如來一一毛孔放等眾生數大光明海。利益無量一切眾生。六者見一切如來一一毛孔出一切寶色光明燄海。七者於念念中出現一切佛變化海。充滿法界。究竟一切諸佛境界調伏眾生。八者得佛音聲。同一切眾生言音海。轉三世一切佛法輪。九者知一切佛無邊名號海。十者知一切佛調伏眾生不思議自在力。善男子。菩薩成就此十種法。則能圓滿菩薩諸行。</p>
</div>
<div class='div-commentary'><p style="margin-left:1em">【疏】有標徵釋結。釋中有十句。初總。餘別。別中三是智法光明。四放光利益。五常光發燄。餘可知。<span class='note-inline'>(【鈔】餘別中三是智法光明者。疏但隨難解三。今當重釋。略有二意。一作總別解。初一總。餘九別。別中二觀外相。三念內德。四知所證。五放光。六常光。七變化。八圓音。九名號。十調生。二約身釋。一菩提身。二相好身。三智身。四法身。五願身。如賢首品。毛孔放光。皆宿願故。六福德身。七化身。八力持身。圓音持法。盡未來故。九意生身。隨意立名故。十威勢身。結云威力故。十身並彰。內外皆具。若專念此。何行不成。)</span></p>
<p style="margin-left:1em">○二別示己法。於中二。先標名體。</p>
</div>
<div class='div-orig'><p>善男子。我得菩薩解脫。名寂靜禪定樂普遊步。</p>
</div>
<div class='div-commentary'><p style="margin-left:1em">【疏】謂契理無著為寂靜。止觀雙運為禪定。正法樂住為樂。大用無涯為普游步。</p>
<p style="margin-left:1em">○後廣顯業用。於中四。初明攀緣如實禪。同如來清淨禪。即寂靜業用。次現法樂住禪。即定業用。三明引生功德禪。四饒益有情禪。此二即普遊步業用。今初。<span class='note-inline'>(【鈔】初明攀緣如實禪．同如來清淨禪等者。楞伽第二說有四禪。經云。大慧。有四種禪。云何為四。謂愚夫所行禪。觀察義禪。攀緣如實禪。如來禪。云何愚夫所行禪。謂有聲聞緣覺外道修行者。人無我。自性。共相。骨瑣。無常。苦。不淨相。計著為首。如是不異。觀前後轉進。想不除滅。是名愚夫所行禪。云何觀察義禪。謂人無我。自性。共相。外道自他俱無性已。觀法無我。彼地相義。漸次增進。是名觀察義禪。云何攀緣如實禪。謂妄想二。無我妄想。如實處不生妄想。是名攀緣如實禪。云何如來禪。謂入如來地行。自覺聖智相。三種樂住。成辦眾生不思議事。是名如來禪。故偈云。凡夫所行禪。觀察相義禪。攀緣如實禪。如來清淨禪。釋曰。配位有二師。一云初凡小。二至七地。三八地已上。四即佛地。二大雲言。亦初凡小。二十信至迴向。三即加行。四即初地至佛地。以證如故。皆名如來。若修觀者。凡夫直用如來淨禪。今此文中。即以第三同於第四。不用初二。初是凡小。二猶未忘法無我故。即以三四因果交徹。謂見佛法界。即攀緣如義。無取無入．即同如來清淨禪義。又如來禪。不礙下文廣利樂故。)</span></p>
</div>
<div class='div-orig'><p>普見三世一切諸佛。亦見彼佛清淨國土道場眾會。神通名號。說法壽命。言音身相種種不同。悉皆明覩。而無取著。何以故。知諸如來非去。世趣永滅故。非來。體性無生故。非生。法身平等故。非滅。無有生相故。非實。住如幻法故。非妄。利益眾生故。非遷。超過生死故。非壞。性常不變故。一相。言語悉離故。無相。性相本空故。</p>
</div>
<div class='div-commentary'><p style="margin-left:1em">【疏】文中有標。徵。釋。標以見佛無著故寂靜。釋云。所以無著者。窮了如來之體性故。文有十非。大同中論八不。謂不去不來。不生不滅。為四。其非實非妄．即是不常．非遷非壞。即是不斷。一相即非異。無相亦非一。</p>
<p style="margin-left:1em">○二明現法樂住禪。</p>
</div>
<div class='div-orig'><p>善男子。我如是了知一切如來時。於菩薩寂靜禪定樂普遊步解脫門。分明了達成就增長。</p>
<p>思惟觀察堅固莊嚴。不起一切妄想分別。大悲救護一切眾生。一心不動。修習初禪。</p>
<p>息一切意業。攝一切眾生。智力勇猛。喜心悅豫。修第二禪。</p>
<p>思惟一切眾生自性。厭離生死。修第三禪。悉能息滅一切眾生眾苦熱惱。修第四禪。</p>
</div>
<div class='div-commentary'><p style="margin-left:1em">【疏】先牒前起後。後思惟下。正顯四禪。初禪中。思惟觀察．即是尋伺。當對治支。堅固莊嚴。猶是尋伺之相。次不起一切妄想分別．即所離障。然世禪但離欲惡不善。今一乘深妙。故離一切妄想。次大悲救護一切眾生．即利益支。謂離自憂。念眾生憂。故生喜樂。後一心下。即所依支。謂彼二依止。<span class='note-inline'>(【鈔】後思惟下。正顯四禪者。斯則以如來禪導於四禪。不同三地寄位四禪。四禪不同。即為四別。然大小雖異。支林功德名數皆同。有十八支。具如三地。地論皆攝以為四類。一所離障。二對治支。三利益支。四彼二依止三昧．四中後三是支。初一非支。並如前說。謂離自憂者。約五受說。初禪已離憂受。今大悲救護。即憂眾生之憂。離憂合是所離。今念他憂。卻生喜樂。故為利益。)</span>二禪中。息一切意業。即滅覺觀。次攝一切眾生．是一心。智力勇猛。是內淨無覺無觀。次喜心悅豫。是定生喜樂。修第二禪。即彼二依止。下三四禪準此。三禪中。初思惟一切眾生自性．即捨念二支。謂捨離前攝生之喜。於此捨中。不失念故。厭離生死。即慧樂二支。謂正知生死不可喜故。厭離即得真寂之樂。四禪中二句。通具三支。謂苦喜憂樂。皆是眾苦熱惱。於下苦中。橫生樂故。四受俱亡。故云悉能息滅。即捨念清淨。既無苦樂。即是中受。</p>
<p style="margin-left:1em">○三引生功德禪。</p>
</div>
<div class='div-orig'><p>增長圓滿一切智願。出生一切諸三昧海。入諸菩薩解脫海門。遊戲一切神通。成就一切變化。以清淨智普入法界。</p>
</div>
<div class='div-commentary'><p style="margin-left:1em">【疏】遊戲神通。即普遊步義。上來皆約一乘。異於三地寄法故。乃至云普入法界。</p>
<p style="margin-left:1em">○四明饒益有情禪。種種方便．無不饒益。亦普遊步義。</p>
</div>
<div class='div-orig'><p>善男子。我修此解脫時。以種種方便成就眾生。所謂於在家放逸眾生。令生不淨想。可厭想。疲勞想。逼迫想。繫縛想。羅剎想。無常想。苦想。無我想。空想。無生想。不自在想。老病死想。自於五欲不生樂著。亦勸眾生不著欲樂。唯住法樂。出離於家。入於非家。</p>
<p>若有眾生住於空閒。我為止息諸惡音聲。於靜夜時為說深法。與順行緣。開出家門。示正道路。為作光明除其暗障。滅其怖畏。讚出家業。歎佛法僧及善知識具諸功德。亦歎親近善知識行。</p>
<p>復次善男子。我修解脫時。令諸眾生不生非法貪。不起邪分別。不作諸罪業。若己作者。皆令止息。若未生善法。未修波羅蜜行。未求一切智。未起大慈悲。未造人天業。皆令其生。若已生者。令其增長。我與如是順道因緣。乃至令成一切智智。</p>
</div>
<div class='div-commentary'><p style="margin-left:1em">【疏】文中三。初令修四念處等觀。次若有眾生下。明作道因緣。後復次下。令修四正斷。</p>
<p style="margin-left:1em">○第二謙己推勝。第三去此不遠下。指示後友。</p>
</div>
<div class='div-orig'><p>善男子。我唯得此菩薩寂靜禪定樂普遊步解脫門。如諸菩薩摩訶薩具足普賢所有行願。了達一切無邊法界。常能增長一切善根。照見一切如來智力。住於一切如來境界。恒處生死心無障礙。疾能滿足一切智願。普能往詣一切世界。悉能觀見一切諸佛。徧能聽受一切佛法。能破一切眾生癡暗。能於生死大夜之中。出生一切智慧光明。而我云何能知能說彼功德行。</p>
<p>善男子。去此不遠。於菩提場右邊。有一夜神。名喜目觀察眾生。汝詣彼問。菩薩云何學菩薩行。修菩薩道。</p>
</div>
<div class='div-commentary'><p style="margin-left:1em">【疏】去此不遠者。同寄世間故。菩提場右者。依理發光。義便易故。喜目觀察者。忍惡視物。故云喜目。發聞持光。故云觀察。</p>
<p style="margin-left:1em">○後偈頌。</p>
</div>
<div class='div-orig'><p>爾時普德淨光夜神。欲重宣此解脫義。為善財童子而說頌曰。</p>

<div class="lg regular" style="margin-left:0em;"><div class='lg-row'>若有信解心　盡見三世佛　彼人眼清淨　能入諸佛海　汝觀諸佛身　清淨相莊嚴</div>
<div class='lg-row'>一念神通力　法界悉充滿　盧舍那如來　道場成正覺　一切法界中　轉於淨法輪</div>
<div class='lg-row'>如來知法性　寂滅無有二　清淨相嚴身　徧示諸世間　佛身不思議　法界悉充滿</div>
<div class='lg-row'>普現一切剎　一切無不見　佛身常光明　一切剎塵等　種種清淨色　念念徧法界</div>
<div class='lg-row'>如來一毛孔　放不思議光　普照諸羣生　令其煩惱滅　如來一毛孔　出生無盡化</div>
<div class='lg-row'>充徧於法界　除滅眾生苦　佛演一妙音　隨類皆令解　普雨廣大法　使發菩提意</div>
<div class='lg-row'>佛昔修諸行　己曾攝受我　故得見如來　普現一切剎　諸佛出世間　量等眾生數</div>
<div class='lg-row'>種種解脫境　非我所能知　一切諸菩薩　入佛一毛孔　如來妙解脫　非我所能知</div>
<div class='lg-row'>此近有夜神　名喜目觀察　汝應往詣彼　問修菩薩行</div>
</div></div>
<div class='div-commentary'><p style="margin-left:1em">【疏】十三偈分三。初十偈頌正授法門。次二頌謙己推勝。後一頌指示後友。前中頌前十法。文小不次。初四如次頌前四法。五超頌第七。六頌第六。七卻頌第五。八頌第十。九頌第八。十頌第九。</p>
</div>
<div class='div-orig'><p>時善財童子頂禮其足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】法門名菩薩寂靜禪定樂普游步解脫門者。此是戒波羅蜜。以法身為戒體。即一切境界性自禪故。法界性禪。即智自徧周。以智徧周。所以普遊步故。常處生死。行大慈悲。長養自體大慈悲心。於法性中具菩薩行徧法界。故名菩薩寂靜禪定樂普遊步解脫門。明處生死中菩提法樂。亦能具足菩薩大慈悲。復能徧行普賢道故。此明自心菩提場內菩薩大悲之行。名普德淨光夜神者。智悲徧周。照眾生之長夜。故名為淨光。其慈育俗。名之為德。其智不為。性自大用徧周。名之為神。如此禪。以菩提體。行大寂靜法界無礙大慈悲心。寂用徧故。約其功用。安四禪之名。此是第二離垢地中善知識以戒波羅蜜為體。餘九為伴。治菩提心。處於生死海。行於慈悲不自在障。令得自在故。此明和融菩提生死二不自在。使令自在。此位中以菩提體。觀三界無生滅性。是總相觀。</p>
<p style="margin-left:1em">○第三喜目觀察眾生夜神。寄發光地。<span class='note-inline'>(【鈔】寄發光地。謂成就勝定大法總持。能發無邊妙慧光故。)</span>文具六段。第一依教趣求。</p>
</div>
<div class='div-orig'><p>爾時善財童子。敬善知識教。行善知識語。</p>
<p>作如是念。善知識者。難見難遇。見善知識。令心不散亂。見善知識。破障礙山。見善知識。入大悲海救護眾生。見善知識。得智慧光普照法界。見善知識。悉能修行一切智道。見善知識。普能覩見十方佛海。見善知識。得見諸佛。轉於法輪憶持不忘。作是念己。發意欲詣喜目觀察眾生夜神所。</p>
<p>時喜目神加善財童子。令知親近善知識。能生諸善根。增長成熟。所謂令知親近善知識。能修助道具。令知親近善知識。能起勇猛心。令知親近善知識。能作難壞業。令知親近善知識。能得難伏力。令知親近善知識。能入無邊方。令知親近善知識。能久遠修行。令知親近善知識。能辦無邊業。令知親近善知識。能行無量道。令知親近善知識。能得速疾力普詣諸剎。令知親近善知識。能不離本處徧至十方。</p>
<p>時善財童子遽發是念。由親近善知識。能勇猛勤修一切智道。由親近善知識。能速疾出生諸大願海。由親近善知識。能為一切眾生盡未來劫受無邊苦。由親近善知識。能被大精進甲。於一微塵中說法。聲徧法界。由親近善知識。能速往詣一切方海。由親近善知識。於一毛道盡未來劫修菩薩行。由親近善知識。於念念中行菩薩行。究竟安住一切智地。由親近善知識。能入三世一切如來自在神力諸莊嚴道。由親近善知識。能常徧入諸法界門。由親近善知識。常緣法界未曾動出。而能徧往十方國土。</p>
<p>爾時善財童子發是念己。即詣喜目觀察眾生夜神所。</p>
</div>
<div class='div-commentary'><p style="margin-left:1em">【疏】趣求中二。初依前友教。念友成益。後作是念己下。趣求後友。得友加持。於中四。一欲趣後友。二時喜目神下。得友加持。謂加令知近友之益。三時善財童子遽發下。加所成益。謂依前能加而起念故。如次以此十句。對前十句。四爾時善財下。正明趣後。</p>
<p style="margin-left:1em">○第二見敬咨問。</p>
</div>
<div class='div-orig'><p>見彼夜神。在於如來眾會道場。坐蓮華藏師子之座。</p>
</div>
<div class='div-commentary'><p style="margin-left:1em">【疏】見敬咨問中。但畧明見。己含敬請。</p>
<p style="margin-left:1em">○第三示己法界。謂懸為示相。義當答問。於中三。初標名體。次顯業用。後出所因。今初。</p>
</div>
<div class='div-orig'><p>入大勢力普喜幢解脫。</p>
</div>
<div class='div-commentary'><p style="margin-left:1em">【疏】無不攝伏。為大勢力。徧稱羣機。故云普喜。摧伏高顯。所以名幢。</p>
<p style="margin-left:1em">○第二明業用。於中三。初顯無涯之用。次爾時善財見聞下。覩用獲益。後爾時善財得此下。慶益稱讚。初中謂毛孔身雲。無有盡故。於中二。先出通說修行身。後復於一一諸毛孔下。出演說本行身。前中三。初總標。亦是釋名。</p>
</div>
<div class='div-orig'><p>於其身上一一毛孔。出無量種變化身雲。隨其所應。以妙言音而為說法。普攝無量一切眾生。皆令歡喜而得利益。</p>
</div>
<div class='div-commentary'><p style="margin-left:1em">○次別顯十度。</p>
</div>
<div class='div-orig'><p>所謂出無量化身雲。充滿十方一切世界。說諸菩薩行檀波羅蜜。於一切事皆無戀著。於一切眾生普皆施與。其心平等無有輕慢。內外悉施。難捨能捨。</p>
<p>○出等眾生數無量化身雲。充滿法界。普現一切眾生之前。說持淨戒無有缺犯。修諸苦行皆悉具足。於諸世間無有所依。於諸境界無所愛著。說在生死輪迴往返。說諸人天盛衰苦樂。說諸境界皆是不淨。說一切法皆是無常。說一切行悉苦無味。令諸世間捨離顛倒。住諸佛境。持如來戒。如是演說種種戒行。戒香普熏。令諸眾生悉得成熟。</p>
<p>○又出等眾生數種種身雲。說能忍受一切眾苦。所謂割截捶楚。訶罵欺辱。其心泰然不動不亂。於一切行不卑不高。於諸眾生不起我慢。於諸法性安住忍受。說菩提心無有窮盡。心無盡故智亦無盡。普斷一切眾生煩惱。說諸眾生卑賤醜陋不具足身。令生厭離。讚諸如來清淨妙色無上之身。令生欣樂。如是方便成熟眾生。</p>
<p>○又出等眾生界種種身雲。隨諸眾生心之所樂。說勇猛精進。修一切智助道之法。勇猛精進。降伏魔怨。勇猛精進。發菩提心不動不退。勇猛精進。度一切眾生出生死海。勇猛精進。除滅一切惡道諸難。勇猛精進。壞無智山。勇猛精進。供養一切諸佛如來不生疲厭。勇猛精進。受持一切諸佛法輪。勇猛精進。壞散一切諸障礙山。勇猛精進。教化成熟一切眾生。勇猛精進。嚴淨一切諸佛國土。如是方便成熟眾生。</p>
<p>○又出種種無量身雲。以種種方便。令諸眾生心生歡喜。捨離惡意厭一切欲。為說慚愧。令諸眾生藏護諸根。為說無上清淨梵行。為說欲界是魔境界。令生恐怖。為現不樂世間欲樂住於法樂。隨其次第入諸禪定諸三昧樂。令思惟觀察。除滅一切所有煩惱。又為演說一切菩薩諸三昧海。神力變現自在遊戲。令諸眾生歡喜適悅離諸憂怖。其心清淨諸根猛利。愛重於法。修習增長。</p>
<p>○又出等眾生界種種身雲。為說往詣十方國土供養諸佛。及以師長真善知識。受持一切諸佛法輪精勤不懈。又為演說稱讚一切諸如來海。觀察一切諸法門海。顯示一切諸法性相。開闡一切諸三昧門。開智慧境界。竭一切眾生疑海。示智慧金剛。壞一切眾生見山。升智慧日輪。破一切眾生癡暗。皆令歡喜成一切智。</p>
<p>○又出等眾生界種種身雲。普詣一切眾生之前。隨其所應。以種種言辭而為說法。或說世間神通福力。或說三界皆是可怖。令其不作世間業行。離三界處。出見稠林。或為稱讚一切智道。令其超越二乘之地。或為演說不住生死不住涅槃。令其不著有為無為。或為演說住於天宮。乃至道場。令其欣樂發菩提意。如是方便教化眾生。皆令究竟得一切智。</p>
<p>○又出一切世界微塵數身雲。普詣一切眾生之前。念念中。示普賢菩薩一切行願。念念中。示清淨大願充滿法界。念念中。示嚴淨一切世界海。念念中。示供養一切如來海。念念中。示入一切法門海。念念中。示入一切世界海微塵數世界海。念念中。示於一切剎。盡未來劫清淨修行一切智道。念念中。示入如來力。念念中。示入一切三世方便海。念念中。示往一切剎現種種神通變化。念念中。示諸菩薩一切行願。令一切眾生住一切智。如是所作恒無休息。</p>
<p>○又出等一切眾生心數身雲。普詣一切眾生之前。說諸菩薩集一切智助道之法無邊際力。求一切智不破壞力。無窮盡力。修無上行不退轉力。無間斷力。於生死法無染著力。能破一切諸魔眾力。遠離一切煩惱垢力。能破一切業障山力。住一切劫修大悲行無疲倦力。震動一切諸佛國土。令一切眾生生歡喜力。能破一切諸外道力。普於世間轉法輪力。以如是等方便成熟。令諸眾生至一切智。</p>
<p>○又出等一切眾生心數無量變化色身雲。普詣十方無量世界。隨眾生心。演說一切菩薩智行。所謂說入一切眾生界海智。說入一切眾生心海智。說入一切眾生根海智。說入一切眾生行海智。說度一切眾生未曾失時智。說出一切法界音聲智。說念念徧一切法界海智。說念念知一切世界海壞智。說念念知一切世界海成住莊嚴差別智。說念念自在親近供養一切如來聽受法輪智。示現如是智波羅蜜。令諸眾生皆大歡喜。調暢適悅。其心清淨。生決定解。求一切智無有退轉。</p>
</div>
<div class='div-commentary'><p style="margin-left:1em">【疏】如次十度。各有又出以為揀別。其間深旨。如理思之。</p>
<p style="margin-left:1em">○後類通餘法。</p>
</div>
<div class='div-orig'><p>如說菩薩諸波羅蜜成熟眾生。如是宣說一切菩薩種種行法而為利益。</p>
</div>
<div class='div-commentary'><p style="margin-left:1em">【疏】種種行法者。神通度生菩提分等。<span class='note-inline'>(上出通說修行身竟。)</span></p>
<p style="margin-left:1em">○二出演說本行身。</p>
</div>
<div class='div-orig'><p>復於一一諸毛孔中。出無量種眾生身雲。所謂出興色究竟天．善現天．善見天．無熱天．無煩天相似身雲。出少廣．廣果．福生．無雲天相似身雲。出徧淨．無量淨．少淨天相似身雲。出光音．無量光．少光天相似身雲。出大梵．梵輔．梵眾天相似身雲。出自在天．化樂天．兜率陀天．須夜摩天．忉利天．及其采女諸天子眾相似身雲。出提頭賴吒乾闥婆王．乾闥婆子．乾闥婆女相似身雲。出毗樓勒叉鳩槃茶王．鳩槃茶子。鳩槃茶女相似身雲。出毗樓博叉龍王．龍子．龍女相似身雲。出毗沙門夜叉王．夜叉子．夜叉女相似身雲。出大樹緊那羅王．善慧摩睺羅伽王．大速疾力迦樓羅王。羅睺阿脩羅王．閻羅法王。及其子其女相似身雲。出諸人王及其子其女相似身雲。出聲聞獨覺及諸佛眾相似身雲。出地神水神火神風神河神海神山神樹神。乃至晝夜主方神等相似身雲。周徧十方充滿法界。</p>
<p>於彼一切眾生之前．現種種聲。所謂風輪聲。水輪聲。火燄聲。海潮聲。地震聲。大山相擊聲。天城震動聲。摩尼相擊聲。天王聲。龍王聲。夜叉王聲。乾闥婆王聲。阿脩羅王聲。迦樓羅王聲。緊那羅王聲。摩睺羅伽王聲。人王聲。梵王聲。天女歌詠聲。諸天音樂聲。摩尼寶王聲。</p>
</div>
<div class='div-commentary'><p style="margin-left:1em">【疏】本行身中四。一出能說之身。二於彼一切眾生下。明演法之聲。三以如是等聲下。顯所說之法。四如是說時下。彰說之益。前二後一。可知。</p>
</div>
<div class='div-orig'><p>以如是等種種音聲。說喜目觀察眾生夜神。從初發心所集功德。所謂承事一切諸善知識。親近諸佛修行善法。行檀波羅蜜。難捨能捨。行尸波羅蜜。棄捨王位宮殿眷屬出家學道。行羼提波羅蜜。能忍世間一切苦事。及以菩薩所修苦行。所持正法。皆悉堅固。其心不動。亦能忍受一切眾生於己身心惡作惡說。忍一切業．皆不失壞。忍一切法．生決定解。忍諸法性．能諦思惟。行精進波羅蜜。起一切智行成一切佛法。行禪波羅蜜。其禪波羅蜜所有資具。所有修習。所有成就。所有清淨。所有起三昧神通。所有入三昧海門。皆悉顯示。行般若波羅蜜。其般若波羅蜜所有資具。所有清淨。大智慧日。大智慧雲。大智慧藏。大智慧門。皆悉顯示。行方便波羅蜜。其方便波羅蜜所有資具。所有修行。所有體性。所有理趣。所有清淨。所有相應事。皆悉顯示。行願波羅蜜。其願波羅蜜所有體性。所有成就。所有修習。所有相應事。皆悉顯示。行力波羅蜜。其力波羅蜜所有資具。所有因緣。所有理趣。所有演說。所有相應事。皆悉顯示。行智波羅蜜。其智波羅蜜所有資具。所有體性。所有成就。所有清淨。所有處所。所有增長。所有深入。所有光明。所有顯示。所有理趣。所有相應事。所有揀擇。所有行相。所有相應法。所有所攝法。所知法。所知業。所知剎。所知劫。所知世。所知佛出現。所知佛。所知菩薩。所知菩薩心。菩薩位。菩薩資具。菩薩發趣。菩薩迴向。菩薩大願。菩薩法輪。菩薩揀擇法。菩薩法海。菩薩法門海。菩薩法旋流。菩薩法理趣。如是等智波羅蜜相應境界。皆悉顯示。成熟眾生。</p>
<p>○又說此神從初發心所集功德相續次第。所習善根相續次第。所修無量諸波羅蜜相續次第。死此生彼及其名號相續次第。親近善友。承事諸佛。受持正法。修菩薩行。入諸三昧。以三昧力。普見諸佛。普見諸剎。普知諸劫。深入法界。觀察眾生。入法界海。知諸眾生死此生彼。得淨天耳聞一切聲。得淨天眼見一切色。得他心智知眾生心。得宿住智知前際事。得無依無作神足智通。自在遊行徧十方剎。如是所有相續次第。得菩薩解脫。入菩薩解脫海。得菩薩自在。得菩薩勇猛。得菩薩遊步。住菩薩想。入菩薩道。如是一切所有功德。相續次第皆悉演說。分別顯示。成熟眾生。</p>
</div>
<div class='div-commentary'><p style="margin-left:1em">【疏】三所說法中二。先說本行十度行法。後又說下。類通所餘行法。今初忍中。惡作屬身。惡說屬口。禪中有六句。一名體。二資緣。三造修。四獲得。五治障。六起用。下之五度。句雖多少。例此可知。般若中。日約破暗。雲約演法。藏顯包含。方便中。體性通事理。理趣謂意趣。後類通餘行中。具四菩薩行。思之。<span class='note-inline'>(【鈔】後類通餘行具四菩薩行者。初菩提分法行。以從初發心積集功德。皆助菩提。是菩提分。二入諸三昧下。即三昧行。三得淨天耳下。即佛通行。得菩薩解脫下。成熟眾生行。結中云。分別顯示成熟眾生。)</span></p>
</div>
<div class='div-orig'><p>如是說時。於念念中十方各嚴淨不可說不可說諸佛國土。度脫無量惡趣眾生。令無量眾生生天人中富貴自在。令無量眾生出生死海。令無量眾生安住聲聞辟支佛地。令無量眾生住如來地。</p>
</div>
<div class='div-commentary'><p style="margin-left:1em">【疏】四彰說之益。<span class='note-inline'>(二出演說本行身竟。)</span></p>
<p style="margin-left:1em">○二覩用獲益。即證入法界。</p>
</div>
<div class='div-orig'><p>爾時善財童子。見聞如上所現一切諸希有事。念念觀察。思惟解了。深入安住。承佛威力及解脫力。</p>
<p>則得菩薩不思議大勢力普喜幢自在力解脫。</p>
<p>何以故。與喜目夜神於往昔時同修行故。如來神力所加持故。不思議善根所祐助故。得菩薩諸根故。生如來種中故。得善友力所攝受故。受諸如來所護念故。毗盧遮那如來曾所化故。彼分善根己成熟故。堪修普賢菩薩行故。</p>
</div>
<div class='div-commentary'><p style="margin-left:1em">【疏】於中三。初顯證因緣。次則得下。正明證入。後何以下。徵釋所由。</p>
<p style="margin-left:1em">○三慶益稱讚。</p>
</div>
<div class='div-orig'><p>爾時善財童子得此解脫己。心生歡喜。合掌向喜目觀察眾生夜神。以偈讚曰。</p>

<div class="lg regular" style="margin-left:0em;"><div class='lg-row'>無量無數劫　學佛甚深法　隨其所應化　顯現妙色身　了知諸眾生　沈迷嬰妄想</div>
<div class='lg-row'>種種身皆現　隨應悉調伏　法身恆寂靜　清淨無二相　為化眾生故　示現種種形</div>
<div class='lg-row'>於諸蘊界處　未曾有所著　示行及色身　調伏一切眾　不著內外法　已度生死海</div>
<div class='lg-row'>而現種種身　住於諸有界　遠離諸分別　戲論所不動　為著妄想者　弘宣十力法</div>
<div class='lg-row'>一心住三昧　無量劫不動　毛孔出化雲　供養十方佛　得佛方便力　念念無邊際</div>
<div class='lg-row'>示現種種身　普攝諸羣生　了知諸有海　種種業莊嚴　為說無礙法　令其悉清淨</div>
<div class='lg-row'>色身妙無比　清淨如普賢　隨諸眾生心　示現世間相</div>
</div></div>
<div class='div-commentary'><p style="margin-left:1em">【疏】十偈分四。初一偈現說之因。次一現說之意。次六現說體相。皆即寂之用。後二總結現說無礙。<span class='note-inline'>(已上顯業用竟。)</span></p>
<p style="margin-left:1em">○第三大科明出所因。於中先興二問。後具二答。於中先以偈答。後會古今。前中總九十一頌。分二。前七十九頌。答發心久近。後十二頌。答得法時節。今初。</p>
</div>
<div class='div-orig'><p>爾時善財童子說此頌已。白言。天神。汝發阿耨多羅三藐三菩提心為幾時耶。得此解脫。其已久如。</p>
<p>爾時喜目觀察眾生主夜神。以頌答曰。</p>
<p style="margin-left:0em;text-indent:0em;" class="lg-abnormal"><div class='lg-row'>我念過去世　過於剎塵劫　剎號摩尼光　劫名寂靜音</div>
</p></div>
<div class='div-commentary'><p style="margin-left:1em">【疏】初中有十復次。初寂靜音劫。正是發心之時。有三十一頌。分六。初一偈總標。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>百萬那由他　俱胝四天下　其王數亦爾　各各自臨馭　中有一王都　號曰香幢寶</div>
<div class='lg-row'>莊嚴最殊妙　見者皆欣悅　中有轉輪王　其身甚微妙　三十二種相　隨好以莊嚴</div>
<div class='lg-row'>蓮華中化生　金色光明身　騰空照遠近　普及閻浮界　其王有千子　勇猛身端正</div>
<div class='lg-row'>臣佐滿一億　智慧善方便　嬪御有十億　顏容狀天女　利益調柔意　慈心給侍王</div>
<div class='lg-row'>其王以法化　普及四天下　輪圍大地中　一切皆豐盛　我時為寶女　具足梵音聲</div>
<div class='lg-row'>身出金色光　照及千由旬</div>
</div></div>
<div class='div-commentary'><p style="margin-left:1em">【疏】二有八偈。顯其本生。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>日光既已沒　音樂咸寂然　大王及侍御　一切皆安寢　彼時德海佛　出興於世間</div>
<div class='lg-row'>顯現神通力　充滿十方界　放大光明海　一切剎塵數　種種自在身　徧滿於十方</div>
<div class='lg-row'>地震出妙音　普告佛興世　天人龍神眾　一切皆歡喜　一一毛孔中　出佛化身海</div>
<div class='lg-row'>十方皆徧滿　隨應說妙法　我時於夢中　見佛諸神變　亦聞深妙法　心生大歡喜</div>
<div class='lg-row'>一萬主夜神　共在空中住　讚歎佛興世　同時覺悟我　賢慧汝應起　佛已現汝國</div>
<div class='lg-row'>劫海難值遇　見者得清淨　我時便寐寤　即覩清淨光　觀此從何來　見佛樹王下</div>
<div class='lg-row'>諸相莊嚴體　猶如寶山王　一切毛孔中　放大光明海</div>
</div></div>
<div class='div-commentary'><p style="margin-left:1em">【疏】三有十偈。明發心本事。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>見已心歡喜　便生此念言　願我得如佛　廣大神通力</div>
</p></div>
<div class='div-commentary'><p style="margin-left:1em">【疏】四一偈。正顯發心。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我時尋覺悟　大王并眷屬　令見佛光明　一切皆欣慶　我時與大王　騎從千萬億</div>
<div class='lg-row'>眾生亦無量　俱行詣佛所　我於二萬歲　供養彼如來　七寶四天下　一切皆奉施</div>
<div class='lg-row'>時彼如來說　功德普雲經　普應羣生心　莊嚴諸願海　夜神覺悟我　令我得利益</div>
<div class='lg-row'>我願作是身　覺諸放逸者　我從此初發　最上菩提願　往來諸有中　其心無忘失</div>
</div></div>
<div class='div-commentary'><p style="margin-left:1em">【疏】五六偈。明發後之德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從此後供養　十億那由佛　恒受人天樂　饒益諸羣生　初佛功德海　第二功德燈</div>
<div class='lg-row'>第三妙寶幢　第四虛空智　第五蓮華藏　第六無礙慧　第七法月王　第八智燈輪</div>
<div class='lg-row'>第九兩足尊　寶燄山燈王　第十調御師　三世華光音　如是等諸佛　我悉曾供養</div>
<div class='lg-row'>然未得慧眼　入於解脫海</div>
</div></div>
<div class='div-commentary'><p style="margin-left:1em">【疏】六有五偈。轉值餘佛。未得慧眼者。未得十解正慧明故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從此次第有　一切寶光剎　其劫名天勝　五百佛興世　最初月光輪　第二名日燈</div>
<div class='lg-row'>第三名光幢　第四寶須彌　第五名華燄　第六號燈海　第七熾然佛　第八天藏佛</div>
<div class='lg-row'>九光明王幢　十普智光王　如是等諸佛　我悉曾供養　尚於諸法中　無而計為有</div>
</div></div>
<div class='div-commentary'><p style="margin-left:1em">【疏】二天勝劫中。有四偈半。無而計為有者。未解即心自性故。餘之八劫。偈數可知。<span class='note-inline'>(【鈔】未解即心自性者。前劫未得十住自分。此劫未得十住勝進。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>從此復有劫　名曰梵光明　世界蓮華燈　莊嚴極殊妙　彼有無量佛　一一無量眾</div>
<div class='lg-row'>我悉曾供養　尊重聽聞法　初寶須彌佛　二功德海佛　三法界音佛　四法震雷佛</div>
<div class='lg-row'>五名法幢佛　六名地光佛　七名法力光　八名虛空覺　第九須彌光　第十功德雲</div>
<div class='lg-row'>如是等如來　我悉曾供養　未能明了法　而入諸佛海</div>
</div></div>
<div class='div-commentary'><p style="margin-left:1em">【疏】三梵光明劫中。未能明了法者。未了十行真實行法故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>次後復有劫　名為功德月　爾時有世界　其名功德幢　彼中有諸佛　八十那由他</div>
<div class='lg-row'>我皆以妙供　深心而敬奉　初乾闥婆王　二名大樹王　三功德須彌　第四寶眼佛</div>
<div class='lg-row'>第五盧舍那　第六光莊嚴　第七法海佛　第八光勝佛　九名賢勝佛　第十法王佛</div>
<div class='lg-row'>如是等諸佛　我悉曾供養　然未得深智　入於諸法海</div>
</div></div>
<div class='div-commentary'><p style="margin-left:1em">【疏】四功德月劫。未得善巧迴向深智。趣佛智海故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此後復有劫　名為寂靜慧　剎號金剛寶　莊嚴悉殊妙　於中有千佛　次第而出興</div>
<div class='lg-row'>眾生少煩惱　眾會悉清淨　初金剛臍佛　二無礙力佛　三名法界影　四號十方燈</div>
<div class='lg-row'>第五名悲光　第六名戒海　第七忍燈輪　第八法輪光　九名光莊嚴　十名寂靜光</div>
<div class='lg-row'>如是等諸佛　我悉曾供養　猶未能深悟　如空清淨法　遊行一切剎　於彼修諸行</div>
</div></div>
<div class='div-commentary'><p style="margin-left:1em">【疏】五寂靜慧劫。未得地上二空真如清淨法故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>次第復有劫　名為善出現　剎號香燈雲　淨穢所共成　億佛於中現　莊嚴剎及劫</div>
<div class='lg-row'>所說種種法　我皆能憶持　初名廣稱佛　次名法海佛　三名自在王　四名功德雲</div>
<div class='lg-row'>第五法勝佛　第六天冠佛　第七智燄佛　第八虛空音　第九兩足尊　名普生殊勝</div>
<div class='lg-row'>第十無上士　眉間勝光明　如是一切佛　我悉曾供養　然猶未能淨　離諸障礙道</div>
</div></div>
<div class='div-commentary'><p style="margin-left:1em">【疏】六善出現劫。未淨修道之障故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>次第復有劫　名集堅固王　剎號寶幢主　一切善分布　有五百諸佛　於中而出現</div>
<div class='lg-row'>我恭敬供養　求無礙解脫　最初功德輪　其次寂靜音　次名功德海　次名日光王</div>
<div class='lg-row'>第五功德王　第六須彌相　次名法自在　次佛功德王　第九福須彌　第十光明王</div>
<div class='lg-row'>如是等諸佛　我悉曾供養　所有清淨道　普入盡無餘　然於所入門　未能成就忍</div>
</div></div>
<div class='div-commentary'><p style="margin-left:1em">【疏】七集堅固王劫。未得六地緣生深順之忍。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>次第復有劫　名為妙勝主　剎號寂靜音　眾生煩惱薄　於中有佛現　八十那由他</div>
<div class='lg-row'>我悉曾供養　修行最勝道　初佛名華聚　次佛名海藏　次名功德生　次號天王髻</div>
<div class='lg-row'>第五摩尼藏　第六真金山　第七寶聚尊　第八法幢佛　第九名勝財　第十名智慧</div>
<div class='lg-row'>此十為上首　供養無不盡</div>
</div></div>
<div class='div-commentary'><p style="margin-left:1em">【疏】八妙勝主劫。修最勝道者。六地般若為勝道故。<span class='note-inline'>(【鈔】八妙勝劫下。無結說得之言。合言未得七地。而前劫但云修行最勝道。即是已得六地耳。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>次第復有劫　名曰千功德　爾時有世界　號善化幢燈　六十億那由　諸佛興於世</div>
<div class='lg-row'>最初寂靜幢　其次奢摩他　第三百燈王　第四寂靜光　第五雲密陰　第六日大明</div>
<div class='lg-row'>七號法燈光　八名殊勝燄　九名天勝藏　十名大吼音　如是等諸佛　我悉常供養</div>
<div class='lg-row'>未得清淨忍　深入諸法海</div>
</div></div>
<div class='div-commentary'><p style="margin-left:1em">【疏】九千功德劫。未得八地淨無生忍故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>次第復有劫　名無著莊嚴　爾時有世界　名曰無邊光　中有三十六　那由他佛現</div>
<div class='lg-row'>初功德須彌　第二虛空心　第三具莊嚴　第四法雷音　第五法界聲　第六妙音雲</div>
<div class='lg-row'>第七照十方　第八法海音　第九功德海　第十功德幢　如是等諸佛　我悉曾供養</div>
</div></div>
<div class='div-commentary'><p style="margin-left:1em">【疏】十無著莊嚴劫。四頌半。但言供養者。下明得法故。又前次第。皆言未得後後。則已得前前。思之。亦可初劫已得初地。未得第二。乃至第九。未得第十地。第十劫中。方得圓滿。故其劫名。亦順地義。如文思之。<span class='note-inline'>(【鈔】故其劫下。疏家復為一釋。以初劫名寂靜音。已得初地。二天勝劫。天即淨義。亦順離垢。三梵光。順發光。四功德月。順燄慧。月有光明發光燄故。五寂靜慧。順禪增故。六善出現。順善現故。七集堅固王。功用滿故。已得方便。不可壞故。八勝妙劫。順於不動無功用故。九千功德。法師位故。十無著莊嚴。智慧無著。二嚴滿故。)</span><span class='note-inline'>(已上七十九頌。答發心久近竟。)</span></p>
<p style="margin-left:1em">○第二答得法時節。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>次有佛出現　名為功德幢　我為月面天　供養人中王　時佛為我說　無依妙法門</div>
<div class='lg-row'>我聞專念持　出生諸願海　我得清淨眼　寂滅定總持　能於念念中　悉見諸佛海</div>
<div class='lg-row'>我得大悲藏　普明方便眼　增長菩提心　成就如來力</div>
</div></div>
<div class='div-commentary'><p style="margin-left:1em">【疏】時節中。即前無著劫得此法也。於中二。初四偈得無功用之三地。謂八地無依大願。九地滅定總持。十地成如來力。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>見眾生顛倒　執常樂我淨　愚癡暗所覆　妄想起煩惱　行止見稠林　往來貪欲海</div>
<div class='lg-row'>集於諸惡趣　無量種種業　一切諸趣中　隨業而受身　生老死眾患　無量苦逼迫</div>
<div class='lg-row'>為彼眾生故　我發無上心　願得如十方　一切十力尊　緣佛及眾生　起於大願雲</div>
</div></div>
<div class='div-commentary'><p style="margin-left:1em">【疏】後八結成普賢行位。於中三。初四偈半。牒舉大心之始。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>從是修功德　趣入方便道　願雲悉彌覆　普入一切道　具足波羅蜜　充滿於法界</div>
<div class='lg-row'>速入於諸地　三世方便海　一念修諸佛　一切無礙行</div>
</div></div>
<div class='div-commentary'><p style="margin-left:1em">【疏】次二偈半。明成德之終。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛子我爾時　得入普賢道　了知十法界　一切差別門</div>
</p></div>
<div class='div-commentary'><p style="margin-left:1em">【疏】後一偈總結圓滿。因果圓融。初後該徹。故入普賢道。</p>
<p style="margin-left:1em">○二結會古今。</p>
</div>
<div class='div-orig'><p>善男子。於汝意云何。彼時轉輪聖王名十方主能紹隆佛種者。豈異人乎。文殊師利童子是也。爾時夜神覺悟我者。普賢菩薩之所化耳。我於爾時為王寶女。蒙彼夜神覺悟於我。令我見佛。發阿耨多羅三藐三菩提心。自從是來。經佛剎微塵數劫。不墮惡趣。常生人天。於一切處常見諸佛。乃至於妙燈功德幢佛所．得此大勢力普喜幢菩薩解脫。以此解脫。如是利益一切眾生。</p>
</div>
<div class='div-commentary'><p style="margin-left:1em">○第四謙己推勝。並可知。第五指示後友。</p>
</div>
<div class='div-orig'><p>善男子。我唯得此大勢力普喜幢解脫門。如諸菩薩摩訶薩。於念念中普詣一切諸如來所。疾能趣入一切智海。於念念中。以發趣門。入於一切諸大願海。於念念中以願海門。盡未來劫念念出生一切諸行。一一行中。出生一切剎微塵數身。一一身。普入一切法界門。一一法界門．一切佛剎中隨眾生心說諸妙行。一切剎一一塵中。悉見無邊諸如來海。一一如來所悉見徧法界諸佛神通。一一如來所。悉見往劫修菩薩行。一一如來所。受持守護所有法輪。一一如來所．悉見三世一切如來諸神變海。而我云何能知能說彼功德行。</p>
<p>善男子。此眾會中。有一夜神。名普救眾生妙德。汝詣彼問。菩薩云何入菩薩行。淨菩薩道。</p>
</div>
<div class='div-commentary'><p style="margin-left:1em">【疏】後友同在證位。故云於此會中。起精進行。為普救眾生。智燄吉祥。稱為妙德。</p>
</div>
<div class='div-orig'><p>時善財童子頂禮其足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】從供養十億那由他佛已下。至了知十法界一切無差別。有六十五行頌。答善財住劫供養諸佛久近多少之數。於此供養分中。有十一段。一段有十佛名號。十一段佛名號．皆配十一地中隨位升進。一地配十佛名號。十地配百佛名號。十一地配一佛名號。明後一攝前多故。明一地具十地行故。以十波羅蜜互參成故。彼轉輪聖王名十方主能紹隆佛種者．豈異人乎。文殊師利是。爾時夜天神覺悟我者。普賢菩薩之所化也。其王寶女蒙彼夜神所化者。即此喜目夜神是。表法。是依根本智法身之理。起差別智。行大慈悲。不限時劫。以佛剎微塵數以況之。經如是等劫量修行。得此大勢力普喜幢解脫者。明第三地。修三界別別對治四禪八定得自在故。處世行慈悲行忍行一分終故。始於一切善惡眾生常歡喜不厭故。以此修行劫數。答前善財所問發心久近故。明忍性徧周．一時總答。又明智無前後故。經云禪波羅蜜所有資具者。明施戒忍精進四念觀三十七道品等．是禪家資具。亦以五停心觀．十八事物空閒寂靜．是禪家資具。亦以師弟法智之正教．是禪家資具。亦以十波羅蜜與四攝四無量為助顯法界體用自在．是禪家資具。此是第三發光地善知識。以忍波羅蜜為主。餘九為伴。治三界中住禪染淨二障。令行大慈悲使無礙故。如是染淨二習．一分微薄。始於善惡眾生．不生厭捨。得大勢力普喜幢解脫門。前五位十地中．言說所陳。恐不能了。至此位中．善財求善知識。以名目處所男女長者比丘比丘尼優婆塞優婆夷菩薩夜神等．名行相狀．託法及事以表之。使令易解。</p>
</div></div>
<p class='juan'>大方廣佛華嚴經疏論纂要卷第一百之七</p></div>
</div><!-- end of div[@id='body'] -->
</body></html>