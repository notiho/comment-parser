<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu117' />
<p class='juan'>大方廣佛華嚴經疏論纂要卷第四十九</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu118' />
<div class='div-orig'><p class="head2">十迴向品第二十五<span class='note-inline'>(之三)</span></p>
</div>
<div class='div-commentary'><p style="margin-left:1em">○第五無盡功德藏迴向。長行中亦二。先明位行中亦三。今初牒名徵起。</p>
</div>
<div class='div-orig'><p>佛子。云何為菩薩摩訶薩無盡功德藏迴向。</p>
</div>
<div class='div-commentary'><p style="margin-left:1em">【疏】由緣無盡境行迴向故。成無盡善根功德之行。得十無盡藏之果。從能迴及果行受名。或無盡功德之藏。或即藏。通二釋。以迴向望行。迴向為能藏。無盡功德是所藏。以因望果亦然。並有財釋。本業云。常以三寶授於前人。故名無盡功德藏。此義亦通所迴善根。即以五門善根迴向而為其性。</p>
<p style="margin-left:1em">【論】第五無盡功德藏迴向者。以禪波羅蜜為體。以善財童子所見婆須密女以為所行行之人。所住國土．名為險難。城名寶莊嚴。以歎德中。心無分別。普知諸法。一身端坐．充滿法界。於自身現一切剎。所明禪體。徧周自在。為明禪與智悲會無二。體用自在故。以國名險難者。以真智會俗。城名寶莊嚴者。會俗體自真。明定亂兩融。智悲不礙。隨塵不染。故號城名寶莊嚴。婆須密女者。此云世友。能與世人為師友故。亦曰天友。能與諸天作師友。或曰易寶。或以此女善巧方便。易取眾生一切智寶。此女身金色。目髮紺青。若聞說法。若暫見。若執手。若坐其座。總得三昧。為明禪體徧周。與智會故。道合見者。總皆是禪體智悲相會之流。若也別見之流。常對面不覩其容也。但為定與智會。智與悲冥。隨根接俗。號之為女。非即但為女也。十住中第五主禪門。即俗士長者號為解脫。明俗體本真。眾生身本來佛國故。長者身含佛國。明眾生身亦然。但禪觀相應即見。十行中即以寶髻長者以明禪門。以本自居宅十層之閣。宅有八門。市上接俗。引來宅內。即明以智為禪體。就俗引生。故云市上。引入智境。名歸宅內。今十迴向之內。以婆須密女明禪門。即明十迴向以智悲為禪體。以女表之。以致其像。用之表法。即以所行俗事。用彰智隨悲行。處世染而不污。若也未悟俗塵。為業所留。要須戒定慧。志求出世之智。若也達智業亡。要須處纏不污。方便利生。皆令解脫。切須知根接引。不得惑亂眾生。要須依根受藥。</p>
<p style="margin-left:1em">○第二依徵廣釋中三。初明所迴善根。二明迴向之行。三結行成德。今初。文有八句。初三可知。四聞法修證。屬於勸請。以對佛親請。必聞法故。後四皆隨喜。然依離垢慧所問禮佛法經。總有八重。一供養佛。二讚佛德。三禮佛。餘即五悔。或合禮讚。或畧供養。或但為五。以發願迴向。但總別之異。如十住婆沙。今文依此。迴向在於下文。故此有四。或但為三。故智論云。菩薩晝夜三時。各行三事。謂懺悔。勸請。隨喜。行此三事。功德無量。轉得近佛。若依善戒經。但有二事。謂懺悔。迴向。皆隨時廣畧。<span class='note-inline'>(【鈔】初三可知者。即經列五也。一懺悔。二禮敬。三勸請。四隨喜。五迴向。迴向在後。又隨時者。看臨期時。應用廣略。然晝夜三時。不宜闕也。)</span></p>
</div>
<div class='div-orig'><p>佛子。此菩薩摩訶薩。以懺除一切諸業重障所起善根。</p>
</div>
<div class='div-commentary'><p style="margin-left:1em">【疏】一懺悔。然懺名陳露先罪。悔名改往修來。除惡業障。故須懺也。然懺有二種。若犯遮罪。先當依教作法悔之。若犯性罪。應須起行。此復二種。一事行。如方等經。及禮佛名等。二依理觀。謂觀諸法空。如淨名說。當直除滅。勿擾其心等。若依普賢觀。及下隨好品。皆具事理無礙之懺。至下廣明。<span class='note-inline'>(【鈔】然懺名下。第二釋文。即釋名辨相。四事即為四段。今初釋懺悔。先釋名。懺悔二字。古有二釋。今疏即天台釋。亦通漢梵。二者。今釋即半梵半漢。懺者。梵云懺磨。此云請忍。悔即此方。體是惡作。厭先過失。求請三寶。忍受悔過。單云悔者非是。六釋合二。即是依主。除惡業者。此辨懺益。亦懺意也。然懺有二下。即辨相也。如方等者。經中令先嚴淨道場。香泥塗地。及室內外。作圓壇。彩畫。懸五色旛。燒海岸香。然燈。敷高座。請二十四尊像。多亦無妨。設餚饍。盡心力。須新淨衣鞋履。無新洗故。出入脫著。令無參雜。七日長齋。日三時洗浴。初日供養僧。隨意多少。別請一明了內外律者為師。受二十四戒。及陀羅尼咒。對師說罪。要月八日。十五日。當以七日為一期。此不可減。若能更進。隨意堪任。十人已還。不得出此。俗人亦得。須辦單縫三衣。備佛法式。旋繞一百二十帀。<span class='corr'>卻</span>坐思惟等。廣如經說。佛名經。常所見聞。如淨名。即優波離章。波離白佛。憶念昔者有二比丘犯律行以為恥。不敢問佛。來謂我言。我等犯律。誠以為恥。不敢問佛。願解疑悔。得免斯咎。我即為其如法解說。時維摩詰來謂我言。唯。優波離。無重增此二比丘罪。當直除滅。勿擾其心。彼罪性不在內。不在外。不在中間。心垢故眾生垢。心淨故眾生淨。心亦不在內。不在外。不在中間。如其心然。罪垢亦然。諸法亦然。不出於如。如優波離以心相得解脫時。寧有垢不。我言不也。維摩詰言。一切眾生心相無垢。亦復如是。唯。優波離。妄想是垢。無妄想是淨。取我是垢。不取我是淨。顛倒是垢。不顛倒是淨。一切法亦如是。如夢。如燄。如水中月。如鏡中像。以妄想生。其知此者。是名奉律。其知此者。是名善解等。即一向理觀以訶事也。若普賢觀者。初令晝夜六時。對十方佛。普賢菩薩。徧懺六根。即事懺也。復令觀心。令此空慧。與心相應。即是理懺。如前釋毗盧遮那。已引經竟。今時常用。一切業障海。皆從妄想生等。即彼經後總偈。皆事理雙明。隨好品意。至下當知。)</span></p>
</div>
<div class='div-orig'><p>禮敬三世一切諸佛所起善根。</p>
</div>
<div class='div-commentary'><p style="margin-left:1em">【疏】三言禮敬者。除我慢障。起信敬善。故勒那三藏說七種禮。今加後三。以成圓十。一我慢禮。謂依次位立。無敬心故。二唱和禮。高聲喧雜故。此二非儀。三恭敬禮。五輪著地。捧足殷重故。四無相禮。入深法性。離能所故。五起用禮。雖無能所．而禮不可禮之三寶。一一佛前。皆影現故。六內觀禮。但禮身中法身佛故。七實相禮。無內無外．同一實故。八大悲禮。前雖有觀。未顯為生。今一一禮。普代眾生故。九總攝禮。總攝前六為一觀故。十無盡禮。入帝網境。若佛若禮。重重無盡故。<span class='note-inline'>(【鈔】言禮敬者。此牒第二行經。五輪著地者。離垢慧經云。一一發願。初總願云。我今五輪。於佛作禮。為斷五道。離於五蓋。願諸眾生。常得安住。不壞五通。具足五願。願我右膝著地之時。令諸眾生。得正覺道。願我左膝著地之時。令諸眾生。於外道法。不起邪見。悉得安立正覺道中。願我右手著地之時。猶如世尊。坐金剛座。右手指地。震動現瑞。證大菩提。我今亦爾。共諸眾生。同證覺道。願我左手著地之時。令諸眾生。離諸外道。難調伏者。以四攝法而攝取之。令入正道。願我首頂著地之時。令諸眾生。離憍慢心。悉得成就無見頂相。餘義可思。)</span></p>
</div>
<div class='div-orig'><p>勸請一切諸佛說法所起善根。聞佛說法。精勤修習。悟不思議廣大境界所起善根。</p>
</div>
<div class='div-commentary'><p style="margin-left:1em">【疏】三言勸請者。名為祈求。除謗法障。起慈善根故。聲聞自度．但懺己罪。菩薩愍眾。故須勸請。但勸如來普雨法雨。則自必霑洽。此文畧云。勸佛說法。智論復加請佛住世。占察經中。亦請菩薩速成正覺。次句因聞法故。起悟入善。言修習者。瑜伽八十三云。修者了相作意。習者。勝解作意故。又修者。於所知事而發趣故。習者。無間殷重修加行故。<span class='note-inline'>(【鈔】言勸請者。此牒第三行也。了相作意等。即七作意。義如三地釋。)</span></p>
</div>
<div class='div-orig'><p>於去來今一切諸佛．一切眾生．所有善根．皆生隨喜所起善根。</p>
<p>去來今世一切諸佛善根無盡。諸菩薩眾精勤修習所得善根。三世諸佛成等正覺轉正法輪調伏眾生。菩薩悉知發隨喜心所生善根。</p>
<p>三世諸佛從初發心修菩薩行成最正覺。乃至示現入般涅槃。般涅槃已。正法住世乃至滅盡。於如是等皆生隨喜所有善根。</p>
</div>
<div class='div-commentary'><p style="margin-left:1em">【疏】四言隨喜者。為慶悅彼故。除嫉妬障。起平等善。然十住智論。皆有三位。一諸佛善。二二乘善。三人天善。今文四句。初一總明。具於三善。二乘正是所訶。故不別舉。而含在一切眾生之中。次三句別。其第二句。別明三善。結一隨喜。後一隨喜諸佛因果。<span class='note-inline'>(【鈔】言隨喜者。此明第四行也。)</span>大品隨喜品。明大千海水。一毛破為百分。滴取海水。可知其數。隨喜之福。不可知數。法華展轉第五十人。尚難校量。況初隨喜。此據隨喜如來權實功德。其福更多。<span class='note-inline'>(大品隨喜下。重示隨喜成益。即上平等功德。初引大品。即第十七。法華展轉．即第六經隨喜功德品第十八。爾時彌勒菩薩白佛言。世尊。若有聞是法華經隨喜者。為得幾所福。經答文廣。今當略引。謂有人於會中聞是法華經。隨喜已。從法會出。至於餘處。轉為人說。是第二人聞已。復轉為第三人說。如是展轉至第五十。其第五十善男子善女人所得功德。今當說之。若四百萬億阿僧祇世界六趣四生充滿其中。有人求福。一一眾生。與滿閻浮提金銀瑠璃[王*車]璖瑪瑙珊瑚琥珀。乃至象馬車乘。奴婢人民。七寶樓閣等。比第五十人聞法華經隨喜功德。百分不及一。乃至算數譬喻所不能知。下結云。何況最初於會中聞而隨喜者。釋曰。此顯功德多。此據等者。疏出德多所以。大品但通明隨喜之福。今就所隨喜中分其勝劣。勝境隨喜。其福更多。言權實功德者。即是法華經。故經云。此法華經。開方便門。（權也）。示真實相。（實也。）如來智慧甚深無量。（實也。）其智慧門．難解難入。（權也。）於一佛乘．分別說三。（從實開權也。）會三歸一。（會權歸實也。）世尊法久後。要當說真實。（實也。）佛以方便力。示以三乘教。（權也。）故二十八品三周之文。但顯如來權實知見。昔人云。此華不有則已。有則華實雙含。此經不說則已。說則權實雙辨。明知法華不出權實功德耳。既窮終極唱。難信難解。今能隨喜。故德難量。最初聞人．近獲六根清淨。遠則速成佛果。故云其福更多。)</span>然佛是除罪勝緣。故與懺悔。前後無在。既淨身器。次希法雨。後攝他同己。迴向三處。不墮三界。及與二乘。然禮等五果。通得菩提。別則懺得依正具足。禮則尊貴身器具足。勸請得慧。隨喜得大眷屬。并大財福。迴向離邪。常遇佛世。常能修行。約教不同。可以思準。<span class='note-inline'>(然佛是下。第三料揀。於中曲有三門。一明次第。然禮等五果下。二辨果報。約教下。三約教揀定。言可思者。如前禮佛十重。初二非儀。令其知非。故辨之耳。三通權小。四是始教。順空義故。五是終教。通事理故。六七頓教。但禮心佛。無禮禮故。八通終教。同教一乘故。後三合成圓教。八是能禮。一具一切故。九融深淺。事隨理融。事事無礙故。而言攝前六者。二非儀故。十重重無盡故。下經云。一毛孔中悉明見。不思議數無量佛。一切毛孔皆如是。普禮一切世間燈。舉身次第恭敬禮。如是無邊諸最勝。亦以言辭普稱讚。窮盡未來一切劫。一如來所供養具。其數無量等眾生。又普賢行云。於一微塵中。見一切諸佛。菩薩眾圍繞。法界塵亦然。一一如來所。一切剎塵禮等。若依此禮。一禮則無有盡。功德豈可量哉。餘之七門。可以思準。不入斯觀。徒自疲勞。)</span><span class='note-inline'>(初明所迴善根竟。)</span></p>
<p style="margin-left:1em">○第二明迴向行中二。先結前善根。後悉以下。正明迴向。今初。</p>
</div>
<div class='div-orig'><p>菩薩如是念不可說諸佛境界。及自境界。乃至菩提無障礙境。如是廣大無量差別一切善根。</p>
<p>凡所積集。凡所信解。凡所隨喜。凡所圓滿。凡所成就。凡所修行。凡所獲得。凡所知覺。凡所攝持。凡所增長。</p>
</div>
<div class='div-commentary'><p style="margin-left:1em">【疏】前中二。初橫結上來及不可說者。後凡所下。豎結前善。謂隨前一善。皆有積集等故。具足為圓滿。學成為成就。證入為獲得。了性為覺知。餘文並顯。</p>
<p style="margin-left:1em">○二正明迴向。於中二。先迴向菩提。後迴向眾生。前中二。先明隨相。後明離相。前中亦二。先正起行願。後結行成益。前中又二。先迴向淨土。後總攝迴向。前中亦二。先明眾寶莊嚴。後明人寶為嚴。汎論嚴淨。有其三種。一處所淨。二住處眾生淨。即前二段。三法門流布淨。亦名受用淨。徧上二段。又此二段之中。具足十八圓滿。今初有二。初總標所成。<span class='note-inline'>(【鈔】又此二段等者。此十八法。華藏品中。已具列釋。今經文具。疏但隨文配屬。難則釋之。今鈔重依彼經論。牒經配屬。論云。經曰。薄伽梵。住最勝光曜七寶莊嚴。放大光明。普照一切無邊世界。（此上顯色圓滿。）無量方所。妙飾間列。（形色圓滿。）周圓無際。其量難測。（分量圓滿。）超過三界所行之處。（方所圓滿。）勝出世間善根所起。（因圓滿也。）最極自在淨識為相。（果圓滿也。）如來所都。（主圓滿也。）諸大菩薩眾。所共雲集。（輔異圓滿。）無量天龍人非人等常所翼從。（眷屬圓滿。）廣大法味。喜樂所持。（住持圓滿。）作諸眾生一切義利。（事業圓滿。）滅諸煩惱災橫纏垢。（攝益圓滿。）遠離眾魔。（無畏圓滿。）過諸莊嚴。如來莊嚴之所依處。（住處圓滿。）大念慧行以為遊路。（即路圓滿。）大止妙觀以為一乘。（乘圓滿也。）大空無相無願解脫為所入門。（門圓滿也。）無量功德眾所莊嚴。大寶華王眾所建立。（依持圓滿。）大宮殿中。論曰。此顯如來住處圓滿。謂佛淨土。由十八圓滿淨事。故說名圓滿。次列十八圓滿竟。下結云。如是十八圓滿所莊嚴宮殿．名佛淨土。佛住如是大宮殿中．說此契經。釋曰。下隨疏釋。依今經次。釋義即彼論廣文。)</span></p>
</div>
<div class='div-orig'><p>悉以迴向莊嚴一切諸佛國土。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○二別顯嚴相。於中亦二。先舉三世土嚴。二願成彼嚴。今初亦二。先別明。二總結。前中三世。即為三別。謂過未現在而為其次。今初分二。先總明。後別顯。今初。</p>
</div>
<div class='div-orig'><p>如過去世無邊際劫。一切世界一切如來所行之處。所謂無量無數佛世界種。佛智所知菩薩所識。大心所受。莊嚴佛剎。</p>
</div>
<div class='div-commentary'><p style="margin-left:1em">【疏】先舉時辨處。次所謂下。總標。世界種者。即方處間列。如初會說。無量者。無分量故。無數者。數多故。佛智所知者。淨識所現．唯佛窮故。菩薩所識者。登地分見故。大心所受者。地前能受故。莊嚴佛剎者。即正顯示。此雖義當形色。意是總該。<span class='note-inline'>(【鈔】今初下。於總中．數多者。佛所莊嚴廣大剎。等於一切微塵數故。其中已有圓滿之相。如方處間列．即方處圓滿。無分量．即分量圓滿。淨識所現者。謂賴耶淨識．現自受用土。第七淨識．現他受用土。餘五淨識．現變化土。唯佛窮者。八識轉智．唯佛窮故。登地分見．見他受用故。雖含有別。意皆是總。)</span></p>
<p style="margin-left:1em">○二別明。有二圓滿。初辨因圓滿。謂出過三界淨土。亦有出過之因。然上世界成就品中。起具因緣。總有十種。生佛兼說有淨穢故。今此唯五。欲同佛淨。故畧眾生。</p>
</div>
<div class='div-orig'><p>清淨業行所流所引。應眾生起。如來神力之所示現。諸佛出世淨業所成。普賢菩薩妙行所興。</p>
</div>
<div class='div-commentary'><p style="margin-left:1em">【疏】初句亦總亦別。總明三土之因。皆無漏業。故云清淨。自受用土．淨行所流。萬行生故。他受用土。及變化土。淨業所引．隨業現故。別則唯約受用。因緣所流。增上緣所引故。下四唯別。初二變化土因。初句約為緣義。後句約為因義。次句是自受用因。故云出世淨業。後句義兼自他受用土因。登地已上．皆修普賢之妙行故。又此妙行．即圓融因。融上諸土無障礙故。<span class='note-inline'>(【鈔】因緣親生曰流。增上緣疎為引。)</span></p>
<p style="margin-left:1em">○二事業圓滿。</p>
</div>
<div class='div-orig'><p>一切諸佛於中成道。示現種種自在神力。</p>
</div>
<div class='div-commentary'><p style="margin-left:1em">【疏】事業圓滿。自能現作一切有情一切義利故。如來雖即是主。意取義利。<span class='note-inline'>(【鈔】自能現作者。即佛地論。但略其要。具足論云。如其淨土住持圓滿。作何事業。（問也。）作諸眾生一切義利。（引經文總答也。）)</span><span class='note-inline'>(過去土嚴竟。)</span></p>
<p style="margin-left:1em">○第二舉未來土嚴。文中二。初總標。二盡法界下。別顯。有九圓滿。文分為五。一分量圓滿。</p>
</div>
<div class='div-orig'><p>盡未來際。所有如來應正等覺徧法界住。當成佛道。當得一切清淨莊嚴功德佛土。</p>
<p>盡法界。虛空界。無邊無際。無斷無盡。</p>
</div>
<div class='div-commentary'><p style="margin-left:1em">【疏】此通二土。謂約自受用。從初得佛。盡未來際。相續無變。橫周法界。故無邊際。約他受用。為於地上．隨宜而現。勝劣大小。改變不定。但地前不測。言無邊際。登地常見．亦無斷盡。此文兼明方所圓滿。以方所有二。一自受用周徧法界。於三界處不即不離故。二他受用處。下文當辨。</p>
<p style="margin-left:1em">○二即果圓滿。</p>
</div>
<div class='div-orig'><p>皆從如來智慧所生。</p>
</div>
<div class='div-commentary'><p style="margin-left:1em">【疏】自受用土。圓鏡智生。他受用土。平等智生。</p>
<p style="margin-left:1em">○三依持圓滿。故佛地經云。無量功德眾所莊嚴。大寶華王．是為依持。</p>
</div>
<div class='div-orig'><p>無量妙寶之所莊嚴。所謂一切香莊嚴。一切華莊嚴。一切衣莊嚴。一切功德藏莊嚴。一切諸佛力莊嚴。一切佛國土莊嚴。</p>
</div>
<div class='div-commentary'><p style="margin-left:1em">【疏】今文中。先總標妙寶。所謂下。別列。初三事嚴中有蓮華。次二德嚴。初即無量功德。佛力即是能持。後一即是所持之國。佛地唯據於事。但云蓮華。今通事理。故云佛力。功德莊嚴。亦通事理。</p>
<p style="margin-left:1em">○四明主圓滿。</p>
</div>
<div class='div-orig'><p>如來所都。</p>
</div>
<div class='div-commentary'><p style="margin-left:1em"><span class='note-inline'>(【鈔】如來所都者。全同佛地經。論釋曰。謂大宮殿。諸佛世尊為主非餘。以殊勝故。唯屬世尊。或唯屬世尊住持攝受。非餘所能故。)</span></p>
<p style="margin-left:1em">○五輔翼圓滿。</p>
</div>
<div class='div-orig'><p>不可思議同行宿緣諸清淨眾於中止住。未來世中當成正覺。一切諸佛之所成就。非世所覩。菩薩淨眼乃能照見。此諸菩薩具大威德。宿植善根。知一切法如幻如化。普行菩薩諸清淨業。入不思議自在三昧。善巧方便能作佛事。放佛光明．普照世間無有限極。</p>
</div>
<div class='div-commentary'><p style="margin-left:1em">【疏】復兼四種。文中分二。初總顯。則兼眷屬圓滿。眷屬謂人天八部。然皆菩薩化作。示淨土不空故。今但云諸清淨眾。則兼之矣。<span class='note-inline'>(【鈔】輔翼圓滿。佛地論云。如是淨土。主既圓滿。應有輔翼。主必攝受輔翼者故。彼經云。諸大菩薩眾所雲集。論云。謂大宮殿。有無數大菩薩僧所共雲集。諸來朝者。名為輔翼。既有如是大菩薩僧。常來輔翼。故無怨敵。能為違害。諸聲聞等。無如是事。眷屬圓滿。佛地經云。無量天龍人非人等常所翼從。今文無此。故以諸眾攝之。然皆菩薩化作。示淨土不空。即彼論釋妨。妨云。云何淨土超過三界所行之處。而有天等以為眷屬。天等皆是三界攝故。答云淨識如是攝受變現為嚴淨土。故不相違。（第一釋也。）或為成熟所化有情。示現如是變化種類。（第二釋也。）即阿彌陀經云。是諸眾鳥。皆是阿彌陀佛。欲令法音宣流。變化所作。論云。或諸菩薩。化作無量天龍等身。住淨土中。供養佛故。（第三釋也。）或自化身為天龍等翼從如來。是故無過。（第四釋也。）四義皆示不空耳。)</span>後未來下。別顯勝德。兼三圓滿。初明方所圓滿。佛地經云。超過三界所行之處。今云一切諸佛之所成就。通於自他受用。非世所覩。即是超過。菩薩能見。是他受用。受用方所。或說淨居。或說西方等是。<span class='note-inline'>(初明方所圓滿。此即標名。論云。如是淨土分量圓滿。為同三界。為不爾耶。（論假問也。）超過三界所行之處。（引經答也。）乃至云。如是淨土。為與三界。同一處所。為各別耶。（問也。）有義別。有處說在淨居天。亦有處說在西方等。有義同處。淨土周圓無際。徧法界故。如實義者。實受用土。周徧法界。無處不有。不可說言離三界處。亦不可說即三界處。若隨菩薩所宜現者。或在色界淨居天上。或西方等。處所不定。釋曰。今疏直用其要。兼取如實義耳。)</span>二此諸菩薩具大威下。皆門圓滿。以三三昧為所入門。此中初句．顯門之因。知一切下。是空門相。行菩薩業。是無相門相．善巧方便下。是無作門相。入不思議三昧。通該前後。三又此淨業。即攝益圓滿。以離煩惱纏垢等為攝益故。名為清淨。<span class='note-inline'>(三又此淨業下。辨攝益相。彼經云。滅諸煩惱災橫纏垢。故論云。謂於此中遠離一切煩惱纏垢。及諸災橫。即諸煩惱名為纏垢。如是即名諸災橫因。煩惱纏垢。此中無故。所作災橫。此中亦無。釋曰。離此煩惱等。即名攝益。又現證得解脫煩惱災橫纏垢殊勝福智故名攝益。故疏指上淨業。名為攝益。)</span><span class='note-inline'>(未來土嚴竟。)</span></p>
<p style="margin-left:1em">○第三舉現在嚴。</p>
</div>
<div class='div-orig'><p>現在一切諸佛世尊。悉亦如是莊嚴世界。</p>
<p>無量形相。</p>
<p>無量光色。</p>
<p>悉是功德之所成就。</p>
<p>無量香。無量寶。無量樹。無數莊嚴。無數宮殿。無數音聲。</p>
<p>隨順宿緣諸善知識。示現一切功德莊嚴無有窮盡。所謂一切香莊嚴．一切鬘莊嚴。一切末香莊嚴。一切寶莊嚴。一切旛莊嚴。一切寶繒綵莊嚴。一切寶欄楯莊嚴。阿僧祇金網莊嚴。阿僧祇河莊嚴。阿僧祇雲雨莊嚴。阿僧祇音樂奏微妙音。</p>
</div>
<div class='div-commentary'><p style="margin-left:1em">【疏】現在嚴中亦二。初總標。類同過未。云亦如是。二無量下別顯。有三圓滿。一者形相。即形色圓滿。二無量光色。即顯色圓滿。悉是以下。總以因結。三無量香下。住處圓滿。於中有三。初總明住處。次隨順下。別顯處因。即他受用因。故云示現。後所謂下。廣顯處嚴。以超過一切菩薩。及餘住處。名處圓滿。<span class='note-inline'>(現在土嚴竟。)</span></p>
<p style="margin-left:1em">○第二總結三世嚴具及土。</p>
</div>
<div class='div-orig'><p>如是等無量無數莊嚴之具。莊嚴一切盡法界虛空界。十方無量種種業起．佛所了知。佛所宣說．一切世界。其中所有一切佛土。</p>
<p>所謂莊嚴佛土。清淨佛土。平等佛土。妙好佛土。威德佛土。廣大佛土。安樂佛土。不可壞佛土。無盡佛土。無量佛土。無動佛土。無畏佛土。光明佛土。無違逆佛土。可愛樂佛土。普照明佛土。嚴好佛土。精麗佛土。妙巧佛土。第一佛土。勝佛土。殊勝佛土。最勝佛土。極勝佛土。上佛土。無上佛土。無等佛土。無比佛土。無譬喻佛土。</p>
</div>
<div class='div-commentary'><p style="margin-left:1em">【疏】於中二。初總結能所嚴。後所謂下。別顯所嚴。有二十九種。隨體德用。立名不同。亦可并前總標。通結上來十八圓滿。隨勝立土．如理應思。<span class='note-inline'>(【鈔】亦可并前等者。上來過去有二。未來有九。現在有三。但有十四。下人寶中有五。事業．分佛菩薩。遂即重出。除重。十八云何攝耶。今總標文。為主圓滿。以言佛土故。別中二十九句。有十七圓滿。一莊嚴。二清淨。為因圓滿。佛地經云。超出世界善根所生。今以清淨。故為出世。以其莊嚴為所起嚴。萬善嚴故。三四事業。平等妙好故。五即是路。大念慧行為威德故。六七住處廣大安樂。八即輔翼叵壞。九眷屬無盡。十分量無量。十一依持不動。十二無畏名同。十三顯色光明。十四無違．十五可愛．皆攝益圓滿。無煩惱災橫之違。故可愛也。十六照明．十七嚴好．皆果。最極清淨為其相故。十八精麗．十九妙巧．二十第一．皆依持。無量功德眾所莊嚴．大寶華王眾所建立故。二十一二三四皆門圓滿．三解脫門為最勝等故。二十五六皆乘．大止妙觀為無上等故。二十七無等．二十八無比．二十九無譬喻．皆方所。以徧法界．性不並真．無比對故。經旨多含。略為此配。未必要爾。故疏略示。令如理思。)</span><span class='note-inline'>(先舉三世土嚴竟。)</span></p>
<p style="margin-left:1em">○第二願成彼嚴。</p>
</div>
<div class='div-orig'><p>如是過去未來現在一切佛土所有莊嚴。菩薩摩訶薩以己善根發心迴向。願以如是去來現在一切諸佛所有國土清淨莊嚴。悉以莊嚴於一世界。如彼一切諸佛國土所有莊嚴。皆悉成就。皆悉清淨。皆悉聚集。皆悉顯現。皆悉嚴好。皆悉住持。</p>
<p>如一世界如是。盡法界虛空界一切世界。悉亦如是。三世一切諸佛國土種種莊嚴。皆悉具足。</p>
</div>
<div class='div-commentary'><p style="margin-left:1em">【疏】於中二。先嚴一界。後如一世界下。例嚴普周。顯嚴分齊。令法界土。皆具三世一切莊嚴。既一佛土即具無盡莊嚴。則一嚴一切嚴。亦顯一圓滿即一切圓滿。重重無盡。方是華嚴淨土圓滿。<span class='note-inline'>(二願成彼嚴竟。)</span></p>
<p style="margin-left:1em">○第二人寶為嚴。同十大願中第七願也。亦即是前輔翼圓滿。文中三。初總願所成。二別顯嚴相。三願令如是下。結以嚴剎。今初。</p>
</div>
<div class='div-orig'><p>佛子。菩薩摩訶薩。復以善根．如是迴向。願我所修一切佛剎。諸大菩薩皆悉充滿。</p>
</div>
<div class='div-commentary'><p style="margin-left:1em">○二中文二。先願德齊。後願業廣。前中亦二。先正顯德。後結德嚴土。</p>
</div>
<div class='div-orig'><p>其諸菩薩。體性真實。智慧通達。善能分別一切世界及眾生界。深入法界及虛空界。捨離愚癡。成就念佛。念法真實不可思議。念僧無量普皆周徧。亦念於捨。法日圓滿智光普照。見無所礙。從無得生。生諸佛法。為眾勝上善根之主。發生無上菩提之心。住如來力。趣薩婆若。破諸魔業。淨眾生界。深入法性永離顛倒。善根大願皆悉不空。</p>
</div>
<div class='div-commentary'><p style="margin-left:1em">【疏】前中有二十句。初二總明體實智圓。後善能下十八句。別顯。於中先明智慧。即路圓滿。大念慧行為所遊路。路即道之異名。文中初明大慧分別是權。深入是實。此是慧體。離癡慧業。成就念下。即大念也。七念之中。略舉前四。七念如離世間品。後法日下。即是大行。行即修慧故。<span class='note-inline'>(【鈔】大念慧行為所遊路。即佛地經文。言路即道之異名者。是彼論釋。彼論具云。謂此中大念大慧及以大行為所遊履。故名遊路。是道異名。聞所成慧．名為大念。聞已記持．無離義故。思所成慧．名為大慧。依理審思．得決定故。修所成慧．名為大行。由修習力．緣真理故。大者。念等緣大乘法而生起故。彼所攝故。履三妙慧。淨土往還。故名遊路。此說菩薩因三妙慧。得入淨土。故名遊路。七念等者。等常六念。加念眾生。)</span>後深入下。釋體實。亦是行攝。</p>
<p style="margin-left:1em">○二結德嚴土。</p>
</div>
<div class='div-orig'><p>如是菩薩充滿其土。生如是處。有如是德。</p>
</div>
<div class='div-commentary'><p style="margin-left:1em">【疏】初句總。次生如是處。指前淨土。有如是德。即指向文。</p>
<p style="margin-left:1em">○第二願業廣中分四。即四圓滿。初明事業圓滿。</p>
</div>
<div class='div-orig'><p>常作佛事得佛菩提。清淨光明。具法界智。現神通力。一身充滿一切法界。</p>
</div>
<div class='div-commentary'><p style="margin-left:1em">【疏】上辨佛業。今菩薩業。</p>
<p style="margin-left:1em">○二即乘圓滿。</p>
</div>
<div class='div-orig'><p>得大智慧。入一切智所行之境。善能分別無量無邊法界句義。於一切剎皆無所著。而能普現一切佛土。心如虛空無有所依。而能分別一切法界。善能入出不可思議甚深三昧。</p>
</div>
<div class='div-commentary'><p style="margin-left:1em">【疏】大止妙觀以為乘故。<span class='note-inline'>(【鈔】大止妙觀者。即佛地經文。論釋云。止謂奢摩他。觀謂般若。大義如前大念中緣大乘故。此二等運。故名所乘。乘止與觀。隨其所應。行前道路。)</span></p>
<p style="margin-left:1em">○三無畏圓滿。</p>
</div>
<div class='div-orig'><p>趣薩婆若。住諸佛剎。得諸佛力。開示演說阿僧祇法而無所畏。</p>
</div>
<div class='div-commentary'><p style="margin-left:1em">【疏】內無災患。外無畏故。<span class='note-inline'>(【鈔】無畏圓滿。彼經云。遠離眾魔。論云。謂以此中遠離一切煩惱蘊．死．及以天魔。或令他人遠離四魔。如是四種．是怖畏因。由是能生諸怖畏故。此中無彼故名無畏。)</span></p>
<p style="margin-left:1em">○四即任持圓滿。</p>
</div>
<div class='div-orig'><p>隨順三世諸佛善根。普照一切如來法界。悉能受持一切佛法。</p>
<p>知阿僧祇諸語言法。善能演出不可思議差別音聲。入於無上佛自在地。普遊十方一切世界而無障礙。行於無諍無所依法。無所分別。修習增廣菩提之心。得善巧智善知句義。能隨次第開示演說。</p>
</div>
<div class='div-commentary'><p style="margin-left:1em">【疏】論云。諸佛菩薩。後得無漏。能說能受大乘法味。生喜樂故。文中二。前明能受。後知阿僧祇下。能說。</p>
<p style="margin-left:1em">○第三結以嚴剎。</p>
</div>
<div class='div-orig'><p>願令如是諸大菩薩莊嚴其國。充滿分布．隨順安住。</p>
<p>熏修．極熏修。純淨．極純淨。恬然宴寂。</p>
<p>於一佛剎。隨一方所。皆有如是無數。無量。無邊。無等。不可數。不可稱。不可思。不可量。不可說。不可說不可說諸大菩薩。周徧充滿。如一方所。一切方所亦復如是。如一佛剎。盡虛空徧法界一切佛剎。悉亦如是。</p>
</div>
<div class='div-commentary'><p style="margin-left:1em">【疏】結以嚴剎中三。初總彰人徧。</p>
<p style="margin-left:1em">次熏修下。結行德深。謂以止以觀。唯智唯悲。熏修身心．無有間斷。名極熏修。現惑不生故云純淨。種習不起。名極純淨。恬．和也。宴．安也。恬和安寂．即照寂之相也。亦一乘也。<span class='note-inline'>(【鈔】亦一乘者。以大止妙觀為熏修故。)</span></p>
<p style="margin-left:1em">後於一佛剎下。別示徧相。兼顯數多。於中三節。一剎中一方有多數量。次以方例剎。後以剎例法界。一方所言。義兼大小。準下僧祇品。於一微細毛端處。則有不可說諸普賢也。言如是者。如前具德也。<span class='note-inline'>(迴向淨土竟。)</span></p>
<p style="margin-left:1em">○第二總攝迴向。非唯但向佛淨土故。</p>
</div>
<div class='div-orig'><p>佛子。菩薩摩訶薩以諸善根．方便迴向一切佛剎。方便迴向一切菩薩。方便迴向一切如來。方便迴向一切佛菩提。方便迴向一切廣大願。方便迴向一切出要道。方便迴向淨一切眾生界。方便迴向於一切世界。常見諸佛出興於世。方便迴向常見如來壽命無量。方便迴向常見諸佛徧周法界。轉無障礙不退法輪。</p>
</div>
<div class='div-commentary'><p style="margin-left:1em">【疏】文有十句。初三結前已說。後七辨所未明。言出要者。小乘出要．唯有四種。謂進念定慧。三十七品。不離此故。今亦兼有。大乘出要。唯有三科。謂四攝。四等。及與十度。三乘切要．唯止與觀。一乘切要．唯智與悲。故十地皆云。大悲為首。智慧增上。餘並可知。</p>
<p style="margin-left:1em">○第二結行成益。總收三種世間。</p>
</div>
<div class='div-orig'><p>佛子。菩薩摩訶薩。以諸善根如是迴向時。普入一切佛國土故．一切佛剎皆悉清淨。普至一切眾生界故。一切菩薩皆悉清淨。普願一切諸佛國土佛出興故。一切法界一切佛土諸如來身．超然出現。<span class='note-inline'>(已上大科隨相迴向竟。)</span></p>
</div>
<div class='div-commentary'><p style="margin-left:1em">○第二離相迴向。即向實際。文中二。先明見實。智冥實際。後彰離妄。德合實際。此之二段。反覆相成。今初。<span class='note-inline'>(【鈔】此之二段反覆相成者。由見實故離妄。如見杌則不見鬼。由離妄故見實。若無鬼見。是見木故。)</span></p>
</div>
<div class='div-orig'><p>佛子。菩薩摩訶薩。以如是等無比迴向．趣薩婆若。其心廣大．猶如虛空．無有限量。入不思議。知一切業及以果報。皆悉寂滅。心常平等無有邊際。普能徧入一切法界。</p>
</div>
<div class='div-commentary'><p style="margin-left:1em">【疏】初句牒前迴向菩提。其心已下。正顯離相。寂然無涯。為入不思議。即事契真。故常平等。由此故能徧入若事若理無礙法界。名為一切。</p>
<p style="margin-left:1em">○二彰其離妄。</p>
</div>
<div class='div-orig'><p>佛子。菩薩摩訶薩如是迴向時。不分別我。及以我所。不分別佛。及以佛法。不分別剎。及以嚴淨。不分別眾生。及以調伏。不分別業。及業果報。不著於思。及思所起。不壞因。不壞果。不取事。不取法。不謂生死有分別。不謂涅槃恆寂靜。不謂如來證佛境界。無有少法與法同止。</p>
</div>
<div class='div-commentary'><p style="margin-left:1em">【疏】文有十對。初六遮妄執有。以緣成無性故。皆前迴向之法。思所起者。謂身語業。餘文可知。次一對遮妄執空。以即真故。不礙存故。不壞假名說實相故。不壞因果。<span class='note-inline'>(【鈔】以即真故下。此有三義。釋不壞因果。初同淨名。色即是空。非色滅空故．此約空觀。二不礙存故。即假觀。三不壞假名。說實相故。二義雙照。為中道觀。)</span>後三對雙遮空有。初遮事理。法即理法．互相即故．不可定取。次遮生死涅槃。離向背相。通有二義。一約離相。謂生死涅槃相待而有。俱空叵得。二約體融。以緣就實。生死即涅槃。故無妄分別。以實從緣。涅槃即生死。故非真寂靜。故中論云。涅槃之實際。及與世間際。如是二際者。無毫釐差別。而晉經云。生死非雜亂。涅槃非寂靜。言異義同。<span class='note-inline'>(俱空叵得。即上云。有諍說生死．無諍說涅槃。生死及涅槃。二俱不可得。此約性空。下約顯實。)</span>後對即遮能所證。既二際無差。唯佛能證。故復拂之。上句標。下句釋。亦通二意。一約離相。能證相離。不能證於佛境。所證體空．故無少法與能證智同止相契。故楞迦云。遠離覺所覺。二約體融。佛即法界。不應以法界更證法界故。文殊問經云。若以法界證法界。則是諍競。如智一體。如外無少智為能證。智外無少如為所證。故無可同止。次下文云。無有少法為智所入。亦無少智而入於法。影公云。法性不並真。聖賢無異道。即斯意也。上來三節．皆約遮邊。前來契實．已辨雙照。則四門備矣。<span class='note-inline'>(迴向菩提竟。)</span></p>
<p style="margin-left:1em">○第二迴向眾生。</p>
</div>
<div class='div-orig'><p>佛子。菩薩摩訶薩如是迴向時。以諸善根普施眾生。</p>
<p>決定成熟。平等教化。無相。無緣。無稱量。無虛妄。遠離一切分別取著。</p>
</div>
<div class='div-commentary'><p style="margin-left:1em">【疏】初總明。謂即前迴向菩提時。便以善根迴向眾生。故云如是迴向時也。次決定下。別顯行相。有七句。二句隨相。一無放捨心。二無怨親相。五句離相。一不見眾生相。二不取化緣。三不稱量根性。四無能度我人。末句總結。<span class='note-inline'>(二明迴向之行竟。)</span></p>
<p style="margin-left:1em">○第三結行成德。有四佛子。兼此為五。一成無盡善根德。二成二空智慧德。三成境界清淨德。四成福智無盡德。五成福智廣大德。就此五中。初一雙明。次二離相。後二隨相。今初。由隨一一行．發無盡心。故成無盡德。</p>
</div>
<div class='div-orig'><p>菩薩摩訶薩如是迴向已。得無盡善根。所謂念三世一切諸佛故。得無盡善根。念一切菩薩故．得無盡善根。淨諸佛剎故．得無盡善根。淨一切眾生界故．得無盡善根。深入法界故．得無盡善根。修無量心等虛空界故。得無盡善根。深解一切佛境界故．得無盡善根。於菩薩業勤修習故．得無盡善根。了達三世故．得無盡善根。</p>
</div>
<div class='div-commentary'><p style="margin-left:1em">【疏】文有十句。初總。所謂下別。於中前四隨相所成。初二因果。後二依正。次二離相所成。顯其深廣。次二解行。通於隨相。及與離相。後一通顯上來迴向同三世故。</p>
<p style="margin-left:1em">○第二成二空智慧德。</p>
</div>
<div class='div-orig'><p>佛子。菩薩摩訶薩以一切善根如是迴向時。了一切眾生界無有眾生。解一切法無有壽命。知一切法無有作者。悟一切法無補伽羅。了一切法無有忿諍。觀一切法皆從緣起。無有住處。知一切物皆無所依。了一切剎悉無所住。觀一切菩薩行亦無處所。見一切境界悉無所有。</p>
</div>
<div class='div-commentary'><p style="margin-left:1em">【疏】十句。初四我空。一無眾生。離眾生垢故。二無壽命。離生死故。三無作者。亦名無我。離我垢故。四無數取趣。前後際斷故。餘如十行說。後六法空。文亦可知。<span class='note-inline'>(【鈔】一無眾生垢故者。多同淨名。即目連章中。淨名云。夫說法者。當如法說。法無眾生。離眾生垢故。法無有我。離我垢故。法無壽命。離生死故。法無有人。前後際斷故。釋曰。上四句我空。故疏取之。此四即金剛無我無人無眾生無壽者。今經辨次．不同二經。皆明無定前後也。名亦小異。以作者當我。以補特伽羅當人。)</span></p>
<p style="margin-left:1em">○第三佛子成境界清淨德。</p>
</div>
<div class='div-orig'><p>佛子。菩薩摩訶薩如是迴向時。眼終不見不淨佛剎。亦復不見異相眾生。無有少法為智所入。亦無少智而入於法。解如來身非如虛空。一切功德無量妙法所圓滿故。於一切處。令諸眾生積集善根悉充足故。</p>
</div>
<div class='div-commentary'><p style="margin-left:1em">【疏】一剎淨者。略有三義。一了穢即空故。二如螺髻等。穢處見淨故。三雖覩淨穢．無見相故。二眾生淨。同一空故。同如來藏故。無見相故。三法淨。對法辨智。義便故來。此亦二義。一空無能所故。二同一如故．舉一全收。智外無如為智所入。如外無智而入於如。法性寂然。故名為如。寂而常照。故名為智。何有異耶。亦同上來無法同住。後一佛淨。為破執有。說佛如空。若同空無。此見非淨。今明二利德圓。非如虛空一向無也。</p>
<p style="margin-left:1em">○第四佛子福智無盡德。</p>
</div>
<div class='div-orig'><p>佛子。此菩薩摩訶薩。於念念中得不可說不可說十力地。具足一切福德。成就清淨善根。為一切眾生福田。此菩薩摩訶薩成就如意摩尼功德藏。隨有所須。一切樂具．悉皆得故。隨所遊方。悉能嚴淨一切國土。隨所行處。令不可說不可說眾生皆悉清淨。攝取福德．修治諸行故。</p>
</div>
<div class='div-commentary'><p style="margin-left:1em">【疏】初上攝佛智。謂十力智地。有不可說用。故念念得。多福具足下。自為福田。此菩薩下。福智無盡。</p>
<p style="margin-left:1em">○第五佛子福智超勝德。</p>
</div>
<div class='div-orig'><p>佛子。菩薩摩訶薩如是迴向時。修一切菩薩行。</p>
<p>福德殊勝。色相無比。威力光明超諸世間。魔及魔民莫能瞻對。善根具足。大願成就。</p>
<p>其心彌廣．等一切智。於一念中．悉能周徧無量佛剎。智力無量。了達一切諸佛境界。於一切佛得深信解。住無邊智菩提心力。廣大如法界。究竟如虛空。</p>
<p>佛子。是名菩薩摩訶薩第五無盡功德藏迴向。</p>
</div>
<div class='div-commentary'><p style="margin-left:1em">【疏】初句總顯福智之因。次福德下。正顯勝相。初明福勝。其心已下。顯智超勝。</p>
<p style="margin-left:1em">○第二辨位果。</p>
</div>
<div class='div-orig'><p>菩薩摩訶薩。住此迴向。得十種無盡藏。</p>
<p>何等為十。</p>
<p>所謂得見佛無盡藏。於一毛孔見阿僧祇諸佛出興世故。得入法無盡藏。以佛智力觀一切法悉入一法故。得憶持無盡藏。受持一切佛所說法無忘失故。得決定慧無盡藏。善知一切佛所說法祕密方便故。得解義趣無盡藏。善知諸法理趣分齊故。得無邊悟解無盡藏。以如虛空智通達三世一切法故。得福德無盡藏。充滿一切諸眾生意不可盡故。得勇猛智覺無盡藏。悉能除滅一切眾生愚癡翳故。得決定辯才無盡藏。演說一切佛平等法。令諸眾生悉解了故。得十力無畏無盡藏。具足一切菩薩所行．以離垢繒而繫其頂．至無障礙一切智故。</p>
<p>是為十。</p>
<p>佛子。菩薩摩訶薩以一切善根迴向時。得此十種無盡藏。</p>
</div>
<div class='div-commentary'><p style="margin-left:1em">【疏】文四。謂標。徵。釋。結。三中有十句。皆先標名。後釋義。於中初六自利。初一見佛。約微細門。一毛之義．前文頻釋。今重發揮。謂心性本無大小。悟之成智。身土皆為智影。智淨影明。故大小無礙。一多即入。次五見法。即相入門。一證理法。二持教法。三慧知密意。謂以實覆權等。四義窮意趣。謂四意趣等。亦是窮於性相。五聞藏。義兼修證。次三利他。一福滿他意。二智滅他惑。三辯教平等。後一攝行成果。此上多有同十藏品。可以意得。四結。可知。</p>
<p style="margin-left:1em">○第二應頌。</p>
</div>
<div class='div-orig'><p>爾時金剛幢菩薩。普觀十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>菩薩成就深心力　普於諸法得自在　以其勸請隨喜福　無礙方便善迴向</div>
</p></div>
<div class='div-commentary'><p style="margin-left:1em">【疏】二十五偈。分二。初一頌所迴善根。文並具含。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三世所有諸如來　嚴淨佛剎徧世間　所有功德靡不具　迴向淨剎亦如是</div>
<div class='lg-row'>三世所有諸佛法　菩薩皆悉諦思惟　以心攝取無有餘　如是莊嚴諸佛剎</div>
<div class='lg-row'>盡於三世所有劫　讚一佛剎諸功德　三世諸劫猶可盡　佛剎功德無窮盡</div>
<div class='lg-row'>如是一切諸佛剎　菩薩悉見無有餘　總以莊嚴一佛土　一切佛土悉如是</div>
</div></div>
<div class='div-commentary'><p style="margin-left:1em">【疏】餘二十四偈。雙頌前迴向善根。及結行成益。於中二。先有十一偈。頌二段隨相。後十三偈。頌二段離相。今初分三。初八頌向菩提。於中亦三。初四頌上嚴剎。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有諸佛子心清淨　悉從如來法化生　一切功德莊嚴心　一切佛剎皆充滿　彼諸菩薩悉具足</div>
<div class='lg-row'>無量相好莊嚴身　辯才演說徧世間　譬如大海無窮盡　菩薩安住諸三昧　一切所行皆具足</div>
<div class='lg-row'>其心清淨無與等　光明普照十方界　如是無餘諸佛剎　此諸菩薩皆充滿</div>
</div></div>
<div class='div-commentary'><p style="margin-left:1em">【疏】次三偈半。頌人寶莊嚴。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>未曾憶念聲聞乘　亦復不求緣覺道</div>
</p></div>
<div class='div-commentary'><p style="margin-left:1em">【疏】後半偈。頌總攝迴向。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩如是心清淨　善根迴向諸羣生　普欲令其成正道　具足了知諸佛法</div>
</p></div>
<div class='div-commentary'><p style="margin-left:1em">【疏】二菩薩如是下一偈。頌迴向眾生。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方所有眾魔怨　菩薩威力悉摧破　勇猛智慧無能勝　決定修行究竟法</div>
<div class='lg-row'>菩薩以此大願力　所有迴向無留礙　入於無盡功德藏　去來現在常無盡</div>
</div></div>
<div class='div-commentary'><p style="margin-left:1em">【疏】三十方下二偈。頌結行成德。五段通頌。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩善觀諸行法　了達其性不自在　既知諸法性如是　不妄取業及果報　無有色法無色法</div>
<div class='lg-row'>亦無有想無無想　有法無法皆悉無　了知一切無所得　一切諸法因緣生　體性非有亦非無</div>
<div class='lg-row'>而於因緣及所起　畢竟於中無取著　一切眾生語言處　於中畢竟無所得　了知名相皆分別</div>
<div class='lg-row'>明解諸法悉無我　如眾生性本寂滅　如是了知一切法　三世所攝無有餘　剎及諸業皆平等</div>
<div class='lg-row'>以如是智而迴向　隨其悟解福業生　此諸福相亦如解　豈復於中有可得　如是迴向心無垢</div>
<div class='lg-row'>永不稱量諸法性　了達其性皆非性　不住世間亦不出</div>
</div></div>
<div class='div-commentary'><p style="margin-left:1em">【疏】第二頌二段離相中三。初七頌前菩提離相。與前見實及離妄。相參而頌。顯此二相成故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切所行眾善業　悉以迴向諸羣生　莫不了達其真性　所有分別皆除遣</div>
<div class='lg-row'>所有一切虛妄見　悉皆棄捨無有餘　離諸熱惱恆清涼　住於解脫無礙地</div>
</div></div>
<div class='div-commentary'><p style="margin-left:1em">【疏】次二頌眾生離相。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩不壞一切法　亦不滅壞諸法性　解了諸法猶如響　悉於一切無所著</div>
<div class='lg-row'>了知三世諸眾生　悉從因緣和合起　亦知心樂及習氣　未曾滅壞一切法</div>
</div></div>
<div class='div-commentary'><p style="margin-left:1em">【疏】後四頌結行成德離相中。初二頌境界清淨德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>了達業性非是業　而亦不違諸法相　又亦不壞業果報　說諸法性從緣起</div>
<div class='lg-row'>了知眾生無有生　亦無眾生可流轉　無實眾生而可說　但依世俗假宣示</div>
</div></div>
<div class='div-commentary'><p style="margin-left:1em">【疏】後二頌二空智慧德。</p>
<p style="margin-left:1em">【論】已上有五十行頌。兩行一頌。如文自具。但如說修行。第二隨文釋義者。云何名無盡功德藏迴向。此位明禪與智冥。智與悲會。以無盡虛空為一道場。以無盡眾生無明行相而為佛事。身恆承事無盡諸佛。而徧周法界化無盡眾生總成佛身。表裏相亡。始終都盡。徧知諸法．不壞無心。故名無盡功德藏。<span class='note-inline'>(第五迴向竟。)</span></p>
</div></div>
<p class='juan'>大方廣佛華嚴經疏論纂要卷第四十九</p></div>
</div><!-- end of div[@id='body'] -->
</body></html>