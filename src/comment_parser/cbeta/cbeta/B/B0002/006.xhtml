<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu20' />
<p class='juan'>大方廣佛華嚴經疏論纂要卷第六</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu21' />
<div class='div-orig'><p class="head2">世主妙嚴品第一<span class='note-inline'>(之五)</span></p>
</div>
<div class='div-commentary'><p style="margin-left:1em">○自下大文第七稱揚讚德分。亦是發起序。<span class='note-inline'>(【鈔】稱揚讚德者。一對十分之名。稱揚讚詠本師功德。二云亦是發起序者。對三分科經。謂序。正。流通。一品是序。常途分二。一證信。二發起。今以前六分皆為證信。此下四分。總為發起。讚揚．發起佛德。出眾．顯於佛用。發起大經。不同古德。但用天地禎祥為發起也。)</span>文中有三。第一總結威儀住。第二此諸眾下。總顯德行因緣。第三所謂下。別明得法讚佛。今初總結威儀住。</p>
</div>
<div class='div-orig'><p>爾時如來道場眾海。悉已雲集。</p>
<p>無邊品類．周帀徧滿。形色部從．各各差別。</p>
<p>隨所來方．親近世尊．一心瞻仰。</p>
</div>
<div class='div-commentary'><p style="margin-left:1em">【疏】文三。初結眾集。數廣德深．故名眾海。起於自地．集空道場。多數大身．重重無礙．雲之象也。又浮雲無心．龍吟則起。菩薩無住．佛現爰來。</p>
<p style="margin-left:1em">二無邊下。相異也。不唯上列。故云品類無邊。旋環不空。故云周帀徧滿。大小等形。妍媸等色。部主徒從。各有區分。故云差別。</p>
<p style="margin-left:1em">三隨所下。意同也。隨所來方．參而不雜。皆得見佛．各對目前。其猶百川．各全覩月。同無異念．故曰一心。諦矚欽承．瞻而且仰。不唯直覩丈六。乃徹見法界身雲。</p>
<p style="margin-left:1em">○第二總顯德行因緣者。以上列中。隨宜別歎。今方總顯德行齊均。又與下別得法門以為總故。前同生眾中共集善根．亦是別故。又前共集．明主伴所由。今曾攝受．顯眷屬所以。影略其文。<span class='note-inline'>(【鈔】影略者。前之共集．與佛德齊。故為主伴。今曾攝受．唯為佛攝。故為眷屬。為分二義。前略攝受。此略共集。可互影取。故云影略其文。)</span>此文多勢。且分為三。初明離障見淨。二受化根深。三德行圓備。今初。</p>
</div>
<div class='div-orig'><p>此諸眾會。已離一切煩惱．心垢．及其餘習。摧重障山．見佛無礙。</p>
</div>
<div class='div-commentary'><p style="margin-left:1em">【疏】離障見淨者。煩惱．即煩惱障也。心垢．即所知障也。此障翳心。迷所知故。言一切者。謂分別俱生．若種若現。言餘習者。二障氣分。粗重粗重。如畢陵上慢。迦葉不安。今皆位極菩薩．智現情忘。證理達事。心鏡瑩淨。故云已離。若諸位圓融。一斷一切斷。亦通初位。</p>
<p style="margin-left:1em">言摧重障山者。通以喻顯。以能摧道．摧二障山。障體堅厚。崇聳如山。又別則智障菩提。惑障圓寂。通則俱障。及一切佛法。故名為重。言見佛無礙者。斷障果也。然有二義。一就能見以明無礙。由斷二礙。智明理顯。理顯故．見法性身。智明故．見佛智身。理智冥一．見無礙身。無礙亦即涅槃。二約所見明無礙者。具十無礙。已如上說。<span class='note-inline'>(【鈔】粗重粗重。非煩惱似煩惱故。)</span></p>
<p style="margin-left:1em">○第二受化根深。</p>
</div>
<div class='div-orig'><p>如是皆以毗盧遮那如來往昔之時。於劫海中修菩薩行。以四攝事而曾攝受。</p>
<p>一一佛所種善根時。皆已善攝。種種方便教化成熟。令其安立一切智道。</p>
</div>
<div class='div-commentary'><p style="margin-left:1em">【疏】於中初總後別。初中如是者。指前斷障之眾。劫海者。明攝時曠遠。言四攝者。即攝化之方。謂布施。愛語。利行。同事。布施是攝緣。與彼資持故。愛語是攝體。正示損益故。利行是攝處。安住善處故。同事謂釋疑。令彼決定故。</p>
<p style="margin-left:1em">後一一下。別示攝相。於中向言劫海曾攝。何所攝耶．謂一一佛所。何時攝耶．種善根時。將何法攝．謂種種方便。攝相云何．謂教化成熟。教化約始。成熟就終。攝意云何．令其安立一切智道。道者．因也。謂唯為佛果修佛因耳。</p>
<p style="margin-left:1em">○第三德行圓備。</p>
</div>
<div class='div-orig'><p>種無量善。獲眾大福。</p>
<p>悉已入於方便願海。</p>
<p>所行之行具足清淨。</p>
<p>於出離道已能善出。</p>
<p>常見於佛分明照了。</p>
<p>以勝解力。入於如來功德大海。</p>
<p>得於諸佛解脫之門。遊戲神通。</p>
</div>
<div class='div-commentary'><p style="margin-left:1em">【疏】謂前攝何益。令德圓故。於中先辨因圓。後入果海。今初文有五句。一種無量善。已超七地殊勝善根故。</p>
<p style="margin-left:1em">二悉已下。已超八地。大願滿故。</p>
<p style="margin-left:1em">三所行下。已超十地．行滿障淨故。</p>
<p style="margin-left:1em">四於出離下。前明德圓。此具出道。一道。無量道。已超生死．不住涅槃。故云善出。</p>
<p style="margin-left:1em">五常見下。結成見佛。謂德高十地．是以常見。非比量見．故曰分明。不取色相．名為照了。又塵毛剎海．佛徧重重。有德斯覩。名分明照了。<span class='note-inline'>(【鈔】已超七地殊勝善根者。以七地有空中方便慧。有中殊勝行。功用行滿。故云無量。一道無量道者。一切無礙人。一道出生死。故離世間品說。一道是菩薩道。不捨獨一菩提心故。二道是菩薩道。謂方便智慧故。三道四道。乃至十道。又云。菩薩有無量道。無量助道。無量修道。無量莊嚴道。各列十句。則萬行觸目皆菩薩道。又塵毛剎海下。上是通相般若之意。此是華嚴一乘玄旨。)</span></p>
<p style="margin-left:1em">二以勝解力下。入果海也。於中二。初乘因入果．是比智知。如見鸞翔．知太虛可冲。矚龍躍．知宏海可汎也。謂以勝解力．印可佛言．知福慧之深遠。以信解力．瞻仰佛化．知慈悲之廣大。是入如來功德大海。亦是勝解印持果德。</p>
<p style="margin-left:1em">二得於下。明分得果用。言解脫門者。佛果障寂。大用無礙。故稱解脫。真解脫者。即是如來。通智游入．故號門也。眾各證契．故名為得。此解脫即門。佛得其總。眾海得別。又佛解脫．但名解脫。眾所得法．稱之為門。以能通入彼果用故。此解脫之門。又眾所得法。離障自在．名為解脫。智所入處。亦名為門。以因解脫。入果解脫。亦稱為門。此解脫即門。<span class='note-inline'>(言解脫門者。先別釋三。初解脫門三字。皆屬於佛。二解脫屬果。門屬眾海。三三字皆屬眾海。於中有二。一就因中。自分能所。二將己解脫。望果為門。)</span>然總別圓融。因果交徹。重重無礙。方為真解脫門。故下或歎佛果德。或歎因行。或約天等所得。欲影顯故。</p>
<p style="margin-left:1em">次游戲神通。正明入相。游戲者。出入自在。神通者。難測無壅故。約觀心者。心境無礙．稱為解脫。由此入理。故號為門。若以門為門．非能通矣。門即如實．何所通耶。正入雙亡．為真門矣。如此入者。則本覺湛然。名窮果海。真非妄外。則因果圓融。心境無涯。則解脫無際矣。<span class='note-inline'>(正入已下。順結。能所雙寂。故曰雙亡。門理歷然。稱為正入。正入則理無不契。雙亡則過無不寂。)</span></p>
<p style="margin-left:1em">○第三別明得法讚佛。四十眾中。各先長行得法。即經家序列。後說偈讚。即當時所陳。然眾集偈讚。並在一時。文不累書。故編之作次。而各得一者。顯佛德無盡故。乘別入總．盡眾不能及故。故海慧云。如來境界無有邊。各隨解脫能觀見。而普賢得十者。顯等佛無盡故。文中先異生眾。後同生眾。前中三。初諸天。次八部。後諸神。今初分二。先色天。後欲天。前中有五。今初自在天長行十法。</p>
</div>
<div class='div-orig'><p>所謂妙燄海大自在天王。得法界虛空界寂靜方便力解脫門。</p>
</div>
<div class='div-commentary'><p style="margin-left:1em">【疏】第一法界等者。即法身解脫也。法界虛空界．即用所徧處。空即事空。法界之言。義兼事理。謂非但徧空。亦徧空內色心等事。及空有稱真之理。又但言空．則一重徧。今云法界．則重重皆徧。何者。謂空界容一一塵處．及彼事物一一塵中．皆稱真故。各有無邊剎海。佛身大用。皆悉充滿。故下頌云。無窮盡也。言寂靜者。體也。然有二義。一明前大用．用無用相．不疑常寂。二由此智用．即寂同真。是故隨一一用．徧一切處也。言方便者．用也。亦有二義。一明前寂無寂相．不礙大用。二內同真性．不礙外應羣機。故云方便。寂用無礙．所以稱力。<span class='note-inline'>(【鈔】及空有稱真之理者。此空是外空。若以理空對外空。外空離法。是斷滅空。理空即事。名為真空。若以外空亦心現。亦由對色滅色方顯。則此斷空從緣無性。即性空也。故十八空明大空者。謂十方空。即十方虛空。亦性空矣。是故疏云。空有稱真之理。即有之空。皆性空也。一明前大用等者。此二義中。一用同體寂。二用同體徧。方便二者。一由忘寂．故不礙用。二由依寂．故能起用。)</span></p>
</div>
<div class='div-orig'><p>自在名稱光天王。得普觀一切法悉自在解脫門。</p>
</div>
<div class='div-commentary'><p style="margin-left:1em">【疏】二普觀一切法悉自在者。智身解脫也。此有三義。一以普眼．於一切法無不能觀。二觀一切法．不壞事而全理。三於一法中。見一切而無礙。並名自在。</p>
</div>
<div class='div-orig'><p>清淨功德眼天王。得知一切法．不生不滅．不來不去．無功用行解脫門。</p>
</div>
<div class='div-commentary'><p style="margin-left:1em">【疏】三知一切法不生等者。自共相解脫也。亦有二義。一知不生等。內證真理。二無功用行．外應羣機。<span class='note-inline'>(【鈔】三自相解脫者。以一切法．各各不同。色非心等。故名自相。今皆不生。故名解脫。此明無彼生相。則法體不生。故名自相。若直遣生住滅相。亦共相耳。)</span>然不生等。佛法之體。釋有多門。略申一二。一別釋。以不生滅約境。不來去約行。初不生滅。略有五義。<span class='note-inline'>(初不生滅略有五重者。前三別據三性不同。四即合前三而義別。五即融四句而無礙。就別約三性中。各三釋者。初一通就當性說。二約當性二義說。三對三無性說。唯圓成二義小異。云何三性各二義耶。徧計二者。一情有。二理無。依他二者。一緣生。二無性。圓成二者。一性有。二相無。)</span>一就徧計。由是妄執。無法可生滅也。又情有即是理無。故不生也。理無即是情有．故不滅也。不滅不生。是一法也。又求徧計相不可得故不生。能顯無相性故不滅。不滅即不生。亦一法也。<span class='note-inline'>(一就徧計下。徧計三義也。一徧計無體。如繩上蛇。故無可生滅。二約二義者。情有合是生。理無體是滅。今此情有即是理無。何有生耶。正理無處。方是情有。故非滅也。下例可知。三對無性者。由無徧計。方顯無相。故唯識云即依此三性。說彼三無性。是知若無徧計。安知無相。下亦例然。)</span>二就緣起性。謂法無自體．攬緣而起。即生無生。既本不生．故無可滅也。又緣起無性故不生。無性緣起故不滅。中論云。以有空義故．一切法得成。是故不生即不滅．不滅即不生．為一物也。又推緣無起故不生。能顯無生性故不滅。<span class='note-inline'>(二就緣起性者。一通說因緣之法。依他而起。因緣所生。無有生故。故經云。一切法無來．是故無有生。以生無有故．滅亦不可得。二明二義中。又緣起無性故者。緣生即無性也。無性緣起者。無性即緣生也。前句即因緣故空。此句即無性故有。故引中論。以有空義故．一切法得成。唯證後句。三顯無性中。若無因緣。不知無性。故論四句推之。諸法不自生。亦不從他生。不共不無因。是故知無生。若不推此。安知無生。無生即是生無自性性也。)</span>三約圓成性。謂非是有為．故無彼生滅相也。又非妄心境故不生。聖智所證故不滅。又體非遷變故不生。隨緣令法起故不滅。不滅即不生。為一物也。<span class='note-inline'>(三約圓成．初義可知。二約二義中。小異耳。前二謂二三皆約二義。二即法相宗二義。於此二義。顯無性義。謂非妄心境故。即相無義。聖智所證故。即性有義。而非妄心境故．遠離我法所執．便能顯得勝義無自性性。三體非遷變下。約不變隨緣。法性宗中二義。既不變故不生。由此不變．方能隨緣。則不生是不滅義。既以隨緣為不滅。由隨緣不失自性。方知不變。則不滅是不生。故云為一物也。)</span>四通就三性混融。於一法上。就徧計故不生。就圓成故不滅。就依他故．亦不生。亦不滅。就三無性故．非不生。非不滅。<span class='note-inline'>(四通就三性等者。即合前三而義別。理實具合三性．三無性．以成四句。如一念心剎那瞥起。即具六義。謂一念之心。是緣起法。是依他起。情計有實．即徧計所執。體本空寂．即是圓成。三性備矣。既即依三性說三無性。故六義具矣。今於三性成其三句。三無性上共成一句。謂一念之上．既理本無。故徧計為不生。本無之理即是圓成．故不滅。依他即無性。故亦不生。而不壞相。故亦不滅。三句備矣。言就三無性非不生非不滅者。上約徧計故不生。今徧計即相無性。故無彼不生。為非不生也。上約圓成故不滅。今圓成即是勝義無自性性。故非不滅。上約依他亦不生亦不滅。今依他即生無自性性故．何有亦不生亦不滅。故上三性。不出不生不滅。今翻彼三性。以成三無性。故雙非也。)</span>五然此四句。合為一聚。圓融無礙．頓思可見。<span class='note-inline'>(五中融四句而無礙。以一念心上。一微塵上。即有六義。故總融合。言合四句者。非第四門中四句。合前別說總說四句耳。)</span>二不來不去者。約行。謂正智背捨妄執而無去。向證真理而不來。又依體起用而不去。應機現前而不來。又往應羣機而不去。恆歸寂滅而不來。不來即是不去。無二為一味也。由此大智．無念應機。如摩尼天鼓．無思成事。故云無功用行也。<span class='note-inline'>(由此下。釋無功用。摩尼約身。天鼓約口。無思約意。)</span>二通釋者。不生不滅。亦可約行。不來不去。亦可約境。謂妄念斯寂．猶若虛空。何生何滅。又雖起大用．見心無生。用謝歸寂．了本無滅。又常稱真理．寂照居懷。於此心中．有何生滅。此約行釋不生滅也。約境釋不來去者。猶如空華．無可去來。又緣會即來．來無所從．故無來。緣謝而去．去無所至．故無去。又諸法即如．如豈來去。三展轉釋。又何以不生滅．由無來去故。何以不來去．由無生滅故。<span class='note-inline'>(三展轉釋。所以為此釋者。有三意。一則上來但當句釋。今顯互相釋故。如經云。一切法無來。是故無有生等。即此亦名相因釋也。)</span>又既無來去．則非一非異。不生不滅．則無斷無常。智契前理．故無功用。不礙生等．故云行也。<span class='note-inline'>(又既無來去則非一異者。次正是展轉釋。欲明不生等四。含義無盡。故略舉八不。即中論宗。論云。不生亦不滅。不常亦不斷。不一亦不異。不來亦不去。而青目釋之。有展轉相釋。今取此勢。故為此釋。云何不來不去。則得非一非異耶。謂若有來去。則有能所。能所為異。對此為一。今無來去。故無一異。云何不生不滅。則得不常不斷。謂若許有生。生即是有。定有則常。若許有滅。滅則是無。定無則斷。今無生滅。何有斷常。故中論問云。不生不滅。已總破一切法。何故復說此六事耶。答。為成不生不滅故。謂有人不信不生不滅。而信不常不斷。欲深求不常不斷。即是不生不滅。故知二義相成。從智契下。釋無功用。)</span>是則不生之生。生之不生。無功用故常寂。行故常用。寂用無二。是於功用得解脫也。斯為正法之要。義味難盡。無厭繁文。<span class='note-inline'>(是則不生之生下。生與不生。展轉相成。上來諸不相成。總顯不生之理。今則性相相成。以此不生。不同斷滅故。不礙於生。若礙於生。非真不生。故不礙生。成不生也。是則緣生故無性。無性故緣生。二義相成。真不生也。)</span></p>
</div>
<div class='div-orig'><p>可愛樂大慧天王。得現見一切法真實相智慧海解脫門。</p>
</div>
<div class='div-commentary'><p style="margin-left:1em">【疏】四現見一切法等者。觀義解脫也。現見之言。揀比知故。真實相言。略有三義。一以智觀事實。事不虛故。故下經文。觀有為法如實相故。二以慧觀理實。所謂無相。無相不相．故為實相。三以無礙智知無二實。窮實故深。盡邊故廣。稱智慧海。不為相縛。是解脫門。</p>
</div>
<div class='div-orig'><p>不動光自在天王。得與眾生無邊安樂大方便定解脫門。</p>
</div>
<div class='div-commentary'><p style="margin-left:1em">【疏】五與眾生等者。慈障解脫也。離諸危怖曰安。適悅身心為樂。見佛則獲二利．故安樂也。煩惱不生．故得定也。佛德難思。故樂定無邊。斯為大方便也。</p>
</div>
<div class='div-orig'><p>妙莊嚴眼天王。得令觀寂靜法．滅諸癡暗怖解脫門。</p>
</div>
<div class='div-commentary'><p style="margin-left:1em">【疏】六令觀等者。悲障解脫也。眾生癡故造業。造業故受苦。闇故不見未來。不見未來．即顛墮故。大怖之極。莫越愚癡。令觀本寂．則癡相本空。尚不造善。豈當為惡。<span class='note-inline'>(【鈔】尚不造善等者。然邪說空。謂豁達無物。或言無礙．不妨造惡。若真知空。善順於理．恐生動亂。尚不起心。惡背於理．以順妄情。豈當更造。若云無礙．不礙造惡。何不無礙．不礙修善而斷惡耶。厭修善法．恐有著心。恣情造惡。何不懼著。明大邪見惡眾生也。)</span></p>
</div>
<div class='div-orig'><p>善思惟光明天王。得善入無邊境界．不起一切諸有思惟業解脫門。</p>
</div>
<div class='div-commentary'><p style="margin-left:1em">【疏】七善入等者。業障解脫也。佛現十方。是無邊境。了無依性．稱為善入。尚不依佛。寗造業思。<span class='note-inline'>(【鈔】尚不依佛者。意同前義。入理觀佛。恐壞觀心。更造業思。特違至理。)</span></p>
</div>
<div class='div-orig'><p>可愛樂大智天王。得普往十方說法．而不動無所依解脫門。</p>
</div>
<div class='div-commentary'><p style="margin-left:1em">【疏】八普往十方等者。即無相解脫門也。雖身應十方。寂然不動。智宣諸法．泊爾無依。不取於相．如如不動故。</p>
</div>
<div class='div-orig'><p>普音莊嚴幢天王。得入佛寂靜境界普現光明解脫門。</p>
</div>
<div class='div-commentary'><p style="margin-left:1em">【疏】九入佛等者。即名相解脫也。佛智契如。名入寂境。寂而能應。故普徧十方。身智發光。又令物入。無相故靜。無名故寂。</p>
</div>
<div class='div-orig'><p>名稱光善精進天王。得住自所悟處．而以無邊廣大境界為所緣解脫門。</p>
</div>
<div class='div-commentary'><p style="margin-left:1em">【疏】十中此天王名。與前列中少倒。前名極精進名稱光。上下諸文．多有此例。或義存名異。或廣略參差。皆譯者不善會耳。法門名住自等者。此離二取相．能益自他解脫門。自悟處者。即離覺所覺。自覺聖智常現前也。而以無邊等者。為緣無邊法界。度無邊眾生。得廣大菩提也。<span class='note-inline'>(【鈔】此離二取相者。唯識第八．有四二取。一相見。二名色。三王所。四本末。本即第八異熟。末即六識異熟。今當相見。所覺是相。能覺是見。遠離覺所覺。名自覺聖智。故楞伽云．一切無涅槃。無有涅槃佛。無有佛涅槃。遠離覺所覺。即斯義也。上是第一經。第二又云。佛告大慧。前聖所知。轉相傳授。妄想無性。菩薩摩訶薩。獨一靜處。自覺觀察。不由於他。離見妄想。上上勝進。入如來地。是名自覺聖智之相。)</span></p>
<p style="margin-left:1em">○二上首偈讚二。先彰說儀。</p>
</div>
<div class='div-orig'><p>爾時妙燄海天王。承佛威力。普觀一切自在天眾而說頌言。</p>
</div>
<div class='div-commentary'><p style="margin-left:1em">【疏】燄海是當眾上首。仰承佛力。為眾申心。十地論云。承佛力者。顯無我慢。普觀十方。示無偏心。今觀己眾。通局小異耳。然頌總有四種。一名阿耨窣覩婆頌。此不問長行與偈。但數字。滿三十二．即為一偈。二名伽陀。此云諷頌。或名不頌頌。不頌長行故。或名直頌。謂直以偈說法故。三名祇夜。此云應頌。四名縕馱南。此云集施頌。謂以少言攝集多義。施他誦持故。今此即伽陀頌也。下皆準之。為何意故。經多立頌。略有八義。一少字攝多義故。二諸讚歎者。多以偈頌故。三為鈍根重說故。四為後來之徒故。五隨意樂故。六易受持故。七增明前說故。八長行未說故。今此正唯前二。義兼五六。</p>
<p style="margin-left:1em">○二正說中。十偈次第。各一法門。結集取此以為長行。非此頌前也。然此中長行與偈．有多不同。謂偈字則定。長行多少不同。而長行則約天得法。偈中即是歎佛。此必然也。若二文互望。或因果之殊。或體用有別。或互相影略。或難易更陳。或法喻不同。或能所遞舉。故傳授者。善消息之。二文相映。於義易了。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身普徧諸大會　充滿法界無窮盡　寂滅無性不可取　為救世間而出現</div>
</p></div>
<div class='div-commentary'><p style="margin-left:1em">【疏】今初天中。初二句．即前所徧法界虛空。兼明能徧佛身。則十身皆徧。無窮盡者。一出現無盡。若高山之出雲。二非滅盡法。猶虛空之常住。次句．寂靜也。由無性故。不可取為一異俱不俱等。後句方便。合二為力。此偈是說者自法。故不結天名。下並準知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來法王出世間　能然照世妙法燈　境界無邊亦無盡　此自在名之所證</div>
</p></div>
<div class='div-commentary'><p style="margin-left:1em">【疏】二中。初句．是上自在。佛為法王．於法自在故。次句．觀也。第三句．普也。後句．結法屬人。為他說故。然其結名．義同法門。恐繁不配。他皆倣此。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛不思議離分別　了相十方無所有　為世廣開清淨道　如是淨眼能觀見</div>
</p></div>
<div class='div-commentary'><p style="margin-left:1em">【疏】三中。初句．無功用也。不思議是標。離分別是釋。次句即不生等。相即生等。無即不義。第三句．即行也。長行約要先知法無生．方得成無功用。偈則要無分別．方能見法無生。內證與外用同時。所以二文前後。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來智慧無邊際　一切世間莫能測　永滅眾生癡暗心　大慧入此深安住</div>
</p></div>
<div class='div-commentary'><p style="margin-left:1em">【疏】四中。初句明廣。次句明深。即上智慧海也。第三句自見法實。故能令物不迷事理。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來功德不思議　眾生見者煩惱滅　普使世間獲安樂　不動自在天能見</div>
</p></div>
<div class='div-commentary'><p style="margin-left:1em">【疏】五中。初句．方便定也。次二句．與安樂也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生癡暗常迷覆　如來為說寂靜法　是則照世智慧燈　妙眼能知此方便</div>
</p></div>
<div class='div-commentary'><p style="margin-left:1em">【疏】六中。初句即前癡暗。謂長迷妄境．鎮覆真心也。次句．即令觀寂靜。次句因滅無明。則熾然三菩提明。是前滅義。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來清淨妙色身　普現十方無有比　此身無性無依處　善思惟天所觀察</div>
</p></div>
<div class='div-commentary'><p style="margin-left:1em">【疏】七中。初二句．即善入無邊境。無邊境．即所應處也。無有比．善也。次句無性者．感而應故。無依者．思念寂故。由此能令物不造業。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來音聲無限礙　堪受化者靡不聞　而佛寂然恒不動　此樂智天之解脫</div>
</p></div>
<div class='div-commentary'><p style="margin-left:1em">【疏】八中。初二句．即普往十方說法。次一句．即不動無依。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>寂靜解脫天人主　十方無處不現前　先明照耀滿世間　此無礙法嚴幢見</div>
</p></div>
<div class='div-commentary'><p style="margin-left:1em">【疏】九中。初句．即入寂靜境。次二句．即普現光明。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛於無邊大劫海　為眾生故求菩提　種種神通化一切　名稱光天悟斯法</div>
</p></div>
<div class='div-commentary'><p style="margin-left:1em">【疏】十中。初十一字．即無邊境為所緣。求菩提．即自所悟處。次句既緣其境．必起通化。前文略耳。</p>
<p style="margin-left:1em">○第二明第四禪廣果天長行十法。</p>
</div>
<div class='div-orig'><p>復次可愛樂法光明幢天王。得普觀一切眾生根為說法斷疑解脫門。淨莊嚴海天王。得隨憶念令見佛解脫門。最勝慧光明天王。得法性平等無所依莊嚴身解脫門。自在智慧幢天王。得了知一切世間法一念中安立不思議莊嚴海解脫門。樂寂靜天王。得於一毛孔現不思議佛剎無障礙解脫門。普智眼天王。得入普門觀察法界解脫門。樂旋慧天王。得為一切眾生種種出現無邊劫常現前解脫門。善種慧光明天王。得觀一切世間境界入不思議法解脫門。無垢寂靜光天王。得示一切眾生出要法解脫門。廣大清淨光天王。得觀察一切應化眾生令入佛法解脫門。</p>
</div>
<div class='div-commentary'><p style="margin-left:1em">【疏】一普觀等者。此應根授法。明於不知根說法無果障中得解脫也。斷疑生信．是說法果故。謂觀機識病。稱根說法。藥病無謬。故疑除疾愈。</p>
<p style="margin-left:1em">二中隨憶念言。略有二意。一隨念何佛．如名應之。二隨念有淺深。令見佛有粗妙。此於現身得解脫也。</p>
<p style="margin-left:1em">三中法性平等者。唯一味也。無所依者．離能所也。莊嚴身者．證真莊嚴．即非莊嚴故。雖現世間。還如法性．不依諸有。此於有依得解脫也。</p>
<p style="margin-left:1em">四中知世間法者。謂眾生世間。心法各異。知已隨宜。現通說法。故云安立。一念速安。非人天外道所能思議。以此莊嚴如來教海。此於安立教法遲鈍障得解脫也。</p>
<p style="margin-left:1em">五一毛等者。約偈．不思議解脫力也。無礙有二義。一唯就所現。則毛中多剎自互無礙。二雙就能所。一毛不大而多剎不小。一多大小皆無礙也。又由無大小相故。此於取著障得解脫。</p>
<p style="margin-left:1em">六普門者。一門攝一切門．名為普門。隨一一門．各全收法界。故於其中觀察法界。深智契達。故名為入。此於隨相中得解脫。</p>
<p style="margin-left:1em">七中。眾生無邊．根器各異。應形說法．種種不同。既根熟不休。故窮劫長現。此於畏苦不化生障得解脫。</p>
<p style="margin-left:1em">八中。觀一切等者。謂觀事入理。理超情表．云不思議。此於諸業報得解脫。</p>
<p style="margin-left:1em">九中。法門無邊。出者為要。根器萬品。故出要難思。此於著相得解脫。</p>
<p style="margin-left:1em">十中。種種方便．但隨所應。終成種智．名入佛法。以大悲出現．皆等雨故。此於不欲利生得解脫。上云出要。令離妄苦。今云入法。令得真樂也。</p>
</div>
<div class='div-orig'><p>爾時可愛樂法光明幢天王。承佛威力。普觀一切少廣天．無量廣天．廣果天眾。而說頌言。</p>
</div>
<div class='div-commentary'><p style="margin-left:1em">【疏】頌中觀己眾內三類天者。上五淨居。非所被故。十偈次第．一如長行。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛境界不思議　一切眾生莫能測　普令其心生信解　廣大意樂無窮盡</div>
</p></div>
<div class='div-commentary'><p style="margin-left:1em">【疏】初中。前二句即所疑境界。境界之言．通分齊。所觀。普令者。觀根為說故。生信解者。斷疑也。信佛大用．分齊難測。故斷佛上疑．生其正解。信佛所觀之境．則斷法上疑。亦生正解。謂如有疑云。為存因果．非真空耶。為是空故．無因果耶。今明只由真空．能立因果。因果立故．乃是真空也。第四句釋一切之言。佛以利生為意樂故。既該一切．故廣大無盡。<span class='note-inline'>(【鈔】只由真空能立因果下。答上疑念。此句明其以有空義故。一切法得成。若無有空義．因果定有。便墮於常。言因果立故乃是真空者。即因緣故空義。若離因果以明空者。是斷空故。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若有眾生堪受法　佛威神力開導彼　令其恒覩佛現前　嚴海天王如是見</div>
</p></div>
<div class='div-commentary'><p style="margin-left:1em">【疏】二中。初句即憶念。次二句令見佛。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切法性無所依　佛現世間亦如是　普於諸有無依處　此義勝智能觀察</div>
</p></div>
<div class='div-commentary'><p style="margin-left:1em">【疏】三中。初句．即法性平等無依。次二句．即莊嚴身。謂如法性為嚴。故無依處。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>隨諸眾生心所欲　佛神通力皆能現　各各差別不思議　此智幢王解脫海</div>
</p></div>
<div class='div-commentary'><p style="margin-left:1em">【疏】四中。初一句．即了一切世間。次二句．即一念安立不思議莊嚴海。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>過去所有諸國土　一毛孔中皆示現　此是諸佛大神通　愛樂寂靜能宣說</div>
</p></div>
<div class='div-commentary'><p style="margin-left:1em">【疏】五中。初二句．即毛孔現剎。上云不思議佛剎．但以橫多。今云過去．乃豎窮前際。皆云現者．如鏡現像。次一句是無障礙。令應度者見．即佛神通。依佛鏡智而觀．乃法性恆耳。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切法門無盡海　同會一法道場中　如是法性佛所說　智眼能明此方便</div>
</p></div>
<div class='div-commentary'><p style="margin-left:1em">【疏】六中。初二句即普門。次一句。即法界。末句義兼於入。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方所有諸國土　悉在其中而說法　佛身無去亦無來　愛樂慧旋之境界</div>
</p></div>
<div class='div-commentary'><p style="margin-left:1em">【疏】七中。初二句．即為一切眾生種種出現。次句．即無邊劫常現前。謂約機隱顯。佛無去來。故常現也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛觀世法如光影　入彼甚深幽奧處　說諸法性常寂然　善種思惟能見此</div>
</p></div>
<div class='div-commentary'><p style="margin-left:1em">【疏】八中。初句．即觀一切世間也。次二句．即入不思議法也。若約理論深。是深非甚。今不壞事而即理。故曰甚深。全攬理以成事。名為幽奧處。兼上二法。常寂然。釋上義也。以諸法即寂故。不可以理事思也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛善了知諸境界　隨眾生根雨法雨　為啟難思出要門　此寂靜天能悟入</div>
</p></div>
<div class='div-commentary'><p style="margin-left:1em">【疏】九中。初二句．示一切眾生。次一句．顯出要法。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世尊恒以大慈悲　利益眾生而出現　等雨法雨充其器　清淨光天能演說</div>
</p></div>
<div class='div-commentary'><p style="margin-left:1em">【疏】十中。初二句．即觀應化眾生。次句．令入佛法。</p>
<p style="margin-left:1em">○第三明三禪長行十法。</p>
</div>
<div class='div-orig'><p>復次清淨慧名稱天王。得了達一切眾生解脫道方便解脫門。最勝見天王。得隨一切諸天眾所樂如光影普示現解脫門。寂靜德天王。得普嚴淨一切佛境界大方便解脫門。須彌音天王。得隨諸眾生永流轉生死海解脫門。淨念眼天王。得憶念如來調伏眾生行解脫門。可愛樂普照天王。得普門陀羅尼海所流出解脫門。世間自在主天王。得能令眾生值佛生信藏解脫門。光燄自在天王。得能令一切眾生聞法信喜而出離解脫門。樂思惟法變化天王。得入一切菩薩調伏行如虛空無邊無盡解脫門。變化幢天王。得觀眾生無量煩惱普悲智解脫門。星宿音妙莊嚴天王。得放光現佛三輪攝化解脫門。<span class='note-inline'>(【校】上二十字．疏主所見經本原闕。纂要依疏補入。故長行具十一法。)</span></p>
</div>
<div class='div-commentary'><p style="margin-left:1em">【疏】第一門．即寂普現．名為方便。說即是道。由說入佛解脫海故。此於體用有礙得解脫也。又方便言。亦通入解脫之方便也。</p>
<p style="margin-left:1em">第二門．隨一切等者。謂不能普現得解脫也。光影之言。略有二釋。一謂因光發影。影但似質而不似光。依智現形。形隨眾樂．不隨自智。隨樂即應。名普示現。二水中之月．亦名光影。謂佛月不來．影現心水。影多似月。少似於水。謂水動．則流光蕩漾。水濁．則似晦魄臨池。若止而且清．則圓璧皎皎。此亦隨自他意也。此就天王且隨天眾所樂。偈就於佛。無不應也。<span class='note-inline'>(【鈔】攝論影略有三。一映質影。二水月影。三鏡像影。廣如十忍品。)</span></p>
<p style="margin-left:1em">第三門佛境界有二。一如如法性．是佛證境。二十方國土。是佛化境。嚴淨亦二。離相息妄．則嚴如境。萬行迴向．則嚴化境。此二無礙。大方便也。此於無巧莊嚴得解脫也。</p>
<p style="margin-left:1em">第四隨諸眾生等者。謂大悲深厚。故隨入生死。眾生無邊。故永流轉而示導也。此於無大悲捨眾生障得解脫也。</p>
<p style="margin-left:1em">第五門．佛調眾生．或折或攝。或兼二行。雖悲願多門．皆令趣無上道。若憶念此．居然受化．不滯於權。此於勝所緣有忘念障得解脫也。<span class='note-inline'>(或折攝等者。勝鬘云。應攝受者而攝受之。應折伏者而折伏之。攝受折伏。則正法久住。)</span></p>
<p style="margin-left:1em">第六得普門等者。佛以稱法性之總持．包攝一切總持．故云普門。復能流演無盡．故得稱海。此於聞思有忘失障得解脫也。</p>
<p style="margin-left:1em">第七門．謂佛出難值．引之令值。信心難生．勸之令生。信含眾德．所以名藏。下經云。信為寶藏第一財故。此於嫉妒邪見障得解脫也。</p>
<p style="margin-left:1em">第八能令等者。上令信佛。此令信法。仰依即信。領解便喜。信可趣入。喜則奉行。因得解脫．名而出離。此於迷覆眾生障出離道得解脫。</p>
<p style="margin-left:1em">第九門．謂眾生界．法界．調伏界．虛空界．皆無邊無盡。菩薩悲智．以方便界．開示法界。行調伏界．等虛空界。於有限礙障中得解脫故。<span class='note-inline'>(謂眾生界等者。瑜伽有五無量界。此前列四。後言以方便界者。即調伏方便界。故五具矣。)</span></p>
<p style="margin-left:1em">第十觀眾生等者。由悲故憐愍。由智故觀察。觀察煩惱．知病行已。化而度之。此於無悲無方便障得解脫也。</p>
</div>
<div class='div-orig'><p>爾時清淨慧名稱天王。承佛威力。普觀一切少淨天．無量淨天．徧淨天眾。而說頌言。</p>
</div>
<div class='div-commentary'><p style="margin-left:1em">【疏】頌中十一頌。初十次第。如前長行。依梵本．列名中此長行闕第十一天。<span class='note-inline'>(【校】案纂要已補入。)</span>彼名星宿音妙莊嚴天王。下言妙音者。略而未迴。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>了知法性無礙者　普現十方無量剎　說佛境界不思議　令眾同歸解脫海</div>
</p></div>
<div class='div-commentary'><p style="margin-left:1em">【疏】第一頌中。初二句是了達方便。依法性而現故。後二句．說即是道。說不思議解脫。令眾同歸。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來處世無所依　譬如光影現眾國　法性究竟無生起　此勝見王所入門</div>
</p></div>
<div class='div-commentary'><p style="margin-left:1em">【疏】二中。初二句．明光影普現。無依故如影。第三句成上二義。以無生故。如影無依。略不明隨天所樂。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>無量劫海修方便　普淨十方諸國土　法界如如常不動　寂靜德天之所悟</div>
</p></div>
<div class='div-commentary'><p style="margin-left:1em">【疏】三中。初句標方便。無量劫修。兼顯大義。次二句。正明方便。嚴佛境界。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生愚癡所覆障　盲暗恒居生死中　如來示以清淨道　此須彌音之解脫</div>
</p></div>
<div class='div-commentary'><p style="margin-left:1em">【疏】四中。初二句．即眾生永流轉。謂無明所盲。覆本淨心。造業受身．故恆居生死。次句．即隨而示之。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛所行無上道　一切眾生莫能測　示以種種方便門　淨眼諦觀能悉了</div>
</p></div>
<div class='div-commentary'><p style="margin-left:1em">【疏】五中。總相頌佛調生行。初句高。次句深。後句廣。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來恆以總持門　譬如剎海微塵數　示教眾生徧一切　普照天王此能入</div>
</p></div>
<div class='div-commentary'><p style="margin-left:1em">【疏】六中。初二句即普門陀羅尼。次一句．即所流出。示教者。示其善惡。教使修行。稱性無偏。故徧而無盡。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來出世甚難值　無量劫海時一遇　能令眾生生信解　此自在天之所得</div>
</p></div>
<div class='div-commentary'><p style="margin-left:1em">【疏】七中。初二句值佛。次句生信藏。不信．則佛難值。正信唯佛能生。既值佛生信．反覆相成。今之一遇。何得不信。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛說法性皆無性　甚深廣大不思議　普使眾生生淨信　光燄天王能善了</div>
</p></div>
<div class='div-commentary'><p style="margin-left:1em">【疏】八中。初二句即所聞之法。以無性為法之真性。次句．即令眾生信喜出離。淨則出不信濁。成無漏故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>三世如來功德滿　化眾生界不思議　於彼思惟生慶悅　如是樂法能開演</div>
</p></div>
<div class='div-commentary'><p style="margin-left:1em">【疏】九中。初句能調伏人。前因此果耳。化眾生界．即調伏行。無邊無盡．為不思議。思惟悅生．是名為入。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生沒在煩惱海　愚癡見濁甚可怖　大師哀愍令永離　此化幢王所觀境</div>
</p></div>
<div class='div-commentary'><p style="margin-left:1em">【疏】十中。初二句．即眾生無量煩惱。謂利鈍二使．愛見羅剎．皆甚可怖也。次一句．以悲愍之。以智令離。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來恆放大光明　一一光中無量佛　各各現化眾生事　此妙音天所入門</div>
</p></div>
<div class='div-commentary'><p style="margin-left:1em">【疏】十一中。既闕長行。對名略顯。初二句．星宿莊嚴義也。謂佛光流於法界．燦若星羅。次句即妙音莊嚴。化眾生事．不出三輪。上云妙音。舉一立稱耳。若長行立名。應云得放光現佛三輪攝化解脫門。</p>
<p style="margin-left:1em">○第四二禪長行十法。</p>
</div>
<div class='div-orig'><p>復次可愛樂光明天王。得恆受寂靜樂而能降現銷滅世間苦解脫門。清淨妙光天王。得大悲心相應海一切眾生喜樂藏解脫門。自在音天王。得一念中普現無邊劫一切眾生福德力解脫門。最勝念智天王。得普使成住壞一切世間皆悉如虛空清淨解脫門。可愛樂淨妙音天王。得愛樂信受一切聖人法解脫門。善思惟音天王。得能經劫住演說一切地義及方便解脫門。演莊嚴音天王。得一切菩薩從兜率天宮沒下生時大供養方便解脫門。甚深光音天王。得觀察無盡神通智慧海解脫門。廣大名稱天王。得一切佛功德海滿足出現世間方便力解脫門。最勝淨光天王。得如來往昔誓願力發生深信愛樂藏解脫門。</p>
</div>
<div class='div-commentary'><p style="margin-left:1em">【疏】初中二義。一內證真樂。經論共說．樂有五種。謂一因。二果。三苦對除。四斷受。五無惱害。無惱害樂。更有四種。謂出家遠離樂。禪定適悅樂。菩提覺法樂。涅槃寂靜樂。今當第四。若通取受字。兼禪定菩提。則含因果。言恆受者。以無所受．受諸受故。若待境界。即非恆也。二而能降下。外建大義。降神現相．除苦因果。此於涅槃體用障得解脫也。</p>
<p style="margin-left:1em">第二門．謂無緣大悲。與性海相應。拔世憂患。故出生喜樂。無盡名藏。此於惱害心得解脫。</p>
<p style="margin-left:1em">三一念等者。修福德因．感依正果。福之力也。雖多人多劫所感。念劫融之頓現。此於時劫得解脫也。</p>
<p style="margin-left:1em">第四門．謂以佛力。不動成住壞三。皆如空劫常清淨也。此於遷變得解脫也。</p>
<p style="margin-left:1em">五愛樂等者。謂信樂佛菩薩法．敬奉修行。則二障得解脫也。</p>
<p style="margin-left:1em">第六門地謂地智。義謂清淨。即離念超心地也。方便者。教導及入地之由。人住出等也。以無盡辯．演無盡法。故能經劫。</p>
<p style="margin-left:1em">七一切等者。通有二義。一．現多身。興多供。供多佛。皆稱真故．名大方便。即長行意。二．一念八相徧法界故．名大方便。即偈中意。於上自在．名為解脫。</p>
<p style="margin-left:1em">八於定慧障得解脫。</p>
<p style="margin-left:1em">九果滿應機。是於現身化生．無堪任性得解脫。</p>
<p style="margin-left:1em">十見佛大願雲。愛樂隨學。此於自輕障得解脫。</p>
</div>
<div class='div-orig'><p>爾時可愛樂光明天王。承佛威力。普觀一切少光天．無量光天．極光天眾。而說頌言。</p>
</div>
<div class='div-commentary'><p style="margin-left:1em">【疏】二頌中十偈。次第依前。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>我念如來昔所行　承事供養無邊佛　如本信心清淨業　以佛威神今悉見</div>
</p></div>
<div class='div-commentary'><p style="margin-left:1em">【疏】今初前三句．明寂靜樂。通舉因樂。以顯果樂。後句降現之用。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身無相離眾垢　恆住慈悲哀愍地　世間憂患悉使除　此是妙光之解脫</div>
</p></div>
<div class='div-commentary'><p style="margin-left:1em">【疏】二中初句即所相應海。次句即能應大悲。大悲荷物．故名為地。次句即生喜藏。憂除故喜。患除故樂。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛法廣大無涯際　一切剎海於中現　如其成壞各不同　自在音天解脫力</div>
</p></div>
<div class='div-commentary'><p style="margin-left:1em">【疏】三中。初句能現。次二所現。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛神通力無與等　普現十方廣大剎　悉令嚴淨常現前　勝念解脫之方便</div>
</p></div>
<div class='div-commentary'><p style="margin-left:1em">【疏】四中。初二句即普使成住等。次一句．頌如虛空清淨。以三災彌綸．而淨土不毀故。然三四二偈．似如前<span class='corr'>卻</span>。且順文釋耳。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如諸剎海微塵數　所有如來咸敬奉　聞法離染不唐捐　此妙音天法門用</div>
</p></div>
<div class='div-commentary'><p style="margin-left:1em">【疏】五中。初二句．咸敬奉。是愛樂。餘是聖人。次一句即上法。及信受也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛於無量大劫海　說地方便無倫匹　所說無邊無有窮　善思音天知此義</div>
</p></div>
<div class='div-commentary'><p style="margin-left:1em">【疏】六中初句．經劫住。次二句．即地義方便。無邊是一切也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來神變無量門　一念現於一切處　降神成道大方便　此莊嚴音之解脫</div>
</p></div>
<div class='div-commentary'><p style="margin-left:1em">【疏】七中通頌八相普周。略無供養。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>威力所持能演說　及現諸佛神通事　隨其根欲悉令淨　此光音天解脫門</div>
</p></div>
<div class='div-commentary'><p style="margin-left:1em">【疏】八中。初句是前智慧。次句神通。次句無盡及海。以隨根令淨。是深廣故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來智慧無邊際　世中無等無所著　慈心應物普現前　廣大名天悟斯道</div>
</p></div>
<div class='div-commentary'><p style="margin-left:1em">【疏】九中初二句．即德海滿足。次句出現世間。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛昔修習菩提行　供養十方一切佛　一一佛所發誓心　最勝光聞大歡喜</div>
</p></div>
<div class='div-commentary'><p style="margin-left:1em">【疏】十中三句．通明前昔誓願力。第四句結中。便顯深信愛樂藏。以文云。大歡喜故。</p>
</div></div>
<p class='juan'>大方廣佛華嚴經疏論纂要卷第六</p></div>
</div><!-- end of div[@id='body'] -->
</body></html>