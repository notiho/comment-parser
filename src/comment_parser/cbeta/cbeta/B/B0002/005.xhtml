<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu18' />
<p class='juan'>大方廣佛華嚴經疏論纂要卷第五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu19' />
<div class='div-orig'><p class="head2">世主玅嚴品第一<span class='note-inline'>(之四)</span></p>
</div>
<div class='div-commentary'><p style="margin-left:1em">【疏】第二異生眾中。總三十九眾。相從為三。第一雜類諸神眾。第二阿修羅下。八部四王眾。第三三十三天下。欲色諸天眾。今初有十九眾。通名神者。靈祇不測故。文皆三段。第一標數辨類。第二列名結數。第三攝德圓滿。今第一金剛神眾。</p>
</div>
<div class='div-orig'><p>復有佛世界微塵數執金剛神。</p>
<p>所謂妙色那羅延執金剛神。日輪速疾幢執金剛神。須彌華光執金剛神。清淨雲音執金剛神。諸根美妙執金剛神。可愛樂光明執金剛神。大樹雷音執金剛神。師子王光明執金剛神。密燄勝目執金剛神。蓮華光摩尼髻執金剛神。如是等而為上首。有佛世界微塵數。</p>
<p>皆於往昔無量劫中．恒發大願。願常親近供養諸佛。隨願所行。已得圓滿到於彼岸。積集無邊清淨福業。於諸三昧所行之境．悉已明達。獲神通力．隨如來住。入不思議解脫境界。處於眾會．威光特達。隨諸眾生所應現身而示調伏。一切諸佛化形所在．皆隨化往。一切如來所住之處．常勤守護。</p>
</div>
<div class='div-commentary'><p style="margin-left:1em">【疏】初辨類中。以執持此杵．守護佛故。然一一類。皆通有所表。如地表心地。海表德海等。觀其歎德。則知通意。今此表般若堅利．導於眾行．到彼岸故。</p>
<p style="margin-left:1em">二所謂下。列名結數。先列名。然諸眾立名。皆隨所得法門．為物立稱。一那羅延者。此云堅固。由見佛妙色．皆不可壞。故受此名。<span class='note-inline'>(【鈔】那羅延者。取下得法．以釋此名。下經云。妙色那羅延執金剛神。得見如來示現無邊色相身解脫門。偈云。汝應觀法王。法王法如是。色相無有邊。普現於世間。)</span>二見佛身毛。猶如日輪．現種種光。速摧障惱。故名曰幢。<span class='note-inline'>(見佛者。下經云。日輪速疾幢執金剛神。得佛身一一毛孔．如日輪現種種光明雲解脫門。偈云。佛身一一毛。光網不思議。譬如淨日輪。普照十方國。舉此為例。下皆準之。欲具釋者。但看下經。名義俱了。餘三十八眾。例此可知。)</span></p>
<p style="margin-left:1em">三見佛身光。映蔽一切。猶如須彌．顯於大海。神通等法．如華開敷故。</p>
<p style="margin-left:1em">四圓音隨類．如雷震故。</p>
<p style="margin-left:1em">五現為世主．以美妙根。令物悟故。</p>
<p style="margin-left:1em">六智光演法。令愛樂故。</p>
<p style="margin-left:1em">七寶飾妙相．如華嚴樹。方便警物．如雷震音。</p>
<p style="margin-left:1em">八福深相妙．炳著光明。如師子王。處眾無畏。</p>
<p style="margin-left:1em">九慈眼視物。為吉祥目。神通之燄．密現物前故。</p>
<p style="margin-left:1em">十雨此嚴具．及<span class='corr'>光明</span>故。如是等。結數。下諸眾。皆類此知。至得法處．名當自顯。恐厭繁文．下略不釋。</p>
<p style="margin-left:1em">第三皆於下。攝德圓滿十句分二。初二句總彰願行。由昔願力．得預法會。常為親侍。由今行滿。故能徧侍。</p>
<p style="margin-left:1em">後積集下。別顯滿相。一福積淨業。二智達定境。事定之境．隨事百千。理定之境．即真如實相。不思議定．則以無礙而為其境。今皆智照。故云明達。三通隨佛住。四入用難思。五處眾超絕。六應物調生。七隨佛化形。八護法住處。文並可知。</p>
<p style="margin-left:1em">○第二身眾神。</p>
</div>
<div class='div-orig'><p>復有佛世界微塵數身眾神。</p>
<p>所謂華髻莊嚴身眾神。光照十方身眾神。海音調伏身眾神。淨華嚴髻身眾神。無量威儀身眾神。最上光嚴身眾神。淨光香雲身眾神。守護攝持身眾神。普現攝取身眾神。不動光明身眾神。</p>
<p>如是等而為上首。有佛世界微塵數。皆於往昔成就大願。供養承事一切諸佛。</p>
</div>
<div class='div-commentary'><p style="margin-left:1em">【疏】文三同前。初辨類有二義。一身謂神之自身。眾．則同生同名．及所隨者。凡有其一．必更有二。共有其三。三故名眾。能所合目．名身眾神。二約所主。謂此類神．專以變化多身為佛事故。<span class='note-inline'>(【鈔】眾．即同生同名者。謂左右肩童子。)</span>所謂下。二名。三德。文並可知。</p>
<p style="margin-left:1em">○第三足行神。</p>
</div>
<div class='div-orig'><p>復有佛世界微塵數足行神。</p>
<p>所謂寶印手足行神。蓮華光足行神。清淨華髻足行神。攝諸善見足行神。妙寶星幢足行神。樂吐妙音足行神。栴檀樹光足行神。蓮華光明足行神。微妙光明足行神。積集妙華足行神。如是等而為上首。有佛世界微塵數。</p>
<p>皆於過去無量劫中。親近如來隨逐不捨。</p>
</div>
<div class='div-commentary'><p style="margin-left:1em">【疏】足行神亦有二義。一謂依止足行眾生．及守護故。如下善見比丘。足行之神．持華承足。故下德中。戀仰如來。二足所行處。即道路神。通表修行．履佛所行故。</p>
<p style="margin-left:1em">○第四道場神。</p>
</div>
<div class='div-orig'><p>復有佛世界微塵數道場神。</p>
<p>所謂淨莊嚴幢道場神。須彌寶光道場神。雷音幢相道場神。雨華妙眼道場神。華纓光髻道場神。雨寶莊嚴道場神。勇猛香眼道場神。金剛彩雲道場神。蓮華光明道場神。妙光照耀道場神。如是等而為上首。有佛世界微塵數。</p>
<p>皆於過去值無量佛。成就願力廣興供養。</p>
</div>
<div class='div-commentary'><p style="margin-left:1em">【疏】道場神。所依所守得名。下諸神眾．類皆同此。言道場者。非唯護佛道場。但有莊嚴道場之處．即於中護。故下德中。願供養佛。表護萬行道場。及修行者故。</p>
<p style="margin-left:1em">○第五主城神。</p>
</div>
<div class='div-orig'><p>復有佛世界微塵數主城神。</p>
<p>所謂寶峯光耀主城神。妙嚴宮殿主城神。清淨喜寶主城神。離憂清淨主城神。華燈燄眼主城神。燄幢明現主城神。盛福光明主城神。清淨光明主城神。香髻莊嚴主城神。妙寶光明主城神。如是等而為上首。有佛世界微塵數。</p>
<p>皆於無量不思議劫。嚴淨如來所居宮殿。</p>
</div>
<div class='div-commentary'><p style="margin-left:1em">【疏】主城神。表行德。防禦法城心城故。如摩耶處說。</p>
<p style="margin-left:1em">德中。以己德行．嚴佛宮殿者。一佛殿為所守之最。瑩飾為尊佛故。二主伴善根互融攝故。三瑩飾自心。佛安處故。</p>
<p style="margin-left:1em">○第六主地神。</p>
</div>
<div class='div-orig'><p>復有佛世界微塵數主地神。</p>
<p>所謂普德淨華主地神堅福莊嚴主地神。妙華嚴樹主地神。普散眾寶主地神。淨目觀時主地神。妙色勝眼主地神。香毛發光主地神。悅意音聲主地神。妙華旋髻主地神。金剛嚴體主地神。如是等而為上首。有佛世界微塵數。</p>
<p>皆於往昔發深重願。願常親近諸佛如來同修福業。</p>
</div>
<div class='div-commentary'><p style="margin-left:1em">【疏】主地神。表深重願。荷負行德故。亦表心地。為依持故。</p>
<p style="margin-left:1em">○第七主山神。</p>
</div>
<div class='div-orig'><p>復有無量主山神。</p>
<p>所謂寶峯開華主山神。華林妙髻主山神。高幢普照主山神。離塵淨髻主山神。光照十方主山神。大力光明主山神。威光普勝主山神。微密光輪主山神。普眼現見主山神。金剛密眼主山神。如是等而為上首。其數無量。</p>
<p>皆於諸法得清淨眼。</p>
</div>
<div class='div-commentary'><p style="margin-left:1em">【疏】主山神。通表萬德高勝。性皆閑寂。別表智德最高。故德中云。得清淨眼。名中多有光稱。</p>
<p style="margin-left:1em">○第八主林神。</p>
</div>
<div class='div-orig'><p>復有不可思議數主林神。</p>
<p>所謂布華如雲主林神。擢榦舒光主林神。生芽發曜主林神。吉祥淨葉主林神。垂布燄藏主林神。清淨光明主林神。可意雷音主林神。光香普徧主林神。妙光逈曜主林神。華果光味主林神。如是等而為上首。不思議數。</p>
<p>皆有無量可愛光明。</p>
</div>
<div class='div-commentary'><p style="margin-left:1em">【疏】主林神。表以無漏智．導於眾行．森聳建立。故德中云。皆有可愛光明。</p>
<p style="margin-left:1em">○第九主藥神。</p>
</div>
<div class='div-orig'><p>復有無量主藥神。</p>
<p>所謂吉祥主藥神。栴檀林主藥神。清淨光明主藥神。名稱普聞主藥神。毛孔光明主藥神。普治清淨主藥神。大發吼聲主藥神。蔽日光幢主藥神。明見十方主藥神。益氣明目主藥神。如是等而為上首。其數無量。</p>
<p>性皆離垢。仁慈祐物。</p>
</div>
<div class='div-commentary'><p style="margin-left:1em">【疏】主藥神。表行德伏惑．資益法身。若約利他。則三業不空。如藥樹王故。下德中。性皆離垢．即伏惑去病也。仁慈祐物．即進善補益也。名中總名主藥。藥既不同．神神各別。吉祥者。主香茅之類也。清淨光明。謂乳石之流。名稱普聞．如藥樹王。雪山忍草等。明見十方。謂眼藥等。約法準之。</p>
<p style="margin-left:1em">○第十主稼神。</p>
</div>
<div class='div-orig'><p>復有無量主稼神。</p>
<p>所謂柔軟勝味主稼神。時華淨光主稼神。色力勇健主稼神。增長精氣主稼神。普生根果主稼神。妙嚴環髻主稼神。潤澤淨華主稼神。成就妙香主稼神。見者愛樂主稼神。離垢淨光主稼神。如是等而為上首。其數無量。</p>
<p>莫不皆得大喜成就。</p>
</div>
<div class='div-commentary'><p style="margin-left:1em">【疏】主稼神。稼者。樹五穀也。表萬行法味．資益自他。他益稱心。故德中大喜成就。</p>
<p style="margin-left:1em">○第十一主河神。</p>
</div>
<div class='div-orig'><p>復有無量主河神。</p>
<p>所謂普發迅流主河神。普潔泉澗主河神。離塵淨眼主河神。十方徧吼主河神。救護眾生主河神。無熱淨光主河神。普生歡喜主河神。廣德勝幢主河神。光照普世主河神。海德光明主河神。如是等而為上首。有無量數。</p>
<p>皆勤作意。利益眾生。</p>
</div>
<div class='div-commentary'><p style="margin-left:1em">【疏】主河神。即河伯之流也。表法河流注。潤益羣品。又於生死瀑流．拯彼漂溺。江河淮濟．清濁俱河。故生死法流。此神皆主。</p>
<p style="margin-left:1em">德中．勤益生者。謂遇沿流．則平波息浪。逢泝泳．則微動輕風。水性之屬．深止而住居。陸行之流．富生而應采。導百川而去害。灌萬頃而開利。為勤作意利益眾生。約所表法。隨意消息。</p>
<p style="margin-left:1em">○第十二主海神。</p>
</div>
<div class='div-orig'><p>復有無量主海神。</p>
<p>所謂出現寶光主海神。成金剛幢主海神。遠離塵垢主海神。<span class='note-inline'>(【校】離塵．準麗藏．宋思溪藏．元普甯藏．明南藏本．應作塵離。與疏合。)</span>普水宮殿主海神。吉祥寶月主海神。妙華龍髻主海神。普持光味主海神。寶燄華光主海神。金剛妙髻主海神。海潮雷音主海神。如是等而為上首。其數無量。</p>
<p>悉以如來功德大海充滿其身。</p>
</div>
<div class='div-commentary'><p style="margin-left:1em">【疏】主海神。即海若之輩。表具含萬德．一一深廣也。</p>
<p style="margin-left:1em">名中．三名遠塵離垢者。瑜伽八十六云。現斷煩惱故遠塵。隨眠離繫故離垢。今約近事。塵謂塵境。垢即煩惱。六根對境．了彼性空。故曰遠塵眾惑不行．誠為離垢。心境相藉。離垢由於遠塵。</p>
<p style="margin-left:1em">○第十三主水神。</p>
</div>
<div class='div-orig'><p>復有無量主水神。</p>
<p>所謂普興雲幢主水神。海潮雲音主水神。妙色輪髻主水神。善巧漩澓主水神。離垢香積主水神。福橋光音主水神。知足自在主水神。淨喜善音主水神。普現威光主水神。吼音徧海主水神。如是等而為上首。其數無量。</p>
<p>常勤救護一切眾生而為利益。</p>
</div>
<div class='div-commentary'><p style="margin-left:1em">【疏】主水神者。通上河海等水。及雨露霜雪等也。表法水含潤等。多義理故。</p>
<p style="margin-left:1em">德中．拯溺為救。濟危為護。謂已溺邪見貪愛水者．救之。將沉者．護之。而為利益。即雲雨等潤．發生萬物也。法合可知。</p>
<p style="margin-left:1em">○第十四主火神</p>
</div>
<div class='div-orig'><p>復有無數主火神。</p>
<p>所謂普光燄藏主火神。普集光幢主火神。大光普照主火神。眾妙宮殿主火神。無盡光髻主火神。種種燄眼主火神。十方宮殿如須彌山主火神。威光自在主火神。光明破暗主火神。雷音電光主火神。如是等而為上首不可稱數。</p>
<p>皆能示現種種光明。令諸眾生熱惱除滅。</p>
</div>
<div class='div-commentary'><p style="margin-left:1em">【疏】主火神。即宋無忌之流也。以顯智慧火．燒煩惱薪。成熟善品。破無明暗耳。</p>
<p style="margin-left:1em">德中．夫火有二能。一能為益。二能為損。今用益止損。表法亦爾。示慧光以去闇。用益也。除惑苦之熱惱。止損也。</p>
<p style="margin-left:1em">○第十五主風神。</p>
</div>
<div class='div-orig'><p>復有無量主風神。</p>
<p>所謂無礙光明主風神。普現勇業主風神。飄擊雲幢主風神。淨光莊嚴主風神。力能竭水主風神。大聲徧吼主風神。樹杪垂髻主風神。所行無礙主風神。種種宮殿主風神。大光普照主風神。如是等而為上首。其數無量。</p>
<p>皆勤散滅我慢之心。</p>
</div>
<div class='div-commentary'><p style="margin-left:1em">【疏】主風神。通表方便無住。無所不摧。別表如下。</p>
<p style="margin-left:1em">○第十六主空神。</p>
</div>
<div class='div-orig'><p>復有無量主空神。</p>
<p>所謂淨光普照主空神。普游深廣主空神。生吉祥風主空神。離障安住主空神。廣步妙髻主空神。無礙光燄主空神。無礙勝力主空神。離垢光明主空神。深遠妙音主空神。光徧十方主空神。如是等而為上首。其數無量。</p>
<p>心皆離垢。廣大明潔。</p>
</div>
<div class='div-commentary'><p style="margin-left:1em">【疏】主空神。表法性空。別即離染周徧等。亦各如名辨。</p>
<p style="margin-left:1em">德中。若情塵亂起．翳本性空。智日高昇．則情雲自卷。空有日而廓爾無際。智合理而杳然無涯。故云爾耳。</p>
<p style="margin-left:1em">○第十七主方神。</p>
</div>
<div class='div-orig'><p>復有無量主方神。</p>
<p>所謂徧住一切主方神。普現光明主方神。光行莊嚴主方神。周行不礙主方神。永斷迷惑主方神。普遊淨空主方神。大雲幢音主方神。髻目無亂主方神。普觀世業主方神。周徧遊覽主方神。如是等而為上首。其數無量。</p>
<p>能以方便普放光明。恆照十方相續不絕。</p>
</div>
<div class='div-commentary'><p style="margin-left:1em">【疏】主方神。即東方青帝等類也。表顯邪正方隅。使行無迷倒。<span class='note-inline'>(【鈔】即東方者。此主五方有五帝。東方甲乙木。其色青。故東方為青帝。南方丙丁火。其色赤。為赤帝。西方庚辛金。其色白。為白帝。北方壬癸水。其色黑。為黑帝。中央戊己土。其色黃。為黃帝。若十二神。即一方有三故。故成十二。大集經說十二獸。皆是大菩薩示迹為之。如彼經說。)</span>德中。身智教光．無不引攝．名普放也。無時不放．所以稱恆。如日周天。故相續不絕。</p>
<p style="margin-left:1em">○第十八主夜神</p>
</div>
<div class='div-orig'><p>復有無量主夜神。</p>
<p>所謂普德淨光主夜神。喜眼觀世主夜神。護世精氣主夜神。寂靜海音主夜神。普現吉祥主夜神。普發樹華主夜神。平等護育主夜神。遊戲快樂主夜神。諸根常喜主夜神。出生淨福主夜神。如是等而為上首。其數無量。</p>
<p>皆勤修習以法為樂。</p>
</div>
<div class='div-commentary'><p style="margin-left:1em">【疏】主夜神。表於無明黑闇。生死長夜。導以慧明。令知正路。</p>
<p style="margin-left:1em">德中。夜分忘寢。是曰勤修。翻彼長迷。故以法為樂。</p>
<p style="margin-left:1em">○第十九主晝神。</p>
</div>
<div class='div-orig'><p>復有無量主晝神。</p>
<p>所謂示現宮殿主晝神。發起慧香主晝神。樂勝莊嚴主晝神。香華妙光主晝神。普集妙藥主晝神。樂作喜目主晝神。普現諸方主晝神。大悲光明主晝神。善根光照主晝神。妙華瓔珞主晝神。如是等而為上首。其數無量。</p>
<p>皆於妙法能生信解。恆共精勤嚴飾宮殿。</p>
</div>
<div class='div-commentary'><p style="margin-left:1em">【疏】主晝神。於晝攝化。顯行德恆明也。</p>
<p style="margin-left:1em">德中。先修正解。後勤正行。有信無解．增長無明。有解無信．還生邪見。信因解淨。解藉信深。晝之義也。上來多主器界。故但名神。準梵本。除金剛神。餘皆女神。表慈育故。菩薩同於彼類．以攝眾生。自下攝領有情。皆受王稱。並是丈夫。<span class='note-inline'>(第一雜類諸神眾竟。)</span></p>
<p style="margin-left:1em">○第二八部四王眾。文有八段。前四雜類。後四能統是天王。所統是八部。今初阿修羅。</p>
</div>
<div class='div-orig'><p>復有無量阿修羅王。</p>
<p>所謂羅睺阿修羅王。毗摩質多羅阿修羅王。巧幻術阿修羅王。大眷屬阿修羅王。大力阿修羅王。徧照阿修羅王。堅固行妙莊嚴阿修羅王。廣大因慧阿修羅王。出現勝德阿修羅王。妙好音聲阿修羅王。如是等而為上首。其數無量。</p>
<p>悉已精勤。摧伏我慢。及諸煩惱。</p>
</div>
<div class='div-commentary'><p style="margin-left:1em">【疏】阿修羅。亦云阿素落。梵音楚夏耳。婆沙譯為非天。佛地論云。天趣所攝。以多諂媚．無天實行．故曰非天。依阿毗曇。亦鬼趣攝。諂曲覆故。正法念經。鬼畜二攝。以羅睺阿修羅是師子子故。伽陀經。天鬼畜攝。具上說故。由此或開六趣。或合為五。多好鬬諍。懷勝負故。或居眾相山中。或居海下。如正法念說。然有大力者。廣修福故。今之修福。有懷勝負諂媚心者。多生其中。</p>
<p style="margin-left:1em">羅睺。此云攝惱。以能將手隱攝日月。令天惱故。二毗摩。此云絲也。質多羅。種種也。謂此王能以一絲。幻作種種事故。</p>
<p style="margin-left:1em">德中。實者因果俱慢故。權應偏摧。非不斷餘。故云及也。</p>
<p style="margin-left:1em">○第二迦樓羅王。</p>
</div>
<div class='div-orig'><p><span class='corr'>復</span>有不可思議數迦樓羅王。</p>
<p>所謂大速疾力迦樓羅王。無能壞寶髻迦樓羅王。清淨速疾迦樓羅王。心不<span class='corr'>退</span>轉迦樓羅王。大海處攝持力迦樓羅王。堅固淨光迦樓羅王。巧嚴冠髻迦樓羅王。普捷示現迦樓羅王。普觀海迦樓羅王。普音廣目迦樓羅王。如是等而為上首。不思議數。</p>
<p>悉已成就大方便力。善能救攝一切眾生。</p>
</div>
<div class='div-commentary'><p style="margin-left:1em">【疏】迦樓羅。昔云金翅。正云妙翅。以翅有種種寶色莊嚴故。此就狀翻。若敵對翻。此云大嗉項。以常著龍於嗉中故。此鳥能食龍魚七寶。然鳥及龍。各具四生。謂卵胎溼化。後後勝前前。劣不能食勝。謂卵生鳥不能食胎等。勝能噉劣。化食四生。如增一辨。以化食化。暫得充虛。亦表菩薩攝生。故離世間品云。菩薩迦樓羅。如意為堅足。乃至搏撮人天龍。安置涅槃岸。<span class='note-inline'>(【鈔】化食四生者。化最勝故。溼生鳥。食溼胎卵三生龍。胎生鳥。食胎卵二生龍。卵生鳥。唯食卵生龍。然劣不能食勝。若有食者。其鳥即死。而可食者。日食一龍王。五百小龍。繞四天下。周而復始。次第取食。其鳥命將盡時。至海取龍。為龍吐毒。復不能食。饑火所燒。聳翅入海。直下至風輪際。為風所吹。還復卻上。如是七返。無處停足。遂至金剛山頂命終。以食龍故。其身毒氣。發火自燒。難陀龍王。恐燒寶山。降雨滅火。滴如車軸。其身肉消散。唯有心在。大如人䏶。紺瑠璃色。輪王得之。用為珠寶。帝釋得之。為髻中珠。亦表菩薩下。約表以釋。引文云。乃至者。彼經具云。菩薩迦樓羅。如意為堅足。方便勇猛翅。慈悲明淨眼。住一切智樹。觀三有大海。搏撮天人龍。安置涅槃岸。)</span>大速疾力者。增一中說。此鳥食龍。從金剛山頂鐵杈樹下。入海取龍。水未合間。還至本樹。是為速疾。</p>
<p style="margin-left:1em">大海處攝持力者。即是攝彼命將盡者食之。而龍受三歸。及袈裟一縷在身．則不可取。菩薩亦爾。如前引離世間品說。又出現云。取善根熟眾生置佛法中。此為命盡。若心有邪歸斷見所覆。則不可取。<span class='note-inline'>(而龍受三歸者。菩薩處胎經。佛自說。昔為金翅鳥。七寶宮殿等。時入大海。求龍為食。時彼海中有化生龍。龍子八日。十四日。十五日。受如來齋八禁戒法。時鳥銜龍出海。金翅鳥法。若食龍時。先從尾吞。求尾不得。已經日夜。明日龍出尾示金翅鳥云。化生龍者。我身是也。我若不持八關齋法者。汝可食我。我奉齋戒。汝屈滅我。金翅聞已。悔過自責云。佛之威神。甚深難量。請龍入宮。龍即隨入。乃請龍受八戒。一縷在身。即觀佛三昧海經。又出現下。即彼如來行中。金翅闢海喻。喻如來無礙行。經云。佛子。譬如金翅鳥王。飛行虛空。回翔不去。以清淨眼。觀察海內諸龍宮殿。奮勇猛力。以左右翅。鼓揚海水。悉令兩闢。知龍男女命將盡者而搏取之。如來應正等覺金翅鳥王。亦復如是。住無礙行。以淨佛眼。觀察法界諸宮殿中一切眾生。若種善根已成熟者。如來奮勇猛十力。以止觀兩翅。鼓揚生死大愛海水。使其兩闢。而撮取之。置佛法中。令斷一切妄想戲論。安住如來無分別無礙行。釋曰。觀前經文。自知廣略。下釋救攝。引出現品。亦是此文。)</span>普觀海者。即周四天下．求命盡龍。</p>
<p style="margin-left:1em">德中大方便力。即雖了眾生空．而能入有。是十力止觀也。普能救攝。即鼓生死大愛海水．取善根熟者。如出現品說。</p>
<p style="margin-left:1em">○第三緊那羅王。</p>
</div>
<div class='div-orig'><p>復有無量緊那羅王。</p>
<p>所謂善慧光明天緊那羅王。妙華幢緊那羅王。種種莊嚴緊那羅王。悅意吼聲緊那羅王。寶樹光明緊那羅王。見者欣樂緊那羅王。最勝光莊嚴緊那羅王。微妙華幢緊那羅王。動地力緊那羅王。攝伏惡眾緊那羅王。如是等而為上首。其數無量。</p>
<p>皆勤精進觀一切法。心恆快樂自在遊戲。</p>
</div>
<div class='div-commentary'><p style="margin-left:1em">【疏】緊那羅者。此云疑神。謂頂有一角。形乃似人。面極端正。見者生疑。為是人耶。為非人耶。因此立稱。依雜心論。畜生道攝。亦云歌神。以能歌詠。是天帝執法樂神。即四王眷屬。表菩薩示眾生形而非眾生。常以法樂娛眾生故。</p>
<p style="margin-left:1em">德中。要勤觀察．則得法樂怡神。自他兼樂．為自在遊戲。</p>
<p style="margin-left:1em">○第四摩睺羅伽王。</p>
</div>
<div class='div-orig'><p>復有無量摩睺羅伽王。</p>
<p>所謂善慧摩睺羅伽王。清淨威音摩睺羅伽王。勝慧莊嚴髻摩睺羅伽王。妙目主摩睺羅伽王。如燈幢為眾所歸摩睺羅伽王。最勝光明幢摩睺羅伽王。師子臆摩睺羅伽王。眾妙莊嚴音摩睺羅伽王。須彌堅固摩睺羅伽王。可愛樂光明摩睺羅伽王。如是等而為上首。其數無量。</p>
<p>皆勤修習廣大方便。令諸眾生永割癡網。</p>
</div>
<div class='div-commentary'><p style="margin-left:1em">【疏】摩睺羅伽。此云大腹行。即蟒之類。亦表菩薩徧行一切．而無行也。</p>
<p style="margin-left:1em">德中。此類聾騃．故令方便捨癡。</p>
<p style="margin-left:1em">○第五夜叉王。</p>
</div>
<div class='div-orig'><p>復有無量夜叉王。</p>
<p>所謂毗沙門夜叉王。自在音夜叉王。嚴持器仗夜叉王。大智慧夜叉王。燄眼主夜叉王。金剛眼夜叉王。勇健臂夜叉王。勇敵大軍夜叉王。富資財夜叉王。力壞高山夜叉王。如是等而為上首。其數無量。</p>
<p>皆勤守護一切眾生。</p>
</div>
<div class='div-commentary'><p style="margin-left:1em">【疏】夜叉王。初一是北方天王。即毗沙門是也。若從能領。是天眾攝。今從所領為名。然四王各領二部。從一立稱。夜叉此云輕捷。飛空速疾故。亦云苦活。此天又領一部。名羅剎。此云可畏。</p>
<p style="margin-left:1em">名中云毗沙門者。此云多聞。以福德之名．聞四方故。此一是天。夜叉之王。餘九是夜叉。夜叉即王。雖一是天。又從所領。况九皆夜叉．故非天眾。下三例然。如龍中裟竭羅王。豈是天耶。</p>
<p style="margin-left:1em">德中。此類飛空噉人。故菩薩示為其王．翻加守護。亦令愛見羅剎．不害法身慧命。<span class='note-inline'>(【鈔】亦令愛見者。涅槃十一浮囊喻中。羅剎乞浮囊。合以愛見羅剎。謂一切眾生。或因貪愛煩惱破戒。如有人．明信因果。正見在懷。但為惑纏。遂破禁戒。名愛羅剎。二者。以見不正。撥無因果。起諸邪見。斷常等見。便破禁戒。謂破無罪。名見羅剎。但彼令破戒。此害慧命。以之為異。羅剎義同。)</span></p>
<p style="margin-left:1em">○第六龍王。</p>
</div>
<div class='div-orig'><p>復有無量諸大龍王。</p>
<p>所謂毗樓博叉龍王。裟竭羅龍王。雲音妙幢龍王。燄口海光龍王。普高雲幢龍王。德叉迦龍王。無邊步龍王。清淨色龍王。普運大聲龍王。無熱惱龍王。如是等而為上首。其數無量。</p>
<p>莫不勤力興雲布雨。令諸眾生熱惱消滅。</p>
</div>
<div class='div-commentary'><p style="margin-left:1em">【疏】龍王。亦初一是天。即西方天王。</p>
<p style="margin-left:1em">毗樓博叉。唐三藏譯云。醜目。毗樓．醜也。博叉．目也。日照三藏譯云。毗．徧也。多也。樓者。具云嚕波。此云色也。博吃叉。此云諸根也。謂眼等諸根．有種種色。故以為名。此不必醜。此王主二部。謂龍。及富單那。富單那者。此云熱病鬼也。娑竭羅。此云海也。於大海中．此最尊故。獨得其名。</p>
<p style="margin-left:1em">德叉迦。舊云多舌。以嗜語故。正云能害。害於所害。德叉者。能害也。迦者。所害也。謂若瞋噓視。人畜皆死。</p>
<p style="margin-left:1em">無熱惱者。即阿耨達池之龍也。諸龍有四熱惱。今皆離故。四熱至下當釋。智論云。此龍是七地菩薩。須彌藏經云。是馬形龍王。又一切龍。總有五種形類。一象形。善住龍王為主。二蛇形。難陀龍王為主。三馬形。阿那婆達多龍王為主。四魚形。婆樓那龍王為主。五蝦蟇形。摩那斯龍王為主。<span class='note-inline'>(【鈔】須彌藏者。經有兩卷。此即下卷。功德天自敘云。我與世尊。往昔於因陀羅幢相王佛所。同時發誓願。今願悉滿。心意滿足。是故如來出現於世。我今得住功德之處。我今雖復住功德處。猶未圓滿昔本誓願。何以故。此處多有象龍。下即義引。謂惡龍惱害眾生。請佛除滅。佛告須彌藏龍仙菩薩云。汝於往昔然燈佛所。為化諸龍。起大勇猛。今四生龍。有於惡毒。氣毒。見毒。觸毒。齧毒。貪瞋癡毒。云何當令如法除滅。彼菩薩答。我入其窟。入深三昧。彼當降伏。廣說竟。云我從阿僧祗劫。勇猛精進。故能教化一切眾生。此諸龍王。於大乘法。精進修行。謂此善住龍王。為一切象形龍主。此難陀龍王。為一切蛇形龍主。此阿耨達龍王。為一切馬形龍主。此婆樓那龍王。為一切魚形龍主。此摩那蘇婆帝龍王。為一切蝦蟇形龍主。如是等諸大龍王。能與眾生。作諸衰惱。自餘諸龍。自力不堪。作上衰患。此五大龍。安住大乘。有大威德。是大龍王。各各佛前。率諸眷屬。不令起作如上災禍。於佛法僧三寶種性。久住於世。不令速滅。)</span>德中。外則雲行雨施．散去炎毒。內則慈雲廣被．法雨普霑。散業惑之熱惱。</p>
<p style="margin-left:1em">○第七鳩槃茶王。</p>
</div>
<div class='div-orig'><p>復有無量鳩槃茶王。</p>
<p>所謂增長鳩槃茶王。龍主鳩槃茶王。善莊嚴幢鳩槃茶王。普饒益行鳩槃茶王。甚可怖畏鳩槃茶王。美目端嚴鳩槃茶王。高峰慧鳩槃茶王。勇健臂鳩槃茶王。無邊淨華眼鳩槃茶王。廣大天面阿修羅眼鳩槃茶王。如是等而為上首。其數無量。</p>
<p>皆勤修學無礙法門。放大光明。</p>
</div>
<div class='div-commentary'><p style="margin-left:1em">【疏】初一是南方天王。即毗樓勒叉。此云增長主。謂能令自他善根增長故。此王更領一部。謂薜茘多。薜茘多者。此云魘魅鬼。餘如音義。<span class='note-inline'>(【鈔】餘如音義者。前後不多引音義。以鳩槃茶。此譯為陰囊。其狀稍偎。故指在音義耳。舊云冬苽鬼。亦以狀翻。)</span>德中。此類障礙深重。故偏明無礙。自學權實無礙法界智光以利眾生。</p>
<p style="margin-left:1em">○第八乾闥婆王。</p>
</div>
<div class='div-orig'><p>復有無量乾闥婆王。</p>
<p>所謂持國乾闥婆王。樹光乾闥婆王。淨目乾闥婆王。華冠乾闥婆王。普音乾闥婆王。樂搖動妙目乾闥婆王。妙音師子幢乾闥婆王。普放寶光明乾闥婆王。金剛樹華幢乾闥婆王。樂普現莊嚴乾闥婆王。如是等而為上首。其數無量。</p>
<p>皆於大法深生信解。歡喜愛重。勤修不倦。</p>
</div>
<div class='div-commentary'><p style="margin-left:1em">【疏】乾闥婆。此云尋香。謂諸樂兒．不事生業。但尋諸家飲食香氣．即往設樂。求食自活。因此世人號諸樂人為乾闥婆。彼能執樂。故以名焉。亦云食香。止十寶山間。食諸香粖。即帝釋執樂神也。帝釋須樂．此王身有相現。</p>
<p style="margin-left:1em">提頭賴吒。即東方天王。此云持國。謂護持國土．安眾生故。此從所領為名。更領一部。名毗舍闍。此云噉精氣。謂噉有情及五穀精氣故。</p>
<p style="margin-left:1em">德中。大法．即大緣起法也。信解故歡喜。深心故愛重。既歡既重。故不替修行。<span class='note-inline'>(二八部四王眾竟。)</span></p>
<p style="margin-left:1em">○第三月天子下十二段。明欲色諸天眾。天者。自在義。光明義。清淨義。智論云。天有三種。一人天。謂帝王。二生天。謂欲色等。三淨天。謂佛菩薩第一義天。今通後二。然諸天壽之長短。身之大小。衣服輕重。宮殿勝劣。俱舍十一及瑜伽等論。起世等經．皆廣辨之。文繁不敘。文中先有七段。明欲界天。後有五段明色界天。前中即分為七。今初月天子。</p>
</div>
<div class='div-orig'><p>復有無量月天子。</p>
<p>所謂月天子。華王髻光明天子。眾妙淨光明天子。安樂世間心天子。樹王眼光明天子。示現清淨光天子。普遊不動光天子。星宿王自在天子。淨覺月天子。大威德光明天子。如是等而為上首。其數無量。</p>
<p>皆勤顯發眾生心寶。</p>
</div>
<div class='div-commentary'><p style="margin-left:1em">【疏】月者。缺也。有虧缺故。下面頗胝迦寶。水精所成。能冷能照。表菩薩得清涼慈。照生死夜。如云菩薩清涼月等。</p>
<p style="margin-left:1em">名中。初一是總。雖標總稱。即受別名。下皆準此。</p>
<p style="margin-left:1em">德中。顯發眾生心寶者。水珠見月．則流潤發光。淨心遇緣．則慈流智發。生了既發．正因顯然。生由性成．則了非外入。生與不生無二。發乃發其本心。故顯發雙辨。</p>
<p style="margin-left:1em">○第二日天子。</p>
</div>
<div class='div-orig'><p>復有無量日天子。</p>
<p>所謂日天子。光燄眼天子。須彌光可畏敬幢天子。離垢寶莊嚴天子。勇猛不退轉天子。妙華纓光明天子。最勝幢光明天子。寶髻普光明天子。光明眼天子。持勝德天子。普光明天子。如是等而為上首。其數無量。</p>
<p>皆勤修習利益眾生增其善根。</p>
</div>
<div class='div-commentary'><p style="margin-left:1em">【疏】日者。實也。常充實故。下面亦頗胝迦寶。火精所成。能熱能照。表菩薩智照故。又日以陽德。月以陰靈。一能破闇。表根本破惑。一能清涼。表後得益物。又依寶性論。法日有四義。一破闇如慧。二照現如智。三輪淨如解脫。四上三不相離．如同法界也。</p>
<p style="margin-left:1em">名中可畏敬幢者。為惡者畏其照明。為善者敬其辦業。以斯超出。故以名幢。</p>
<p style="margin-left:1em">德中。居者辦業。成就本行等利益也。生長穀稼開敷覺華等。為增長善根。如出現品。</p>
<p style="margin-left:1em">○第三三十三天王。</p>
</div>
<div class='div-orig'><p>復有無量三十三天王。</p>
<p>所謂釋迦因陀羅天王。普稱滿音天王。慈目寶髻天王。寶光幢名稱天王。發生喜樂髻天王。可愛樂正念天王。須彌勝音天王。成就念天王。可愛樂淨華光天王。智日眼天王。自在光明能覺悟天王。如是等而為上首。其數無量。</p>
<p>皆勤發起一切世間廣大之業。</p>
</div>
<div class='div-commentary'><p style="margin-left:1em">【疏】三十三天者。佛地論等皆云。妙高山四面。各有八大天王。帝釋居中。故有三十三也。下釋天名．皆依佛地。</p>
<p style="margin-left:1em">名中言釋迦等者。釋迦能也。因陀羅主也。具足。應云釋迦提桓因陀羅。提桓天也。即云能天主。撫育勸善．能為天主故。更有異釋．如音義說。<span class='note-inline'>(【鈔】更有異釋等者。彼云。釋迦。正云鑠迦羅。此云帝也。因陀羅。此云主也。古來釋。同佛釋種族望之稱。謬之深矣。又楞伽大雲疏云。天帝名有一百八。今略舉三。一因陀羅。此云尊重。三十三天共尊重故。二云釋迦。此云勇猛。威德勇猛勝諸天故。三名不蘭陀。此云降伏。以能降伏阿修羅故。)</span>德中言發起廣大業者。令修普賢行故。以此天居地天之頂。總御四洲。雖勝事頗多．猶懼修羅之敵。若修善者眾．即天侶增威。苟為惡者多．即諸天減少。故多好勸發。况受佛付囑．大權應為。至如堅常啼之心。施雪山之偈。成尸毗大行。破盧志巨慳。談般若於善法堂中。揚大教於如來會下等。皆是發起廣大業也。<span class='note-inline'>(猶懼修羅者。修羅嫉天有甘露味。諸天求修羅之女色。因起爭競。廣有因緣。若修善者。正法念經說。帝釋知修羅欲求。遽遣天使。令觀閻浮之人。為修善多。為作惡多。若修善多。知戰必勝。故生歡喜。若為惡者多。不孝父母。不敬三寶。則生憂悴。知戰不勝。今言減少者。兼辨餘時。為惡必墮三塗。故人天減少。况受佛付囑者。則淨名大品等。皆囑天帝。大權應為者。小乘中說。是須陀洹。若準此經。例是大權菩薩。至如下。引事證成。堅常啼之心。大品般若。施雪山之偈。即涅槃十三。成尸毗大行。即方便報恩經。破盧志巨慳。即盧志長者經。談般若等者。大品廣說。揚大教等者。淨名大品等。其類非一。恐厭文繁。不能具出。)</span></p>
<p style="margin-left:1em">○第四須夜摩天王。</p>
</div>
<div class='div-orig'><p>復有無量須夜摩天王。</p>
<p>所謂善時分天王。可愛樂光明天王。無盡慧功德幢天王。善變化端嚴天王。總持大光明天王。不思議智慧天王。輪臍天王。光燄天王。光照天王。普觀察大名稱天王。如是等而為上首。其數無量。</p>
<p>皆勤修習廣大善根。心常喜足。</p>
</div>
<div class='div-commentary'><p style="margin-left:1em">【疏】須夜摩天。須者。善也。妙也。夜摩。時也。具云。善時分天。論云。隨時受樂．故名時分天。又大集經。此天用蓮華開合。以明晝夜。又云。赤蓮華開為晝。白蓮華開為夜。故云時分也。隨此時別．受樂亦殊。故論云。隨時受樂也。</p>
<p style="margin-left:1em">德中心恆喜足者。喜足在於第四。今慕上而修。</p>
<p style="margin-left:1em">○第五兜率陀天王。</p>
</div>
<div class='div-orig'><p>復有不可思議數兜率陀天王。</p>
<p>所謂知足天王。喜樂海髻天王。最勝功德幢天王。寂靜光天王。可愛樂妙目天王。寶峰淨月天王。最勝勇健力天王。金剛妙光明天王。星宿莊嚴幢天王。可愛樂莊嚴天王。如是等而為上首。不思議數。</p>
<p>皆勤念持一切諸佛所有名號。</p>
</div>
<div class='div-commentary'><p style="margin-left:1em">【疏】兜率陀。此云喜足。論云。後身菩薩。於彼教化。多修喜足之行故。得少意悅為喜。更不求餘為足。</p>
<p style="margin-left:1em">德中。彼天是諸佛上生之處。故令修念佛三昧也。召體曰名。響頒人天為號。通號別名。皆悉念也。不記一方。故云一切。以諸如來同一法界。體德均故。念即明記而慧逾增。持而不忘。故無間斷。以佛為境。何五塵之能惑哉。</p>
<p style="margin-left:1em">○第六化樂天王。</p>
</div>
<div class='div-orig'><p>復有無量化樂天王。</p>
<p>所謂善變化天王。寂靜音光明天王。變化力光明天王。莊嚴主天王。念光天王。最上雲音天王。眾妙最勝光天王。妙髻光明天王。成就喜慧天王。華光髻天王。普見十方天王。如是等而為上首。其數無量。</p>
<p>皆勤調伏一切眾生令得解脫。</p>
</div>
<div class='div-commentary'><p style="margin-left:1em">【疏】化樂。論云。樂自變化。作諸樂具以自娛樂。又但受自所化樂．不犯他故。名為善化也。變謂轉變．轉粗為妙。化謂化現．無而忽有。</p>
<p style="margin-left:1em">德中以出世化。故得解脫。</p>
<p style="margin-left:1em">○第七他化自在天王。</p>
</div>
<div class='div-orig'><p>復有無數他化自在天王。</p>
<p>所謂得自在天王。妙目主天王。妙冠幢天王。勇猛慧天王。妙音句天王。妙光幢天王。寂靜境界門天王。妙輪莊嚴幢天王。華蘂慧自在天王。因陀羅力妙莊嚴光明天王。如是等而為上首。其數無量。</p>
<p>皆勤修習自在方便廣大法門。</p>
</div>
<div class='div-commentary'><p style="margin-left:1em">【疏】他化自在天王。論云。令他化作樂具以自娛樂。顯己自在故。</p>
<p style="margin-left:1em">名中寂靜境界門者。境為入理之處。即是門也。根無躁動。故稱寂靜。根即門也。根無取著。方見境空。合為門也。故央掘經云。明見來入門。具足無減修。</p>
<p style="margin-left:1em">德中物我自在．即廣大法門。<span class='note-inline'>(初欲界天眾已竟。)</span></p>
<p style="margin-left:1em">○第二色界諸天眾．有五眾。以第四禪有二眾故。然四靜慮．攝天多少。下經頻列。至十藏品。當會釋之。多依十八。初靜慮四。二三各攝三天。皆舉最上。以勝攝劣。故但列一。下文說頌．徧觀諸天。第四靜慮．自攝九天。上五小乘聖居。非此正被。異生位中．廣果至極．故今列之。大自在天．三千界主．所以別列。今初大梵天王眾。</p>
</div>
<div class='div-orig'><p>復有不可數大梵天王。</p>
<p>所謂尸棄天王。慧光天王。善慧光明天王。普雲音天王。觀世言音自在天王。寂靜光明眼天王。光徧十方天王。變化音天王。光明照耀眼天王。悅意海音天王。如是等而為上首。不可稱數。皆具大慈憐愍眾生。舒光普照令其快樂。</p>
</div>
<div class='div-commentary'><p style="margin-left:1em">【疏】佛地論云。離欲寂靜。故名為梵。具云梵摩。此云清潔寂靜。謂創離欲染。故名清潔。得根本定。名為寂靜。</p>
<p style="margin-left:1em">尸棄。此云持髻。謂此梵王．頂有肉髻。似螺形故．亦名螺髻。或云火頂。以火災至此故。貌如童子。身白銀色。衣金色衣。禪悅為食。</p>
<p style="margin-left:1em">德中本修慈心。得生梵世。等流相續。還愍眾生。好請轉法輪．故智光照物。不為汙行．故身光發輝。若有遇之。身心悅樂。</p>
<p style="margin-left:1em">○第二光音天。</p>
</div>
<div class='div-orig'><p>復有無量光音天王。</p>
<p>所謂可愛樂光明天王。清靜妙光天王。能自在音天王。最勝念智天王。可愛樂清淨妙音天王。善思惟音天王。普音徧照天王。甚深光音天王。無垢稱光明天王。最勝淨光天王。如是等而為上首。其數無量。</p>
<p>皆住廣大寂靜喜樂無礙法門。</p>
</div>
<div class='div-commentary'><p style="margin-left:1em">【疏】光音天。二禪第三天也。智論亦云。第二禪。通名光音。彼天語時．口出淨光故。有云。彼無尋伺。言語亦無。用光當語。故名光音。瑜伽名極光淨。謂淨光徧照自他處故。</p>
<p style="margin-left:1em">德中定生喜樂。離尋伺故．得寂靜名。然凡得之。捨動求靜。故非廣大。味定之喜。非無礙法。今菩薩即動而靜。不散不味。是為廣大無礙法門也。</p>
<p style="margin-left:1em">○第三徧淨天。</p>
</div>
<div class='div-orig'><p>復有無量徧淨天王。</p>
<p>所謂清淨名稱天王。最勝見天王。寂靜德天王。須彌音天王。淨念眼天王。可愛樂最勝光照天王。世間自在主天王。光燄自在天王。樂思惟法變化天王。變化幢天王。星宿音妙莊嚴天王。如是等而為上首。其數無量。</p>
<p>悉已安住廣大法門。於諸世間勤作利益。</p>
</div>
<div class='div-commentary'><p style="margin-left:1em">【疏】徧淨天。此天離喜。身心徧淨故。</p>
<p style="margin-left:1em">德中身心徧淨．未為廣大。物我無二．普益世間．方為廣大也。</p>
<p style="margin-left:1em">○第四廣果天。</p>
</div>
<div class='div-orig'><p>復有無量廣果天王。</p>
<p>所謂愛樂法光明幢天王。清淨莊嚴海天王。最勝慧光明天王。自在智慧幢天王。樂寂靜天王。普智眼天王。樂旋慧天王。善種慧光明天王。無垢寂靜光天王。廣大清淨光天王。如是等而為上首。其數無量。</p>
<p>莫不皆以寂靜之法而為宮殿。安住其中。</p>
</div>
<div class='div-commentary'><p style="margin-left:1em">【疏】廣果天。即四禪第三天。於異生善果．此最廣故。所有功德。勝下三故。</p>
<p style="margin-left:1em">德中。此天離八災患。世中最寂。今以實智．住本寂之宮。</p>
<p style="margin-left:1em">○第五大自在天。</p>
</div>
<div class='div-orig'><p>復有無數大自在天王。</p>
<p>所謂妙燄海天王。自在名稱光天王。清淨功德眼天王。可愛樂大慧天王。不動光自在天王。妙莊嚴眼天王。善思惟光明天王。可愛樂大智天王。普音莊嚴幢天王。極精進名稱光天王。如是等而為上首。不可稱數。</p>
<p>皆勤觀察無相之法。所行平等。</p>
</div>
<div class='div-commentary'><p style="margin-left:1em">【疏】大自在者。梵云摩醯首羅是也。於三千界．最自在故。智論第二云。此天有八臂三目。乘白牛。執白拂。一念之間。能知大千雨滴。下經同此。智論第一。過五淨居。有十住菩薩住處。亦名淨居。號大自在天王。又三乘中立此為淨土。是報身所居。約實．但是第十地菩薩攝報之果。多作彼王耳。</p>
<p style="margin-left:1em">德中．三界之頂。非無相不超。非離相求。故所行平等。</p>
<p style="margin-left:1em">然上釋名歎德。皆從義便。以順類殊。若約實德。無不互有。皆可虛求。<span class='note-inline'>(眾海雲集竟。)</span></p>
</div></div>
<p class='juan'>大方廣佛華嚴經疏論纂要卷第五</p></div>
</div><!-- end of div[@id='body'] -->
</body></html>