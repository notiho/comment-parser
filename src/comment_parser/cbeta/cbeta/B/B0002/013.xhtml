<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu35' />
<p class='juan'>大方廣佛華嚴經疏論纂要卷第十三</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu36' />
<div class='div-orig'><p class="head2">如來現相品第二<span class='note-inline'>(之二)</span></p>
</div>
<div class='div-commentary'><p style="margin-left:1em">○第三所召雲奔。文分為三。第一同會道場。第二現自在用。第三聲光自述。今初文三。初總明。</p>
</div>
<div class='div-orig'><p>爾時十方世界海一切眾會。蒙佛光明所開覺已。各共來詣毗盧遮那如來所．親近供養。</p>
</div>
<div class='div-commentary'><p style="margin-left:1em">○二所謂下別顯。三如是等下總結。別中．十方即為十段。今初東方。一一方中．皆有十事。一定方。</p>
</div>
<div class='div-orig'><p>所謂此華藏莊嚴世界海東。</p>
</div>
<div class='div-commentary'><p style="margin-left:1em">○二土海。</p>
</div>
<div class='div-orig'><p>次有世界海。名清淨光蓮華莊嚴。</p>
</div>
<div class='div-commentary'><p style="margin-left:1em">○三世界。</p>
</div>
<div class='div-orig'><p>彼世界種中．有國土。名摩尼瓔珞金剛藏。</p>
</div>
<div class='div-commentary'><p style="margin-left:1em">○四佛名。</p>
</div>
<div class='div-orig'><p>佛號法水覺虛空無邊王。</p>
</div>
<div class='div-commentary'><p style="margin-left:1em">○五主菩薩。</p>
</div>
<div class='div-orig'><p>於彼如來大眾海中．有菩薩摩訶薩。名觀察勝法蓮華幢。</p>
</div>
<div class='div-commentary'><p style="margin-left:1em">○六眷屬數。</p>
</div>
<div class='div-orig'><p>與世界海微塵數諸菩薩俱。</p>
</div>
<div class='div-commentary'><p style="margin-left:1em">○七至佛所。</p>
</div>
<div class='div-orig'><p>來詣佛所。</p>
</div>
<div class='div-commentary'><p style="margin-left:1em">○八興供雲。</p>
</div>
<div class='div-orig'><p>各現十種菩薩身相雲。徧滿虛空而不散滅。復現十種雨一切寶蓮華光明雲。復現十種須彌寶峯雲。復現十種日輪光雲。復現十種寶華瓔珞雲。復現十種一切音樂雲。復現十種末香樹雲。復現十種塗香燒香眾色相雲。復現十種一切香樹雲。如是等世界海微塵數諸供養雲。悉徧虛空而不散滅。</p>
</div>
<div class='div-commentary'><p style="margin-left:1em">【疏】其東方供雲．應有十種。而但九者。塗香燒香．二文合故。言各現者。主伴一一皆現也。重重無礙。各徧虛空。一一可觀．名不散滅。</p>
<p style="margin-left:1em">○九申禮獻供。</p>
</div>
<div class='div-orig'><p>現是雲已。向佛作禮以為供養。</p>
</div>
<div class='div-commentary'><p style="margin-left:1em">○十化座安坐。</p>
</div>
<div class='div-orig'><p>即於東方．各化作種種華光明藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">【疏】十方化座．體相各異。而皆同名蓮華藏師子之座者。師子之義．已見上文。蓮華藏言．通有三意。一約菩薩。表含藏開敷故。二約所詮。將說依報故。三約諸會。通顯華嚴故。上下還於本方坐者。佛圓迴身．皆見面故。異於餘宗．但八方故。</p>
<p style="margin-left:1em">○第二南方。</p>
</div>
<div class='div-orig'><p>此華藏世界海南。次有世界海。名一切寶月光明莊嚴藏。彼世界種中．有國土名無邊光圓滿莊嚴。佛號普智光明德須彌王。於彼如來大眾海中．有菩薩摩訶薩。名普照法海慧。與世界海微塵數諸菩薩俱。來詣佛所。各現十種一切莊嚴光明藏摩尼王雲。徧滿虛空而不散滅。復現十種雨一切寶莊嚴具普照耀摩尼王雲。復現十種寶燄熾然稱揚佛名號摩尼王雲。復現十種說一切佛法摩尼王雲。復現十種眾妙樹莊嚴道場摩尼王雲。復現十種寶光普照現眾化佛摩尼王雲。復現十種普現一切道場莊嚴像摩尼王雲。復現十種密燄燈說諸佛境界摩尼王雲。復現十種不思議佛剎宮殿像摩尼王雲。復現十種普現三世佛身像摩尼王雲。如是等世界海微塵數摩尼王雲。悉徧虛空而不散滅。現是雲已。向佛作禮以為供養。即於南方．各化作帝青寶閻浮檀金蓮華藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第三西方。</p>
</div>
<div class='div-orig'><p>此華藏世界海西。次有世界海。名可愛樂寶光明。彼世界種中．有國土名出生上妙資身具。佛號香燄功德寶莊嚴。於彼如來大眾海中．有菩薩摩訶薩。名月光香燄普莊嚴。與世界海微塵數諸菩薩俱。來詣佛所。各現十種一切寶香眾妙華樓閣雲。徧滿虛空而不散滅。復現十種無邊色相眾寶王樓閣雲。復現十種寶燈香燄樓閣雲。復現十種一切真珠樓閣雲。復現十種一切寶華樓閣雲。復現十種寶瓔珞莊嚴樓閣雲復現十種普現十方一切莊嚴光明藏樓閣雲。復現十種眾寶末間錯莊嚴樓閣雲。復現十種眾寶周徧十方一切莊嚴樓閣雲。復現十種華門鐸綱樓閣雲。如是等世界海微塵數樓閣雲。悉徧虛空而不散滅。現是雲已。向佛作禮以為供養。即於西方．各化作真金葉大寶藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第四北方。</p>
</div>
<div class='div-orig'><p>此華藏世界海北。次有世界海。名毗琉璃蓮華光圓滿藏。彼世界種中．有國土名優鉢羅華莊嚴。佛號普智幢音王。於彼如來大眾海中．有菩薩摩訶薩。名師子奮迅光明。與世界海微塵數諸菩薩俱。來詣佛所。各現十種一切香摩尼眾妙樹雲。徧滿虛空而不散滅。復現十種蜜葉妙香莊嚴樹雲。復現十種化現一切無邊色相樹莊嚴樹雲。復現十種一切華周布莊嚴樹雲。復現十種一切寶燄圓滿光莊嚴樹雲。復現十種現一切栴檀香菩薩身莊嚴樹雲。復現十種現往昔道場處不思議莊嚴樹雲。復現十種眾寶衣服藏如日光明樹雲。復現十種普發一切悅意音聲樹雲。如是等世界海微塵數樹雲。悉徧虛空而不散滅。現是雲已。向佛作禮以為供養。即於北方．各化作摩尼燈蓮華藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第五東北方。</p>
</div>
<div class='div-orig'><p>此華藏世界海東北方。次有世界海。名閻浮檀金玻瓈色幢。彼世界種中．有國土名眾寶莊嚴。佛號一切法無畏燈。於彼如來大眾海中．有菩薩摩訶薩。名最勝光明燈無盡功德藏。與世界海微塵數諸菩薩俱。來詣佛所。各現十種無邊色相寶蓮華藏師子座雲。徧滿虛空而不散滅。復現十種摩尼王光明藏師子座雲。復現十種一切莊嚴具種種校飾師子座雲。復現十種眾寶鬘燈燄藏師子座雲。復現十種普雨寶瓔珞師子座雲。復現十種一切香華寶瓔珞藏師子座雲。復現十種示現一切佛座莊嚴摩尼王藏師子座雲。復現十種戶牖階砌及諸瓔珞一切莊嚴師子座雲。復現十種一切摩尼樹寶枝莖藏師子座雲。復現十種寶香間飾日光明藏師子座雲。如是等世界海微塵數師子座雲。悉徧虛空而不散滅。現是雲已。向佛作禮以為供養。即於東北方．各化作寶蓮華摩尼光幢師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第六東南方。</p>
</div>
<div class='div-orig'><p>此華藏世界海東南方。次有世界海。名金莊嚴琉璃光普照。彼世界種中．有國土名清淨香光明。佛號普喜深信王。於彼如來大眾海中．有菩薩摩訶薩。名慧燈普明。與世界海微塵數諸菩薩俱。來詣佛所。各現十種一切如意王摩尼帳雲。徧滿虛空而不散滅。復現十種帝青寶一切華莊嚴帳雲。復現十種一切香摩尼帳雲。復現十種寶燄燈帳雲。復現十種示現佛神通說法摩尼王帳雲。復現十種現一切衣服莊嚴色像摩尼帳雲。復現十種一切寶華叢光明帳雲。復現十種寶綱鈴鐸音帳雲。復現十種摩尼為臺蓮華為綱帳雲。復現十種現一切不思議莊嚴具色像帳雲。如是等世界海微塵數眾寶帳雲。悉徧虛空而不散滅。現是雲已。向佛作禮以為供養。即於東南方．各化作寶蓮華藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第七西南方。</p>
</div>
<div class='div-orig'><p>此華藏世界海西南方。次有世界海。名日光徧照。彼世界種中．有國土名師子日光明。佛號普智光明音。於彼如來大眾海中。有菩薩摩訶薩。名普華光燄髻。與世界海微塵數諸菩薩俱。來詣佛所。各現十種眾妙莊嚴寶蓋雲。徧滿虛空而不散滅。復現十種光明莊嚴華蓋雲。復現十種無邊色真珠藏蓋雲。復現十種出一切菩薩悲愍音摩尼王蓋雲。復現十種眾妙寶燄鬘蓋雲。復現十種妙寶嚴飾垂網鐸蓋雲。復現十種摩尼樹枝莊嚴蓋雲。復現十種日光普照摩尼王蓋雲。復現十種一切塗香燒香蓋雲。復現十種栴檀藏蓋雲。復現十種廣大佛境界普光明莊嚴蓋雲。如是等世界海微塵數眾寶蓋雲。悉徧虛空而不散滅。現是雲已。向佛作禮以為供養。即於西南方．各化作帝青寶光燄莊嚴藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第八西北方。</p>
</div>
<div class='div-orig'><p>此華藏世界海西北方。次有世界海。名寶光照耀。彼世界種中。有國土名眾香莊嚴。佛號無量功德海光明。於彼如來大眾海中。有菩薩摩訶薩。名無盡光摩尼王。與世界海微塵數諸菩薩俱。來詣佛所。各現十種一切寶圓滿光雲。徧滿虛空而不散滅。復現十種一切寶燄圓滿光雲。復現十種一切妙華圓滿光雲。復現十種一切化佛圓滿光雲。復現十種十方佛土圓滿光雲。復現十種佛境界雷聲寶樹圓滿光雲。復現十種一切琉璃寶摩尼王圓滿光雲。復現十種一念中現無邊眾生相圓滿光雲。復現十種演一切如來大願音圓滿光雲。復現十．種演化一切眾生音摩尼王圓滿光雲。如是等世界海微塵數圓滿光雲。悉徧虛空而不散滅。現是雲已。向佛作禮以為供養。即於西北方．各化作無盡光明威德藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第九下方。</p>
</div>
<div class='div-orig'><p>此華藏世界海下方。次有世界海。名蓮華香妙德藏。彼世界種中。有國土名寶師子光明照耀。佛號法界光明。於彼如來大眾海中．有菩薩摩訶薩。名法界光燄慧。與世界海微塵數諸菩薩俱。來詣佛所。各現十種一切摩尼藏光明雲。徧滿虛空而不散滅。復現十種一切香光明雲。復現十種一切寶燄光明雲。復現十種出一切佛說法音光明雲。復現十種現一切佛土莊嚴光明雲。復現十種一切妙華樓閣光明雲。復現十種現一切劫中諸佛教化眾生事光明雲。復現十種一切無盡寶華蘂光明雲。復現十種一切莊嚴座光明雲。如是等世界海微塵數光明雲。悉徧虛空而不散滅。現是雲已。向佛作禮以為供養。即於下方．各化作寶燄燈蓮華藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第十上方。</p>
</div>
<div class='div-orig'><p>此華藏世界海上方。次有世界海。名摩尼寶照耀莊嚴。彼世界種中．有國土名無相妙光明。佛號無礙功德光明王。於彼如來大眾海中．有菩薩摩訶薩。名無礙力精進慧。與世界海微塵數諸菩薩俱。來詣佛所。各現十種無邊色相寶光燄雲。徧滿虛空而不散滅。復現十種摩尼寶網光燄雲。復現十種一切廣大佛土莊嚴光燄雲。復現十種一切妙香光燄雲。復現十種一切莊嚴光燄雲。復現十種諸佛變化光燄雲。復現十種眾妙樹華光燄雲。復現十種一切金剛光燄雲。復現十種說無邊菩薩行摩尼光燄雲。復現十種一切真珠燈光燄雲。如是等世界海微塵數光燄雲。悉徧虛空而不散滅。現是雲已。向佛作禮以為供養。即於上方．各化作演佛音聲光明蓮華藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">○第三總結。</p>
</div>
<div class='div-orig'><p>如是等十億佛剎微塵數世界海中．有十億佛剎微塵數菩薩摩訶薩。一一各有世界海微塵數諸菩薩眾。前後圍繞而來集會。是諸菩薩．一一各現世界海微塵數種種莊嚴諸供養雲。悉徧虛空而不散滅。現是雲已。向佛作禮以為供養。隨所來方。各化作種種寶莊嚴師子之座。於其座上．結跏趺坐。</p>
</div>
<div class='div-commentary'><p style="margin-left:1em">【疏】文有其八。一略示前文．云如是等。二總明海數。謂十億剎塵。以上來所列．是華藏鱗次之海。口光各照一億。十方故有十也。上二段前別中所無。三結主。四結伴。五結來至。六結興供。七結禮獻。八結安坐。既為總結。故缺定方。已至會中。故闕初海等三事。<span class='note-inline'>(【鈔】已至會中者。一土海。二世界海。三佛名。非別從彼來。故此不說。)</span></p>
<p style="margin-left:1em">○大科第二現自在用。</p>
</div>
<div class='div-orig'><p>如是坐已。其諸菩薩身毛孔中．一一各現十世界海微塵數一切寶種種色光明。</p>
<p>一一光中．悉現十世界海微塵數諸菩薩。皆坐蓮華藏師子之座。</p>
</div>
<div class='div-commentary'><p style="margin-left:1em">【疏】現自在用．即為歎德。謂塵塵近佛。念念益生。文有其八。一明諸菩薩毛孔現光。二光現菩薩。三菩薩入塵。四塵含廣剎。五剎有如來。六菩薩往供。七助佛揚化。八所化成益。初二可知。</p>
</div>
<div class='div-orig'><p>此諸菩薩．悉能徧入一切法界諸安立海所有微塵。</p>
</div>
<div class='div-commentary'><p style="margin-left:1em">【疏】三中言安立海所有微塵者。略有二義。一一切施設依正等塵．一一稱真故。二約觀心。眾生意識所緣．即是法界。例依名相分別而轉。是謂安立。妄故為塵。體皆可依。是名大剎。皆有覺性．是曰如來。此名菩薩證入眾生性海。</p>
</div>
<div class='div-orig'><p>彼一一塵中．皆有十佛世界微塵數諸廣大剎。</p>
</div>
<div class='div-commentary'><p style="margin-left:1em">【疏】四中可知。</p>
</div>
<div class='div-orig'><p>一一剎中．皆有三世諸佛世尊．</p>
</div>
<div class='div-commentary'><p style="margin-left:1em">【疏】五隨世俗故．說有三世。全稱性故．並在塵中。</p>
</div>
<div class='div-orig'><p>此諸菩薩．悉能徧往親近供養。</p>
</div>
<div class='div-commentary'><p style="margin-left:1em">【疏】六中供養者。通財及法。</p>
</div>
<div class='div-orig'><p>於念念中．以夢自在示現法門．開悟世界海微塵數眾生。念念中．以示現一切諸天歿生法門．開悟世界海微塵數眾生。念念中．以說一切菩薩行法門．開悟世界海微塵數眾生。念念中．以普震動一切剎歎佛功德神變法門．開悟世界海微塵數眾生。念念中．以嚴淨一切佛國土顯示一切大願海法門．開悟世界海微塵數眾生。念念中．以普攝一切眾生言詞佛音聲法門．開悟世界海微塵數眾生。念念中．以能雨一切佛法雲法門．開悟世界海微塵數眾生。念念中．以光明普照十方國土周徧法界示現神變法門．開悟世界海微塵數眾生。念念中．以普現佛身充徧法界一切如來解脫力法門．開悟世界海微塵數眾生。念念中．以普賢菩薩建立一切眾會道場海法門．開悟世界海微塵數眾生。如是普徧一切法界。隨眾生心．悉令開悟。</p>
</div>
<div class='div-commentary'><p style="margin-left:1em">【疏】七於念念下。助佛揚化。</p>
</div>
<div class='div-orig'><p>念念中．一一國土．各令如須彌山微塵數眾生墮惡道者。永離其苦。各令如須彌山微塵數眾生住邪定者入正定聚。各令如須彌山微塵數眾生．隨其所樂．生於天上。各令如須彌山微塵數眾生．安住聲聞辟支佛地。各令如須彌山微塵數眾生．事善知識．具眾福行。各令如須彌山微塵數眾生．發於無上菩提之心。各令如須彌山微塵數眾生．趣於菩薩不退轉地。各令如須彌山微塵數眾生．得淨智眼．見於如來所見一切諸平等法。各令如須彌山微塵數眾生．安住諸力諸願海中．以無盡智而為方便．淨諸佛國。各令如須彌山微塵數眾生．皆得安住毗盧遮那廣大願海．生如來家。</p>
</div>
<div class='div-commentary'><p style="margin-left:1em">【疏】八念念中下。所化成益。於中賢首對前開悟。以三義釋之。一別配釋。二圓通釋。三各別釋。初者。謂以前十法門．對後所成十益。一門得其一益。二三前却。餘並如次。一以夢自在門．夢中警覺造惡眾生．令得斷惡免苦益故。二以菩薩行門．令入正定。三以現諸天歿生門．令生天受樂。以放逸則歿．尅念便生故。上三人天乘。四以動剎現無常令厭。以歎佛神變令忻。成二乘益。下皆大乘。五以嚴剎大願．令修福求向。六以攝生言詞．令發大心。以佛音聲．即同體大悲故。七以佛雲雨法。令入菩薩不退之位。已上三位．在地前三賢。八以照徧滿法界土及神變。令得初地已上智眼．見平等法。九以佛普現徧法界解脫力．令得八地已上大力大願無盡智淨國土益。十以普賢建道場．令住佛果大願海。言生如來家者。入佛果位故生。非是初地以上生佛家也。二圓通者。此上十法．於此十益．一一徧通。謂或一法成十益。或十法成一益。如是互徧．無所障礙。三各別者。謂前十法門．各自開悟世界海微塵數眾生。此以法為益。後十益．但言須彌塵數。不言剎塵之國。則是己身以人為益。既各別釋。則夢自在門．亦顯一切皆如夢故。延促等無礙。故云自在。餘並可知。<span class='note-inline'>(【鈔】三各別者。前之二釋。一則一一別對。二則互相總對。今不對前。則七八兩段．義不相關。七約法開悟。八約身成益。身法不同。故不相對。上言對前為三者。前二相由．故名為對。今與前別．亦是對前。)</span>此上菩薩法化．始從放光。終於得益。順數八段。逆推十二。重疊無盡。一其十須彌塵數眾生得益。方在一國。餘一切土皆爾。故云一一國各令等也。二此一切土益．在一念時中。餘一切念時皆爾。故云念念中也。三如是念念之益．方一法門所開悟。一一法門皆爾。四彼多法門．方是一念所用。餘念念所用法門亦爾。五彼多念法門．方論一廣剎。如一廣剎如是。十剎塵數廣剎皆爾。六彼多廣剎．方論一塵內。如一塵．一切安立中諸塵亦然。七如上諸塵．方是一安立海。如一安立海。徧法界諸安立海亦然。八徧法界安立海中業用．方是一化菩薩所化。如一化菩薩。十世界海化菩薩．一一皆然。九諸化菩薩．方是一光所現。如一光。一一光亦然。十彼十剎塵數光明．方是一毛孔現。如一毛孔。徧身一一毛孔皆然。十一彼徧身毛孔。方是一菩薩。如一菩薩．有如是十億佛剎微塵數箇世界海微塵數菩薩。徧身毛孔皆爾。十二上來所明十一重作用．方論來此一會。如此一會。於餘佛會．亦復如是。此後一段．偈文具之。<span class='note-inline'>(此上菩薩下。上約順釋。今乃逆收。以彰深妙耳。)</span>又上十二重．一一開之為二。便成二十四重。且如一念望一切念．即是二義。類例相似。合之為一。餘十一重．準此思之。如是重疊無盡。各周法界。唯智頓觀。非心識境。華嚴海會．大用皆然。</p>
<p style="margin-left:1em">○第三聲光自述。</p>
</div>
<div class='div-orig'><p>爾時諸菩薩光明中．同時發聲。說此頌言。</p>
<p style="margin-left:0em;text-indent:0em;" class="lg-abnormal"><div class='lg-row'>諸光明中出妙音　普徧十方一切國　演說佛子諸功德　能入菩提之妙道</div>
</p></div>
<div class='div-commentary'><p style="margin-left:1em">【疏】前既光聲召命。今亦光聲自述。菩薩位極．用窮深廣。若非自述．時眾難知。十頌分二。初一總明。兼陳說處。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>劫海修行無厭倦　令苦眾生得解脫　心無下劣及勞疲　佛子善入斯方便</div>
<div class='lg-row'>盡諸劫海修方便　無量無邊無有餘　一切法門無不入　而恒說彼性寂滅</div>
<div class='lg-row'>三世諸佛所有願　一切修治悉令盡　即以利益諸眾生　而為自行清淨業</div>
</div></div>
<div class='div-commentary'><p style="margin-left:1em">【疏】後九別顯德用殊勝。文分為三。初三通顯體用自在。初偈悲智相導。度眾生而不疲。<span class='note-inline'>(【鈔】悲智相導者。悲無大智。即成愛見。愛見悲者。則於生死有疲厭心。今劫海修行而不疲厭。明有智導。智若無悲。則多趣寂。名為下劣。今脫眾苦。心無下劣。即有悲導矣。悲故能度。智故無疲。)</span>次偈空有雙觀。入法門而常寂。<span class='note-inline'>(次偈空有雙觀者。空有雙觀．即是前半。空無分量。有無邊際。入法門而常寂．即是後半。由前觀有．入一切法門。由前觀空．而常寂滅。)</span>後偈物我無滯。故化他而自清。<span class='note-inline'>(後偈三世二利．是願皆修。斯則亦為物我無滯。便成後半．化他自淨。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切諸佛眾會中　普徧十方無不往　皆以甚深智慧海　入彼如來寂滅法　一一光明無有邊</div>
<div class='lg-row'>悉入難思諸國土　清淨智眼普能見　是諸菩薩所行境　菩薩能住一毛端　徧動十方諸國土</div>
<div class='lg-row'>不令眾生有怖想　是其清淨方便地　一一塵中無量身　復現種種莊嚴剎　一念歿生普令見</div>
<div class='lg-row'>獲無礙慧莊嚴者　三世所有一切劫　一剎那中悉能現　知身如幻無體相　證明法性無礙者</div>
</div></div>
<div class='div-commentary'><p style="margin-left:1em">【疏】次五頌．別敘前現自在。與前影略。<span class='note-inline'>(【鈔】與前影略者。前有入塵。此中即無。此有住一毛端．徧動諸剎。塵塵多身．剎那頓現等。彼皆略無。)</span>一身徧十方。智觀寂滅。即顯不唯來此會也。二身光普入。智眼徧觀。三住一毛端．徧動諸剎。况乎於上．處寶蓮華。四塵塵多身．門門化異。舉一歿生門．可以例諸。五念劫無礙。結由證深。念劫既融。故於念念能作。法性無礙者。分與無分．皆無礙故。謂證理不唯無分故．在一切處而全在一法。一切法亦然。各有四句。身等不唯分故．常在此而無在。思之。<span class='note-inline'>(分與無分者。總相而言。分即是事。無分是理。理事既融。故無障礙。各有四句者。事理皆四故。理四句者。一無分限。以徧一切故。二非無分。以一法中無不具故。三具分無分。謂分無分一味。以全體在一法．而一切處恆滿故。如觀一塵中．見一切處法界。四俱非分無分。以自體絕待故。圓融故。二義一相。非二門故。事四句者。一有分。以隨自事相有分齊故。二無分。以全體即理故。大品云。色前際不可得。後際不可得。此即無分也。三俱。以前二義無礙。是故具此二義．方是事故。四俱非。以二義融故。平等故。二相絕故。身等不唯分故者。謂由上諸義。理性不唯無分故．在一切處而全體在於一內。不唯分故．常在一中而全在一切處。事法不唯分故．常在此處．恆在他方。不唯無分故．徧一切處而不移本位。又由理性不唯無分故．不在一事外。不唯分故．不在一事內。事法不唯分故．常在此處而無在。不唯無分故．常在他處而無不在。是故無在無不在。而在此在彼。無有障礙也。然此中有兩對事理。各有二四句。乃成八句。疏中但出二句。謂上云證理不唯無分故．即初對約理一句。其一切法皆爾者。舉例耳。今云身等不唯分者。即是後對中約事一句。以身等即事也。餘之六句．略而不出。故上總言．各二四句。意中含取。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>普賢勝行皆能入　一切眾生悉樂見　佛子能住此法門　諸光明中大音吼</div>
</p></div>
<div class='div-commentary'><p style="margin-left:1em">【疏】後一偈結廣有歸。普賢勝行皆入．非獨向來所陳。故能光中．演斯自在。</p>
<p style="margin-left:1em">【論】第三從爾時十方世界海已下一段。長行并偈頌。是十方世界海蒙光所照。皆來雲集示法分。於此段中。大意有十。一明佛光普照。二明十方眾來。三明來已興供。四明興供不同。五明眾海影像相參。六明大眾自他同異自在。七明大眾毛孔出光。八明光出菩薩。九明菩薩同事利生。十明眾生發心得果。此之十事．如文可知。</p>
<p style="margin-left:1em">○大文第四現瑞表法。上所現相．但召有緣。眾集將陳。故重現斯瑞。瑞文有三。初光示法主。二現華表義。三現眾表教。法藉人弘。故先明主。義為教本。故在教前。今初示主。</p>
</div>
<div class='div-orig'><p>爾時世尊．欲令一切菩薩大眾得於如來無邊境界神通力故。</p>
<p>放眉間光。</p>
<p>此光名一切菩薩智光明普照耀十方藏。</p>
<p>其狀猶如寶色燈雲。</p>
<p>徧照十方一切佛剎。其中國土．及以眾生．悉令顯現。又普震動諸世界網。一一塵中現無數佛。隨諸眾生性欲不同。普雨三世一切諸佛妙法輪雲。顯示如來波羅蜜海。又雨無量諸出離雲。令諸眾生永度生死。復雨諸佛大願之雲。顯示十方諸世界中普賢菩薩道場眾會。</p>
<p>作是事已。右繞於佛。從足下入。</p>
</div>
<div class='div-commentary'><p style="margin-left:1em">【疏】文分為六。一意。二體。三名。四相。五展。六收。今初可知。二放眉間光．即光體也。眉間者。表離二邊故。於體不計有無二邊。於義不著常無常等諸法相邊。於行不習苦樂二邊。於道不住邪正二邊。於人不執因果二邊。於教不說世出世二邊。於諦不見真俗二邊。於化不定權實二邊。是故為眾放眉間光。<span class='note-inline'>(【鈔】於體不計有無者。一切法體．不出有無。於義不著常等。就一有上．自有常無常之義。謂生滅是無常義。不生滅是常義。又不生滅是無常義等。只要一有法上．即有常無常．我無我．苦之與樂．淨非淨等。故示諸法相徧。於行不習苦樂者。斷見計樂行。常見計苦行等。住正道者。則不分別是邪是正。因果交徹故。世間性空．即是出世。隨順觀察世諦．即入第一義故。於諦常自二。於解常自一。未堪實化。權為說三。大根既熟。便為說實。權是即實之權。實是即權之實故。)</span>三此光下。辨光名。菩薩智光者。令得能知智也。普照十方藏者。令照所知境也。藏有三義。一智光。含德無盡故。二以十方剎海．各於塵內．重含諸剎故。三亦通於五藏。以言智光故。照初二藏．令菩薩證。照次二藏．令菩薩成。證則得於涅槃。成則得於菩提。照第五藏．令化令淨。三中後二．如下業中。<span class='note-inline'>(照初二藏者。一如來藏。在纏含果法故。二自性清淨藏。在纏不染故。此二本有。故令其證。照次二藏者。一法身藏。謂果位為功德所依故。二出世<span class='corr'>間</span>上上藏。謂出纏超過二乘菩薩故。並已出纏。故致成言。照第五藏者。以第五法界藏．通因通果。外持一切染淨有為．名為法界。內含一切恆沙功德．故復名藏。以有因故化之。以有染故淨之。餘如前說。三中後二者。即藏有三義中後二義。下動剎網．一一塵中現無數佛．即第二義。雨三法雨．即第三義。妙法輪雲．即如來藏。便是所證。二出離雲．即令化令淨。三大願雲．令得令成義。)</span>四其狀下。顯相。謂色如燈雲。猶日月洞照。周徧潤澤。雨法雨故。如相海品。<span class='note-inline'>(謂色如燈雲者。相海品云。如來眉閒．有大人相。名徧法界光明雲。摩尼寶華以為莊嚴。放大光明。具眾寶色。猶如日月。洞徹清淨。其光普照十方國土。於中顯現一切佛身。復出妙音。宣揚諸法。)</span>五徧照下。展。即光業用。於中分五。一所照分齊。謂盡十方一切佛剎。二其中下。光所現。謂土及眾生。三又普下。動剎網。以諸世界重疊影現。交互相當。猶如網孔。四一一下。塵現如來。五隨諸下。隨機雨法。略舉三法。皆下所顯。初法輪雲。示其所行。二出離雲。示其所度。三大願雲。示說法主。謂將說普法。令知法主大願。普周剎塵內故。第六作是下。收。則示有終歸。證從佛流．眉間出光。修因順果．故須右繞。自下升高．故從足入。履佛所行．方證入故．</p>
<p style="margin-left:1em">○第二現華表義。</p>
</div>
<div class='div-orig'><p>爾時佛前有大蓮華。忽然出現。其華具有十種莊嚴。一切蓮華所不能及。所謂眾寶間錯以為其莖。摩尼寶王以為其藏。法界眾寶普作其葉。諸香摩尼而作其鬚。閻浮檀金莊嚴其臺。妙網覆上光色清淨。於一念中示現無邊諸佛神變。普能發起一切音聲。摩尼寶王影現佛身。於音聲中．普能演說一切菩薩所修行願。</p>
</div>
<div class='div-commentary'><p style="margin-left:1em">【疏】文有二別。一總標華現。為坐所現中方眾故。通表所詮佛華嚴故。別表華藏佛所淨故。故於佛前出此蓮華。既通表華嚴。亦具同時具足等十門．及教義等。而其本意．正表義耳。忽然現者。依理起事。難測量故。<span class='note-inline'>(【鈔】亦具同時者。十門可思。但法是所依體事中一華事耳。言教義等者。即是十對所依體事。由此華事．為理所融。故具十對．令同時等。而賢首約義釋成云。一教義。謂見此蓮華。能生解故。二事理。華即是事。舉體同真故。三境智。華是所觀。同智性故。四行位。是萬行華。隨位別故。五因果。因事之華。覽成果故。六依正。全是所修。亦能依故。七體用。體同真性。用應機故。八人法。恆覽於人．攝為法故。九逆順。逆同五熱。順十度故。十感應。徧應一切。亦能感故。而其本意者。以十玄十對。凡舉一事．必具十玄。凡一玄門．必收十對。泛明一法。一一圓收故。若作義者．但是傍來。然其本意．唯表義耳。忽然現者。隨難牒釋。)</span>二其華下。顯具德嚴。文亦有二。先標十種。顯德無盡。後所謂下。別列十句。前六體備眾德。今初．蓮子住處．有含藏之義。故名為藏。表示法門．一含一切。華藏之名．由此而立。後於一念下。四句妙用自在。一念况多。摩尼寶王．即前藏體。影現佛身．即依正無礙。既發多聲。聲皆演法。<span class='note-inline'>(【校】上鈔覽成果故．及恆覽於人．兩覽字．探玄記及玄談引皆作攬。又上鈔若作義者．義．嘉興藏鈔本作教。)</span></p>
<p style="margin-left:1em">○第三現眾表教。</p>
</div>
<div class='div-orig'><p>此華生已。一念之間。於如來白毫相中。有菩薩摩訶薩。名一切法勝音。與世界海微塵數諸菩薩眾．俱時而出。右繞如來．經無量帀。禮佛足已。時勝音菩薩坐蓮華臺。諸菩薩眾坐蓮華鬚。各於其上次第而坐。其一切法勝音菩薩。了深法界．生大歡喜。入佛所行．智無疑滯。入不可測佛法身海。往一切剎諸如來所。身諸毛孔悉現神通。念念普觀一切法界。十方諸佛共與其力。令普安住一切三昧。盡未來劫．常見諸佛無邊法界功德海身。乃至一切三昧解脫神通變化。</p>
</div>
<div class='div-commentary'><p style="margin-left:1em">【疏】文略有三。一現眾時。言一念者。華生無間。表教義相應。二現眾處。謂白毫中。表教從所證淨法界所流。為眾教源。如白為色本。三有菩薩下。正明眾現。亦分為三。一主屬齊現。徧詮諸法。故云一切。所詮圓滿。是曰勝音。圓教法門．必攝眷屬。故下文云。世界海微塵數修多羅以為眷屬。權實無礙．故曰俱時。二右繞下。申敬就座。主伴雖殊。並修因順果。故右繞如來。文義相隨。故依華坐。正助不等。臺鬚有差。上義依理明．故忽然而現。今教由人立．故眾從佛流。亦如涅槃。從牛出乳。<span class='note-inline'>(【鈔】亦如涅槃等者。即第十四經。南本十三云。善男子。譬如從牛出乳。從乳出酪。從酪出生酥。從生酥出熟酥。從熟酥出醍醐。醍醐最上。若人服者。眾病皆除。所有諸藥．悉入其中。善男子。佛亦如是。從佛出十二部經。從十二部經出修多羅。從修多羅出方等經。從方等經出般若波羅蜜。從般若波羅蜜出大涅槃。猶如醍醐。言醍醐者。喻於佛性。佛性者。即是如來。以是義故。說言如來所有功德無量無邊。不可稱計。釋曰。彼約講法勝能。從微至著。今但依從佛出教。以况眉閒出眾。)</span>三其一切下。彰其德業。主教是宗。故偏歎主。文有十句．略為二解。一豎配十地。明此普攝十地功德。一句一地。初地歡喜．得智證如。二地性戒．是佛所行。三地多聞。入法身海。四行道品．善友是依。五地雙行．現通利物。六觀法界．般若現前。七功用已終．故佛與力。八無生無動．住三昧心。九為法師．見無邊法。十具於大盡．三昧等圓。初地尚攝諸地功德。况於後後．不具前前。二橫就極位釋者。一理智了真。二量智入行。三證窮法身。四常觀受用。五毛現神變。六念觀法門。七外感佛加。八內安深定。九豎見來際。十橫無不圓。故此十句．攝為五對。若橫若豎。能詮必具。故為二釋。<span class='note-inline'>(故此十句者。重收前釋。一如理如量對。二法身報身對。三身毛心念對。四外感內安對。五豎見橫圓對。)</span></p>
<p style="margin-left:1em">○大文第五稱揚佛德分。既現既至．任力稱揚。自申罔極之情。顯佛無涯之德。文分為二。初一眉間菩薩讚。後十十方菩薩讚。新眾纔集。佛便現瑞。文不累書。故編成次。以讚德相類。結集併之一處。乘現勝音之次。先舉勝音之偈。後十菩薩．即如次十方。昔人不曉斯文。便將後十為勝音眷屬。非唯章疏之失。亦乃翻譯有違。何者。且眉間出眾．即主伴皆讚。十方來眾．寂無一言。主伴禮儀．一何疏索。况準法界品例．來者皆有讚詞。細尋菩薩之名．與前十方．如次相似。但由譯人不審。致令名小乖差。至下文中．一一對辨。<span class='note-inline'>(【鈔】二新眾纔集下。明讚。亦二。先正明。亦是通妨。謂有問言。若以後十為十方菩薩讚者。十方先來。何以後讚。故今通云。現瑞與讚。二皆同時。則勝音與十方讚亦同時。自是結集．集讚一處。又應問言。既是結集排次。居然合排十方在前。何以向後。故釋云。乘前讚勝音德次。是故先舉勝音讚耳。)</span></p>
<p style="margin-left:1em">○今初眉間勝音菩薩讚。</p>
</div>
<div class='div-orig'><p>即於眾中．承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】文分二。先說偈儀。後正說偈。下十例然。偈中總相讚佛。亦含諸問。思之可知。<span class='note-inline'>(【鈔】亦含諸問者。文含四十句。且收十海。初偈即佛海。次偈演說海。三一偈變化海。一毛示現故。四一偈眾生海。五一偈世界海。六一偈法界安立海。七一偈波羅蜜海。八一偈佛壽量海。<span class='corr'>已</span>證佛地．必有壽故。九一偈解脫海。普賢開覺．<span class='corr'>已</span>離障故。<span class='corr'>已</span>獲神通作用解脫故。十一偈名號海。身雲普徧．隨物立名故。十海既爾。攝餘句問例然。故令思之。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身充滿於法界　普現一切眾生前　隨緣赴感靡不周　而恒處此菩提座</div>
</p><p><span class='note-inline'>(【校】處此．纂要誤作處北。)</span></p>
</div>
<div class='div-commentary'><p style="margin-left:1em">【疏】十頌分三。初三直就佛歎。次六約眾歎佛。三有一偈．雙結主伴。初中三偈。皆歎如來體用無礙。於中初一不動本而周徧。則十身圓融．徧四法界。<span class='note-inline'>(【鈔】十身圓融者。以但言佛身。故通十身。但云法界。故通四界。以體即理。用即是事。體用無礙．即事理無礙。即一即徧．即事事無礙。又初句體徧。次句明用。第三句明用徧。第四句不動本也。本有二種。一真身為本。本體自徧。以用如體。故不動本而普徧。二應用之中．自有本末。菩提座身即本。周十方即末。故下不起樹王而升四天。正明不動本而周徧。今明雖徧法界而處此座。明不壞末而歸本。此二不相離。故疏以不動本而周徧。釋不壞徧而歸本。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來一一毛孔中　一切剎塵諸佛坐　菩薩眾會共圍繞　演說普賢之勝行</div>
<div class='lg-row'>如來安處菩提座　一毛示現多剎海　一一毛現悉亦然　如是普周於法界</div>
</div></div>
<div class='div-commentary'><p style="margin-left:1em">【疏】後二不壞小相而廣容。上則事如理故。此則事含理故。於中前一偈半．一毛攝三世間。後半類餘。謂徧法界內．皆有佛身。無有一毛不含剎海。又一毛表解脫門。諸佛菩薩．智所住故。現多剎海者。門門皆是淨土因故。<span class='note-inline'>(【鈔】上則事如理故者。菩提座身是事。以如理故周徧。此則事含理者。一毛是事。無不包故。由理有二義。一無處不徧。二無法不包。猶如虛空．具包徧義。今事如理故．具上二義。即事事無礙中．事理融通門也。又一毛者。約觀心釋。一毛內空．能容受故。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一剎中悉安坐　一切剎土皆周徧　十方菩薩如雲集　莫不咸來詣道場</div>
<div class='lg-row'>一切剎土微塵數　功德光明菩薩海　普在如來眾會中　乃至法界咸充徧</div>
</div></div>
<div class='div-commentary'><p style="margin-left:1em">【疏】次六偈約眾歎者。聖賢輔翼。顯主勝故。六偈總明主伴皆徧。於中初二總身總相徧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>法界微塵諸剎土　一切眾中皆出現　如是分身智境界　普賢行中能建立</div>
<div class='lg-row'>一切諸佛眾會中　勝智菩薩僉然坐　各各聽法生歡喜　處處修行無量劫</div>
<div class='lg-row'>已入普賢廣大願　各各出生眾佛法　毗盧遮那法海中　修行克證如來地</div>
<div class='lg-row'>普賢菩薩所開覺　一切如來同讚喜　已獲諸佛大神通　法界周流無不徧</div>
</div></div>
<div class='div-commentary'><p style="margin-left:1em">【疏】後四總身徧別中。既微細難思。故唯普智方知。普行方立。<span class='note-inline'>(【鈔】初二總身者。然有四句。謂一總徧總中。二總徧別中。三別徧別中。四別徧總中。然所徧通依正。且約能徧為正．所徧為依。依正各有總別。正總即全身。別即眼耳。乃至一毛。依總即全一國土。別即若樹若石。乃至一塵。初但云剎中安坐。故是總身總相徧。後明身徧塵中之土。總徧別中。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切剎土微塵數　常現身雲悉充滿　普為眾生放大光　各雨法雨稱其心</div>
</p></div>
<div class='div-commentary'><p style="margin-left:1em">【疏】三雙結可知。</p>
<p style="margin-left:1em">○第二十方菩薩讚德。十方即為十段。今初東方蓮華光菩薩。</p>
</div>
<div class='div-orig'><p>爾時眾中復有菩薩摩訶薩。名觀察一切勝法蓮華光慧王。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】言眾中者。大眾海中。前列名處。名觀察勝法蓮華幢。幢相高出．王是超勝。此喻相似。光慧即是所喻幢體。<span class='note-inline'>(【鈔】言眾中者。為揀昔解。以為勝音眷屬讚故。則是勝音眾中菩薩故。今明是新舊大眾海中。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來甚深智　普入於法界　能隨三世轉　與世為明導　諸佛同法身　無依無差別</div>
<div class='lg-row'>隨諸眾生意　令見佛色形　具足一切智　徧知一切法　一切國土中　一切無不現</div>
</div></div>
<div class='div-commentary'><p style="margin-left:1em">【疏】偈中。讚佛真應二身。密答佛地。如來智等攝佛地故。十頌分二。初三讚真。後七讚應。讚真必體用雙美。讚應唯約用明。欲顯門差。實非體外。今初也。於中初一讚智身。次一讚法身。後一雙結。智含四智。法即法界。五法具矣。智中上半正體證真。下半後起隨俗。又句各一智。初句大圓鏡智。行相深細故。次句平等性智。自他平等。即法界故。次句妙觀察智。於自共相．無礙轉故。末句成所作智。成就利他導世事故。<span class='note-inline'>(【鈔】又句各一智者。上約二智。此約四智。)</span>二讚法身中。上半體相皆同。同有二義。一本性法身體同。言無依者。無住本故。無差別者。體無二故。二已證法身相同。力無畏等皆無異故。此則無礙慧身．不依一切。離諸分別。是無差別。<span class='note-inline'>(力無畏等者。即問明品文。經云。文殊法常爾。法王唯一法。一切無礙人。一道出生死。一切諸佛身。同共一法身。一心一智慧。力無畏亦然。言相同者。即相似名同。非謂共也。此則無礙者。上以無住本．釋無依。無依是理故。無住即實相之異名。今以智慧釋無依。故出現品云。一切佛法依慈悲。慈悲復依方便立。方便依智智依慧。無礙慧身無所依。離諸分別者。上釋無差別。約理無二。今釋無差。但心無分別耳。故無差別與無分別．有通有局。局則無差別是理。無分別約智。通則理亦得名無分別故。問明品云。佛剎無分別。無憎亦無愛。智亦得名無有差別。謂無差別智為能證故。今用通義。以無分別釋無差別。)</span>下半用同。能現能生身土智影。皆無二故。即法身無色。應物現形。<span class='note-inline'>(能現能生身土智影皆無二故者。即唯識大圓鏡智之能。亦如上引。即法身者。引證此語。正是肇論。論云。法身無色。應物現形。般若無知。對緣而照。若取本據。即是經云。佛真法身。猶若虛空。應物現形。如水中月。下經亦云。佛以法為身。清淨如虛空。所現眾色形。令入此法中。)</span>三雙結者。上半結智。上句根本。下句後得。下半結法。但舉其用。體通上下。以智契如故。金光明說。如如．及如如智．為法身故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛身及光明　色相不思議　眾生信樂者　隨應悉令見　於一佛身上　化為無量佛</div>
<div class='lg-row'>雷音徧眾剎　演法深如海　一一毛孔中　光網徧十方　演佛妙音聲　調彼難調者</div>
<div class='lg-row'>如來光明中　常出深妙音　讚佛功德海　及菩薩所行　佛轉正法輪　無量無有邊</div>
<div class='lg-row'>所說法無等　淺智不能測　一切世界中　現身成正覺　各各起神變　法界悉充滿</div>
<div class='lg-row'>如來一一身　現佛等眾生　一切微塵剎　普現神通力</div>
</div></div>
<div class='div-commentary'><p style="margin-left:1em">【疏】後七讚應分三。初一隨樂現應。不思議者。隨緣無邊故。光明覺云。億那由劫共思量。色相威德轉無邊等。次四身光演法。初一化身演法。望前應身。即重化也。<span class='note-inline'>(【鈔】望前應身者。應身對法報。應是化身。今於應身上起化。故云重化。如釋迦是應身。涅槃受供。於其毛端．現多化佛。即重化也。)</span>次二毛光演法。後一結歎難量。法輪義如別說。後二偈成道起通。上皆圓融。亦有十身。且從一義耳。</p>
<p style="margin-left:1em">○第二南方法喜菩薩。</p>
</div>
<div class='div-orig'><p>爾時眾中．復有菩薩摩訶薩。名法喜慧光明。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】前雲集中．名普照法海慧。會義亦同。光明即照法故。十頌歎佛寂用應機德。答前境界。法身顯現．即分齊境。無生無體．即所觀境。眾生國土．皆所化境。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛身常顯現　法界悉充滿　恒演廣大音　普震十方國　如來普現身　徧入於世間</div>
<div class='lg-row'>隨眾生樂欲　顯示神通力　佛隨眾生心　普現於其前　眾生所見者　皆是佛神力</div>
<div class='lg-row'>光明無有邊　說法亦無量　佛子隨其智　能入能觀察</div>
</div></div>
<div class='div-commentary'><p style="margin-left:1em">【疏】於中分三。初四依真起應。於中分二。先一顯真。佛身常者。第一義常。出三世故。智符於理．湛然常照。顯者。離二障故。現者。常在前故。不同眾生自體常也。<span class='note-inline'>(【鈔】初一偈顯真者。此約法報無礙之身為真佛也。第一義常者。本有常也。智符於理湛然常照者。修成合本有也。若依法相。後常是相續常。今依法性宗。冥符於理。同理常也。)</span>法界悉充滿者。諸根相好．一一無邊。無限福智所莊嚴故。<span class='note-inline'>(諸根相好一一無邊者。即自受用身果。無限福智所莊嚴者。即自受用因。故唯識云。二受用身。此有二種。一自受用。謂諸如來．三無數劫修集無量福慧資糧．所起無邊真實功德。及極圓淨常徧色身。相續湛然。盡未來際。恆自受用廣大法樂。釋曰。以論對疏。居然可知。)</span>次二句。音恆用普。恆自受用廣大法樂故。下三偈起用。初一普隨物樂。次一感應道交。後一法光無際。<span class='note-inline'>(初一普隨物樂下。三義皆通他受用身。及變化身。故唯識云。二他受用。謂諸如來由平等智．示現微妙淨功德身。居純淨土。為住十地諸菩薩眾．現大神通。轉正法輪。決眾疑網。令彼受用大乘法樂。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛身無有生　而能示出生　法性如虛空　諸佛於中住　無住亦無去　處處皆見佛</div>
<div class='lg-row'>光明靡不周　名稱悉遠聞　無體無住處　亦無生可得　無相亦無形　所現皆如影</div>
</div></div>
<div class='div-commentary'><p style="margin-left:1em">【疏】二有三偈。體用無礙。於中初二句約相。無生現生。次二句約性。無住而住。次一偈約用。無去住而普周後偈體用雙拂。謂無體拂上無生。無生為佛法體故。今體即非體。<span class='note-inline'>(【鈔】無生為佛法體者。諸經論中．皆詮無生之理。故淨名不二．發始明之。楞伽經說．一切不生。中論．不生為論宗體。傅大士亦云。佛法以無生為體。無著為宗。忘相為因。涅槃為果。諸文非一。)</span>無住處者。拂約性二句。亦無生可得．拂示生句。下半拂前第二偈約用。用如影故。<span class='note-inline'>(無住處者拂約性二句者。以約性云。法性如虛空．諸佛於中住。似有住處。今謂法性如空．則無所住。况體無生．安有能住。不住諸法．方住法性。故上文云。諸佛於中住。金剛經云。應無所住而生其心。若心有住。則為非住。大品云。若住一切法。不住般若波羅蜜。不住一切法。方住般若波羅蜜。故大般若．會會之初．皆先明無住。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛隨眾生心　為興大法雲　種種方便門　示悟而調伏　一切世界中　見佛坐道場</div>
<div class='lg-row'>大眾所圍繞　照耀十方國　一切諸佛身　皆有無盡相　示現雖無量　色相終不盡</div>
</div></div>
<div class='div-commentary'><p style="margin-left:1em">【疏】三有三偈。明真應無盡。一法雲無盡。二眾會無盡。三身相無盡。無盡相言。兼真身故。終不盡者。全同體故。<span class='note-inline'>(【鈔】無盡相言。兼真身故者。一應用無盡。若鏡對萬形。二真體無盡。此復二種。一十蓮華藏之色相故。二一一色相體無窮盡。湛然不變故。經云。如來玅色常安隱。不為時節劫數遷。大聖曠劫行慈悲。獲得金剛不壞體。勝鬘云。如來色無盡。智慧亦復然。)</span></p>
<p style="margin-left:1em">○第三西方香燄菩薩。</p>
</div>
<div class='div-orig'><p>爾時眾中。復有菩薩摩訶薩。名香燄光普明慧。承佛威神。覺察十方而說頌曰。</p>
</div>
<div class='div-commentary'><p style="margin-left:1em">【疏】前名月光香燄普莊嚴。此中光。即月光。明慧．即是智慧莊嚴。十頌讚佛身含眾海。即答加持問。由加能入故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此會諸菩薩　入佛難思地　一一皆能見　一切佛神力　智身能徧入　一切剎微塵</div>
<div class='lg-row'>見身在彼中　普見於諸佛　如影現眾剎　一切如來所　於彼一切中　悉現神通事</div>
<div class='lg-row'>普賢諸行願　修治已明潔　能於一切剎　普見佛神變　身住一切處　一切皆平等</div>
<div class='lg-row'>智能如是行　入佛之境界　已證如來智　等照於法界　普入佛毛孔　一切諸剎海</div>
<div class='lg-row'>一切佛國土　皆現神通力　示現種種身　及種種名號　能於一念頃　普現諸神變</div>
<div class='lg-row'>道場成正覺　及轉妙法輪　一切廣大剎　億劫不思議　菩薩三昧中　一念皆能現</div>
<div class='lg-row'>一切諸佛土　一一諸菩薩　普入於佛身　無邊亦無盡</div>
</div></div>
<div class='div-commentary'><p style="margin-left:1em">【疏】於中前九讚眾海。則佛德可知。後一結德歸佛。前中初一總。餘八別。別中二。前四平徧一切。於中初一智身入剎塵。次一色身普現用。後二釋成前義。一普賢行圓故。二身心平等故。後有四偈。明微細入於毛孔剎中而作用故。後一結中。非唯一會。一切菩薩皆入佛身。方為讚佛。</p>
<p style="margin-left:1em">○第四北方師子奮迅菩薩。</p>
</div>
<div class='div-orig'><p>爾時眾中。復有菩薩摩訶薩。名師子奮迅慧光明。承佛威神。徧觀十方而說頌曰。</p>
</div>
<div class='div-commentary'><p style="margin-left:1em">【疏】此同本名。但加慧字。然此十頌。歎佛依體起用。轉大法輪。答前佛行。佛以轉法化生為其行故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>毗盧遮那佛　能轉正法輪</div>
<div class='lg-row'>法界諸國土　如雲悉周徧</div>
</div>
<div class="lg regular" style="margin-left:0em;"><div class='lg-row'>十方中所有　諸大世界海</div>
<div class='lg-row'>佛神通願力　處處轉法輪</div>
</div><p style="margin-left:0em;text-indent:0em;" class="lg-abnormal"><div class='lg-row'>一切諸剎土　廣大眾會中　名號各不同</div>
</p><p style="text-indent:1em" class="lg-abnormal"><div class='lg-row'>隨應演妙法</div>
</p><p style="margin-left:0em;text-indent:0em;" class="lg-abnormal"><div class='lg-row'>如來大威力　普賢願所成　一切國土中　妙音無不至</div>
</p><p style="margin-left:0em;text-indent:0em;" class="lg-abnormal"><div class='lg-row'>佛身等剎塵　普雨於法雨</div>
<div class='lg-row'>無生無差別　現一切世間</div>
</p><p style="margin-left:0em;text-indent:0em;" class="lg-abnormal"><div class='lg-row'>無數諸億劫　一切塵剎中　往昔所行事　妙音咸具演</div>
</p>
<div class="lg regular" style="margin-left:0em;"><div class='lg-row'>十方塵國土　光網悉周徧　光中悉有佛　普化諸羣生　佛身無差別　充滿於法界</div>
<div class='lg-row'>能令見色身　隨機善調伏</div>
</div><p style="margin-left:0em;text-indent:0em;" class="lg-abnormal"><div class='lg-row'>三世一切剎　所有眾導師　種種名號殊　為說皆令見</div>
</p><p style="margin-left:0em;text-indent:0em;" class="lg-abnormal"><div class='lg-row'>過未及現在　一切諸如來　所轉妙法輪　此會皆得聞</div>
</p></div>
<div class='div-commentary'><p style="margin-left:1em">【疏】文中分三。初二句總。次半偈。并後八偈。共八偈半別。後一偈結。</p>
<p style="margin-left:1em">別中讚佛十化。前法界諸國土二句。現受生化。處處受生．身雲徧故。</p>
<p style="margin-left:1em">今十方中所有等一偈。讚神通化。末句雖云轉法。意在通用。</p>
<p style="margin-left:1em">三有三句．讚業果化．一切諸剎名號不同者。示同趣類業報名字故。上三依身。</p>
<p style="margin-left:1em">四隨應演妙法者。即辯揚化。隨應。則能斷彼疑故。</p>
<p style="margin-left:1em">五一偈．勸讚勵化。妙音讚勵故。</p>
<p style="margin-left:1em">六一偈慶慰化。普雨法雨。含彼進修無生法故。上三語業。</p>
<p style="margin-left:1em">七有一偈。領受意化。領問受取．演昔行故。</p>
<p style="margin-left:1em">八有一偈。決擇意化。決擇有情心行差別．及揀諸法性相不同．方能普化故。</p>
<p style="margin-left:1em">九一偈．發起意化。發起宿善．及三乘大行．為善調故。</p>
<p style="margin-left:1em">十有一偈．造作意化。建立佛法事義。種種皆令見故。依實起用。即是化身。故說化身。無別心色。此之十化。與佛地經次第無違。但令相融。不違經旨。<span class='note-inline'>(【鈔】十化者。即佛地經說。佛身有十化。初依身輪起三種化。一受生化。謂受最後身。二神通化。謂諸變等。三業果化。謂受金鏘等。次依語輪起三種化。一辯揚化。謂轉法輪。斷疑答難。二讚勵化。謂讚勝勸學。三慶慰化。謂有進修。或能斷證。隨喜慶慰。意化有四。一領受意化。謂領問受取等。二決擇意化。謂觀有情心行差別。揀擇諸法性相不同。三發起意化。謂能發起宿世善根。及令二乘發大行等。四造作意化。謂能建立諸法事義。是故當知。依實起用。即是化身。故說化身。無別心色。釋曰。上即論文。疏文具用。欲會釋經。少有添減。但觀向引。自分疏中主客之言。)</span>末後一偈。結歸斯會。可知。</p>
<p style="margin-left:1em">○第五東北方法海菩薩。</p>
</div>
<div class='div-orig'><p>爾時眾中。復有菩薩摩訶薩。名法海慧功德藏。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】前眾集中。名最勝光明燈無盡功德藏。法海。可當最勝。光明義與慧同。功德藏名。前後無別。無盡二字。前有後無。十頌讚佛攝勝眷屬。答佛力問。寄讚菩薩。實由佛力。故結云。住力地中。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此會諸佛子　善修眾智慧　斯人已能入　如是方便門</div>
</p><p style="margin-left:0em;text-indent:0em;" class="lg-abnormal"><div class='lg-row'>一一國土中　普演廣大音</div>
<div class='lg-row'>說佛所行處　周聞十方剎</div>
</p><p style="margin-left:0em;text-indent:0em;" class="lg-abnormal"><div class='lg-row'>一一心念中　普觀一切法　安住真如地　了達諸法海</div>
</p><p style="margin-left:0em;text-indent:0em;" class="lg-abnormal"><div class='lg-row'>一一佛身中　億劫不思議　修習波羅蜜　及嚴淨國土</div>
</p><p style="margin-left:0em;text-indent:0em;" class="lg-abnormal"><div class='lg-row'>一一微塵中　能證一切法</div>
<div class='lg-row'>如是無所礙　周行十方國</div>
</p><p style="margin-left:0em;text-indent:0em;" class="lg-abnormal"><div class='lg-row'>一一佛剎中　往詣悉無餘　見佛神通力　入佛所行處</div>
</p>
<div class="lg regular" style="margin-left:0em;"><div class='lg-row'>諸佛廣大音　法界靡不聞　菩薩能了知　善入音聲海　劫海演妙音　其音等無別</div>
<div class='lg-row'>智周三世者　入彼音聲地　眾生所有音　及佛自在聲　獲得音聲智　一切皆能了</div>
</div><p style="margin-left:0em;text-indent:0em;" class="lg-abnormal"><div class='lg-row'>從地而得地　住於力地中　億劫勤修行　所獲法如是</div>
</p></div>
<div class='div-commentary'><p style="margin-left:1em">【疏】文中初一。智滿得法。即為總相。如是方便門者。此有二意。一指前。謂具前三輪之化。故能周徧一一國土。二即下九別。為如是方便也。</p>
<p style="margin-left:1em">餘九別相。共讚七事。一讚普演大音。有三種大。一者處大。一一國故。二者義大。說佛行故。三者體大周聞十方故。</p>
<p style="margin-left:1em">二讚時無空過。念念觀法。證真實故。</p>
<p style="margin-left:1em">三能入勝處。諸佛身中修淨國故。</p>
<p style="margin-left:1em">四於染無礙。塵中證法而周行故。</p>
<p style="margin-left:1em">五能入佛境。見佛神力。入行處故。行處有二。一智行處。謂十力境。二佛化處。謂器及眾生。</p>
<p style="margin-left:1em">六有三頌．善入音聲。初入大音。次入妙音。後入一切音。</p>
<p style="margin-left:1em">七一頌。善知諸地。言從地者。即出心也。而得地者。即住入也。力地中者。即佛地也。所獲法者。結上方便也。</p>
<p style="margin-left:1em">○第六東南方慧燈菩薩。</p>
</div>
<div class='div-orig'><p>爾時眾中。復有菩薩摩訶薩。名慧燈普明。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】名全同前。十頌讚諸菩薩悟入深廣。由三昧力。見佛三昧。即答三昧問也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切諸如來　遠離於眾相　若能知是法　乃見世導師　菩薩三昧中　慧光普明了</div>
<div class='lg-row'>能知一切佛　自在之體性</div>
</div><p style="margin-left:0em;text-indent:0em;" class="lg-abnormal"><div class='lg-row'>見佛真實體　則悟甚深法　普觀於法界　隨願而受身</div>
<div class='lg-row'>從於福海生　安住於智地　觀察一切法　修行最勝道　一切佛剎中　一切如來所</div>
<div class='lg-row'>如是徧法界　悉見真實體　十方廣大剎　億劫勤修行　能遊正徧智　一切諸法海</div>
</p>
<div class="lg regular" style="margin-left:0em;"><div class='lg-row'>唯一堅密身　一切塵中見　無生亦無相　普現於諸國　隨諸眾生心　普現於其前</div>
<div class='lg-row'>種種示調伏　速令向佛道</div>
</div>
<div class="lg regular" style="margin-left:0em;"><div class='lg-row'>以佛威神故　出現諸菩薩　佛力所加持　普見諸如來</div>
<div class='lg-row'>一切眾導師　無量威神力　開悟諸菩薩　法界悉周徧</div>
</div></div>
<div class='div-commentary'><p style="margin-left:1em">【疏】於中分四。初二歎見佛真體。一見佛離相。二見佛自在。言離眾相者。般若云。離一切諸相。則名諸佛。慈氏論云。但離四相．即離一切。謂名義自性及差別也。言自在者。由菩薩定慧雙運。故見佛自在也。</p>
<p style="margin-left:1em">次四頌明悟法。一證深理法。願力而現。二悟多行法。福智成形。三達果法。體無不徧。四了教法。深廣難知。三有二頌。歎身業普應。一深。二廣。云堅密者。齊佛體用。堅即金剛之身。密謂三密之一。即一而多。故徧一切。即大而小。故現塵中。無功之應。故無相而現。若約法門。此身即如來藏性也。不可破壞故堅。深而難見故密。眾生塵心。無不皆具。本自有之。故曰無生。體絕百非。故曰無相。眾生六根。是謂諸國。四後二頌。歎得佛加持。一此佛力。二餘佛力。</p>
<p style="margin-left:1em">○第七西南方華燄髻菩薩。</p>
</div>
<div class='div-orig'><p>爾時眾中。復有菩薩摩訶薩。名華燄髻普明智。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】前列名處。云普華嚴髻。少同多異。十頌歎佛攝生自在德。答前自在問。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切國土中　普演微妙音　稱揚佛功德　法界悉充滿　佛以法為身　清淨如虛空</div>
<div class='lg-row'>所現眾色形　令入此法中</div>
</div><p style="margin-left:0em;text-indent:0em;" class="lg-abnormal"><div class='lg-row'>若有深信喜　及為佛攝受　當知如是人　能生了佛智</div>
<div class='lg-row'>諸有少智者　不能知此法　慧眼清淨人　於此乃能見　以佛威神力　觀察一切法</div>
<div class='lg-row'>入住及出時　所見皆明了　一切諸法中　法門無有邊　成就一切智　入於深法海</div>
</p></div>
<div class='div-commentary'><p style="margin-left:1em">【疏】文分為三。初六攝生無遺。次二寂用無礙。後二大用無涯。今初文二。初二能攝。謂身語深廣。前偈語。後偈身。身中上半體。客塵不染故。下半用。隨物見異故。亦是釋疑。為物現相．不乖如空。<span class='note-inline'>(【鈔】亦是釋疑者。疑云。既以法為佛身。清淨如虛空。何緣現金色等。云何令人悟於虛空。答有三意。一體雖無相。為物現相。物宜見故。隨他意耳。二若不見相。云何令人悟於無相。如不因言。豈顯無言之理。上二意。即為物現相句中通之。三如虛空言。取其清淨無相。非離相求。相即無相。故不乖空。故下經云。佛住甚深真法性。寂滅無相同虛空。而於第一實義中。示現種種所行事。所行利益眾生事。皆因法性而得有。相與無相無差別。入於究竟皆無相。故不乖無相。相即無相耳。)</span>後四偈所攝。初偈何人能了。內信外攝者。次偈以何眼見。唯勝非劣。次偈了見何法。謂一切法。地地三心。<span class='note-inline'>(地地三心者。即入住出。下當廣說。)</span>後偈何位究竟。菩薩地盡。至入佛海。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>安住佛國土　出興一切處　無去亦無來　諸佛法如是　一切眾生海　佛身如影現</div>
<div class='lg-row'>隨其解差別　如是見導師</div>
</div></div>
<div class='div-commentary'><p style="margin-left:1em">【疏】次二寂用無礙中。初偈用徧出興。體無來往。後偈即用恆寂。隨解自差。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切毛孔中　各各現神通　修行普賢願　清淨者能見　佛以一一身　處處轉法輪</div>
<div class='lg-row'>法界悉周徧　思議莫能及</div>
</div></div>
<div class='div-commentary'><p style="margin-left:1em">【疏】後二大用無涯者。初一一毛．皆普現通。後一一身．各徧轉法。</p>
<p style="margin-left:1em">○第八西北方無盡光菩薩。</p>
</div>
<div class='div-orig'><p>爾時眾中。復有菩薩摩訶薩。名威德慧無盡光。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】前名無盡光摩尼王。此云威德慧。即摩尼王。法喻異耳。十頌歎佛出現說法皆周徧德。答無畏問。說法無畏故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一佛剎中　處處坐道場　眾會共圍繞　魔軍悉摧伏　佛身放光明　徧滿於十方</div>
<div class='lg-row'>隨應而示現　色相非一種</div>
</div></div>
<div class='div-commentary'><p style="margin-left:1em">【疏】於中分三。初二總顯身光徧應。次七辨其所作。後一結用歸本。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一微塵內　光明悉充滿　普見十方土　種種各差別　十方諸剎海　種種無量剎</div>
<div class='lg-row'>悉平坦清淨　帝青寶所成　或覆或傍住　或似蓮華合　或圓或四方　種種眾形相</div>
<div class='lg-row'>法界諸剎土　周行無所礙　一切眾會中　常轉妙法輪　佛身不思議　國土悉在中</div>
<div class='lg-row'>於其一切處　導世演真法　所轉妙法輪　法性無差別　依於一實理　演說諸法相</div>
<div class='lg-row'>佛以圓滿音　闡明真實理　隨其解差別　現無盡法門</div>
</div></div>
<div class='div-commentary'><p style="margin-left:1em">【疏】辨所作中分二。初三明光照無遺。後四演法周徧。一徧塵內外法界剎中。二徧佛身中一切剎內。三明所轉性相。四即能轉圓音。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切剎土中　見佛坐道場　佛身如影現　生滅不可得</div>
</p></div>
<div class='div-commentary'><p style="margin-left:1em">【疏】後一結用歸本．不可得故。</p>
<p style="margin-left:1em">○第九下方普明菩薩。</p>
</div>
<div class='div-orig'><p>爾時眾中。復有菩薩摩訶薩。名法界普明慧。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】前名法界光燄慧。此云普明。即前光燄。十頌讚佛境勝用。菩薩能入。答神通問。文云各各現故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來微妙身　色相不思議　見者生歡喜　恭敬信樂法　佛身一切相　悉現無量佛</div>
<div class='lg-row'>普入十方界　一一微塵中　十方國土海　無量無邊佛　咸於念念中　各各現神通</div>
</div></div>
<div class='div-commentary'><p style="margin-left:1em">【疏】於中二。前三顯佛境勝用。先半偈標其體。謂妙身色相。後二頌半辨其用。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>大智諸菩薩　深入於法海　佛力所加持　能知此方便　若有已安住　普賢諸行願</div>
<div class='lg-row'>見彼眾國土　一切佛神力　若人有信解　及以諸大願　具足深智慧　通達一切法</div>
<div class='lg-row'>能於諸佛身　一一而觀察　色聲無所礙　了達於諸境　能於諸佛身　安住智所行</div>
<div class='lg-row'>速入如來地　普攝於法界　佛剎微塵數　如是諸國土　能令一念中　一一塵中現</div>
<div class='lg-row'>一切諸國土　及以神通事　悉現一剎中　菩薩力如是</div>
</div></div>
<div class='div-commentary'><p style="margin-left:1em">【疏】後七菩薩能入。謂入佛境界。於中三。初二具德故知見。次三知見成益。後二結用速疾。並可知。</p>
<p style="margin-left:1em">○第十上方精進力菩薩。</p>
</div>
<div class='div-orig'><p>爾時眾中。復有菩薩摩訶薩。名精進力無礙慧。承佛威神。觀察十方而說頌曰。</p>
</div>
<div class='div-commentary'><p style="margin-left:1em">【疏】此與前名顛倒而已。十頌讚佛圓音現身。神變自在。答無能攝取問。謂此願力普周。無能令不取故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛演一妙音　周聞十方剎　眾音悉具足　法雨皆充徧　一切言詞海　一切隨類音</div>
<div class='lg-row'>一切佛剎中　轉於淨法輪　一切諸國土　悉見佛神變　聽佛說法音　聞已趣菩提</div>
</div></div>
<div class='div-commentary'><p style="margin-left:1em">【疏】於中分三。初三頌歎佛圓音雨法德。然具十義。一唯一妙音。一梵音故。二徧聞一切。稱法性故。三此一即多。事理融故。四彼一一音．雨多法雨。<span class='note-inline'>(【鈔】四多法雨者。隨前一音。即說四諦．十二因緣．六波羅蜜．因果等法。)</span>五彼法各具一切文詞。六各同一切眾生之音。七此音各各徧一切處。八所說各顯性淨之理。九三句各令一切普得見聞。十一句。各各皆得究竟之益。上之十義。從一妙音．展轉開之。具十無盡．方曰圓音。文處可見。<span class='note-inline'>(文處可見者。上之八義．句各一義．唯第九義。具於三句。十亦一句。故十一二句而有十義。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>法界諸國土　一一微塵中　如來解脫力　於彼普現身　法身同虛空　無礙無差別</div>
<div class='lg-row'>色形如影像　種種眾相現　影像無方所　如空無體性　智慧廣大人　了達其平等</div>
<div class='lg-row'>佛身不可取　無生無起作　應物普現前　平等如虛空</div>
</div></div>
<div class='div-commentary'><p style="margin-left:1em">【疏】次四歎佛現身無礙德。初偈解脫力。故現處周細。次偈法身力。故現相即虛。後二偈以般若德。發揮前偈。初偈釋下半。言影像者。顯無方所故。謂光東則影西。光西則影東。質對像生．來無所從。質謝像亡。去無所至。故此影像．即空無體。<span class='note-inline'>(【鈔】言影像者。此句標。下別釋之。離其影像以為二喻。影取光影喻。故云光東影西等。然光影喻．自有二意。一以若身若樹等．以喻物機。日月之光．以喻佛智。所見之影．喻物色形。如瞿師羅之短質。佛智對之。為三尺之影。無邊身之長質。佛智對之。為窮上界而有餘之影。今不取此義。二質喻法身。無二相故。光喻機感。隨其東西所感異故。影喻色形。隨機感光而東西故。今取此義。云無方所。二以像一種為鏡像喻。故云質對像生。無從無去．即無方所。故此影像下。雙結二喻。無方所言。意明空耳。)</span>後偈釋上半。言如空者。不可取等故。故雖現形。猶如水月。平等如空。<span class='note-inline'>(言如空者。等取四義。謂此偈中五義如空。一不可取。無物可取。智覽無性故。二無生。非從無之有故。三無起作。非新成故。四應物現前。無有一物不對空故。隨器大小孔隙之異故。五平等。十方虛空皆不可量。三際虛空同一相故。如來五義者。一離相故。二真常故。三湛寂故。上三寂然不動。四即感而遂通。五體相用等。佛佛相望。平等無二故。雖現形者。經云。佛真法身．猶若虛空。應物現形．如水中月。此義佛佛平等。是故經云。平等如空。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方所有佛　盡入一毛孔　各各現神通　智眼能觀見　毗盧遮那佛　願力周法界</div>
<div class='lg-row'>一切國土中　恒轉無上輪　一毛現神變　一切佛同說　經於無量劫　不得其邊際</div>
</div></div>
<div class='div-commentary'><p style="margin-left:1em">【疏】後三歎佛神變自在德。一則毛孔廣容。二則願能普徧。三舉少況多。又上略配十句。其中具有四十句意。不能繁指。</p>
<p style="margin-left:1em">○第六大科結通無窮。</p>
</div>
<div class='div-orig'><p>如此四天下道場中．以佛神力．十方各有一億世界海微塵數諸菩薩眾而來集會。應知一切世界海．一一四天下諸道場中．悉亦如是。</p>
</div>
<div class='div-commentary'><p style="margin-left:1em">【疏】分二。初舉此。二應知下。類彼。言四天下者。意在閻浮。言總意別。既以結通菩薩雲集。尤顯上歎．是彼十方。遠方便竟。<span class='note-inline'>(【鈔】既以結通者。謂若是勝音眷屬。何以歎後結云。如此四天下道場中．以佛神力．十方各有一億世界海微塵數諸菩薩眾而來集會耶。明知上是十方菩薩歎佛德耳。)</span></p>
<p style="margin-left:1em">【論】第四從爾時世尊欲令一切菩薩大眾得如來無邊境界已下一段。長行有二十八行半經。<span class='note-inline'>(四百八十四言。)</span>於中分為兩段。一從初十行經．明光之德。第二十八行半經．明蓮華出現。第一從初明光之德。大意有十。一令眾除疑獲益。二顯光出處。三顯光之名。四顯光之色。五明光所照遠近。六明光所照威動世界。七光照塵中現無數佛。隨根與益。八光雨十種法輪雲。九光明繞佛。十光入佛足輪。以成大眾信心。明足下是初信入故。說十種智佛。以為自己信心。以不動智為首。第二爾時佛前已下十八行半經。明蓮華出現。於此一段文中。大意有十。一明華現所由。二明華具十種嚴飾。三明毫光出眾來坐。四明勝音菩薩為主。餘者為伴。五明上首菩薩勝音之德。六明諸佛與勝音之力。七明勝音常見諸佛。八明勝音神變自在。九明勝音觀眾說頌。十明正申頌意。此之一段經文．如來眉間毫出光明．名一切菩薩光明普照耀十方藏者。明是十地菩薩智滿中道教行之光。又毫相中出眾菩薩。有世界海微塵數。上首名曰一切法勝音。即是其十地滿足中道果行。將此中道覺行悲智圓滿法界行門．毫塵剎海．無障礙法。答前大眾三十七問。使令現在．及以未來．信此十地法界因果法門．行滿十方。使令得益。是故經云。欲令一切菩薩大眾．得於如來無邊境界神通力故。放眉間光。又光體是法界之理。勝音大眾之海．是其法界之行用故。明從十住初心。以理智萬行體用不相離也。故從十信．即與果行。令修理智體用。法合然故。從果行信進。又勝音菩薩坐蓮華臺。諸菩薩眾坐蓮華鬚。明主伴萬行。明勝音一行徧一切行。一切萬行是勝音一行。明法界理智中圓滿無礙自在行故。還如前菩薩毛孔流光出菩薩行相似。體性一多。重重自在。無體可礙。諸波羅蜜．一中具十。乃至無盡故。緣起互為因果主伴自在故。以理智照之可見。大意明法界行門．一行徧一切行故。同別自在。十正申頌意。如文具明。無煩更釋。大體得大綱紀即得。最下有三行經。<span class='note-inline'>(五十一言。)</span>明都結十方世界同然。<span class='note-inline'>(如來現相品竟。)</span></p>
</div></div></div>
<p class='juan'>大方廣佛華嚴經疏論纂要卷第十三</p>
</div><!-- end of div[@id='body'] -->
</body></html>