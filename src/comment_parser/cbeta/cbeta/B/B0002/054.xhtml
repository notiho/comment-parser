<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu127' />
<p class='juan'>大方廣佛華嚴經疏論纂要卷第五十四</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu128' />
<div class='div-orig'><p class="head2">十迴向品第二十五<span class='note-inline'>(之八)</span></p>
</div>
<div class='div-commentary'><p style="margin-left:1em">○四十六歎佛出世。如上大威光童子。偈聲普告等。</p>
</div>
<div class='div-orig'><p>佛子。菩薩摩訶薩。若見如來出興於世。開演正法。</p>
</div>
<div class='div-commentary'><p style="margin-left:1em">【疏】初施行者。即法施行。於中三。一見佛興世。二法施益生。三結所成益。</p>
</div>
<div class='div-orig'><p>以大音聲普告一切。如來出世。如來出世。令諸眾生得聞佛名。捨離一切我慢戲論。</p>
<p>復更勸導令速見佛。令憶念佛。令歸向佛。令攀緣佛。令觀察佛。令讚歎佛。</p>
<p>復為廣說佛難值遇。千萬億劫時乃一出。眾生由此得見於佛。生清淨信。踊躍歡喜尊重供養。</p>
<p>復於佛所聞諸佛名．轉更值遇無數諸佛。植諸善本修習增長。</p>
</div>
<div class='div-commentary'><p style="margin-left:1em">【疏】二中四。初令聞名離惑益。二復更下。見身起行益。三復為下。讚希增敬益。四復於下。展轉增長益。</p>
</div>
<div class='div-orig'><p>爾時無數百千萬億那由他眾生。因見佛故。皆得清淨。究竟調伏。彼諸眾生於菩薩所．皆生最上善知識想。因菩薩故成就佛法。以無數劫所種善根。普於世間施作佛事。</p>
</div>
<div class='div-commentary'><p style="margin-left:1em">【疏】三結益。可知。</p>
</div>
<div class='div-orig'><p>佛子。菩薩摩訶薩開示眾生令見佛時。以諸善根如是迴向。所謂願一切眾生不待勸誘自往見佛．承事供養．皆令歡喜。願一切眾生常樂見佛．心無廢捨。願一切眾生常勤修習廣大智慧．受持一切諸佛法藏。願一切眾生隨所聞聲皆悟佛法．於無量劫修菩薩行。願一切眾生安住正念．恒以智眼見佛出興。願一切眾生不念異業．常憶見佛．勤修十力。願一切眾生於一切處常見諸佛．了達如來徧虛空界。願一切眾生皆得具足佛自在身．普於十方成道說法。願一切眾生遇善知識常聞佛法．於諸如來得不壞信。願一切眾生悉能稱歎諸佛出興．令其見者普得清淨。是為菩薩摩訶薩歎佛出世善根迴向。為令眾生見一切佛供養承事。於無上法究竟清淨故。</p>
</div>
<div class='div-commentary'><p style="margin-left:1em">【疏】二迴向。可知。</p>
<p style="margin-left:1em">○四十七施大地。</p>
</div>
<div class='div-orig'><p>佛子。菩薩摩訶薩捨於大地。或施諸佛造立精舍。或施菩薩及善知識隨意所用。或施眾僧以為住處。或施父母。或施別人。聲聞獨覺種種福田。乃至一切貧窮孤露及餘四眾。隨意悉與．令無所乏。或施造立如來塔廟。於如是等諸處之中。悉為辦具資生什物。令隨意用．無所恐懼。</p>
</div>
<div class='div-commentary'><p style="margin-left:1em">【疏】施大地中。但通相言也。初施行中。畧列諸田。實通一切。言別人者。謂有資財人。非敬非悲故。菩薩通於一切。善知識．要在益我。<span class='note-inline'>(【鈔】言別人者。即不思議境界經普賢云。又復菩薩為護三昧。隨法施時。不揀福田。怨親善惡。持戒破戒。富貴貧賤。又復思惟。施於富者。雖無所用。然我自應修習施行。釋曰。即有財為別人也。)</span>於中佛塔菩薩知識父母是恩田．亦敬田。眾僧二乘是德田．亦敬田。貧孤是悲田．亦苦田。此等皆能生福。如世之田。若敬田有病．即亦敬亦悲。乃成四句。故智論十四云。一憐愍施。謂於貧窮下賤及畜生。二恭敬施。謂於佛及法身菩薩等。三憐愍恭敬施。謂於老病貧窮阿羅漢辟支佛等。<span class='note-inline'>(釋曰。論唯此三句。今有非恭敬。非憐愍即別人。)</span>總收為二。謂悲與敬。其非敬非悲。亦悲田攝。無德可恭敬故。然此二田。此理御心。則等無優劣。故淨名云。最下乞人。猶如如來福田無異。無所分別。等於大悲。若直就境論。則敬強悲劣。以恩深德厚故。如校量功德經說。若就於心。即悲田為勝。親引悲故。故敬則田強而悲心弱。悲則田弱而悲心強。各有其美。俱為良田。若等是敬田。恩則勝德。故校量經云。供百羅漢。不及一生身父母。阿含中說。供養父母。共一生補處功德齊等。若同是恩田。在家人則父母恩勝。出家則師僧恩勝。如舍利弗請問經說。或約生色身。及生法身。則優劣可知矣。等是德田。別不如普。故梵網經說。別請五百羅漢菩薩僧。不如僧次一凡夫僧。又由主財田異。感報勝劣。種種不同。恐繁不載。<span class='note-inline'>(又由主財田等者。俱舍論云。由主財田異故。施果差別。此即約分別門。就於三輪。皆具優劣。主謂重心輕心等。財謂好物惡物等。田謂若敬若悲等。)</span>然今此中菩薩施心。悲智齊於虛空。事物窮乎法界。施田凡聖盡於十方。故三事性空深無底。三事殊特勝無比。三事廣大徧無涯。三事相融俱無礙。<span class='note-inline'>(然今此中下。第三結示經旨。三事即三輪。廣即約事。深即約理。融有二義。一融於上事理。二以理融事。重重無盡。)</span></p>
</div>
<div class='div-orig'><p>菩薩摩訶薩隨何方所布施地時。以諸善根如是迴向。所謂願一切眾生具足清淨一切智地．悉到普賢眾行彼岸。願一切眾生得總持地．正念受持一切佛法。願一切眾生得住持力．常能守護一切佛教。願一切眾生得如地心．於諸眾生意常清淨無有惡念。願一切眾生持諸佛種．成就菩薩諸地次第無有斷絕。願一切眾生普為一切作安隱處．悉令調伏住清淨道。願一切眾生同諸如來利益世間．普使勤修安住佛力。願一切眾生普為世間之所愛樂．悉令安住無上佛樂。願一切眾生獲善方便．住佛諸力無畏法中。願一切眾生得如地智．自在修行一切佛法。是為菩薩摩訶薩施大地時善根迴向。為令眾生皆得究竟一切如來清淨地故。</p>
</div>
<div class='div-commentary'><p style="margin-left:1em">【疏】二迴向行中。初一果地。餘九因地。各相似義。如理應思。</p>
<p style="margin-left:1em">○四十八施僮僕。</p>
</div>
<div class='div-orig'><p>佛子。菩薩摩訶薩布施僮僕。供養一切諸佛菩薩真善知識。或施僧寶。或奉父母尊勝福田。或復給施病苦眾生。令無闕乏以存其命。或復施與貧窮孤露。及餘一切無瞻侍者。或為守護如來塔廟。或為書持諸佛正法。以百千億那由他僕使隨時給施。其諸僕使．皆聰慧善巧性自調順。常勤精進無有懈惰。具質直心。安樂心。利益心。仁慈心。恭恪心。無怨恨心。無讎敵心。能隨受者方俗所宜。於彼彼中作諸利益。又皆從菩薩淨業所感。才能技藝．工巧算數．靡不通達。善能供侍．悅可其心。</p>
<p>菩薩爾時以諸善根如是迴向。所謂願一切眾生得調順心．一切佛所．修習善根。願一切眾生隨順供養一切諸佛．於佛所說．悉能聽受。願一切眾生得佛攝受．常觀如來更無餘念。願一切眾生不壞佛種．勤修一切順佛善根。願一切眾生常勤供養一切諸佛．無空過時。願一切眾生攝持一切諸佛妙義．言辭清淨．遊行無畏。願一切眾生常樂見佛．心無厭足．於諸佛所．不惜身命。願一切眾生得見諸佛．心無染著．離世所依。願一切眾生但歸於佛．永離一切邪歸依處。願一切眾生隨順佛道．心常樂觀無上佛法。是為菩薩摩訶薩施僕使時善根迴向。為令眾生遠離塵垢淨治佛地。能現如來自在身故。</p>
</div>
<div class='div-commentary'><p style="margin-left:1em">【疏】少美曰僮。以擬瞻侍。執守曰僕。以備勞役。然不放之從良。而施與人還令成僕者。以菩薩行海。無善不修。若唯放從良。有三義闕。一行海不具。二彼僕本願不滿。三佛果闕此應機之德。餘可知。</p>
<p style="margin-left:1em">○四十九施自身為給侍。</p>
</div>
<div class='div-orig'><p>佛子。菩薩摩訶薩以身布施諸來乞者。布施之時。生謙下心。生如地心。生忍受眾苦無變動心。生給侍眾生不疲厭心。生於諸眾生猶如慈母。所有眾善悉迴與心。生於諸愚險極惡眾生種種侵陵皆寬宥心。安住善根．精勤給事。</p>
<p>菩薩爾時悉以善根如是迴向。所謂願一切眾生隨其所須．常無闕乏．修菩薩行．恒不間斷。不捨一切菩薩義利。善住菩薩所行之道。了達菩薩平等法性。得在如來種族之數。住真實語。持菩薩行。令諸世間得淨佛法。深心信解．證法究竟。令諸眾生出生清淨增上善根。住大功德．具一切智。又以此善根．令一切眾生常得供養一切諸佛。解一切法。受持讀誦。不忘不失。不壞不散。心善調伏。不調令調。以寂靜法而調習之。令彼眾生．於諸佛所．住如是事。又以此善根．令一切眾生作第一塔．應受世間種種供養。令一切眾生成最上福田．得佛智慧．開悟一切。令一切眾生作最上受者．普能饒益一切眾生。令一切眾生成最上福利．能使具足一切善根。令一切眾生成第一好施處．能使獲得無量福報。令一切眾生於三界中．皆得出離。令．一切眾生作第一導師．能為世間示如實道。令一切眾生得妙總持．具持一切諸佛正法。令一切眾生證得無量第一法界．具足虛空無礙正道。是為菩薩摩訶薩施自己身善根迴向。為令眾生皆得應供無量智身故。</p>
</div>
<div class='div-commentary'><p style="margin-left:1em">【疏】二迴向行中。有二十願。前十進善。後十住持。</p>
<p style="margin-left:1em">○五十聞法喜悅捨身供佛。</p>
</div>
<div class='div-orig'><p>佛子。菩薩摩訶薩。聞法喜悅．生淨信心。能以其身供養諸佛。</p>
<p>欣樂信解無上法寶。於諸佛所．生父母想。讀誦受持無礙道法。普入無數那由他法大智慧寶諸善根門。心常憶念無量諸佛。入佛境界．深遠義理。能以如來微密梵音。興佛法雲。雨佛法雨。勇猛自在。能分別說一切智人第一之地。具足成就薩婆若乘。以無量百千億那由他大法成滿諸根。</p>
<p>佛子。菩薩摩訶薩於諸佛所聞如是法。歡喜無量。安住正法。自斷疑惑。亦令他斷。心恒怡暢。功德成滿。善根具足意恒相續。利益眾生。心常不匱。獲最勝智。成金剛藏。親近諸佛。淨諸佛剎。常勤供養一切如來。<span class='note-inline'>(【校】深遠義理．麗藏及唐合論本北平綱要本均作深達義理。)</span></p>
</div>
<div class='div-commentary'><p style="margin-left:1em">【疏】初施行者。即財法二供。文中三。初標行體。二欣樂下。別顯行相。初自利行。後能以如下。利他行。三佛子下。結行成益。</p>
</div>
<div class='div-orig'><p>菩薩爾時以諸善根如是迴向。所謂願一切眾生皆得圓滿最勝之身．一切諸佛之所攝受。願一切眾生常近諸佛依諸佛住．恒得覲仰未曾遠離。願一切眾生皆得清淨不壞之身．具足一切功德智慧。願一切眾生常勤供養一切諸佛．行無所得究竟梵行。願一切眾生得無我身．離我我所。願一切眾生悉能分身徧十方剎．猶如影現而無來往。願一切眾生得自在身．普往十方無我無受。願一切眾生從佛身生．處在如來無上身家。願一切眾生得法力身．忍辱大力無能壞者。願一切眾生得無比身．成就如來清淨法身。願一切眾生成就出世功德之身．生無所得清淨法界。是為菩薩摩訶薩以身供佛善根迴向。為令眾生永住三世諸佛家故。</p>
</div>
<div class='div-commentary'><p style="margin-left:1em">○五十一以身普施一切眾生。</p>
</div>
<div class='div-orig'><p>佛子。菩薩摩訶薩以身布施一切眾生。為欲普令成就善根。憶念善根。菩薩摩訶薩自願其身為大明燈．普能照耀一切眾生。為眾樂具．普能攝受一切眾生。為妙法藏．普能任持一切眾生。為淨光明．普能開曉一切眾生。為世光影．普令眾生常得覩見。為善根因緣．普令眾生常得值遇。為真善知識．令一切眾生悉蒙教誘。為平坦道．令一切眾生皆得履踐。為無有上具足安樂。令一切眾生離苦清淨。為明淨日．普作世間平等利益。</p>
</div>
<div class='div-commentary'><p style="margin-left:1em">【疏】施行中亦具事法二施。初總標。後菩薩下。別顯。若約事。則身為日月光明．河池井泉．以施於物。以三種世間身得自在故。若約法施．則法燈照耀。法日利益等。文中或法或事。而義實兩兼。</p>
</div>
<div class='div-orig'><p>菩薩爾時以諸善根如是迴向。所謂願一切眾生常親近佛．入佛智地。願一切眾生得隨順智．住無上覺。願一切眾生常處佛會．意善調伏。願一切眾生所行有則．具佛威儀。願一切眾生悉得涅槃．深解法義。願一切眾生具知足行．生如來家。願一切眾生捨無明欲．住佛志樂。願一切眾生生勝善根．坐菩提樹。願一切眾生殺煩惱賊．離怨害心。願一切眾生具足護持一切佛法。是為菩薩摩訶薩以身布施一切眾生善根迴向。為欲利益一切眾生．令得無上安隱處故。</p>
</div>
<div class='div-commentary'><p style="margin-left:1em">【疏】二迴向行中。上之施行．以身就生等。翻願眾生以身近佛等。隨義思之。</p>
<p style="margin-left:1em">○五十二施身給侍諸佛。</p>
</div>
<div class='div-orig'><p>佛子。菩薩摩訶薩自以其身給侍諸佛。於諸佛所．念報重恩．如父母想。於諸如來．起深信樂。以清淨心．護佛菩提．住諸佛法。離世間想。生如來家。隨順諸佛。離魔境界。了達一切諸佛所行。成就一切諸佛法器。</p>
</div>
<div class='div-commentary'><p style="margin-left:1em">【疏】初施行。亦有身侍心侍。</p>
</div>
<div class='div-orig'><p>菩薩爾時以此善根如是迴向。所謂願一切眾生得清淨心．一切智寶而自莊嚴。願一切眾生住善調伏．遠離一切諸不善業。願一切眾生得不可壞堅固眷屬．普能攝受諸佛正法。願一切眾生為佛弟子．到於菩薩灌頂之地。願一切眾生常為諸佛之所攝受．永離一切不善之法。願一切眾生隨順諸佛．修行菩薩最勝之法。願一切眾生入佛境界．悉皆得授一切智記。願一切眾生與諸如來皆悉平等．一切佛法無不自在。願一切眾生悉為諸佛之所攝受．常能修行無取著業。願一切眾生常為諸佛第一侍者．一切佛所修智慧行。</p>
</div>
<div class='div-commentary'><p style="margin-left:1em">【疏】二迴向行。亦依二侍立願。</p>
</div>
<div class='div-orig'><p>是為菩薩摩訶薩給侍諸佛善根迴向。為欲證得諸佛菩提。為欲救護一切眾生。為欲出離一切三界。為欲成就無損惱心。為得無量廣大菩提。為欲成就照佛法智。為欲常蒙諸佛攝受。為得諸佛之所護持。為欲信解一切佛法。為欲成就與三世佛平等善根。為欲圓滿無悔恨心。證得一切諸佛法故。</p>
</div>
<div class='div-commentary'><p style="margin-left:1em">○五十三施國所有乃至王位。</p>
</div>
<div class='div-orig'><p>佛子。菩薩摩訶薩布施國土一切諸物。乃至王位悉亦能捨。於諸世事．心得自在。無繫無縛．無所戀著。遠離惡業．饒益眾生。不著業果。不樂世法。不復貪染諸有生處。雖住世間．非此處生。心不執著蘊界處法。於內外法．心無依住。常不忘失諸菩薩行。未曾遠離諸善知識。持諸菩薩廣大行願。常樂承事一切善友。</p>
</div>
<div class='div-commentary'><p style="margin-left:1em">【疏】初施行中。先明事捨。後於諸下。明其心捨。自在是總。下十句別。現棄萬乘猶如脫屣。何繫縛哉。餘義見十藏品。</p>
</div>
<div class='div-orig'><p>菩薩爾時以此善根如是迴向。所謂願一切眾生為大法王．於法自在到於彼岸。願一切眾生成佛法王．摧滅一切煩惱怨賊。願一切眾生住佛王位．得如來智．開演佛法。願一切眾生住佛境界．能轉無上自在法輪。願一切眾生生如來家於法自在．護持佛種．永使不絕。願一切眾生開示無量法王正法．成就無邊諸大菩薩。願一切眾生住淨法界．為大法王．現佛出興．相繼不斷。願一切眾生於諸世界作智慧王．化導羣生．無時暫捨。願一切眾生普為法界虛空界等諸世界中一切眾生作法施主．使其咸得住於大乘。願一切眾生得成具足眾善之王．與三世佛善根齊等。是為菩薩摩訶薩布施王位善根迴向。為欲令彼一切眾生究竟住於安隱處故。</p>
</div>
<div class='div-commentary'><p style="margin-left:1em">○五十四施王都城。</p>
</div>
<div class='div-orig'><p>佛子。菩薩摩訶薩。見有人來乞王京都嚴麗大城。及以關防所有輸稅。盡皆施與．心無吝惜。專向菩提．發大誓願。住於大慈。行於大悲。志意歡悅．利益眾生。以廣大智．解了深法。安住諸佛平等法性。發心為求一切智故．於自在法起深樂故．於自在智求證得故．淨修一切諸功德故．住於堅固廣大智故．廣集一切諸善根故．修行一切佛法願故．自然覺悟大智法故．安住菩提心無退故．修習一切菩薩行願一切種智盡究竟故．而行布施。</p>
<p>以此善根如是迴向。所謂願一切眾生悉能嚴淨無量剎土．奉施諸佛以為住處。願一切眾生常樂居止阿蘭若處．寂靜不動。願一切眾生永不依止王都聚落．心樂寂靜．永得究竟。願一切眾生永不樂著一切世間．於世語言常樂遠離。願一切眾生得離貪心．施諸所有．心無中悔。願一切眾生得出離心．捨諸家業。願一切眾生得無吝心．常行惠施。願一切眾生得不著心．離居家法。願一切眾生得離眾苦．除滅一切災<span class='note-inline'>(【校】災．纂要誤作火。)</span>橫怖畏。願一切眾生嚴淨十方一切世界．奉施諸佛。是為菩薩摩訶薩布施王都善根迴向。為令眾生悉能嚴淨諸佛剎故。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○五十五施內宮眷屬。</p>
</div>
<div class='div-orig'><p>佛子。菩薩摩訶薩。所有一切內宮眷屬伎侍眾女。皆顏貌端正．才能具足。談笑歌舞．悉皆巧妙。種種衣服種種華香而以嚴身。見者歡喜．情無厭足。如是寶女百千萬億那由他數。皆由菩薩善業所生。隨意自在。敬順無失。盡以布施諸來乞者。</p>
<p>而於其中無愛樂心。無顧戀心。無耽著心。無繫縛心。無執取心。無貪染心。無分別心。無隨逐心。無取相心。無樂欲心。</p>
</div>
<div class='div-commentary'><p style="margin-left:1em">【疏】初施行中二。一女麗具德。二而於下。明施心清淨。</p>
</div>
<div class='div-orig'><p>菩薩爾時觀諸善根。為欲令一切眾生咸得出離故迴向。得佛法喜故迴向。於不堅固中而得堅固故迴向。得金剛智不可壞心故迴向。入佛道場故迴向。到於彼岸故迴向。得無上菩提心故迴向。能以智慧了達諸法故迴向。出生一切善根故迴向。入三世諸佛家故迴向。</p>
</div>
<div class='div-commentary'><p style="margin-left:1em">【疏】二明迴向行。文分為二。初迴向意。二正顯迴向。今初。以歷事將終。文勢稍展。此一段文．貫於前後。然晉經迴向二字皆在句初。則是迴向菩提意也。今經在於句末。則是迴向之意。然迴向意與迴向所為．大同小異。小異云何。謂有此意故．所以迴向。今迴向者．為成此故。又意則多通諸行。所為別約施行。言大同者。意為此故。就文又二。初正顯迴向之意。文有十句。</p>
</div>
<div class='div-orig'><p>佛子。菩薩摩訶薩住如是法生如來家。增長諸佛清淨勝因。出生最勝一切智道。深入菩薩廣大智業。滅除一切世間垢惱。常能供施功德福田。為諸眾生宣說妙法。善巧安立。令其修習。諸清淨行。常勤攝取一切善根。</p>
</div>
<div class='div-commentary'><p style="margin-left:1em">【疏】後重牒前意。欲將迴向。初句總指上意。故云住如是法。生如來家下。從後倒牒。亦有十句。一牒入佛家。二勝因即出世善。次五可知。八善巧者。謂不堅易堅。九修習者。是得法喜。十常攝善根。為令出離。西域文勢。義多如此。反騰前辭。</p>
</div>
<div class='div-orig'><p>菩薩爾時以諸善根如是迴向。所謂願一切眾生常得無量三昧眷屬．菩薩勝定相續不斷。願一切眾生常樂見佛悉入諸佛莊嚴三昧。願一切眾生成就菩薩不思議定．自在遊戲無量神通。願一切眾生入如實定．得不壞心。願一切眾生盡獲菩薩甚深三昧．於諸禪定而得自在。願一切眾生得解脫心．成就一切三昧眷屬。願一切眾生種種三昧皆得善巧。悉能攝取諸三昧相。願一切眾生得勝智三昧．普能學習諸三昧門。願一切眾生得無礙三昧．入深禪定終不退失。願一切眾生得無著三昧．心恆正受不取二法。</p>
</div>
<div class='div-commentary'><p style="margin-left:1em">【疏】二正明迴向。文有十願。隨一一願。具前十意。十願皆云三昧者。禪定輕安。身心柔軟。猶彼女故。故善財偈云。定女常供侍。</p>
</div>
<div class='div-orig'><p>是為菩薩摩訶薩布施一切內宮眷屬時善根迴向。為欲令一切眾生皆得不壞清淨眷屬故。為欲令一切眾生皆得菩薩眷屬故。為欲令一切眾生悉得滿足佛法故。為欲令一切眾生滿足一切智力故。為欲令一切眾生證於無上智慧故。為欲令一切眾生得於隨順眷屬故。為欲令一切眾生得同志行人共居故。為欲令一切眾生具足一切福智故。為欲令一切眾生成就清淨善根故。為欲令一切眾生得善和眷屬故。為欲令一切眾生成就如來清淨法身故。為欲令一切眾生成就次第如理辯才．善說諸佛無盡法藏故。為欲令一切眾生永捨一切世俗善根．同修出世清淨善根故。為欲令一切眾生淨業圓滿。成就一切清淨法故。為欲令一切眾生一切佛法皆悉現前。以法光明普嚴淨故。</p>
</div>
<div class='div-commentary'><p style="margin-left:1em">【疏】三結。四所為。並可知。</p>
<p style="margin-left:1em">○五十六施妻子二事合願。</p>
</div>
<div class='div-orig'><p>佛子。菩薩摩訶薩能以所愛妻子布施。猶如往昔須達拏太子。現莊嚴王菩薩。及餘無量諸菩薩等。</p>
</div>
<div class='div-commentary'><p style="margin-left:1em">【疏】初施行中二。先標章引例。須達拏者。此云善愛。或云好愛。事如彼經。現莊嚴王．如大莊嚴經說。又如菩薩本緣經說。一切持王子施二子等。<span class='note-inline'>(【鈔】須達拏者．此云善愛。或云好愛。經唯一卷。說事甚廣。今當略引。阿難請問。佛說過去不可說劫。有一大國。名為葉波。王號溼波。無子禱神。後乃有子。內外歡喜。號須大拏。年十五六。無藝不通。納妃名曼垣。生一男一女。太子廣行惠施。施王敵國。行蓮華白象與其怨國。大臣瞋懼白王。擯太子於檀特山。太子出門．一切皆施。無揀車馬。亦為他乞。太子負男。其妃抱女。至其山所。山有道人．名阿蘭陀。太子遂問道人云。何可居止。答云。山是福地。無處不可。乃造草菴而居。有拘留國十二醜婆羅門。年四十方娶妻。妻令求奴婢。聞太子好施。去山六千里。而來求乞。初遇獵師欲殺之。云王遣迎太子。獵遂放之。見太子乞子。太子自縛以施之。其母不在。母目瞤動。左手復痒．恐太子不安。遽歸。三問太子。不應。復問。方答云。我以施訖。其妻悶絕。良久乃蘇。放聲大哭。太子言。汝憶過去提和竭佛時。我為婆羅門子。汝為女賣華。我以五百金錢。買汝五華。汝寄二華以上於佛。願為我妻。我時要汝莫違我意。汝答可爾。今何亂我善施心耶。帝釋知其心堅。復化為婆羅門。亦十二醜。就其乞妻。太子即施。卻來寄太子所。太子怪問。方答云。我是天帝。故來相試。遂復天身。令其求願。妻有三願。一願賣我子還至本國。二願我子不至饑苦。三願我及太子早還本國。帝釋曰。如汝所願。太子發願言。願一切眾生．皆得度脫生老病死之苦。帝釋歎言。大哉是願。非我所能。更求何願。又願言。今且願大富。常行布施。又願國王大臣。皆思見我。帝釋言如意。婆羅門將子歸。婦瞋何用王種。別求奴婢。遂外國賣子。帝釋謗無買者。遂至本國。國人識之。白王。王欲抱之。啼不肯就。問賣男子。先言。男銀錢一千。特牛百頭。女銀錢二千。特牛二百。王問．何以女貴男賤。答言。王之後宮。與王無親。出自微賤。而受榮寵。王唯一子。逐之深山．曾不眷念。明知女貴男賤。王遂令人追太子還。付以寶藏恣其布施。遂致得佛。父即淨飯。母即摩耶。妃即瞿夷。男即羅睺。女即現羅復成利母。婆羅門即調達。妻即旃遮那摩。山上道人即目連。獵師即阿難。又如菩薩本緣者。經有三卷。今當第一。一半向後。至第二卷。一半向前。然其緣起。全似須大拏。但彼施一男一女。此施二子皆男。又加乞眼。略無王請歸。餘多同也。更復略引。一切持王好施。施王白象行蓮華上。力能敵國。國人大臣。皆悉恐懼。又慮敵國來侵。遂令擯王子於雪山。山中施二子與醜婆羅門。婆羅門賣之。至本國。祖王驚歎。後帝釋化為婆羅門乞妻。王子施之。便云。汝妻端正。恐為賊劫。且寄於汝。我要當取。王子聞已。默然受之。復化婆羅門從之乞眼。王子欲挑。復止之云。我今未用。且寄汝處。我要當取。王子云。我云何受二種寄附。釋知心堅還復天身云。妻及目二物。是我所有。今且寄汝。勿復施人。飛空而去。雨華稱讚。必證菩提。)</span></p>
</div>
<div class='div-orig'><p>菩薩爾時乘薩婆若心。行一切施。淨修菩薩布施之道。其心清淨．無有中悔。罄捨所珍．求一切智。令諸眾生淨深志樂。成菩提行。觀菩薩道。念佛菩提。住佛種性。</p>
</div>
<div class='div-commentary'><p style="margin-left:1em">【疏】二明能施心。於中初自分所依。</p>
</div>
<div class='div-orig'><p>菩薩摩訶薩成辦如是布施心已。決定志求如來之身。自觀己身。繫屬一切．不得自在。又以其身普攝眾生。猶如寶洲給施一切。未滿足者令其滿足。菩薩如是護念眾生。欲令自身作第一塔。普使一切皆生歡喜。欲於世間生平等心。欲為眾生作清涼池。欲與眾生一切安樂。欲為眾生作大施主。智慧自在．了知菩薩所行之行。而能如是大誓莊嚴。趣一切智。願成無上智慧福田。普念眾生常隨守護。而能成辦自身利益。智慧光明普照於世。常勤憶念菩薩施心。恆樂觀察如來境界。</p>
</div>
<div class='div-commentary'><p style="margin-left:1em">【疏】後勝進所為。初結前生後。次自觀下。觀身不堅。况於妻子。後又以下。而修堅固二利之法。</p>
</div>
<div class='div-orig'><p>佛子。菩薩摩訶薩以無縛無著解脫心。布施妻子所集善根．如是迴向。所謂願一切眾生住佛菩提．起變化身．周徧法界．轉不退輪。願一切眾生得無著身．願力周行一切佛剎。願一切眾生捨愛憎心．斷貪恚結。願一切眾生為諸佛子．隨佛所行。願一切眾生於諸佛所．生自己心．不可沮壞。願一切眾生常為佛子．從法化生。願一切眾生得究竟處。成就如來自在智慧。願一切眾生證佛菩提．永離煩惱。願一切眾生能具演說佛菩提道．常樂修行無上法施。願一切眾生得正定心．不為一切諸緣所壞。願一切眾生坐菩提樹．成最正覺。開示無量從法化生諸善男女。</p>
<p>是為菩薩摩訶薩布施妻子善根迴向。為令眾生皆悉證得無礙解脫無著智故。</p>
</div>
<div class='div-commentary'><p style="margin-left:1em">【疏】二佛子下。明迴向行。有十一願。初一依於施心。欲令普徧故。次二依妻立願。次三及後一．依子立願。生自己心。如己骨肉等故。餘通依上三立願。然所施化實。應成四句。一乞者是化。所施為實。如賢愚經說。毗沙門化作夜叉。從王乞子等。此破菩薩執故。<span class='note-inline'>(【鈔】然所施下。第二料揀。言如賢愚經毗沙門等者即第一經。因梵王請佛說法。佛辭眾生垢蔽。不如速滅。梵王遂引昔緣勸佛。昔無數劫。為生求法。乃至一偈。以身心妻子而用施與。何不念昔而欲棄生。過去久遠。於閻浮提。有大國王。號修樓婆。領此世界八萬四千小國。初以財施。後思以堅實法施。遂慕說者。毗沙門王。見欲往試。變作夜叉。色貌青黑。眼赤如血。鉤牙外出。頭髮悉豎。詣王宮門云。我能說法。王請入宮。欲請說法。彼云。先以所愛夫人及所愛子。與我食者。乃與汝法。王即以所愛夫人及兒中勝者與之。夜叉食竟。為王說偈云。一切行無常。生者皆有苦。五陰空無相。無有我我所。王聞歡喜。書寫流布。無有悔恨。毗沙門遂復本身。讚云奇特。夫人及子。猶存如故。王者是佛。昔為法尚爾。今何速滅。釋曰。此則妻子是實。乞者是化。此破菩薩執者。如淨名云。十方世界中作魔王者。多是住不思議解脫菩薩。以方便力。現作魔王。故云破菩薩執。)</span>二乞者是實。所施是化。如攝論說。毗荀陀王。捨子與婆羅門是化無惱。以菩薩方便。滿乞意故。<span class='note-inline'>(二乞者是實者。引第十一梁攝論云。或現種種本生。由逼惱他。及逼惱怨對。令他相愛利益安樂心。釋論曰。為化邪見眾生。不信因果。令得正法。離惡修善故。化現種種本生。如毗荀陀王。捨兒與婆羅門。非是逼惱他。此兒是化作。何以故。菩薩無逼惱此人。生彼人安樂故．又如藥藏菩薩。令眉絺王。與毗提訶王相逼惱。此亦是化作。後悉令相愛利益安樂心。菩薩行如是事。有何利益。論曰。生他信心為先。後於三乘聖道中。彼善根成熟。是名菩薩甚深制差別。)</span>三者俱化。旁警眾生。四者俱實。復有二種。一始行者。欲將施時。再三本問故。瑜伽三十九說。施妻子時。先當曉喻令喜。終不強逼。令其憂惱。於來乞者。雖以正言曉喻。不施怨家等。二根熟者。其所施人。多與菩薩同結志願。互為主伴。今將為施。遂本所祈故。下經云。生生行施處。願常以我施。<span class='note-inline'>(四俱實者。如一切施王。施兒與婆羅門。鞭打而持去。至一樹下。更欲打之。樹神手擬婆羅門即倒。神欲斷彼命。奪王子送還。王子告神。請勿害之。我若再還。令我父王。檀行不足。即為不孝之子。神遂放之。此即妻子同行也。尚須自捨身命。豈有辭苦而退。言生生行施處者。即七十五。釋迦女瞿波昔緣中事。當時妙德童女。欲事太子。太子要云。恐為其障修菩薩道。彼女意云。我無染心。請為主者。偈白太子。中有偈云。無量劫頂載。廣大金剛山。若能眷納我。甘心受此苦。無量生死海。以我身肉施。汝得法王處。願令我亦然。若能眷納我。與我為主者。生生行施處。願常以我施。釋曰。斯皆根熟之者。)</span></p>
<p style="margin-left:1em">○五十七施宅舍。</p>
</div>
<div class='div-orig'><p>佛子。菩薩摩訶薩莊嚴舍宅及諸資具。隨有乞求一切施與。行布施法於家無著。遠離一切居家覺觀。厭惡家業資生之具。不貪不味心無繫著。知家易壞心恆厭捨。都於其中無所愛樂。但欲出家修菩薩行。以諸佛法而自莊嚴。一切悉捨心無中悔。常為諸佛之所讚歎。舍宅財物隨處所有．悉以惠施。心無戀著。見有乞求心生喜慶。菩薩爾時以此善根如是迴向。所謂願一切眾生捨離妻子．成就出家第一之樂。願一切眾生解脫家縛入於非家．諸佛法中修行梵行。願一切眾生捨離慳垢．樂一切施心無退轉。願一切眾生永離家法．少欲知足無所藏積。願一切眾生出世俗家．住如來家。願一切眾生得無礙法．滅除一切障礙之道。願一切眾生離家屬愛．雖現居家心無所著。願一切眾生善能化誘．不離家法說佛智慧。願一切眾生身現在家．心常隨順佛智而住。願一切眾生在居家地住於佛地．普令無量無邊眾生發歡喜心。是為菩薩摩訶薩布施舍宅時善根迴向。為令眾生成就菩薩種種行願神通智故。</p>
</div>
<div class='div-commentary'><p style="margin-left:1em">○五十八施園林等。</p>
</div>
<div class='div-orig'><p>佛子。菩薩摩訶薩。布施種種園林臺榭遊戲快樂莊嚴之處。作是念言。我當為一切眾生作好園林。我當為一切眾生示現法樂。我當施一切眾生歡喜之意。我當示一切眾生無邊喜樂。我當為一切眾生開淨法門。我當令一切眾生發歡喜心。我當令一切眾生得佛菩提。我當令一切眾生成滿大願。我當於一切眾生猶如慈父。我當令一切眾生智慧觀察。我當施一切眾生資生之具。我當於一切眾生猶如慈母。生長一切善根大願。</p>
</div>
<div class='div-commentary'><p style="margin-left:1em">【疏】施行中二。先標起念。</p>
</div>
<div class='div-orig'><p>佛子。菩薩摩訶薩如是修行諸善根時。於惡眾生不生疲厭。亦不誤起棄捨之心。設滿世間一切眾生悉不知恩。菩薩於彼初無嫌恨。不生一念求反報心。但欲滅其無量苦惱。於諸世間心如虛空無所染著。普觀諸法真實之相。發大誓願滅眾生苦。永不厭捨大乘志願。滅一切見。修諸菩薩平等行願。</p>
</div>
<div class='div-commentary'><p style="margin-left:1em">【疏】後佛子下。離過成德。餘可知。</p>
</div>
<div class='div-orig'><p>佛子。菩薩摩訶薩如是觀察已。攝諸善根悉以迴向。所謂願一切眾生念念滋生無量善法。成就無上園林之心。願一切眾生得不動法．見一切佛皆令歡喜。願一切眾生樂法園苑．得諸佛剎園苑妙樂。願一切眾生得淨妙心．常見如來神足園林。願一切眾生得佛戲樂．常善遊戲智慧境界。願一切眾生得遊戲樂．普詣佛剎道場眾會。願一切眾生成就菩薩解脫遊戲．盡未來劫．行菩薩行．心無疲倦。願一切眾生見一切佛充滿法界．發廣大心．住佛園林。願一切眾生悉能徧往一切佛剎．一一剎中供養諸佛。願一切眾生得善欲心．清淨莊嚴一切佛剎。是為菩薩摩訶薩布施一切園林臺榭善根迴向。為令眾生見一切佛．遊戲一切佛園林故。</p>
</div>
<div class='div-commentary'><p style="margin-left:1em">○五十九設大施會。</p>
</div>
<div class='div-orig'><p>佛子。菩薩摩訶薩作百千億那由他無量無數廣大施會。一切清淨諸佛印可。終不損惱於一眾生。普令眾生遠離眾惡。淨三業道成就智慧。開置無量百千億那由他阿僧祇清淨境界。積集無量百千億那由他阿僧祇資生妙物。發甚難得菩提之心。行無限施。令諸眾生住清淨道。初中後善。生淨信解。隨百千億無量眾生心之所樂悉令歡喜。以大慈悲救護一切。承事供養三世諸佛。為欲成就一切佛種。修行布施心無中悔。增長信根。成滿勝行。念念增進檀波羅蜜。</p>
</div>
<div class='div-commentary'><p style="margin-left:1em">【疏】初施行中。初總標。次一切下。離過成德。擇薪而爨。濾水而用。不強乞求。名不惱眾生。今多反此。豈成大益。次開置下。略顯儀式。次發甚難得下。顯施所依心。成波羅蜜。</p>
</div>
<div class='div-orig'><p>菩薩爾時以諸善根如是迴向。所謂願一切眾生發大乘心．悉得成就摩訶衍施。願一切眾生皆悉能行大會施．盡施．善施．最勝施．無上施．最無上施．無等等施．超諸世間施．一切諸佛所稱歎施。願一切眾生作第一施主．於諸惡趣勉濟眾生。皆令得入無礙智道。修平等願如實善根。得無差別證自境智。願一切眾生安住寂靜諸禪定智．入不死道。究竟一切神通智慧。勇猛精進具足諸地莊嚴佛法。到於彼岸永不退轉。願一切眾生設大施會終不疲厭．給濟眾生無有休息。究竟無上一切種智。願一切眾生恒勤種植一切善根．到於無量功德彼岸。願一切眾生常蒙諸佛之所稱歎普為世間作大施主．功德具足充滿法界。徧照十方施無上樂。願一切眾生設大施會廣集善根．等攝眾生到於彼岸。願一切眾生成最勝施．普令眾生住第一乘。願一切眾生為應時施．永離非時大施究竟。願一切眾生成就善施．到佛丈夫大施彼岸。願一切眾生究竟常行大莊嚴施．盡以一切諸佛為師。悉皆親近興大供養。願一切眾生住清淨施。集等法界無量福德到於彼岸。願一切眾生於諸世間為大施主．誓度羣品住如來地。是為菩薩摩訶薩設大施會善根迴向。為令眾生行無上施。究竟佛施。成就善施。不可壞施。供諸佛施。無恚恨施。救眾生施。成一切智施。常見諸佛施。善精進施。成就一切菩薩功德諸佛智慧廣大施故。</p>
</div>
<div class='div-commentary'><p style="margin-left:1em">○六十施資具者。以別說諸門．不可盡故。末後總說一切資具。</p>
</div>
<div class='div-orig'><p>佛子。菩薩摩訶薩布施一切資生之物。心無貪惜．不求果報。於世富樂．無所希望。離妄想心。</p>
<p>善思惟法。為欲利益一切眾生。審觀一切諸法實性。</p>
<p>隨諸眾生種種不同。所用所求各各差別。成辦無量資生之具。所有嚴飾悉皆妙好。行無邊施。行一切施。盡內外施。</p>
<p>行此施時。增志樂力。獲大功德成就心寶。常能守護一切眾生。皆令發生殊勝志願。初未曾有求反報心。所有善根等三世佛。悉以圓滿一切種智。</p>
</div>
<div class='div-commentary'><p style="margin-left:1em">【疏】文但有二。一施行。二迴向行。以隣後都結。故闕後二。今初有四。一施時離過。二辨施所依。三正明施行。四顯所成德。</p>
</div>
<div class='div-orig'><p>佛子。菩薩摩訶薩以此布施所有善根迴向眾生。</p>
<p>願一切眾生清淨調伏。願一切眾生滅除煩惱．嚴淨一切諸佛剎土。願一切眾生以清淨心．於一念中周徧法界。願一切眾生智慧充滿虛空法界。願一切眾生得一切智．普入三世．調伏眾生．於一切時．常轉清淨不退法輪。願一切眾生具一切智．善能示現神通方便．饒益眾生。願一切眾生悉能悟入諸佛菩提．盡未來劫．於十方世界．常說正法．曾無休息。令諸眾生普得聞知。願一切眾生於無量劫修菩薩行．悉得圓滿。願一切眾生於一切世界．若染若淨．若小若大．若粗若細．若覆若仰．或一莊嚴．或種種莊嚴．所可演說．在世界數諸世界中．修菩薩行．靡不周徧。願一切眾生於念念中常作三世一切佛事．教化眾生向一切智。</p>
</div>
<div class='div-commentary'><p style="margin-left:1em">【疏】迴向中二。先牒前起後。後正顯。顯中十願。資生多種。願亦類別。一施洗滌資具願。二施掃拭資具願。餘可準思。又資具總明。願亦總發。未必別配。</p>
<p style="margin-left:1em">○第三總結多門善根迴向。別不可盡。故此總明。文分二別。先結善根．即前施行。後佛子下。結前迴向。今初。</p>
</div>
<div class='div-orig'><p>佛子。菩薩摩訶薩。隨諸眾生一切所須。以如是等阿僧祇物而為給施。</p>
</div>
<div class='div-commentary'><p style="margin-left:1em">【疏】分三。一結所施物。謂菩薩所施。非止六十。故等以僧祇。</p>
</div>
<div class='div-orig'><p>為令佛法相續不斷。大悲普救一切眾生。安住大慈．修菩薩行。於佛教誨．終無違犯。以巧方便．修行眾善。不斷一切諸佛種性。隨求悉與而無患厭。一切悉捨．未曾中悔。常勤迴向一切智道。</p>
</div>
<div class='div-commentary'><p style="margin-left:1em">【疏】二結施所為。文含二意。以初貫後．即是所為。若依大悲等而行布施。是施所依。所為即通為自他。所依則自心所住。瑜伽三十九云。又諸菩薩於諸有怨。以慈意樂而行惠施。於諸有苦．以悲意樂。於諸有德。以喜意樂。於諸有恩。親善同意．以捨意樂而行惠施。當知亦名菩薩巧慧而行布施。文中初句總。後大悲下。別顯不斷之相。謂以四等心而行萬行．為相續不斷。初悲。次慈。不斷一切下。明其大捨。後段廣明大喜。又下離相。亦是起捨。</p>
</div>
<div class='div-orig'><p>時十方國土種種形類。種種趣生。種種福田。皆來集會。至菩薩所．種種求索。菩薩見已．普皆攝受。心生歡喜．如見善友。大悲哀愍．思滿其願。捨心增長．無有休息。亦不疲厭。隨其所求．悉令滿足。離貧窮苦。時諸乞者心大欣慶。轉更稱傳．讚揚其德。美聲遐布．悉來歸往。菩薩見已．歡喜無量。假使百千億那由他劫受帝釋樂。無數劫受夜摩天樂。無量劫受兜率陀天樂。無邊劫受善變化天樂。無等劫受他化自在天樂。不可數劫受梵王樂。不可稱劫受轉輪王王三千樂。不可思劫受徧淨天樂。不可說劫受淨居天樂。悉不能及。菩薩摩訶薩見乞者來。歡喜愛樂。欣慶踊躍。信心增長。志樂清淨。諸根調順。信解成滿。乃至增進諸佛菩提。</p>
</div>
<div class='div-commentary'><p style="margin-left:1em">【疏】三結能施心中四。初對多田生喜離過。二時諸乞下。明其田彌多。其喜彌廣。三假使下。校量顯廣。畧舉十王所受之樂。不及菩薩喜樂之心。四菩薩摩訶薩下。結喜廣深。何等菩薩見乞生喜。謂施行熟故。施障盡故。言施障者。瑜伽三十九云。又諸菩薩。於施障及對治。如實了知。施障有四。一先未慣習。二施物鮮闕。三耽著上妙物。四欣樂當來具足財果。云何對治。若現有施物。乞者現前。而施心不發。應觀此心。由往習故。今若不施。後世之中。定背施行。故應勵力思擇而行惠施。二觀宿業過。今受飢渴乏少之苦。尚應亡軀。況有少活命而不行施。三應觀妄樂。能生當苦。四應觀當果。是邪果報。速滅離散。求大菩提。</p>
<p style="margin-left:1em">○第二結前迴向。</p>
</div>
<div class='div-orig'><p>佛子。菩薩摩訶薩以此善根。為欲利益一切眾生故迴向。為欲安樂一切眾生故迴向。為令一切眾生得大義利故迴向。為令一切眾生悉得清淨故迴向。為令一切眾生悉求菩提故迴向。為令一切眾生悉得平等故迴向。為令一切眾生悉得賢善心故迴向。為令一切眾生悉入摩訶衍故迴向。為令一切眾生悉得賢善智慧故迴向。為令一切眾生悉具普賢菩薩行願。滿十力乘現成正覺故迴向。</p>
</div>
<div class='div-commentary'><p style="margin-left:1em">【疏】迴向隨義。已具上文。今但結其迴向所為。則顯前來別別迴向．不出於此。可知。</p>
<p style="margin-left:1em">○大文第二離相迴向。即向實際。行稱涅槃。此彰行深。前彰行廣。深廣同時。言不並耳。文分為二。先正明離相。後菩薩如是觀察下。不礙隨相。前中三。初略標。二別顯。三徵釋。今初。</p>
</div>
<div class='div-orig'><p>佛子。菩薩摩訶薩以諸善根如是迴向時。身口意業皆悉解脫。無著無繫。</p>
</div>
<div class='div-commentary'><p style="margin-left:1em">【疏】初三句。解脫是總。不著於解。不繫於縛。是真解脫。</p>
<p style="margin-left:1em">○二別顯中分二。一內絕想念。故無縛解。二佛子下。觸境離染。故無縛解。今初分二。先明絕想。後彰其行成。今初。</p>
</div>
<div class='div-orig'><p>無眾生想。無命者想。無補伽羅想。無人想。無童子想。無生者想。無作者想。無受者想。無有想。無無想。無今世後世想。無死此生彼想。無常想。無無常想。無三有想。無無三有想。非想非非想。</p>
</div>
<div class='div-commentary'><p style="margin-left:1em">【疏】前中又二。先絕我想。但法上妄執故。具如前釋。<span class='note-inline'>(【鈔】先絕我者。即歡喜行中。)</span>後無有想下。絕其法想。前段以法奪我。今則以我除法。既無有我。則無我所。故法我無礙。文有六對。一不於法體起增減想。二於法時離三世想。三於分位離流轉想。四於法義離斷常想。五於影像離依處想。六於法本遣心非心想。<span class='note-inline'>(一不於法體者。一切法體．不出有無。定有則增益．定無則損減。四於諸法者。就一有上．即有常無常義。從緣而有．即是無常。不從緣有．即名為常。五三有器界．唯識頓變。名為影像。為生所依。想即是心。非想非心。六於法本遣心非心想。以上諸句．皆有想言。一切諸法皆想所持。通是有心之義。心為法本。故忘心即為非想。今並遣之。故云。六於法本．遣心非心想耳。)</span>無之所以。下經自釋。今且畧明。初對為總。言無有想者。有即空故。二空一昧。等無差故。言無無想。乃有五意。一以事例無。有法觸目尚不生想。無法無物。安可念耶。二者相無來去故。謂有本自無。非有去無來。即以此義。則無可無也。故無無想。三者有即非有．不可謂之為有。況得言無。則言思道斷。四者假非有以遣有。非謂有於非有。故復遣之。五者以是法無我理。非是斷無。必不礙有。故無無也。故下釋云。非有非非有矣。有無既寂。俱及俱非。豈當有寄。餘對例知。末對總結前有無等想。總名為想。一切都絕。是曰無想。假非想以遣想。非有非想。故云非非想。餘義例知。</p>
<p style="margin-left:1em">○二顯行成。</p>
</div>
<div class='div-orig'><p>如是非縛迴向。非縛解迴向。非業迴向。非業報迴向。非分別迴向。非無分別迴向。非思迴向。非思已迴向。非心迴向。非無心迴向。</p>
</div>
<div class='div-commentary'><p style="margin-left:1em">【疏】文有五對。初對為總。由絕如是我法想故。無有縛解。謂非想故非縛。非非想故非解。下四對別。初對唯語於縛。但因果之異。由無作者及受者故。次對雙顯縛解。由無有無等想故。即顯上來有分別業。無分別業。二皆絕故。次雙顯二業。行俱為思。行後為思已。後對亦雙明縛解。即思所依王。有心則生死波浪。無心則同乎外道。又以無心為是。則未免於有。故皆非之。<span class='note-inline'>(【鈔】次對雙顯者。以分別為縛。無分別為解也。次對雙顯二業者。即思及思已而為二也。後對亦雙明者。有心則生死波浪。故非心迴向。無心則同乎外道。故非無心迴向。此則無不礙有義。又以無心下。拂迹以明。)</span></p>
<p style="margin-left:1em">○第二觸境離染無縛解者。文分為三。初明無著。次辨不縛。後明不解。心染於境。故名為著。由境纏心。故名為縛。楞伽云。心縛於境界。覺相智隨轉。此之謂也。離於心境。故名為解。今初無著。</p>
</div>
<div class='div-orig'><p>佛子。菩薩摩訶薩如是迴向時。不著內。不著外。不著能緣。不著所緣。不著因。不著果。不著法。不著非法。不著思。不著非思。不著色。不著色生。不著色滅。不著受想行識。不著受想行識生。不著受想行識滅。</p>
</div>
<div class='div-commentary'><p style="margin-left:1em">【疏】無著中。初牒前起後。謂內無想念迴向之時。則於諸境。心無所著。文有十六句。初十句五對。顯界處空。故不染著。內謂六入。外謂六塵。次對兼前。即十八界。能緣是識。所緣通於內外。因果一對．即界處為緣所生之法。法與非法總顯諸法。通其三義。一則有無。二則善惡。三則性相。已如上辨。末後一對。別語業體性相。後之六句。顯不著蘊。大般若中。觀色等有三。一相。二生滅。三無生滅。今不著前二。即契無生滅。不著色者。即是色相。知色緣成。如聚沫故。不著生滅者。生無所來。滅無所至故。由此則入無生滅理。後之四蘊。但相有異。餘二並同。已遣三科。則無所遺矣。</p>
<p style="margin-left:1em">○二明其不縛。</p>
</div>
<div class='div-orig'><p>佛子。菩薩摩訶薩若能於此諸法不著。則不縛色。不縛色生。不縛色滅。不縛受想行識。不縛受想行識生。不縛受想行識滅。</p>
</div>
<div class='div-commentary'><p style="margin-left:1em">【疏】縛著雖異。義不出前。</p>
<p style="margin-left:1em">○三明其不解。</p>
</div>
<div class='div-orig'><p>若能於此諸法不縛。則亦於諸法不解。</p>
</div>
<div class='div-commentary'><p style="margin-left:1em">【疏】若本無縛。其誰求解。離縛取解。未免於縛。故復遣之。遣之又遣。以至無遣。儻然無寄。理自玄會矣。</p>
<p style="margin-left:1em">○三徵釋。</p>
</div>
<div class='div-orig'><p>何以故。無有少法若現生。若已生。若當生。無法可取無法可著。一切諸法自相如是。無有自性。自性相離。非一非二。非多非無量。非小非大。非狹非廣。非深非淺。非寂靜非戲論。非處非非處。非法非非法。非體非非體。非有非非有。</p>
</div>
<div class='div-commentary'><p style="margin-left:1em">【疏】徵釋中。先徵意云。設我假立。法體不無。今無念著。其故何耶。後釋意云。法性爾故。文分為二。初總顯法體離相。後非一下。別彰所離。今初先顯法體無生。故不可取著。即般若中第三義也。三世求生。不可得故。從無而有。故名為生．已生已有。不可名生。如母已有。不名生故。未生未有。亦不名生。若未生名生。眾生菩提。應名為生。諸未生法。悉應名生。現在之法．剎那不住．恆屬已未。離於已未．無別現故。為生之理．不出三世。三世既無。生將安寄。既無有生．則亦無滅。無生無滅．則無境可取。於何執著。次應問云。生是能生之相。可許推無。所相法體。豈應非有。故復釋云。一切諸法。自相如是。離生滅外。有為法體不可得故。從緣而生。相即無相故。生即無生故。此顯相空。次應問云。法從緣生。相可觸目云何言無。故復釋云。從緣而生。無自性故。此顯性空。自性相離。雙結上二。又顯法本自離。非推之使離。二別彰所離者。上但云離。為離何相。謂一二等。文有十對。初二約數。次二約量。外望論大小。內望論廣狹。次二約理智。淺深約事理。靜論語識智。次二約教法。處非處者。邪正教相對。法非法者。善惡相對．後二約體相。初對約體。色心之體不可得故。離色心外。非體之法。亦叵得故。後對約相。為法之相。不出有無。設非有非無。若有此者。亦不出有。若無此句。亦不出無。但遣有無。萬法斯寂。由離性相。故觸法斯非。<span class='note-inline'>(【鈔】靜論語識智者。然依智不依識。識是戲論。智是寂靜。今並雙非。則不可以智知。不可以識識矣。即法四依。四依之義。下文當釋。)</span></p>
<p style="margin-left:1em">○第二不礙隨相。</p>
</div>
<div class='div-orig'><p>菩薩如是觀察諸法．則為非法。於言語中。隨世建立。非法為法。不斷諸業道。不捨菩薩行。求一切智終無退轉。了知一切業緣如夢。音聲如響。眾生如影。諸法如幻。而亦不壞因緣業力。了知諸業其用廣大。解一切法皆無所作。行無作道未嘗暫廢。</p>
</div>
<div class='div-commentary'><p style="margin-left:1em">【疏】不礙隨相者。凡情封執．觸言生滯。聞於離相。則謂乖前隨相之言。失於業果菩提之行。故此畧為雙會二文。言隨相者。約隨俗說。言離相者。約勝義說。諸佛依二諦為眾生說法。此之謂也。<span class='note-inline'>(【鈔】諸佛依二諦者。即中論四諦品。下更偈云。一以世俗諦。二第一義諦。若人不能知。分別於二諦。則於深佛法。不知真實義。前已引竟。)</span>然俗是真俗。則不壞假名而說實相。故云觀察諸法．則為非法。真是俗真。故不動真際建立諸法。故云於言語中。隨世建立。非法為法。由建立故。不斷諸業道。則不壞世間。不捨下。不壞出世因果。次了知下。卻釋觀察諸法則為非法。初了俗即真而不壞俗。謂依他業緣等。皆如夢幻．無真實故。俗即為真。由即俗而真故。不壞因果。本來自真。不假壞故。不妨了業。其用廣大。謂業雖如幻。一念幻惡。長劫沈淪。一念幻善。遠階佛果。故云廣大。次解一切下。明了俗即真．不礙修真。無作真道。尚須修行。若不修行。不契真故。況不壞俗。寧無修證。隨相離相。準此應知。此二無礙。異於凡小。</p>
<p style="margin-left:1em">○大文第三釋迴向名。文分為二。初總釋。後別釋。今初。</p>
</div>
<div class='div-orig'><p>佛子。此菩薩摩訶薩住一切智。若處非處。普皆迴向一切智性。於一切處。皆悉迴向無有退轉。</p>
</div>
<div class='div-commentary'><p style="margin-left:1em">【疏】住一切智。是自善根。由此能成下諸義故。若處已下。釋平等隨順義。若約對境。處即是善。非處為惡。若約自行。處即隨相。非處離相。處非處殊。皆向智性。於一切處。悉皆迴向。是隨順一切善根義。迴向智性。是迴向義。無有退轉。是堅固義。又向智性。亦堅固義。</p>
<p style="margin-left:1em">○二別釋中三。初假徵起釋迴向義。二釋隨順義。三釋堅固一切善根義。今初。</p>
</div>
<div class='div-orig'><p>以何義故。說名迴向。永度世間。至於彼岸。故名迴向。永出諸蘊。至於彼岸。故名迴向。度言語道。至於彼岸。故名迴向。離種種想。至於彼岸。故名迴向。永斷身見。至於彼岸。故名迴向。永離依處。至於彼岸。故名迴向。永絕所作。至於彼岸。故名迴向。永出諸有。至於彼岸。故名迴向。永捨諸取。至於彼岸。故名迴向。永出世法。至於彼岸。故名迴向。</p>
</div>
<div class='div-commentary'><p style="margin-left:1em">【疏】然隨相之名。以堅固心修諸善行。皆願眾生向菩提果。不言自顯。而離相受稱。非釋不知。所以偏明。故徵起云。離相之中。無能所殊。以何義故。說名迴向。下隨順等。例此可知。畧顯十義。雖一離相。得成迴向。謂但能離相順一切智。則自度世等。至於彼岸。豈非迴向義耶。一過世八法。至不動岸。<span class='note-inline'>(【鈔】後一過世八法下。別。各隨所趣。立彼岸別。今利衰毀譽稱譏苦樂。此之八法。即世間法。八法不動。名不動岸。)</span>二度我我所。至解脫岸。<span class='note-inline'>(二依蘊計我。故有二我．若離二我。名為解脫。)</span>三離尋伺．至實際岸。<span class='note-inline'>(三尋伺即言語道。道是因故。實際絕言故。)</span>四滅盡諸想．至實智岸。<span class='note-inline'>(四念想觀除。為實智故。)</span>五離煩惱本．至有餘岸。<span class='note-inline'>(五身見以為煩惱障本。故但能斷。便是有餘。)</span>六離苦依身．至無餘岸。<span class='note-inline'>(六苦依身。即為依處。智所依身。身智俱亡。為無餘也。)</span>七出一切業．至施等岸。<span class='note-inline'>(七施等即是所作善法故。)</span>八出三界．至無住涅槃岸。<span class='note-inline'>(八菩薩出有入無。而無染故。為無住岸。)</span>九盡有漏．至法身岸。<span class='note-inline'>(九證於法身。是無漏界故。)</span>十出生住滅見．至自覺聖智岸。<span class='note-inline'>(十生住異滅。即是有為世間之法。覺心現量。生滅流注無有自性故。成自覺聖智岸也。)</span></p>
<p style="margin-left:1em">○二釋隨順。</p>
</div>
<div class='div-orig'><p>佛子。菩薩摩訶薩如是迴向時。則為隨順佛住。隨順法住。隨順智住。隨順菩提住。隨順義住。隨順迴向住。隨順境界住。隨順行住。隨順真實住。隨順清淨住。</p>
</div>
<div class='div-commentary'><p style="margin-left:1em">【疏】然下二段。兼顯益相。正為釋名。亦應徵云。實際之內。誰是能隨。誰是所隨。故此釋云。但能如是離相迴向。自然隨順佛法智等。以佛法等實為體故。</p>
<p style="margin-left:1em">○三釋堅固一切善根。</p>
</div>
<div class='div-orig'><p>佛子。菩薩摩訶薩如是迴向。則為了達一切諸法。則為承事一切諸佛。無有一佛而不承事。無有一法而不供養。無有一法而可滅壞。無有一法而可乖違。無有一物而可貪著。無有一法而可厭離。不見內外一切諸法有少滅壞。違因緣道。法力具足。無有休息。</p>
</div>
<div class='div-commentary'><p style="margin-left:1em">【疏】亦合徵云。實際非相。何名堅固。實際無差。何名一切。此釋意云。如是離相迴向。方名堅固。凡是有相可破壞故。但能離相。自成諸善。諸善皆以實際而為體故。於中一不了法無相。不名為了故。二佛以法為身．心詣於法。為事佛故。三若身承事．則有事不事。若事於理。則一事一切事。佛無二體故。四如理修行．真供養故。五相即無相．不須滅壞。六無非無相．不可乖違。七八染淨皆空．無貪無厭。九世間常住．故無少滅壞。隨緣起滅．故不違因緣。十究此根源．法力方具。又由無礙。故名具足。</p>
<p style="margin-left:1em">○第三依釋結名。</p>
</div>
<div class='div-orig'><p>佛子。是為菩薩摩訶薩第六隨順堅固一切善根迴向。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○大文第二明位果。</p>
</div>
<div class='div-orig'><p>菩薩摩訶薩住此迴向時。常為諸佛之所護念。堅固不退。入深法性。修一切智。隨順法義。隨順法性。隨順一切堅固善根。隨順一切圓滿大願。具足隨順堅固之法。一切金剛所不能壞。於諸法中而得自在。</p>
</div>
<div class='div-commentary'><p style="margin-left:1em">【疏】隨離無二。招斯十果。</p>
<p style="margin-left:1em">○第二應頌。先說因緣。</p>
</div>
<div class='div-orig'><p>爾時金剛幢菩薩觀察十方。觀察眾會。觀察法界已。入於字句甚深之義。修習無量廣大之心。以大悲心普覆世間。長去來今佛種性心。入於一切諸佛功德。成就諸佛自在力身。觀諸眾生心之所樂。隨其善根所可成熟。依法性身為現色身。承佛神力而說頌言。</p>
</div>
<div class='div-commentary'><p style="margin-left:1em">【疏】有十二句。初一總辨儀式。後一總明所依。前文屢釋。中間十句。別釋二義。初二儀式。一觀所被。二徹事理。上觀察言。通心及眼。下辨所依。一依教智。次下三句。<span class='corr'>依</span>廣大心。初句為總。大悲普覆。即上廣心。長佛種性。即前大心。次二句上依果德。一依說德。二依說身。次二依權智。觀樂觀宜。後句依體起用。</p>
<p style="margin-left:1em">○後正顯偈。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩現身作國王　於世位中最無等　福德威光勝一切　普為羣萌興利益　其心清淨無染著</div>
<div class='lg-row'>於世自在咸遵敬　弘宣正法以訓人　普使眾生獲安隱　現在貴族升王位　常依正教轉法輪</div>
<div class='lg-row'>稟性仁慈無毒虐　十方敬仰皆從化　智慧分別常明了　色相才能皆具足　臨馭率土靡不從</div>
<div class='lg-row'>摧伏魔軍悉令盡　堅持淨戒無違犯　決志堪忍不動搖　永願蠲除忿恚心　常樂修行諸佛法</div>
</div></div>
<div class='div-commentary'><p style="margin-left:1em">【疏】四十一頌。長分為三。初五偈頌行所依身。次飲食下三十偈半。頌依身起行。後隨順下。有五偈半。頌釋名中隨順等義。兼頌位果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>飲食香鬘及衣服　車騎牀褥座與燈　菩薩悉以給濟人　并及所餘無量種　為利益故而行施</div>
<div class='lg-row'>令其開發廣大心　於尊勝處及所餘　意皆清淨生歡喜　菩薩一切皆周給　內外所有悉能捨</div>
<div class='lg-row'>必使其心永清淨　不令暫爾生狹劣　或施於頭或施眼　或施於手或施足　皮肉骨髓及餘物</div>
<div class='lg-row'>一切皆捨心無吝　菩薩身居大王位　種族豪貴人中尊　開口出舌施羣生　其心歡喜無憂戀</div>
<div class='lg-row'>以彼施舌諸功德　迴向一切諸眾生　普願藉此勝因緣　悉得如來廣長舌　或施妻子及王位</div>
<div class='lg-row'>或施其身作僮僕　其心清淨常歡喜　如是一切無憂悔　隨所樂求咸施與　應時給濟無疲厭</div>
<div class='lg-row'>一切所有皆能散　諸來求者普滿足　為聞法故施其身　修諸苦行求菩提　復為眾生捨一切</div>
<div class='lg-row'>求無上智不退轉　以於佛所聞正法　自捨其身充給侍　為欲普救諸羣生　發生無量歡喜心</div>
<div class='lg-row'>彼見世尊大導師　能以慈心廣饒益　是時踊躍生歡喜　聽受如來深法味　菩薩所有諸善根</div>
<div class='lg-row'>悉以迴向諸眾生　普皆救護無有餘　永使解脫常安樂　菩薩所有諸眷屬　色相端嚴能辯慧</div>
<div class='lg-row'>華鬘衣服及塗香　種種莊嚴皆具足　此諸眷屬甚希有　菩薩一切皆能施　專求正覺度羣生</div>
<div class='lg-row'>如是之心無暫捨　菩薩如是諦思惟　備行種種廣大業　悉以迴向諸含識　而不生於取著心</div>
<div class='lg-row'>菩薩捨彼大王位　及以國土諸城邑　宮殿樓閣與園林　僮僕侍衛皆無吝　彼於無量百千劫</div>
<div class='lg-row'>處處周行而施與　因以教導諸羣生　悉使超升無上岸　無量品類各差別　十方世界來萃止</div>
<div class='lg-row'>菩薩見已心欣慶　隨其所乏令滿足　如三世佛所迴向　菩薩亦修如是業　調御人尊之所行</div>
<div class='lg-row'>悉皆隨學到彼岸</div>
</div></div>
<div class='div-commentary'><p style="margin-left:1em">【疏】二中分兩。先十九偈。頌隨相迴向。於中初一頌標。後三頌結。中間皆頌廣顯。標顯二文。影畧不具。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩觀察一切法　誰為能入此法者　云何為入何所入　如是布施心無住　菩薩迴向善巧智</div>
<div class='lg-row'>菩薩迴向方便法　菩薩迴向真實義　於其法中無所著　心不分別一切業　亦不染著於業果</div>
<div class='lg-row'>知菩提性從緣起　入深法界無違逆　不於身中而有業　亦不依止於心住　智慧了知無業性</div>
<div class='lg-row'>以因緣故業不失　心不妄取過去法　亦不貪著未來事　不於現在有所住　了達三世悉空寂</div>
</div></div>
<div class='div-commentary'><p style="margin-left:1em">【疏】後十一偈半。頌離相迴向。文分四別。第一五偈。頌內絕想念。於中初句．總顯觀力。次句人空。餘皆法空。知菩提等者。菩提性淨。不礙從緣。淨法為緣。有菩提起。起即無性．不違法界。是性起菩提。<span class='note-inline'>(【鈔】菩提性淨下。有二菩提。一性淨。二圓淨。從緣起者。即是圓淨。圓淨復二。一明緣起。萬行為緣故。二明性起。全是真如性淨功德之所顯故。又緣起無性。即性淨故。廣如出現。此亦法華云。諸佛兩足尊。知法常無性。佛種從緣起。是故說一乘義耳。前已廣引。)</span>若業依身有。則不由心。若住心中。則有心皆業。既許有心無業。則業假緣生。其性安有。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩已到色彼岸　受想行識亦如是　超出世間生死流　其心謙下常清淨</div>
<div class='lg-row'>諦觀五蘊十八界　十二種處及己身　於此一一求菩提　體性畢竟不可得</div>
</div></div>
<div class='div-commentary'><p style="margin-left:1em">【疏】二二偈頌觸境離染。由到不可得岸。故無所著。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>不取諸法常住相　於斷滅相亦不著　法性非有亦非無　業理次第終無盡</div>
<div class='lg-row'>不於諸法有所住　不見眾生及菩提　十方國土三世中　畢竟求之無可得</div>
</div></div>
<div class='div-commentary'><p style="margin-left:1em">【疏】三有二偈。頌前徵釋。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若能如是觀諸法　則如諸佛之所解　雖求其性不可得　菩薩所行亦不虛　菩薩了法從緣有</div>
<div class='lg-row'>不違一切所行道　開示解脫諸業迹　欲使眾生悉清淨　是為智者所行道　一切如來之所說</div>
</div></div>
<div class='div-commentary'><p style="margin-left:1em">【疏】四二偈半。頌不礙隨相。餘並可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>隨順思惟入正義　自然覺悟成菩提　諸法無生亦無滅　亦復無來無有去　不於此死而生彼</div>
<div class='lg-row'>是人悟解諸佛法　了達諸法真實性　而於法性無分別　知法無性無分別　此人善入諸佛智</div>
<div class='lg-row'>法性徧在一切處　一切眾生及國土　三世悉在無有餘　亦無形相而可得　一切諸佛所覺了</div>
<div class='lg-row'>悉皆攝取無有餘　雖說三世一切法　如是等法悉非有　如諸法性徧一切　菩薩迴向亦復然</div>
<div class='lg-row'>如是迴向諸眾生　常於世間無退轉</div>
</div></div>
<div class='div-commentary'><p style="margin-left:1em">【論】今上下長行．及八十二行頌。於中文義自具．不煩更釋。且略釋迴向名目。云何隨順堅固一切善根迴向。經云。佛子。如是迴向時。即為隨順佛住。隨順法住。隨順智住。隨順菩提住。總明行檀波羅蜜。周徧剎海。不壞法身智身。成就通化。長大慈悲等佛所行。故為名也。又釋。以理順行。以行順理。以智順悲。以悲順智。以方便願力引生智海。成就悲門。均調自在。名為隨順堅固善根迴向。論主頌曰。法身理智無體性。平等清淨無造作。方便以願力莊嚴。神通變化行充滿。法無自性從緣生。緣生不失無作性。說興迴向大願雲。周徧無邊一切行。不離緣體性無生。智如影響充法界。智體如願如普賢。迴向大願皆無實。雖復無實不廢緣。雖復從緣性無作。菩薩所興諸行雲。智無來去如影現。假使教化諸羣生。猶如化人度幻眾。大約如世造立宮室。要以功成。論其現自施功。功體各無自性。及至成功事畢。還以無功而益人。設宮室有覆養之功。亦復不云養育。此迴向大願．亦復如是。為理智雖有淨煩惱之功。不興迴向大願。無覆育饒益大慈悲之功。此之迴向．從初發心住．具足有之。但約升進勝劣言之。亦約說文廣狹言爾。亦以時不遷論也。總五位一時說也。古今無前後義也。<span class='note-inline'>(第六迴向竟。)</span></p>
</div></div>
<p class='juan'>大方廣佛華嚴經疏論纂要卷第五十四</p></div>
</div><!-- end of div[@id='body'] -->
</body></html>