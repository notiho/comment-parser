<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu202' />
<p class='juan'>大方廣佛華嚴經疏論纂要卷第八十八</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu203' />
<div class='div-orig'><p class="head2">如來出現品第三十七<span class='note-inline'>(之三)</span></p>
</div>
<div class='div-commentary'><p style="margin-left:1em">○第五明出現境界。正顯分齊之境。兼辨所緣之境。依初義者。前約智以顯心。此正明智用分齊。依後義者。前明能知。今辨所緣。由所緣無邊故。顯分齊難思。由分齊難思故．方窮所緣之境。二義相成．如函蓋相稱。文中長行分三。謂標．釋．結。</p>
</div>
<div class='div-orig'><p>佛子。菩薩摩訶薩。應云何知如來應正等覺境界。</p>
</div>
<div class='div-commentary'><p style="margin-left:1em">○釋中二。先法。後喻。法中亦二。先廣取所緣．顯分齊境。後近取諸心．以況佛境。今初。</p>
</div>
<div class='div-orig'><p>佛子。菩薩摩訶薩。以無障無礙智慧。知一切世間境界是如來境界。知一切三世境界．一切剎境界．一切法境界。一切眾生境界．真如無差別境界．法界無障礙境界．實際無邊際境界．虛空無分量境界．無境界境界．是如來境界。</p>
<p>佛子。如一切世間境界無量．如來境界亦無量。如一切三世境界無量．如來境界亦無量。乃至如無境界境界無量．如來境界亦無量。如無境界境界一切處無有．如來境界亦如是一切處無有。</p>
</div>
<div class='div-commentary'><p style="margin-left:1em">【疏】文二。先列所緣無邊。後顯分齊無量。今初。先令以無障礙智為能知者。非此不能量佛境故。後正顯所緣。文有十句。一通舉所化。二化時。三化處。四化法。五所化人。六七八三．皆明所證。於中真如。語其體常一味。故云無差別。法界生法所依。故云無礙。實際是窮事至實。故云無邊。九化處分齊。後一徧通。若約二諦境。前五為俗。次三為真。九通真俗。事空理空．俱是空故。後一雙非。顯前九境．即同無故．若約三諦。空即是真。三真為中道。若以五界攝之。初三是世界無量。四即調伏。及調伏加行界。五即眾生。次三即法界。餘二雙非。二佛子如一切下。顯分齊無量中。先約十境以顯分齊。境智相稱。故皆無量。後約無境顯其非有。乃至真如皆不可得故。是以諸境雲與而常寂也。如無既爾。如真如等。無變易等。亦然。</p>
<p style="margin-left:1em">○第二近取諸心以況佛境。</p>
</div>
<div class='div-orig'><p>佛子。菩薩摩訶薩。應知心境界是如來境界。如心境界無量無邊．無縛無脫。如來境界亦無量無邊．無縛無脫。</p>
<p>何以故。以如是如是思惟分別．如是如是無量顯現故。</p>
</div>
<div class='div-commentary'><p style="margin-left:1em">【疏】於中二。先正明。後徵釋。今初。無量無邊．語其相用廣大。無縛無脫．明其體性深寂。次徵意云。何以將心況於佛境。釋意云。菩薩自心。隨思即顯。故無分量。佛境亦爾。隨機顯現。若身若智．何有量耶。智假思顯．則性無縛脫。不為相縛。後無脫故。</p>
<p style="margin-left:1em">○第二喻顯。有三喻。前二喻無縛無脫。後一喻無量無邊。無量無邊。通前二段。今初。</p>
</div>
<div class='div-orig'><p>佛子。如大龍王隨心降雨。其雨不從內出。不從外出。如來境界亦復如是。隨於如是思惟分別。則有如是無量顯現。於十方中悉無來處。</p>
<p>佛子。如大海水．皆從龍王心力所起。諸佛如來一切智海。亦復如是。皆從如來往昔大願之所生起。</p>
</div>
<div class='div-commentary'><p style="margin-left:1em">【疏】前明降雨無從喻。正喻無縛脫。既無來處。有何縛脫耶。後明海水從心喻。喻無縛脫所因。水從心力為因。非定內外。智從昔願緣起。故來即無來。</p>
<p style="margin-left:1em">○後一海水宏深喻。喻無量無邊。</p>
</div>
<div class='div-orig'><p>佛子。一切智海。無量無邊。不可思議。不可言說。然我今者略說譬喻。汝應諦聽。</p>
<p>佛子。此閻浮提有二千五百河流入大海。西拘耶尼有五千河流入大海。東弗婆提有七千五百河流入大海。北鬱單越有一萬河流入大海。佛子。此四天下。如是二萬五千河。相續不絕．流人大海。於意云何。此水多不。答言甚多。</p>
<p>佛子。復有十光明龍王雨大海中。水倍過前．百光明龍王雨大海中。水復倍前。大莊嚴龍王。摩那斯龍王。雷震龍王。難陀跋難陀龍王。無量光明龍王。連澍不斷龍王。大勝龍王。大奮迅龍王。如是等八十億諸大龍王。各雨大海。皆悉展轉．倍過於前。娑竭羅龍王太子名閻浮幢。雨大海中。水復倍前。</p>
<p>佛子。十光明龍王宮殿中水流入大海。復倍過前。百光明龍王宮殿中水流入大海。復倍過前。大莊嚴龍王。摩那斯龍王。雷震龍王。難陀跋難陀龍王。無量光明龍王。連澍不斷龍王。大勝龍王。大奮迅龍王。如是等八十億諸大龍王。宮殿各別。其中有水流入大海。皆悉展轉倍過於前。娑竭羅龍王太子閻浮幢宮殿中水。流入大海。復倍過前。</p>
<p>佛子。娑竭羅龍王連雨大海。水復倍前。其娑竭羅龍王宮殿中水涌出入海。復倍於前。</p>
<p>其所出水。紺瑠璃色。涌出有時。是故大海潮不失時。</p>
<p>佛子。如是大海。其水無量。眾寶無量。眾生無量。所依大地亦復無量。</p>
<p>佛子。於汝意云何。彼大海為無量不。答言。實為無量。不可為喻。佛子。此大海無量。於如來智海無量。百分不及一。千分不及一。乃至優波尼沙陀分不及其一。但隨眾生心為作譬喻。而佛境界。非譬所及。</p>
<p>佛子。菩薩摩訶薩應知如來智海無量。從初發心修一切菩薩行不斷故。應知寶聚無量。一切菩提分法三寶種不斷故。應知所住眾生無量。一切學無學聲聞獨覺所受用故。應知住地無量。從初歡喜地．乃至究竟無障礙地諸菩薩所居故。</p>
</div>
<div class='div-commentary'><p style="margin-left:1em">【疏】文三。先標章誡聽。二佛子此閻浮下。喻顯。三佛子彼大下。法合。喻中三。初別顯水多。文有四節。一四洲水。二龍王雨水。三宮殿出水。四娑竭王兼雨兼出。皆後後倍前。以顯深廣。二其所出下。通顯水相。涌出故潮上。速為寶消故潮下。此為極說。三佛子如是大海下。通顯無量。兼水有四。第三合中二。先合水無量。佛智一念．即無窮盡。況盡三際。周乎十方。重重重重。安可喻顯。二佛子至應知如來下。合通顯無量。非唯智為佛境。菩提分等。皆分齊境也。智海合水。餘合寶等。並顯可知。</p>
<p style="margin-left:1em">○大文第三總結。</p>
</div>
<div class='div-orig'><p>佛子。菩薩摩訶薩。為入無量智慧。利益一切眾生故。於如來應正等覺境界。應如是知。</p>
</div>
<div class='div-commentary'><p style="margin-left:1em">【疏】即結云知。意不知佛境。安能利生。</p>
<p style="margin-left:1em">○第二偈頌。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>如心境界無有量　諸佛境界亦復然　如心境界從意生　佛境如是應觀察</div>
</p></div>
<div class='div-commentary'><p style="margin-left:1em">【疏】五偈分二。初一頌法說。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如龍不離於本處　以心威力澍大雨　雨水雖無來去處　隨龍心故悉充洽</div>
<div class='lg-row'>十力牟尼亦如是　無所從來無所去　若有淨心則現身　量等法界入毛孔</div>
</div></div>
<div class='div-commentary'><p style="margin-left:1em">【疏】餘頌前喻。亦二。初二合頌前二喻。同喻無縛脫。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如海珍奇無有量　眾生大地亦復然　水性一味等無別　於中生者各蒙利</div>
<div class='lg-row'>如來智海亦如是　一切所有皆無量　有學無學住地人　悉在其中得饒益</div>
</div></div>
<div class='div-commentary'><p style="margin-left:1em">【疏】後二頌大海宏深喻。但頌通顯無量。餘文略無。<span class='note-inline'>(第五出現境界竟。)</span></p>
<p style="margin-left:1em">○第六出現之行。前明分齊。境智無邊。今彰運用。則悲智無盡。雖智海已滿。悲無息故。<span class='note-inline'>(【鈔】雖智海下。二通妨。謂有問言。行在因中。今果何有。釋云。行雖無量。總不出二。謂智與悲。智行已圓。自利滿故。而運即智之悲。利他不息。若爾。何以下文。說真如行。答。此即果滿之行。將說悲智無礙之行。故說真如行之本耳。)</span>長行中二。先標舉。後釋相。</p>
</div>
<div class='div-orig'><p>佛子。菩薩摩訶薩。應云何知如來應正等覺行。</p>
</div>
<div class='div-commentary'><p style="margin-left:1em">○釋相中三。初雙標二行。次雙釋二行。後雙結二行。今初。</p>
</div>
<div class='div-orig'><p>佛子。菩薩摩訶薩。應知無礙行是如來行。應知真如行是如來行。</p>
</div>
<div class='div-commentary'><p style="margin-left:1em">【疏】義有多含。一無礙行者。即理之事行。真如行者。即事之理行。前即行相。後即行體。又前是即智之悲。後是即悲之智。前即真之俗。後即俗之真。融而無礙。為如來行。</p>
<p style="margin-left:1em">○第二雙釋中二。先釋真如行。後釋無礙行。今初。</p>
</div>
<div class='div-orig'><p>佛子。如真如前際不生。後際不動。現在不起。如來行亦如是。不生不動不起。</p>
<p>佛子。如法界非量非無量。無形故。如來行亦如是。非量非無量。無形故。</p>
<p>佛子。譬如鳥飛虛空。經於百年。已經過處。未經過處。皆不可量。何以故。虛空界無邊際故。如來行亦如是。假使有人。經百千億那由他劫分別演說。已說未說。皆不可量。何以故。如來行無邊際故。</p>
</div>
<div class='div-commentary'><p style="margin-left:1em">【疏】真如之名。言含法喻。文中有三。初牒名以解。明體絕三際。故同真如。契如成行。行即如也。過未非緣。故不生不動。現在離緣。故非起也。<span class='note-inline'>(【鈔】真如之名者。經云。如真如前際不生等。即以真如喻佛行也。若佛行契如。行即是如。故即是法。過未非緣者。過去緣已謝。未來緣未會。故曰非緣。由非緣故。過去無可生。未來無可動。現在雖在緣中。不與緣合。故云離緣。故迴向中。明徧在三世．不同三世。徧在一切而非一切。故緣雖起滅。而湛然無起。)</span></p>
<p style="margin-left:1em">二復舉法界無形。明雙非契中。是知實相等．皆如來行。</p>
<p style="margin-left:1em">三舉鳥飛虛空喻。釋非量義。非量有二。一行廣無量。故云．如來行無邊際故。二即事同真。便無分量。故以空喻。既無有量。何有無量。若謂無量。即是量故。雙非永寂。為如來行。故心彌虛。行彌曠。終日行而未曾行。故涅槃云。復有一行是如來行。所謂大乘大般涅槃。</p>
<p style="margin-left:1em">○第二釋無礙行。</p>
</div>
<div class='div-orig'><p>佛子。如來應正等覺。住無礙行。無有住處。而能普為一切眾生示現所行。令其見已。出過一切諸障礙道。</p>
<p>佛子。譬如金翅鳥王。飛行虛空。迴翔不去。以清淨眼。觀察海內諸龍宮殿。奮勇猛力。以左右翅。鼓揚海水。悉令兩闢。知龍男女命將盡者而搏取之。如來應正等覺金翅鳥王。亦復如是。住無礙行。以淨佛眼。觀察法界諸宮殿中一切眾生。若曾種善根已成熟者。如來奮勇猛十力。以止觀兩翅。鼓揚生死大愛水海。使其兩闢而撮取之。置佛法中。令斷一切妄想戲論。安住如來無分別無礙行。</p>
<p>佛子。譬如日月。獨無等侶。周行虛空。利益眾生。不作是念。我從何來而至何所。諸佛如來亦復如是。性本寂滅。無有分別。示現遊行一切法界。為欲饒益諸眾生故。作諸佛事。無有休息。不生如是戲論分別。我從彼來而向彼去。</p>
</div>
<div class='div-commentary'><p style="margin-left:1em">【疏】文中二。先約法總明。後以喻別顯。今初。智無所住。悲示所行。即悲智無礙。自無二礙。令他無礙。皆無礙行也。二別以喻顯中。二喻。初金翅闢海喻。喻即智之悲。後日月無思喻。喻悲不失智。</p>
<p style="margin-left:1em">○第三雙結二行。</p>
</div>
<div class='div-orig'><p>佛子。菩薩摩訶薩。應以如是等無量方便。無量性相。知見如來應正等覺所行之行。</p>
</div>
<div class='div-commentary'><p style="margin-left:1em">【疏】性結真如。相結無礙。</p>
<p style="margin-left:1em">○第二偈頌。</p>
</div>
<div class='div-orig'><p>爾時普賢菩薩。欲重明此義而說頌言。</p>

<div class="lg regular" style="margin-left:0em;"><div class='lg-row'>譬如真如不生滅　無有方所無能見　大饒益者行如是　出過三世不可量　法界非界非非界</div>
<div class='lg-row'>非是有量非無量　大功德者行亦然　非量無量無身故　如鳥飛行億千歲　前後虛空等無別</div>
<div class='lg-row'>眾劫演說如來行　已說未說不可量　金翅在空觀大海　闢水搏取龍男女　十力能拔善根人</div>
<div class='lg-row'>令出有海除眾惑　譬如日月遊虛空　照臨一切不分別　世尊周行於法界　教化眾生無動念</div>
</div></div>
<div class='div-commentary'><p style="margin-left:1em">【疏】偈頌有五。前三頌真如。後二頌無礙。<span class='note-inline'>(第六出現之行竟。)</span></p>
<p style="margin-left:1em">○第七出現菩提。圓行之果故。對緣造修。必有成正覺故。文中三。謂徵起。釋相。總結。徵言正覺。略顯五門。一釋名。晉名菩提。存其梵語。此翻為覺。正揀二乘。成異菩薩。初會已顯。又單語菩提．但是所覺之道。今云成者。即理智契合之名。二明體性。攝論云。二智二斷為菩提體。智論云。菩提菩提斷。俱名為菩提。若依此經。通一切法。如文具之。<span class='note-inline'>(【鈔】二智．即根本後得。二斷．即斷煩惱所知。此經圓宗。故通一切。)</span>三辨種類。或說唯一。如智契合。無二相故。淨名云。夫如者。不二不異故。故開為二。大品明有性淨菩提．及修成故。亦名性淨．方便淨也。或分為三。約三乘故。如十地論。或開為四。涅槃云。下智觀者。得聲聞菩提。乃至上上智觀。得佛菩提。又四智菩提。亦是四義。或分為五。如大品智論說發心等。或具明十。如離世間品。唯十為圓．是此所辨。三除前二。四除前三。五除前四。餘皆兼通。同教一乘之所攝故。若業用所現。則無所不收。<span class='note-inline'>(後三除下。約同教門。揀而收之。)</span>四明業用。文有十門。而體用參顯。各隨別義立目。今統收之。謂緣二諦。斷二障。證二空。起二智。印羣機。現萬象。具十身。徧十方。周於毛端微塵等處。通因及果。業用無邊。具如文顯。五者辨相。即當釋文。略辨十門。一總明體相。二印現萬機。三體相甚深。四三輪平等。五因果交徹。六體離虧盈。七相無增減。八用該動寂。九周於法界。十普徧諸心。十門之中。亦可當門別釋。今且以初為總。餘九為別。別雖九門。而釋十義。初釋第一。二釋第十。謂舉初該後。三從第四。<span class='note-inline'>(【校】四．應從他本作二。)</span>次第解釋。第十一門。釋八九二義。至文當知。釋文顯然。不應異解。今初。</p>
</div>
<div class='div-orig'><p>佛子。諸菩薩摩訶薩。應云何知如來應正等覺成正覺。</p>
<p>佛子。菩薩摩訶薩。應知如來成正覺。於一切義．無所觀察。於法平等．無所疑惑。無二。無相。無行。無止。無量。無際。遠離二邊．住於中道。出過一切文字言說。</p>
</div>
<div class='div-commentary'><p style="margin-left:1em">【疏】初總明。具有十門。皆含體相用三。一寂照為菩提體。故云於一切義．無所觀察。一切義者。真俗境也。觀極於無觀。故淨名云。不觀是菩提。離諸緣故。如海無心。而能頓鑒。非無所了。故晉經云。解一切義。二經合明。義方圓妙。解即是觀。觀即無觀。既觀念斯寂．無惑習種。無觀是體。照斷為用。合之為相。二等同萬法為菩提體。謂知與理冥．同一圓覺。故云於法平等。而不失照．決斷分明．云無疑惑。既無所疑．即所知永寂。三一成一切成。不見生佛有異。故云無二。以知一切眾生即菩提相故。亦是能不二。淨名云。不二是菩提。離意法故。四總指前三。體相寂滅是菩提。滅諸相故。<span class='note-inline'>(【鈔】四總指前三者。釋經無相。即是下文體離虧盈。下釋云。成與不成。常無增減。菩提非相．非非相故。)</span>五即心行處滅。湛然不遷。亦是不行是菩提。無憶念故。<span class='note-inline'>(五心行處滅者。釋經無行。即是下文相無增減。)</span>六雖覺而常定．不住定故。<span class='note-inline'>(六雖覺者。釋經無止。以不住定故。即是下文用該動寂。)</span>七有二義。一橫徧十方．廣無量故。二體無生滅．絕分量故。<span class='note-inline'>(七有二義者。釋經無量。即是下文周於法界。)</span>八亦二義。一豎念念成．無際畔故。二一得永常．無後際故。心無初相．冥符於理。無前際故。<span class='note-inline'>(八亦二義者。釋經無際。即是下文普徧諸心。)</span>九離邊契中。晉經此前。有無縛無脫。並含在二邊之內。謂若染若淨。若縛若脫。有無一異等。斯邊皆離。不偏住著。故曰離邊。非見有邊。邊即中故。無中無邊。方住中道。<span class='note-inline'>(九離邊契中下。釋經遠離二邊．住於中道。即是下文普徧諸心。)</span>十總顯離言。上九寄言顯深。未盡菩提之奧。故收歸性離。令亡言契之。<span class='note-inline'>(十總顯下。釋經出過一切文字言說。即是下文。體相甚深。斯則上九寄言顯深。今菩提離言顯深。)</span></p>
<p style="margin-left:1em">○第二印現萬機。即海印三昧。</p>
</div>
<div class='div-orig'><p>知一切眾生心念所行。根性欲樂。煩惱染習。舉要言之。於一念中．悉知三世一切諸法。佛子。譬如大海。普能印現四天下中一切眾生色身形像。是故共說以為大海。</p>
<p>諸佛菩提亦復如是。普現一切眾生心念根性樂欲．而無所現。是故說名諸佛菩提。</p>
</div>
<div class='div-commentary'><p style="margin-left:1em">【疏】文中三。初法。一念知三世。名一切智。次喻。即舉海印。以喻菩提．無心頓現。三合。言無所現者。有三義。一無心現故．如海。二所現空故．如像。三無別體故．如水與像．不可分異。自體顯現．故名為覺。起信論云。諸佛如來。離於見想。無所不徧。心真實故．即是諸法之性。自體顯照一切妄法。有大智用。斯即無思顯照同體之境為菩提相用。故上文云。於一切義．無所觀察。<span class='note-inline'>(【鈔】論問曰。虛空無邊故。世界無邊。世界無邊故。眾生無邊。眾生無邊故。心行差別。亦復無邊。如是境界。不可分齊。難知難解。若無明斷。無有心想。云何能了。名一切種智。答曰。一切境界。本來一心。離於想念。以諸眾生．妄見境界故。心有分齊。以妄起想念。不稱法性故。不能決了。諸佛如來。離於見相。無所不徧。心真實故。即是諸法之性。自體顯照一切妄法。有大智用。無量方便。隨諸眾生所應得解。皆能開示種種法義。是故得名一切種智。)</span></p>
<p style="margin-left:1em">○第三性相甚深。</p>
</div>
<div class='div-orig'><p>佛子。諸佛菩提。一切文字所不能宣。一切音聲所不能及。一切言語所不能說。但隨所應。方便開示</p>
</div>
<div class='div-commentary'><p style="margin-left:1em">【疏】性離言故。理圓言偏故。</p>
<p style="margin-left:1em">○第四三輪平等。釋上於法平等。等諸法故。意輪等故。何所疑哉。<span class='note-inline'>(【鈔】意輪等者。緣上標章云。於法平等。無有疑惑故。)</span></p>
</div>
<div class='div-orig'><p>佛子。如來應正等覺成正覺時。得一切眾生量等身。得一切法量等身。得一切剎量等身。得一切三世量等身。得一切佛量等身。得一切語言量等身。得真如量等身。得法界量等身。得虛空界量等身。得無礙界量等身。得一切願量等身。得一切行量等身。得寂滅涅槃界量等身。</p>
<p>佛子。如所得身。言語及心。亦復如是。得如是等無量無數清淨三輪。</p>
</div>
<div class='div-commentary'><p style="margin-left:1em">【疏】文中二。先別舉身等。後類結顯多。今初。有十三身。前六等事。次三等理。次一等事理事事無礙。後三等因果。略舉十三。故結云無量。皆言量者。是所等之分量。皆言等者。即能等之三輪。等有二義。一等彼事理之量。二等彼事理之體。所以等者。彼諸理事。即我所證。能所冥合。彼尚即我。等之何難。是以聖人空洞無像。物無非我。會萬物以成己也。後佛子如所得下。類結可知。</p>
<p style="margin-left:1em">○第五明因果交徹。釋上無二。同一性故。文中三。初標。次釋。三結。今初。</p>
</div>
<div class='div-orig'><p>佛子。如來成正覺時。於其身中。普見一切眾生成正覺。乃至普見一切眾生入涅槃。</p>
</div>
<div class='div-commentary'><p style="margin-left:1em">【疏】八相之中。略舉其二。故云乃至。此文正同淨名云。若彌勒得菩提者。一切眾生。皆亦應得。一切眾生即菩提相。彌勒示迷此旨。但謂理詰之言。不知真得菩提。實如所詰。<span class='note-inline'>(【鈔】即菩薩品。彌勒為兜率天子說不退轉地之行。淨名難云。為從如生得授記耶。云云。若以如生得授記者。如無有生。若以如滅得授記者。如無有滅。一切眾生皆如也。一切法亦如也。眾聖賢亦如也。至於彌勒亦如也。若彌勒得授記者。一切眾生亦應授記。所以者何。夫如者。不二不異。若彌勒得阿耨多羅三藐三菩提者。一切眾生。皆亦應得。所以者何。一切眾生即菩提相。若彌勒得滅度者。一切眾生亦當滅度。所以者何。諸佛知一切眾生畢竟寂滅。即涅槃相。不復更滅。釋曰。今正釋成正覺義。故但引菩提。若據經文云。乃至入涅槃。則有亦當滅度之義。故今具引耳。彌勒示迷下。第二出彼經意。既為補處。何理不窮。寄於受屈。以悟時聽耳。言但謂理詰之言者。即是迷相。然迷有二意。一約彌勒受難。云一切同如。而我獨得授記。誠乖理也。故云理詰之言者。二者彌勒不受難。云理雖一如。行滿得記。何得以理而難事耶。故云理詰．不知真得者。三正會釋淨名。非曰妄詰。真實菩提。誠乃一得一切得耳。則受難不受難。俱迷此理。若顯不迷。應對淨名。實如所言。我已見生。得記作佛。入涅槃竟。)</span>又前章以我等彼。故徧同彼量。今明以彼等我。故全現我中。是知一性平等。反覆相成。<span class='note-inline'>(則前是普徧。此是廣容。言一性平等反覆相成者。前章明平等。此章明一性。故下釋中。皆同一性。平等故。唯是一性。由一性故。何不等耶。故云相成。)</span>此中之成。為理為事。若是事成。何以釋云。同一性故。若是理成。何以此云。成正覺耶。入涅槃耶。此是華嚴大節。圓宗之義。不對諸宗。難以取解。然諸眾生。若於人天位中觀之。具足人法二我。小乘唯是五蘊實法。大乘或說但心所現。或說幻有即空。人法俱遺。或說唯如來藏具恆沙性德。故眾生即在纏法身。法身眾生。義一名異。猶據理說。更有說言。相本自盡。性本自現。不可說言即佛不即佛等。若依此宗。舊來成竟。亦涅槃竟。非約同體。此成即是彼成。<span class='note-inline'>(然諸眾生下。即五教意．兼人天為六。)</span>若爾。何以現有眾生。非即佛耶。若就眾生位看者。尚不見唯心即空。安見圓教中事。如迷東謂西。正執西故。若諸情頓破。則法界圓現。無不己成。猶彼人悟。西處全東。若爾。諸佛何以更化眾生。不如是知。所以須化。如是化者。是究竟化。如是化者．無不化時。故下結云。大悲相續。救度眾生。隨門不同。種種有異。約成佛門．一切成也。<span class='note-inline'>(隨門不同下。即類結餘門。門雖有多。且略分四。一約性。即一真法界。二約相。即無盡事法。三約性相交徹。顯此二門。不即不離。四以性融相。德用重重。初約性門者。問。體是佛不。答是。應成四句。一是佛。法性身無所不至故。經云。性空即是佛故。二非佛。絕能所覺。謂其性平等。一真法界。非佛非眾生故。三亦佛亦非佛。以法性身。無自性故。四雙非。性與無性。雙泯絕故。經云。無中無有二。無二亦復無。三世一切空。是則諸佛見。二就相門。乃有二義。一情。二非情。真心隨緣。變能所故。然此二門。各分染淨。謂無明熏真如．成染緣起。真如熏無明．成淨緣起。染成萬類。淨至成佛。以修淨緣。斷彼染緣。方得成佛。依此二義則生佛不同。於淨緣中因果。因有純雜。果有依正。若約純門。隨一菩薩盡未來際。唯修一行。一一皆然。若約雜門。萬行齊修。盡未來際。若約因門。盡未來際。常是菩薩。若約果門。盡未來際。常是如來。經云。為眾生故。念念新新．成等正覺。若雙辨二門。盡未來際。修因得果。若約雙非。盡未來際。非因非果。便同真性。前之二門．雙具悲智。雙融心境。第三性相交徹門中。曲有四門。一以性隨相。同第二門。二會相歸性。同第一門。三雙存無礙。具上二門。依此則悲智雙運。性相齊驅。寂照雙流。成大自在。四互奪雙亡。則性相俱絕。沒同果海。無成不成。第四以性融相門。相雖萬差。無不即性。性德包含。全在相中。以性融相。相如於性。令上諸門．皆無障礙。因果交徹。純雜相融。事事相參。重重無盡。今就性門四句之內。是即佛門。不敢餘三。就相門中。約有情門。是淨非染。是果非因。是一分義。非此所用。就交徹門。佛則性相雙融。生則會相歸性。今經正約第四。以性融相。一成一切皆成。謂以佛之淨性．融生之染。以佛一性。融生之多。令多染生。隨一真性。皆如於佛．已成佛竟。非唯有情。會萬類相。融為佛體。無不皆成。故肇公云。會萬物而成己者。其唯聖人乎。又云。故至人空洞無象。物無非我。以佛之性。融於物性。同佛皆成。以物之性。融物之相。故令三業．等於萬類。即今經意。而非餘門。故云。隨門不同。今是成佛門也。頓教多同約性四門。終教即同性相交徹。始教有二。幻有即空．同會相歸性。但唯心現．多同第二。小乘人天．皆同相門。由此有云。無情成佛。是約性相相融。以情之性．融無情相。以無情相．隨性融同有情之性。故說無情有成佛義。若以無情不成佛義．融情之相。亦得說言。諸眾生不成佛也。以成與不成．情與無情。無二性故。法界無限故。佛體普周故。色空無二故。法無定性故。十身圓融故。緣起相由故。生界無盡故。因果周徧故。遠離斷常故。萬法虛融故。故說一成一切成也。非謂無情亦有覺性。同情成佛。若許成佛。此成則能修因。無情變情。情變無情。便同邪見。餘義具如前後廣說。)</span>又此眾生。乃是像上之模。令其去模。則自見己佛。亦見他成。如第十段。<span class='note-inline'>(又此眾生者。重釋。此是一義。前同佛心。塵中經卷。下同第十。普徧諸心。以見自成。即見他成。同下自心念念常有佛成正覺。)</span></p>
<p style="margin-left:1em">○二釋。</p>
</div>
<div class='div-orig'><p>皆同一性。所謂無性。無何等性。所謂無相性。無盡性。無生性。無滅性。無我性。無非我性。無眾生性。無非眾生性。無菩提性。無法界性。無虛空性。亦復無有成正覺性。</p>
</div>
<div class='div-commentary'><p style="margin-left:1em">【疏】釋中。先總釋。同一無性。故得現成。妄性本虛。生元是佛。真性叵得。非今始成。故皆成也。<span class='note-inline'>(【鈔】三釋中者。此有三意。一云．同一無性．故得現成者。謂既無二性。佛證一性。得成佛故。生隨一性。皆成佛矣。二云．妄性本虛．生元是佛者。生自有妄。見生非佛。佛了妄虛。生何非佛。三真性叵得．非今始成者。若有可得。今得成佛。證性叵得。佛非始成。佛非始成。佛本是佛。佛之本佛。何異生佛。是故一成一切皆成。亦可說言。若一不成一切不成。同一性故。今是成佛門故．一切皆成佛也。)</span>次轉徵所無。無何等性。同菩提性故。後釋所無。有十二句。前四通生及佛。次四眾生。後四唯約佛。非獨妄空真有。亦非妄有真空。以性融相。法界圓現故。由此無性。說成正覺。又攝十二。總為六對。一能相所相對。謂染相淨相。相待有故。念念之盡。緣所盡故。煩惱永盡。本自盡故。<span class='note-inline'>(一能相所相對者。相為所相。盡即能相。所相法體。即是有為。不出染淨。言相待有故者。釋成無義。染待淨有。故無染相。淨待染有。故無淨相。是故經云。無相性也。言無盡性者。盡即能相。生滅染淨。全是有為。然生滅四相。略有二種。一剎那盡。云念念滅。以緣滅故。顯無滅性。二一期滅。如煩惱性盡。以性空門。顯無滅義。)</span>二生滅對。約凡。則本自不生。即涅槃相。不復更滅故。約佛。菩提非始生故。何有滅耶。三我非我對。有緣無主故。我尚不可得。非我何可得。諸法實相中。無我無非我故。四緣非緣對。攬緣生故。緣尚不可得故。五能所證對。能證菩提。因所證故。所證法界。由智顯故。六合不合對。虛空非合。因有顯故。所以性無。成覺是合。理智契合。即為緣起。故非有也。<span class='note-inline'>(六合非合對。虛空無體。不與物合。亦以因緣。顯無虛空。成正覺者。能所契合。亦因緣門。釋無正覺。故一合相。非一合相。)</span></p>
<p style="margin-left:1em">○三結。</p>
</div>
<div class='div-orig'><p>知一切法皆無性故。得一切智。大悲相續。救度眾生。</p>
</div>
<div class='div-commentary'><p style="margin-left:1em">【疏】結中。物物無性。故成種智。證斯同體。而起大悲。一得永常。故云相續。又只由不知無性故。教化不絕<span class='note-inline'>(【鈔】物物無性下。疏有二意。一由證無性。故得成佛。無性即是大悲之體。故得起悲。又只由下。二由生不知佛證無性。故化令知。)</span></p>
<p style="margin-left:1em">○第六明體離虧盈。釋上無相。</p>
</div>
<div class='div-orig'><p>佛子。譬如虛空。一切世界若成若壞。常無增減。何以故。虛空無生故。諸佛菩提亦復如是。若成正覺不成正覺。亦無增減。何以故。菩提無相無非相。無一無種種故。</p>
</div>
<div class='div-commentary'><p style="margin-left:1em">【疏】虛空無生。故體無增減。菩提無相。成不寧殊。</p>
<p style="margin-left:1em">○第七明相無增減。釋上無行。湛然不異。行豈能遷。</p>
</div>
<div class='div-orig'><p>佛子。假使有人。能化作恒河沙等心。一一心。復化作恒河沙等佛。皆無色無形無相。如是盡恒河沙等劫。無有休息。佛子。於汝意云何。彼人化心。化作如來。凡有幾何。如來性起妙德菩薩言。如我解於仁所說義。化與不化。等無有別。云何問言。凡有幾何。普賢菩薩言。善哉善哉。佛子。如汝所說。設一切眾生於一念中悉成正覺。與不成正覺。等無有異。何以故。菩提無相故。若無有相。則無增無減。佛子。菩薩摩訶薩。應如是知。成等正覺。同於菩提。一相無相。</p>
</div>
<div class='div-commentary'><p style="margin-left:1em">【疏】文中三。初舉喻問答。以化現無形。喻成不異。化多心者。喻修多因。化成多佛。喻證多果。次普賢下。讚善以合。三佛子下。結此生後。</p>
<p style="margin-left:1em">○第八用該動寂。釋上無止。不滯定故。</p>
</div>
<div class='div-orig'><p>如來成正覺時。以一相方便。入善覺智三昧。</p>
<p>入已。於一成正覺廣大身。現一切眾生數等身住於身中。</p>
<p>如一成正覺廣大身。一切成正覺廣大身．悉亦如是。</p>
<p>佛子。如來有如是等無量成正覺門。是故應知。如來所現身無有量。以無量故。說如來身為無量界。等眾生界。</p>
</div>
<div class='div-commentary'><p style="margin-left:1em">【疏】文中四。初舉所依三昧。覺不滯寂。故名善覺。覺彼一相。故用為方便。二入已下。顯一身之用。既以一相為方便。則物皆一相。故一即現多。三如一下。類顯餘身。如來成正覺時。布身雲於法界。一一皆是廣大之身。並如一身之現。四佛子下。總結多門。謂上來所現一定為門。餘定亦爾。定門既然。悲智總持等門亦爾。故有無量界矣。是謂高而無上。廣不可極。<span class='note-inline'>(【鈔】是謂高而無上者。顯高廣義。此及下大包天地等。皆是肇公涅槃無名論位體中文。彼云。經言菩提之道。不可圖度。高而無上。廣不可極。淵而無下。深不可測。大包天地。細入無間。)</span></p>
<p style="margin-left:1em">○第九明周於法界。釋上無量。無量有二。一廣多無量。一毛含多。徧法界故。二無分量。皆不生故。</p>
</div>
<div class='div-orig'><p>佛子。菩薩摩訶薩．應知如來身一毛孔中。有一切眾生數等諸佛身。何以故。如來成正覺身。究竟無生滅故。</p>
<p>如一毛孔徧法界。一切毛孔。悉亦如是。當知無有少許處。空無佛身。何以故。如來成正覺。無處不至故。</p>
<p>隨其所能。隨其勢力。於道場菩提樹下。師子座上。以種種身。成等正覺。</p>
</div>
<div class='div-commentary'><p style="margin-left:1em">【疏】文中三。初明一毛含多。釋以不生故。此與前段分無分異。又此唯現佛。即同類相望。前通多類。即異類相入。又前則住體徧應。此則如理而含。亦如理而徧。<span class='note-inline'>(【鈔】此與下。揀異第八。有三重揀。一約能現。前身為有分。此毛為無分故。二又此下。約所現揀。前通多類者。但言現身。此云現佛故。三又前下。約義相揀。前住體徧應者。即緣起相由門。由住緣起。一佛身體。徧應一切。成多類故。此則如理下。是法性融通門。法性如空。有其二義。一則廣大．無所不包故。譬如虛空。具含眾象。二則體性周徧故。喻云。譬如虛空。徧至一切色非色處。一毛含多。即廣容義。徧法界毛。即普徧義。)</span>二如一毛下。類顯多毛。但容毛處。即是毛孔。次徵意云。身契無生。可許能含法界。虛空無有能契。何能亦含。釋云。無處不至。則無非佛身矣。是謂大包天地。細入無間。<span class='note-inline'>(是謂大包下。一毛廣容。即大包天地。多身入毛。即細入無間。)</span>三隨其下。釋疑。疑云。若爾。何以要就覺樹。釋云。隨機所能受耳。是知坐菩提樹．多身頓成．尚曰隨宜。有頂鹿園．豈為真極。<span class='note-inline'>(是知等者。舉況顯勝。有頂．即是權教中說．真成之處。鹿園。即是八相化身轉法之處。今於此成。即周法界。此處轉法輪。即於法界無盡處轉。)</span></p>
<p style="margin-left:1em">○第十明普徧諸心。釋前二門。</p>
</div>
<div class='div-orig'><p>佛子。菩薩摩訶薩。應知自心。念念常有佛成正覺。何以故。諸佛如來．不離此心成正覺故。如自心。一切眾生心。亦復如是。悉有如來成等正覺。廣大周徧．無處不有。不離不斷。無有休息。入不思議方便法門。</p>
</div>
<div class='div-commentary'><p style="margin-left:1em">【疏】即分為二。初正明普徧。釋上無際。念念常成．無際畔故。後廣大下。總結雙非。釋上遠離二邊．住於中道。今初亦二。先指一心。後如自心下。例一切心。前中先標。次徵。後釋。釋云。不離者。有二義。一眾生身心．即佛所證故。二全即佛菩提性故。此即他果．在我之因。非約因人自有佛性。此文正辨佛菩提故。<span class='note-inline'>(【鈔】此文正辨者。成上非約因人有性是佛性義。今說佛菩提。而言眾生心有之者。即他果佛。在我因人之內耳。)</span>後總結雙非。不離不斷。釋有二意。一不離結．上無處不有。不斷．生下無有休息。二不離者。生佛非異故。不斷者。生佛非一。不同眾生可斷壞故。是名入不思議方便法門。是以不得意者。作眾生思。故是不可。設作佛思。是亦不可。即亦不可。非即亦不可。當淨智眼。無取諸情。</p>
<p style="margin-left:1em">○第三總結。</p>
</div>
<div class='div-orig'><p>佛子。菩薩摩訶薩。應如是知。如來成正覺。</p>
</div>
<div class='div-commentary'><p style="margin-left:1em">【疏】令依此知。映前十門。無幽不盡。離此何有真菩提耶。</p>
<p style="margin-left:1em">○後偈。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>
</div>
<div class='div-commentary'><p style="margin-left:1em">【疏】後偈有六。頌前十門。初二次第頌初二門。次三如次頌六七八。後一通頌四五九十。以同是普現無量義故。其第三門。但顯離言。故略不頌。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>正覺了知一切法　無二離二悉平等　自性清淨如虛空　我與非我不分別　如海印現眾生身</div>
<div class='lg-row'>以此說其為大海　菩提普印諸心行　是故說名為正覺　譬如世界有成敗　而於虛空不增減</div>
<div class='lg-row'>一切諸佛出世間　菩提一相恒無相　如人化心化作佛　化與不化性無異　一切眾生成菩提</div>
<div class='lg-row'>成與不成無增減　佛有三昧名善覺　菩提樹下入此定　放眾生等無量光　開悟羣品如蓮敷</div>
<div class='lg-row'>如三世劫剎眾生　所有心念及根欲　如是數等身皆現　是故正覺名無量</div>
</div></div>
<div class='div-commentary'><p style="margin-left:1em">【疏】初頌總明體相。二頌印現萬機。三頌體離虧盈。四頌相離增減。五頌用該動寂。六通頌四五九十。<span class='note-inline'>(第七如來出現成正覺竟。)</span></p>
<p style="margin-left:1em">○第八明出現轉法輪。得大菩提。理必轉授。長行中三。初標徵。</p>
</div>
<div class='div-orig'><p>佛子。菩薩摩訶薩。應云何知如來應正等覺轉法輪。</p>
</div>
<div class='div-commentary'><p style="margin-left:1em">○次釋相中二。先顯體用。後顯所因。今初。</p>
</div>
<div class='div-orig'><p>佛子。菩薩摩訶薩。應如是知。如來以心自在力．無起無轉而轉法輪．知一切法恒無起故。以三種轉斷所應斷而轉法輪．知一切法離邊見故。離欲際非際而轉法輪．入一切法虛空際故。無有言說而轉法輪．知一切法不可說故。究竟寂滅而轉法輪．知一切法涅槃性故。以一切文字一切言語而轉法輪．如來音聲無處不至故。知聲如響而轉法輪。了於諸法真實性故。於一音中出一切音而轉法輪．畢竟無主故。無遺無盡而轉法輪．內外無著故。</p>
</div>
<div class='div-commentary'><p style="margin-left:1em">【疏】分三。初法。次喻．後結勸。今初。文有九句。減數十也。皆先標後釋。前五顯體性寂寥。後四辨相用深廣。前中一能轉心。二所轉體。三所得果。四能詮教。五所顯理。夫轉法輪。不過此五。今皆即事契真。一能轉心者。由知法無起故。正轉法時。不起心念。言我轉授前人。名心自在。如是方為真能轉也。二所轉體者。即示勸證。名為三轉。此三名輪者。摧障惱故。言離邊者。若有惑可摧．未離於常。無惑可摧．寧免於斷。今永離斷常等邊。方為真能斷所應斷。知與證修亦然。<span class='note-inline'>(【鈔】二所轉者。一示相轉。二勸修轉。三作證轉。)</span>三所得果者。由斷惑故得離欲際。由證性空。本無可離。斯際亦遣。四能詮教者。理假言詮。今了本寂滅。不可說故。則終日言而未曾言也。五所顯理。謂即寂滅。今了性淨涅槃。法本不然。今則無滅。方為究竟之滅。是知其輪本來常清淨也。<span class='note-inline'>(是知其輪者。即暗引淨名。寶積云。三轉法輪於大千。其輪本來常清淨。古來多釋。今取即事之真。清淨之理。為法輪體也。)</span>後四相用深廣中。一觸言皆輪。廣也。二即用而寂。深也。下二亦深亦廣。三一即多而無主。四即橫豎而恆虛。謂橫則無遺。無所不轉故。豎則無盡。窮未來故。而不著內外。則深廣無涯矣。<span class='note-inline'>(故後四段。明相用深廣。則逈異餘宗。為不壞相。略引餘釋耳。【校】上鈔其輪本來常清淨。常。纂要誤作之。)</span></p>
</div>
<div class='div-orig'><p>佛子。譬如一切文字語言。盡未來劫。說不可盡。佛轉法輪。亦復如是。一切文字。安立顯示。無有休息。無有窮盡。</p>
<p>佛子。如來法輪。悉入一切語言文字而無所住。</p>
<p>譬如書字。普入一切事．一切語．一切算數．一切世間出世間處。而無所住。</p>
<p>如來音聲亦復如是。普入一切處．一切眾生．一切法．一切業．一切報中．而無所住。一切眾生種種語言。皆悉不離如來法輪。何以故。言音實相。即法輪故。</p>
<p>佛子。菩薩摩訶薩。於如來轉法輪。應如是知。</p>
</div>
<div class='div-commentary'><p style="margin-left:1em">【疏】第二喻中。文有二喻。一文字無盡喻。喻第九無盡。二徧入無住喻。喻六七八．用而常寂故。於中有法．喻．合。合中二。先合普入一切。以上法中．但云入一切言故。今明入餘法。則觸類皆法輪。豈同三乘但用佛聲為輪等耶。一切眾生種種下。正合前文．入一切語。前五易故。略不喻之。<span class='note-inline'>(【鈔】豈同三乘者。揀實異權。而言等者。就佛聲中。揀尋常言。如問晴雨。安慰弟子等。亦非法輪。唯取轉法。又要令他斷惑見理。方名法輪。今此乃至數重深玄。一則不論斷不斷等。說即名輪。故經云。如來所轉妙法輪。一切皆是菩提分。若能聞已悟法性。如是之人常見佛。二者。尋常之言。亦是法輪。如來無有散亂聲故。言不虛發。如涅槃說。如來一切語言。皆名轉法輪故。三者。能令三界所有聲。聞者皆是如來音故。四者不揀聲與非聲。徧於法界。皆法輪體。況復一多交徹。相映融即。豈同三乘之法輪哉。)</span>第三結勸。可知。</p>
<p style="margin-left:1em">○第二顯法輪所起因。</p>
</div>
<div class='div-orig'><p>復次佛子。菩薩摩訶薩。欲知如來所轉法輪。應知如來法輪所出生處。何等為如來法輪所出生處。佛子。如來隨一切眾生心行欲樂無量差別。出若干音聲而轉法輪。</p>
<p>佛子。如來應正等覺。有三昧名究竟無礙無畏。入此三昧己。於成正覺一一身．一一口。各出一切眾生數等言音。一一音中。眾音具足。各各差別而轉法輪。令一切眾生皆生歡喜。</p>
<p>能如是知轉法輪者。當知此人。則為隨順一切佛法。不如是知。則非隨順。</p>
<p>佛子。諸菩薩摩訶薩。應如是知佛轉法輪。普入無量眾生界故。</p>
</div>
<div class='div-commentary'><p style="margin-left:1em">【疏】於中三。先辨輪所起因。因機差故。若離物機。佛無說故。</p>
<p style="margin-left:1em">次佛子如來下。明因所起輪。物既為力不同。教須適宜差別。於中說法所依之定名者。無礙辯才。無所怯畏。得究竟者。唯佛有故。</p>
<p style="margin-left:1em">後能如是知下。結其得失。</p>
<p style="margin-left:1em">及第三總結。文並可知。</p>
<p style="margin-left:1em">○二偈頌。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>

<div class="lg regular" style="margin-left:0em;"><div class='lg-row'>如來法輪無所轉　三世無起亦無得　譬如文字無盡時　十力法輪亦如是　如字普入而無至</div>
<div class='lg-row'>正覺法輪亦復然　入諸言音無所入　能令眾生悉歡喜　佛有三昧名究竟　入此定己乃說法</div>
<div class='lg-row'>一切轉生無有邊　普出其音令悟解　一一音中復更演　無量言音各差別　於世自在無分別</div>
<div class='lg-row'>隨其欲樂普使聞　文字不從內外出　亦不失壞無積聚　而為眾生轉法輪　如是自在甚奇特</div>
</div></div>
<div class='div-commentary'><p style="margin-left:1em">【疏】偈有五頌。分二。初二偈。頌法輪體用。後三偈。頌法輪所因。<span class='note-inline'>(第八出現轉法輪竟)</span></p>
</div></div>
<p class='juan'>大方廣佛華嚴經疏論纂要卷第八十八</p></div>
</div><!-- end of div[@id='body'] -->
</body></html>