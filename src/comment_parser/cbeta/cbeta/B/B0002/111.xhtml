<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu250' />
<p class='juan'>大方廣佛華嚴經疏論纂要卷第一百之十一</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu251' />
<div class='div-orig'><p class="head2">入法界品第三十九<span class='note-inline'>(之十四)</span></p>
</div>
<div class='div-commentary'><p style="margin-left:1em">○第九嵐毗尼林神。寄善慧地。<span class='note-inline'>(【鈔】寄善慧地者。謂成就微妙四無礙辯。能徧十方。善說法故。)</span></p>
</div>
<div class='div-orig'><p>爾時善財童子。於大願精進力救護一切眾生夜神所。得菩薩解脫已。憶念修習。了達增長。漸次遊行至嵐毗尼林。周徧尋覓彼妙德神。見在一切寶樹莊嚴樓閣中。坐寶蓮華師子之座。二十億那由他諸天恭敬圍繞。為說菩薩受生海經。令其皆得生如來家。增長菩薩大功德海。</p>
<p>善財見已。頂禮其足。合掌前立。白言大聖。我已先發阿耨多羅三藐三菩提心。而未能知菩薩云何修菩薩行。生如來家。為世大明。</p>
</div>
<div class='div-commentary'><p style="margin-left:1em">【疏】初二可知。</p>
<p style="margin-left:1em">○第三授己法界。於中四。一顯法義。二立法名。三明業用。四辨根本。初中二。先長行。後偈頌。前中四。一標數歎勝。二徵數列名。三依名釋義。四結歎勝益。今初。</p>
</div>
<div class='div-orig'><p>彼神答言。善男子。菩薩有十種受生藏。若菩薩成就此法。則生如來家。念念增長菩薩善根。不疲不懈。不厭不退。無斷無失。離諸迷惑。不生怯劣惱悔之心。趣一切智。入法界門。發廣大心。增長諸度。成就諸佛無上菩提。捨世間趣。入如來地。獲勝神通。諸佛之法常現在前。順一切智真實義境。</p>
</div>
<div class='div-commentary'><p style="margin-left:1em">【疏】於中生如來家。即正酬其問。</p>
<p style="margin-left:1em">○第二徵數列名。</p>
</div>
<div class='div-orig'><p>何等為十。一者願常供養一切諸佛受生藏。二者發菩提心受生藏。三者觀諸法門勤修行受生藏。四者以深淨心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。</p>
</div>
<div class='div-commentary'><p style="margin-left:1em">【疏】此通於六位。一當十信。二即十住。三通行向。四是初地。五從二至七。以是功用邊故。六七皆八地。然六即自分。七即勝進。得勸之後。八即九地。九當十地。十即等覺。入如來地。</p>
<p style="margin-left:1em">然依行布。豎配定然。</p>
<p style="margin-left:1em">若約圓融。初後通用。故云成就此法。則生如來家。</p>
<p style="margin-left:1em">若定須具十。方得生家。何以文中第二第六。皆有生家。第十復言。於三世佛所．已受<span class='note-inline'>(【校】受．纂要南藏續藏金陵本作授。茲據嘉興藏改正。與下經及行願品疏合。)</span>灌頂。故知須豎。約證分異。</p>
<p style="margin-left:1em">若定豎者。則違具十則生之言。是知順橫。約圓融修觀。<span class='note-inline'>(【鈔】此之十法．通於六位下。疏文有五。一約位豎配。亦名行布釋。然依行布下。二結前生後。生後圓融。若約圓融下。三通諸位釋。亦名圓融釋。若定具十下四結成上豎。若定豎下。五結成須橫。實則橫豎無礙。是此中意。故存二釋。文義昭然。)</span></p>

<div class='div-commentary'><p style="margin-left:1em">○第三依名釋義。</p>
</div>
<div class='div-orig'><p>善男子。云何名願常供養一切佛受生藏。善男子。菩薩初發心時。作如是願。我當尊重恭敬供養一切諸佛。見佛無厭。於諸佛所常生愛樂。常起深信。修諸功德。恒無休息。是為菩薩為一切智始集善根受生藏。</p>
</div>
<div class='div-commentary'><p style="margin-left:1em">【疏】一中即信發心。故賢首品云。常欲利樂諸羣生。莊嚴國土供養佛故。故文云。始集善根。</p>
</div>
<div class='div-orig'><p>云何名發菩提心受生藏。善男子。此菩薩發阿耨多羅三藐三菩提心。所謂起大悲心。救護一切眾生故。起供養佛心。究竟承事故。起普求正法心。一切無吝故。起廣大趣向心。求一切智故。起慈無量心。普攝眾生故。起不捨一切眾生心。被求一切智堅誓甲故。起無諂誑心。得如實智故。起如說行心。修菩薩道故。起不誑諸佛心。守護一切佛大誓願故。起一切智願心。盡未來化眾生不休息故。菩薩以如是等佛剎微塵數菩提心功德故。得生如來家。是為菩薩第二受生藏。</p>
</div>
<div class='div-commentary'><p style="margin-left:1em">【疏】二中初住發心。文具三心。生如來家。亦初住生家。<span class='note-inline'>(【鈔】亦初住生家者。恐人誤為初地生家。然其生家。略有六位。一初住生菩提心家。二第四住生聖教家。三初地生真如家。四四地約寄位生出世家。五八地生無生法忍家。六如來地。究竟生家。今是初住。第一是生菩提心家。)</span></p>
</div>
<div class='div-orig'><p>云何名觀諸法門勤修行受生藏。善男子。此菩薩摩訶薩起觀一切法門海心。起迴向一切智圓滿道心。起正念無過失業心。起一切菩薩三昧海清淨心。起修成一切菩薩功德心。起莊嚴一切菩薩道心。起求一切智大精進行修諸功德如劫火熾然無休息心。起修普賢行教化一切眾生心。起善學一切威儀修菩薩功德。捨離一切所有住無所有真實心。是為菩薩第三受生藏。</p>
</div>
<div class='div-commentary'><p style="margin-left:1em">【疏】三中十句。一觀法門海。標十行。二向一切智。標迴向。以行願相資。故合為一。餘八通行向。</p>
</div>
<div class='div-orig'><p>云何名以深淨心普照三世受生藏。善男子。此菩薩具清淨增上心。得如來菩提光。入菩薩方便海。其心堅固猶若金剛。背捨一切諸有趣生。成就一切佛自在力。修殊勝行。具菩薩根。其心明潔。願力不動。常為諸佛之所護念。破壞一切諸障礙山。普為眾生作所依處。是為菩薩第四受生藏。</p>
</div>
<div class='div-commentary'><p style="margin-left:1em">【疏】四中契理斷障。名深淨心。即淨心地。已證理故。堅如金剛。已得離生道故。捨諸有趣。已破二障礙山。故為物依處。<span class='note-inline'>(【鈔】四藏即淨心地等者。疏隨難釋。今更委釋。言得如來菩提光者。明心菩提故。入菩薩方便海者。證真了俗故。捨諸有趣。亦由已漸斷異生性故。成就自在者。分身百剎故。修菩薩殊勝行者。淨治地法。十行常修故。具菩薩根者。由證信故。餘皆成根。又大悲為首。故悲為根。以斷所知。故心明潔。十願成熟。故願不動。同佛證如。故得佛護。分別頓盡。名壞諸障。具上諸德。為物依處。)</span></p>
</div>
<div class='div-orig'><p>云何名平等光明受生藏。善男子。此菩薩具足眾行普化眾生。一切所有悉皆能捨。住佛究竟淨戒境界。具足忍法。成就諸佛法忍光明。以大精進趣一切智到於彼岸。修習諸禪。得普門定。淨智圓滿。以智慧日明照諸法。得無礙眼見諸佛海。悟入一切真實法性。一切世間見者歡喜。善能修習如實法門。是為菩薩第五受生藏。</p>
</div>
<div class='div-commentary'><p style="margin-left:1em">【疏】五中證如起行。為平等光明。戒忍進等。為次五地。得無礙下。即是七地。七地得無生忍光明。故入一切真實法。</p>
</div>
<div class='div-orig'><p>云何名生如來家受生藏。善男子。此菩薩生如來家。隨諸佛住。成就一切甚深法門。具三世佛清淨大願。得一切佛同一善根。與諸如來共一體性。具出世行白淨善法。安住廣大功德法門。入諸三昧。見佛神力。隨所應化淨諸眾生。如問而對辯才無盡。是為菩薩第六受生藏。</p>
</div>
<div class='div-commentary'><p style="margin-left:1em">【疏】六中以得無生忍。契同法性。為生佛家。願度增上。善根一體。惑等不動。為白淨法。</p>
</div>
<div class='div-orig'><p>云何名佛力光明受生藏。善男子。此菩薩深入佛力。遊諸佛剎。心無退轉。供養承事菩薩眾會無有疲厭。了一切法皆如幻起。知諸世間如夢所見。一切色相猶如光影。神通所作皆如變化。一切受生悉皆如影。諸佛說法皆如谷響。開示法界咸令究竟。是為菩薩第七受生藏。</p>
</div>
<div class='div-commentary'><p style="margin-left:1em">【疏】七中因佛勸起。能頓修行。名佛力光明。無功用修。故無疲厭等。</p>
</div>
<div class='div-orig'><p>云何名觀普智門受生藏。善男子。此菩薩住童真位。觀一切智。一一智門盡無量劫。開演一切菩薩所行。於諸菩薩甚深三昧心得自在。念念生於十方世界諸如來所。於有差別境入無差別定。於無差別法現有差別智。於無量境知無境界。於少境界入無量境。通達法性廣大無際。知諸世間悉假施設。一切皆是識心所起。是為菩薩第八受生藏。</p>
</div>
<div class='div-commentary'><p style="margin-left:1em">【疏】八中從第八地入第九地。故云住童真位。觀一切智智門．即法師之德故。於三性等皆如實知。即事知理之如實故．於有差別境入無差別定。即理窮事之如實故。於無差別法現有差別智。餘可準思。</p>
</div>
<div class='div-orig'><p>云何名普現莊嚴受生藏。善男子。此菩薩能種種莊嚴無量佛剎。普能化現一切眾生及諸佛身。得無所畏。演清淨法。周流法界無所障礙。隨其心樂普使知見。示現種種成菩提行。令生無礙一切智道。如是所作不失其時。而常在三昧毗盧遮那智慧之藏。是為菩薩第九受生藏。</p>
</div>
<div class='div-commentary'><p style="margin-left:1em">【疏】九中以佛莊嚴而莊嚴。故名普莊嚴。已得離垢等諸三昧故。雖復常用。而常在三昧。</p>
</div>
<div class='div-orig'><p>云何名入如來地受生藏。善男子。此菩薩悉於三世諸如來所受灌頂法。普知一切境界次第。所謂知一切眾生前際後際歿生次第。一切菩薩修行次第。一切眾生心念次第。三世如來成佛次第。善巧方便說法次第。亦知一切初中後際所有諸劫若成若壞。名號次第。隨諸眾生所應化度。為現成道功德莊嚴。神通說法。方便調伏。是為菩薩第十受生藏。</p>
</div>
<div class='div-commentary'><p style="margin-left:1em">【疏】十中約其自分．為此菩薩。約其勝進．名入佛地。已受職位．云受灌頂。智齊佛境．云知一切。如十定品辨。<span class='note-inline'>(【鈔】十入如來地。下文顯然。皆與本位義理相符。不為此釋。實抑經文。)</span></p>
<p style="margin-left:1em">○第四結歎勝益。</p>
</div>
<div class='div-orig'><p>佛子。若菩薩摩訶薩於此十法。修習增長。圓滿成就。則能於一莊嚴中現種種莊嚴。如是莊嚴一切國土。開導示悟一切眾生。盡未來劫無有休息。演說一切諸佛法海。種種境界。種種成熟。展轉傳來無量諸法。現不思議佛自在力。充滿一切虛空法界。於諸眾生心行海中而轉法輪。於一切世界示現成佛恒無間斷。以不可說清淨言音。說一切法。住無量處通達無礙。以一切法莊嚴道場。隨諸眾生欲解差別而現成佛。開示無量甚深法藏。教化成就一切世間。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○二重頌。</p>
</div>
<div class='div-orig'><p>爾時嵐毗尼林神。欲重明其義。以佛神力。普觀十方而說頌言。</p>

<div class="lg regular" style="margin-left:0em;"><div class='lg-row'>最上離垢清淨心　見一切佛無厭足　願盡未來常供養　此明慧者受生藏　一切三世國土中</div>
<div class='lg-row'>所有眾生及諸佛　悉願度脫恒瞻奉　此難思者受生藏　聞法無厭樂觀察　普於三世無所礙</div>
<div class='lg-row'>身心清淨如虛空　此名稱者受生藏　其心恒住大悲海　堅如金剛及寶山　了達一切種智門</div>
<div class='lg-row'>此最勝者受生藏　大慈普覆於一切　妙行常增諸度海　以法光明照羣品　此雄猛者受生藏</div>
<div class='lg-row'>了達法性心無礙　生於三世諸佛家　普入十方法界海　此明智者受生藏　法身清淨心無礙</div>
<div class='lg-row'>普詣十方諸國土　一切佛力靡不成　此不思議受生藏　入深智慧已自在　於諸三昧亦究竟</div>
<div class='lg-row'>觀一切智如實門　此真身者受生藏　淨治一切諸佛土　勤修普化眾生法　顯現如來自在力</div>
<div class='lg-row'>此大名者受生藏　久已修行薩婆若　疾能趣入如來位　了知法界皆無礙　此諸佛子受生藏</div>
</div></div>
<div class='div-commentary'><p style="margin-left:1em">【疏】頌中十偈。如次頌前十法。<span class='note-inline'>(一顯法義竟。)</span></p>
<p style="margin-left:1em">○第二立法名。</p>
</div>
<div class='div-orig'><p>善男子。菩薩具此十法生如來家。為一切世間清淨光明。善男子。我從無量劫來。得是自在受生解脫門。</p>
</div>
<div class='div-commentary'><p style="margin-left:1em">【疏】法名中。先牒前所明。後我從無量下。指前立目。機感便現．無所擁礙。名自在受生。通能所見。<span class='note-inline'>(二立法名竟。)</span></p>
<p style="margin-left:1em">○第三明法門業用。</p>
</div>
<div class='div-orig'><p>善財白言。聖者。此解脫門境界云何。答言。善男子。我先發願。願一切菩薩示受生時．皆得親近。願入毗盧遮那如來無量受生海。以昔願力。生此世界閻浮提中嵐毗尼園。專念菩薩何時下生。</p>
</div>
<div class='div-commentary'><p style="margin-left:1em">【疏】於中先問。後答。答中。知見此境．即是業用。於中二。先明依願受生。</p>
</div>
<div class='div-orig'><p>經於百年。世尊果從兜率陀天而來生此。時此林中現十種相。何等為十。一者。此園中地．忽自平坦。坑坎堆阜。悉皆不現。二者。金剛為地．眾寶莊嚴。無有瓦礫荊棘株杌。三者。寶多羅樹．周帀行列。其根深植．至於水際。四者。生眾香芽。現眾香藏。寶香為樹。扶疏蔭映。其諸香氣．皆踰天香。五者諸妙華鬘．寶莊嚴具．行列分布．處處充滿。六者。園中所有一切諸樹。皆自然開摩尼寶華。七者。諸池沼中皆自生華。從地涌出．周布水上。八者。時此林中．娑婆世界欲色所住。天．龍．夜叉．乾闥婆．阿脩羅．迦樓羅．緊那羅．摩睺羅伽．一切諸王。莫不來集．合掌而住。九者。此世界中所有天女．乃至摩睺羅伽女．皆生歡喜。各各捧持諸供養具。向畢洛叉樹前．恭敬而立。十者。十方一切諸佛臍中．皆放光明。名菩薩受生自在燈。普照此林。一一光中．悉現諸佛受生誕生所有神變。及一切菩薩受生功德。又出諸佛種種言音。是為林中十種瑞相。此相現時。諸天王等．即知當有菩薩下生。我見此瑞。歡喜無量。</p>
</div>
<div class='div-commentary'><p style="margin-left:1em">【疏】後如昔願覩。於中四。初覩降神瑞相。</p>
</div>
<div class='div-orig'><p>善男子。摩耶夫人。出迦毗羅城。入此林時。復現十種光明瑞相。令諸眾生得法光明。何等為十。所謂一切寶華藏光。寶香藏光。寶蓮華開演出真實妙音聲光。十方菩薩初發心光。一切菩薩得入諸地現神變光。一切菩薩修波羅蜜圓滿智光。一切菩薩大願智光。一切菩薩教化眾生方便智光。一切菩薩證於法界真實光。一切菩薩得佛自在受生出家成正覺光。此十光明。普照無量諸眾生心。</p>
</div>
<div class='div-commentary'><p style="margin-left:1em">【疏】二見出城現光。</p>
</div>
<div class='div-orig'><p>善男子。摩耶夫人於畢洛叉樹下坐時。復現菩薩將欲誕生十種神變。何等為十。善男子。菩薩將欲誕生之時。欲界諸天天子天女．及以色界一切諸天．諸龍．夜叉．乾闥婆．阿脩羅．迦樓羅．緊那羅．摩睺羅伽．并其眷屬。為供養故。悉皆雲集。摩耶夫人威德殊勝。身諸毛孔．咸放光明。普照三千大千世界．無所障礙。一切光明．悉皆不現。除滅一切眾生煩惱及惡道苦。是為菩薩將欲誕生第一神變。又善男子。當爾之時．摩耶夫人腹中悉現三千世界一切形像。其百億閻浮提內各有都邑。各有園林。名號不同。皆有摩耶夫人於中止住。天眾圍繞。悉為顯現菩薩將生不可思議神變之相。是為菩薩將欲誕生第二神變。又善男子。摩耶夫人一切毛孔．皆現如來往昔修行菩薩道時．恭敬供養一切諸佛。及聞諸佛說法音者。譬如明鏡．及以水中．能現虛空日月星宿雲雷等像。摩耶夫人身諸毛孔亦復如是。能現如來往昔因緣。是為菩薩將欲誕生第三神變。又善男子。摩耶夫人身諸毛孔．一一皆現如來往修菩薩行時．所住世界城邑聚落．山林河海．眾生劫數．值佛出世．入淨國土．隨所受生壽命長短．依善知識修行善法．於一切剎在在生處．摩耶夫人常為其母。如是一切．於毛孔中靡不皆現。是為菩薩將欲誕生第四神變。又善男子。摩耶夫人一一毛孔顯現如來往昔修行菩薩行時。隨所生處．色相形貌．衣服飲食．苦樂等事．一一普現．分明辨了。是為菩薩將欲誕生第五神變。又善男子。摩耶夫人身諸毛孔．一一皆現世尊往昔修施行時。捨所難捨頭目耳鼻．脣舌牙齒．身體手足．血肉筋骨．男女妻妾．城邑宮殿．衣服瓔珞．金銀寶貨．如是一切內外諸物。亦見受者形貌音聲．及其處所。是為菩薩將欲誕生第六神變。又善男子。摩耶夫人入此園時．其林普現過去所有一切諸佛入母胎時．國土園林．衣服華鬘．塗香末香．旛繒幢蓋．一切眾寶莊嚴之事。伎樂歌詠上妙音聲。令諸眾生普得見聞。是為菩薩將誕生時第七神變。又善男子。摩耶夫人入此園時。從其身出菩薩所住摩尼寶王宮殿樓閣。超過一切天。龍。夜叉。乾闥婆。阿脩羅。迦樓羅。緊那羅。摩睺羅伽。及諸人王之所住者。寶網覆上。妙香普熏。眾寶莊嚴。內外清淨。各各差別不相雜亂。周帀徧滿嵐毗尼園。是為菩薩將誕生時第八神變。又善男子。摩耶夫人入此園時．從其身出十不可說百千億那由他佛剎微塵數菩薩。其諸菩薩．身形容貌．相好光明．進止威儀．神通眷屬。皆與毗盧遮那菩薩等無有異。悉共同時讚歎如來。是為菩薩將誕生時第九神變。又善男子。摩耶夫人將欲誕生菩薩之時．忽於其前．從金剛際．出大蓮華。名為一切寶莊嚴藏。金剛為莖。眾寶為鬚。如意寶王以為其臺。有十佛剎微塵數葉。一切皆以摩尼所成。寶網寶蓋以覆其上。一切天王．所共執持。一切龍王．降注香雨。一切夜叉王．恭敬圍繞．散諸天華。一切乾闥婆王．出微妙音．歌讚菩薩往昔供養諸佛功德。一切阿脩羅王．捨憍慢心．稽首敬禮。一切迦樓羅王．垂寶繒旛．徧滿虛空。一切緊那羅王．歡喜瞻仰．歌詠讚歎菩薩功德。一切摩睺羅伽王．皆生歡喜．歌詠讚歎．普雨一切寶莊嚴雲。是為菩薩將誕生時第十神變。</p>
</div>
<div class='div-commentary'><p style="margin-left:1em">【疏】三覩將生神變。於中二。先標徵。畢洛叉者。此云高顯。後菩薩將欲下。別顯十變。一集眾息苦。二卷舒無礙。三毛現佛因。四現佛本事。五現行所依身。六徧現捨行。七現古佛受生園林。八現今佛所處宮殿。九出菩薩同類。十地現蓮華。將承至聖。</p>
</div>
<div class='div-orig'><p>善男子。嵐毗尼園示現如是十種相已。然後菩薩其身誕生。如虛空中現淨日輪。如高山頂出於慶雲。如密雲中而耀電光。如夜闇中而然大炬。爾時菩薩從母脇生。身相光明亦復如是。善男子。菩薩爾時雖現初生。悉已了達一切諸法。如夢如幻。如影如像。無來無去。不生不滅。善男子。當我見佛。於此四天下閻浮提內嵐毗尼園示現初生種種神變時。亦見如來於三千大千世界．百億四天下閻浮提內．嵐毗尼園中．示現初生種種神變。亦見三千大千世界一一塵中無量佛剎。亦見百佛世界。千佛世界。乃至十方一切世界一一塵中無量佛剎。如是一切諸佛剎中．皆有如來示現受生種種神變。如是念念常無間斷。</p>
</div>
<div class='div-commentary'><p style="margin-left:1em">【疏】四正覩誕生。於中三。初覩外相。有四種相。釋通事理。約事。謂一迴耀挺特故。二高顯邕容故。三威光赫奕故。四分明可覩故。約理。則一依性空．無住現故。二依涅槃山．無心出故。三大慈雲中．現無住之化身故。四為破眾生生死無明之大闇故。二菩薩爾時下。了其內德。三當我見佛下。結其周徧。則橫豎無窮。<span class='note-inline'>(三明法門業用竟。)</span></p>
<p style="margin-left:1em">○第四顯法根深。</p>
</div>
<div class='div-orig'><p>時善財童子白彼神言。大天。得此解脫。其已久如。答言。善男子。乃往古世。過億佛剎微塵數劫。復過是數。時有世界名為普寶。劫名悅樂。八十那由他佛於中出現。其第一佛名自在功德幢。十號具足。彼世界中有四天下名妙光莊嚴。</p>
<p>其四天下閻浮提中有一王都。名須彌莊嚴幢。其中有王名寶燄眼。其王夫人名曰喜光。善男子。如此世界摩耶夫人為毗盧遮那如來之母。彼世界中喜光夫人為初佛母。亦復如是。</p>
<p>善男子。其喜光夫人將欲誕生菩薩之時。與二十億那由他采女詣金華園。園中有樓名妙寶峯。其邊有樹名一切施。喜光夫人攀彼樹枝而生菩薩。諸天王眾各持香水共以洗沐。</p>
<p>時有乳母名為淨光。侍立其側。既洗沐已。諸天王眾授與乳母。乳母敬受生大歡喜。即得菩薩普眼三昧。得此三昧已。普見十方無量諸佛。復得菩薩於一切處示現受生自在解脫。如初受胎識。速疾無礙。得此解脫故。見一切佛乘本願力受生自在。亦復如是。</p>
<p>善男子。於汝意云何。彼乳母者豈異人乎。我身是也。</p>
<p>我從是來。念念常見毗盧遮那佛示現菩薩受生海。調伏眾生自在神力。如見毗盧遮那佛乘本願力。念念於此三千大千。乃至十方一切世界微塵之內。皆現菩薩受生神變。見一切佛悉亦如是。我皆恭敬。承事供養。聽所說法。如說修行。</p>
</div>
<div class='div-commentary'><p style="margin-left:1em">【疏】先問。後答。答中。先長行中六。一古世佛興。二其四天下。顯昔父母。三其喜光下。攀樹誕生。四時有下。觀佛得法。五善男子下。結會古今。不結父母者。意明即淨飯摩耶。佛即今佛故。六我從是下。顯用周徧。</p>
<p style="margin-left:1em">○後偈頌。</p>
</div>
<div class='div-orig'><p>時嵐毗尼林神。欲重宣此解脫義。承佛神力。普觀十方而說頌言。</p>

<div class="lg regular" style="margin-left:0em;"><div class='lg-row'>佛子汝所問　諸佛甚深境　汝今應聽受　我說其因緣　過億剎塵劫　有劫名悅樂</div>
<div class='lg-row'>八十那由他　如來出興世　最初如來號　自在功德幢　我在金華園　見彼初生日</div>
<div class='lg-row'>我時為乳母　智慧極聰利　諸天授與我　菩薩金色身　我時疾捧持　諦觀不見頂</div>
<div class='lg-row'>身相皆圓滿　一一無邊際　離垢清淨身　相好以莊嚴　譬如妙寶像　見已自欣慶</div>
<div class='lg-row'>思惟彼功德　疾增眾福海　見此神通事　發大菩提心　專求佛功德　增廣諸大願</div>
<div class='lg-row'>嚴淨一切剎　滅除三惡道　普於十方土　供養無數佛　修行本誓願　救脫眾生苦</div>
<div class='lg-row'>我於彼佛所　聞法得解脫　億剎微塵數　無量劫修行　劫中所有佛　我昔曾供養</div>
<div class='lg-row'>護持其正法　淨此解脫海　億剎微塵數　過去十力尊　盡持其法輪　增明此解脫</div>
<div class='lg-row'>我於一念頃　見此剎塵中　一一有如來　所淨諸剎海　剎內悉有佛　園中示誕生</div>
<div class='lg-row'>各現不思議　廣大神通力　或見不思議　億剎諸菩薩　住於天宮上　將證佛菩提</div>
<div class='lg-row'>無量剎海中　諸佛現受生　說法眾圍繞　於此我皆見　一念見億剎　微塵數菩薩</div>
<div class='lg-row'>出家趣道場　示現佛境界　我見剎塵內　無量佛成道　各現諸方便　度脫苦眾生</div>
<div class='lg-row'>一一微塵中　諸佛轉法輪　悉以無盡音　普雨甘露法　億剎微塵數　一一剎塵內</div>
<div class='lg-row'>悉現於如來　示現般涅槃　如是無量剎　如來示誕生　而我悉分身　現前興供養</div>
<div class='lg-row'>不思議剎海　無量趣差別　我悉現其前　雨於大法雨　佛子我知此　難思解脫門</div>
<div class='lg-row'>無量億劫中　稱揚不可盡</div>
</div></div>
<div class='div-commentary'><p style="margin-left:1em">【疏】偈頌中。二十三頌。分四。初一誡聽許說。次九最初修證。次十二偈。歷事增修。末偈結歎無盡。</p>
<p style="margin-left:1em">○第五指示後友。</p>
</div>
<div class='div-orig'><p>善男子。我唯知此菩薩於無量劫徧一切處示現受生自在解脫。如諸菩薩摩訶薩。能以一念為諸劫藏。觀一切法。以善方便而現受生。周徧供養一切諸佛。究竟通達一切佛法。於一切趣皆現受生。一切佛前坐蓮華座。知諸眾生應可度時。為現受生方便調伏。於一切剎現諸神變。猶如影像悉現其前。我當云何能知能說彼功德行。</p>
<p>善男子。此迦毗羅城有釋種女。名曰瞿波。汝詣彼問。菩薩云何於生死中教化眾生。</p>
</div>
<div class='div-commentary'><p style="margin-left:1em">【疏】言瞿波者。此云守護大地。在家為父母守護。太子儲備。守護國地。既為其妃。依主得名。表十地既圓。故無地不護。然太子有三夫人。一名瞿波。次名耶輸陀羅。三名摩奴舍。今因位之極。故取其第一。法喜已滿。故寄之昔妃。此位親能得佛。故在生佛之城矣。</p>
</div>
<div class='div-orig'><p>時善財童子頂禮其足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】此之菩薩受生門。意明第八地菩薩得無生忍。獲無功智。創始現前。令使進升九地。學佛說法辯才門。令使滿足天之及人一切眾生意。名為初始處胎。名為受生藏。如經頌云。聞法不厭樂觀察。普於三世無所礙。身心清淨如虛空。此名稱者受生藏。其心恆住大悲海。堅如金剛及寶山。了達一切種智門。此最勝者受生藏。廣如經具明。於此第九地。學佛智慧普周。十地大智法悅現前。以瞿波表之。十一地悲滿智周。以摩耶生佛表之。處世利物。大約以神及摩耶淨飯王等。表智悲之行滿。若佛者。一切處。一切時。無不是生故。善財問法。問境界。有二義。一問受生境界。二問得法門久近。境界如誕生之中。約三乘境界。一如摩耶夫人身所生法。約中下根眾生所見。約上根眾生。蓮華化身。或從空現。不從母胎。上上根眾生。豁然悟道。自覺聖智。冥與智應。不論如來出世。如善財所有知識。所說往因發心之始。具有如是種種諸流。亦有夜觀星月。便見空中有佛而為說法。亦有見佛從空而下而為說法。亦有空中供養栴檀塔座佛為說法者。如賢勝優婆夷。得菩薩無依處道場。既自開解。復為他說。又得無盡眼耳鼻舌身意。皆無盡門。此不從師學。此摩耶夫人身。但明悲智相資。益眾生事。隨根所見。各自不同。普賢菩薩云。為劣解眾生。母胎出現。上根之類。蓮華出興。若約異類多根。六趣差別。所見如來受生。萬類不同。且約人間感根所見。如經具明。乃至十方世界塵中。普見如來受生境界。以此境界以為園林。念菩薩何時誕生經於百年者。表從此九地升十地為百年。至十一地是生時。如境界果報光明摩耶夫人身相法事。如下一一具陳。寶多羅樹者。如此方椶櫚樹。勝寶所成。已下問發心久近中。言善男子。乃往古世過億佛剎微塵數劫。復過是數者。是不以限量分別之數。但總是無數也。世界名普賢者。從普賢願行為世界之體故。劫名可樂者。表從第九善慧地。生如來家智慧可樂故。八十那由他佛於中出現者。表第八地生第九地佛智慧家故。第一佛號自在功德。明已升十地。已下世界。是所化之境。王都是智所攝化之人。王及夫人。表智悲之行。二十億那由他采女。表智悲二行．法悅充滿。園及樓閣。表智遊生死如園。為明菩薩居生死中攝化眾生。令得樂者。是菩薩遊法樂故。其邊有樹名一切施。喜光。依所生菩薩施法樂得名。夫人攀彼樹枝而生菩薩者。表大悲攀緣利眾生萬行而生大智。以用利人。然菩薩何得有生。而作生法。皆約像表法。引接眾生。令易解故。設見生者但約一分眾生見如是生。非盡然也。已下以此知之。隨眾生解處而取之。是菩薩誕生法。但隨眾生。宜何受益。是菩薩誕生法故。意明勝智慧生。隨眾生欲。說法自在。是菩薩受生也。畢洛叉樹。此云高顯也。依佛名高顯而立樹名。亦稱德高顯。彌覆十方。已下合會因緣本行。如經具明。已下二十三行頌。重頌前法。如文具明。此是第九善慧地善知識。以力波羅蜜為主。餘九為伴。治於一切趣說法不自在障。令得自在。</p>
<p style="margin-left:1em">○第十釋女瞿波。寄法雲地。<span class='note-inline'>(【鈔】寄法雲地者。謂大法智雲。含眾德水。蔽如空粗重。充滿法身故。)</span>第一依教趣求。</p>
</div>
<div class='div-orig'><p>爾時善財童子。向迦毗羅城。思惟修習受生解脫。增長廣大憶念不捨。</p>
<p>漸次遊行。至菩薩集會普現法界光明講堂。</p>
</div>
<div class='div-commentary'><p style="margin-left:1em">【疏】於中二。初依前修證。後漸次下。趣求後友。於中四。一趣求詣處。二其中有神下。伴友迎讚。三善財童子言下。善財印述。四爾時善財下。神敬增深。</p>
</div>
<div class='div-orig'><p>其中有神。號無憂德。與一萬主宮殿神俱。來迎善財。作如是言。善來丈夫。有大智慧。有大勇猛。能修菩薩不可思議自在解脫。心恒不捨廣大誓願。善能觀察諸法境界。安住法城。入於無量諸方便門。成就如來功德大海。得妙辯才。善調眾生。獲聖智身。恒順修行。知諸眾生心行差別。令其歡喜趣向佛道。</p>
<p>我觀仁者。修諸妙行心無暫懈。威儀所行悉皆清淨。汝當不久得諸如來清淨莊嚴無上三業。以諸相好莊嚴其身。以十力智瑩飾其心。遊諸世間。</p>
<p>我觀仁者。勇猛精進而無有比。不久當得普見三世一切諸佛。聽受其法。不久當得一切菩薩禪定解脫諸三昧樂。不久當入諸佛如來甚深解脫。</p>
<p>何以故。見善知識。親近供養。聽受其教。憶念修行。不懈不退。無憂無悔。無有障礙。魔及魔民不能為難。不久當成無上果故。</p>
</div>
<div class='div-commentary'><p style="margin-left:1em">【疏】二中四。一讚行究竟。二我觀仁者修諸下。讚精進得果。三我觀仁者勇猛下。讚精進得法。四何以下。以理釋成。</p>
</div>
<div class='div-orig'><p>善財童子言。聖者。如向所說。願我皆得。</p>
<p>聖者。我願一切眾生息諸熱惱。離諸惡業。生諸安樂。修諸淨行。聖者。一切眾生起諸煩惱。造諸惡業。墮諸惡趣。若身若心恒受楚毒。菩薩見已。心生憂惱。</p>
<p>聖者。譬如有人唯有一子。愛念情至。忽見被人割截支體。其心痛切不能自安。</p>
<p>菩薩摩訶薩亦復如是。見諸眾生以煩惱業。墮三惡趣受種種苦。心大憂惱。若見眾生起身語意三種善業。生天人趣受身心樂。菩薩爾時生大歡喜。</p>
<p>何以故。菩薩不自為故。求一切智。</p>
<p>不貪生死諸欲快樂。不隨想倒見倒心倒諸結隨眠愛見力轉。不起眾生種種樂想。亦不味著諸禪定樂。非有障礙疲厭退轉住於生死。</p>
<p>但見眾生於諸有中。具受無量種種諸苦．起大悲心。以大願力而普攝取。悲願力故修菩薩行。為斷一切眾生煩惱。為求如來一切智智。為供養一切諸佛如來。為嚴淨一切廣大國土。為淨治一切眾生樂欲。及其所有身心諸行。於生死中無有疲厭。</p>
<p>聖者。菩薩摩訶薩於諸眾生為莊嚴。令生人天富貴樂故。為父母。為其安立菩提心故。為養育。令其成就菩薩道故。為衛護。令其遠離三惡道故。為船師。令其得度生死海故。為歸依。令捨諸魔煩惱怖故。為究竟。令其永得清涼樂故。為津濟。令入一切諸佛海故。為導師。令至一切法寶洲故。為妙華。開敷諸佛功德心故。為嚴具。常放福德智慧光故。為可樂。凡有所作悉端嚴故。為可尊。遠離一切諸惡業故。為普賢。具足一切端嚴身故。為大明。常放智慧淨光明故。為大雲。常雨一切甘露法故。</p>
<p>聖者。菩薩如是修諸行時。令一切眾生皆生愛樂。具足法樂。</p>
</div>
<div class='div-commentary'><p style="margin-left:1em">【疏】三善財印述中二。初印受所說。後聖者我願下。述自所作。於中二。先明四等攝生。後明萬德益物。前中有四。謂法。喻。合。釋。法有慈悲。合中兼喜。釋中不貪。兼明有捨。於中先徵。後釋。釋中先總明。後不貪生死下。別顯。於中先明不自為。後但見眾生下。明其所為。二聖者菩薩摩訶薩下。明萬德益物。於中二。初有十六句。別約喻顯。為物歸趣。後聖者菩薩如是下。結成益物。</p>
</div>
<div class='div-orig'><p>爾時善財童子將升法堂。其無憂德。及諸神眾。以出過諸天上妙華鬘塗香末香。及以種種寶莊嚴具。散善財上。而說頌言。</p>

<div class="lg regular" style="margin-left:0em;"><div class='lg-row'>汝今出世間　為世大明燈　普為諸眾生　勤求無上覺　無量億千劫　難可得見汝</div>
<div class='lg-row'>功德日今出　滅除諸世闇　汝見諸眾生　顛倒惑所覆　而興大悲意　求證無師道</div>
<div class='lg-row'>汝以清淨心　尋求佛菩提　承事善知識　不自惜身命　汝於諸世間　無依無所著</div>
<div class='lg-row'>其心普無礙　清淨如虛空　汝修菩提行　功德悉圓滿　放大智慧光　普照一切世</div>
<div class='lg-row'>汝不離世間　亦不著於世　行世無障礙　如風遊虛空　譬如火災起　一切無能滅</div>
<div class='lg-row'>汝修菩提行　精進火亦然　勇猛大精進　堅固不可動　金剛慧師子　遊行無所畏</div>
<div class='lg-row'>一切法界中　所有諸剎海　汝悉能往詣　親近善知識</div>
</div><p>爾時無憂德神說此頌已。為愛樂法故。隨逐善財恒不捨離。</p>
</div>
<div class='div-commentary'><p style="margin-left:1em">【疏】四神敬增深者。以聞上法故。文中三。初長行申供。次以偈讚德。十偈分二。初三歎下益眾生行。後七歎上求無礙行。後爾時下。以身隨逐。愛重情深故。<span class='note-inline'>(第一依教趣求竟。)</span></p>
<p style="margin-left:1em">○第二見敬咨問。</p>
</div>
<div class='div-orig'><p>爾時善財童子。入普現法界光明講堂。周徧推求彼釋氏女。見在堂內。坐寶蓮華師子之座。八萬四千采女所共圍繞。是諸采女。靡不皆從王種中生。悉於過去修菩薩行。同種善根。布施愛語。普攝眾生。已能明見一切智境。已共修集佛菩提行。恒住正定。常遊大悲。普攝眾生猶如一子。慈心具足。眷屬清淨。已於過去成就菩薩不可思議善巧方便。皆於阿耨多羅三藐三菩提得不退轉。具足菩薩諸波羅蜜。離諸取著。不樂生死。雖行諸有心常清淨。恒勤觀察一切智道。離障蓋網。超諸著處。從於法身而示化形。生普賢行。長菩薩力。智日慧燈悉已圓滿。</p>
<p>爾時善財童子。詣彼釋女瞿波之所頂禮其足。合掌而住。作如是言。聖者。我已先發阿耨多羅三藐三菩提心。而未知菩薩云何於生死中而不為生死過患所染。了法自性而不住聲聞辟支佛地。具足佛法而修菩薩行。住菩薩地而入佛境界。超過世間而於世受生。成就法身而示現無邊種種色身。證無相法而為眾生示現諸相。知法無說而廣為眾生演說諸法。知眾生空而恒不捨化眾生事。雖知諸佛不生不滅。而勤供養無有退轉。雖知諸法無業無報。而修諸善行恒不止息。</p>
</div>
<div class='div-commentary'><p style="margin-left:1em">【疏】先見。次敬。後問。前中二。先入堂推求。已見依報。此文亦可屬前。二見在堂內下。見其正報。初見主。後八萬下見伴。廣歎伴從勝德。主德固已絕言。二爾時善財下。設敬。三作如是言下。咨問。於中先自陳發心。後而未知下。正問。有十一句。問悲智逆順權實寂用無礙雙行之行。前十句攝為五對。一過凡越小對。二離果超因對。三現生示色對。四極相窮說對。五下化上供對。十一總顯諸善。真俗雙行。<span class='note-inline'>(第二見敬咨問竟。)</span></p>
<p style="margin-left:1em">○第三示己法界。於中四。一法義。二法名。三法用。四法根。今初。</p>
</div>
<div class='div-orig'><p>時瞿波女告善財言。善哉善哉。善男子。汝今能問菩薩摩訶薩如是行法。修習普賢諸行願者。能如是問。諦聽諦聽。善思念之。我當承佛神力。為汝宣說。</p>
<p>善男子。若諸菩薩成就十法。則能圓滿因陀羅網普智光明菩薩之行。何等為十。所謂依善知識故。得廣大勝解故。得清淨欲樂故。集一切福智故。於諸佛所聽聞法故。心恒不捨三世佛故。同於一切菩薩行故。一切如來所護念故。大悲妙願皆清淨故。能以智力普斷一切諸生死故。是為十。若諸菩薩成就此法。則能圓滿因陀羅網普智光明菩薩之行。</p>
<p>佛子。若菩薩親近善知識。則能精進不退。修習出生無盡佛法。佛子。菩薩以十種法承事善知識。何等為十。所謂於自身命．無所顧惜。於世樂具．心不貪求。知一切法．性皆平等。永不退捨一切智願。觀察一切法界實相。心恒捨離一切有海。知法如空．心無所依。成就一切菩薩大願。常能示現一切剎海。淨修菩薩無礙智輪。佛子。應以此法。承事一切諸善知識。無所違逆。</p>
</div>
<div class='div-commentary'><p style="margin-left:1em">【疏】於中先長行。後偈頌。前中亦二。先讚誡許說。後善男子下。正顯法義。於中二。先明帝網智光行。謂依此十。則照重重無盡法故。有標。釋。結。可知。</p>
<p style="margin-left:1em">後佛子若菩薩下。承事善友行。前明依法。此辨依人。法假人弘。故由得此出無盡法。亦是廣前初一。亦有標。釋。結。</p>
</div>
<div class='div-orig'><p>爾時釋迦瞿波女。欲重明此義。承佛神力。觀察十方而說頌言。</p>

<div class="lg regular" style="margin-left:0em;"><div class='lg-row'>菩薩為利諸羣生　正念親承善知識　敬之如佛心無怠　此行於世帝網行　勝解廣大如虛空</div>
<div class='lg-row'>一切三世悉入中　國土眾生佛皆爾　此是普智光明行</div>
</div><p style="margin-left:0em;text-indent:0em;" class="lg-abnormal"><div class='lg-row'>志樂如空無有際　永斷煩惱離諸垢</div>
<div class='lg-row'>一切佛所修功德　此行於世身雲行　菩薩修習一切智　不可思議功德海　淨諸福德智慧身</div>
<div class='lg-row'>此行於世不染行　一切諸佛如來所　聽受其法無厭足　能生實相智慧燈　此行於世普照行</div>
<div class='lg-row'>十方諸佛無有量　一念一切悉能入　心恒不捨諸如來　此向菩提大願行　能入諸佛大眾會</div>
<div class='lg-row'>一切菩薩三昧海　願海及以方便海　此行於世帝網行　一切諸佛所加持　盡未來際無邊劫</div>
<div class='lg-row'>處處修行普賢道　此是菩薩分身行　見諸眾生受大苦　起大慈悲現世間　演法光明除闇冥</div>
<div class='lg-row'>此是菩薩智日行　見諸眾生在諸趣　為集無邊妙法輪　令其永斷生死流　此是修行普賢行</div>
</p>
<div class="lg regular" style="margin-left:0em;"><div class='lg-row'>菩薩修行此方便　隨眾生心而現身　普於一切諸趣中　化度無量諸含識　以大慈悲方便力</div>
<div class='lg-row'>普徧世間而現身　隨其解欲為說法　皆令趣向菩提道</div>
</div></div>
<div class='div-commentary'><p style="margin-left:1em">【疏】後頌中。有十二偈。分二。前十偈。如次頌前十帝網行。然前長行。但名帝網光明行。則十法通稱。今偈中初二．取前總名。後之八行。各別立稱。則知十名。一一通其十行。重重無礙。方受帝網之名。又須得斯偈意。方了前名。後二偈。頌前事友十法後二。以後二相隱故。餘畧不頌。</p>
<p style="margin-left:1em">○第二立法名。</p>
</div>
<div class='div-orig'><p>時釋迦瞿波說此頌已。告善財童子言。善男子。我已成就觀察一切菩薩三昧海解脫門。</p>
</div>
<div class='div-commentary'><p style="margin-left:1em">【疏】謂一切菩薩普賢三昧深廣如海。如法界故深。如眾生名故廣。以殊妙智念念觀察。故立此名。</p>
<p style="margin-left:1em">○第三明法門業用中。先問。後答。答中二。先顯廣知。後釋知所以。前中三。初知娑婆世界。次類知剎海。後別顯毗盧因果。今初。</p>
</div>
<div class='div-orig'><p>善財言。大聖。此解脫門境界云何。</p>
<p>答言。善男子。我入此解脫。知此娑婆世界佛剎微塵數劫所有眾生。於諸趣中死此生彼。作善作惡受諸果報。有求出離．不求出離。正定．邪定．及以不定。有煩惱善根．無煩惱善根。具足善根．不具足善根。不善根所攝善根。善根所攝不善根。如是所集善不善法。我皆知見。</p>
<p>又彼劫中所有諸佛名號次第。我悉了知。彼佛世尊從初發心。及以方便求一切智。出生一切諸大願海。供養諸佛修。菩薩行。成等正覺。轉妙法輪。現大神通。化度眾生。我悉了知。</p>
<p>亦知彼佛眾會差別。其眾會中。有諸眾生依聲聞乘而得出離。其聲聞眾過去修習一切善根。及其所得種種智慧。我悉了知。</p>
<p>有諸眾生依獨覺乘而得出離。其諸獨覺所有善根。所得菩提。寂滅解脫。神通變化。成熟眾生。入於涅槃。我悉了知。</p>
<p>亦知彼佛諸菩薩眾。其諸菩薩從初發心修習善根。出生無量諸大願行。成就滿足諸波羅蜜。種種莊嚴菩薩之道。以自在力。入菩薩地。住菩薩地。觀菩薩地。淨菩薩地。菩薩地相。菩薩地智。菩薩攝智。菩薩教化眾生智。菩薩建立智。菩薩廣大行境界。菩薩神通行。菩薩三昧海。菩薩方便。菩薩於念念中所入三昧海。所得一切智光明。所獲一切智電光雲。所得實相忍。所通達一切智。所住剎海。所入法海。所知眾生海。所住方便。所發誓願。所現神通。我悉了知。</p>
<p>善男子。此娑婆世界盡未來際所有劫海。展轉不斷。我皆了知。</p>
</div>
<div class='div-commentary'><p style="margin-left:1em">【疏】於中二。先知剎塵劫事。後善男子此娑婆下。類盡未來。前中亦二。一知世間善惡因果。不善根所攝善根者。如瞋心持戒等。下句類知。二又彼劫下。知出世因果。於中亦二。先知佛因果。後亦知彼佛眾下。知佛眾會。於中有三。初知聲聞。二知緣覺。三知菩薩。及後類盡未來。文並可知。</p>
<p style="margin-left:1em">○第二類知剎海。</p>
</div>
<div class='div-orig'><p>如知娑婆世界。亦知娑婆世界內微塵數世界。亦知娑婆世界內一切世界。亦知娑婆世界微塵內所有世界。亦知娑婆世界外十方無間所住世界。亦知娑婆世界世界種所攝世界。亦知毗盧遮那世尊此華藏世界海中十方無量諸世界種所攝世界。</p>
<p>所謂世界廣博。世界安立。世界輪。世界場。世界差別。世界轉。世界蓮華。世界須彌。世界名號。盡此世界海一切世界。由毗盧遮那世尊本願力故。我悉能知。亦能憶念。</p>
</div>
<div class='div-commentary'><p style="margin-left:1em">【疏】於中二。先通顯知多。後別顯所知相狀。今初。有六重類知。後後廣於前前。初二皆全<span class='note-inline'>(【校】全．纂要及金陵本作同。準行願品疏應從嘉興藏南藏續藏作全。)</span>剎攝多剎。而初但攝同類剎。故云塵數。二即異類剎。故云一切。一切種類故。三即塵中攝剎。故細於前。四即十三佛剎塵數圍繞界。及廣大眷屬世界。故云娑婆世界外等。五即普照十方熾然寶光明剎種所攝剎。通二十重。六即全蓮華藏世界海。</p>
<p style="margin-left:1em">後所謂下。別顯所知相狀。有十種。一廣博。即所依種。二安立。即因緣。或所依住。三即輪圍。四即其中場地。五體類各殊。六轉者。有二義。一如輪側轉形故。故世界成就品云。或有世界隨輪轉。二即劫轉變故。七所依蓮華。八即其中須彌。九隨緣立稱。十即結果屬因。謂華藏世界海。是佛本願所嚴。故云由力。</p>
<p style="margin-left:1em">○第三別顯毗盧因果。</p>
</div>
<div class='div-orig'><p>亦念如來往昔所有諸因緣海。所謂修習一切諸乘方便。無量劫中住菩薩行。淨佛國土。教化眾生。承事諸佛。造立住處。聽受說法。護諸三昧。得諸自在。修檀波羅蜜。入佛功德海。持戒苦行。具足諸忍。勇猛精進。成就諸禪。圓滿淨慧。於一切處示現受生。普賢行願悉皆清淨。普入諸剎。普淨佛土。普入一切如來智海。普攝一切諸佛菩提。得於如來大智光明。證於諸佛一切智性。成等正覺。轉妙法輪。及其所有道場眾會。其眾會中一切眾生往世已來所種善根。從初發心成熟眾生。修行方便念念增長。獲諸三昧神通解脫。如是一切。我悉了知。</p>
</div>
<div class='div-commentary'><p style="margin-left:1em">【疏】於中二。先明因。然有二義。一者成上。上但總云本願力故。今別顯成剎之因。二者順後。亦通正報之因。後得於如來下。顯果可知。</p>
<p style="margin-left:1em">○第二釋知所以。</p>
</div>
<div class='div-orig'><p>何以故。我此解脫。能知一切眾生心行。一切眾生修行善根。一切眾生雜染清淨。一切眾生種種差別。一切聲聞諸三昧門。一切緣覺寂靜三昧神通解脫。一切菩薩一切如來解脫光明。皆了知故。</p>
</div>
<div class='div-commentary'><p style="margin-left:1em">○第四顯法根深。先問。後答。問中雖但問得法久近。而義已含修行久近。得此法門故。答中分四。一明最初佛所發心修行。二於中間多佛修行。三證明得法之時。四多劫修瑩此法。初中分二。初正顯本緣。二結會古今。今初。</p>
</div>
<div class='div-orig'><p>爾時善財童子白瞿波言。聖者。得此解脫。其已久如。</p>
<p>答言。善男子。我於往世。過佛剎微塵數劫。有劫名勝行。世界名無畏。彼世界中有四天下名為安隱。其四天下閻浮提中有一王城。名高勝樹。於八十王城中最為上首。彼時有王名曰財主。其王具有六萬采女。五百大臣。五百王子。其諸王子。皆悉勇健。能伏怨敵。</p>
</div>
<div class='div-commentary'><p style="margin-left:1em">【疏】於中分十。一王都時處。</p>
</div>
<div class='div-orig'><p>其王太子名威德主。端正殊特。人所樂見。足下平滿。輪相備具。足趺隆起。手足指間皆有網縵。足跟齊正。手足柔軟。伊尼耶鹿王腨。七處圓滿。陰藏隱密。其身上分如師子王。兩肩平滿。雙臂傭長。身相端直。頸文三道。頰如師子。具四十齒。悉皆齊密。四牙鮮白。其舌長廣。出梵音聲。眼目紺青。睫如牛王。眉間毫相。頂上肉髻。皮膚細軟如真金色。身毛上靡。髮帝青色。其身洪滿。如尼拘陀樹。爾時太子受父王教。與十千采女詣香牙園。遊觀戲樂。太子是時乘妙寶車。其車具有種種嚴飾。置大摩尼師子之座而坐其上。五百采女各執寶繩牽馭而行。進止有度不遲不速。百千萬人持諸寶蓋。百千萬人持諸寶幢。百千萬人持諸寶旛。百千萬人作諸伎樂。百千萬人燒諸名香。百千萬人散諸妙華。前後圍繞而為翊從。道路平正無有高下。眾寶雜華散布其上。寶樹行列。寶網彌覆。種種樓閣延袤其間。其樓閣中。或有積聚種種珍寶。或有陳列諸莊嚴具。或有供設種種飲食。或有懸布種種衣服。或有備擬諸資生物。或復安置端正女人。及以無量僮僕侍從。隨有所須。悉皆施與。</p>
</div>
<div class='div-commentary'><p style="margin-left:1em">【疏】二太子超倫。於中先具相。後遊觀。</p>
</div>
<div class='div-orig'><p>時有母人名為善現。將一童女。名具足妙德。顏容端正。色相嚴潔。洪纖得所。脩短合度。目髮紺青。聲如梵音。善達工巧。精通辯論。恭勤匪懈。慈愍不害。具足慚愧。柔和質直。離癡寡欲。無諸諂誑。乘妙寶車。采女圍繞。及與其母從王城出。先太子行。</p>
<p>見其太子。言辭諷詠心有愛染。而白母言。我心願得敬事此人。若不遂情。當自殞滅。母告女言。莫生此念。何以故。此甚難得。此人具足輪王諸相。後當嗣位作轉輪王。有寶女出騰空自在。我等卑賤非其匹偶。此處難得勿生是念。</p>
<p>彼香牙園側有一道場。名法雲光明。時有如來。名勝日身。十號具足。於中出現。已經七日。時彼童女暫時假寐。夢見其佛。從夢覺已。空中有天而告之言。勝日身如來。於法雲光明道場成等正覺。已經七日。諸菩薩眾前後圍繞。天。龍。夜叉。乾闥婆。阿脩羅。迦樓羅。緊那羅。摩睺羅伽。梵天。乃至色究竟天。諸地神。風神。火神。水神。河神。海神。山神。樹神。園神。藥神。主城神等。為見佛故。皆來集會。</p>
<p>時妙德童女夢覩如來故。聞佛功德故。其心安隱無有怖畏。於太子前而說頌言。</p>

<div class="lg regular" style="margin-left:0em;"><div class='lg-row'>我身最端正　名聞徧十方　智慧無等倫　善達諸工巧　無量百千眾　見我皆貪染</div>
<div class='lg-row'>我心不於彼　而生少愛欲　無瞋亦無恨　無嫌亦無喜　但發廣大心　利益諸眾生</div>
<div class='lg-row'>我今見太子　具諸功德相　其心大欣慶　諸根咸悅樂　色如光明寶　髮美而右旋</div>
<div class='lg-row'>額廣眉纖曲　我心願事汝　我觀太子身　譬若真金像　亦如大寶山　相好有光明</div>
<div class='lg-row'>目廣紺青色　月面師子頰　喜顏美妙音　願垂哀納我　舌相廣長妙　猶如赤銅色</div>
<div class='lg-row'>梵音緊那聲　聞者皆歡喜　口方不褰縮　齒白悉齊密　發言現笑時　見者心歡喜</div>
<div class='lg-row'>離垢清淨身　具相三十二　必當於此界　而作轉輪位</div>
</div></div>
<div class='div-commentary'><p style="margin-left:1em">【疏】三寶女求歸。於中分四。一具德端嚴。二見其下。白母求事。三彼香牙下。夢覩佛興。四時妙德下。自陳心。總有十偈。前三自述德堪。後七讚彼求納。<span class='note-inline'>(【鈔】三寶女求歸者。女人謂嫁曰歸。故周易中有歸妹卦。)</span></p>
</div>
<div class='div-orig'><p>爾時太子告彼女言。汝是誰女。為誰守護。若先屬人。我則不應起愛染心。爾時太子以頌問言。</p>

<div class="lg regular" style="margin-left:0em;"><div class='lg-row'>汝身極清淨　功德相具足　我今問於汝　汝於誰所住　誰為汝父母　汝今繫屬誰</div>
<div class='lg-row'>若已屬於人　彼人攝受汝　汝不盜他物　汝不有害心　汝不作邪淫　汝依何語住</div>
<div class='lg-row'>不說他人惡　不壞他所親　不侵他境界　不於他恚怒　不生邪險見　不作相違業</div>
<div class='lg-row'>不以諂曲力　方便誑世間　尊重父母不　敬善知識不　見諸貧窮人　能生攝心不</div>
<div class='lg-row'>若有善知識　誨示於汝法　能生堅固心　究竟尊重不　愛樂於佛不　了知菩薩不</div>
<div class='lg-row'>眾僧功德海　汝能恭敬不　汝能知法不　能淨眾生不　為住於法中　為住於非法</div>
<div class='lg-row'>見諸孤獨者　能起慈心不　見惡道眾生　能生大悲不　見他得榮樂　能生歡喜不</div>
<div class='lg-row'>他來逼迫汝　汝無瞋惱不　汝發菩提意　開悟眾生不　無邊劫修行　能無疲倦不</div>
</div></div>
<div class='div-commentary'><p style="margin-left:1em">【疏】四太子審問。有十二偈。分三。初二問其屬緣。次三審其內過。後七要其進善。</p>
</div>
<div class='div-orig'><p>爾時女母。為其太子而說頌言。</p>

<div class="lg regular" style="margin-left:0em;"><div class='lg-row'>太子汝應聽　我今說此女　初生及長成　一切諸因緣　太子始生日　即從蓮華生</div>
<div class='lg-row'>其目淨脩廣　肢節悉具足　我曾於春月　遊觀娑羅園　普見諸藥草　種種皆榮茂</div>
<div class='lg-row'>奇樹發妙華　望之如慶雲　好鳥相和鳴　林間共歡樂　同遊八百女　端正奪人心</div>
<div class='lg-row'>被服皆嚴麗　歌詠悉殊美　彼園有浴池　名曰蓮華幢　我於池岸坐　采女眾圍繞</div>
<div class='lg-row'>於彼蓮池內　忽生千葉華　寶葉瑠璃莖　閻浮金為臺　爾時夜分盡　日光初出現</div>
<div class='lg-row'>其蓮正開剖　放大清淨光　其光極熾盛　譬如日初出　普照閻浮提　眾歎未曾有</div>
<div class='lg-row'>時見此玉女　從彼蓮華生　其身甚清淨　支分皆圓滿　此是人間寶　從於淨業生</div>
<div class='lg-row'>宿因無失壞　今受此果報</div>
</div><p style="margin-left:0em;text-indent:0em;" class="lg-abnormal"><div class='lg-row'>紺髮青蓮眼　梵聲金色光　華鬘眾寶髻　清淨無諸垢</div>
<div class='lg-row'>支節悉具足　其身無缺減　譬如真金像　安處寶華中　毛孔栴檀香　普熏於一切</div>
<div class='lg-row'>口出青蓮香　常演梵音聲</div>
</p><p style="margin-left:0em;text-indent:0em;" class="lg-abnormal"><div class='lg-row'>此女所住處　常有天音樂　不應下劣人　而當如是偶</div>
<div class='lg-row'>世間無有人　堪與此為夫　唯汝相嚴身　願垂見納受　非長亦非短　非粗亦非細</div>
<div class='lg-row'>種種悉端嚴　願垂見納受</div>
</p><p style="margin-left:0em;text-indent:0em;" class="lg-abnormal"><div class='lg-row'>文字算數法　工巧諸技藝　一切皆通達　願垂見納受</div>
<div class='lg-row'>善了諸兵法　巧斷眾諍訟　能調難可調　願垂見納受　其身甚清淨　見者無厭足</div>
<div class='lg-row'>功德自莊嚴　汝應垂納受　眾生所有患　善達彼緣起　應病而與藥　一切能消滅</div>
<div class='lg-row'>閻浮語言法　差別無量種　乃至伎樂音　靡不皆通達</div>
</p><p style="margin-left:0em;text-indent:0em;" class="lg-abnormal"><div class='lg-row'>婦人之所能　此女一切知</div>
<div class='lg-row'>而無女人過　願垂速納受　不嫉亦不慳　無貪亦無恚　質直性柔軟　離諸粗獷惡</div>
<div class='lg-row'>恭敬於尊者　奉事無違逆　樂修諸善行　此能隨順汝　若見於老病　貧窮在苦難</div>
<div class='lg-row'>無救無所依　常生大慈愍　常觀第一義　不求自利樂　但願益眾生　以此莊嚴心</div>
<div class='lg-row'>行住與坐臥　一切無放逸　言說及默然　見者咸欣樂　雖於一切處　皆無染著心</div>
<div class='lg-row'>見有功德人　樂觀無厭足　尊重善知識　樂見離惡人　其心不躁動　先思後作業</div>
</p><p style="margin-left:0em;text-indent:0em;" class="lg-abnormal"><div class='lg-row'>福智所莊嚴　一切無怨恨　女人中最上　宜應事太子</div>
</p></div>
<div class='div-commentary'><p style="margin-left:1em">【疏】五女母代答。明有德無過。亦不屬緣。故應納受。三十一頌分六。初十一偈。總顯報勝。次三偈。別讚端嚴。三有三偈。明其絕倫。四有五偈。伎能內滿。五有八偈。離非具德。末後一偈。結讚所宜。</p>
</div>
<div class='div-orig'><p>爾時太子入香牙園已。告其妙德及善現言。善女。我趣求阿耨多羅三藐三菩提。當於盡未來際無量劫。集一切智助道之法。修無邊菩薩行。淨一切波羅蜜。供養一切諸如來。護持一切諸佛教。嚴淨一切佛國土。當令一切如來種性不斷。當隨一切眾生種性而普成熟。當滅一切眾生生死苦。置於究竟安樂處。當淨治一切眾生智慧眼。當修習一切菩薩所修行。當安住一切菩薩平等心。當成就一切菩薩所行地。當令一切眾生普歡喜。當捨一切物盡未來際行檀波羅蜜。令一切眾生普得滿足。衣服飲食。妻妾男女。頭目手足。如是一切內外所有。悉當捨施無所吝惜。當於爾時。汝或於我而作障難。施財物時．汝心吝惜。施男女時．汝心痛惱。割肢體時．汝心憂悶。捨汝出家．汝心悔恨。</p>
</div>
<div class='div-commentary'><p style="margin-left:1em">【疏】六太子重要。謂若不障道。當隨汝意。於中先長行分二。初自述行深。後當於爾下。恐其為障。</p>
</div>
<div class='div-orig'><p>爾時太子。即為妙德而說頌言。</p>

<div class="lg regular" style="margin-left:0em;"><div class='lg-row'>哀愍眾生故　我發菩提心　當於無量劫　習行一切智　無量大劫中　淨修諸願海</div>
<div class='lg-row'>入地及治障　悉經無量劫　三世諸佛所　學六波羅蜜　具足方便行　成就菩提道</div>
<div class='lg-row'>十方垢穢剎　我當悉嚴淨　一切惡道難　我當令永出　我當以方便　廣度諸羣生</div>
<div class='lg-row'>令滅愚癡闇　住於佛智道　當供一切佛　當淨一切地　起大慈悲心　悉捨內外物</div>
</div>
<div class="lg regular" style="margin-left:0em;"><div class='lg-row'>汝見來乞者　或生慳吝心　我心常樂施　汝勿違於我　若見我施頭　慎勿生憂惱</div>
<div class='lg-row'>我今先語汝　令汝心堅固　乃至截手足　汝勿嫌乞者</div>
</div><p style="margin-left:0em;text-indent:0em;" class="lg-abnormal"><div class='lg-row'>汝今聞我語　應可諦思惟</div>
<div class='lg-row'>男女所愛物　一切我皆捨　汝能順我心　我當成汝意</div>
</p></div>
<div class='div-commentary'><p style="margin-left:1em">【疏】後偈頌。十偈分三。初六偈頌其行深。次二頌半。要其莫障。後一偈半。結令審思。</p>
</div>
<div class='div-orig'><p>爾時童女白太子言。敬奉來教。即說頌言。</p>

<div class="lg regular" style="margin-left:0em;"><div class='lg-row'>無量劫海中　地獄火焚身　若能眷納我　甘心受此苦　無量受生處　碎身如微塵</div>
<div class='lg-row'>若能眷納我　甘心受此苦　無量劫頂戴　廣大金剛山　若能眷納我　甘心受此苦</div>
</div>
<div class="lg regular" style="margin-left:0em;"><div class='lg-row'>無量生死海　以我身肉施　汝得法王處　願令我亦然　若能眷納我　與我為主者</div>
<div class='lg-row'>生生行施處　願常以我施　為愍眾生苦　而發菩提心　既已攝眾生　亦當攝受我</div>
<div class='lg-row'>我不求豪富　不貪五欲樂　但為共行法　願以仁為主　紺青脩廣眼　慈愍觀世間</div>
<div class='lg-row'>不起染著心　必成菩薩道　太子所行處　地出眾寶華　必作轉輪王　願能眷納我</div>
</div>
<div class="lg regular" style="margin-left:0em;"><div class='lg-row'>我曾夢見此　妙法菩提場　如來樹下坐　無量眾圍繞　我夢彼如來　身如真金山</div>
<div class='lg-row'>以手摩我頂　寤已心歡喜　往昔眷屬天　名曰喜光明　彼天為我說　道場佛興世</div>
<div class='lg-row'>我曾生是念　願見太子身　彼天報我言　汝今當得見　我昔所志願　於今恐成滿</div>
<div class='lg-row'>唯願俱往詣　供養彼如來</div>
</div></div>
<div class='div-commentary'><p style="margin-left:1em">【疏】七女敬順從。有十四偈。分三。初三忘苦眷德。次六希同勝行。即正是發菩提心。後五勸詣如來。</p>
</div>
<div class='div-orig'><p>爾時太子。聞勝日身如來名。生大歡喜。願見彼佛。以五百摩尼寶散其女上。冠以妙藏光明寶冠。被以火燄摩尼寶衣。其女爾時心不動搖。亦無喜相。但合掌恭敬。瞻仰太子。目不暫捨。</p>
</div>
<div class='div-commentary'><p style="margin-left:1em">【疏】八太子攝受。由敬佛心歡故。</p>
</div>
<div class='div-orig'><p>其母善現。於太子前而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>此女極端正　功德莊嚴身　昔願奉太子　今意已滿足</div>
</p><p style="margin-left:0em;text-indent:0em;" class="lg-abnormal"><div class='lg-row'>持戒有智慧　具足諸功德</div>
<div class='lg-row'>普於一切世　最勝無倫匹　此女蓮華生　種姓無譏醜　太子同行業　遠離一切過</div>
</p>
<div class="lg regular" style="margin-left:0em;"><div class='lg-row'>此女身柔軟　猶如天繒纊　其手所觸摩　眾患悉除滅　毛孔出妙香　芬馨最無比</div>
<div class='lg-row'>眾生若聞者　悉住於淨戒　身色如真金　端坐華臺上　眾生若見者　離害具慈心</div>
<div class='lg-row'>言音極柔軟　聽之無不喜　眾生若得聞　悉離諸惡業</div>
</div><p style="margin-left:0em;text-indent:0em;" class="lg-abnormal"><div class='lg-row'>心淨無瑕垢　遠離諸諂曲</div>
<div class='lg-row'>稱心而發言　聞者皆歡喜　調柔具慚愧　恭敬於尊宿　無貪亦無誑　憐愍諸眾生</div>
<div class='lg-row'>此女心不恃　色相及眷屬　但以清淨心　恭敬一切佛</div>
</p></div>
<div class='div-commentary'><p style="margin-left:1em">【疏】九母陳慶遂。故重讚女德。十偈分四。初一標其遂志。次二德行懸同。次四身語超倫。後三內心蘊德。</p>
</div>
<div class='div-orig'><p>爾時太子與妙德女。及十千采女。并其眷屬。出香牙園。詣法雲光明道場。至已。下車步進。詣如來所。見佛身相．端嚴寂靜。諸根調順。內外清淨。如大龍池。無諸垢濁。皆生淨信。踊躍歡喜。頂禮佛足。繞無數帀。於時太子及妙德女。各持五百妙寶蓮華供散彼佛。太子為佛造五百精舍。一一皆以香木所成。眾寶莊嚴。五百摩尼以為間錯。</p>
<p>時佛為說普眼燈門修多羅。聞是經已。於一切法中得三昧海。所謂得普照一切佛願海三昧。普照三世藏三昧。現見一切佛道場三昧。普照一切眾生三昧。普照一切世間智燈三昧。普照一切眾生根智燈三昧。救護一切眾生光明雲三昧。普照一切眾生大明燈三昧。演一切佛法輪三昧。具足普賢清淨行三昧。時妙德女得三昧。名難勝海藏。於阿耨多羅三藐三菩提永不退轉。</p>
<p>時彼太子與妙德女并其眷屬。頂禮佛足。繞無數帀。辭退還宮。詣父王所。拜跪畢已。奉白王言。大王當知。勝日身如來出興於世。於此國內法雲光明菩提場中成等正覺。於今未久。</p>
<p>爾時大王語太子言。是誰為汝說如是事。天耶。人耶。太子白言。是此具足妙德女說。時王聞已。歡喜無量。譬如貧人得大伏藏。作如是念。佛無上寶難可值遇。若得見佛。永斷一切惡道怖畏。佛如醫王。能治一切諸煩惱病。能救一切生死大苦。佛如導師。能令眾生至於究竟安隱住處。</p>
<p>作是念已。集諸小王羣臣眷屬。及以剎利婆羅門等一切大眾。便捨王位授與太子。灌頂訖已。與萬人俱。往詣佛所。到已禮足。繞無數帀。并其眷屬悉皆退坐。</p>
<p>爾時如來觀察彼王及諸大眾。白毫相中放大光明。名一切世間心燈。普照十方無量世界。住於一切世主之前。示現如來不可思議大神通力。普令一切應受化者心得清淨。爾時如來以不思議自在神力。現身超出一切世間。以圓滿音。普為大眾說陀羅尼。名一切法義離闇燈。佛剎微塵數陀羅尼而為眷屬。彼王聞已。即時獲得大智光明。</p>
<p>其眾會中有閻浮提微塵數菩薩。俱時證得此陀羅尼。六十萬那由他人。盡諸有漏。心得解脫。十千眾生。遠塵離垢得法眼淨。無量眾生發菩提心。</p>
<p>時佛又以不思議力廣現神變。普於十方無量世界演三乘法化度眾生。</p>
<p>時彼父王作如是念。我若在家。不能證得如是妙法。若於佛所出家學道。即當成就。作是念已。前白佛言。願得從佛出家修學。佛言隨意。宜自知時。時財主王與十千人。皆於佛所同時出家。未久之間。悉得成就一切法義離闇燈陀羅尼。亦得如上諸三昧門。又得菩薩十神通門。又得菩薩無邊辯才。又得菩薩無礙淨身。往詣十方諸如來所聽受其法。為大法師演說妙法。復以神力徧十方剎。隨眾生心而為現身。讚佛出現。說佛本行。示佛本緣。稱揚如來自在神力。護持於佛所說教法。</p>
<p>爾時太子於十五日在正殿上采女圍繞。七寶自至。一者輪寶。名無礙行。二者象寶。名金剛身。三者馬寶。名迅疾風。四者珠寶。名日光藏。五者女寶。名具妙德。六藏臣寶。名為大財。七主兵寶。名離垢眼。七寶具足。為轉輪王。王閻浮提。正法治世。人民快樂。王有千子。端正勇健。能伏怨敵。其閻浮提中有八十王城。一一城中有五百僧坊。一一僧坊立佛支提。皆悉高廣。以眾妙寶而為校飾。一一王城皆請如來。以不思議眾妙供具而為供養。佛入城時現大神力。令無量眾生種諸善根。無量眾生心得清淨。見佛歡喜發菩提意。起大悲心。利益眾生。勤修佛法。入真實義。住於法性。了法平等。獲三世智。等觀三世。知一切佛出興次第。說種種法攝取眾生。發菩薩願。入菩薩道。知如來法。成就法海。能普現身徧一切剎。知眾生根及其性欲。令其發起一切智願。<span class='note-inline'>(【校】護持。纂要誤作護待。)</span></p>
</div>
<div class='div-commentary'><p style="margin-left:1em">【疏】十正共修行。亦分十段。一詣佛供養。二時佛下。聞經得法。三時彼太子下。辭歸白父。四爾時大王下。王審慶聞。五作是念下。禪位往觀。六爾時下。聞經得法。七其眾會中下。<span class='corr'>兼益</span>時會。八時佛下。佛重現通。九時彼父王下。父王出家修證法門。十爾時太子下。太子紹位。弘通大化。</p>
<p style="margin-left:1em">○第二結會古今。</p>
</div>
<div class='div-orig'><p>佛子。於汝意云何。彼時太子得輪王位供養佛者。豈異人乎。今釋迦牟尼佛是也。財主王者。寶華佛是。其寶華佛。現在東方過世界海微塵數佛剎。有世界海名現法界虛空影像雲。中有世界種名普現三世影摩尼王。彼世界種中有世界名圓滿光。中有道場名現一切世主身。寶華如來於此成阿耨多羅三藐三菩提。不可說佛剎微塵數諸菩薩眾前後圍繞而為說法。寶華如來往昔修行菩薩道時。淨此世界海。其世界海中去來今佛出興世者。皆是寶華如來為菩薩時。教化令發阿耨多羅三藐三菩提心。彼時女母善現者。今我母善目是。其王眷屬。今如來所眾會是也。皆具修行普賢諸行。成滿大願。雖恒在此眾會道塲。而能普現一切世間。住諸菩薩平等三昧。常得現見一切諸佛。一切如來以等虛空妙音聲雲。演正法輪悉能聽受。於一切法悉得自在。名稱普聞諸佛國土。普詣一切道塲之所。普現一切眾生之前。隨其所應教化調伏。盡未來劫修菩薩道。恒無間斷。成滿普賢廣大誓願。佛子。其妙德女與威德主轉輪聖王。以四事供養勝日身如來者。我身是也。</p>
</div>
<div class='div-commentary'><p style="margin-left:1em">○第二見中間多佛。</p>
</div>
<div class='div-orig'><p>彼佛滅後。其世界中六十億百千那由他佛出興於世。我皆與王承事供養。其第一佛名清淨身。次名一切智月光明身。次名閻浮檀金光明王。次名諸相莊嚴身。次名妙月光。次名智觀幢。次名大智光。次名金剛那羅延精進。次名智力無能勝。次名普安詳智。次名離垢勝智雲。次名師子智光明。次名光明髻。次名功德光明幢。次名智日幢。次名寶蓮華開敷身。次名福德嚴淨光。次名智燄雲。次名普照月。次名莊嚴蓋妙音聲。次名師子勇猛智光明。次名法界月。次名現虛空影像開悟眾生心。次名恒齅寂滅香。次名普震寂靜音。次名甘露山。次名法海音。次名堅固網。次名佛影髻。次名月光毫。次名辯才口。次名覺華智。次名寶燄山。次名功德星。次名寶月幢。次名三昧身。次名寶光王。次名普智行。次名燄海燈。次名離垢法音王。次名無比德名稱幢。次名脩臂。次名本願清淨月。次名照義燈。次名深遠音。次名毗盧遮那勝藏王。次名諸乘幢。次名法海妙蓮華。佛子。彼劫中有如是等六十億百千那由他佛出興於世。我皆親近承事供養。</p>
</div>
<div class='div-commentary'><p style="margin-left:1em">【疏】中間多佛。略列四十。<span class='note-inline'>(【校】四十。嘉興藏南藏續藏金陵本作四十八佛。與經合。)</span></p>
<p style="margin-left:1em">○第三證明得法之時。</p>
</div>
<div class='div-orig'><p>其最後佛。名廣大解。於彼佛所得淨智眼。爾時彼佛入城教化。我為王妃。與王禮覲。以眾妙物而為供養。於其佛所。聞說出生一切如來燈法門。即時獲得觀察一切菩薩三昧海境界解脫。</p>
</div>
<div class='div-commentary'><p style="margin-left:1em">【疏】最後者。即六十億那由他之後耳。</p>
<p style="margin-left:1em">○第四明多劫修瑩。</p>
</div>
<div class='div-orig'><p>佛子。我得此解脫已。與菩薩於佛剎微塵數劫勤加修習。於佛剎微塵數劫中。承事供養無量諸佛。或於一劫承事一佛。或二或三。或不可說。或值佛剎微塵數佛。悉皆親近承事供養。而未能知菩薩之身形量色貌。及其身業。心行智慧三昧境界。佛子。若有眾生得見菩薩修菩提行。若疑若信。菩薩皆以世出世間種種方便而攝取之以為眷屬。令於阿耨多羅三藐三菩提得不退轉。</p>
</div>
<div class='div-commentary'><p style="margin-left:1em">【疏】於中二。一於一剎塵劫修行。於中亦二。先多劫修行。未窮菩薩之境。後佛子若有下。明菩薩難遇。見者不空。</p>
</div>
<div class='div-orig'><p>佛子。我見彼佛。得此解脫已。與菩薩於百佛剎微塵數劫而共修習。於其劫中。所有諸佛出興於世。我皆親近承事供養。聽所說法讀誦受持。於彼一切諸如來所。得此解脫種種法門。知種種三世。入種種剎海。見種種成正覺。入種種佛眾會。發菩薩種種大願。修菩薩種種妙行。得菩薩種種解脫。然未能知菩薩所得普賢解脫門。</p>
</div>
<div class='div-commentary'><p style="margin-left:1em">【疏】二於百剎塵劫修行。於中亦二。初多劫修證。未知菩薩解脫。</p>
</div>
<div class='div-orig'><p>何以故。菩薩普賢解脫門。如太虛空。如眾生名。如三世海。如十方海。如法界海。無量無邊。佛子。菩薩普賢解脫門。與如來境界等。佛子我於佛剎微塵數劫觀菩薩身。無有厭足。如多欲人。男女集會遞相愛染。起於無量妄想思覺。我亦如是。觀菩薩身一一毛孔。念念見無量無邊廣大世界。種種安住。種種莊嚴。種種形狀。有種種山。種種地。種種雲。種種名。種種佛興。種種道塲。種種眾會。演種種修多羅。說種種灌頂。種種諸乘。種種方便。種種清淨。又於菩薩一一毛孔。念念常見無邊佛海。坐種種道塲。現種種神變。轉種種法輪。說種種修多羅。恒不斷絕。又於菩薩一一毛孔。見無邊眾生海。種種住處。種種形貌。種種作業。種種諸根。又於菩薩一一毛孔。見三世諸菩薩無邊行門。所謂無邊廣大願。無邊差別地。無邊波羅蜜。無邊往昔事。無邊大慈門。無邊大悲雲。無邊大喜心。無邊攝取眾生方便。佛子。我於佛剎微塵數劫。念念如是觀於菩薩一一毛孔。已所至處而不重至。已所見處而不重見。求其邊際竟不可得。乃至見彼悉達太子住於宮中采女圍繞。我以解脫力。觀於菩薩一一毛孔。悉見三世法界中事。</p>
</div>
<div class='div-commentary'><p style="margin-left:1em">【疏】後釋不知所由。釋中亦二。先總顯深廣。謂所以不知者。以稱事理之無邊。等諸佛之境界故。斯則等覺菩薩解脫。十地不知。故名普賢解脫。後佛子我於佛剎下。別顯深廣難知之相。謂一毛即不可窮。況多毛多身廣大之用。以是無盡無邊之法門故。於中五。一毛中見器世間。二見智正覺世間。三見眾生世間。四見菩薩修行。五佛子我於下。總結不窮深廣。<span class='note-inline'>(<span class='corr'>已</span>上第三示己法界竟。)</span></p>
<p style="margin-left:1em">○第四謙己推勝。</p>
</div>
<div class='div-orig'><p>佛子。我唯得此觀察菩薩三昧海解脫。如諸菩薩摩訶薩究竟無量諸方便海。為一切眾生現隨類身。為一切眾生說隨樂行。於一一毛孔現無邊色相海。知諸法性．無性為性。知眾生性．同虛空相．無有分別。知佛神力。同於如如。徧一切處。示現無邊解脫境界。於一念中。能自在入廣大法界。遊戲一切諸地法門。而我云何能知能說彼功德行。</p>
</div>
<div class='div-commentary'><p style="margin-left:1em">○第五指示後友。</p>
</div>
<div class='div-orig'><p>善男子。此世界中有佛母摩耶。汝詣彼問。菩薩云何修菩薩行。於諸世間無所染著。供養諸佛恒無休息。作菩薩業永不退轉。離一切障礙。入菩薩解脫。不由於他。住一切菩薩道。詣一切如來所。攝一切眾生界。盡未來劫修菩薩行。發大乘願。增長一切眾生善根。常無休息。爾時釋迦瞿波女。欲重明此解脫義。承佛神力。即說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>若有見菩薩　修行種種行　起善不善心　菩薩皆攝取</div>
</p><p style="margin-left:0em;text-indent:0em;" class="lg-abnormal"><div class='lg-row'>乃往久遠世　過百剎塵劫</div>
<div class='lg-row'>有劫名清淨　世界名光明　此劫佛興世　六十千萬億　最後天人主　號曰法幢燈</div>
<div class='lg-row'>彼佛涅槃後　有王名智山　統領閻浮提　一切無怨敵　王有五百子　端正能勇健</div>
<div class='lg-row'>其身悉清淨　見者皆歡喜　彼王及王子　信心供養佛　護持其法藏　亦樂勤修法</div>
<div class='lg-row'>太子名善光　離垢多方便　諸相皆圓滿　見者無厭足　五百億人俱　出家行學道</div>
<div class='lg-row'>勇猛堅精進　護持其佛法　王都名智樹　千億城圍繞　有林名靜德　眾寶所莊嚴</div>
<div class='lg-row'>善光住彼林　廣宣佛正法　辯才智慧力　令眾悉清淨　有時因乞食　入彼王都城</div>
<div class='lg-row'>行止極安詳　正知心不亂　城中有居士　號曰善名稱　我時為彼女　名為淨日光</div>
<div class='lg-row'>時我於城中　遇見善光明　諸相極端嚴　其心生染著　次乞至我門　我心增愛染</div>
<div class='lg-row'>即解身瓔珞　并珠置鉢中　雖以愛染心　供養彼佛子　二百五十劫　不墮三惡趣</div>
<div class='lg-row'>或生天王家　或作人王女　恒見善光明　妙相莊嚴身</div>
</p><p style="margin-left:0em;text-indent:0em;" class="lg-abnormal"><div class='lg-row'>此後所經劫　二百有五十</div>
<div class='lg-row'>生於善現家　名為具妙德　時我見太子　而生尊重心　願得備瞻侍　幸蒙哀納受</div>
<div class='lg-row'>我時與太子　覲佛勝日身　恭敬供養畢　即發菩提意　於彼一劫中　六十億如來</div>
<div class='lg-row'>最後佛世尊　名為廣大解　於彼得淨眼　了知諸法相　普見受生處　永除顛倒心</div>
<div class='lg-row'>我得觀菩薩　三昧境解脫　一念入十方　不思議剎海　我見諸世界　淨穢種種別</div>
<div class='lg-row'>於淨不貪樂　於穢不憎惡　普見諸世界　如來坐道場　皆於一念中　悉放無量光</div>
<div class='lg-row'>一念能普入　不可說眾會　亦知彼一切　所得三昧門　一念能悉知　彼諸廣大行</div>
<div class='lg-row'>無量地方便　及以諸願海　我觀菩薩身　無邊劫修行　一一毛孔量　求之不可得</div>
<div class='lg-row'>一一毛孔剎　無數不可說　地水火風輪　靡不在其中　種種諸建立　種種諸形狀</div>
<div class='lg-row'>種種體名號　無邊種莊嚴　我見諸剎海　不可說世界　及見其中佛　說法化眾生</div>
<div class='lg-row'>不了菩薩身　及彼身諸業　亦不知心智　諸劫所行道</div>
</p><p>爾時善財童子。頂禮其足。繞無數帀。辭退而去。</p>
</div>
<div class='div-commentary'><p style="margin-left:1em">【疏】分二。先指後位。如後當釋。後頌前法。臨行再述故。三十一偈分三。初一總顯菩薩益生。超頌前見者不空。生下女人染心之益。次十五偈。明遠劫前事。長行所無。長行語真淨發心。但論德女。今則收其雜善。故敘遠緣。以粗況妙。後十五偈。正頌長行德女因緣。<span class='note-inline'>(上寄位修行相竟。)</span></p>
<p style="margin-left:1em">【論】言漸次遊行者。明升進前位。至菩薩集會普現法界光明講堂者。明十地世間出世間二智清淨。平等徧周。智悲純淨。是一切灌頂菩薩同會此堂。二智同真．名普現法界。智光破闇．名為光明。以一正智普含多法．名為講堂。其中有神號無憂德與一萬主宮殿神來迎善財者名大慈大悲覆護一切法界中一切眾生心為宮殿神。一萬者。名萬行也。來迎者。善財於此地出世．智悲二行相及與位合故。明升進智悲。會此位也。即以瞿波女為智悲圓滿之主故。以王種中生者。王表智。女表悲。一萬主宮殿神。是明主伴萬行圓滿義。已下歎善財志德．如文自明。善財升法堂者。入位也。入普現法界光明講堂者。會如來理智大悲大體徧周故。周徧推求者。入位觀智。體會升進。釋氏女者。姓也。在講堂內坐寶蓮華師子座者。無染行也。八萬四千采女者。八萬四千煩惱。皆以慈悲同行。皆從王種中生。明悲者。智王所生。已下四攝同行。皆不離智境故。已下談其瞿波及采女志德。如文具明。次善財至瞿波申請所求。瞿波為說所求之法。如文具明。次下善財所入法門境界中云。不善根所攝善根者。如行粗理細。又如世有行非。復能行一分善事。又如外道行是邪行。見亦是邪。總不善。復是求善。是善根所攝不善根。如人天外道。世間善根所攝。不能斷除三界苦業。是不善根。又如瞿波女。於往昔因中為居士女。以愛染心。布施寶纓絡。是不善根所攝。因此二百五十劫。不入三惡道。生人天中王種中生。乃至十地位。是不善根所攝善根。餘如文自具。夫菩薩之意。深廣難知。或說事而意在理中。或說理而無虧事行。今且舉其事行。畧辨表法之門。教廣文長。約陳少分云爾。經云。善男子。我於往古世過佛剎微塵數劫者。都明時之無體可數故。劫名勝行者。表十地大慈悲門。入觀察一切菩薩三昧。是劫名勝行也。世界名無畏者。入此勝行門。無有諸生死五種可畏故。彼世界中有四天下名為安隱者。是此菩薩行。以四攝法安隱眾生故。四天下閻浮提中有一城名高勝樹者。表十地行樹高勝前諸位故。覆育廣博故。八十王城中最為上首者。表諸位進修八正道為體。至此十地。八正之行。勝前行故。財主王已下。采女王子大臣。總明五位六位中智慧慈悲法悅萬行也。王表智。采女表慈悲法悅。王子及臣．表行能破惑度眾生故。五配五位。六配六位。通十信總在十地因果通收。無前後二際故。餘倣此知之。已下菩薩眾。龍天八部地風水火等一切諸神。配六道中祐眾生之行徧故。勝日身如來。是表根本智。次六十億百千那由他佛出興於世者。於根本智起差別智。通收十信以從根本普光明智發心。六位行終。不離此也。普光明殿中說十信是也。從最初勝日身佛。至末後廣大解佛。於中供養五十箇佛者。表五位加行因果也。至末後廣大解佛。是普賢差別智滿。以此十地通收五位及六位因果。總在其中本末相即。三世一念。入因陀羅網門。觀察菩薩三昧者。明觀察菩薩行無盡圓周故。不可窮也。餘義如文自具。此是法雲地善友。以智波羅蜜為主。餘九為伴。治於智境之中。具大慈行不自在障。入普賢行門方滿。已下明十一地位。</p>
</div></div></div>
<p class='juan'>大方廣佛華嚴經疏論纂要卷第一百之十一</p></div>
</div><!-- end of div[@id='body'] -->
</body></html>