<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu137' />
<p class='juan'>大方廣佛華嚴經疏論纂要卷第五十九</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu138' />
<div class='div-orig'><p class="head2">十迴向品第二十五<span class='note-inline'>(之十三)</span></p>
</div>
<div class='div-commentary'><p style="margin-left:1em">○第三門願成依果。文分為二。先總明。後其一一下。別顯。今初。</p>
</div>
<div class='div-orig'><p>佛子。菩薩摩訶薩。復以法施所修善根如是迴向。願一切佛剎皆悉清淨。以不可說不可說莊嚴具而莊嚴之。一一佛剎。其量廣大。同於法界。純善。無礙。清淨光明。諸佛於中現成正覺。一佛剎中清淨境界。悉能顯現一切佛剎。如一佛剎。一切佛剎亦復如是。</p>
</div>
<div class='div-commentary'><p style="margin-left:1em">【疏】文十句。一牒前起後。後正顯願相。一願清淨。二願莊嚴。三分量普周。四純善。五無障礙。六具淨光。七有佛現。八融攝。九舉一例餘。一剎之展。量同法界。一剎之卷。顯現無餘。展卷無礙。是一佛剎。如一佛剎。剎剎皆然。準上華藏。及後人嚴。塵塵尚然。況復剎剎。</p>
<p style="margin-left:1em">○第二別顯中分二。先顯寶嚴。後如寶莊嚴下。類顯餘嚴。今初分三。初總標。次所謂下。別顯。三是為菩薩下。總結。今初。</p>
</div>
<div class='div-orig'><p>其一一剎。悉以等法界無量無邊清淨妙寶莊嚴之具而為嚴飾。</p>
</div>
<div class='div-commentary'><p style="margin-left:1em">○二別顯中復二。先通顯寶嚴。後佛子下。別明人寶嚴。前中以阿僧祇數。但有九十四數。以晉經皆云無量阿僧祇。初有數事。但云無量。則阿僧祇言。非是數中之一。但是無數之言。若定是數。便為限局。今就九十四內。寶樹之中。有無量妙寶以為華果為一。宮殿中有無量菩薩為二。初段顯因之後。有無數寶藏為三。一一瓔珞中有<span class='note-inline'>(【校】有．嘉興藏南藏疏本作百。與下經合。)</span>千菩薩上妙莊嚴為四。下寶枝中有不思議鳥為五。寶華中有無量菩薩為六。足滿百數。文中分二。初十八事畧明顯勝。</p>
</div>
<div class='div-orig'><p>所謂阿僧祇清淨寶座。敷眾寶衣。阿僧祇寶帳。寶網垂布。阿僧祇寶蓋。一切妙寶互相映徹。阿僧祇寶雲。普雨眾寶。阿僧祇寶華。周徧清淨。阿僧祇眾寶所成欄楯軒檻。清淨莊嚴。阿僧祇寶鈴。常演諸佛微妙音聲。周流法界。阿僧祇寶蓮華．種種寶色．開敷榮曜。阿僧祇寶樹．周帀行列．無量妙寶以為華果。阿僧祇寶宮殿。無量菩薩止住其中。阿僧祇寶樓閣。廣博崇麗延袤遠近。阿僧祇寶卻敵。大寶所成。莊嚴妙好。阿僧祇寶門闥。妙寶瓔珞周帀垂布。阿僧祇寶窗牖。不思議寶清淨莊嚴。阿僧祇寶多羅。形如半月眾寶集成。如是一切。悉以眾寶而為嚴飾。離垢清淨不可思議。無非如來善根所起。具足無數寶藏莊嚴。</p>
</div>
<div class='div-commentary'><p style="margin-left:1em">【疏】初畧明。如是一切下。舉因顯勝。</p>
<p style="margin-left:1em">○後復有下。八十二事廣顯。</p>
</div>
<div class='div-orig'><p>復有阿僧祇寶河。流出一切清淨善法。阿僧祇寶海．法水盈滿。阿僧祇寶芬陀利華．常出妙法芬陀利聲。阿僧祇寶須彌山。智慧山王。秀出清淨。阿僧祇八楞妙寶。寶線貫穿。嚴淨無比。阿僧祇淨光寶。常放無礙大智光明普照法界。阿僧祇寶鈴鐸。更相扣擊。出妙音聲。阿僧祇清淨寶。諸菩薩寶具足充滿。阿僧祇寶繒綵。處處垂下。色相光潔。阿僧祇妙寶幢。以寶半月而為嚴飾。阿僧祇寶旛。悉能普雨無量寶旛。阿僧祇寶帶。垂布空中。莊嚴殊妙。阿僧祇寶敷具。能生種種微細樂觸。阿僧祇妙寶旋。示現菩薩一切智眼。阿僧祇寶瓔珞。一一瓔珞百千菩薩上妙莊嚴。阿僧祇寶宮殿。超過一切。妙絕無比。阿僧祇寶莊嚴具。金剛摩尼以為嚴飾。阿僧祇種種妙寶莊嚴具。常現一切清淨妙色。阿僧祇清淨寶。殊形異彩。光鑒映徹。阿僧祇寶山以為垣牆。周帀圍繞。清淨無礙。阿僧祇寶香。其香普熏一切世界。阿僧祇寶化事。一一化事周徧法界。阿僧祇寶光明。一一光明現一切光。</p>
</div>
<div class='div-commentary'><p style="margin-left:1em">【疏】於中分五。第一二十四事。唯以外寶為嚴。其間三兩。亦標以事名。釋以法門。且從多判。</p>
</div>
<div class='div-orig'><p>復有阿僧祇寶光明。清淨智光。照了諸法。復有阿僧祇無礙寶光明。一一光明周徧法界。有阿僧祇寶處。一切諸寶皆悉具足。阿僧祇寶藏。開示一切正法藏寶。阿僧祇寶幢。如來幢相迥然高出。阿僧祇寶賢。大智賢像具足清淨。阿僧祇寶園。生諸菩薩三昧快樂。阿僧祇寶音。如來妙音普示世間。阿僧祇寶形。其一一形。皆放無量妙法光明。阿僧祇寶相。其一一相悉超眾相。阿僧祇寶威儀。見者皆生菩薩喜樂。阿僧祇寶聚。見者皆生智慧寶聚。阿僧祇寶安住。見者皆生善住寶心。阿僧祇寶衣服。其有著者。生諸菩薩無比三昧。阿僧祇寶袈裟。其有著者。纔始發心。則得善見陀羅尼門。</p>
</div>
<div class='div-commentary'><p style="margin-left:1em">【疏】二有十五事。標以事名。釋以法門。欲顯即事成法門故。</p>
</div>
<div class='div-orig'><p>阿僧祇寶修習。其有見者。知一切寶皆是業果。決定清淨。阿僧祇寶無礙知見。其有見者。得了一切清淨法眼。阿僧祇寶光藏。其有見者。則得成就大智慧藏。</p>
</div>
<div class='div-commentary'><p style="margin-left:1em">【疏】三有三事。唯約法門。顯即法可貴。非要託事。</p>
</div>
<div class='div-orig'><p>阿僧祇寶座。佛坐其上。大師子吼。阿僧祇寶燈。常放清淨智慧光明。阿僧祇寶多羅樹。次第行列。繚以寶繩。莊嚴清淨。其樹復有阿僧祇寶幹。從身聳擢。端直圓潔。阿僧祇寶枝。種種眾寶莊嚴稠密。不思議鳥翔集其中。常吐妙音．宣揚正法。阿僧祇寶葉．放大智光．徧一切處。阿僧祇寶華．一一華上無量菩薩結跏趺坐。徧遊法界。阿僧祇寶果。見者當得一切智智不退轉果。阿僧祇寶聚落。見者捨離世聚落法。阿僧祇寶都邑。無礙眾生於中盈滿。阿僧祇寶宮殿。王處其中。具足菩薩那羅延身。勇猛堅固．被法甲冑．心無退轉。阿僧祇寶舍．入者能除戀舍宅心。阿僧祇寶衣。著者能令解了無著。阿僧祇寶宮殿。出家菩薩充滿其中。阿僧祇寶珍玩。見者咸生無量歡喜。阿僧祇寶輪。放不思議智慧光明。轉不退輪。阿僧祇寶跋陀樹。因陀羅網莊嚴清淨。阿僧祇寶地。不思議寶間錯莊嚴。阿僧祇寶吹。其音清亮。充滿法界。阿僧祇寶鼓。妙音克諧。窮劫不絕。</p>
</div>
<div class='div-commentary'><p style="margin-left:1em">【疏】四有二十二事。約於事寶。能成法門。或顯依中有正。明雜莊嚴。</p>
</div>
<div class='div-orig'><p>阿僧祇寶眾生。盡能攝持無上法寶。阿僧祇寶身。具足無量功德妙寶。阿僧祇寶口。常演一切妙法寶音。阿僧祇寶心。具清淨意大智願寶。阿僧祇寶念。斷諸愚惑。究竟堅固一切智寶。阿僧祇寶明。誦持一切諸佛法寶。阿僧祇寶慧。決了一切諸佛法藏。阿僧祇寶智。得大圓滿一切智寶。阿僧祇寶眼。鑒十力寶無所障礙。阿僧祇寶耳。聽聞無量盡法界聲。清淨無礙。阿僧祇寶鼻。常齅隨順清淨寶香。阿僧祇寶舌。能說無量諸語言法。阿僧祇寶身。徧遊十方而無罣礙。阿僧祇寶意。常勤修習普賢行願。阿僧祇寶音．淨妙音聲徧十方界。阿僧祇寶身業。一切所作以智為首。阿僧祇寶語業。常說修行無礙智寶。阿僧祇寶意業。得無障礙廣大智寶究竟圓滿。</p>
</div>
<div class='div-commentary'><p style="margin-left:1em">【疏】五十八事。顯於內身六根三業。皆名為寶。並圓明可貴故。此上諸事。或純或雜。或依正無礙。皆以事事無礙法門因所感故。若將一因各對一事。如以寂忍為因。所感寶衣等。恐繁不顯。觀者思之。復將一因成一切果。四句融通。義如常說。</p>
<p style="margin-left:1em">○二人寶嚴。</p>
</div>
<div class='div-orig'><p>佛子。菩薩摩訶薩。於彼一切諸佛剎中。於一佛剎。一方。一處。一毛端量。有無量無邊不可說數諸大菩薩。皆悉成就清淨智慧。充滿而住。如一佛剎。一方。一處。一毛端量如是。盡虛空．徧法界．一一佛剎．一一方．一一處．一一毛端量。悉亦如是。</p>
</div>
<div class='div-commentary'><p style="margin-left:1em">【疏】人寶嚴者。法華云。彼國何故名曰大寶莊嚴。其國中以菩薩為大寶故。所以楚魏之朝。亦不以金玉為珍。而以賢臣為寶。徧法界微塵之處。有多菩薩。可謂大心嚴剎也。</p>
<p style="margin-left:1em">○三結成寶嚴。</p>
</div>
<div class='div-orig'><p>是為菩薩摩訶薩以諸善根而為迴向。普願一切諸佛國土。悉具種種妙寶莊嚴。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○二類顯餘嚴。</p>
</div>
<div class='div-orig'><p>如寶莊嚴如是。廣說。如是香莊嚴。華莊嚴。鬘莊嚴。塗香莊嚴。燒香莊嚴。末香莊嚴。衣莊嚴。蓋莊嚴。幢莊嚴。旛莊嚴。摩尼寶莊嚴。次第乃至過此百倍。皆如寶莊嚴。如是廣說。</p>
</div>
<div class='div-commentary'><p style="margin-left:1em">【疏】有十一事。一一皆有上之百事。并前一百。則一千二百。言次第乃至過此百倍者。若言嚴事過者。則不應言。皆如寶嚴。若準晉經云。衣蓋幢旛。乃至百事莊嚴。即以香等為百。過此倍之三字。譯者不妙。若別理通者。以前寶嚴但列百事。非止唯百。應過百倍。則百百為萬。表圓融萬行。則應迴文云。摩尼寶嚴。皆如寶莊嚴。如是廣說。次第乃至過此百倍。理則無違。</p>
<p style="margin-left:1em">○第三二門。迴向所為中。初一門應為眾生。後門應為菩提。今初。</p>
</div>
<div class='div-orig'><p>佛子。菩薩摩訶薩以法施等所集善根。為長養一切善根故迴向。為嚴淨一切佛剎故迴向。為成就一切眾生故迴向。為令一切眾生皆心淨不動故迴向。為令一切眾生皆入甚深佛法故迴向。為令一切眾生皆得無能過清淨功德故迴向。為令一切眾生皆得不可壞清淨福力故迴向。為令一切眾生皆得無盡智力度諸眾生令入佛法故迴向。為令一切眾生皆得平等無量清淨言音故迴向。為令一切眾生皆得平等無礙眼。成就盡虛空徧法界等智慧故迴向。為令一切眾生皆得清淨念。知前際劫一切世界故迴向。為令一切眾生皆得無礙大智慧。悉能決了一切法藏故迴向。為令一切眾生皆得無限量大菩提。周徧法界無所障礙故迴向。為令一切眾生皆得平等無分別同體善根故迴向。為令一切眾生皆得一切功德。具足莊嚴清淨身語意業故迴向。為令一切眾生皆得同於普賢行故迴向。為令一切眾生皆得入一切同體清淨佛剎故迴向。為令一切眾生悉觀察一切智皆趣入圓滿故迴向。為令一切眾生皆得遠離不平等善根故迴向。為令一切眾生皆得平等無異相深心次第圓滿一切智故迴向。為令一切眾生皆得安住一切白法故迴向。為令一切眾生皆於一念中證一切智得究竟故迴向。為令一切眾生皆得成滿清淨一切智道故迴向。</p>
</div>
<div class='div-commentary'><p style="margin-left:1em">【疏】有二十三句。初之二句．文雖在初。義通二處。第三成就眾生．是為總句。下皆是別。始自信心。終成種智。其文並顯。</p>
<p style="margin-left:1em">○二應向菩提。</p>
</div>
<div class='div-orig'><p>佛子。菩薩摩訶薩以諸善根。普為一切眾生如是迴向已。復以此善根．欲普圓滿演說一切清淨行法力故迴向。欲成就清淨行威力得不可說不可說法海故迴向。欲於一一法海。具足無量等法界清淨智光明故迴向。欲開示演說一切法差別句義故迴向。欲成就無邊廣大一切法光明三昧故迴向。欲隨順三世諸佛辯才故迴向。欲成就去來現在一切佛自在身故迴向。為尊重一切佛可愛樂無障礙法故迴向。為滿足大悲心。救護一切眾生常無退轉故迴向。欲成就不思議差別法。無障礙智。心無垢染。諸根清淨。普入一切眾會道場故迴向。欲於一切若覆若仰。若粗若細。若廣若狹。小大染淨。如是等諸佛國土。常轉平等不退法輪故迴向。欲於念念中得無所畏。無有窮盡種種辯才。妙法光明。開示演說故迴向。為樂求眾善。發心修習。諸根轉勝。獲一切法大神通智。盡能了知一切諸法故迴向。欲於一切眾會道場親近供養。為一切眾生演一切法咸令歡喜故迴向。</p>
</div>
<div class='div-commentary'><p style="margin-left:1em">【疏】向菩提中。明因圓果滿。大用無盡。亦顯可知。</p>
<p style="margin-left:1em">○第四迴向實際。</p>
</div>
<div class='div-orig'><p>佛子。菩薩摩訶薩又以此善根如是迴向。所謂以住法界無量住迴向。以住法界無量身業迴向。以住法界無量語業迴向。以住法界無量意業迴向。以住法界無量色平等迴向。以住法界無量受想行識平等迴向。以住法界無量蘊平等迴向。以住法界無量界平等迴向。以住法界無量處平等迴向。以住法界無量內平等迴向。以住法界無量外平等迴向。以住法界無量發起平等迴向。以住法界無量深心平等迴向。以住法界無量方便平等迴向。以住法界無量信解平等迴向。以住法界無量諸根平等迴向。以住法界無量初中後際平等迴向。以住法界無量業報平等迴向。以住法界無量染淨平等迴向。以住法界無量眾生平等迴向。以住法界無量佛剎平等迴向。以住法界無量法平等迴向。以住法界無量世間光明平等迴向。以住法界無量諸佛菩薩平等迴向。以住法界無量菩薩行願平等迴向。以住法界無量菩薩出離平等迴向。以住法界無量菩薩教化調伏平等迴向。以住法界無量法界無二平等迴向。以住法界無量如來眾會道場平等迴向。</p>
</div>
<div class='div-commentary'><p style="margin-left:1em">【疏】有二十九句。皆云法界者。理事無礙法界也。皆云住者。智契即事之理。無所住故。住即入義。以安住故。法界無二．即是等義。初云無量住者。一切善根。皆是所住。今以無住之住。便同法界無量。他皆倣此。<span class='note-inline'>(第二攝將迴向竟。)</span></p>
<p style="margin-left:1em">○第三迴向成德。</p>
</div>
<div class='div-orig'><p>佛子。菩薩摩訶薩如是迴向時。安住法界無量平等清淨身。安住法界無量平等清淨語。安住法界無量平等清淨心。安住法界無量平等諸菩薩清淨行願。安住法界無量平等清淨眾會道場。安住法界無量平等為一切菩薩廣說諸法清淨智。安住法界無量平等能入盡法界一切世界身。安住法界無量平等一切法光明清淨無畏。能以一音盡斷一切眾生疑網。隨其根欲。皆令歡喜。住於無上一切種智。力無所畏。自在神通。廣大功德出離法中。</p>
<p>佛子。是為菩薩摩訶薩第十住等法界無量迴向。</p>
</div>
<div class='div-commentary'><p style="margin-left:1em">【疏】文有十句。皆言安住者。由上智契。故能得安也。身等。即差別事法。今即平等清淨。平等清淨。即是法界。無盡法界清淨。即所成德。智能安住。全同法界。由八安住。成後二用。一一音普斷物疑。二上住佛德。佛德雖多。略舉其四。謂十力。四無畏。十自在。六神通。名廣大德。對上種智。為佛二嚴。是出離法。三佛子下。大科依釋結名。<span class='note-inline'>(第三迴向成德竟。)</span><span class='note-inline'>(【校】案上七字．應在上是出離法後。依釋結名下。應注云。第一位行竟。)</span></p>
<p style="margin-left:1em">○大文第二菩薩下。位果。分三。初標得因。次列其所得。三結得之相。今初。</p>
</div>
<div class='div-orig'><p>菩薩摩訶薩。以法施等一切善根。如是迴向時。</p>
</div>
<div class='div-commentary'><p style="margin-left:1em">○二列其所得。</p>
</div>
<div class='div-orig'><p>成滿普賢無量無邊菩薩行願。悉能嚴淨盡虛空等法界一切佛剎。令一切眾生亦得如是。具足成就無邊智慧。了一切法。</p>
<p>於念念中見一切佛出興於世。於念念中見一切佛無量無邊自在力。所謂廣大自在力。無著自在力。無礙自在力。不思議自在力。淨一切眾生自在力。立一切世界自在力。現不可說語言自在力。隨時應現自在力。住不退轉神通智自在力。演說一切無邊法界俾無有餘自在力。出生普賢菩薩無邊際眼自在力。以無礙耳識聞持無量諸佛正法自在力。一身結跏趺坐。周徧十方無量法界。於諸眾生無所迫隘自在力。以圓滿智普入三世無量法自在力。</p>
<p>又得無量清淨。所謂一切眾生清淨。一切佛剎清淨。一切法清淨。一切處徧知智清淨。徧虛空界無邊智清淨。得一切差別言音智。以種種言音普應眾生清淨。放無量圓滿光普照一切無邊世界清淨。出生一切三世菩薩行智清淨。一念中普入三世一切諸佛眾會道場智清淨。入無邊一切世間。令一切眾生皆作所應作清淨。</p>
</div>
<div class='div-commentary'><p style="margin-left:1em">【疏】二中畧顯三種果滿。一因果利益滿。二於念念下。見佛自在滿。又二。初總標。後所謂下。別顯。皆以體用理量。俱無障礙。是佛自在。<span class='note-inline'>(【鈔】皆以體用等者。理量。即如理智。如量智。佛性論第三。亦名二修。一如理修。二如量修。世間所知。唯有二種。一人。二法。若能通達此二空者。則永證得真如實際。是故名為理量。（總釋二修。）如理修者。不壞人法。如此人法。本來妙極。寂靜為性。故無增無減。離有離無。寂靜者。性清淨法。本來無生。淨心不執。名為滅諦。是心有自性清淨。及煩惱惑障。如此兩法。無漏界中。善心惡心。獨自行故。於一念中。兩心不相應故。乃至如此而知。名如理智。（別釋初修。會歸理智。）如量修者。究竟窮達一切境界。名如量智。若見一切眾生。乖如境智。則成生死。若符境智。則得涅槃。以是義故。名為如量。（別釋量智。即第二修。）至初地菩薩。得此二智。以通達徧滿法界理故。生死涅槃。二法俱知。（二智起種也。）又此兩智。是自證知見。由自得解。不由他得。但自得證知。名自證知見。（明自證非他也。）又此二智。有二種相。一者無著。二者無礙。言無著者。見眾生界自性清淨。名為無著。是如理智相。言無礙者。能通達觀無量無邊界。是如量智相。（二智相別。）又此二智。復有二義。如理智為因。如量智為果。言如理為因者。能作生死及涅槃因。如量智為果者。由此智故。知於如來真俗等法。具足成就。（因果義別。）又如理智。是清淨因。如量智。是圓滿因。清淨因者。由如理智。三惑寂滅。圓滿因者。由如量智。三德圓滿。（二因不同。）釋曰。前文頻有理量二智。此方廣釋。【校】案上引佛性論第三。纂要等均誤作佛地論。)</span>三又得下。清淨果滿。由淨惑障。見性淨故。亦先標。所謂下。列。文顯可知。</p>
<p style="margin-left:1em">○三結能得之相。</p>
</div>
<div class='div-orig'><p>如是等皆得具足。皆得成就。皆已修治。皆得平等。皆悉現前。皆悉知見。皆悉悟入。皆已觀察。皆得清淨到於彼岸。</p>
</div>
<div class='div-commentary'><p style="margin-left:1em">【疏】平等者。離能所知故。餘並易了。</p>
<p style="margin-left:1em">○大文第六瑞應分。</p>
</div>
<div class='div-orig'><p>爾時佛神力故。十方各百萬佛剎微塵數世界。六種震動。所謂動。徧動。等徧動。起。徧起。等徧起。踊。徧踊。等徧踊。震。徧震。等徧震。吼。徧吼。等徧吼。擊。徧擊。等徧擊。佛神力故。法如是故。雨眾天華。天鬘。天末香。天諸雜香。天衣服。天珍寶。天莊嚴具。天摩尼寶。天沈水香。天栴檀香。天上妙蓋。天種種幢。天雜色旛。阿僧祇諸天身。無量百千億不可說天妙法音。不可思議天讚佛音。阿僧祇天歡喜音。咸稱善哉。無量阿僧祇百千那由他諸天恭敬禮拜。無數天子常念諸佛。希求如來無量功德心不捨離。無數天子作眾伎樂。歌詠讚歎供養如來。百千阿僧祇諸天放大光明。普照盡虛空徧法界一切佛剎。現無量阿僧祇諸佛境界。如來化身．出過諸天。</p>
</div>
<div class='div-commentary'><p style="margin-left:1em">【疏】於中二。先動地生信。後佛神力故下。興供表行。於中三。一供因。二外事供。三阿僧祇下。內事三業供。</p>
<p style="margin-left:1em">○大文第七結通十方。</p>
</div>
<div class='div-orig'><p>如於此世界兜率陀天宮說如是法。周徧十方一切世界兜率天宮。悉亦如是。</p>
</div>
<div class='div-commentary'><p style="margin-left:1em">【疏】以是通方之說故。準上諸會。或結瑞應。今此結說。故別開章。</p>
<p style="margin-left:1em">○大文第八證成分。</p>
</div>
<div class='div-orig'><p>爾時復以佛神力故。十方各過百萬佛剎微塵數世界外。各有百萬佛剎微塵數諸菩薩而來集會。周徧十方。咸作是言。善哉善哉。佛子。乃能說此諸大迴向。佛子。我等皆同一號。名金剛幢。悉從金剛光世界金剛幢佛所。來詣此土。彼諸世界。悉以佛神力故而說是法。眾會眷屬。文辭句義。皆亦如是。不增不減。我等皆承佛神力。從彼土來。為汝作證。如我來此眾會為汝作證。十方所有一切世界兜率天宮寶莊嚴殿諸菩薩眾來為作證。亦復如是。</p>
</div>
<div class='div-commentary'><p style="margin-left:1em">【疏】云百萬者。位過前故。</p>
<p style="margin-left:1em">○大文第九偈讚勸修分。於中二。先序意。</p>
</div>
<div class='div-orig'><p>爾時金剛幢菩薩。承佛神力。觀察十方一切眾會。暨於法界已。善知文義。增廣大心。大悲普覆一切眾生。繫心安住三世佛種。善入一切佛功德法。成就諸佛自在之身。觀諸眾生心之所樂．及其所種一切善根。悉分別知。隨順法身。為現清淨妙色之身。即於是時．而說頌曰。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○後正說偈。於中亦二。先明第十迴向偈。後歎勝勸修。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩成就法智慧　悟解無邊正法門　為法光明調御師　了知無礙真實法　菩薩為法大導師</div>
<div class='lg-row'>開示甚深難得法　引導十方無量眾　悉令安住正法中　菩薩已飲佛法海　法雲普雨十方界</div>
<div class='lg-row'>法日出現於世間　闡揚妙法利羣生　常為難遇法施主　了知入法巧方便　法光清淨照其心</div>
<div class='lg-row'>於世說法恆無畏　善修於法自在心　悉能悟入諸法門　成就甚深妙法海　普為眾生擊法鼓</div>
<div class='lg-row'>宣說甚深希有法　以法長養諸功德　具足清淨法喜心　示現世間佛法藏　諸佛法王所灌頂</div>
<div class='lg-row'>成就法性智藏身　悉能解了法實相　安住一切眾善法　菩薩修行第一施　一切如來所讚喜</div>
<div class='lg-row'>所作皆蒙佛忍可　以此成就人中尊　菩薩成就妙法身　親從諸佛法化生　為利眾生作法燈</div>
<div class='lg-row'>演說無量最勝法</div>
</div></div>
<div class='div-commentary'><p style="margin-left:1em">【疏】前中三十六偈分三。初九偈．頌所迴善根。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>隨所修行妙法施　則亦觀察彼善根　所作眾善為眾生　悉以智慧而迴向</div>
<div class='lg-row'>所有成佛功德法　悉以迴施諸羣生　願令一切皆清淨　到佛莊嚴之彼岸</div>
</div></div>
<div class='div-commentary'><p style="margin-left:1em">【疏】次七偈頌迴向行。後二十偈頌位果。二中分三。初二偈．總頌前文九段迴向。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方佛剎無有量　悉具無量大莊嚴　如是莊嚴不可思　盡以莊嚴一國土</div>
</p></div>
<div class='div-commentary'><p style="margin-left:1em">【疏】次一偈．頌迴向嚴剎。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來所有清淨智　願令眾生皆具足　猶如普賢真佛子　一切功德自莊嚴</div>
<div class='lg-row'>成就廣大神通力　往詣世界悉周徧　一切眾生無有餘　皆使修行菩薩道</div>
<div class='lg-row'>諸佛如來所開悟　十方無量諸眾生　一切皆令如普賢　具足修行最上行</div>
<div class='lg-row'>諸佛菩薩所成就　種種差別諸功德　如是功德無有邊　願使眾生悉圓滿</div>
</div></div>
<div class='div-commentary'><p style="margin-left:1em">【疏】後四偈．頌二段中迴向所為。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩具足自在力　所應學處皆往學　示現一切大神通　普詣十方無量土</div>
</p></div>
<div class='div-commentary'><p style="margin-left:1em">【疏】三菩薩具足下。頌位果中三。初一偈．頌見佛自在。由己自在。方見佛自在。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩能於一念頃　覲等眾生無數佛　又復於一毛端中　盡攝諸法皆明見　世間眾生無有量</div>
<div class='lg-row'>菩薩悉能分別知　諸佛無量等眾生　大心供養咸令盡　種種名香上妙華　眾寶衣裳及旛蓋</div>
<div class='lg-row'>分布法界咸充滿　發心普供十方佛　一毛孔中悉明見　不思議數無量佛　一切毛孔皆如是</div>
<div class='lg-row'>普禮一切世間燈　舉身次第恭敬禮　如是無邊諸最勝　亦以言辭普稱讚　窮盡未來一切劫</div>
<div class='lg-row'>一如來所供養具　其數無量等眾生　如是供養一如來　一切如來亦復然　供養讚歎諸如來</div>
<div class='lg-row'>盡彼世間一切劫　世間劫數可終盡　菩薩供養無休懈　一切世間種種劫　於爾所劫修諸行</div>
<div class='lg-row'>恭敬供養一如來　盡一切劫無厭足　如無量劫供一佛　供一切佛皆如是　亦不分別是劫數</div>
<div class='lg-row'>於所供養生疲厭　法界廣大無邊際　菩薩觀察悉明了　以大蓮華徧布中　施等眾生無量佛</div>
<div class='lg-row'>寶華香色皆圓滿　清淨莊嚴甚微妙　一切世間無可喻　持以供養人中尊　眾生數等無量剎</div>
<div class='lg-row'>諸妙寶蓋滿其中　悉以供養一如來　供一切佛皆如是　塗香無比最殊勝　一切世間未曾有</div>
<div class='lg-row'>以此供養天人師　窮盡眾生數等劫　末香燒香上妙華　眾寶衣服莊嚴具　如是供養諸最勝</div>
<div class='lg-row'>歡喜奉事無厭足　等眾生數照世燈　念念成就大菩提　亦以無邊偈稱述　供養人中調御者</div>
<div class='lg-row'>如眾生數佛世尊　皆修無上妙供養　如眾生數無量劫　如是讚歎無窮盡　如是供養諸佛時</div>
<div class='lg-row'>以佛神力皆周徧　悉見十方無量佛　安住普賢菩薩行</div>
</div></div>
<div class='div-commentary'><p style="margin-left:1em">【疏】次十七偈頌得清淨中。一念中普入三世一切諸佛眾會道場智清淨。上云入者。必在供養。故此廣顯。此是力能。亦可頌前願成所為。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去未來及現在　所有一切諸善根　令我常修普賢行　速得安住普賢地</div>
<div class='lg-row'>一切如來所知見　世間無量諸眾生　悉願具足如普賢　為聰慧者所稱讚</div>
</div></div>
<div class='div-commentary'><p style="margin-left:1em">【疏】後二偈。總結第十迴向。然上且依粗相而分。菩薩縱任辨才。體勢包攝。大旨無異。故不委論。</p>
<p style="margin-left:1em">○第二歎勝勸修。通於十向。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此是十方諸大士　共所修治迴向行　諸佛如來為我說　此迴向行最無上　十方世界無有餘</div>
<div class='lg-row'>其中一切諸眾生　莫不咸令得開覺　悉使常如普賢行　如其迴向行布施　亦復堅持於禁戒</div>
<div class='lg-row'>精進長時無退怯　忍辱柔和心不動　禪定持心常一緣　智慧了境同三昧　去來現在皆通達</div>
<div class='lg-row'>世間無有得其邊　菩薩身心及語業　如是所作皆清淨　一切修行無有餘　悉與普賢菩薩等</div>
<div class='lg-row'>譬如法界無分別　戲論染著皆永盡　亦如涅槃無障礙　心常如是離諸取</div>
</div></div>
<div class='div-commentary'><p style="margin-left:1em">【疏】於中九偈分二。先六偈。舉人就行以歎勝。謂是菩薩所行。如來所說。六度隨相等行。法界離相等行。故是超勝。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智者所有迴向法　諸佛如來已開示　種種善根悉迴向　是故能成菩薩道　佛子善學此迴向</div>
<div class='lg-row'>無量行願悉成滿　攝取法界盡無餘　是故能成善逝力　若欲成就佛所說　菩薩廣大殊勝行</div>
<div class='lg-row'>宜應善住此迴向　是諸佛子號普賢</div>
</div></div>
<div class='div-commentary'><p style="margin-left:1em">【疏】後三偈。結歎勸修。</p>
<p style="margin-left:1em">○大文第十末後二偈。校量功德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切眾生猶可數　三世心量亦可知　如是普賢諸佛子　功德邊際無能測</div>
<div class='lg-row'>一毛度空可得邊　眾剎為塵可知數　如是大仙諸佛子　所住行願無能量</div>
</div></div>
<div class='div-commentary'><p style="margin-left:1em">【疏】德既無限。宜可修行。然此顯德深勝高遠者。一圓融教故。二約殊勝願力故。登地已上寄位階差。故每結云。若以殊勝願力。復過於此。不可數知。勿謂此深。便言地劣。</p>
<p style="margin-left:1em">【論】云何為等法界無量迴向。釋曰。如法界無中邊。迴向心無中邊。如法界無作者。迴向心無作者。法界無來去遠近．迴向心無來去遠近。法界如虛空．迴向智如虛空。法界不思議．迴向智不思議。法界無所依．迴向智無所依。法界一切諸佛之所共住。如無依智．一切佛之所共住。法界非三世．及一切生滅時分所攝。迴向之智．非三世時分所攝。法界圓滿．三世事業在於現前。迴向之智圓滿．三世事業在於現前。法界有無自在。迴向之智有無自在。為令自他．皆如法界．無礙自在．如諸佛故。以是名為等法界無量迴向。大意令一切發菩提心者．一如法界諸德用自在圓滿廣大無限離大小性。不屬一二三百千萬等有限量故。等無限量法。世間出世間大智大悲喜捨．等法界眾生界故。若不如是迴向。設求菩提。但得二乘住寂菩提。菩薩樂生淨土。皆住門外三車。露地白牛．不當其分。此十迴向。令諸三乘得出世心者．令達世間生死之性。自性法界。令起大悲．與一切眾生．皆得令見眾生性是法界智故。得平等悲門．入普光明圓智之宅故。不令久住草菴化城。即如維摩居士所說一期法門。是令三乘迴向之少分。法華露地白牛之乘。略陳一分之寶所。總與法界門普光明大智佛果普賢行海。是普終畢也。如此當部經中十迴向門。為迴十住十行中．大悲大智法身萬行．功德莊嚴。自他滯障。悲敬不真。知見不廣。悲心不普。心不廣大。不稱無限法界。將此迴向．均治令等。稱法界無礙無限自在性故。若不如是。以無限迴向發願．普為無限法界眾生。即自住真門．偏生淨土。不依法界無礙垢淨平等無限同體大悲．不成佛果故。如是十迴向．均十信十住十行及十地十一地行門．總在其中。此義十地位．更不別配佛果。但取此位十箇佛果．上名總同．同名為妙。菩薩名號。十地位中菩薩上名．與此十迴向位菩薩．總名金剛。但幢與藏別。明妙用之佛果．及所行之法。與此無殊。但蘊積功終．大悲功滿．名之為藏。非是異此迴向位外別法也。<span class='note-inline'>(第五會竟。)</span></p>
</div></div></div>
<p class='juan'>大方廣佛華嚴經疏論纂要卷第五十九</p>
</div><!-- end of div[@id='body'] -->
</body></html>