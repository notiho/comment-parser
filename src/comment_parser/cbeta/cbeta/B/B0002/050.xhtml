<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu119' />
<p class='juan'>大方廣佛華嚴經疏論纂要卷第五十</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu120' />
<div class='div-orig'><p class="head2">十迴向品第二十五<span class='note-inline'>(之四)</span></p>
</div>
<div class='div-commentary'><p style="margin-left:1em">○第六隨順堅固一切善根迴向。長行中亦二。謂位行。位果。行中亦三。謂牒．釋．結。今初牒名徵起。</p>
</div>
<div class='div-orig'><p>佛子。云何為菩薩摩訶薩隨順堅固一切善根迴向。</p>
</div>
<div class='div-commentary'><p style="margin-left:1em">【疏】謂所修事善。皆悉順入堅固法性故。下文云．則為隨順真實住。本分名入一切平等善根。入即隨順。平等即堅固。平等之理．不可壞故。若順等理。則順諸善根。故下文云。則為隨順佛住等。又本業云。習行相善無漏善而不二。故名隨順平等一切善根。此則不唯事順於理。理事相順。受平等名。如此平等．方名堅固。此約所迴善根．及所向實際。以立斯名。亦可名為堅固之善根。堅固即善根。若以隨順望堅固善根．亦通二義。即以無礙善根而為其性。</p>
<p style="margin-left:1em">【論】第六隨順堅固一切善根迴向。此明般若波羅蜜為體。以善財知識。名鞞瑟胝羅。住善度城。常供養栴檀座佛塔以為表法。鞞瑟胝羅。此云包攝。以身含佛剎為名。住善度國者。約化行為名故。以此主智慧。善度眾生故。供養栴檀座佛塔者。明戒定慧解脫解脫法身為座體。得佛不涅槃際者。明戒定慧體無滅沒也。廣如經說。其座不安形象者。明無相理會。是佛義故。見座入法故。城名善度。身與空合。名為佛國。亦名包攝也。以明無相智慧。是佛不滅度法門。以智無生滅故。</p>
<p style="margin-left:1em">○第二依徵廣釋中二。先明行所依身。二具足下。依身起行。前中復二。先明得位。</p>
</div>
<div class='div-orig'><p>佛子。此菩薩摩訶薩。或為帝王。臨御大國。</p>
</div>
<div class='div-commentary'><p style="margin-left:1em">【疏】今初菩薩行檀之身。隨宜萬類。故置或言。而偏語王者。一則在家是施位故。二難捨能捨．舉勝策劣故。三者菩薩多為王故。以菩薩位．唯有二種。一者法王。二者人王。法王教化。人王攝化。具菩薩戒．處處為王故。發號施令。無敢違故。具能施物．遂所求故。帝者．主也。王者．王也。臨者．治也。御亦主領。千乘之國．即稱為大。下言為轉輪王。則以一洲已去。可稱為大。<span class='note-inline'>(【鈔】千乘之國者。古以一城。出革車一乘。千乘之國．其地千城也。乘即車乘．謂以皮裹車。革即皮也。生曰革。熟曰韋。每乘管卒七十二人。一洲已去者。輪王有四。鐵輪即王一洲故。)</span></p>
<p style="margin-left:1em">○二顯具德。</p>
</div>
<div class='div-orig'><p>威德廣被。名震天下。凡諸怨敵．靡不歸順。發號施令．悉依正法。執持一蓋．溥蔭萬方。周行率土．所向無礙。以離垢繒而繫其頂。於法自在。見者咸伏。不刑不罰．感德從化。以四攝法．攝諸眾生。為轉輪王。一切周給。菩薩摩訶薩安住如是自在功德。有大眷屬．不可沮壞。離眾過失．見者無厭。福德莊嚴．相好圓滿。形體支分．均調具足。獲那羅延堅固之身。大力成就．無能屈伏。得清淨業。離諸業障。</p>
</div>
<div class='div-commentary'><p style="margin-left:1em">【疏】具德中二。先統領自在德。有十二句。初二句總。有威則下必畏之。有德則下必懷之。故令名振。次凡諸下十句別。初句釋威。祖父之讎曰怨。四夷有土曰敵。由威被故．敵歸怨順。次發號下。釋下有德。依正施令。物可則也。執持一蓋等。兼釋臨御。一蓋有三。一則無私萬物故。二等教十善故。下施蓋中云。為令眾生得自在蓋。能持一切諸善法故。三慈悲蓋。大光王云。如諸菩薩為高蓋。慈心普蔭諸眾生故。以離垢繒．釋為帝義。於法自在．釋為王義。不刑已下。雙顯威德。謂不以刑戮懲罰之威。但令感德從化。則威而不猛也。又加苦曰刑削奪為罰。導之以德義．莫敢不服．則庶人無刑。齊之以禮樂．莫敢不敬。則大夫無罰。次以四攝下。顯是菩薩。揀異世王。為轉輪王．結成有位。一切周給．有大財。即財位果。<span class='note-inline'>(【鈔】二等教者。夫輪王十善化世故。)</span></p>
<p style="margin-left:1em">二菩薩安住下。正報殊倫德。初句結前。義兼生後。有大眷屬下。具七種果也。一宗族果。二離眾過失．不亢不驕．發言誠實。見者無厭．有慈有慧。人所信順。即信言果。三福德已下。顯大色果。四獲那羅延堅固之身。顯壽命果。五大力成就等。顯大力果。六得清淨業。謂得大念慧。成就總持。曾事不忘。未萌先覺。由斯有土<span class='note-inline'>(【校】土．嘉興藏及南藏疏本續藏及金陵會本均作上。)</span>名振天下。即聲譽果。七離諸業障．顯人性果。有業報障．非丈夫故。兼上財位。具八異熟。是增上生。如是自在．是大勢生。<span class='note-inline'>(具八異熟者。即瑜伽論三十六．淨行品已辨。)</span></p>
<p style="margin-left:1em">○第二依身起行中三。一明隨相迴向。二明離相迴向。三釋迴向名。初即迴向菩提。及向眾生。次即迴向實際。後段通二。又初是廣大迴向。次甚深迴向。後兼深廣。今隨相中分三。初總相標列善根迴向。二佛子菩薩摩訶薩隨所施下。依標廣顯善根迴向。三佛子菩薩摩訶薩隨諸眾生下。總結多門善根迴向。今初亦三。一列所施物。二其中下。辨所施田。三佛子下。顯行所依心。今初。</p>
</div>
<div class='div-orig'><p>具足修行一切布施。或施飲食。及諸上味。或施車乘。或施衣服。或施華鬘。雜香塗香。牀座房舍．及所住處。上妙燈燭。病緣湯藥。寶器寶車。調良象馬。悉皆嚴飾。歡喜布施。或有來乞王所處座。若蓋．</p>
<p>若傘．幢旛寶物．諸莊嚴具。頂上寶冠。髻中明珠。乃至王位。皆無所吝。若見眾生在牢獄中。捨諸財寶。妻子眷屬。乃至以身救彼令脫。若見獄囚將欲被戮。即捨其身。以代彼命。或見來乞連膚頂髮。歡喜施與。亦無所吝。</p>
<p>眼耳鼻舌．及以牙齒．頭頂手足．</p>
<p>血肉骨髓．心腎肝肺．大腸小腸．</p>
<p>厚皮薄皮．手足諸指．連肉爪甲。以歡喜心．盡皆施與。或為求請未曾有法．投身而下深大火坑。或為護持如來正法．以身忍受一切苦毒。或為求法．乃至一字．悉能徧捨四海之內一切所有。恆以正法．化導羣生。令修善行．捨離諸惡。若見眾生損敗他形。慈心救之。令捨罪業。</p>
<p>若見如來成最正覺。稱揚讚歎．普使聞知。或施於地．造立僧坊．房舍殿堂．以為住處。及施僮僕．供承作役。或以自身施來乞者。或施於佛。為求法故。歡喜踊躍。為眾生故．承事供養。或捨王位。城邑。</p>
<p>聚落。宮殿園林。妻子眷屬。隨所乞求．悉滿其願。或捨一切資生之物。普設無遮大施之會。</p>
</div>
<div class='div-commentary'><p style="margin-left:1em">【疏】初句總。或施下別。別中若望下迴向應為六十。若直就文數。都八十事。初從飲食至牀座為一十．以牀座但通是一牀。下文別施座故。</p>
<p style="margin-left:1em">次房舍至蓋為二十。</p>
<p style="margin-left:1em">傘至頂髮為三十。以王位為重。為明外財施竟。故結云．乃至王位。下文自有王位。後迴向中。此次後無故。</p>
<p style="margin-left:1em">次眼至足為四十。</p>
<p style="margin-left:1em">血至腸為五十。</p>
<p style="margin-left:1em">厚皮至救損他形為六十。</p>
<p style="margin-left:1em">示佛興至邑為七十。</p>
<p style="margin-left:1em">從聚落至終為八十。</p>
<p style="margin-left:1em">救獄囚中。雖有妻等四事。但為一救囚之行耳。於中前二十七事。是外財施。次救獄囚一．兼於內外。代囚命下二十九事。唯明內財。下諸門中。或兼內外。或但是外。可以意得。又前二十七施無樂者是為慈行。救囚代命等．為大悲行。餘或通二行。若通相辨．皆兼二行。又代命．救殘害男形．是無畏施。斷殺有二。若望所殺．是無畏施。若望能殺．令持五戒．是為法施。告示佛興．即是法施。財施可知。又此等既並是法門。俱通三施。</p>
<p style="margin-left:1em">○二所施田。</p>
</div>
<div class='div-orig'><p>其中眾生種種福田。或從遠來。或從近來。或賢或愚。或好或醜。若男若女。人與非人。心行不同。所求各異。等皆施與。悉令滿足。</p>
</div>
<div class='div-commentary'><p style="margin-left:1em">【疏】施田中等皆施與者。不揀賢愚等故。悉令滿足者。隨所求故。</p>
<p style="margin-left:1em">○三顯能施迴向之心。</p>
</div>
<div class='div-orig'><p>佛子。菩薩摩訶薩如是施時。發善攝心。悉以迴向。所謂善攝色．隨順堅固一切善根。善攝受想行識．隨順堅固一切善根。善攝王位．隨順堅固一切善根。善攝眷屬．隨順堅固一切善根。善攝資具．隨順堅固一切善根。善攝惠施．隨順堅固一切善根。</p>
</div>
<div class='div-commentary'><p style="margin-left:1em">【疏】能施迴向之心者。望前是能施之心。故云如是施時．發善攝心。望後是能迴向心。故云發善攝心．悉以迴向。故下諸門迴向之內．皆以此心貫之。文中二。先總明。後所謂下。別顯。於中所攝有五。總收上來能施所施及以施物。言善攝者。釋隨順義。謂此菩薩若行於施迴向之時。於自他五蘊等．心無住著．不令馳散。故云善攝。如此則與實際相應。便能隨順堅固善根。謂捨住著故．隨順施善。無異求故．隨順戒善。忍深理故．隨順忍善。離色相故。隨順進善。不馳散故．隨順定善。了無生故．隨順慧善。如是乃至一切由順實際。任運順於一切稱性之善。</p>
<p style="margin-left:1em">○第二依標廣顯中。粗相望前。畧有五異。一傘．二頂．前有後無。舍宅一種．前無後有。即有無異也。二前以法導化。即後禁殺令住五戒。即名字異也。三承事供養．前合後開。象馬等事．前開後合。即開合異也。四後文舌居牙齒之後。眷屬居妻子之前。骨居腸下。飲於食後。即前後異。五前畧後廣。其文非一也。餘皆大同。然其都門但有六十。由開合故。謂十二段．二二相合。一象馬。二幢旛。三寶冠明珠。四耳鼻。五牙齒。六手足。七髓肉。八厚薄皮。九手足指。十僮僕。十一園林。十二妻子。復有二段．各五事合。謂一腸腎肝肺四事．及大小腸．合一迴向。二王位邑聚落宮殿合一迴向。故下文云。國土一切諸物。即斯五事。都十四門．合二十事。雖闕二事。而加二事。謂宅舍。及開承事。與供侍別故。有六十門。昔光統師以後都門束前標中．亦唯六十。成一百二十門。皆有十善。成千二百。以七施乘之．成八千四百。一一具十迴向。成八萬四千。言七施者。隨相有六。謂心有三種．即三時喜。事有三種．即是三輪。入理有一．即照三輪空。又以七聖財乘之亦得。如一施行．有八萬四千。餘一一行．皆亦如是。此上且約法門。非無有理。若散說者。行相無量。如施資具及大會等。不可言一。故次標云．無量無邊。後都結云。阿僧祇物。實則皆是法界大緣起門。普賢無礙自在之行。故以一切所有施於一田。一切皆爾。一微塵處．即施一切眾生。徧法界皆爾。一剎那中頓成此行。盡前後際亦爾。此一菩薩。滿法界身．備起此行。仍有純雜。若以純門．於一施眼．徧上時處．唯見施眼。十方無邊．初後無際。餘門如虛空。雜則隨一施眼．具足諸門。餘亦如是。純雜無礙。重重無盡。故知六十八十。乃舉其大綱耳。<span class='note-inline'>(【鈔】然其都門下。正出八十六十所以。開合有無故。二出其本意。以皆成事事無礙重重之行。)</span>文中二。初總標施行成迴向行。</p>
</div>
<div class='div-orig'><p>佛子。菩薩摩訶薩．隨所施物．無量無邊．以彼善根如是迴向。</p>
</div>
<div class='div-commentary'><p style="margin-left:1em">【疏】無量之義。已如上辨。</p>
<p style="margin-left:1em">○第二一一別顯。六十門內．一一皆四。一施行。二迴向行。三雙結二行。四迴向所為。若闕所為．則但有三。亦可合後二段為雙結所為。此科宜記。下有廣畧．至文當知。若具四段．門前多不科判。今第一施食。以食為世命。貴賤同依。故首明之。</p>
</div>
<div class='div-orig'><p>所謂以上妙食施眾生時。其心清淨。於所施物．無貪無著．無所顧吝。具足行施。</p>
<p>願一切眾生得智慧食。心無障礙。了知食性無所貪著。但樂法喜出離之食。智慧充滿。以法堅住。攝取善根。法身智身。清淨遊行。哀愍眾生。為作福田。現受摶食。</p>
<p>是為菩薩摩訶薩布施食時善根迴向。</p>
</div>
<div class='div-commentary'><p style="margin-left:1em">【疏】文但有三。先明施行。言其心清淨者。離施過故。謂不求名利果報。及怖畏等而行施故。不貪著者。是無貪思。無顧吝者。是無慳思。又施時無貪著。施已無顧吝。隨所施行。與眾生共。兼於事理．名為具足。此心在初。亦貫下諸段。</p>
<p style="margin-left:1em">二願一切下。迴向行。然其所願．正為眾生。令得成佛．即向菩提也。下皆準之。然阿含唯識等。說世間食．總有四種。一觸。二思。三識。四段。說出世食．有其五種。一禪悅。二願。三念。四解脫。五法喜。今翻四成五。一翻思食成智慧食。即是念食。念慧隣故。二無所貪下。翻於觸食以成法喜。觸以攝受喜等能為食事。故但願法喜。其出離食．即解脫食。總離四故。三智慧充下。翻於識食以成禪悅。禪則不動故。以法堅住．引生功德故。攝取善根．能除煩惱故。二身清淨．並如識食。能執持故。四哀愍下。大悲願力。現受段食。今云搏者。尚依古譯。</p>
<p style="margin-left:1em">三是為下。雙結二行。</p>
<p style="margin-left:1em">○第二施飲。</p>
</div>
<div class='div-orig'><p>佛子。菩薩摩訶薩若施飲時。以此善根如是迴向。所謂願一切眾生飲法味水。精勤修習。具菩薩道。斷世渴愛。常求佛智。離欲境界。得法喜樂。從清淨法而生其身。常以三昧．調攝其心。入智慧海．興大法雲．霔大法雨。是為菩薩摩訶薩布施飲時善根迴向。</p>
</div>
<div class='div-commentary'><p style="margin-left:1em">【疏】施飲中亦三。初施行。二以此下。迴向行。於中先牒前起後。後所謂願一切下。別顯願相。下皆倣此。然望食雖異．不離五食。望水雖異．多同水用。故所願事．或翻或順。或敵體相似。或流類以明。不全剋定。文中一如飲無間。易得充足。飲法精勤．速具大道。餘並可知。<span class='note-inline'>(【鈔】一如飲無間．此即敵體相似。斷世渴愛．常求佛智．即或翻也。得法喜樂等．即順也。入海霔雨．即同水義也。下諸門中．體勢亦爾。隨時解釋。)</span>三是為下。雙結。</p>
<p style="margin-left:1em">○第三施味。</p>
</div>
<div class='div-orig'><p>佛子。菩薩摩訶薩布施種種清淨上味。所謂辛酸鹹淡．及以甘苦．種種諸味．潤澤具足。能令四大安隱調和。肌體盈滿。氣力強壯。其心清淨。常得歡喜。咽咀之時．不欬不逆。諸根明利。內藏充實。毒不能侵。病不能傷。始終無患。永得安樂。以此善根如是迴向。所謂願一切眾生得最上味．甘露充滿。願一切眾生得法智味．了知一切諸味業用。願一切眾生得無量法味．了達法界。安住實際大法城中。願一切眾生作大法雲．周徧法界．普雨法雨。教化調伏一切眾生。願一切眾生得勝智味．無上法喜充滿身心。願一切眾生得無貪著一切上味．不染世間一切諸味．常勤修習一切佛法。願一切眾生得一法味．了諸佛法悉無差別。願一切眾生得最勝味．乘一切智終無退轉。願一切眾生得入諸佛無異法味．悉能分別一切諸根。願一切眾生法味增益。常得滿足無礙佛法。是為菩薩摩訶薩布施味時善根迴向。為令一切眾生勤修福德。皆悉具足無礙智身故。</p>
</div>
<div class='div-commentary'><p style="margin-left:1em">【疏】文四。加所為故。初施行可知。二以此下。迴向行中十願。初願．晉經得上味相。則是三十二相之一。經說佛大牙後有甘露泉。但食入口。悉為甘露。約法．亦即涅槃為甘露不死之味。餘文並顯。三是為下。雙結。四為令下。所為。</p>
<p style="margin-left:1em">○第四施車乘。</p>
</div>
<div class='div-orig'><p>佛子。菩薩摩訶薩施車乘時。以諸善根如是迴向。所謂願一切眾生皆得具足一切智乘。乘於大乘。不可壞乘。最勝乘。最上乘。速疾乘。大力乘。福德具足乘。出世間乘。出生無量諸菩薩乘。是為菩薩摩訶薩施車乘時善根迴向。</p>
</div>
<div class='div-commentary'><p style="margin-left:1em">【疏】分三。初施行者。義通馬等。以第十六別施車故。迴向十願．皆約代步。初一唯果。餘兼通因。然乘體性．通於理智。隨義立名。一體性包含。二不可廢立。三超劣。四無過。五不歷三祇。六十力普運。七兼五度萬行。八無漏相應。九發心趣者．即名菩薩。<span class='note-inline'>(【鈔】義通馬者。以梵語通呼車乘云野（余我反。）囊。若別呼車．云奢羯吒。若呼車輅．云曷羅他。此云野囊．明是車乘。故通馬等。下第十六．即單是車。以梵云奢羯吒故。)</span></p>
<p style="margin-left:1em">○第五施衣。</p>
</div>
<div class='div-orig'><p>佛子。菩薩摩訶薩布施衣時。以諸善根如是迴向。所謂願一切眾生得慚愧衣．以覆其身。捨離邪道露形惡法。顏色潤澤。皮膚細軟。成就諸佛第一之樂。得最清淨一切種智。是為菩薩摩訶薩布施衣時善根迴向。</p>
</div>
<div class='div-commentary'><p style="margin-left:1em">【疏】施衣中。瑜伽．施衣能感妙色。以衣禦寒。令顏色潤澤故。又新衣成。暫持獻佛。得無量福。若要期日數。未滿而取。成取佛物。</p>
<p style="margin-left:1em">○第六施華。</p>
</div>
<div class='div-orig'><p>佛子。菩薩摩訶薩常以種種名華布施。所謂微妙香華。種種色華。無量奇妙華。善見華。可喜樂華。一切時華。天華。人華。世所珍愛華。甚芬馥悅意華。以如是等無量妙華。供養一切現在諸佛。及佛滅後所有塔廟。或以供養說法之人。或以供養比丘僧寶。一切菩薩。諸善知識。聲聞獨覺。父母宗親。下至自身。及餘一切貧窮孤露。布施之時。以諸善根如是迴向。所謂願一切眾生．皆得諸佛三昧之華。悉能開敷一切諸法。願一切眾生皆得如佛．見者歡喜．心無厭足。願一切眾生所見順愜．心無動亂。願一切眾生具行廣大清淨之業。願一切眾生常念善友心無變異。願一切眾生如阿伽陀藥．能除一切煩惱眾毒。願一切眾生成滿大願．皆悉得為無上智王。願一切眾生智慧日光．破愚癡暗。願一切眾生菩提淨月增長滿足。願一切眾生入大寶洲見善知識．具足成就一切善根。是為菩薩摩訶薩布施華時善根迴向。為令眾生皆得清淨無礙智故。</p>
</div>
<div class='div-commentary'><p style="margin-left:1em">【疏】文四。初施行中。先列施物。後供養下。明所施田。下至自身者。身為福田。是法器故。依之進道故。故施自身．勝施外道無量。所謂下。迴向十願。前七可知。八赤蓮華等。不遇日光。翳死無疑。菩薩之行．必資乎智。涅槃第九云。譬如蓮華。為日所照．無不開敷。九月開青蓮。佛智照行。涅槃第二十云。譬如月光．能令一切優鉢羅華。開敷鮮明。十約寶華。<span class='note-inline'>(【鈔】九月開青蓮者。即梵行品。耆婆為闍王說。因世尊入月愛三昧．放光照王。王問其故。耆婆答云。此是如來入月愛三昧放光。問云。何等名為月愛三昧。耆婆答言。譬如月光。能令一切優鉢羅華．開敷鮮榮。月愛三昧．亦復如是。能令眾生．善心開敷。下即廣說。今但取月開青蓮耳。合以佛智為月。行為蓮開。)</span>後二段可知。</p>
<p style="margin-left:1em">○第七施鬘。</p>
</div>
<div class='div-orig'><p>佛子。菩薩摩訶薩布施鬘時。以諸善根如是迴向。所謂願一切眾生人所樂見。見者欽歎。見者親善。見者愛樂。見者渴仰。見者除憂。見者生喜。見者離惡。見者常得親近於佛。見者清淨。獲一切智。是為菩薩摩訶薩布施鬘時善根迴向。</p>
</div>
<div class='div-commentary'><p style="margin-left:1em">【疏】施鬘者。貫華如環而為首飾。或以纓身。故未見則樂見。正見則愛樂。<span class='note-inline'>(【鈔】或以纓身者。在身曰纓。在首曰鬘。纓乃鬘類。皆結華成。因便故來。)</span></p>
<p style="margin-left:1em">○第八施香。</p>
</div>
<div class='div-orig'><p>佛子。菩薩摩訶薩布施香時。以諸善根如是迴向。願一切眾生具足戒香。得不缺戒。不雜戒。不污戒。無悔戒。離纏戒。無熱戒。無犯戒。無邊戒。出世戒。菩薩波羅蜜戒。願一切眾生以是戒故。皆得成就諸佛戒身。是為菩薩摩訶薩布施香時善根迴向。為令眾生悉得圓滿無礙戒蘊故。</p>
</div>
<div class='div-commentary'><p style="margin-left:1em">【疏】施香中。準下塗香。十度萬行皆香。此偏語戒者。翻破戒之穢故。願有十二。初一總標。次十別顯。少同十藏。多同智論。隨宜不同。但按文釋。一具持三聚。二不雜外道。三無染心。涅槃經中。乃至染環釧聲。亦名污菩薩戒。四不犯重故。犯重之人．多生悔恨。五設有誤犯．深慚愧故。如其故犯．數犯．不生慚愧．深愛著犯．見犯是福．名之為纏。六七定共相應。故無惑熱．常持如初。八九道共相應．離斷常邊．成出世行。十遠離二乘．圓修十度．方名不犯菩薩律儀。是智所讚戒。末句結因成果。謂五分之一。</p>
<p style="margin-left:1em">○第九施塗香。</p>
</div>
<div class='div-orig'><p>佛子。菩薩摩訶薩施塗香時。以諸善根如是迴向。所謂願一切眾生施香普熏．悉能惠捨一切所有。願一切眾生戒香普熏．得於如來究竟淨戒。願一切眾生忍香普熏．離於一切險害之心。願一切眾生精進香普熏。常服大乘精進甲冑。願一切眾生定香普熏．安住諸佛現前三昧。願一切眾生慧香普熏．一念得成無上智王。願一切眾生法香普熏。於無上法得無所畏。願一切眾生德香普熏。成就一切大功德智。願一切眾生菩提香普熏．得佛十力到於彼岸。願一切眾生清淨白法妙香普熏．永滅一切不善之法。是為菩薩摩訶薩施塗香時善根迴向。</p>
</div>
<div class='div-commentary'><p style="margin-left:1em">【疏】十度皆有熏發資長菩提心義。辟除蔽障。俱得稱香。</p>
<p style="margin-left:1em">○第十施牀座。</p>
</div>
<div class='div-orig'><p>佛子。菩薩摩訶薩施牀座時．以諸善根如是迴向。所謂願一切眾生得諸天牀座．證大智慧。願一切眾生得賢聖牀座．捨凡夫意．住菩提心。願一切眾生得安樂牀座．永離一切生死苦惱。願一切眾生得究竟牀座．得見諸佛自在神通。願一切眾生得平等牀座．恆普熏修一切善法。願一切眾生得最勝牀座．具清淨業．世無與等。願一切眾生得安隱牀座．證真實法．具足究竟。願一切眾生得清淨牀座．修習如來淨智境界。願一切眾生得安住牀座．得善知識常隨覆護。願一切眾生得師子牀座．常如如來右脇而臥。是為菩薩摩訶薩施牀座時善根迴向。為令眾生修習正念善護諸根故。</p>
</div>
<div class='div-commentary'><p style="margin-left:1em">【疏】施牀座中。初舉施行。下第十八別明施座。故晉譯此以為牀敷。深允當也。迴向行中十願。一即第一義天．大智證故。二菩提心．是賢聖依。三涅槃解脫。四首楞嚴定．名為究竟。如四禪座。能發神通。餘六可知。</p>
<p style="margin-left:1em">○十一施房舍。</p>
</div>
<div class='div-orig'><p>佛子。菩薩摩訶薩施房舍時。以諸善根如是迴向。所謂願一切眾生皆得安住清淨佛剎。精勤修習一切功德。安住甚深三昧境界。捨離一切住處執著。了諸住處皆無所有。離諸世間住一切智。攝取一切諸佛所住。住究竟道安樂住處。恆住第一清淨善根。終不捨離佛無上住處。是為菩薩摩訶薩施房舍時善根迴向。為欲利益一切眾生。隨其所應．思惟救護故。</p>
</div>
<div class='div-commentary'><p style="margin-left:1em">【疏】施房舍中。攝取一切諸佛所住。謂聖天梵等。後言不捨佛最上住者。住大寂室。餘取事類例。可以虛求。</p>
<p style="margin-left:1em">○十二施住處。</p>
</div>
<div class='div-orig'><p>佛子。菩薩摩訶薩施住處時。以諸善根如是迴向。所謂願一切眾生常獲善利．其心安樂。願一切眾生依如來住。依大智住。依善知識住。依尊勝住。依善行住。依大慈住。依大悲住。依六波羅蜜住。依大菩提心住。依一切菩薩道住。是為菩薩摩訶薩施住處時善根迴向。為令一切福德清淨故。究竟清淨故。智清淨故。道清淨故。法清淨故。戒清淨故。志樂清淨故。信解清淨故。願清淨故。一切神通功德清淨故。</p>
</div>
<div class='div-commentary'><p style="margin-left:1em">【疏】住處。謂僧坊等。</p>
<p style="margin-left:1em">○十三施燈。</p>
</div>
<div class='div-orig'><p>佛子。菩薩摩訶薩施諸燈明。所謂酥燈．油燈．寶燈．摩尼燈．漆燈．火燈．沈水燈．栴檀燈．一切香燈．無量色光燈．施如是等無量燈時。為欲利益一切眾生。為欲攝受一切眾生。以此善根如是迴向。所謂願一切眾生得無量光．普照一切諸佛正法。願一切眾生得清淨光．照見世間極微細色。願一切眾生得離翳光．了眾生界空無所有。願一切眾生得無邊光．身出妙光普照一切。願一切眾生得普照光．於諸佛法．心無退轉。願一切眾生得佛淨光．一切剎中悉皆顯現。願一切眾生得無礙光．一光徧照一切法界。願一切眾生得無斷光．照諸佛剎．光明不斷。願一切眾生得智幢光．普照世間．願一切眾生得無量色光．照一切剎。示現神力。菩薩如是施燈明時。為欲利益一切眾生。安樂一切眾生故。以此善根隨逐眾生。以此善根攝受眾生。以此善根分布眾生。以此善根慈愍眾生。以此善根覆育眾生。以此善根救護眾生。以此善根充滿眾生。以此善根緣念眾生。以此善根等益眾生。以此善根觀察眾生。是為菩薩摩訶薩施燈明時善根迴向。如是迴向無有障礙。普令眾生住善根中。</p>
</div>
<div class='div-commentary'><p style="margin-left:1em">【疏】一明施行。於中列其施物。寶燈者。如夜光之類。沈水栴檀．用和酥油。無量色者．然膏色白。然漆色赤。然油色黃。然檀色綠。如是種種。如是等下。明其施意。二以此下。迴向行。於中先正顯迴向願。後辨迴向意。前中十願。然準瑜伽賢首．皆明施燈得淨眼報。然燈功德經。燒燈供養。大能滅罪生福。令發願言。當以大海為油。須彌為炷。然大燈明。徧佛剎海。供養無休。又願法門之燈。大願為炷等。今文願中。具身智<span class='corr'>光</span>。並可思準。後菩薩如是下。顯迴向意。三是為下。雙結。四如是下。迴向所為。其迴向意。諸文應具。大同所為。故略不明。</p>
<p style="margin-left:1em">○十四施湯藥。</p>
</div>
<div class='div-orig'><p>佛子。菩薩摩訶薩施湯藥時。以諸善根如是迴向。所謂願一切眾生於諸蓋纏究竟得出。願一切眾生永離病身．得如來身。願一切眾生作大良藥．滅除一切不善之病。願一切眾生成阿伽陀藥．安住菩薩不退轉地。願一切眾生成如來藥．能拔一切煩惱毒箭。願一切眾生親近賢聖．滅除煩惱．修清淨行。願一切眾生作大藥王．永除眾病不令重發。願一切眾生作不壞藥樹．悉能救療一切眾生。願一切眾生得一切智光．出眾病箭。願一切眾生善解世間方藥之法。所有疾病為其救療。菩薩摩訶薩施湯藥時。為令一切眾生永離眾病故。究竟安隱故。究竟清淨故。如佛無病故。拔除一切病箭故。得無盡堅固身故。得金剛圍山所不壞身故。得堅固滿足力故。得圓滿不可奪佛樂故。得一切佛自在堅固身故。以諸善根如是迴向。</p>
</div>
<div class='div-commentary'><p style="margin-left:1em">【疏】湯藥中三。一施行。施藥近果．得無病報。如薄俱羅．遠得藥王樹身等。如十大願中辨。二迴向行。言不重發者。經云。世醫所療治。雖差還復生。如來所治者。畢竟不復發。餘可知。三菩薩下。雙辨二行所為。言金剛圍山所不能壞者。如不思議法品。十種大那羅延幢勇健法中第一．說堅固滿足力。亦是彼品中十力第七。名堅固力。不可奪樂者。是常樂故。自在堅固身者。即金剛身。金剛為內照之實。非唯金色。故云自在。<span class='note-inline'>(【鈔】即金剛身者。湼槃第三有金剛身品。金剛為內照之實。即生公釋。言非唯金色。亦不全遮。意通內外耳。前已引竟。)</span></p>
<p style="margin-left:1em">○十五施器。</p>
</div>
<div class='div-orig'><p>佛子。菩薩摩訶薩悉能惠施一切器物。所謂黃金器盛滿雜寶。白銀器盛眾妙寶。琉璃器盛種種寶。玻瓈器盛滿無量寶莊嚴具。硨磲器盛赤真珠。瑪瑙器盛滿珊瑚摩尼珠寶。白玉器盛眾美食。栴檀器盛天衣服。金剛器盛眾妙香。無量無數種種寶器盛無量無數種種眾寶。或施諸佛。信佛福田不思議故。或施菩薩。知善知識難值遇故。或施聖僧。為令佛法久住世故。或施聲聞及辟支佛。於諸聖人生淨信故。或施父母。為尊重故。或施師長。為恆誘誨。令依聖教修功德故。或施下劣貧窮孤露。大慈大悲。愛眼等視諸眾生故。專意滿足去來今世一切菩薩檀波羅蜜故。以一切物普施一切。終不厭捨諸眾生故。如是施時。於其施物。及以受者。皆無所著。菩薩摩訶薩以如是等種種寶器盛無量寶而布施時。以諸善根如是迴向。所謂願一切眾生成等虛空無邊藏器。念力廣大。悉能受持世出世間一切經書無有忘失。願一切眾生成清淨器。能悟諸佛甚深正法。願一切眾生成無上寶器。悉能受持三世佛法。願一切眾生成就如來廣大法器。以不壞信。攝受三世佛菩提法。願一切眾生成就最勝寶莊嚴器。住大威德菩提之心。願一切眾生成就功德所依處器。於諸如來無量智慧生淨信解。願一切眾生成就趣入一切智器。究竟如來無礙解脫。願一切眾生得盡未來劫菩薩行器。能令眾生普皆安住一切智力。願一切眾生成就三世諸佛種性勝功德器。一切諸佛妙音所說悉能受持。願一切眾生成就容納盡法界虛空界一切世界一切如來眾會道場器。為大丈夫讚說之首。勸請諸佛轉正法輪。是為菩薩摩訶薩布施器時善根迴向。為欲普令一切眾生。皆得圓滿普賢菩薩行願器故。</p>
</div>
<div class='div-commentary'><p style="margin-left:1em">【疏】施器中文四。初施行中三。一所施物。二或施下。對田顯施。聖僧通三乘。三如是下。成波羅蜜。二菩薩下。明迴向行十願。一廣。二深。三高。四堅。五勝。六淨。七果。八悲。九聞熏納教。十攝法上首。然隨施一器。即發多願。未必一器以對一願。三是為下結。四所為可知。</p>
</div></div>
<p class='juan'>大方廣佛華嚴經疏論纂要卷第五十</p></div>
</div><!-- end of div[@id='body'] -->
</body></html>