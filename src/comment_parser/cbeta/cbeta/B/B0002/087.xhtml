<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu200' />
<p class='juan'>大方廣佛華嚴經疏論纂要卷第八十七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu201' />
<div class='div-orig'><p class="head2">如來出現品第三十七<span class='note-inline'>(之二)</span></p>
</div>
<div class='div-commentary'><p style="margin-left:1em">○第三出現語業。長行有標．釋．結。釋中三。初就法略說。二約喻廣說。三以法通結。今初。</p>
</div>
<div class='div-orig'><p>佛子。菩薩摩訶薩。應云何知如來應正等覺音聲。佛子。菩薩摩訶薩應知如來音聲徧至。普徧無量諸音聲故。應知如來音聲隨其心樂．皆令歡喜。說法明了故。應知如來音聲隨其信解．皆令歡喜。心得清涼故。應知如來音聲化不失時。所應聞者無不聞故。應知如來音聲無生滅。如呼響故。應知如來音聲無主。修習一切業所起故。應知如來音聲甚深。難可度量故。應知如來音聲無邪曲。法界所生故。應知如來音聲無斷絕。普入法界故。應知如來音聲無變易。至於究竟故。</p>
</div>
<div class='div-commentary'><p style="margin-left:1em">【疏】文有十音以顯無盡。各上句標。下句釋。一普徧者。即隨類音。然有二義。一約體廣。無聲不至。故云普徧無量音聲。斯則人天等異．萬類齊聞。上云眾生隨類各得解。二者隨前一一之音．皆能獨徧。如目連不究其邊。二隨樂欲音。謂趣舉一一類音．能隨樂欲．說種種法。上經云。如來於一語言中。演說無邊契經海。又云。佛以一妙音。周聞十方國。眾音悉具足。法雨皆充徧。通證前之二義。三隨根解音。謂即上說中．隨說一法．大小各聞。故云隨其信解。寶積云。佛以一音演說法。眾生各各隨所解。四隨時音。謂即上大小之法。令聞不聞．皆自在故。云不失時。亦兼隨聞一法．欣憂不同。寶積云。或有恐畏或歡喜。上四多約即體之用．是圓音義。後六多約即用之體．顯一音義。謂五外隨緣叩．我無生滅。六內集緣成．何有主宰。七甚深者。欲言其一．則萬類殊應。欲言其異．一體無生。又欲言其一．隨一音中能具多音。故上云。一切眾生語言法。一言演說盡無餘。欲言其異．即上多音．唯令聞一。故下喻云。譬如天鼓．發種種聲。懈怠諸天．唯聞無常覺悟之音。故甚深也。八純稱法界。九橫入無斷。十豎歸一極。此十圓融一味。是如來圓音。</p>
<p style="margin-left:1em">○第二約喻廣說中二。初結前生後。次徵釋。今初。</p>
</div>
<div class='div-orig'><p>佛子。菩薩摩訶薩。應知如來音聲。非量非無量。非主非無主。非示非無示。</p>
</div>
<div class='div-commentary'><p style="margin-left:1em">【疏】收上十聲．要不出三。約相．則廣無量。約體．則無主宰。約用．則有顯示。今並雙非．以顯中道。謂莫窮其邊．故非量。隨機隨時．有聞不聞。故非無量。多緣集．故非有主。純一法界生．故非無主。當體無生．故無能示。巧顯義理．故非無示。更以四句．明體用無礙。謂一以用從體。由體無不在故。能令上十類．皆徧一切。非唯徧聲。亦徧一切時處眾生如來法界等。雖復於色等皆徧。恒不雜亂。若不等徧．則音非圓。若由等徧失其音曲．則圓非音。今不壞曲而等徧。不動徧而差韻。方成圓音。二以體從用。其一一音．皆具含真性。三用即體故。上十類聲．皆不可得。唯第一義。永離所執故。法螺恒震。妙音常寂。名寂靜音。如空谷響。有而即虛。若不即虛。非但失於一音。亦不得圓融自在。四體即用故．寂而恒宣。若天鼓無心．而應一切。長風隨竅．萬吹不同。若不徧同。非但失於能圓。亦非真一梵音。隨緣自在．名為如來圓音妙音。非是心識思量境界。</p>
<p style="margin-left:1em">○第二徵。意云。前言無量等。今何雙非。第三舉喻廣釋。其大意云。性相無礙。體用相即故。約法難顯。寄喻以明。十喻即為十段。段各有三。謂喻．合．結。今第一劫盡唱聲喻。</p>
</div>
<div class='div-orig'><p>何以故。</p>
<p>佛子。譬如世界將欲壞時。無主無作。法爾而出四種音聲。其四者何。一曰。汝等當知．初禪安樂．離諸欲惡超過欲界。眾生聞已。自然而得成就初禪。捨欲界身．生於梵天。二曰。汝等當知．二禪安樂．無覺無觀．超於梵天。眾生聞已。自然而得成就二禪。捨梵天身．生光音天。三曰。汝等當知．三禪安樂．無有過失．超光音天。眾生聞已。自然而得成就三禪。捨光音身．生徧淨天。四曰。汝等當知．四禪寂靜．超徧淨天。眾生聞已。自然而得成就四禪。捨徧淨身．生廣果天。是為四。佛子。此諸音聲．無主無作。但從眾生諸善業力之所出生。</p>
<p>佛子。如來音聲。亦復如是。無主無作。無有分別．非入非出。但從如來功德法力。出於四種廣大音聲。其四者何。一曰。汝等當知．一切諸行。皆悉是苦。所謂地獄苦。畜生苦。餓鬼苦。無福德苦。著我我所苦。作諸惡行苦。欲生人天．當種善根。生人天中．離諸難處。眾生聞已。捨離顛倒．修諸善行。離諸難處。生人天中。二曰。汝等當知。一切諸行．眾苦熾然．如熱鐵丸。諸行無常。是磨滅法。涅槃寂靜．無為安樂．遠離熾然．消諸熱惱。眾生聞已。勤修善法。於聲聞乘．得隨順音聲忍。三曰。汝等當知。聲聞乘者．隨他語解．智慧狹劣。更有上乘．名獨覺乘。悟不由師．汝等應學。樂勝道者．聞此音已。捨聲聞道．修獨覺乘。四曰。汝等當知。過二乘位．更有勝道．名為大乘。菩薩所行．順六波羅蜜。不斷菩薩行。不捨菩提心。處無量生死而不疲厭。過於二乘。名為大乘。第一乘。勝乘。最勝乘。上乘。無上乘。利益一切眾生乘。若有眾生信解廣大。諸根猛利。宿種善根。為諸如來神力所加。有勝樂欲。希求佛果。聞此音已。發菩提心。佛子。如來音聲．不從身出。不從心出。而能利益無量眾生。佛子。是為如來音聲第一相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】劫盡唱聲喻。喻前第六無主。喻中言法爾者。俱舍第二云。生無色界。有二種因。一因力。謂近習及數習故。二業力。謂上界後報業果欲至故。若生色界。則有三因。謂加法爾力。但器壞時。法爾有聲故。然四種音。非是一時。初二火劫。將壞欲界及初禪時。三即水災。壞二禪時。四即風災。欲壞三禪時。四聲各別。故非無主。但從緣生。故非有主。合中明佛欲壞生死世間。亦有四聲。說五乘法。</p>
<p style="margin-left:1em">○第二響聲隨緣喻。</p>
</div>
<div class='div-orig'><p>復次佛子。譬如呼響。因於山谷。及音聲起。無有形狀。不可覩見。亦無分別。而能隨逐一切語言。如來音聲亦復如是。無有形狀．不可覩見。非有方所。非無方所。但隨眾生欲解緣出。其性究竟。無言無示。不可宣說。佛子。是為如來音聲第二相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】響聲隨緣喻。喻上第五無生。</p>
<p style="margin-left:1em">○第三天鼓開覺喻。</p>
</div>
<div class='div-orig'><p>復次佛子。譬如諸天有大法鼓。名為覺悟。若諸天子行放逸時。於虛空中出聲告言。汝等當知。一切欲樂．皆悉無常．虛妄顛倒．須臾變壞。但誑愚夫令其戀著。汝莫放逸。若放逸者。墮諸惡趣．後悔無及。</p>
<p>放逸諸天．聞此音已。生大憂怖。捨自宮中所有欲樂。詣天王所．求法行道。佛子。彼天鼓音無主無作。無起無滅。而能利益無量眾生。</p>
<p>當知如來亦復如是。為欲覺悟放逸眾生。出於無量妙法音聲。所謂無著聲。不放逸聲。無常聲。苦聲。無我聲。不淨聲。寂滅聲。涅槃聲。無有量自然智聲。不可壞菩薩行聲。至一切處如來無功用智地聲。以此音聲。徧法界中而開悟之。</p>
<p>無數眾生聞是音已。皆生歡喜。勤修善法。各於自乘而求出離。所謂或修聲聞乘。或修獨覺乘。或習菩薩無上大乘。</p>
<p>而如來音。不住方所。無有言說。</p>
<p>佛子。是為如來音聲第三相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】天鼓開覺喻。喻第九無斷絕聲。徧入法界。化無斷故。喻合各三。一能開覺。二開覺益。三結用歸體。二當知下。合中三者。初合能開覺。別有十一聲。義分四節。而有二意。一初二通五乘。次六通三乘。次一通第一第二乘。後二唯大乘。二者。初一節人天。餘三節配三乘。次無數下。合開覺益。後而如來下。合結歸體。由不住方等。故上能普徧。是以莊嚴論云。若佛音聲。是有法。非非法者。不能徧至十方。反此故能。<span class='note-inline'>(【鈔】若佛音聲下。釋曰。此非法言。即是真理為非法耳。)</span></p>
<p style="margin-left:1em">○第四天女妙聲喻。</p>
</div>
<div class='div-orig'><p>復次佛子。譬如自在天王。有天采女。名曰善口。於其口中。出一音聲。其聲則與百千種樂而共相應。一一樂中．復有百千差別音聲。佛子。彼善口女從口一聲。出於如是無量音聲。當知如來亦復如是。於一音中出無量聲。隨諸眾生心樂差別。皆悉徧至。悉令得解。佛子。是為如來音聲第四相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】天女妙聲喻。喻第三隨信解聲。多音隨樂故。</p>
<p style="margin-left:1em">○第五梵聲及眾喻。</p>
</div>
<div class='div-orig'><p>復次佛子。譬如大梵天王。住於梵宮出梵音聲。一切梵眾靡不皆聞。而彼音聲．不出眾外。諸梵天眾咸生是念。大梵天王獨與我語。如來妙音。亦復如是。道場眾會靡不皆聞。而其音聲不出眾外。何以故。根未熟者不應聞故。其聞音者皆作是念。如來世尊。獨為我說。佛子。如來音聲無出無住。而能成就一切事業。是為如來音聲第五相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】梵聲及眾喻。喻化不失時。熟者必聞。即以根熟為眾。</p>
<p style="margin-left:1em">○第六眾水一味喻。</p>
</div>
<div class='div-orig'><p>復次佛子。譬如眾水。皆同一味。隨器異故．水有差別。水無念慮。亦無分別。如來言音。亦復如是。唯是一味。謂解脫味。隨諸眾生心器異故．無量差別。而無念慮。亦無分別。佛子。是為如來音聲第六相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】眾水一味喻。喻無邪曲聲。從法界生。一體性故。</p>
<p style="margin-left:1em">○第七降雨滋榮喻。</p>
</div>
<div class='div-orig'><p>復次佛子。譬如阿那婆達多龍王。興大密雲。徧閻浮提。普霔甘雨。百穀苗稼皆得生長。江河泉池一切盈滿。此大雨水．不從龍王身心中出。而能種種饒益眾生。佛子。如來應正等覺亦復如是。興大悲雲．徧十方界。普雨無上甘露法雨。令一切眾生皆生歡喜。增長善法。滿足諸乘。佛子。如來音聲不從外來。不從內出。而能饒益一切眾生。是為如來音聲第七相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】降雨滋榮喻。喻歡喜聲．稱根增長故。離佛無聲．不從外來。離機無聲。不從內出。</p>
<p style="margin-left:1em">○第八漸降成熟喻。</p>
</div>
<div class='div-orig'><p>復次佛子。譬如摩那斯龍王。將欲降雨。未便即降。先起大雲。彌覆虛空。凝停七日。待諸眾生作務究竟。何以故。彼大龍王有慈悲心。不欲惱亂諸眾生故。過七日已。降微細雨普潤大地。佛子。如來應正等覺亦復如是。將降法雨。未便即降。先興法雲成熟眾生。為欲令其心無驚怖。待其熟已。然後普降甘露法雨。演說甚深微妙善法。漸次令其滿足如來一切智智無上法味。佛子。是為如來音聲第八相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】漸降成熟喻。喻無變聲。以皆至究竟故。上先照高山．以顯頓圓。此先小後大．即是漸圓。將降法雨者。思欲說一也。未便即降者。恐破法墮惡道故。先興法雲。是說方便。方便含實。如雲含水。</p>
<p style="margin-left:1em">○第九降霔難思喻。</p>
</div>
<div class='div-orig'><p>復次佛子。譬如海中有大龍王名大莊嚴。於大海中降雨之時。或降十種莊嚴雨。或百或千。或百千種莊嚴雨。佛子。水無分別。但以龍王不思議力令其莊嚴。乃至百千無量差別。如來應正等覺亦復如是。為諸眾生說法之時。或以十種差別音說。或百或千。或以百千。或以八萬四千音聲說八萬四千行。乃至或以無量百千億那由他音聲各別說法。令其聞者皆生歡喜。如來音聲無所分別。但以諸佛於甚深法界圓滿清淨。能隨眾生根之所宜。出種種言音皆令歡喜。佛子。是為如來音聲第九相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】降霔難思喻。喻上甚深聲。雖多差別。皆於甚深法界之所流故。</p>
<p style="margin-left:1em">○第十徧降種種喻。</p>
</div>
<div class='div-orig'><p>復次佛子。譬如娑竭羅龍王。欲現龍王大自在力。饒益眾生咸令歡喜。從四天下。乃至他化自在天處。興大雲網．周帀彌覆。其雲色相．無量差別。或閻浮檀金光明色。或毗瑠璃光明色。或白銀光明色。或玻瓈光明色。或牟薩羅光明色。或碼碯光明色。或勝藏光明色。或赤真珠光明色。或無量香光明色。或無垢衣光明色。或清淨水光明色。或種種莊嚴具光明色。如是雲網周帀彌布。</p>
<p>既彌布已。出種種色電光。所謂閻浮檀金色雲出瑠璃色電光。瑠璃色雲出金色電光。銀色雲出玻瓈色電光。玻瓈色雲出銀色電光。牟薩羅色雲出碼碯色電光。碼碯色雲出牟薩羅色電光。勝藏寶色雲出赤真珠色電光。赤真珠色雲出勝藏寶色電光。無量香色雲出無垢衣色電光。無垢衣色雲出無量香色電光。清淨水色雲出種種莊嚴具色電光。種種莊嚴具色雲出清淨水色電光。乃至種種色雲出一色電光。一色雲出種種色電光。復於彼雲中出種種雷聲。隨眾生心皆令歡喜。所謂或如天女歌詠音。或如諸天伎樂音。或如龍女歌詠音。或如乾闥婆女歌詠音。或如緊那羅女歌詠音。或如大地震動聲。或如海水波潮聲。或如獸王哮吼聲。或如好鳥鳴囀聲。及餘無量種種音聲。既震雷已。復起涼風。令諸眾生心生悅樂。然後乃降種種諸雨。利益安樂無量眾生。從他化天至於地上。於一切處所雨不同。所謂於大海中雨清泠水名無斷絕。於他化自在天雨簫笛等種種樂音名為美妙。於化樂天雨大摩尼寶。名放大光明。於兜率天雨大莊嚴具。名為垂髻。於夜摩天雨大妙華。名種種莊嚴具。於三十三天雨眾妙香。名為悅意。於四天王天雨天寶衣。名為覆蓋。於龍王宮雨赤真珠。名涌出光明。於阿脩羅宮雨諸兵仗。名降伏怨敵。於北鬱單越雨種種華。名曰開敷。餘三天下。悉亦如是。然各隨其處所雨不同。雖彼龍王。其心平等無有彼此。但以眾生善根異故．雨有差別。</p>
</div>
<div class='div-commentary'><p style="margin-left:1em">【疏】徧降種種喻。喻普徧聲。非唯普徧四洲。亦徧出多雷音。喻中有總．別．結。從四天下。別中有五。一雲．二電．三雷．四風．五雨。此與賢首品。文有影略。思之。後雖彼下。結。</p>
</div>
<div class='div-orig'><p>佛子。如來應正等覺無上法王．亦復如是。欲以正法教化眾生。先布身雲彌覆法界。隨其樂欲為現不同。所謂或為眾生現生身雲。或為眾生現化身雲。或為眾生現力持身雲。或為眾生現色身雲。或為眾生現相好身雲。或為眾生現福德身雲。或為眾生現智慧身雲。或為眾生現諸力不可壞身雲。或為眾生現無畏身雲。或為眾生現法界身雲。</p>
</div>
<div class='div-commentary'><p style="margin-left:1em">【疏】合中亦有總．別．結。別中亦有五。前四各有佛子。一以身合雲。有覆陰等故。即菩提等十身。中有四身。名異義同。一即願身。願生兜率故。第四即意生身。隨意所生．同世色故。八即菩提身。具佛十力．成菩提故。九即威勢。具四無畏．能伏外故。亦可十力降魔為威勢。無畏為正覺。有正覺義故。餘六名義俱同。</p>
</div>
<div class='div-orig'><p>佛子。如來以如是等無量身雲。普覆十方一切世界。隨諸眾生所樂各別。示現種種光明電光。所謂或為眾生現光明電光．名無所不至。或為眾生現光明電光．名無邊光明。或為眾生現光明電光．名入佛祕密法。或為眾生現光明電光．名影現光明。或為眾生現光明電光．名光明照曜。或為眾生現光明電光．名入無盡陀羅尼門。或為眾生現光明電光．名正念不亂。或為眾生現光明電光．名究竟不壞。或為眾生現光明電光．名順入諸趣。或為眾生現光明電光．名滿一切願皆令歡喜。</p>
</div>
<div class='div-commentary'><p style="margin-left:1em">【疏】第二合電光。不出通明無畏。</p>
</div>
<div class='div-orig'><p>佛子。如來應正等覺．現如是等無量光明電光已。復隨眾生心之所樂。出生無量三昧雷聲。所謂善覺智三昧雷聲。熾然離垢海三昧雷聲。一切法自在三昧雷聲。金剛輪三昧雷聲。須彌山幢三昧雷聲。海印三昧雷聲。日燈三昧雷聲。無盡藏三昧雷聲。不壞解脫力三昧雷聲。</p>
</div>
<div class='div-commentary'><p style="margin-left:1em">【疏】第三以三昧合雷聲者。略有三義。一若秋之雷。蟄蟲藏匿。若入三昧。諸惡不行。二若春之雷。則發蟄開萌。猶彼三昧。發生功德。三雷是雨之先相。三昧是說之先兆。十名思而釋之。</p>
</div>
<div class='div-orig'><p>佛子。如來身雲中。出如是等無量差別三昧雷聲已。將降法雨。先現瑞相．開悟眾生。所謂從無障礙大慈悲心．現於如來大智風輪。名能令一切眾生生不思議歡喜適悅。</p>
</div>
<div class='div-commentary'><p style="margin-left:1em">【疏】第四以大智合風者。以後得智觀機。警覺加被．令成法器故。</p>
</div>
<div class='div-orig'><p>此相現已。一切菩薩及諸眾生．身之與心．皆得清涼。然後從如來大法身雲．大慈悲雲．大不思議雲。雨不思議廣大法雨。令一切眾生身心清淨。所謂為坐菩提場菩薩雨大法雨。名法界無差別。為最後身菩薩雨大法雨。名菩薩遊戲如來祕密教。為一生所繫菩薩雨大法雨。名清淨普光明。為灌頂菩薩雨大法雨。名如來莊嚴具所莊嚴。為得忍菩薩雨大法雨。名功德寶智慧華開敷不斷菩薩大悲行。為住向行菩薩雨大法雨。名入現前變化甚深門．而行菩薩行．無休息無疲厭。為初發心菩薩雨大法雨。名出生如來大慈悲行救護眾生。為求獨覺乘眾生雨大法雨。名深知緣起法．遠離二邊．得不壞解脫果。為求聲聞乘眾生雨大法雨。名以大智慧劍斷一切煩惱怨。為積集善根決定不決定眾生雨大法雨。名能令成就種種法門生大歡喜。</p>
</div>
<div class='div-commentary'><p style="margin-left:1em">【疏】第五以說法合雨。於中初結前標後。所謂下。別有十法者。一將成正覺。念相欲盡。聞斯法雨。便細念都忘。得見心性。等虛空界。法界一相。始本無二。契同諸佛平等法身。故云說法界無差別。二出胎已後。坐道場前。後更無身。故名最後。法雨名遊戲等者。此有二義。一開為二。為遊戲是神通大用。祕教即心智所契。二合為一。令於祕教出沒自在。故云遊戲。言祕教者。即詮如來三德涅槃。故涅槃經云。祕密藏。安住於此。能建大事。神通作用。故名遊戲。在法華經。以體從用．名如來知見。深固幽遠。名為祕密。雖初心同稟。而窮究在斯。故亦為說。三一生所繫者。謂如彌勒。更一下生故。所以更一生者。由微細無明。能障所知。故今為說。令淨彼細惑。成種智普照。上三皆等覺位。四灌頂菩薩。即十地受職位。十方諸佛．法水灌頂。墮在佛數。能受如來大法雲雨。令具佛功德智慧。廣作佛事為莊嚴故。五得忍菩薩。若取忍淨。八地已上。將止此忍。勸滿福智。不斷悲故。若取初得。有說初地即得。為說信等功德。後後圓淨。十地地智．一一開發。不斷二利故。六住．向．行三．即三賢位。令其入證。真如現前。依此變化。為甚深門。而勝進不息。七初發心者。通信初發心。及信滿發心。既發上求下化之心。令依願行故。上皆已得本位。故並為說勝進上位之法。八緣覺者。此下二門．通有二意。一約初求顯說。說其自乘。二約已住密說。密授大乘。如緣覺中約自乘說。則因謝非常。果續非斷。逆觀非有。順觀非無。為離二邊。雖離二邊。而不壞自乘之果。約密。十二因緣即是中道。中道者。名為佛性。故曰甚深緣起。是為上上智觀故。得不壞佛解脫果故。九聲聞中二者。一顯說。由彼厭患苦集。故說人空。智劍斷之。二約密說應以法空。斷一切惑。故名大劍。十為二聚眾生。故云集善根者。其邪定聚．未堪法雨。未定令得．名為成熟。已定．令增種種法門。</p>
</div>
<div class='div-orig'><p>佛子。諸佛如來隨眾生心。雨如是等廣大法雨。充滿一切無邊世界。</p>
<p>佛子。如來應正等覺。其心平等。於法無吝。但以眾生根欲不同。所雨法雨示有差別。是為如來音聲第十相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】三合上結中。有二佛子。初合結數。後合心等以釋外疑。</p>
<p style="margin-left:1em">○第三通結十喻皆無分量。</p>
</div>
<div class='div-orig'><p>復次佛子。應知如來音聲有十種無量。何等為十。所謂如虛空界無量。至一切處故。如法界無量。無所不徧故。如眾生界無量。令一切心喜故。如諸業無量。說其果報故。如煩惱無量。悉令除滅故。如眾生言音無量。隨解令聞故。如眾生欲解無量。普觀救度故。如三世無量。無有邊際故。如智慧無量。分別一切故。如佛境界無量。入佛法界故。佛子。如來應正等覺音聲。成就如是等阿僧祇無量。諸菩薩摩訶薩。應如是知。</p>
</div>
<div class='div-commentary'><p style="margin-left:1em">【疏】文顯可知。</p>
<p style="margin-left:1em">○第二偈頌。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>

<div class="lg regular" style="margin-left:0em;"><div class='lg-row'>三千世界將壞時　眾生福力聲告言　四禪寂靜無諸苦　令其聞已悉離欲　十力世尊亦如是</div>
<div class='lg-row'>出妙音聲徧法界　為說諸行苦無常　令其永度生死海　譬如深山大谷中　隨有音聲皆響應</div>
<div class='lg-row'>雖能隨逐他言語　而響畢竟無分別　十力言音亦復然　隨其根熟為示現　令其調伏生歡喜</div>
<div class='lg-row'>不念我今能演說　如天有鼓名能覺　常於空中震法音　誡彼放逸諸天子　令其聞已得離著</div>
<div class='lg-row'>十力法鼓亦如是　出於種種妙音聲　覺悟一切諸羣生　令其悉證菩提果　自在天王有寶女</div>
<div class='lg-row'>口中善奏諸音樂　一聲能出百千音　一一音中復百千　善逝音聲亦如是　一聲而出一切音</div>
<div class='lg-row'>隨其性欲有差別　各令聞已斷煩惱　譬如梵王吐一音　能令梵眾皆歡喜　音唯及梵不出外</div>
<div class='lg-row'>一一皆言己獨聞　十力梵王亦復然　演一言音充法界　唯霑眾會不遠出　以無信故未能受</div>
<div class='lg-row'>譬如眾水同一性　八功德味無差別　因地在器各不同　是故令其種種異　一切智音亦如是</div>
<div class='lg-row'>法性一味無分別　隨諸眾生行不同　故使聽聞種種異　譬如無熱大龍王　降雨普洽閻浮地</div>
<div class='lg-row'>能令草樹皆生長　而不從身及心出　諸佛妙音亦如是　普雨法界悉充洽　能令生善滅諸惡</div>
<div class='lg-row'>不從內外而得有　譬如摩那斯龍王　興雲七日未先雨　待諸眾生作務竟　然後始降成利益</div>
<div class='lg-row'>十力演義亦如是　先化眾生使成熟　然後為說甚深法　令其聞者不驚怖　大莊嚴龍於海中</div>
<div class='lg-row'>霔於十種莊嚴雨　或百或千百千種　水雖一味莊嚴別　究竟辯才亦如是　說十二十諸法門</div>
<div class='lg-row'>或百或千至無量　不生心念有殊別　最勝龍王娑竭羅　興雲普覆四天下　於一切處雨各別</div>
<div class='lg-row'>而彼龍心無二念　諸佛法王亦如是　大悲身雲徧十方　為諸修行雨各異　而於一切無分別</div>
</div></div>
<div class='div-commentary'><p style="margin-left:1em">【疏】頌上十喻。喻各二偈。<span class='note-inline'>(第三答如來出現語業竟。)</span></p>
<p style="margin-left:1em">○第四出現意業。先身。次語。後意。義次第故。長行中二。先徵起。後正釋。釋中三。初約法總辨。二寄喻別顯。三總結勸知。今初。</p>
</div>
<div class='div-orig'><p>佛子。諸菩薩摩訶薩。應云何知如來應正等覺心。</p>
<p>佛子。如來心意識俱不可得。但應以智無量故．知如來心。</p>
</div>
<div class='div-commentary'><p style="margin-left:1em">【疏】言如來心意識俱不可得者。約體遮詮也。但應以智無量故知如來心者。寄用表詮。然此一文。古有多說。一云。識等有二。一染。二淨。佛地無彼有漏染心心所。而有淨分心及心所。果位之中。智強識劣。故於王上．以顯染無。約彼智所以明無量。若必無王。所依何立。故成唯識第二。引如來功德莊嚴經云。如來無垢識。是淨無漏界。解脫一切障。圓鏡智相應。則有王明矣。言轉識者。智依識轉。非轉識體。一云。以無積集思量等義。故說心等叵得。就無分別智以顯無量。非無心體。故攝論第八云。無分別智所依。非心非思義故。亦非非心為所依止。心種類故。以心為因．數習勢力．引得此位。名心種類。上之二解．俱明心意識有。一云。佛果實無心意意識．及餘心法。云不可得。唯有大智。故言智無量故．知如來心。故金光明經。及梁攝論。皆云唯如如及如如智獨存。佛地論中。五法攝大覺性。唯一真法界。及四智菩提。不言更有餘法。上之二宗．偏取皆妨。若依前有．未免增益。亦不能通不可得言。又此淨分．此何不說。彼無垢識而得說耶。經何不言染不可得。若依後義．未免損減。亦不能通知佛心言。既云以智無量知如來心。不言無心可知。明非無心矣。又心既是無。智何獨立。非唯違上二論。亦違涅槃滅無常識．獲常識義。若二義雙取。未免相違。若互泯雙非．寧逃戲論。若爾。何以指南。今釋此義。先會前二宗。後消經意。今初。若後宗言唯如智者。以心即同真性．故曰唯如。照用不失．故曰如智。豈離心外而智別有。如是。則唯如不乖於有。前宗以純如之體．故有淨心。心既是如．有之何失。是知即真之有．與即有之真．二義相成．有無無礙。後消經意者。言不可得者。以心義深玄．言不及故。寄遮顯深。言但以智知如來心者。託以心所．寄表顯深。故晉經云。但知如來智無量故．知心無量。云何深玄。欲言其有．同如絕相。欲言其無．幽靈不竭。欲言其染．萬累斯亡。欲言其淨．不斷性惡。欲言其一．包含無外。欲言其異．一味難分。欲謂有情．無殊色性。欲謂無情．無幽不徹。口欲辯而辭喪。心將緣而慮亡。亦猶果分．不可說故。是知佛心．即有即無。即事即理。即王即數。即一即多。心中非有意。亦非不有意。意中非有心。亦非不有心。王中非有數。亦非不有數。數非依於王。亦非不依王。一一皆爾．圓融無礙。則令上諸義．各隨一理．不爽玄宗。言寄表顯深者。既心不可以智知。且託智以稱歎。智是心所．尚以十喻明玄。則所依之心．玄又玄矣。故十喻之末．皆結為心之相。然佛尚不說。凡何敢思。有因緣故．輒憑教理．以示玄宗。望無咎其繁而不要也。<span class='note-inline'>(【校】成唯識第二。二．應從嘉興藏疏作三。)</span></p>
<p style="margin-left:1em">○第二寄喻別顯。舉十大喻。以喻如來十種大智。十智體用．非一非異。亦文各有三。謂喻．合．結。今初虛空無依為依喻。</p>
</div>
<div class='div-orig'><p>譬如虛空。為一切物所依。而虛空無所依。如來智慧亦復如是。為一切世間出世間智所依．而如來智無所依。佛子。是為如來心第一相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】虛空無依為依喻。喻佛無依成事智。合中。謂諸乘之智。依佛智生。如十地云。此十地智。皆因佛智而有差別。離佛智外．無所依學。而佛智果滿。更不依他。豈不依心及依理耶。豈不向言王所無二耶。良以佛智照極．無有智外如為智所依故。智體全如。若有所依。不名如智。<span class='note-inline'>(【鈔】豈不依心者。次設難也。依心約法相宗。依理約法性宗。良以佛智下。釋依理義。於中有四。初正釋。即迴向經云。無有智外如為智所入。亦無如外智能證於如。今但通上豈不依理難。故但引前句。謂彼難云。上言唯如如及如如智獨存。則智依如矣。何言無依。故今釋云。智外無如。故無所依。然彼迴向經文。自有三意。一約如體性空。故智外無如。智體性空。故如外無智。二如智一味。同一真體。安得智外更有如耶。三約事事無礙。舉一全收。今但用前二意。以酬難竟。後意即第四舉況之中。)</span>亦猶淨名云。法隨於如。無所隨故。<span class='note-inline'>(言無所隨故者。經自釋隨如之義。由法即如．法外無如。故云無所隨故。若有所隨。能所未泯。豈得隨如。又法外有如。法非如矣。故無所隨。方曰隨如。此中亦爾。若有所依．智外有法。能所未亡．不名如智。如外有智。智亦不如。故得引例。)</span>文殊般若云。若無境界。則無所依。況佛智外無法可得。以一切法即佛智故。</p>
<p style="margin-left:1em">○第二法界湛然喻。</p>
</div>
<div class='div-orig'><p>復次佛子。譬如法界。常出一切聲聞獨覺菩薩解脫。而法界無增減。如來智慧。亦復如是。恒出一切世間出世間種種智慧。而如來智無增減。佛子。是為如來心第二相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】法界湛然喻。喻佛體無增減智。即轉釋前依。依者。依此出故。雖出諸智。亦不減少。菩薩解脫成佛智時。亦不增足。以同體均故。如上海中板喻。<span class='note-inline'>(【鈔】即轉釋者。謂疏意明初喻為總。含下九喻。故下喻中。節節指初。今以第一喻云。虛空為一切法所依。喻佛智為一切世出世智所依。故今釋之。云得為依。依彼出故。雖出諸智者。如山出雲。山亦不減。菩薩下。如谷納雲。谷亦不增。海中板喻。即十行品。)</span></p>
<p style="margin-left:1em">○第三大海潛益喻。</p>
</div>
<div class='div-orig'><p>復次佛子。譬如大海。其水潛流四天下地。及八十億諸小洲中。有穿鑿者．無不得水。而彼大海不作分別。我出於水。佛智海水。亦復如是。流入一切眾生心中。若諸眾生觀察境界。修習法門。則得智慧清淨明了。而如來智平等無二．無有分別。但隨眾生心行異故。所得智慧各各不同。佛子。是為如來心第三相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】大海潛益喻。喻佛體均益生智。即雙釋前依。及出生義。謂與眾生心同體故。義曰潛流。穿鑿自心得智慧時．即是見他佛智。是曰依之出生。又由體同。令外佛加持。資其念力。亦是流入。</p>
<p style="margin-left:1em">○第四大寶出生喻。</p>
</div>
<div class='div-orig'><p>復次佛子。譬如大海有四寶珠。具無量德。能生海內一切珍寶。若大海中無此寶珠。乃至一寶亦不可得。</p>
<p>何等為四。一名積集寶。二名無盡藏。三名遠離熾然。四名具足莊嚴。</p>
<p>佛子。此四寶珠。一切凡夫諸龍神等悉不得見。何以故。娑竭龍王．以此寶珠端嚴方正。置於宮中深密處故。</p>
</div>
<div class='div-commentary'><p style="margin-left:1em">【疏】大寶出生喻。喻佛用興體密智。釋上能生。以何義故而能生耶。具四寶故。喻中有三。初總明出處體用。次徵列寶名。後結其深勝。合三同喻。</p>
</div>
<div class='div-orig'><p>佛子。如來應正等覺大智慧海。亦復如是。於中有四大智寶珠。具足無量福智功德。由此能生一切眾生聲聞．獨覺．學無學位．及諸菩薩智慧之寶。</p>
<p>何等為四。所謂無染著巧方便大智慧寶。善分別有為無為法大智慧寶。分別說無量法而不壞法性大智慧寶。知時非時未曾誤失大智慧寶。</p>
</div>
<div class='div-commentary'><p style="margin-left:1em">【疏】列名中。一大圓鏡智。以離諸分別．名無染著。所緣行相．微細難知。不忘不愚一切境相。名巧方便。二即平等性智。觀一切法若為無為。自他平等。名善分別。三即妙觀察智。此智善觀諸法自相共相無礙而轉。故說無量法而不壞法性。無量法者。即攝觀無量總持定門等。而言說者。雨大法雨。斷一切疑故。四即成所作智。知機知時。作所應作故。</p>
</div>
<div class='div-orig'><p>若諸如來大智海中無此四寶。有一眾生得入大乘終無是處。此四智寶。薄福眾生所不能見。何以故。置於如來深密藏故。</p>
</div>
<div class='div-commentary'><p style="margin-left:1em">【疏】三合前深勝。於中先明用勝體深。此中用勝。喻在總中。此中體深。同法華髻中明珠。不妄與人。然約下智不及。故稱密藏。不全同喻。故涅槃中明有密語。而無密藏。</p>
</div>
<div class='div-orig'><p>此四智寶。平均正直．端潔妙好。普能利益諸菩薩眾。令其悉得智慧光明。佛子。是為如來心第四相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】後明體勝用深。平均正直．即平等性智。大慈悲等共相應故。故曰平均。一味相續．名為正直。二端潔．即大圓鏡智。端者。純淨圓德。現種依持故。潔者。性相清淨。離諸雜染故。三妙好．即妙觀察智。四普能利益．即成所作智。此約別配。今以四智圓融故。四德亦該四寶。況四智乃十中之一。則永異餘宗。<span class='note-inline'>(【鈔】今以四智下。二解妨。妨云。何以將法相宗釋法性義。故為此通。謂彼四智。迢然不同。今一具四。豈得同耶。先將四寶以況四智。此即別義。於一寶上復具四德。即圓融義。況四圓融。十中之一．豈得言同。欲顯包融．故用之釋。)</span></p>
<p style="margin-left:1em">○第五珠消海水喻。</p>
</div>
<div class='div-orig'><p>復次佛子。譬如大海。有四熾然光明大寶布在其底。性極猛熱。常能飲縮百川所注無量大水。是故大海無有增減。何等為四。一名日藏。二名離潤。三名火燄光。四名盡無餘。佛子。若大海中無此四寶。從四天下。乃至有頂。其中所有。悉被漂沒。佛子。此日藏大寶光明．照觸海水．悉變為乳。離潤大寶光明．照觸其乳．悉變為酪。火燄光大寶光明．照觸其酪．悉變為酥。盡無餘大寶光明．照觸其酥．變成醍醐。如火熾然。悉盡無餘。</p>
</div>
<div class='div-commentary'><p style="margin-left:1em">【疏】珠消海水喻。喻佛滅惑成德智。由有前智．無智不生。由有此智．無惑不斷。又前則橫具四智。此則豎具四智。皆是釋前為依之義。喻中二。先總明體用。後佛子此日藏下。別顯用相。此為極教了說。而起世婆沙等說。阿毗地獄在下。火氣上吞。銷鑠海水。蓋此少分方便之說。而俗典云。以沃焦石消海水者。或測度而知。或見寶不辨。謂之石耳。又云。注尾廬壑者。但見其消．以名之耳。</p>
</div>
<div class='div-orig'><p>佛子。如來應正等覺大智慧海。亦復如是。有四種大智慧寶。具足無量威德光明。此智寶光。觸諸菩薩。乃至令得如來大智。何等為四。所謂滅一切散善波浪大智慧寶。除一切法愛大智慧寶。慧光普照大智慧寶。與如來平等無邊無功用大智慧寶。</p>
</div>
<div class='div-commentary'><p style="margin-left:1em">【疏】合中亦二。先合總明體用。</p>
</div>
<div class='div-orig'><p>佛子。諸菩薩修習一切助道法時。起無量散善波浪。一切世間天人阿脩羅所不能壞。如來以滅一切散善波浪大智慧寶光明觸彼菩薩。令捨一切散善波浪。持心一境。住於三昧。又以除一切法愛大智慧寶光明觸彼菩薩。令捨離三昧味著。起廣大神通。又以慧光普照大智慧寶光明觸彼菩薩。令捨所起廣大神通．住大明功用行。又以與如來平等無邊無功用大智慧寶光明觸彼菩薩。令捨所起大明功用行。乃至得如來平等地。息一切功用。令無有餘。佛子。若無如來此四智寶大光照觸。乃至有一菩薩得如來地無有是處。佛子。是為如來心第五相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】後合別顯用相。然此四智。古德有配四三昧。初是大乘光明三昧智。二是集福德王。三是賢護。四是首楞嚴。此釋配定可爾。按次乖理。以第三名智光普照故。若將初為三。以三為初。乃順文理。今更一解。標其所成。即是四定。約能成智．應別立名。又將豎配諸位。尤異昔解。謂一佛以即事而真智．治於地前。成初四地。令得賢守定。以此三昧．能守世出世間賢善法故。前三地為世。四地為出世。既了即事而真。則即散而定。二以即體之用智．治四地未能起用。令得五地入俗。成集福德王定。三以平等無相智．治五地雖能隨俗．未得平等。令得六七地般若大光功用後邊。成光明定。四以平等無功用智．治七地功用。令入八地。乃至佛果。得首楞嚴定。所作究竟故。果既具四。因亦通修。且約相顯。為此豎配。不可偏局。</p>
<p style="margin-left:1em">○第六虛空含受喻。</p>
</div>
<div class='div-orig'><p>復次佛子。如從水際。上至非想非非想天。其中所有大千國土。欲色無色眾生之處。莫不皆依虛空而起．虛空而住。何以故。虛空普徧故。雖彼虛空普容三界而無分別。佛子。如來智慧亦復如是。若聲聞智。若獨覺智。若菩薩智。若有為行智。若無為行智。一切皆依如來智起。如來智住。何以故。如來智慧徧．一切故。雖復普容無量智慧。而無分別。佛子。是為如來心第六相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】虛空含受喻。喻佛依持無礙智。亦釋前依義。上但云依。猶通外依他力。今明體徧普容。是則五乘等智．皆是如來大智中物。肇公亦云。夫聖人虛心冥照。理無不統。懷六合於胸中。而靈鑒有餘。鏡萬有於方寸。其神常虛。即斯義也。<span class='note-inline'>(【鈔】肇公亦云下。即涅槃無名論第七妙存中文云．然則玄道在乎妙悟。妙悟在於即真。即真則有無齊觀。有無齊觀。則彼己莫二。所以天地與我同根。萬物與我一體。同我則非復有無。異我則乖於會通。所以不出不在。而道存乎其間矣。何則。夫至人虛心冥照。理無不統。懷六合於胸中。而靈鑒有餘。鏡萬有於方寸。而其神常虛等。)</span></p>
<p style="margin-left:1em">○第七藥王生長喻。</p>
</div>
<div class='div-orig'><p>復次佛子。如雪山頂．有藥王樹。名無盡根。彼藥樹根從十六萬八千由旬。下盡金剛地水輪際生。彼藥王樹若生根時。令閻浮提一切樹根生。若生莖時。令閻浮提一切樹莖生。枝葉華果悉皆如是。此藥王樹。根能生莖。莖能生根。根無有盡。名無盡根。佛子。彼藥王樹於一切處皆令生長。唯於二處不能為作生長利益。所謂地獄深坑。及水輪中。然亦於彼初無厭捨。</p>
</div>
<div class='div-commentary'><p style="margin-left:1em">【疏】藥王生長喻。喻佛窮劫利樂智。喻中四。初顯體用。二彼藥王<span class='note-inline'>(【鈔】王．纂要續藏金陵本誤作樹根。準下合中疏釋．應從嘉興藏南藏作王。)</span>下。別顯用相。三此藥王下。得名所由。四佛子下。揀其非處。先揀後收。收者。亦不厭故。晉經云。不捨生性。</p>
</div>
<div class='div-orig'><p>佛子。如來智慧大藥王樹。亦復如是。以過去所發成就一切智慧善法．普覆一切諸眾生界．除滅一切諸惡道苦．廣大悲願．而為其根。於一切如來真實智慧種性中生．堅固不動．善巧方便．以為其莖。徧法界智．諸波羅蜜．以為其枝。禪定解脫．諸大三昧．以為其葉。總持辯才．菩提分法．以為其華。究竟無變諸佛解脫．以為其果。</p>
</div>
<div class='div-commentary'><p style="margin-left:1em">【疏】合亦四段。而文不次。初合總顯體用有六。一以悲願菩提合根。此為諸佛之本。深難拔故。文有四弘。二依實智所生方便為莖。能幹事故。菩提體故。三依前二智分為諸度。旁陰為枝。四戒定息熱。別受葉名。五辯才道品等。親生菩提。開發為華。六果可知。上六亦可豎配地位。而下別顯用相。既云一切菩薩。故但從通釋。</p>
</div>
<div class='div-orig'><p>佛子。如來智慧大藥王樹。何故得名為無盡根。以究竟無休息故。不斷菩薩行故。菩薩行即如來性。如來性即菩薩行。是故得名為無盡根。</p>
</div>
<div class='div-commentary'><p style="margin-left:1em">【疏】二一佛子。越次合得名所由。窮未來際。故云究竟無休。得果不捨因。故云不斷菩薩行。由此故得因果交徹。展轉相生。</p>
</div>
<div class='div-orig'><p>佛子。如來智慧大藥王樹。其根生時。令一切菩薩．生不捨眾生大慈悲根。其莖生時。令一切菩薩．增長堅固精進深心莖。其枝生時。令一切菩薩．增長一切諸波羅蜜枝。其葉生時。令一切菩薩．生長淨戒頭陀功德少欲知足葉。其華生時。令一切菩薩．具諸善根相好莊嚴華。其果生時。令一切菩薩．得無生忍。乃至一切佛灌頂忍果。</p>
</div>
<div class='div-commentary'><p style="margin-left:1em">【疏】三一佛子。却合前別顯用相。深心樂修善行．即前方便。淨戒亦能息熱。相好如華為嚴。文多影略者。為分能所成故。<span class='note-inline'>(【鈔】文多影略者。能成．即如來悲等。所成．即菩薩悲等。如在佛為方便。在菩薩為深心。在佛禪定為葉。在菩薩淨戒頭陀為葉。在佛即是菩提為果。在菩薩即無生忍等。)</span></p>
</div>
<div class='div-orig'><p>佛子。如來智慧大藥王樹。唯於二處．不能為作生長利益。所謂二乘．墮於無為廣大深坑。及壞善根非器眾生．溺大邪見貪愛之水。然亦於彼曾無厭捨。佛子。如來智慧無有增減。以根善安住。生無休息故。佛子。是為如來心第七相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】四一佛子。合揀非器。亦先揀後收。無為正位．一墮難出。故喻深坑。又無悲水．取灰斷故。如彼地獄。邪見撥無。貪愛浸爛。皆喻於水。不容善根。又闕土緣。非生處故。後收言無無厭捨者。上據現惡闕緣。令生厭怖。直進一乘。故除二處。而同有佛性。久久當成。故不厭捨。是知現惡明無。則無惡必有。<span class='note-inline'>(【鈔】是知現惡等者。即生公意。生公忍死。待得大經。以證大義。如何至今。猶不信耶。廣如玄中。今當重釋。言現惡明無者。正作闡提。撥無因果故。無惡必有者。由撥無因果之惡故無。今無此惡。是則有矣。故應問言。頗有新作一闡提不。復有闡提後生信不。若有新作。未作之時．有佛性不。若未作時有．作時無者。佛性可斷。若先無者。則不由於闡提無也。本自無故。後生信心。亦復如是。若有佛性。佛性是可生之法。前則本有今無。此則本無今有。若發信心亦無性者。此亦不干闡提故無。故知但是約於長時。未成果善。抑言無耳。謂抑令恐怖．使發大心。未作闡提．令其莫作。故皆誘物。何定言無。)</span>故涅槃云。一闡提人。雖復斷善。猶有佛性。若能發心。非闡提也。法華云。決了聲聞法。餘諸聲聞眾。亦當復如是。結云。根善安住者。常住大悲故。有引向所揀。證無佛性。及定性義。不觀次後不捨之言。況第十喻。平等共有．減損佛性。恐毀謗一乘。願諸後學。當誡慎之。無滯權說。<span class='note-inline'>(唐三藏。創自西迴。薦福寺有一人大德。不肯修敬。後因見曰。三藏遠涉流沙。廣取經論。誠曰劬勞．然減損佛性。增足煩惱。未知與聖意相應不。言減損佛性者。以五性之中。唯一性半有佛性耳。謂菩薩性。及不定性之半。以不定性容有無故。餘三性半．一向言無。謂一無種性人。二定性聲聞。三定性緣覺。言一半者。即不定性中或無是也。恐謗一乘者。以罪怖之。然法華經特稱妙者。以佛者昔說三乘五性。今法華云一乘一性。謂一切眾生。有如來知見。更無餘性。故唯一乘。涅槃亦云。佛性者。名為一乘。以凡是有心。定當作佛。故唯一乘。法華又云。唯此一事實。餘二則非真。終不以小乘。濟度於眾生。又第四云。平等大慧。彼疏自立一乘為宗。而其立義。定有五性。却以一乘而為方便。此豈不是謗一乘耶。謗一乘罪。法華具明。事不可輕。如增上慢不信不輕皆作佛言。即為謗耳。)</span></p>
<p style="margin-left:1em">○第八劫火燒盡喻。</p>
</div>
<div class='div-orig'><p>復次佛子。譬如三千大千世界劫火起時。焚燒一切草木叢林。乃至鐵圍大鐵圍山。皆悉熾然．無有遺餘。佛子。假使有人．手執乾草．投彼火中。於意云何。得不燒不。答言。不也。佛子。彼所投草。容可不燒。如來智慧。分別三世一切眾生．一切國土．一切劫數．一切諸法．無不知者。若言不知。無有是處。何以故。智慧平等。悉明達故。佛子。是為如來心第八相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】劫火燒盡喻。喻佛智無不盡知。由此佛智。更無所依。</p>
<p style="margin-left:1em">○第九劫風持壞喻。</p>
</div>
<div class='div-orig'><p>復次佛子。譬如風災壞世界時。有大風起。名曰散壞。能壞三千大千世界鐵圍山等。皆成碎末。復有大風名為能障。周帀三千大千世界。障散壞風。不令得至餘方世界。佛子。若令無此能障大風。十方世界無不壞盡。如來應正等覺亦復如是。有大智風．名為能滅。能滅一切諸大菩薩煩惱習氣。有大智風．名為巧持。巧持其根未熟菩薩。不令能滅大智風輪。斷其一切煩惱習氣。佛子。若無如來巧持智風。無量菩薩皆墮聲聞辟支佛地。由此智故。令諸菩薩超二乘地。安住如來究竟之位。佛子。是為如來心第九相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】劫風持壞喻。喻佛巧令留惑智。非但能斷。亦復能留。謂佛有斯巧。授與根未熟。未具萬行菩薩。令留潤生之惑。由此留惑。惑方至盡。得一切智。不同二乘。不為菩提。心期速出。廣明留惑潤生。具如別章。</p>
<p style="margin-left:1em">○第十塵含經卷喻。</p>
</div>
<div class='div-orig'><p>復次佛子。如來智慧。無處不至。何以故。無一眾生而不具有如來智慧。</p>
</div>
<div class='div-commentary'><p style="margin-left:1em">【疏】塵含經卷喻。喻佛性通平等智。文中四。謂法．喻．合．結。今初。所以知佛智徧者。無一眾生不有本覺。與佛體無殊故。以上言潛流。則似佛智徧他眾生。今顯眾生自有。故云徧耳。此有三意。一明無一眾生不有。則知無性者．非眾生數．謂草木等。已過五性之見。<span class='note-inline'>(【鈔】則知無性下。反成上義。即涅槃經云。除牆壁瓦石。皆有佛性。故無佛性。則非眾生。凡是有心。定當作佛。則無一不有。以一切人皆有心故。即知言無佛性者。則無心也。無心寧異瓦礫。此是涅槃一性之宗。故云已過五性。)</span>二者眾生在纏之因。已具出纏之果法。故云有如來智慧。非但有性。後方當成。亦非理先智後。是知涅槃對昔方便。且說有性。後學尚謂談有藏無。況聞等有果智。誰當信者。<span class='note-inline'>(後學尚謂者。即大乘法師法華疏意。彼云。涅槃經言。一切眾生。皆有佛性。總談皆有．欲獎眾生。實而明之．亦有無者．藏在一切總有之中。言通別類異者。通相皆有。別揀有無。無有不同。不應一類。況聞眾生者。即具今宗．結成難信。勸令信耳。)</span>三彼因中之果智。即他佛之果智。以圓教宗．自他因果．無二體故。不爾。此說眾生有果。何名說佛智耶。斯則玄又玄矣。非華嚴宗。無有斯理。<span class='note-inline'>(【校】上鈔即具今宗。具應從嘉興藏作舉。)</span></p>
</div>
<div class='div-orig'><p>但以妄想顛倒執著而不證得。若離妄想。一切智．自然智．無礙智則得現前。</p>
</div>
<div class='div-commentary'><p style="margin-left:1em">【疏】次釋疑。疑云。涅槃云。佛性者。名為智慧。有智慧時。則無煩惱。今得佛智。那作眾生。釋中先順答前義。謂倒故不證。豈得言無。如壯士迷於額珠。豈謂膚中無寶。<span class='note-inline'>(【鈔】如壯士者。即涅槃第八如來性品。北經第七。佛告迦葉。善男子。譬如王家有大力士。其人眉間有金剛珠。與餘力士。捔力相撲。而彼力士。以頭抵觸。其額上珠。尋沒膚中。都不覺知是珠所在。其處有瘡。即命良醫。欲自療治。時有明醫。善知方藥。即知是瘡。因珠入皮。即便停住。是時良醫。尋問力士。汝額上珠。為何所在。力士驚答。大師醫王。我額上珠。乃無去耶。是珠今者。為何所在。將非幻化。憂愁啼哭。是時良醫。慰喻力士。汝今不應生大愁惱。汝因鬬時。瞋恚毒盛。珠陷入體。故不自知。是時力士。不信醫言。若在皮裏。膿血不淨。何緣不出。若在筋裏。不應可見。汝今云何。欺誑於我。時醫執鏡。以照其面。珠在鏡中。明了顯現。力士見已。心懷驚怪。生奇特想。上具經文。下合文廣。以意引之。謂以良醫。喻之善友。煩惱為皮膚。佛性為寶珠。不知為失。惑盡乃得證知了了。如彼力士於明鏡中。見其寶珠。)</span>後若離下。反以理成。謂若先無。離倒寧有。既離倒則現。明本不無。如貧得珠。非今授與。是以涅槃恐不修行。故云。言定有者。則為執著。恐不信有。故云。若言定無。則為妄語。乍可執著。不可妄語。自然智．自覺聖智也。無礙智者。始本無二。絕二礙也。<span class='note-inline'>(如貧得珠者。即法華第四．五百弟子授記品。說繫珠喻。領解得記。是以涅槃下。以涅槃經．結成上義。執著過輕．乍可言有。妄語過重。不可言無。況無著而知。更須有矣。始本無二者。此有二意。一則眾生本有佛智。是則本覺不礙始覺。如是而證。名無礙智。二者斷障顯了。則無煩惱所知二礙。)</span></p>
</div>
<div class='div-orig'><p>佛子。譬如有大經卷。量等三千大千世界。書寫三千大千世界中事一切皆盡。所謂書寫大鐵圍山中事。量等大鐵圍山。書寫大地中事。量等大地。書寫中千世界中事。量等中千世界。書寫小千世界中事。量等小千世界。如是若四天下。若大海。若須彌山。若地天宮殿。若欲界空居天宮殿。若色界宮殿。若無色界宮殿。一一書寫。其量悉等。此大經卷。雖復量等大千世界。而全住在一微塵中。如一微塵。一切微塵皆亦如是。時有一人．智慧明達。具足成就清淨天眼。見此經卷在微塵內。於諸眾生無少利益。即作是念。我當以精進力。破彼微塵。出此經卷。令得饒益一切眾生。作是念已。即起方便。破彼微塵。出此經卷。令諸眾生普得饒益。如於一塵。一切微塵。應知悉然。</p>
</div>
<div class='div-commentary'><p style="margin-left:1em">【疏】第二喻中二。先明大經潛塵。以喻上文妄纏佛智。大經卷者。佛智無涯。性德圓滿也。書各稱境者。智如理故。潛一塵者。略有三義。一妄覆真故。二小含大故。三一具多故。一切塵者。無一眾生不具佛智故。後時有一人下。出經益物。喻上離妄現前。</p>
</div>
<div class='div-orig'><p>佛子。如來智慧亦復如是。無量無礙。普能利益一切眾生。具足在於眾生身中。但諸凡愚。妄想執著。不知不覺。不得利益。爾時如來以無障礙清淨智眼。普觀法界一切眾生而作是言。奇哉奇哉。此諸眾生。云何具有如來智慧。愚癡迷惑不知不見。我當教以聖道。令其永離妄想執著。自於身中得見如來廣大智慧。與佛無異。即教彼眾生修習聖道。令離妄想。離妄想已。證得如來無量智慧。利益安樂一切眾生。佛子。是為如來心第十相。諸菩薩摩訶薩應如是知。</p>
</div>
<div class='div-commentary'><p style="margin-left:1em">【疏】第三合中亦二。先合大經潛塵。無量無礙普能利益．合上書寫多事。眾生身及妄想．俱合上塵。後爾時如來下。合出經益物。如來合上一人。智眼合上天眼。是知不信眾生等有佛智。智眼未開。復何可怪。然如來藏等經。說有九喻。喻如來藏。謂如青蓮華在泥水中。未出泥水。人無貴者。又如貧女而懷聖胎。如大價寶．垢衣所纏。如摩尼珠．落在深廁。如真金像．弊衣所覆。如菴羅樹．華實未成。亦如稻米在糠糩中。如金在鑛。如像在模。皆是塵中有佛身義。與此大同也。</p>
<p style="margin-left:1em">○大文第三總結上來十喻。</p>
</div>
<div class='div-orig'><p>佛子．菩薩摩訶薩。應以如是等無量無礙不可思議廣大相。知如來應正等覺心。</p>
</div>
<div class='div-commentary'><p style="margin-left:1em">【疏】初總明無依為依。二能出生。三能潛徧。四橫具四智。五豎具四能。六體廣包含。七用無終竟。八知無不盡。九巧能攝持。十處處具足。前九直語佛智。後一乃融自他。此十圓融。略顯佛智之相。寄顯如來之心。未盡佛心一毫。故應更以無量無礙等知也。<span class='note-inline'>(【鈔】後總結者。疏文有二。先結上十門。以成未盡。故應更下。正釋經文。由經云。如是等無量相知。如是指前。等即等後。更明別義。此結有四。一無量。二無礙。三不可思。四廣大。並徧上十。及所不說。)</span></p>
<p style="margin-left:1em">○第二偈頌。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>欲知諸佛心　當觀佛智慧</div>
</p></div>
<div class='div-commentary'><p style="margin-left:1em">【疏】二十二偈分二。初兩句。約法總顯。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛智無依處　如空無所依　眾生種種樂　及諸方便智　皆依佛智慧　佛智無依止</div>
</p></div>
<div class='div-commentary'><p style="margin-left:1em">【疏】餘頌上喻。於中初喻．一偈半。後一四偈。餘八各二偈。並顯可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>聲聞與獨覺　及諸佛解脫　皆依於法界　法界無增減　佛智亦如是　出生一切智</div>
<div class='lg-row'>無增亦無減　無生亦無盡</div>
</div>
<div class="lg regular" style="margin-left:0em;"><div class='lg-row'>如水潛流地　求之無不得　無念亦無盡　功力徧十方</div>
<div class='lg-row'>佛智亦如是　普在眾生心　若有勤修行　疾得智光明</div>
</div><p style="margin-left:0em;text-indent:0em;" class="lg-abnormal"><div class='lg-row'>如龍有四珠　出生一切寶</div>
<div class='lg-row'>置之深密處　凡人莫能見　佛四智亦然　出生一切智　餘人莫能見　唯除大菩薩</div>
</p>
<div class="lg regular" style="margin-left:0em;"><div class='lg-row'>如海有四寶　能飲一切水　令海不流溢　亦復無增減　如來智亦爾　息浪除法愛</div>
<div class='lg-row'>廣大無有邊　能生佛菩薩</div>
</div>
<div class="lg regular" style="margin-left:0em;"><div class='lg-row'>下方至有頂　欲色無色界　一切依虛空　虛空不分別</div>
<div class='lg-row'>聲聞與獨覺　菩薩眾智慧　皆依於佛智　佛智無分別</div>
</div><p style="margin-left:0em;text-indent:0em;" class="lg-abnormal"><div class='lg-row'>雪山有藥王　名為無盡根</div>
<div class='lg-row'>能生一切樹　根莖葉華實　佛智亦如是　如來種中生　既得菩提已　復生菩薩行</div>
</p>
<div class="lg regular" style="margin-left:0em;"><div class='lg-row'>如人把乾草　置之於劫燒　金剛猶洞然　此無不燒理　三世劫與剎　及其中眾生</div>
<div class='lg-row'>彼草容不燒　此佛無不知</div>
</div>
<div class="lg regular" style="margin-left:0em;"><div class='lg-row'>有風名散壞　能壞於大千　若無別風止　壞及無量界</div>
<div class='lg-row'>大智風亦爾　滅諸菩薩惑　別有善巧風　令住如來地</div>
</div><p style="margin-left:0em;text-indent:0em;" class="lg-abnormal"><div class='lg-row'>如有大經卷　量等三千界</div>
<div class='lg-row'>在於一塵內　一切塵悉然　有一聰慧人　淨眼悉明見　破塵出經卷　普饒益眾生</div>
<div class='lg-row'>佛智亦如是　徧在眾生心　妄想之所纏　不覺亦不知　諸佛大慈悲　令其除妄想</div>
<div class='lg-row'>如是乃出現　饒益諸菩薩</div>
</p></div>
<div class='div-commentary'><p style="margin-left:1em"><span class='note-inline'>(第四答如來出現意業竟。)</span></p>
</div></div>
<p class='juan'>大方廣佛華嚴經疏論纂要卷第八十七</p></div>
</div><!-- end of div[@id='body'] -->
</body></html>