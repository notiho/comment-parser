<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu22' />
<p class='juan'>大方廣佛華嚴經疏論纂要卷第七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu23' />
<div class='div-orig'><p class="head2">世主妙嚴品第一<span class='note-inline'>(之六)</span></p>
</div>
<div class='div-commentary'><p style="margin-left:1em">○第五初禪長行十法。</p>
</div>
<div class='div-orig'><p>復次尸棄梵王。得普住十方道場中說法．而所行清淨無染著解脫門。慧光梵王。得使一切眾生入禪三昧住解脫門。善思慧光明梵王。得普入一切不思議法解脫門。普雲音梵王。得入諸佛一切音聲海解脫門。觀世言音自在梵王。得能憶念菩薩教化一切眾生方便解脫門。寂靜光明眼梵王。得現一切世間業報相各差別解脫門。普光明梵王。得隨一切眾生品類差別皆現前調伏解脫門。變化音梵王。得住一切法清淨相寂滅行境界解脫門。光耀眼梵王。得於一切有無所著無邊際無依止常勤出現解脫門。悅意海音梵王。得常思惟觀察無盡法解脫門。</p>
</div>
<div class='div-commentary'><p style="margin-left:1em">【疏】一普住等者。大用應機。故普徧說法。用而常寂．故行淨無染。得必無行故行淨。了境無相故無染。</p>
<p style="margin-left:1em">二佛為定境。住定．則所見深故。</p>
<p style="margin-left:1em">三普入等者。法海難量．名不思議。一言演盡．名為普入。</p>
<p style="margin-left:1em">四圓音隨類．名音聲海。要無分別．方入佛聲。</p>
<p style="margin-left:1em">五能憶等者。化生即是趣菩提行。故以宿住智明記。</p>
<p style="margin-left:1em">六眾生報異．隨業有差。佛示現受．令生正信。</p>
<p style="margin-left:1em">七於法自在。方能隨類調生。</p>
<p style="margin-left:1em">八佛身無相．等法性之清淨。現而同化．為寂滅之行矣。</p>
<p style="margin-left:1em">九不著諸有．故能常現。三業無邊．更無可依。</p>
<p style="margin-left:1em">十觀性無相．猶如虛空．何有可盡。察用隨宜．如擊水文．隨擊隨生。復何可盡。</p>
</div>
<div class='div-orig'><p>爾時尸棄大梵王。承佛威力。普觀一切梵身天．梵輔天．梵眾天．大梵天眾。而說頌言。</p>
</div>
<div class='div-commentary'><p style="margin-left:1em">【疏】偈中先上首觀眾。開成四天。合則梵身即眾。亦有經云。梵眾梵身。梵輔梵眷屬。身即是眾。輔即眷屬。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身清淨常寂滅　光明照耀徧世間　無相無行無影像　譬如空雲如是見</div>
</p></div>
<div class='div-commentary'><p style="margin-left:1em">【疏】十偈初中。初句法身普徧道場。次句智光說法。次句行淨無染。境相智行既亡。則大用影像亦寂。後句通以喻顯。雲不離空。空不礙雲。以况寂用。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身如是定境界　一切眾生莫能測　示彼難思方便門　此慧光王之所悟</div>
</p></div>
<div class='div-commentary'><p style="margin-left:1em">【疏】二中。初二句入禪之境。如來法身．即是心性。若能觀之。為上定故。次句示入。方便雖多。同入一寂。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛剎微塵法門海　一言演說盡無餘　如是劫海演不窮　善思慧光之解脫</div>
</p></div>
<div class='div-commentary'><p style="margin-left:1em">【疏】三中初句．即不思議法。次二句．明普入義。以一言說盡故。一言說盡之辯．劫海亦不能窮。顯法無盡也。約能包．則一言說盡。約能久．則劫海莫窮。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛圓音等世間　眾生隨類各得解　而於音聲不分別　普音梵天如是悟</div>
</p></div>
<div class='div-commentary'><p style="margin-left:1em">【疏】四中圓音之義．文略有三義。一廣無邊。二別詮表。三無分別。如次三句。餘如出現品辨。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>三世所有諸如來　趣入菩提方便行　一切皆於佛身現　自在音天之解脫</div>
</p></div>
<div class='div-commentary'><p style="margin-left:1em">【疏】五中初二句．即教化眾生方便行。三世諸佛。皆以利他為向菩提。自清淨業故。次句前就梵王。故云憶念。今據如來。故身現耳。一毛尚現。何况全身。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切眾生業差別　隨其因感種種殊　世間如是佛皆現　寂靜光天能悟入</div>
</p></div>
<div class='div-commentary'><p style="margin-left:1em">【疏】六中初句業相差別。次句報相差別。次句現同世間。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>無量法門皆自在　調伏眾生徧十方　亦不於中起分別　此是普光之境界</div>
</p></div>
<div class='div-commentary'><p style="margin-left:1em">【疏】七中前二句．即隨類調生。調法自在。故能隨類廣徧。次句顯明前義。無思成事故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身如空不可盡　無相無礙徧十方　所有應現皆如化　變化音王悟斯道</div>
</p></div>
<div class='div-commentary'><p style="margin-left:1em">【疏】八中初二句。明佛體性。即前清淨寂滅。不可盡下。略顯四義如空。次句佛用。應現為行。既皆如化。不失寂滅。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來身相無有邊　智慧音聲亦如是　處世現形無所著　光耀天王入此門</div>
</p></div>
<div class='div-commentary'><p style="margin-left:1em">【疏】九中。初二句所見無有邊。次句勤觀無依著。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>法王安處妙法宮　法身光明無不照　法性無比無諸相　此海音王之解脫</div>
</p></div>
<div class='div-commentary'><p style="margin-left:1em">【疏】十中初二句．常思大用無盡。謂安住大悲宮。能現大事故。次句常觀法體無盡。</p>
<p style="margin-left:1em">○第二欲界諸天。文有七段。第一他化天王長行十法。</p>
</div>
<div class='div-orig'><p>復次自在天王。得現前成熟無量眾生自在藏解脫門。善目主天王。得觀察一切眾生樂。令入聖境界樂解脫門。妙寶幢冠天王。得隨諸眾生種種欲解令起行解脫門。勇猛慧天王。得普攝為一切眾生所說義解脫門。妙音句天王。得憶念如來廣大慈增進自所行解脫門。妙光幢天王。得示現大悲門摧滅一切憍慢幢解脫門。寂靜境天王。得調伏一切世間瞋害心解脫門。妙輪莊嚴幢天王。得十方無邊佛．隨憶念悉來赴解脫門。華光慧天王。得隨眾生心念．普現成正覺解脫門。因陀羅妙光天王。得普入一切世間大威力自在法解脫門。</p>
</div>
<div class='div-commentary'><p style="margin-left:1em">【疏】一謂現眾生前。自在調伏。使其成熟。化法無盡。故名為藏。</p>
<p style="margin-left:1em">二觀世樂相皆苦。故應捨。觀世樂性．即入聖樂。</p>
<p style="margin-left:1em">三隨樂斷疑。令起正行。</p>
<p style="margin-left:1em">四一言普攝諸義。徧於時處。為物而說。</p>
<p style="margin-left:1em">五倣佛修慈。</p>
<p style="margin-left:1em">六示現等者。大悲十力。摧彼慢高。而無摧心。故云示現。</p>
<p style="margin-left:1em">七以智慧光。照諸世間。令離三毒之闇。則無惡趣之果。瞋癡障重。故與偈互陳。</p>
<p style="margin-left:1em">八十方等者。為念佛三昧純熟故。隨念何佛。即能得見。如休捨解脫等。</p>
<p style="margin-left:1em">九應念現成。</p>
<p style="margin-left:1em">十普入等者。寂用自在。現世調生。總名威力。</p>
</div>
<div class='div-orig'><p>爾時自在天王。承佛威力。普觀一切自在天眾而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>佛身周徧等法界　普應眾生悉現前　種種教門常化誘　於法自在能開悟</div>
</p></div>
<div class='div-commentary'><p style="margin-left:1em">【疏】偈中亦十。初中初句體徧。次句用周。故能現前。次句教藏能成。後句所成．自在。開於法藏．悟深法門。即成熟也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間所有種種樂　聖寂滅樂為最勝　住於廣大法性中　妙眼天王觀見此</div>
</p></div>
<div class='div-commentary'><p style="margin-left:1em">【疏】二中。初二句二樂。次句令入。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來出現徧十方　普應羣心而說法　一切疑念皆除斷　此妙幢冠解脫門</div>
<div class='lg-row'>諸佛徧世演妙音　無量劫中所說法　能以一言咸說盡　勇猛慧天之解脫</div>
</div></div>
<div class='div-commentary'><p style="margin-left:1em">【疏】三四可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間所有廣大慈　不及如來一毫分　佛慈如空不可盡　此妙音天之所得</div>
</p></div>
<div class='div-commentary'><p style="margin-left:1em">【疏】五中。三句共顯如來大慈。初二句。舉劣顯勝。次句以喻正顯。謂世慈有相。若須彌之高。大海之廣。終可傾盡。佛慈稱性。若芥子之空。投刃之地。即不可盡。又如空有普覆。常攝。廣容。無礙。難壞。無盡。略舉一無盡耳。<span class='note-inline'>(【鈔】芥子之空者。即四十一經云。佛子。譬如虛空。於蟲所食芥子孔中。亦不減小。於無數世界中。亦不增廣。其諸佛身。亦復如是。見大之時。亦無所增。見小之時。亦無所減。今但取能喻。投刃之地者。即莊子中庖丁為文惠君解牛。十九年。而刀刃若新發於硎。君問其故。答云。臣始見牛。為全牛也。今見非全牛。彼節者有間。而刀刃者無厚。以無厚。入有間。恢恢乎。其於遊刃。必有餘地矣。故文選云。投刃皆虛。目牛無全。今借其骨間小空。以對上小空。為真俗之況耳。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切眾生慢高山　十力摧殄悉無餘　此是如來大悲用　妙光幢王所行道</div>
<div class='lg-row'>慧光清淨滿世間　若有見者除癡暗　令其遠離諸惡道　寂靜天王悟斯法</div>
<div class='lg-row'>毛孔光明能演說　等眾生數諸佛名　隨其所樂悉得聞　此妙輪幢之解脫</div>
</div></div>
<div class='div-commentary'><p style="margin-left:1em">【疏】六七與八。文亦可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來自在不可量　法界虛空悉充滿　一切眾會皆明覩　此解脫門華慧入</div>
</p></div>
<div class='div-commentary'><p style="margin-left:1em">【疏】九中。初二句明佛體普徧．無成不成。次句隨眾生心．現成正覺。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>無量無邊大劫海　普現十方而說法　未曾見佛有去來　此妙光天之所悟</div>
</p></div>
<div class='div-commentary'><p style="margin-left:1em">【疏】十中普現十方。即普入一切世間。餘皆威力自在。<span class='note-inline'>(【鈔】餘皆威力自在者。大集經云。孩子以啼為力。女人以瞋為力。外道以見為力。波旬以生死為力。菩薩以慈悲為力。佛以智慧為力。故以說法．皆為威力。)</span></p>
<p style="margin-left:1em">○第二化樂天長行十一法。</p>
</div>
<div class='div-orig'><p>復次善化天王。得開示一切業變化力解脫門。寂靜音光明天王。得捨離一切攀緣解脫門。變化力光明天王。得普滅一切眾生癡暗心令智慧圓滿解脫門。莊嚴主天王。得示現無邊悅意聲解脫門。念光天王。得了知一切佛無盡福德相解脫門。最上雲音天王。得普知過去一切劫成壞次第解脫門。勝光天王。得開悟一切眾生智解脫門。妙髻天王。得舒光疾滿十方虛空界解脫門。喜慧天王。得一切所作無能壞精進力解脫門。華光髻天王。得知一切眾生業所受報解脫門。普見十方天王。得示現不思議眾生形類差別解脫門。</p>
</div>
<div class='div-commentary'><p style="margin-left:1em">【疏】一為物開示諸業如化。化雖體虛．而有作用為力。業亦從緣無性．而報不忘。</p>
<p style="margin-left:1em">二捨離等者。攀取緣慮．是惑病之本。若心境無得．則捨攀緣。<span class='note-inline'>(【鈔】攀取緣慮是惑病之本者。即淨名問疾品經云。何謂病本。謂有攀緣。何所攀緣。謂之三界。云何斷攀緣。以無所得。若無所得。即無攀緣。何謂無所得。謂離二見。何謂二見。謂內見外見。是無所得。故今疏云。心境無得。即捨攀緣。)</span></p>
<p style="margin-left:1em">三闇滅智生．如月盈缺。</p>
<p style="margin-left:1em">四示現等者。梵聲微妙．故云悅意。應徧十方．故云無邊。</p>
<p style="margin-left:1em">五知一切等者。此有三義。一福德之相。有十蓮華藏世界微塵數。故無有盡。二謂清淨慈門等。無限因所生故。一一因果．皆稱真故。一一即無有盡。皆同虛空。三大慈悲行．是福德相。使盲聾視聽等。皆慈善根力。故涅槃經中。有聞讚佛為大福德。怒云。生經七日。母便命終。豈謂大福德相。讚者云。年志俱盛。而不卒暴。打之不瞋。罵之不報。是故我言大福德相。怒者聞而心伏。故慈為無盡福相。然與前義相成。<span class='note-inline'>(與前義相成者。第二義慈為相因。此義慈即是相果。果由因致。復能顯因。故云相成。)</span></p>
<p style="margin-left:1em">六三達圓智．了三世劫。此就天王。且言宿住耳。</p>
<p style="margin-left:1em">七開悟等者。此門缺偈。上下文中．屢有開悟。即同法華開示悟入。以開攝示。以悟攝入。謂開示約能化。悟入約所化。</p>
<p style="margin-left:1em">八稱性之光。有何難徧。</p>
<p style="margin-left:1em">九一切等者。謂契理具修。長劫無倦。故眾魔外道。所不能摧。</p>
<p style="margin-left:1em">十善惡等殊。苦樂等異。皆知性相。</p>
<p style="margin-left:1em">十一示現等者。無邊品類．一毛頓現。更無來去。尤顯難思。</p>
</div>
<div class='div-orig'><p>爾時善化天王。承佛威力。普觀一切善化天眾而說頌言。</p>
</div>
<div class='div-commentary'><p style="margin-left:1em">【疏】偈中脫於第七。唯有十偈。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間業性不思議　佛為羣迷悉開示　巧說因緣真實理　一切眾生差別業</div>
</p></div>
<div class='div-commentary'><p style="margin-left:1em">【疏】初中初句總。次句開示。後二句．顯如化力。差別業者。果不亡故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>種種觀佛無所有　十方求覓不可得　法身示現無真實　此法寂音之所見</div>
</p></div>
<div class='div-commentary'><p style="margin-left:1em">【疏】二中初句所攀緣。後二無得。然緣境有二。一真。二妄。真佛有緣。亦成妄惑。况於妄耶。種種觀者。五求不得故。謂佛有耶。常見為惑。謂佛無耶。邪見深厚。四句百非．所不能加．故無所有。非唯一佛。十方亦然。應化示現．非真實故。求實無得．即見真身。真即無緣。佛尚應捨。何况餘境。<span class='note-inline'>(【鈔】五求不得等者。即是中論觀如來品偈云。非陰不離陰。此彼不相在。如來不有陰。何處有如來。即五求也。由諸外道。妄計有我。我為如來。計有五故。一謂即陰是如來。二謂離陰有如來。三謂如來中有陰。四謂陰中有如來。五謂陰能有如來。今並非之。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛於劫海修諸行　為滅世間癡暗惑　是故清淨最照明　此是力光心所悟</div>
<div class='lg-row'>世間所有妙音聲　無有能比如來音　佛以一音徧十方　入此解脫莊嚴主</div>
</div></div>
<div class='div-commentary'><p style="margin-left:1em">【疏】三四可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間所有眾福力　不與如來一相等　如來福德同虛空　此念光天所觀見</div>
</p></div>
<div class='div-commentary'><p style="margin-left:1em">【疏】五中。初二句福德相。次句無盡相。相好者。經云。盡人中福。不及一天。乃至云盡世間福。不及如來一相等。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>三世所有無量劫　如其成敗種種相　佛一毛孔皆能現　最上雲音所了知</div>
</p></div>
<div class='div-commentary'><p style="margin-left:1em">【疏】六中。約天之智普知。約佛一毛能現。<span class='note-inline'>(七闕)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方虛空可知量　佛毛孔量不可得　如是無礙不思議　妙髻天王已能悟</div>
</p></div>
<div class='div-commentary'><p style="margin-left:1em">【疏】八中。初二句明毛孔過空。謂靈智證理。非如虛空。真理超事。故亦非比。無限理智．不可分析。隨其少分．即融攝重重。故一毛之量．便越虛空。次句別示越相。謂毛孔不大而無涯．即廣狹無礙。故杜絕思議之境。前即一光外展。今則一毛內廣。文綺互耳。一毛本自徧空。十方豈得難滿。<span class='note-inline'>(【鈔】毛孔過空。疏有三段。說二種過。一如來靈智．能證真理。虛空不能證。二如來稱真之理空．超過事空。事空即斷滅空故。三無限理智下。雙結上二。皆不可分。理無分限。智契於理。亦無分限。智結靈智。理結真理。既不可分。一毛稱真．則重重融攝。此處之空．豈不能攝於餘處之空。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛於曩世無量劫　具修廣大波羅蜜　勤行精進無厭怠　喜慧能知此法門</div>
</p></div>
<div class='div-commentary'><p style="margin-left:1em">【疏】九中。初句長時修。次句無餘修。次句無間修。具此三修。故進力難壞。而言廣大波羅蜜者．至第五經釋。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>業性因緣不可思　佛為世間皆演說　法性本淨無諸垢　此是華光之入處</div>
</p></div>
<div class='div-commentary'><p style="margin-left:1em">【疏】十中。初句總顯業之性相。即緣生果報之不亡。便是無性之非有。故不可有無思也。次句佛如是說。天如是知。次句以法性示業性。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>汝應觀佛一毛孔　一切眾生悉在中　彼亦不來亦不去　此普見王之所了</div>
</p></div>
<div class='div-commentary'><p style="margin-left:1em">【疏】十一中。初二句小一現大多。為一難思。次句現時不來。不現不去。又難思也。</p>
<p style="margin-left:1em">○第三知足天長行十法。</p>
</div>
<div class='div-orig'><p>復次知足天王。得一切佛出興世圓滿教輪解脫門。喜樂海髻天王。得盡虛空界清淨光明身解脫門．最勝功德幢天王。得消滅世間苦淨願海解脫門。寂靜光天王。得普現身說法解脫門。善目天王。得普淨一切眾生界解脫門。寶峯月天王。得普化世間常現前無盡藏解脫門。勇健力天王。得開示一切佛正覺境界解脫門。金剛妙光天王。得堅固一切眾生菩提心令不可壞解脫門。星宿幢天王。得一切佛出興咸親近觀察調伏眾生方便解脫門。妙莊嚴天王。得一念悉知眾生心隨機應現解脫門。</p>
</div>
<div class='div-commentary'><p style="margin-left:1em">【疏】第一天得總相法門。諸佛將興．皆生彼天。下生之時．普應法界．頓闡華嚴．為圓滿相。</p>
<p style="margin-left:1em">二盡虛空等者。光明色身．皆徧空界。了不可取．故云清淨。</p>
<p style="margin-left:1em">三以淨願力．滅惑業苦。</p>
<p style="margin-left:1em">四五可知。</p>
<p style="margin-left:1em">六普化等者。普即無偏。常即無間。示其真樂．即如來藏。</p>
<p style="margin-left:1em">七自覺智境．佛已入之。故示物同悟故。</p>
<p style="margin-left:1em">八以淨福．堅菩提心。</p>
<p style="margin-left:1em">九謂仰觀下化。</p>
<p style="margin-left:1em">十即照現速疾也。</p>
</div>
<div class='div-orig'><p>爾時知足天王。承佛威力。普觀一切知足天眾而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>如來廣大徧法界　於諸眾生悉平等　普應羣情闡妙門　令入難思清淨法</div>
</p></div>
<div class='div-commentary'><p style="margin-left:1em">【疏】偈中。初偈前半即出世義。上句體智俱徧。下句悲用皆普。後半即圓滿教輪。前句即實之權為妙門。後句會權入實為圓滿。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身普現於十方　無著無礙不可取　種種色像世咸見　此喜髻天之所入</div>
</p></div>
<div class='div-commentary'><p style="margin-left:1em">【疏】二中可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來往昔修諸行　清淨大願深如海　一切佛法皆令滿　勝德能知此方便</div>
</p></div>
<div class='div-commentary'><p style="margin-left:1em">【疏】三中。初二句以行淨願。次句雜染本空．故前令滅。佛法本具．故今令滿。妄盡真顯．二言相成。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來法身不思議　如影分形等法界　處處闡明一切法　寂靜光天解脫門</div>
</p></div>
<div class='div-commentary'><p style="margin-left:1em">【疏】四中。初二句依體普現．若月入百川。尋影之月．月體不分。即體之用．用彌法界。體用交徹．故不思議。次句稱根說法。<span class='note-inline'>(【鈔】尋影之月．月體不分者。此中法喻影略。若具。更云。以月隨影．萬流異見。尋用之體．體本寂然。為寂靜光也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生業惑所纏覆　憍慢放逸心馳蕩　如來為說寂靜法　善目照知心喜慶</div>
</p></div>
<div class='div-commentary'><p style="margin-left:1em">【疏】五中。前半即所淨之眾生。具三雜染故。於中上句標。下句略示惑相。慢是根本。憍逸隨惑。憍．謂染自盛事。慢．謂恃己陵他。放逸即是縱蕩。憍．為染法所依。慢．能長淪生死。放逸．眾惑之本。故偏舉此三。蕩者。動也。謂境風鼓擊．飄蕩馳散。次句能淨法門。謂不取於相。當體寂故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切世間真導師　為救為歸而出現　普示眾生安樂處　峯月於此能深入</div>
<div class='lg-row'>諸佛境界不思議　一切法界皆周徧　入於諸法到彼岸　勇慧見此生歡喜</div>
<div class='lg-row'>若有眾生堪受化　聞佛功德趣菩提　令住福海常清淨　妙光於此能觀察</div>
</div></div>
<div class='div-commentary'><p style="margin-left:1em">【疏】六七及八。文並可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方剎海微塵數　一切佛所皆往集　恭敬供養聽聞法　此莊嚴幢之所見</div>
</p></div>
<div class='div-commentary'><p style="margin-left:1em">【疏】九中。通顯上既親近。必當敬養聞法。以聞調他。為真供養。列名中云星宿幢。今云莊嚴。與長行互出。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生心海不思議　無住無動無依處　佛於一念皆明見　妙莊嚴天斯善了</div>
</p></div>
<div class='div-commentary'><p style="margin-left:1em">【疏】十中。前半所知眾生心。上句標深廣。下句顯相。念慮不住多於草。故廣也。深者。有三義。一恆轉如流．故不住。二本體寂然．故不動。三從緣妄起．無別所依。次句．即一念悉知。</p>
<p style="margin-left:1em">○第四時分天長行十法。</p>
</div>
<div class='div-orig'><p>復次時分天王。得發起一切眾生善根．令永離憂惱解脫門。妙光天王。得普入一切境界解脫門。無盡慧功德幢天王。得滅除一切患大悲輪解脫門。善化端嚴天王。得了知三世一切眾生心解脫門。總持大光明天王。得陀羅尼門光明．憶持一切法無忘失解脫門。不思議慧天王。得善入一切業自性不思議方便解脫門。輪臍天王。得轉法輪成熟眾生方便解脫門。光燄天王。得廣大眼普觀眾生而往調伏解脫門。光照天王。得超出一切業障．不隨魔所作解脫門。普觀察大名稱天王。得善誘誨一切諸天眾．令受行心清淨解脫門。</p>
</div>
<div class='div-commentary'><p style="margin-left:1em">【疏】一善根若發。憂惱自除。</p>
<p style="margin-left:1em">二以無限方便．普證法身之境。</p>
<p style="margin-left:1em">三悲摧惑苦。故名為輪。</p>
<p style="margin-left:1em">四以三達智．知機授法。</p>
<p style="margin-left:1em">五陀羅尼等者。總持入理。故名為門。以慧為體。故云光明。若取助伴。則兼念定。念即明記。故能憶持。定乃心一．常無忘失。四無礙等一切諸法．皆是所持。</p>
<p style="margin-left:1em">六可知。</p>
<p style="margin-left:1em">七轉法等者。轉法示菩提之道。即是成熟眾生方便。</p>
<p style="margin-left:1em">八十眼圓見。隨宜往調。</p>
<p style="margin-left:1em">九超出等者。超出業障。使離惡因。不隨魔作。捨惡緣也。</p>
<p style="margin-left:1em">十等雨法雨。誘令進善．使彼受行。誨令斷惡．得心清淨。此就於天。偈通一切。</p>
</div>
<div class='div-orig'><p>爾時時分天王。承佛威力。普觀一切時分天眾而說頌言。</p>
</div>
<div class='div-commentary'><p style="margin-left:1em">【疏】偈中亦十。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛於無量久遠劫　已竭世間憂惱海　廣闢離塵清淨道　永耀眾生智慧燈</div>
</p></div>
<div class='div-commentary'><p style="margin-left:1em">【疏】初偈通顯。前半彰己已離。後半開發能離善根。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來法身甚廣大　十方邊際不可得　一切方便無限量　妙光明天智能入</div>
<div class='lg-row'>生老病死憂悲苦　逼迫世間無暫歇　大師哀愍誓悉除　無盡慧光能覺了</div>
<div class='lg-row'>佛如幻智無所礙　於三世法悉明達　普入眾生心行中　此善化天之境界</div>
<div class='lg-row'>總持邊際不可得　辯才大海亦無盡　能轉清淨妙法輪　此是大光之解脫</div>
</div></div>
<div class='div-commentary'><p style="margin-left:1em">【疏】二三四五。文並可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>業性廣大無窮盡　智慧覺了善開示　一切方便不思議　如是慧天之所入</div>
</p></div>
<div class='div-commentary'><p style="margin-left:1em">【疏】六中。初句即業性。言廣大者。一念造一切故。無窮盡者。未得對治．無能止故。有多門故。次句善入。智了自入。開示令他入。次句入門多種。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>轉不思議妙法輪　顯示修習菩提道　永滅一切眾生苦　此是輪臍方便地</div>
<div class='lg-row'>如來真身本無二　應物隨形滿世間　眾生各見在其前　此是燄天之境界</div>
</div></div>
<div class='div-commentary'><p style="margin-left:1em">【疏】七八亦可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若有眾生一見佛　必使淨除諸業障　離諸魔業永無餘　光照天王所行道</div>
</p></div>
<div class='div-commentary'><p style="margin-left:1em">【疏】九中。初句見佛為緣。次二見佛二益。一正智生。必內超業障。二佛為真導。豈外逐魔緣。既不隨魔。安造魔業。十魔並離。故致諸言。<span class='note-inline'>(【鈔】十魔並離者。即五十八經。一蘊魔。二煩惱。三業。四心。五死。六天。七善根。八三昧。九善知識。十菩提法智。下廣有釋。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切眾會廣大海　佛在其中最威耀　普雨法雨潤眾生　此解脫門名稱入</div>
</p></div>
<div class='div-commentary'><p style="margin-left:1em">【疏】十亦可知。</p>
<p style="margin-left:1em">○第五三十三天眾長行十一法。</p>
</div>
<div class='div-orig'><p>復次釋迦因陀羅天王。得憶念三世佛出興．乃至剎成壞皆明見大歡喜解脫門。普稱滿音天王。得能令佛色身最清淨廣大世無能比解脫門。慈目寶髻天王。得慈雲普覆解脫門。寶光幢名稱天王。得恒見佛於一切世主前現種種形相威德身解脫門。發生喜樂髻天王。得知一切眾生城邑宮殿從何福業生解脫門。端正念天王。得開示諸佛成熟眾生事解脫門。高勝音天王。得知一切世間成壞劫轉變相解脫門。成就念天王。得憶念當來菩薩調伏眾生行解脫門。淨華光天王。得了知一切諸天快樂因解脫門。智日眼天王。得開示一切諸天子受生善根俾無癡惑解脫門。自在光明天王。得開悟一切諸天眾．令永斷種種疑解脫門。</p>
</div>
<div class='div-commentary'><p style="margin-left:1em">【疏】初中。承力故憶念。念過去佛者。曾入此天故。三世有二。一亦念未來。二過去。自互相望．亦有三世。生大喜者。境殊勝故。慶自福故。</p>
<p style="margin-left:1em">二能令等者。然佛身無染淨大小。亦無勝劣。猶若虛空。雲屯即暗。日朗即明。色昏即劣。物隔言小。今妄雲盡而智光照故清淨。性空現故廣大。妙色顯故無比。皆解脫力．故曰能令。</p>
<p style="margin-left:1em">三大慈不揀怨親。若雲無心而普覆。</p>
<p style="margin-left:1em">四恆見等者。人天世主．多恃威德。故佛現超之。令其敬喜。</p>
<p style="margin-left:1em">五知其因果差別。使物勤修因果。並得名福。</p>
<p style="margin-left:1em">六開示等者。示佛調生．令菩薩倣習。</p>
<p style="margin-left:1em">七初成後壞。住時轉變。乃至毛孔細剎。皆悉知之。言轉變者。福人出世．則琳琅現矣。薄福者出．則荊棘生焉。</p>
<p style="margin-left:1em">八憶念等者。佛毛現因調行。天憶則能思齊。</p>
<p style="margin-left:1em">九一切諸樂。以佛為因。具勝德故。就樂增勝。說諸天耳。</p>
<p style="margin-left:1em">十開示等者。受生善根．即念佛力。開示令不迷惑．則去放逸而進修。</p>
<p style="margin-left:1em">十一疑自。疑他。疑理。疑事。有多種種。如聞空疑斷。聞有疑常。聞雙是．則疑其兩分。聞雙非．疑無所據。又聞空疑有。聞有疑空等。互相疑也。今開之使悟。</p>
</div>
<div class='div-orig'><p>爾時釋迦因陀羅天王。承佛威力。普觀一切三十三天眾而說頌言。</p>
</div>
<div class='div-commentary'><p style="margin-left:1em">【疏】偈中亦有十一。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>我念三世一切佛　所有境界悉平等　如其國土壞與成　以佛威神皆得見</div>
</p></div>
<div class='div-commentary'><p style="margin-left:1em">【疏】初中云平等者。化儀同故。又但以世俗文字數故．說有三世。非謂如來有去來今。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身廣大徧十方　妙色無比利羣生　光明照耀靡不及　此道普稱能觀見</div>
</p></div>
<div class='div-commentary'><p style="margin-left:1em">【疏】二中。初句廣大。次句無比。次句清淨。然古德明通有六義。一廣。謂總法界為身故。二徧。全徧一塵．至十方故。三妙。色即無色。無色之色故。四勝。無有比故。五益。利物無涯故。六用。光破暗故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來方便大慈海　往劫修行極清淨　化導眾生無有邊　寶髻天王斯悟了</div>
</p></div>
<div class='div-commentary'><p style="margin-left:1em">【疏】三中。前半即慈雲。上句果大。下句因深。一切佛法依慈悲。慈悲又依方便立。俱稱深廣。故致海言。次句即普覆也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我念法王功德海　世中最上無與等　發生廣大歡喜心　此寶光天之解脫　佛知眾生善業海</div>
<div class='lg-row'>種種勝因生大福　皆令顯現無有餘　此喜髻天之所見　諸佛出現於十方　普徧一切世間中</div>
<div class='lg-row'>觀眾生心示調伏　正念天王悟斯道　如來智身廣大眼　世界微塵無不見　如是普徧於十方</div>
<div class='lg-row'>此雲音天之解脫　一切佛子菩提行　如來悉現毛孔中　如其無量皆具足　此念天王所明見</div>
<div class='lg-row'>世間所有安樂事　一切皆由佛出生　如來功德勝無等　此解脫處華王入</div>
</div></div>
<div class='div-commentary'><p style="margin-left:1em">【疏】次六可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若念如來少功德　乃至一念心專仰　諸惡道怖悉永除　智眼於此能深悟</div>
</p></div>
<div class='div-commentary'><p style="margin-left:1em">【疏】十中。初二句即前善根。少功德者。以少况多。彰因為勝。次句即人天受生。故離三惡怖。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>寂滅法中大神通　普應羣心靡不周　所有疑惑皆令斷　此光明王之所得</div>
</p></div>
<div class='div-commentary'><p style="margin-left:1em">【疏】十一中。初句即能開之法。是寂滅智通。次二句由普應故。疑皆斷也。</p>
<p style="margin-left:1em">○第六日天子長行十一法。</p>
</div>
<div class='div-orig'><p>復次日天子。得淨光普照十方眾生盡未來劫常為利益解脫門。光燄眼天子。得以一切隨類身開悟眾生令入智慧海解脫門。須彌光歡喜幢天子。得為一切眾生主令勤修無邊淨功德解脫門。淨寶月天子。得修一切苦行深心歡喜解脫門。勇猛不退轉天子。得無礙光普照令一切眾生益其精爽解脫門。妙華纓光明天子。得淨光普照眾生身．令生歡喜信解海解脫門。最勝幢光明天子。得光明普照一切世間令成辦種種妙功德解脫門。寶髻普光明天子。得大悲海現無邊境界種種色相寶解脫門。光明眼天子。得淨治一切眾生眼．令見法界藏解脫門。持德天子。得發生清淨相續心令不失壞解脫門。普運行光明天子。得普運日宮殿．照十方一切眾生．令成就所作業解脫門。</p>
</div>
<div class='div-commentary'><p style="margin-left:1em">【疏】既為日天．多辨光益。初一名及法門。皆是總也。謂佛身智光．猶如彼日。無私而照。是曰淨光。此光體也。次辨用光。略有四義。一約心．高下齊明．故名普照。二約處．則窮十方界。三約時．盡於未來。四約功用．常無間斷。如斯利益．即大智之功。</p>
<p style="margin-left:1em">二以一切等者。眾生本有佛智．如海潛流。今佛以隨彼彼類身．設種種方便。務在開悟。令其證入。</p>
<p style="margin-left:1em">三眾生愛染．漂泊無依。佛德無礙．應為其主。隨修絕染．名淨功德。一行契理．即曰無邊。况其具修耶。</p>
<p style="margin-left:1em">四修一切等者。以智導悲。為物受苦。故深歡喜。</p>
<p style="margin-left:1em">五謂體離障惑．用而遂通。故云無礙。若身若智．俱得稱光。周而不偏。故云普照。身心明利．是益精爽。爽．明也。大集經云。國王護法．增長三種精氣。一地精氣。謂五穀豐熟。二眾生精氣。謂形貌端嚴．無諸疾疫。三善法精氣。謂修施戒信等。今文正在第三。益其福智。義兼前二。法力遠資故。</p>
<p style="margin-left:1em">六淨光等者。身智二光．淨物身心。信解深廣．于何不喜。</p>
<p style="margin-left:1em">七晝則勤心。修善業故。</p>
<p style="margin-left:1em">八大悲海等者。謂無緣大悲。坐於道樹。出多奇寶故。色相寶者。應言寶色相。圓明可貴故。以寶為體。寶莊嚴故。具十蓮華藏塵數。故云種種。一一色相．用周法界。名現無邊境。如是皆從大悲海流。悲海包納．不揀賢愚故。</p>
<p style="margin-left:1em">九慧除癡翳．法眼則淨。淨見法界．法界即藏。藏如前說。</p>
<p style="margin-left:1em">十發生等者。謂於佛所．發生清淨心。曾一供養。能令其福．續至菩提故。如出現品．食金剛喻。况相續耶。</p>
<p style="margin-left:1em">十一使物居業．莫越日光。令人進德．寧過法義。</p>
</div>
<div class='div-orig'><p>爾時日天子。承佛威力。普觀一切日天子眾而說頌言。</p>
</div>
<div class='div-commentary'><p style="margin-left:1em">【疏】偈中亦有十一。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來廣大智慧光　普照十方諸國土　一切眾生咸見佛　種種調伏多方便</div>
</p></div>
<div class='div-commentary'><p style="margin-left:1em">【疏】初中。前半淨光普照。後半常為利益。滅惡生善。破愚為智等。為多方便。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來色相無有邊　隨其所樂悉現身　普為世間開智海　燄眼如是觀於佛</div>
<div class='lg-row'>佛身無等無有比　光明照耀徧十方　超過一切最無上　如是法門歡喜得</div>
</div></div>
<div class='div-commentary'><p style="margin-left:1em">【疏】二三可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>為利世間修苦行　往來諸有無量劫　光明徧淨如虛空　寶月能知此方便</div>
</p></div>
<div class='div-commentary'><p style="margin-left:1em">【疏】四中。前半即一切苦行。此有四難。一背己利世難。二行相唯苦難。三處經諸有難。四時劫無量難。於此具行．故云一切。次句明深心歡喜。亦有四義。一為物苦行．滿本願故。義在初句。二智照苦性。本空寂故。即有光明照空。三徧淨無染．非雜毒故。即徧淨如空。四自他有果．非無利故。即第三句全。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛演妙音無障礙　普徧十方諸國土　以法滋味益羣生　勇猛能知此方便</div>
<div class='lg-row'>放光明網不思議　普淨一切諸含識　悉使發生深信解　此華纓天所入門</div>
</div></div>
<div class='div-commentary'><p style="margin-left:1em">【疏】五六可知。光網之義．如賢首品。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間所有諸光明　不及佛一毛孔光　佛光如是不思議　此勝幢光之解脫</div>
</p></div>
<div class='div-commentary'><p style="margin-left:1em">【疏】七中。通明舉劣顯勝。以辨難思。故能成辦諸妙功德。言世不及者。世雖多光．益非究竟。佛光雖少．必徹真源。不可盡故。以一况諸。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切諸佛法如是　悉坐菩提樹王下　令非道者住於道　寶髻光明如是見</div>
<div class='lg-row'>眾生盲暗愚癡苦　佛欲令其生淨眼　是故為然智慧燈　善目於此深觀察</div>
<div class='lg-row'>解脫方便自在尊　若有曾見一供養　悉使修行至於果　此是德天方便力</div>
</div></div>
<div class='div-commentary'><p style="margin-left:1em">【疏】八九與十。文亦可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一法門中無量門　無量千劫如是說　所演法門廣大義　普運光天之所了</div>
</p></div>
<div class='div-commentary'><p style="margin-left:1em">【疏】十一中。初句即能照法門。猶一日宮．千光並照。隨舉一法．有無量門。然有二義。一約相類。如一無常門。有生老病死。聚散合離。得失成壞。三災四相。外器內身。剎那一期．生滅轉變。染淨隱顯。皆無常門。餘亦如是。二就性融。不可盡也。次二句．普運照義。一日周天．則日日無盡。一門歷事．則劫劫難窮。方便多門．終歸一極。廣者無邊。大者無上。</p>
<p style="margin-left:1em">○第七月天子長行十法。</p>
</div>
<div class='div-orig'><p>復次月天子。得淨光普照法界．攝化眾生解脫門。華王髻光明天子。得觀察一切眾生界．令普入無邊法解脫門。眾妙淨光天子。得了知一切眾生心海種種攀緣轉解脫門。安樂世間心天子。得與一切眾生不可思議樂．令踊躍大歡喜解脫門。樹王眼光明天子。得如田家作業．種芽莖等隨時守護令成就解脫門。出現淨光天子。得慈悲救護一切眾生．令現見受苦受樂事解脫門。普遊不動光天子。得能持清淨月普現十方解脫門。星宿王自在天子。得開示一切法．如幻．如虛空．無相．無自性．解脫門。淨覺月天子。得普為一切眾生起大業用解脫門。大威德光明天子。得普斷一切疑惑解脫門。</p>
</div>
<div class='div-commentary'><p style="margin-left:1em">【疏】初名法門．亦總稱也。謂光有身智二殊。法界亦事理兩別。事即機之身心．及所依剎。身光照身令覺。照剎令淨。智光照心破癡。照理令顯。身智二光相即．則所照四法亦融。以之稱普。並除惑障．俱得淨名。</p>
<p style="margin-left:1em">二觀察等者。悲心普觀．授以多法。令入無邊法界。</p>
<p style="margin-left:1em">三眾生藏識．皆名心海。前七轉識．名攀緣轉。轉謂轉生。亦流轉也。緣境非一．立種種名。故經云。藏識海常住。境界風所動。種種諸識浪。騰躍而轉生。喻云。洪波鼓溟壑。無有斷絕期。既知機殊。隨應授法。<span class='note-inline'>(【鈔】故經云。藏識海常住等者。此疏義引。具云。譬如巨海浪。斯由猛風起。洪波鼓溟壑。無有斷絕期。藏識海常住等同。此義至問明品。當廣分別。)</span>四與一切眾生等者。謂示物聖樂。令得初地。此樂本有。染而不染．為不思議。</p>
<p style="margin-left:1em">五謂以菩提心為家。二利為作業。並以身口為牛。利智為犂。耕於心地。下聞熏種。生信解芽。起正行莖。開諸覺華。獲菩提果。自利則以不放逸．隨時守護。利他．則以能化大願守護。不令魔惑．禽獸侵犯。從因至果．得成就也。</p>
<p style="margin-left:1em">六慈悲等者。謂慈護現樂。悲救其苦。令見因果．斷惡修善。名真救護。</p>
<p style="margin-left:1em">七以佛智風．持大悲月。使明見正覺．離苦清涼。</p>
<p style="margin-left:1em">八開示等者。一切法有二種。一是所迷。謂緣起不實故如幻。緣成故無性。二是能迷。謂徧計無物故如空。妄計故無相。又緣起法有二義。一無相如空。則蕩盡無所有。是相空也。二無自性如幻。則業果恆不失。即性空也。此二不二．為一緣起。是故兩喻．共顯一法。既不迷能所。則悟真如。成正智火。<span class='note-inline'>(言此二不二者。融上性相二空也。云何融耶。謂若不達者。性相二空．俱非了義。何者。謂法若性空。相不空故。若云相空。性又不空。以性相異。猶如畫火．無有熱性。而似火相。如木中火。不見其相。而有其性。如角峯垂[古*頁]．即是牛相。負重致遠。是其性故。性主於內。相據於外。若一空者。彼一不空。若得意者。此二相成。謂由從緣無性。名為性空。故令體相．無不空寂。即相空也。此以性空成於相空。由諸相蕩盡。是故空中．無色無受想行識。方顯法性本自空耳。此以相空成於性空。二空相成。云不二也。又說性空總有三義。一法無定性名空。則相未空。二法之真性本空。則相亦未空。三若說從緣無性．故名為空。則一切法性自空矣。非推之使空。則悟真如成正智火者。此中具五法三自性。三性文顯。五法相者。謂徧計無物。故亡名也。妄計無相．絕妄想也。緣起無相．故亡相也。悟真如即圓成。成正智火。五法具矣。)</span>九悲願為物．現相好形。是大業也。</p>
<p style="margin-left:1em">十普斷等者。毛光普演．何疑不斷。</p>
</div>
<div class='div-orig'><p>爾時月天子。承佛威力。普觀一切月宮殿中諸天眾會而說頌言。</p>
</div>
<div class='div-commentary'><p style="margin-left:1em">【疏】偈中亦十。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛放光明徧世間　照耀十方諸國土　演不思議廣大法　永破眾生癡惑暗</div>
<div class='lg-row'>境界無邊無有盡　於無量劫常開導　種種自在化羣生　華髻如是觀於佛</div>
</div></div>
<div class='div-commentary'><p style="margin-left:1em">【疏】初二可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生心海念念殊　佛智寬廣悉了知　普為說法令歡喜　此妙光明之解脫</div>
</p></div>
<div class='div-commentary'><p style="margin-left:1em">【疏】三中。初句即心海攀緣轉。若以生滅八識．即彼第八．亦名為轉。以恆轉故．云念念殊。恆故非斷。轉故非常。<span class='note-inline'>(【鈔】若以生滅八識．即彼第八亦名轉者。以起信中．則生滅與不生滅和合。故有藏識海常住之言。如長行辨。今取唯識宗八識。唯是業惑辦生。故皆生滅。言以恆轉故者。即引證也。論釋第一能變。即阿賴耶。於中因果法喻間之。恆轉如瀑流。論有問云。阿賴耶識。為斷為常。論答云。非斷非常。以恆轉故．恆．謂此識無始時來。一類相續。常無間斷。是界趣生施設本故。性堅持種。令不失故。轉．謂此識無始時來。念念生滅。前後變異。因滅果生。非常一故。可為轉識熏成種故。恆言遮斷。轉表非常。猶如瀑流。因果法爾。云念念殊者。即以論恆轉之言．會同經文。)</span>新新而生。念念而滅。念念殊故．體恆不即。彼如來藏．功德常具．義亦不離。如彼瀑流。離水無流。離流無水。又如海波濤。有漂溺故。多畜養故。法合思之。次句明了知。謂此識深細．唯佛智知故。次句示心海性。即是佛智。不令外求。稱機故喜。<span class='note-inline'>(新新已下。義引上論。念念殊故下。會法性宗。與如來藏非一非異故。起信云。謂不生不滅．與生滅和合。非一非異．名阿賴耶識。由念念殊是生滅。故與藏非一。即此生滅心．恆沙性德．本來具足．故名不離。不即不離．即不一不異。如彼瀑流者。即向所引唯識後文云。如瀑流水．非斷非常。相續長時．有所漂溺。此識亦爾。從無始來．生滅相續。非常非斷。漂溺有情。令不出離。又如瀑流。雖因風等．擊起諸波．而流不斷。此識亦爾。雖遇眾緣．起眼等識．而恆相續。又如瀑流。漂水上下。魚草等物。隨流不捨。此識亦爾。與內習氣外觸等法。恆相續轉。釋曰。但觀上引。於疏文中。二宗合釋。如瀑流水。即唯識文。離水無流。通二宗義。若成法相。離第八識無眼等識。若依法性。離如來藏無有八識。廣如問明。又如海波濤。即起信云。如大海水。因風波動。水相風相。不相捨離。海即藏識．如長行說。恆常住故。是如來藏。此即成上離水無流。亦乃生下有所漂溺。即唯識。上生人天．猶如漂草。下沉三塗．猶如溺魚。多畜養故。又兼法性。此中具有恆沙性德。一切智寶。自此而生。若取法相。阿陁那識甚微細。一切種子如瀑流。我於凡愚不開演。恐彼分別執為我。亦多畜養義。義兼二宗。言法合思之。<span class='corr'>已</span>如上說。玄文又明。至問明品。當廣分別二宗之異。謂此識微細。即如向引偈文。即唯識第三引解深密偈。次句示心海性。即是佛智者。上句佛智為能了。故八十經云。佛智廣大如虛空。悉了世間諸妄想故。今此即出現品云。一切眾生．無不具有如來智慧。如大海水。潛流四天下地。故云即是佛智。不令外求者。即淨名云。諸佛解脫。當於眾生心行中求。稱彼圓機。故生歡喜。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生無有聖安樂　沉迷惡道受諸苦　如來示彼法性門　安樂思惟如是見</div>
</p></div>
<div class='div-commentary'><p style="margin-left:1em">【疏】四中。初二句明失聖樂。聖安樂者。即聖智涅槃。本有今無。故沉迷妄苦。次句明與示其性有。樂非苦外名不思議。見性得樂。性即是門。<span class='note-inline'>(【鈔】即聖智涅槃。本有今無者。約法相說。涅槃本有。聖智本無。故無菩提覺法之樂。今約法性。涅槃聖智。皆有性淨。即法性門。是則真樂本有。失而不知。云無有耳。故初地云。諸佛正法。如是甚深。而諸凡夫心墮邪見。既失真樂。妄苦本空。得而不覺。是故沉迷。若覺本性。不沉迷故。故第三句示其性有。令其覺性。了彼苦性。真寂靜樂。云樂非苦外。是以長行名不思議。見性得樂。性即是門者。若約解苦無苦。苦為見性之門。今約見性成佛。故性為聖樂之門。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來希有大慈悲　為利眾生入諸有　說法勸善令成就　此目光天所了知</div>
</p></div>
<div class='div-commentary'><p style="margin-left:1em">【疏】五中。但是法說。如來．即田主也。悲佃物田．為利入有．是所作業。為利．同於求果。入有．似於耕犂。說法．即是下種。勸善．正當守護。令熟可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世尊開闡法光明　分別世間諸業性　善惡所行無失壞　淨光見此生歡喜</div>
</p></div>
<div class='div-commentary'><p style="margin-left:1em">【疏】六中。前悲救護．語其本心。此明智光．彰其所用。悲智相導。能真救也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛為一切福所依　譬如大地持宮室　巧示離憂安隱道　不動能知此方便</div>
</p></div>
<div class='div-commentary'><p style="margin-left:1em">【疏】七中。初句佛為福依。月為涼本。次句．應言大風持宮。而今云爾。即是轉喻。大地如佛。宮室如福。次句即照現義。亦清涼義。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>智火大明周法界　現形無數等眾生　普為一切開真實　星宿王天悟斯道</div>
</p></div>
<div class='div-commentary'><p style="margin-left:1em">【疏】八中可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛如虛空無自性　為利眾生現世間　相好莊嚴如影像　淨覺天王如是見</div>
</p></div>
<div class='div-commentary'><p style="margin-left:1em">【疏】九中。初句佛如虛空。大業性也。次句．大業體也。不利眾生．非大業故。次句大業相。依光有影．可以知動靜。依鏡有像．可以辨妍媸。然彼影像．無自性相。如來相好．當知亦爾。<span class='note-inline'>(【鈔】依光有影等者。疏開影像二字．以為兩喻。影謂光影喻。像謂鏡像喻。然此二喻．有通一切。今取別義。光影之喻．喻佛現多端。故云有動靜。質動影動。質靜影靜。鏡像喻現身勝劣。丈六三尺．三十二相等。隨機見也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身毛孔普演音　法雲覆世悉無餘　聽聞莫不生歡喜　如是解脫光天悟</div>
</p></div>
<div class='div-commentary'><p style="margin-left:1em">【疏】十亦可知。<span class='note-inline'>(天眾竟。)</span></p>
</div></div>
<p class='juan'>大方廣佛華嚴經疏論纂要卷第七</p></div>
</div><!-- end of div[@id='body'] -->
</body></html>