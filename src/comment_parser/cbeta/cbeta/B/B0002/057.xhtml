<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu133' />
<p class='juan'>大方廣佛華嚴經疏論纂要卷第五十七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu134' />
<div class='div-orig'><p class="head2">十迴向品第二十五<span class='note-inline'>(之十一)</span></p>
</div>
<div class='div-commentary'><p style="margin-left:1em">○第九無著無縛解脫迴向。長行中亦先明位行。後顯位果。前中亦三。今初牒名徵起。</p>
</div>
<div class='div-orig'><p>佛子。云何為菩薩摩訶薩無著無縛解脫迴向。</p>
</div>
<div class='div-commentary'><p style="margin-left:1em">【疏】謂理智無依。不為能所見著。相惑所縛。由此即名解脫。此約行體釋之。故本業云。以諸法無二。般若無生。二諦平等。三世一合相故。又解脫者。亦作用自在。如不思議等。此約行用。由攝善根。皆用迴向普賢三業無邊自在德用故。於何無縛著耶。謂心等十。以自身有心身口業果。及所作佛事。有世界佛剎眾生法智等故。不為何等所縛著耶。畧如上說。別有十事五對。一由離凡故。不縛生死。以出小乘。不著二乘。二離六識取。不縛外境。離第七執。不著於內。三離現行縛。無種子著。四不取有縛。不執空著。五無惑障縛。無智障著。皆縛粗著細。若約一事。由著故縛。義如總中。或縛著一義。此約無礙大用受名。通能所迴向。約脫惑障。無縛無著．即是解脫。約用解脫．乃無縛著之解脫。若望心等．亦是無縛著之心。即上體用。並為其性。</p>
<p style="margin-left:1em">【論】第九無著無縛解脫迴向。以力波羅蜜為體。以善財所見天神。為所表此位之行也。所居之城．名墮羅鉢底。神號大天。城名墮羅鉢底者。此曰有門城。此是此界乾坤。以乾為天門。已後次第見地神。以此二位。明和會此十迴向位之智極悲終。天神表法空智之極。地神表大慈悲至極。厚載萬物。育含生故。像如父母位也。天神現無量種眾寶。積聚如山。地神放光地震嚴寶。種種寶物。處處莊嚴。地為淨剎。眾多寶藏。自然踊現。明天神地神。隨業養育。濟物之德廣大。至文方明。略舉會通表法之意。令後學者易見其意。不迷教行。不迂修行。表法中。明智淨稱天之性。即法財充滿。功德寶出現如山。若純淨大悲。育載萬物。如地無勞故。地體本唯淨土。此唯智悲之淨極故。即佛國莊嚴淨也。此明神智應真。德會天地。濟育萬物也。亦是天地之神靈。是菩薩約位所堪。治真俗之行。此位天神表之。明升進理智幽微。像天靈而不測。神功萬有。以不作而為之。</p>
<p style="margin-left:1em">○第二廣釋中分三。一明所迴善根。二佛子下。能迴向行。三菩薩摩訶薩如是迴向時如三世下。明迴向成益。今初。</p>
</div>
<div class='div-orig'><p>佛子。是菩薩摩訶薩於一切善根。心生尊重。所謂於出生死。心生尊重。於攝取一切善根。心生尊重。於希求一切善根。心生尊重。於悔諸過業。心生尊重。於隨喜善根。心生尊重。於禮敬諸佛。心生尊重。於合掌恭敬。心生尊重。於頂禮塔廟。心生尊重。於勸佛說法。心生尊重。於如是等種種善根。皆生尊重隨順忍可。</p>
</div>
<div class='div-commentary'><p style="margin-left:1em">【疏】先總標尊重。以一毫之善。皆佛因故。無非佛所流故。次所謂下。別顯。後於如是下。總結。並可知。<span class='note-inline'>(【鈔】以一毫下。即生公解法華一毫之善。發迹顯佛。舉手低頭。皆已成佛。言無非佛流。即涅槃意。乃至外道典籍。亦佛法流。況內法耶。大小等教。皆從如來大悲所流故。)</span></p>
<p style="margin-left:1em">○第二迴向行中二。先仍前進修。擬將迴向。二正明行願。今初。</p>
</div>
<div class='div-orig'><p>佛子。菩薩摩訶薩。於彼善根皆生尊重隨順忍可時。</p>
<p>究竟欣樂。堅固信解。自得安住。令他安住。勤修無著。自在積集。成勝志樂。住如來境。勢力增長。悉得知見。</p>
</div>
<div class='div-commentary'><p style="margin-left:1em">【疏】亦二。先總牒前。後究竟下。別顯修相。文有十句。前五修前。即釋尊重等言。謂一欣樂故尊重。二信解故忍可。三自隨順。四令他順。五總顯無著以該上四。後五進修。一積集勝進。二志樂普賢無方德用。三上入佛境。四善根增勢。五知見逾明。</p>
<p style="margin-left:1em">○第二正明願行中。義有十門。文分為二。第一廣顯其相。二佛子菩薩摩訶薩以彼善根如是迴向所謂心無縛下。總結多門。前中分二。先明眾生及菩提迴向。後佛子菩薩摩訶薩以無著無縛解脫心迴向不分別下。實際迴向。前明廣大。後顯甚深。廣大迴向。有六十一門。甚深之內．有二十門。并前尊重進修。復二十門。總有百一門。顯圓融無盡深廣無礙。為大迴向。就廣大六十一門．廣顯普賢自在德用。大分為二。初之四門總顯。餘皆別明。今初。</p>
</div>
<div class='div-orig'><p>以諸善根。如是迴向。所謂以無著無縛解脫心。成就普賢身業。以無著無縛解脫心。清淨普賢語業。以無著無縛解脫心．圓滿普賢意業。以無著無縛解脫心．發起普賢廣大精進。</p>
</div>
<div class='div-commentary'><p style="margin-left:1em">【疏】前三成三業。以下諸門．不出三業故。後一精進。通策萬行故。於中無著無縛解脫心．是能迴之心。成就普賢身業．正是所向。他皆倣此。前諸善根．即是所迴故。以諸善根之言。下流八十門內。此一迴向．不願成佛。願成普賢者。以普賢通於位前。及以位後。得道不捨因行。窮盡生界．利樂有情。故願成普賢兼二迴向。下別顯中．一一門內．皆攝法界自在德用。或理或行。或智或境。或自行。或化生。或體或用。或因或果。或人或法。皆各總攝一切法故。不可相從。</p>
<p style="margin-left:1em">○別科略分為二。初二十三門．顯普賢自分究竟。即位中普賢。後三十四門．顯普賢勝進究竟。即位後普賢。二分無礙。是普賢德。前即因圓果滿。後即得道不捨因行。故二段中。皆含因果。今初分三。初四成普賢總持德。二有十二願．成普賢自在力用。三有七願．願成普賢行。然諸門德．多約三業。今初總持。</p>
</div>
<div class='div-orig'><p>以無著無縛解脫心．具足普賢無礙音聲陀羅尼門。其聲廣大普徧十方。以無著無縛解脫心．具足普賢見一切佛陀羅尼門。恆見十方一切諸佛。以無著無縛解脫心．成就解了一切音聲陀羅尼門。同一切音說無量法。以無著無縛解脫心．成就普賢一切劫住陀羅尼門。普於十方．修菩薩行。</p>
</div>
<div class='div-commentary'><p style="margin-left:1em">【疏】總持亦具三業。初一語業總持。二身業見佛。三意業解了。後一三業用之時處。標名約時。辨用就處。文互顯耳。</p>
<p style="margin-left:1em">○第二力用。</p>
</div>
<div class='div-orig'><p>以無著無縛解脫心．成就普賢自在力。於一眾生身中示修一切菩薩行。盡未來劫常無間斷。如一眾生身。一切眾生身悉亦如是。以無著無縛解脫心．成就普賢自在力。普入一切眾道場。普現一切諸佛前修菩薩行。以無著無縛解脫心．成就普賢佛自在力。於一門中。示現經不可說不可說劫無有窮盡。令一切眾生皆得悟入。以無著無縛解脫心．成就普賢佛自在力。於種種門中。示現經不可說不可說劫無有窮盡。令一切眾生皆得悟入其身普現一切佛前。以無著無縛解脫心．成就普賢自在力。念念中令不可說不可說眾生住十力智心無疲倦。以無著無縛解脫心．成就普賢自在力。於一切眾生身中現一切佛自在神通。令一切眾生住普賢行。以無著無縛解脫心．成就普賢自在力。於一切眾生語言中作一切眾生語言。令一切眾生一一皆住一切智地。以無著無縛解脫心．成就普賢自在力。於一一眾生身中普容納一切眾生身。令皆自謂成就佛身。以無著無縛解脫心．成就普賢自在力。能以一華．莊嚴一切十方世界。</p>
</div>
<div class='div-commentary'><p style="margin-left:1em">【疏】力用中復二。初九願．一多攝入自在。文有三業化時處等。可知。</p>
</div>
<div class='div-orig'><p>以無著無縛解脫心．成就普賢自在力。出大音聲普徧法界。周聞一切諸佛國土。攝受調伏一切眾生。以無著無縛解脫心．成就普賢自在力。盡未來際不可說不可說劫。於念念中悉能徧入一切世界。以佛神力隨念莊嚴。以無著無縛解脫心．成就普賢自在力。盡未來際所住之劫。常能徧入一切世界。示現成佛出興於世。</p>
</div>
<div class='div-commentary'><p style="margin-left:1em">【疏】後三廣大自在。可知。</p>
<p style="margin-left:1em">○第三成普賢行。</p>
</div>
<div class='div-orig'><p>以無著無縛解脫心．成普賢行。一光普照盡虛空界一切世界。以無著無縛解脫心．成普賢行。得無量智慧。具一切神通。說種種法。以無著無縛解脫心．成普賢行。入於如來盡一切劫不可測量神通智慧。以無著無縛解脫心．成普賢行。住盡法界諸如來所。以佛神力修習一切諸菩薩行。身口意業曾無懈倦。</p>
</div>
<div class='div-commentary'><p style="margin-left:1em">【疏】行中分二。初四願成神通。</p>
</div>
<div class='div-orig'><p>以無著無縛解脫心．成普賢行。不違於義。不壞於法。言辭清淨。樂說無盡。教化調伏一切眾生。令其當得一切諸佛無上菩提。以無著無縛解脫心．修普賢行。入一法門時。放無量光照不思議一切法門。如一法門。一切法門皆亦如是。通達無礙。究竟當得一切智地。以無著無縛解脫心．住菩薩行。於法自在到於普賢莊嚴彼岸。於一一境界皆以一切智觀察悟入。而一切智亦不窮盡。</p>
</div>
<div class='div-commentary'><p style="margin-left:1em">【疏】二有三願。願成四辯。初一總具四辯。次二別顯法義。初法後義。即顯果滿究竟。</p>
<p style="margin-left:1em">○第二明勝進究竟。而言因者。乃果中之因。於中分三。初有九門．攝法廣大自在德。次有十五門．相即相入重重德。後有十門．明微細容持甚深德。今初。</p>
</div>
<div class='div-orig'><p>以無著無縛解脫心．始從此生盡未來際。住普賢行．常不休息。得一切智。悟不可說不可說真實法。於法究竟無有迷惑。以無著無縛解脫心．修普賢業。方便自在得法光明。於諸菩薩所行之行照了無礙。以無著無縛解脫心．修普賢行。得一切方便智．知一切方便。所謂無量方便。不思議方便。菩薩方便。一切智方便。一切菩薩調伏方便。轉無量法輪方便。不可說時方便。說種種法方便。無邊際無畏藏方便。說一切法無餘方便。</p>
</div>
<div class='div-commentary'><p style="margin-left:1em">【疏】初中分六。初三願成智。前一實智。後二方便智。初是照行方便。後一照方便之方便。</p>
</div>
<div class='div-orig'><p>以無著無縛解脫心．住普賢行成就身業。令一切眾生見者歡喜。不生誹謗。發菩提心。永不退轉究竟清淨。以無著無縛解脫心．修普賢行。得了一切眾生語言清淨智。一切言辭具足莊嚴。普應眾生皆令歡喜。</p>
</div>
<div class='div-commentary'><p style="margin-left:1em">【疏】二有二願。成利益不空三業。</p>
</div>
<div class='div-orig'><p>以無著無縛解脫心．住普賢行。立殊勝志。具清淨心。得廣大神通。廣大智慧。普詣一切廣大世間。廣大國土。廣大眾生所。說一切如來不可說廣大法。廣大莊嚴圓滿藏。</p>
</div>
<div class='div-commentary'><p style="margin-left:1em">【疏】三有一願。廣大三業。廣大眾生者。具大心故。</p>
</div>
<div class='div-orig'><p>以無著無縛解脫心．成滿普賢迴向行願。得一切佛清淨身。清淨心。清淨解。攝佛功德。住佛境界。智印普照。示現菩薩清淨之業。善入一切差別句義。示諸佛菩薩廣大自在。為一切眾生現成正覺。</p>
</div>
<div class='div-commentary'><p style="margin-left:1em">【疏】四一願。成清淨三業。</p>
</div>
<div class='div-orig'><p>以無著無縛解脫心．勤修普賢諸根行願。得聰利根。調順根。一切法自在根。無盡根。勤修一切善根根。一切佛境界平等根。受一切菩薩不退轉記大精進根．了知一切佛法金剛界根。一切如來智慧光照金剛燄根。分別一切諸根自在根。安立無量眾生於一切智根。無邊廣大根。一切圓滿根。清淨無礙根。</p>
</div>
<div class='div-commentary'><p style="margin-left:1em">【疏】五一願．諸根三業。別有十四根。皆以勝用增上光顯義故。立以根名。初聰利等三根．約眼等六。兼五受根。聰利者．領覽敏疾故。調順者。內無剛強故。自在者。外境不牽故。餘約信等五根。初一信根。信心無盡故。亦兼命根。次一進。次一念。唯念佛平等故。次一定及精進。以不退轉是定義故。餘七皆慧。<span class='note-inline'>(【鈔】別有十四根者。按經文數．有十四。義合二十二根。如俱舍第十一明。皆以勝用者。彼論解根有二義。此依薩婆多宗。故彼論云。最勝自在光顯名根。由此總成根增上義。解云。根體勝故．為最勝。根用勝故．名為自在。體用雙彰．名為光顯。由有最勝自在光顯．名為增上。將增上義以釋根也。論云。此增上義．誰望於誰。釋曰。謂二十二根。望誰增上。頌曰。傳說五於四。四根於二種。五八染淨中。各別為增上。釋曰。傳說五於四者。眼等五根．於其四事．能為增上。一莊嚴身。二導養身。三生識等。四不共事。釋曰。初盲聾等。非莊嚴故。二眼見耳聞。避險難故。香味觸三．是段食性．能受用故。三生識等。等取心所。四不共事。眼唯見等。言四根於二種者。謂男女命意。名為四根。各於二種而得增上。男女於二得增上者。一有情異。謂男女類別。二分別異。謂形相言音乳房等別。命根二者。一能續過去眾同分。二能持現在眾同分。意根二者。一能續後有。二自在隨行。謂經云。心能導世間．即自在義。心能徧攝受．即隨行義。如是一心法。皆自在隨行。言五八染淨中者。五．謂樂等五受。八．謂信等五根．三無漏根。謂五受順三毒染。信等八根順清淨法。隨生長故。頌云。未知當知根。具知根亦爾。於得後後道。涅槃等增上。釋曰。言亦爾者。類顯一一。各能為根。未知根是見道。已知根是修道。具知根是無學道。未知於已知根道有增上用。見道引修道故。已知於具知道有增上用。引無學故。具知於涅槃有增上用。由具知根心得解脫。心若解脫。方證涅槃故。已知是未知之後。具知是已知之後。故言後後。兼五受根者。頌云。身不悅名苦。（損惱義故。）即此悅名樂。（攝養義故。）及三定心悅。（謂第三禪。五識無故。無有身樂。心悅名樂。）餘處悅名喜。（餘處。謂初二禪。及欲界處。心悅名喜。）心不悅名憂。中捨二無別。（中謂非苦非樂。此處中故。名為捨根。捨在身心。同無分別。任運面生。故雖通二。身心二捨。同一捨根耳。）見修無學道．依九立三根者。釋曰。九謂意．喜．樂．捨．信等五根。若在見道．依此九立未知當知根。修道及無學．亦依九立已知具知。論云。如是三名．因何而立。謂在見道。有未曾知。當知行轉。故說彼名未知當知根。)</span>金剛界根者。義兼定慧。金剛三昧．即是定故。金剛正智．即是慧故。界即是性。智了心性．名上定故。亦即未知當知根。現觀位中得不壞故。金剛燄者。燄通事理．及能所故。即已知根。已成智故。離世間品云。如金剛根。證知一切諸法性故。即此界根。又云。金剛光燄根。普照一切佛境界故。佛境有二。一所觀境．通於事理。二分齊境．即能觀智。亦得稱境。<span class='note-inline'>(金剛燄下。文中有二。一正釋。金剛發燄。金剛如燈。發燄如教。故雙了事理。言及能所者。照境為所。亦兼照於能觀智也。即已知根者。通照事理．如修道中故。二離世間下。引證。)</span>次三調化。後二果圓惑淨。即具知根也。</p>
</div>
<div class='div-orig'><p>以無著無縛解脫心．修普賢行。得一切菩薩神力。所謂無量廣大力神力。無量自在智神力。不動其身普現一切佛剎神力。無礙不斷自在神力。普攝一切佛剎置於一處神力。一身徧滿一切佛剎神力。無礙解脫遊戲神力。無所作一念自在神力。住無性無依神力。一毛孔中次第安立不可說世界。徧遊法界諸佛道場。示諸眾生．皆令得入大智慧門神力。</p>
</div>
<div class='div-commentary'><p style="margin-left:1em">【疏】六一願神力三業。文雖闕語。義亦兼具。</p>
<p style="margin-left:1em">○第二即入重重德。</p>
</div>
<div class='div-orig'><p>以無著無縛解脫心．入普賢門．生菩薩行。以自在智．於一念頃．普入無量諸佛國土。一身容受無量佛剎。獲能嚴淨佛國土智。恆以智慧觀見無邊諸佛國土。永不發起二乘之心。</p>
<p>以無著無縛解脫心。修普賢方便行。入智慧境界。生如來家。住菩薩道。具足不可說不可說無量不思議殊勝心。行無量願未曾休息。了知三世一切法界。</p>
<p>以無著無縛解脫心．成就普賢清淨法門。於一毛端量處．悉包容盡虛空徧法界不可說不可說一切國土。皆使明見。如一毛端量處。徧法界虛空界一一毛端量處．悉亦如是。</p>
</div>
<div class='div-commentary'><p style="margin-left:1em">【疏】分六。初三入普賢門。一行門。二智門。三法門。</p>
</div>
<div class='div-orig'><p>以無著無縛解脫心．成就普賢深心方便。於一念心中．現一眾生不可說不可說劫念心。如是乃至現一切眾生爾許劫念心。</p>
<p>以無著無縛解脫心．入普賢迴向行方便地。於一身中悉能包納盡法界不可說不可說身。而眾生界無所增減。如一身。乃至周徧法界一切身悉亦如是。</p>
<p>以無著無縛解脫心．成就普賢大願方便捨。離一切想倒心倒見倒。普入一切諸佛境界。常見諸佛虛空界等清淨法身。相好莊嚴神力自在。常以妙音開示演說無礙無斷。令其聞者如說受持。於如來身了無所得。</p>
</div>
<div class='div-commentary'><p style="margin-left:1em">【疏】二有三願．成普賢方便。一深心方便。以契理深心。故於一心。能現多心。二迴向方便。一身悉包一切。但向一身．已向一切．故云方便。三大願方便。以無得心。入佛境故。</p>
</div>
<div class='div-orig'><p>以無著無縛解脫心．修普賢行．住菩薩地。於一念中．入一切世界。所謂入仰世界。覆世界。不可說不可說十方網一切處廣大世界。以因陀羅網分別方便。普分別一切法界。以種種世界入一世界。以不可說不可說無量世界入一世界。以一切法界所安立無量世界入一世界。以一切虛空界所安立無量世界入一世界。而亦不壞安立之相。悉令明見。</p>
</div>
<div class='div-commentary'><p style="margin-left:1em">【疏】三有二願。入普賢位。初一始入於地。故能入剎無礙。</p>
</div>
<div class='div-orig'><p>以無著無縛解脫心．修習普賢菩薩行願．得佛灌頂。於一念中．入方便地。成滿安住眾行智寶。悉能了知一切諸想。所謂眾生想。法想。剎想。方想。佛想。世想。業想。行想。界想。解想。根想。時想。持想。煩惱想。清淨想。成熟想。見佛想。轉法輪想。聞法解了想。調伏想。無量想。出離想。種種地想。無量地想。菩薩了知想。菩薩修習想。菩薩三昧想。菩薩三昧起想。菩薩成想。菩薩壞想。菩薩歿想。菩薩生想。菩薩解脫想。菩薩自在想。菩薩住持想。菩薩境界想。劫成壞想。明想。暗想。晝想。夜想。半月一月一時一歲變異想。去想。來想。住想。坐想。睡想。覺想。如是等想。於一念中悉能了知。而離一切想。無所分別。斷一切障．無所執著。一切佛智充滿其心。一切佛法長其善根。與諸如來等同一身。一切諸佛之所攝取。離垢清淨。一切佛法皆隨修學到於彼岸。</p>
</div>
<div class='div-commentary'><p style="margin-left:1em">【疏】後一終成。故得灌頂成智。於中三。初標能所知。次所謂下。列所知想。有五十二。其業行界解根等。皆十力智所知。如初會釋。餘亦攝在其內。持謂執持善惡。地謂斷證分齊。菩薩成者．解行正命。菩薩壞者．戒見邪命。餘皆可知。後如是等想下。結能知德。謂離四過失。具五功德。<span class='note-inline'>(【鈔】謂離四過等者。從一切佛智下。即具五功德。)</span></p>
</div>
<div class='div-orig'><p>以無著無縛解脫心．為一切眾生修普賢行．生大智寶。於一一心中．知無量心。隨其依止。隨其分別。隨其種性。隨其所作。隨其業用。隨其相狀。隨其思覺。種種不同靡不明見。</p>
<p>以無著無縛解脫心．成就普賢大願智寶。於一處中。知於無量不可說處。如於一處。於一切處悉亦如是。</p>
<p>以無著無縛解脫心．修習普賢行業智地。於一業中．能知無量不可說不可說業。其業各以種種緣造．明了知見。如於一業。於一切業悉亦如是。</p>
<p>以無著無縛解脫心．修習普賢知諸法智。於一法中．知不可說不可說法。於一切法中而知一法。如是諸法各各差別。無有障礙無違無著。</p>
</div>
<div class='div-commentary'><p style="margin-left:1em">【疏】四有四願成普賢智。一成行智。無機不知。以化眾生為其行故。二大願智。無處不知。願徧化故。三窮業智。了因緣故。四知法智．知化法故。</p>
</div>
<div class='div-orig'><p>以無著無縛解脫心．住菩薩行。得具普賢無礙耳根。於一言音中。知不可說不可說言音。無量無邊種種差別而無所著。如於一言音。於一切言音悉亦如是。</p>
<p>以無著無縛解脫心。修普賢智。起普賢行。住普賢地。於一一法中。演說不可說不可說法。其法廣大種種差別。教化攝受不可思議方便相應。於無量時。於一切時。隨諸眾生所有欲解。隨根隨時。以佛音聲而為說法。以一妙音．令不可說道場眾會無量眾生皆悉歡喜。一切如來所．無量菩薩充滿法界。立殊勝志。生廣大見。究竟了知一切諸行。住普賢地。隨所說法．於念念中悉能證入。一剎那頃．增長無量不可說不可說大智慧聚。盡未來劫如是演說。於一切剎．修習廣大虛空等行．成就圓滿。</p>
</div>
<div class='div-commentary'><p style="margin-left:1em">【疏】五有二願。願成普賢聽說。初耳無不聽。次舌無不演。</p>
</div>
<div class='div-orig'><p>以無著無縛解脫心．修習普賢諸根行門。成大行王。於一一根中．悉能了知無量諸根．無量心樂．不思議境界所生妙行。</p>
</div>
<div class='div-commentary'><p style="margin-left:1em">【疏】六有一願．成知根德。一攝一切。於中言大行王者。以徧知根。於化行自在故。一根知一切根者。有二義。一約理融。二約事別。謂如一人．有多乘根性。一一乘中。有無量品。如聲聞中。有信行法行等。此二通有退思護住等上中下根。隨於一品。復有信等種種善根之異。<span class='note-inline'>(【鈔】如聲聞等。此二通有退思護住者。俱舍二十五云。阿羅漢有六。謂退至不動。前五信解生。總名時解脫。後不時解脫。從前見至生。釋曰。契經說有六阿羅漢。一者退法。謂遇少緣。便退所得。二者思法。謂懼退失．恆思自害。三者護法。謂於所得。喜自防護。四安住法。無勝退緣。雖不自護。亦能不退。無勝加行亦不增進。五堪達法。謂性堪能。好修練根．速達不動。六不動法。不為煩惱所退動故。前五種性。從無學位。信解性生。此五總名時解脫也。以要待時。方能入定。及心解脫。言待時者。此有六種。一得好衣。二得好食。三得好臥具。四得好處。五得好說法師。六得好同學。後不動性。名不時解脫。謂是利根。以不待時．便能入定。及心解脫故。從無學位。見至性生。釋曰。論云。從無學位信解生等者。二十三論云。第十六心。隨三<span class='corr'>向</span>住果。名信解見至。亦由鈍利別。釋曰。隨三向住果者。隨三向人。至住三果。隨鈍利根．得名不同。若鈍根人．名為信解。若利根者。名為見至。前隨信行。今名勝解。謂由信故。勝解相顯。名為信解。前隨法行。今名見至。謂由向見。得至果見。故名見至。此二聖者。信慧互增。故標信解。見至名別。言謂由向見得至果見者。以法行人。見理情多故。)</span></p>
<p style="margin-left:1em">○第三得色甚微細下十門。明願得普賢微細知法。以所知之事幽微。故能知之智微細。微細有二。一準無性攝論。以難知故。二就經宗。於一法中．有一切法。炳然齊現故。如文云。眾生業報微細等。即約初義。如在母胎等。通於二義。十門即為十段．第一明世間法微細。</p>
</div>
<div class='div-orig'><p>以無著無縛解脫心．住普賢行大迴向心。得色甚微細智。身甚微細智。剎甚微細智。劫甚微細智。世甚微細智。方甚微細智。時甚微細智。數甚微細智。業報甚微細智。清淨甚微細智。如是等一切甚微細。於一念中悉能了知。而心不恐怖。心不迷惑。不亂不散。不濁不劣。其心一緣。心善寂定。心善分別。心善安住。</p>
</div>
<div class='div-commentary'><p style="margin-left:1em">【疏】瑜伽云。色微細性有三。一損減微細性。即析至極微。二種類微細性。謂如風等。色中有色。三心自在轉微細性。即色無色界色。如經說。有天住一毛端量地處．展轉無礙。此三即難知微細也。餘之難知．類此各有異義。文中分三。初標德所依。次得色下。列所得法。後如是等下。結能知之德。不怖甚深。不迷理事。亂謂錯謬。散謂不專。濁謂垢染。劣無堪任。今皆反此。上明離過。下顯成德。一緣．謂專注一境故不散。善寂．謂心境兩亡故不亂。即定而知．名善分別．故不迷。即照而止．名善住．故不怖。此能知之德。以在初門．義通下九。皆應爾知。<span class='note-inline'>(【鈔】一緣謂專注者。釋曰。此下成德。翻上諸過。而小不次。一緣成上不散。以善寂成上不亂。以善分別成上不迷。以善住成上不怯怖。)</span></p>
<p style="margin-left:1em">○第二知眾生趣微細智。</p>
</div>
<div class='div-orig'><p>以無著無縛解脫心．住菩薩智。修普賢行無有懈倦。能知一切眾生趣甚微細。眾生死甚微細。眾生生甚微細。眾生住甚微細。眾生處甚微細。眾生品類甚微細。眾生境界甚微細。眾生行甚微細。眾生取甚微細。眾生攀緣甚微細。如是等一切甚微細。於一念中悉能了知。</p>
</div>
<div class='div-commentary'><p style="margin-left:1em">【疏】住謂住壽。餘並可知。</p>
<p style="margin-left:1em">○第三知菩薩行德微細智。</p>
</div>
<div class='div-orig'><p>以無著無縛解脫心．立深志樂修普賢行。能知一切菩薩從初發心為一切眾生修菩薩行甚微細。菩薩住處甚微細。菩薩神通甚微細。菩薩遊行無量佛剎甚微細。菩薩法光明甚微細。菩薩清淨眼甚微細。菩薩成就殊勝心甚微細。菩薩往詣一切如來道場眾會甚微細。菩薩陀羅尼門智甚微細。菩薩無量無畏地一切辯才藏演說甚微細。菩薩無量三昧相甚微細。</p>
<p>菩薩見一切佛三昧智甚微細。菩薩甚深三昧智甚微細。菩薩大莊嚴三昧智甚微細。菩薩法界三昧智甚微細。菩薩大自在神通三昧智甚微細。菩薩盡未來際廣大行住持三昧智甚微細。菩薩出生無量差別三昧智甚微細。菩薩出生一切諸佛前勤修供養恆不捨離三昧智甚微細。菩薩修行一切甚深廣博無障無礙三昧智甚微細。菩薩究竟一切智地住持行智地．大神通地。決定義地。離翳三昧智甚微細。如是等一切甚微細。悉能了知。</p>
</div>
<div class='div-commentary'><p style="margin-left:1em">【疏】列所得中。有二十句。前十別類。後十同明三昧。</p>
<p style="margin-left:1em">○第四知菩薩位德大用智。</p>
</div>
<div class='div-orig'><p>以無著無縛解脫心．修普賢行。悉知一切菩薩安立智甚微細。菩薩地甚微細。菩薩無量行甚微細。菩薩出生迴向甚微細。菩薩得一切佛藏甚微細。菩薩觀察智甚微細。菩薩神通願力甚微細。菩薩演說三昧甚微細。菩薩自在方便甚微細。菩薩印甚微細。菩薩一生補處甚微細。</p>
</div>
<div class='div-commentary'><p style="margin-left:1em">【疏】於中三。初標所修。次悉知下。列所得。有四十一種。初十一事。位行成滿。</p>
</div>
<div class='div-orig'><p>菩薩生兜率天甚微細。菩薩住止天宮甚微細。菩薩嚴淨佛國甚微細。菩薩觀察人中甚微細。菩薩放大光明甚微細。菩薩種族殊勝甚微細。菩薩道場眾會甚微細。菩薩徧一切世界受生甚微細。菩薩於一身示現一切身命終甚微細。菩薩入母胎甚微細。菩薩住母胎甚微細。菩薩在母胎中自在示現一切法界道場眾會甚微細。菩薩在母胎中示現一切佛神力甚微細。菩薩示現誕生事甚微細。菩薩師子遊行七步智甚微細。菩薩示處王宮巧方便智甚微細。菩薩出家修調伏行甚微細。菩薩菩提樹下坐道場甚微細。菩薩破魔軍眾成阿耨多羅三藐三菩提甚微細。如來坐菩提座放大光明照十方界甚微細。如來示現無量神變甚微細。如來師子吼大涅槃甚微細。如來調伏一切眾生而無所礙甚微細。如來不思議自在力如金剛菩提心甚微細。如來普護念一切世間境界甚微細。如來普於一切世界施作佛事盡未來劫而無休息甚微細。如來無礙神力周徧法界甚微細。如來於盡虛空界一切世界普現成佛調伏眾生甚微細。如來於一佛身現無量佛身甚微細。如來於去來今三世中皆處道場自在智甚微細。</p>
</div>
<div class='div-commentary'><p style="margin-left:1em">【疏】後生兜率下三十事。明位滿大用．現八相等。其中有菩薩佛名因果之異。皆是用中之事耳。其微細之事。離世間品。及不思議法品廣明。</p>
</div>
<div class='div-orig'><p>如是等一切微細悉能了知。成就清淨。普能示現一切世間。於念念中增長智慧圓滿不退。善巧方便修菩薩行無有休息。成就普賢迴向之地。具足一切如來功德．永不厭捨菩薩所行。出生菩薩現前境界。無量方便皆悉清淨。普欲安隱一切眾生。修菩薩行。成就菩薩大威德地。得諸菩薩心之樂欲。獲金剛幢迴向之門。出生法界諸功德藏。常為諸佛之所護念。入諸菩薩深妙法門。演說一切真實之義。於法善巧無所違失。起大誓願不捨眾生。於一念中盡知一切心非心地境界之藏。於非心處示生於心。遠離語言安住智慧。同諸菩薩所行之行。以自在力示成佛道。盡未來際常無休息。一切世間眾生劫數妄想言說之所建立。神通願力悉能示現。</p>
</div>
<div class='div-commentary'><p style="margin-left:1em">【疏】三如是下。結能知德。謂成普賢自在行德。德亦名益。此德通從諸智而生。亦可別配。恐厭繁文。於中云心非心等者。以識緣境。名為心地。以智了境。名非心地。識所了境。通於善惡。善唯有漏。智所了境。唯無漏善。漏無漏境。心能含之。心即名藏。故晉經云。究竟了知思議不思議地諸功德藏。言於非心處示生於心者。即非心量之心量也。由此故能離言語道。安住智等。故晉經云。於不思議出生思議。示諸法門離言語道。上經云。菩薩住是不思議。於中思議不可盡。入此不可思議處。思與非思俱寂滅。即斯義也。以心與非心。生滅真如。非即離故。不為此釋。令入誤解。謂使無情有心。設令無情有心。既云示生。於理無失。餘文可知。<span class='note-inline'>(【鈔】不為此釋下。第二揀濫。人多誤解。情作非情。非情作情。故下又縱云。設言於非心處示生於心。是非情為情者。既言示生。非真無情為有情矣。)</span></p>
<p style="margin-left:1em">○第五知眾生界智。</p>
</div>
<div class='div-orig'><p>以無著無縛解脫心．修普賢行。得一切眾生界甚微細智。所謂眾生界分別甚微細智。眾生界言說甚微細智。眾生界執著甚微細智。眾生界異類甚微細智。眾生界同類甚微細智。眾生界無量趣甚微細智。眾生界不思議種種分別所作甚微細智。眾生界無量雜染甚微細智。眾生界無量清淨甚微細智。如是等一切眾生界境界甚微細。於一念中。能以智慧皆如實知。廣攝眾生而為說法。開示種種清淨法門。令修菩薩廣大智慧。化身無量見者歡喜。以智日光照菩薩心。令其開悟智慧自在。</p>
</div>
<div class='div-commentary'><p style="margin-left:1em">【疏】其第二知眾生趣．即十力中自業智境。此知生界即是性。異十力之中。種種界智境。故晉經云。入眾生性微細也。文中三。初標得所依。次得一切下。列所得智。於中十句。初總。所謂下別。別言眾生界分別等者。亦可言眾生分別界等。一分別者。自性強思。起邪見等。二言說界者。依邪師教．名言熏習等。三謂戒見等。四五可知。六欲求趣<span class='note-inline'>(【校】上三字．纂要作求趣欲。)</span>天。有求趣靜慮。邪梵行求趣無色無想。各謂為涅槃故。七謂諸行界。諸求眾生．行各異故。隨一邪求。有裸形等種種殊故。八多貪瞋等雜染異故。九聞一乘三乘無量乘等皆清淨故。又染淨二句．通前七句。謂有染分別．淨分別等。又通有四義．故甚深微細。一顛倒即空故。二理有真實故。三緣成離念故。四相入無覊故。三如是下。結能知德業。初結德。後廣攝下。明作業．亦有通別。思以配之。</p>
<p style="margin-left:1em">○第六知世界智。</p>
</div>
<div class='div-orig'><p>以無著無縛解脫心。為一切眾生於一切世界修普賢行。得盡虛空界法界一切世界甚微細智。所謂小世界甚微細智。大世界甚微細智。雜染世界甚微細智。清淨世界甚微細智。無比世界甚微細智。種種世界甚微細智。廣世界甚微細智。狹世界甚微細智。無礙莊嚴世界甚微細智。徧一切世界佛出現甚微細智。徧一切世界說正法甚微細智。徧一切世界普現身甚微細智。徧一切世界放大光明甚微細智。盡一切世界示現諸佛自在神通甚微細智。盡一切世界以一音聲示一切音甚微細智。入一切世界一切佛剎道場眾會甚微細智。以一切法界佛剎作一切佛剎甚微細智。以一佛剎作一切法界佛剎甚微細智。知一切世界如夢甚微細智。知一切世界如像甚微細智。知一切世界如幻甚微細智。如是了知出生一切菩薩之道。入普賢行智慧神通。具普賢觀。修菩薩行。常無休息。得一切佛自在神變。具無礙身。住無依智。於諸善法無所取著。心之所行悉無所得。於一切處起遠離想。於菩薩行起淨修想。於一切智無取著想。以諸三昧而自莊嚴。智慧隨順一切法界。</p>
</div>
<div class='div-commentary'><p style="margin-left:1em">【疏】文三。初總標。次所謂下．別顯。有二十一智。初九直語器界。次九明其受用。其一多相作。亦是菩薩受用。後三正知無取著故。三如是下。顯能知德。於中亦有通別。別可思之。</p>
<p style="margin-left:1em">○第七知法界智。</p>
</div>
<div class='div-orig'><p>以無著無縛解脫心．入普賢菩薩行門。得無量法界甚微細智。演說一切法界甚微細智。入廣大法界甚微細智。分別不思議法界甚微細智。分別一切法界甚微細智。一念徧一切法界甚微細智。普入一切法界甚微細智。知一切法界無所得甚微細智。觀一切法界無所礙甚微細智。知一切法界無有生甚微細智。於一切法界現神變甚微細智。</p>
</div>
<div class='div-commentary'><p style="margin-left:1em">【疏】此顯即理之事法界。故云一切法界。即事之理．復云不生等。亦初標所修。次得無量下。辨所得。初句總。餘十別。</p>
</div>
<div class='div-orig'><p>如是等一切法界甚微細。以廣大智皆如實知。於法自在示普賢行。令諸眾生皆悉滿足。不捨於義。不著於法。出生平等無礙之智。知無礙本。不住一切法。不壞諸法性。如實無染猶若虛空。隨順世間起於言說。開真實義。示寂滅性。於一切境．無依無住．無有分別。明見法界廣大安立。了諸世間及一切法．平等無二．離一切著。</p>
</div>
<div class='div-commentary'><p style="margin-left:1em">【疏】後結能知之德。唯就通說。於中初標二利滿足。後不捨下。釋成滿義。普賢行滿．不出二種。一證道。二化道。初離二邊。顯證道滿。不捨於義．此離空邊。不著於法．此離有邊。故得平等無礙之智。言知無礙本．即是所證。次不住下。雙照二諦。明化道滿。可知。</p>
<p style="margin-left:1em">○第八知入劫智。</p>
</div>
<div class='div-orig'><p>以無著無縛解脫心．修普賢行。生諸劫甚微細智。所謂以不可說劫為一念甚微細智。以一念為不可說劫甚微細智。以阿僧祇劫入一劫甚微細智。以一劫入阿僧祇劫甚微細智。以長劫入短劫甚微細智。以短劫入長劫甚微細智。入有佛劫無佛劫甚微細智。知一切劫數甚微細智。知一切劫非劫甚微細智。一念中見三世一切劫甚微細智。</p>
</div>
<div class='div-commentary'><p style="margin-left:1em">【疏】初標。次所謂下列。</p>
</div>
<div class='div-orig'><p>如是等一切諸劫甚微細。以如來智於一念中皆如實知。得諸菩薩圓滿行王心。入普賢行心。離一切分別異道戲論心。發大願無懈息心。普見無量世界網無量諸佛充滿心。於諸佛善根諸菩薩行能聞持心。於安慰一切眾生廣大行聞已不忘心。能於一切劫現佛出世心。於一一世界盡未來際行不動行無休息心。於一切世界中．以如來身業充滿菩薩身心。</p>
</div>
<div class='div-commentary'><p style="margin-left:1em">【疏】後結能知德。亦是益相。先結後益。可知。</p>
<p style="margin-left:1em">○第九知法智。</p>
</div>
<div class='div-orig'><p>以無著無縛解脫心．修普賢行。成不退轉。得一切法甚微細智。所謂甚深法甚微細智。廣大法甚微細智。種種法甚微細智。莊嚴法甚微細智。一切法無有量甚微細智。一切法入一法甚微細智。一法入一切法甚微細智。一切法入非法甚微細智。無法中安立一切法而不相違甚微細智。入一切佛法方便無有餘甚微細智。</p>
</div>
<div class='div-commentary'><p style="margin-left:1em">【疏】初標。次所謂下列。文有十句。義有四重。一法體具德。二一切入一等。明法用即入。三入非法等。明理事相即。亦有無相即。以非法有三義。一非善法故。二非即是無．如兔角等。三非即是理。今是後二。次云無法．亦即非法。晉本名非。今譯以非通二義。故互明之。依第二義。則法本自無因緣生諸。故云安立。若依第三。則從無住本．立一切法。故不相違。四入方便無餘。是體用善巧。</p>
</div>
<div class='div-orig'><p>如是等．一切世界一切言說所安立法諸微細智。與彼同等．其智無礙。皆如實知。得入無邊法界心。於一一法界．深心堅住成無礙行。以一切智充滿諸根。入諸佛智正念方便。成就諸佛廣大功德徧滿法界。普入一切諸如來身。現諸菩薩所有身業。隨順一切世界言辭。演說於法。得一切佛神力所加智慧意業。出生無量善巧方便。分別諸法薩婆若智。</p>
</div>
<div class='div-commentary'><p style="margin-left:1em">【疏】後結德。可知。</p>
<p style="margin-left:1em">○第十得總知一切盡無餘微細智。故晉經十句．皆有無餘之言。</p>
</div>
<div class='div-orig'><p>以無著無縛解脫心．修普賢行。出生一切甚微細智。所謂知一切剎甚微細智。知一切眾生甚微細智。知一切法果報甚微細智。知一切眾生心甚微細智。知一切說法時甚微細智。知一切法界甚微細智。知一切盡虛空界三世甚微細智。知一切語言道甚微細智。知一切世間行甚微細智。知一切出世行甚微細智。乃至知一切如來道一切菩薩道一切眾生道甚微細智。修菩薩行．住普賢道。若文若義皆如實知。生如影智。生如夢智。生如幻智。生如響智。生如化智。生如空智。生寂滅智。生一切法界智。生無所依智。生一切佛法智。</p>
</div>
<div class='div-commentary'><p style="margin-left:1em">【疏】文中分四。初總標。二所謂下．別列。即牒前十門。名或小變。次或不等。會意皆同。<span class='note-inline'>(【鈔】名或小異者。今當會之。一剎．即第六世界。二眾生．即第二眾生趣。三一切法果報．即第九法。四眾生心．即第五眾生界。五一切說法時．即第八入劫。六法界．即第七法界。七盡虛空界一切三世．亦屬第八入劫。八語言道．即第四菩薩位德。位但假名故。九世間行．即第一世間法。十出世間行．即第三菩薩行德甚微細。十句結於九門。故一重明。而劫即長時。三世即短時矣。)</span>三乃至下．結所不說。四生如影下．顯知之德。亦有通別。通從前生。別則次第。對前十句。一外剎是心之影像故。今能知剎．則知影像。二眾生想現．故云如夢。三者果報緣生。故如幻。四心性寂然。緣感成異．故云如響。五說時如化。六即空界。七言語本寂。八即法界。九世間無依。十出世間行即是佛法。</p>
<p style="margin-left:1em">○第二迴向實際。</p>
</div>
<div class='div-orig'><p>佛子。菩薩摩訶薩以無著無縛解脫心迴向。不分別若世間若世間法。不分別若菩提若菩提薩埵．不分別若菩薩行若出離道。不分別若佛若一切佛法。不分別若調伏眾生若不調伏眾生。不分別若善根若迴向。不分別若自若他。不分別若施物若受施者。不分別若菩薩行若等正覺。不分別若法若智。</p>
</div>
<div class='div-commentary'><p style="margin-left:1em">【疏】文有十對。初假實對。二即人法。求菩提故．名菩提薩埵。三即體用．亦名能所。梁攝論云。於分別依他起性。不見所行行．及能行道。即此義也。謂證智能行．則出離故。第九因果。等正覺者。約人契法。異前菩提。三中雖有菩薩行．意取所行。此約為因。故不重也。十法即教法。教智相對。餘並可知。</p>
<p style="margin-left:1em">○第二大科總結多門。</p>
</div>
<div class='div-orig'><p>佛子。菩薩摩訶薩以彼善根如是迴向。所謂心無著無縛解脫。身無著無縛解脫。口無著無縛解脫。業無著無縛解脫。報無著無縛解脫。世間無著無縛解脫。佛剎無著無縛解脫。眾生無著無縛解脫。法無著無縛解脫。智無著無縛解脫。</p>
</div>
<div class='div-commentary'><p style="margin-left:1em">【疏】由心無縛。令身等皆無縛著也。</p>
<p style="margin-left:1em">○大科第三行成利益。</p>
</div>
<div class='div-orig'><p>菩薩摩訶薩如是迴向時。如三世諸佛為菩薩時所修迴向而行迴向。學過去諸佛迴向。成未來諸佛迴向。住現在諸佛迴向。安住過去諸佛迴向道。不捨未來諸佛迴向道。隨順現在諸佛迴向道。勤修過去諸佛教。成就未來諸佛教。了知現在諸佛教。滿足過去諸佛平等。成就未來諸佛平等。安住現在諸佛平等。行過去諸佛境界。住未來諸佛境界。等現在諸佛境界。得三世一切諸佛善根。具三世一切諸佛種性。住三世一切諸佛所行。順三世一切諸佛境界。</p>
</div>
<div class='div-commentary'><p style="margin-left:1em">【疏】初牒後顯。顯有十句。初總餘別。別中一迴向者。正起修行。二道者。常遊法徑。三迴向教。四平等智。五所緣境。六功行絕修。是佛善根。七了見本源。成如來性。八無礙悲智．是佛所行。如出現品。九無盡體用．是分齊境。</p>
<p style="margin-left:1em">○第三結名。</p>
</div>
<div class='div-orig'><p>佛子。是為菩薩摩訶薩第九無著無縛解脫心迴向。</p>
</div>
<div class='div-commentary'><p style="margin-left:1em">【疏】從初廣說。故有心言。</p>
<p style="margin-left:1em">○第二位果。</p>
</div>
<div class='div-orig'><p>菩薩摩訶薩住此迴向時。一切金剛輪圍山所不能壞。於一切眾生中色相第一。無能及者。悉能摧破諸魔邪業。普現十方一切世界修菩薩行。為欲開悟一切眾生．以善方便．說諸佛法．得大智慧。於諸佛法．心無迷惑。在在生處．若行若住．常得值遇不壞眷屬。三世諸佛所說正法．以清淨念．悉能受持。盡未來劫修菩薩行。常不休息．無所依著。普賢行願．增長具足。得一切智．施作佛事。成就菩薩自在神通。</p>
</div>
<div class='div-commentary'><p style="margin-left:1em">【疏】成三種果。一現成果。於中先自利。後為欲下利他。二在在下．成當得果。初自利。後盡未來下。兼於自他。三普賢下。明終成果。因果無礙。</p>
<p style="margin-left:1em">○第二應頌。</p>
</div>
<div class='div-orig'><p>爾時金剛幢菩薩。承佛神力。普觀十方而說頌言。</p>

<div class="lg regular" style="margin-left:0em;"><div class='lg-row'>普於十方無等尊　未曾一起輕慢心　隨其所修功德業　亦復恭敬生尊重</div>
<div class='lg-row'>所修一切諸功德　不為自己及他人　恆以最上信解心　利益眾生故迴向</div>
<div class='lg-row'>未嘗暫起高慢心　亦復不生下劣意　如來所有身等業　彼悉請問勤修習</div>
</div></div>
<div class='div-commentary'><p style="margin-left:1em">【疏】五十一偈分二。先頌位行。後二位果。前中三。初三頌所迴善根。二所修下．四十四頌．頌迴向行。三過去下二頌。頌行成利益。今初。云不為自己等者。照理大智．無私自他。同體大悲．利益迴向。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>所修種種諸善根　悉為利益諸含識　安住深心廣大解　迴向人尊功德位</div>
</p></div>
<div class='div-commentary'><p style="margin-left:1em">【疏】二頌迴向中．但頌廣大。略不頌甚深。以徧在廣大中故。文二。初一偈．頌普賢自分究竟。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世間所有無量別　種種善巧奇特事　粗細廣大及甚深　靡不修行皆了達</div>
<div class='lg-row'>世間所有種種身　以身平等入其中　於此修行得了悟　慧門成就無退轉</div>
<div class='lg-row'>世間國土無量種　微細廣大仰覆別　菩薩能以智慧門　一毛孔中無不見</div>
</div></div>
<div class='div-commentary'><p style="margin-left:1em">【疏】餘頌勝進究竟。於中前長行有三。一攝法廣大德。二即入重重德。三微細容持德。今通頌之。但顯微細。於中分十。第一有三偈。頌世間微細智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生心行無有量　能令平等入一心　以智慧門悉開悟　於所修行不退轉</div>
</p></div>
<div class='div-commentary'><p style="margin-left:1em">【疏】二一偈頌眾生趣。趣由行別故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生諸根及欲樂　上中下品各不同　一切甚深難可知　隨其本性悉能了</div>
<div class='lg-row'>眾生所有種種業　上中下品各差別　菩薩深入如來力　以智慧門普明見</div>
</div></div>
<div class='div-commentary'><p style="margin-left:1em">【疏】三有二偈．超頌第五眾生界。界即根性故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>不可思議無量劫　能令平等入一念　如是見已徧十方　修行一切清淨業</div>
<div class='lg-row'>過去未來及現在　了知其相各不同　而亦不違平等理　是則大心明達行</div>
<div class='lg-row'>世間眾生行不同　或顯或隱無量種　菩薩悉知差別相　亦知其相皆無相</div>
</div></div>
<div class='div-commentary'><p style="margin-left:1em">【疏】四有三偈．頌第三菩薩行德。菩薩亦受眾生之稱。神通等行名顯。三昧等行名隱。餘義細詳。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方世界一切佛　所現自在神通力　廣大難可得思議　菩薩悉能分別知</div>
</p></div>
<div class='div-commentary'><p style="margin-left:1em">【疏】五十方下。二十七偈。頌第四位德大用。於中三。初一總。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切世界兜率中　自然覺悟人師子　功德廣大淨無等　如其體相悉能見　或現降神處母胎</div>
<div class='lg-row'>無量自在大神變　成佛說法示滅度　普徧世間無暫已　人中師子初生時　一切勝智悉承奉</div>
<div class='lg-row'>諸天帝釋梵王等　靡不恭敬而瞻侍　十方一切無有餘　無量無邊法界中　無始無末無遐邇</div>
<div class='lg-row'>示現如來自在力　人中尊導現生已　遊行諸方各七步　欲以妙法悟羣生　是故如來普觀察</div>
<div class='lg-row'>見諸眾生沈欲海　盲暗愚癡之所覆　人中自在現微笑　念當救彼三有苦　大師子吼出妙音</div>
<div class='lg-row'>我為世間第一尊　應然明淨智慧燈　滅彼生死愚癡暗　人師子王出世時　普放無量大光明</div>
<div class='lg-row'>令諸惡道皆休息　永滅世間眾苦難　或時示現處王宮　或現捨家修學道　為欲饒益眾生故</div>
<div class='lg-row'>示其如是自在力　如來始坐道場時　一切大地皆動搖　十方世界悉蒙光　六趣眾生咸離苦</div>
<div class='lg-row'>震動一切魔宮殿　開悟十方眾生心　昔曾受化及修行　皆使了知真實義　十方所有諸國土</div>
<div class='lg-row'>悉入毛孔無有餘　一切毛孔剎無邊　於彼普現神通力　一切諸佛所開演　無量方便皆隨悟</div>
<div class='lg-row'>設諸如來所不說　亦能解了勤修習　徧滿三千大千界　一切魔軍興鬬諍　所作無量種種惡</div>
<div class='lg-row'>無礙智門能悉滅　如來或在諸佛剎　或復現處諸天宮　或在梵宮而現身　菩薩悉見無障礙</div>
<div class='lg-row'>佛現無量種種身　轉於清淨妙法輪　乃至三世一切劫　求其邊際不可得　寶座高廣最無等</div>
<div class='lg-row'>徧滿十方無量界　種種妙相而莊嚴　佛處其上難思議　諸佛子眾共圍繞　盡於法界悉周徧</div>
<div class='lg-row'>開示菩提無量行　一切最勝所由道　諸佛隨宜所作業　無量無邊等法界　智者能以一方便</div>
<div class='lg-row'>一切了知無不盡　諸佛自在神通力　示現一切種種身　或現諸趣無量生　或現采女眾圍繞</div>
<div class='lg-row'>或於無量諸世界　示現出家成佛道　乃至最後般涅槃　分布其身起塔廟　如是種種無邊行</div>
<div class='lg-row'>導師演說佛所住　世尊所有大功德　誓願修行悉令盡　以彼善根迴向時　住於如是方便法</div>
<div class='lg-row'>如是修習菩提行　其心畢竟無厭怠</div>
</div></div>
<div class='div-commentary'><p style="margin-left:1em">【疏】次二十三．別頌因果八相等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來所有大神通　及以無邊勝功德　乃至世間諸智行　一切悉知無不盡</div>
<div class='lg-row'>如是一切人中主　隨其所有諸境界　於一念中皆了悟　而亦不捨菩提行</div>
<div class='lg-row'>諸佛所有微細行　及一切剎種種法　於彼悉能隨順知　究竟迴向到彼岸</div>
</div></div>
<div class='div-commentary'><p style="margin-left:1em">【疏】後三．頌能知之德。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有數無數一切劫　菩薩了知即一念　於此善入菩提行　常勤修習不退轉</div>
</p></div>
<div class='div-commentary'><p style="margin-left:1em">【疏】六一偈．頌第八知劫智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方所有無量剎　或有雜染或清淨　及彼一切諸如來　菩薩悉能分別知</div>
</p></div>
<div class='div-commentary'><p style="margin-left:1em">【疏】七一偈．頌第六世界智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於念念中悉明見　不可思議無量劫　如是三世無有餘　具足修治菩薩行</div>
<div class='lg-row'>於一切心平等入　入一切法亦平等　盡空佛剎斯亦然　彼最勝行悉了知</div>
</div></div>
<div class='div-commentary'><p style="margin-left:1em">【疏】八二偈．頌第七法界智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>出生眾生及諸法　所有種種諸智慧　菩薩神力亦復然　如是一切無窮盡</div>
</p></div>
<div class='div-commentary'><p style="margin-left:1em">【疏】九一偈．頌第九知法智。以法與法界。性相互舉。前分二門．義必相通。偈居一處。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸微細智各差別　菩薩盡攝無有餘　同相異相悉善知　如是修行廣大行</div>
<div class='lg-row'>十方無量諸佛剎　其中眾生各無量　趣生族類種種殊　住行力已悉能知</div>
</div></div>
<div class='div-commentary'><p style="margin-left:1em">【疏】十有二偈．頌一切法智。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去未來現在世　所有一切諸導師　若人知此而迴向　則與彼佛行平等</div>
<div class='lg-row'>若人能修此迴向　則為學佛所行道　當得一切佛功德　及以一切佛智慧</div>
<div class='lg-row'>一切世間莫能壞　一切所學皆成就　常能憶念一切佛　常見一切世間燈</div>
<div class='lg-row'>菩薩勝行不可量　諸功德法亦如是　已住如來無上行　悉知諸佛自在力</div>
</div></div>
<div class='div-commentary'><p style="margin-left:1em">【疏】成益位果二段。可知。</p>
<p style="margin-left:1em">【論】第七已下。有一百二行頌。文義自具。兩行一頌。第二隨文釋義者。云何為無著無縛解脫迴向。為無性理智無依．即一切無著。一切無縛。是故經云。甚深微細智。修菩薩行．住普賢道。若文若義。皆如實知。生如影智。生如夢。如幻。如響。如化。如空。乃至無所依等智生也。<span class='note-inline'>(第九無著無縛解脫迴向竟。)</span></p>
</div></div>
<p class='juan'>大方廣佛華嚴經疏論纂要卷第五十七</p></div>
</div><!-- end of div[@id='body'] -->
</body></html>