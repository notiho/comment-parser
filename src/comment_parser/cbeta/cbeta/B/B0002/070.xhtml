<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu160' />
<p class='juan'>大方廣佛華嚴經疏論纂要卷第七十</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu161' />
<div class='div-orig'><p class="head2">十地品第二十六<span class='note-inline'>(之十一)</span></p>
</div>
<div class='div-commentary'><p style="margin-left:1em">○第八不動地。初大意。</p>
<p style="margin-left:1em">【疏】所以來者。瑜伽云。雖於無相作意無缺無間多修習住。而未能於無相住中捨離功用。又未能得於相自在。修習得滿。故次來也。又約寄位。初之三地。寄同世間。次有四地。寄三乘法。第八已去。寄顯一乘。莊嚴論釋第七云。近一乘故。梁論亦說。八地已上。以為一乘。是知從前差別。進入一乘。故次來也。</p>
<p style="margin-left:1em">○言不動者。總有三義故。成唯識云。無分別智。任運相續。相用煩惱不能動故。謂任運故。功用不能動。相續故。相不能動。總由上二。煩惱不動。與本分大同。<span class='note-inline'>(【鈔】與本分下。即本論云。報行純熟。無相無間。故名不動。報行純熟。即是功用不動。前地所修。今此位成。名為報熟。空有常行。名為無間。不為有間空故。常在無相觀故。)</span></p>
<p style="margin-left:1em">○故所離障。亦離無相中作加行障。由有加行。未能現相及土。此地能斷。說斷二愚。一於無相作功用愚。二於相自在愚。令於相中不自在故。</p>
<p style="margin-left:1em">【論】此地何故名不動地。明此位菩薩。於處世間智。不須功用。神智思量。不思不為。而智隨萬有。通化無方。名為不動地。此地行願波羅蜜。為此地智增。以智體本淨。以願興行。轉更自在。若不以願起智。恐還同二乘。以願防之。不令滯淨。至此地已。法合得諸佛三加七種勸。令念本願。起生智用。任運能起廣大慈悲。便能成無作智悲。任運圓滿。</p>
<p style="margin-left:1em">【疏】其所證如。名不增減。以住無相．不隨淨染有增減故。即此亦名相土自在所依真如。證此真如。現相現土皆自在故。<span class='note-inline'>(【鈔】中邊論云。由通達此圓滿。證得無生法忍。於諸清淨雜染法中。不見一法有增有減。上釋不增減。世親釋相土自在所依真如云。於諸相中而得自在。名相自在。隨其所欲即能現前。故於所現土而得自在。如欲令土成金等寶。隨意成故。釋曰。相約現身。土約器界。故下文中。於三世間而辨自在故。)</span></p>
<p style="margin-left:1em">○所成行。亦名無生法忍相土自在。及所得果．即定自在等。皆由無相無功用故。</p>
<p style="margin-left:1em">○次正釋文亦有三分。初讚請。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>是時天王及天眾　聞此勝行皆歡喜　為欲供養於如來　及以無央大菩薩</div>
<div class='lg-row'>雨妙華旛及幢蓋　香鬘瓔珞與寶衣　無量無邊千萬種　悉以摩尼作嚴飾</div>
</div></div>
<div class='div-commentary'><p style="margin-left:1em">【疏】讚請中。有十二頌。分二。前十讚。後二請。前中二。初二天王天眾供讚。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>天女同時奏天樂　普發種種妙音聲　供養於佛并佛子　共作是言而讚歎</div>
<div class='lg-row'>一切見者兩足尊　哀愍眾生現神力　令此種種諸天樂　普發妙音咸得聞</div>
</div></div>
<div class='div-commentary'><p style="margin-left:1em">【疏】後八天女樂讚。於中二。初二標讚所依。餘六正顯讚德。總讚如來身土自在。將說身土自在地故。於中毛端約剎論處。毛孔約身。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於一毛端百千億　那由他國微塵數　如是無量諸如來　於中安住說妙法　一毛孔內無量剎</div>
<div class='lg-row'>各有四洲及大海　須彌鐵圍亦復然　悉見在中無迫隘　一毛端處有六趣　三種惡道及人天</div>
<div class='lg-row'>諸龍神眾阿脩羅　各隨自業受果報　於彼一切剎土中　悉有如來演妙音　隨順一切眾生心</div>
<div class='lg-row'>為轉最上淨法輪　剎中種種眾生身　身中復有種種剎　人天諸趣各各異　佛悉知已為說法</div>
<div class='lg-row'>大剎隨念變為小　小剎隨念亦變大　如是神通無有量　世間共說不能盡</div>
</div></div>
<div class='div-commentary'><p style="margin-left:1em">【疏】六中。前四依正互在。五依正重重。六轉變自在。兼結無盡。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>普發此等妙音聲　稱讚如來功德已　眾會歡喜默然住　一心瞻仰欲聽說</div>
<div class='lg-row'>時解脫月復請言　今此眾會皆寂靜　願說隨次之所入　第八地中諸行相</div>
</div></div>
<div class='div-commentary'><p style="margin-left:1em">【疏】後請可知。</p>
<p style="margin-left:1em">○第二正說分中二。先地行。後地果。前中有七種差別。一總明方便集作地分。二入一切法本來無生下。得淨忍分。三佛子菩薩成就此忍下。得勝行分。四佛子菩薩住此第八地以大下。淨佛國土分。五佛子菩薩成就如是身智下。得自在分。六此菩薩如是入已下。大勝分。七佛子此菩薩智地下。釋名分。七中。初二是趣地方便。一是遠方便。總前七地。集作此地方便故。二是近方便。前地得忍光明。此修熟令淨故。三是初住地行。謂依前淨忍。發起勝修故。次二即安住地行。謂四是正住之始。依前勝行。更起修淨佛土之行。五即正住之終。由淨土行。成德無礙。六是地滿行。此地望前。通皆是勝。今復地滿。勝中之勝。故云大勝。七即辨德彰號。通於始終。又前二分即是入心。餘是住心。今初分二。先標集德處。</p>
</div>
<div class='div-orig'><p>爾時金剛藏菩薩。告解脫月菩薩言。佛子。菩薩摩訶薩於七地中。</p>
</div>
<div class='div-commentary'><p style="margin-left:1em">【疏】集德處。謂總前七地。非獨第七。第七雖亦有下十法。而非次第。以是功用行滿。無功用際。故總集之。即四節中當第三也。<span class='note-inline'>(【鈔】四節之總。初地已釋。謂一入位。二入地。三入無功用。四菩薩地盡。)</span></p>
<p style="margin-left:1em">○二正顯所集。</p>
</div>
<div class='div-orig'><p>善修習方便慧。善清淨諸道。善集助道法。大願力所攝。如來力所加。自善力所持。常念如來力無所畏不共佛法。善清淨深心思覺。能成就福德智慧。大慈大悲不捨眾生。入無量智道。</p>
</div>
<div class='div-commentary'><p style="margin-left:1em">【疏】有十一句。分二。前三同相。諸地通行故。後八別相。諸地異修故。同中三句。一二種無我。上上證故。此即證道。地地轉勝。名上上證。巧證不著。經云方便。<span class='note-inline'>(【鈔】一二種無我下。即論文。此下疏釋。十地同證二無我理。下之二句。皆有三段。一舉經。二舉論釋。三疏釋論。)</span>二善淨諸道者。不住道清淨故。悲智雙運。故名為諸。三善集助道者。彼方便智行所攝。滿足助菩提分法故。方便是前證道。行即不住道。悲智等行故。菩提分．即是彼二所攝之助。助彼二故。後大願下。別相。攝八為七。一初地大願攝持。能至此故。二二地攝善戒中。如來力加故。彼經為證十力四無所畏等故。是故我今等行十善等。即上承佛力。三地中因修自證禪定神通。名自善力所持。四常念下。論云。四地中所說法分別智。教化智障淨勝。念通達佛法者。謂前十法明門是智。分別即前觀察。依彼智明。入如來所說法中。次教化智。即彼經清淨分中。以十種智。成就法故。生如來家。障淨勝者。即彼論釋。謂滅三地智障。攝四地勝智故。上之二段。皆念通達佛法。故與此同。<span class='note-inline'>(四常念下．即經常念如來力無所畏不共佛法。次牒論文。論有二節。一先牒前文。二念通達佛法。即以前釋此。就牒前文中。牒兩處文。一所說法分別智。即牒前因分中義。後教化智障淨勝。牒前清淨分中義。謂前十法下。疏釋論。依前二段釋之。先釋牒前因分中義。故云謂前十法明門是智。故前疏云。明為能入之門。法為所入之法。此上疏指前經。依彼智下。彼論具云。得證地智光明。依彼智明。入如來所說法中。釋曰。得證地智。即四地證智。其光明。即前三地。得此四地證智前相。此兩處智俱欲通達佛法。佛法是三地求多聞所得即十法明門中所觀察眾生界法界世界等。次教化智者。即釋論牒第二段經。先標牒經。具云。以十種智成就法故。得彼內法。生如來家。障淨勝者。即論牒前論釋。謂滅三地下。疏取意釋論。若具論文言。云何於如來家轉有勢力。依止多聞。智障究竟故。除滅智障攝勝故。今疏已釋。上之二段下。釋論念通達佛法。即以前釋此也。二處皆念通達佛法。佛法即力無畏等。)</span>五地中有十種平等深淨心。故云善淨深心。此心即是思覺。六能成就六地中三種大悲。故云成就福德。三皆觀因緣集。即成就智慧。<span class='note-inline'>(三種大悲者。即大悲為首。大悲增上。大悲滿足。觀因緣生滅。)</span>七中二句。以近此地故。初空中方便智。有中殊勝行。皆是大慈大悲。不捨眾生行。次句。即前以無量眾生界故。入無量智道。<span class='note-inline'>(一總明方便集作地分竟。)</span></p>
<p style="margin-left:1em">○第二淨忍分。有十五句。分三。初十正明無生忍。次四明無生忍淨。後一結得忍名。今初。</p>
</div>
<div class='div-orig'><p>入一切法。本來無生。無起。無相。無成。無壞。無盡。無轉。</p>
</div>
<div class='div-commentary'><p style="margin-left:1em">【疏】然無生忍。略有二種。一約法。二約行。約法．則諸無起作之理。皆曰無生。慧心安此。故名為忍。即正明中意。約行。則報行純熟。智冥於理。無相無功。曠若虛空。湛猶渟海。心識妄惑。寂然不起。方曰無生。即淨忍中意。前一猶通諸地。未得於後。不稱淨忍。今初段中。言一切法者。總該萬有理事之法。入即證達。以歷事難窮。略陳其十。十中相從。為四無生。前七為一。名事無生。後三各一。二自性無生。三數差別無生。四作業無生。四中。一破相。二破性。三因泯。四果離。即前二破相入如。後二證實捨相。又四中。約法性收。不出真妄。妄法本空。稱曰無生。真法離相。亦曰無生。依佛性等論說三性無生。如初會說。<span class='note-inline'>(【鈔】言佛性論者。即彼三性品．論云。由有三性故。說不了義經．達三性者。自然顯了。名了義經。如經中說。若人得無生法忍。則不退墮．問云。此言云何成立。答曰。由三性故．則得成立。如來約分別性故．說本來無生忍。約依他性故．說自性無生忍。約真實性故．說惑垢苦本性無生忍。釋曰。若取文顯．初一似約徧計。以云本來無生故。第二同約依他。以論云。自性無生故。後二約圓成。以第三約位有垢淨故。第四約佛。明所證故。)</span>事無生中。前四不增．正顯無生。後三不減．亦即無滅。法本不生。今則無滅。以初攝後．皆曰無生。<span class='note-inline'>(後三不減下。略有二意。一者是無生中別義。故次云。以初攝後。皆曰無生。二者亦應名無滅忍。即如前疏中說。今亦從總。但云無生。然此無生滅。即不增減真如。別是此地之所證故。)</span>別言七者。為治七種實故。實者。隨相執定故。一淨分法中本有實。謂計自性住性為事物有。今為治此。故云本來無生。本性離故。先若有生。後應滅故。<span class='note-inline'>(別中七者下。別釋。隨相執實。即是所治。欲顯無生。反立七實。然文含二義。一者此之七實。通於凡聖。故疏但案文釋．二者約位分別。於中有二。先明前四。為遣初地已上。後三為遣外凡解行。前中又二。先別明。後結束。前中一淨分法中本有實者。是論。謂計自性下。疏釋。先舉所治。今為治此下。引經為能治。下七皆然。此初多約初地。自性住性。即第一義空。以初證故。若謂有物在於心中。為事物有。故為所治。故今治之。本來無生。無生豈是事物有耶。言本性離故者。此釋經文無生之義。若先有生下。反以成立。即淨名云。法本不生。今則無滅。得此無生法忍。是為入不二法門。)</span>二新新生實。計習所成性為實。治此．云無起。從緣起故。<span class='note-inline'>(二新新生實者。二地已上。乃至七地。修道漸增。說為新新。能治中言從緣起故者。以從緣起。起即無起。)</span>三相實。即計前二性所生行相。治此．云無相。前二能生無故。<span class='note-inline'>(三相實者。即八地至十地。無功用相．是上二相。智無功用。是集起相。無生理現。是本有相。)</span>四後際實。謂計於佛果．後際出纏。治云無成。真如出纏。非新成故。菩薩成佛時。煩惱作菩提故。上四初一自性住佛性。次二引出。後一至得果性。又此四展轉釋疑。可知。<span class='note-inline'>(四後際實者。佛果究竟為後。果即菩提涅槃。能治中云真如出纏。釋無涅槃實。菩薩成佛下。顯無菩提實。上四下。後結束有兩重。初約三佛性。三佛性義。至十地更明。大旨可知。又此四下。二展轉收束。謂何以知無本有實．新熏無成故。何以知無成．二相不可得故。何以知不可得．菩提涅槃亦離相故。)</span>五先際實。謂對佛果後際。眾生煩惱為先。治云無壞。煩惱即空．無可壞故。菩薩未成佛時。菩提作煩惱故。染淨和合以為眾生。前遣淨分。此遣染分。又前即不空藏。此即空藏。皆不可得。<span class='note-inline'>(五先際實下。第二釋後三句。遣地前執。初即煩惱。二即生體。是有為故。三通上二。亦即是業。初句治中云。煩惱無可壞者。是性空門。菩提作煩惱。約妙有稱實門。染淨和合下。此中染即煩惱。淨即如來藏。即不生滅與生滅和合。名為眾生。上明不生不生。今辨生滅不生。又前即不空藏者。以佛性妙有故。此即空藏者。不與煩惱相應故。今二藏雙遣。云皆不可得。)</span>六論云。盡實諸眾生者。謂執眾生念念盡故。揀上煩惱故。特云諸眾生故。上經云。一切凡夫行。莫不速歸盡。治此云無盡。其性如虛空故。<span class='note-inline'>(上經云下。即須彌頂上偈讚品．善慧菩薩偈。以上半為所治。下半其性如虛空。故說無有盡。為能治。餘並可知。所以先遣地上者。正此所證故。從細至粗故。又後舉地前。以粗況細。粗未證性。此應合有。今不可得。況於地上佛性之性。)</span>七論云。雜染實淨分中者。謂修行位中。轉染向淨。治此云無轉。若定有實．不可轉故。論經云。不行。謂能轉之行。不可得故。</p>
</div>
<div class='div-orig'><p>無性為性。</p>
</div>
<div class='div-commentary'><p style="margin-left:1em">【疏】第二無性為性者。即自性無生。此則顯詮。論經云非有有性者。明非有彼定執自性。此則遮詮。遮顯雖殊。義旨不異。無性即是法無我理。此理既以無性為其自性。則自體無性。非是先有今無。亦非全無真體。故云為性。以前觀事無生。正忍此理故。斯則非有非無以顯中道。</p>
</div>
<div class='div-orig'><p>初中後際。皆悉平等。</p>
</div>
<div class='div-commentary'><p style="margin-left:1em">【疏】第三初中後際皆悉平等者。即數差別無生。於三時中。染淨法不增減故。謂先際非染增淨減。後際非淨增染減。中際亦非半增半減。以知三際皆空。無自性故。</p>
</div>
<div class='div-orig'><p>無分別如如智之所入處。</p>
</div>
<div class='div-commentary'><p style="margin-left:1em">【疏】第四作業差別無生。果位作用。名業差別。如智貫之．則無差別。無差別即是無生。下如是理如。上如是智如。智如於真理。故無分別。此智是佛究竟入處。今菩薩證如。同佛入處。故論云。於真如中。淨無分別佛智故。<span class='note-inline'>(【鈔】論經云。真如無分別。入一切智故。故今疏用佛智釋之。若直就今文。但是八地自無分別智耳。要無分別真智方入。非是俗智能入無生。)</span>如是四種。皆是示現無生忍觀。<span class='note-inline'>(論意云。此中廣說無生理者。成於此地無生觀故。)</span></p>
<p style="margin-left:1em">○第二明無生忍淨。</p>
</div>
<div class='div-orig'><p>離一切心意識分別想。無所取著。猶如虛空。入一切法如虛空性。</p>
</div>
<div class='div-commentary'><p style="margin-left:1em">【疏】淨中初句離障。後三顯治。前言離者。論云。示現行遠離。謂契實捨妄．名行遠離。揀非心體離也。所離一切。略有二種。一離心者。離報心憶想分別。謂第八異熟識。轉現徧行．亦不行故。<span class='note-inline'>(【鈔】一離心者。牒經。謂離報心憶想分別。此即以論釋經心字。謂第八下。疏釋論。異熟識是報心故。彼七地中。修無漏因。感此變易異熟果體。即是報心。轉現徧行者。轉現二字。即起信論。以第八賴耶。有其三細。謂業。轉。現。業相最細。菩薩地盡。方能離之。今得此忍。轉現不行。即見相二分。亦不行也。言徧行者。唯識等論。第八賴耶。與心所俱。唯有徧行五耳。謂觸。作意。受。想。思。今與此忍相應。斯亦不行。故疏總云。轉現徧行．亦不行故。而云亦者。如入滅定。前七不行。第八持身。今八二分。亦復不行。顯轉深也。)</span>二離意識者。離方便心憶想分別。論云。離攝受分別性想故。謂六七識。及中心所等亦不行故。是則心行處滅。名離一切想。<span class='note-inline'>(離方便心憶想分別者。疏取論意釋經。意即第七。識即前六。此之意識。是異熟生。但名方便。論云下。以論證上方便之義。言攝受分別性想者。第七內攝受。六識外分別。此等王所。居然不行。謂六七下。疏釋論意。及與經意。謂六七識即是王。及中心所者。六七二識所攝心所。一切不行。故疏結云。心行處滅。不同七地。猶有觀求之心。)</span>後無所取下。明治。上但明所治非有。今明能治不無。故論云。想者。遠離障法想。非無治法想者。治即無分別智。所以明此有二義故。一揀異斷滅外道無想。二乘滅盡故。二揀異如來。尚是照寂。非寂照故。<span class='note-inline'>(所以明此下。彰立有治想所以。一揀凡小。此是揀劣。外道無想。無有此慧。二乘滅定。亦無此慧。想受盡滅故。故此比於滅定。彼所行者。此亦不行。如前一切心等。彼所無者。此中則有。謂無分別智。二揀如來。即揀勝。未亡無分別智故。故瓔珞云。等覺照寂。妙覺寂照。今八地無生。亦照寂故。若窮照寂。即同佛故。)</span>故云。此想於下地有三種勝。一無功自然行。故云無所取著。謂無取果心。任性自進故。此顯治妙。二徧一切法想。故云猶如虛空。此顯治廣。三入真如不動自然行。故云入一切法如虛空性。此顯治深。此則入於起信離念相者。等虛空界。無所不徧。法界一相。故云入一切法如虛空性。然論云。不動自然行者。任性趣故。非謂有彼自然行心故。上離即止。此治即觀。無功雙運．唯證相應。勿滯言也。<span class='note-inline'>(此則入於下。以起信意。總收上義。起信所入。即是本覺。故論云。所言覺者。謂心體離念。離念相者。等虛空界。無所不徧。法界一相。即是如來平等法身。依此法身。說名本覺。釋曰。今入虛空。即入法身本覺故。上離下。引論會釋。結無生法忍之止觀耳．)</span></p>
</div>
<div class='div-orig'><p>是名得無生法忍。</p>
</div>
<div class='div-commentary'><p style="margin-left:1em">【疏】結名可知。<span class='note-inline'>(二得淨忍分竟。)</span></p>
<p style="margin-left:1em">【論】經云。入一切法如虛空性。是名得無生法忍者。明初地已來至七地。是順無生忍。八地方得無生忍。八地已前。有為無為．皆有覺觀。修學至此八地。二行方終。</p>
<p style="margin-left:1em">○第三得勝行中二。初明深行勝。對前彰出。二佛子此地菩薩下。發起勝。對後彰入。前中亦是攝童真住。文中二。先結前生後。</p>
</div>
<div class='div-orig'><p>佛子。菩薩成就此忍。即時得入第八不動地。</p>
</div>
<div class='div-commentary'><p style="margin-left:1em">【疏】以入第八地。是結前入位。生後深行為所依故。</p>
<p style="margin-left:1em">○二正顯深行。先法。後喻。今初。</p>
</div>
<div class='div-orig'><p>為深行菩薩。難可知。無差別。離一切相．一切想．一切執著。無量無邊。一切聲聞辟支佛所不能及。離諸諠諍。寂滅現前。</p>
</div>
<div class='div-commentary'><p style="margin-left:1em">【疏】法中八句。初一總相。位行玄奧故。餘七別相。一難可知者。即難入深。正是對下彰出。<span class='note-inline'>(【鈔】一明七地不知。故云正是對下彰出。)</span>二無差別者。同行深。與諸無漏淨地菩薩同故。如麥在麥聚。故難知差別。<span class='note-inline'>(二即就勝彰等。等於得八地人。)</span>三離一切下。境界深。分齊殊絕故。由所取相離。能取想不現前故。復言離一切執著者。護此地一切所治障想故。<span class='note-inline'>(護此地下。護者。防也。捨也。此是論主別釋此句。揀於上二。恐有問言。但離相想。於義已足。何須更離一切執著。故今通云。以上相想。言通善惡。今明除所治障想。謂貪求佛法故。論經云。離一切貪著。非除能治無分別智想．以此治想為能護故。如上淨忍分中。無所取著也。)</span>四無量無邊．即修行深。自利無分量。利他無邊故。五一切等。明不退深。二乘不能壞其勝故。前句當相辨大。此句寄對以明。六離諸諠諍。即離障深。謂離功用障故。七寂滅現前．即對治現前深。以證真如為能治故．一切寂滅。<span class='note-inline'>(論經云。一切寂靜而現前故。真如一切寂靜現前故。釋曰。上句教道寂靜。下句證道寂靜。是故疏云。以證真如為能治故。一切寂靜。其一切言。即含教也。)</span></p>
<p style="margin-left:1em">○<span class='note-inline'>(第二喻中。以前七深。束為三段。故喻亦三。)</span>從後次第。喻前三段。為順治障。從細至粗故。法中顯深。故從粗至細。三中各有喻合。今初滅定喻。喻前離障寂滅。</p>
</div>
<div class='div-orig'><p>譬如比丘。具足神通。得心自在。次第乃至入滅盡定。一切動心憶想分別．悉皆止息。此菩薩摩訶薩．亦復如是。住不動地。即捨一切功用行。得無功用法。身口意業。念務皆息。住於報行。</p>
</div>
<div class='div-commentary'><p style="margin-left:1em">【疏】喻中。那含羅漢心解脫人。多能入之。九次第定當其第九。故云乃至。動心息者。謂所依六七心王已滅。能依心所．憶想自忘。合中。住不動地。合入滅定。即捨已下。合動心止息。即捨一切功用行者。過所治故。得無功用法者。明得彼治法故。身口等息者。以得無功用法。自然行故。即同前無所取著。離第一有行有間發過。住於報行者。文含二意。一亦成上示現得有功用行相違法。謂得無功用地故。此約教道。同前無所取著。二者謂善住阿賴耶識真如法中故。此約證道。同前入一切法如虛空性。即離第二淨地勤方便過。不同前地修無功用。故云報行。報行者。前地所修。報熟現前故。住真如者。以本識有二分。一妄染分。凡夫所住。二真淨分。此地所住。由住真如。故捨梨耶之名。又佛地單住真如。不云梨耶真如。今為有變易報在。是故雙舉。則梨耶言。約異熟識如來但名無垢識故。<span class='note-inline'>(【鈔】教道者。無功無分別智。可寄言故。住真如下。五重釋論文。而有二意。一雖舉賴耶。但取真如。以第八地捨賴耶名故。故唯識云。阿羅漢位捨。釋曰。大乘第八地．同於羅漢。以捨分段．出三界故。又佛地下。二存其賴耶。則顯擇論不善用名。以第八識有其多名故。賴耶但是局凡位故。異熟直至菩薩地盡。雖同第八。不應存賴耶名耳。第八名別。已見上文。)</span></p>
<p style="margin-left:1em">○第二夢寤喻。喻前修行深。</p>
</div>
<div class='div-orig'><p>譬如有人。夢中見身墮在大河。為欲度故。發大勇猛。施大方便。以大勇猛施方便故。即便覺寤。既覺寤已。所作皆息。菩薩亦爾。見眾生身在四流中。為救度故。發大勇猛。起大精進。以勇猛精進故。至此不動地。既至此已。一切功用靡不皆息。二行相行．悉不現前。</p>
</div>
<div class='div-commentary'><p style="margin-left:1em">【疏】論云。示此行護彼過想者。離彼化生勤方便過故。有正智想者。非無此地無功智故。如從夢寤。雖無夢想。非無寤想。但此行寂滅。故云所作皆息。合中。勇猛約心。精進約行。合上方便。並是功用。二行已下。出所息障。依內證清淨。生死涅槃．二心不行。名二行不現。如彼寤時。此彼岸無。依外緣境界受用念想不行。故云相行不現。即離化生聖道等想。如彼寤時。人船俱無。合中。見人墮河。喻中身自墮者。眾生病．即菩薩病故。</p>
<p style="margin-left:1em">○第三生梵天喻。喻境分殊絕。</p>
</div>
<div class='div-orig'><p>佛子。如生梵世。欲界煩惱皆不現前。住不動地．亦復如是。一切心意識行．皆不現前。此菩薩摩訶薩。菩薩心。佛心。菩提心。涅槃心。尚不現起。況復起於世間之心。</p>
</div>
<div class='div-commentary'><p style="margin-left:1em">【疏】合中。初正合。下地心意識不現。合欲界心不現行也。所以不行者。得報行故。此離微細想行過。故論云。此說遠離勝也。後此菩薩下舉勝況劣。謂佛等不順行世間一分心等尚不行。況順行世間一分心耶。佛心等者。即七地求如來智心也。此中但況世間。亦應以大況小。大尚不行。況小乘耶。則若世若出世。若人若法。若因若果。若智若斷。皆不行也。</p>
<p style="margin-left:1em">○第二明發起勝行。此下亦是攝尊重行。因勸起行．皆尊重故。勝亦尊重之義。文中四。一說主總敘。二正顯勸辭。三顯勸所為。四彰勸之益。今初。</p>
</div>
<div class='div-orig'><p>佛子。此地菩薩本願力故。諸佛世尊親現其前。與如來智。令其得入法流門中。</p>
</div>
<div class='div-commentary'><p style="margin-left:1em">【疏】願即勸因。如第三勸中。論云。本願力住故者。迴文未盡。應言住本願力故。諸佛世尊下。總顯勸相。諸佛所以與智勸者。轉彼深行樂足之心。令入法流門故。法流者。決彼無生止水。令起無功用行河。任運趣佛智海。即以能趣為門。又法流者。即是行海。言與智者。有二意故。一現與覺念。猶彼意加。二令起修取．故名為與。下之七勸。皆佛智攝。故但云與智。前地未淨此忍。故此方與。以得此忍。攝德本故。一與之後。不復欲沈。<span class='note-inline'>(【鈔】下之七勸下。通妨。乃有四重。一有妨云。下之七勸。義相不同。何以此中。但云有智。故此通云。七不出智。二前地未淨下。問云。佛慈平等。何以偏與此地菩薩。通意可知。三以得此下。復有問言。何以要得此忍。即與智耶。答意可知。四一與下。復應問言。九十已得。何不與耶。得已不失。故不重與。)</span></p>
<p style="margin-left:1em">○二正顯勸辭。</p>
</div>
<div class='div-orig'><p>作如是言。善哉善哉。善男子。此忍第一。順諸佛法。然善男子。我等所有十力．無畏．十八不共諸佛之法。汝今未得。汝應為欲成就此法．勤加精進。勿復放捨於此忍門。</p>
</div>
<div class='div-commentary'><p style="margin-left:1em">【疏】勸辭中有二。先讚。將欲取之。必固與之。後然善男子下勸。於中有七。一勸修如來善調御智。二勸悲愍眾生。三勸成其本願。四勸求無礙智。五勸成佛外報。六勸證佛內明無量勝行。七勸總修無遺。成徧知道。遠公攝七為二。前六舉多未作。轉其住心。後一明其少作能成。增其去心。經無此文。論似有意。於理無違。今攝為三。前三勸其下化。初一化法。次一正化。後一化願。次三勸其上求。初一折其所得非勝。後二引其求佛勝果。若外若內。三最後一勸。總結多門。以所作無邊。別說難盡故。然七皆含轉住增去。今初有三。一明多未作。以未得修十力等教授眾生法故。二汝應下。勸令修習。三勿復下。莫捨忍門。然捨有二義。一若以放捨身心。住此忍門。斯則不應。故云勿復。是以論云。若不捨此忍行。不得成就一切佛法。此令捨著。二全棄捨。則所不應。故論云。依彼有力能作故。故云。勿復放捨。此令依之。</p>
</div>
<div class='div-orig'><p>又善男子。汝雖得是寂滅解脫。然諸凡夫未能證得。種種煩惱皆悉現前。種種覺觀常相侵害。汝當愍念如是眾生。</p>
</div>
<div class='div-commentary'><p style="margin-left:1em">【疏】第二勸中三。初明自所得忍。二然諸下。明他無忍起過。在家多有煩惱。出家多起覺觀。皆是眾生無利益事。三汝當下。勸起悲心。悲心依上而轉。<span class='note-inline'>(【鈔】出家多起下。皆是論意。意云。出家斷除煩惱。不與之俱。為斷此故。未善方便。故多覺觀。或起惡覺。乃至不忘善覺。)</span></p>
</div>
<div class='div-orig'><p>又善男子。汝當憶念本所誓願。普大饒益一切眾生。皆令得入不可思議智慧之門。</p>
</div>
<div class='div-commentary'><p style="margin-left:1em">【疏】第三勸中。願有二種。一依廣心。下化眾生。二皆令得下。依大心。然有二義。一令他得。二令自得。自得佛智。依此智行能廣利故。</p>
</div>
<div class='div-orig'><p>又善男子。此諸法法性。若佛出世。若不出世。常住不異。諸佛不以得此法故。名為如來。一切二乘亦能得此無分別法。</p>
</div>
<div class='div-commentary'><p style="margin-left:1em">【疏】第四勸中有三。初法性真常。定其所尚。<span class='note-inline'>(【鈔】定其所尚者。所尚即無生法忍。所忍即諸法實性。故三地中。名八地為一切法如實覺。法性即實相真如。理無廢興。故云出世不出不異。)</span>次諸佛下。奪其異佛。勸其上求。以有深無礙智。大用無涯。方不共二乘故。<span class='note-inline'>(以有深無礙智者。即下偈云。法性真常離心念。二乘於此亦能得。不以此故為世尊。但以甚深無礙智。意示甚深無礙智為世尊耳。對下同於二乘。故此不共。)</span>後一切下。抑同二乘。令不住忍。三獸渡河．同涉理故。功行疲倦。趣寂為垢。故應勿住。<span class='note-inline'>(抑同二乘者。此一乘旨。二乘絕分。非是共理。約寄位中。勸其莫作。故抑令同。下三獸渡河。亦是抑耳。河即是通理。如彼身子自領解云。我等同入法性故。功行疲倦者。此下是論意。斯則三乘皆功行疲。欲趣於寂。是菩薩垢。故論云。依不共義。功行疲倦。彼垢轉故。謂依轉進。)</span></p>
</div>
<div class='div-orig'><p>又善男子。汝觀我等。身相無量。智慧無量。國土無量。方便無量。光明無量。清淨音聲亦無有量。汝今宜應成就此事。</p>
</div>
<div class='div-commentary'><p style="margin-left:1em">【疏】第五勸中。舉身相等六。皆是化生事業。若成就此法則有力化生。故勸修成就。</p>
</div>
<div class='div-orig'><p>又善男子。汝今適得此一法明。所謂一切法無生無分別。善男子。如來法明。無量入。無量作。無量轉。乃至百千億那由他劫不可得知。汝應修行。成就此法。</p>
</div>
<div class='div-commentary'><p style="margin-left:1em">【疏】第六勸中有三。初明其所得未廣。次善男子下。示佛無量勝行。無量入者。所入法門差別故。作是法門業用。轉是業用上上不斷。後汝應下。結勸。</p>
</div>
<div class='div-orig'><p>又善男子。汝觀十方無量國土。無量眾生。無量法。種種差別。悉應如實。通達其事。</p>
</div>
<div class='div-commentary'><p style="margin-left:1em">【疏】第七勸中二。先舉三種無量。即淨土中三自在行。後悉應下。結勸。明少作在。既言悉應通達。明少分觀察。即能成就。去佛非遙。此同德生勸於善財。勿以少行而生知足。故云無量。<span class='note-inline'>(【鈔】三自在行者。即三世間自在耳。)</span></p>
<p style="margin-left:1em">○第三顯勸所為。</p>
</div>
<div class='div-orig'><p>佛子。諸佛世尊。與此菩薩如是等無量起智門。令其能起無量無邊差別智業。</p>
</div>
<div class='div-commentary'><p style="margin-left:1em">【疏】顯勸所為。令起智業故。</p>
<p style="margin-left:1em">○第四彰勸益中。亦是所為。為是故勸。於中二。先明不勸之損。故不得不勸。後彰勸之益。是故須勸。今初。</p>
</div>
<div class='div-orig'><p>佛子。若諸佛不與此菩薩起智門者。彼時即入究竟涅槃。棄捨一切利眾生業。</p>
</div>
<div class='div-commentary'><p style="margin-left:1em">【疏】有二。一自損。既不與智．即入涅槃。故應須與。故論云。即入涅槃者。與智慧示現。二者損他。不利生故。問始行之流。尚修無住。豈深智地。取滅須勸。<span class='note-inline'>(一問。)</span>頗有一人。佛不與智。便取滅不。<span class='note-inline'>(二問。)</span>答。有四義故。是以須勸。一為引斥定性二乘。明菩薩此地大寂滅處。猶有勸起。況彼所得寧為究竟。二為警覺漸悟菩薩樂寂之習。三為發起始行．無厭上求。四為顯此地甚深玄奧難捨。所以須勸。但有此深奧法流之處。必有諸佛作七勸橋。故無一人便取永寂。又設佛不勸。亦無趣寂。為顯勸益。假以為言。</p>
<p style="margin-left:1em">○第二彰勸益中。有法。喻。合。初法。</p>
</div>
<div class='div-orig'><p>以諸佛與如是等無量無邊起智門故。於一念頃所生智業。從初發心。乃至七地所修諸行。百分不及一。乃至百千億那由他分亦不及一。如是阿僧祇分。歌羅分。算數分。譬喻分。優波尼沙陀分。亦不及一。何以故。佛子。是菩薩先以一身起行。今住此地。得無量身。無量音聲。無量智慧。無量受生。無量淨國。教化無量眾生。供養無量諸佛。入無量法門。具無量神通。有無量眾會道場差別。住無量身語意業。集一切菩薩行。以不動法故。</p>
</div>
<div class='div-commentary'><p style="margin-left:1em">【疏】法中三。初牒前與智彰益之因。二於一下。起行速疾。三何以下。釋疾所由。謂先唯一身。故長時劣此一念。此地身等無量。故一念頓超。有十一句。前十別明。後一總結。十中。初六依教化眾生。次二依自集助道。後二依障清淨。十中一多身現。所以多者。論云。一切菩薩身。信解如自一身故。謂智契同體。故能即一為多。此實報能為。不同前諸地變。<span class='note-inline'>(【鈔】此實報下。釋通妨難。難云。初地百身。二地千身。如是漸增。乃至七地。有百千億那由他身。何得言一．故今答云。彼前多身。皆云示現。即變化為。非實報得。以其前地功用分別。未捨離故。不能合法。凡所為作。名心自在。非法自在。是故不得就法說多。此地功用分別心息。契合法界。凡所為作。名法自在。以法門無量隨法論身。身亦無量。舉身既爾。餘可例知。)</span>此對前一身。餘音聲等。對前起行．類亦無量。二圓音隨說。三隨所知智。四隨取何類生。五隨應以何國。六隨其教化何類眾生。七隨供養集福德助道。八隨入何法門．集智慧助道。九隨神通障淨。十隨智慧障淨。故能處無量眾會。隨機說法。皆言隨者。隨宜非一．釋無量言。故隨時之義．其大矣哉。後一結釋中。先結。謂起行眾多．不離三業。後以不動法故者。釋。由無相無功。無有間斷。故相用不動。任運集成。</p>
<p style="margin-left:1em">○二喻。</p>
</div>
<div class='div-orig'><p>佛子。譬如乘船欲入大海。未至於海．多用功力。若至海已。但隨風去。不假人力。以至大海一日所行．比於未至。其未至時．設經百歲．亦不能及。</p>
</div>
<div class='div-commentary'><p style="margin-left:1em">【疏】喻中。船喻彼行速疾。論云。應知因勝示現者。釋疾所由。船由入海故疾。行入無生故疾。</p>
<p style="margin-left:1em">○三合。</p>
</div>
<div class='div-orig'><p>佛子。菩薩摩訶薩亦復如是。積集廣大善根資糧。乘大乘船。到菩薩行海。於一念頃．以無功用智．入一切智智境界。本有功用行．經於無量百千億那由他劫．所不能及。</p>
</div>
<div class='div-commentary'><p style="margin-left:1em">【疏】合中。初合未至海。即前七地。次到菩薩下。合若至海。即第八地。無生之智．亦是行故。名為行海。又頓能徧起．即深而廣。亦得名海。無功用智．以合上風。一切智境．明其趣果。前喻所無。以無生智．同佛智海。故喻不分。本有已下。合前校量。<span class='note-inline'>(第三得勝行分竟。)</span></p>
<p style="margin-left:1em">【論】總有三加七勸。三加者。一諸佛現身。二與智。三言讚善哉善哉。七勸者。如上科文作七段是也。如世帝王德備．即鳳翔麟應。是德所感也。明此八地無功智現。即十方諸佛感應。是法爾合然。故經云。善男子。此忍第一。順諸佛法者。明此地得無生忍。非如第六七地已前順忍故。此忍第一。順諸佛法者。明此無生忍。是諸佛本體智性故。已上一段。以明三加七勸。安立法則。十住。十行。十迴向。十地等第八位中。大勢共同。總明十住初心。一念入道。生如來智慧家時。一切法總具防之。然法須安立。次第升進。不滯諸行故。令諸始發心者．知軌度故。從初發心興大願故。令大悲智而與法身齊升進故。設教前卻。學者一時。智有迷悟。淺深自露。以智境界。非有前後。</p>
<p style="margin-left:1em">○大文第四淨土分者。問。經中但云。大方便智。一切觀察。皆如實知。廣說化生應形作用。瑜伽論中十自在前．起智門後．但云得分身智。何以論主判為淨土分耶。答。淨土有二。一是能淨之因。二是所淨之果。此有二對。一相淨果．謂寶嚴等。以行業為因．謂直心等。二自在淨果．謂三世間圓融等。以德業為因．謂淨土三昧等。今約後對。然淨土行業。始起在凡。滿在一地。淨土德業。始起不動．終在如來。文分三別。一器世間自在行。二眾生世間自在行。三智正覺世間自在行。初是化處。次是所化。後是能化。具後二淨。方名淨土。然初一多約能淨。後二多約所淨。文影略耳。今初。</p>
</div>
<div class='div-orig'><p>佛子。菩薩住此第八地。以大方便善巧智．所起無功用覺慧．觀一切智智所行境。</p>
</div>
<div class='div-commentary'><p style="margin-left:1em">【疏】分二。先總標舉。無功用智為能觀智。智所行境．為所觀。方便善巧．即無功用因。在於七地修無功用。今得自在。</p>
</div>
<div class='div-orig'><p>所謂觀世間成。觀世間壞。</p>
</div>
<div class='div-commentary'><p style="margin-left:1em">【疏】後別顯其相。有五種自在。一隨心欲。二隨何欲。三隨時欲。四隨廣狹欲。五隨心幾許欲。今初。觀世間成壞。論云。隨心所欲．彼能現及不現故者。謂約能淨論隨。隨自心欲知。即能知故。約所淨論隨。隨眾生心樂欲見者．則現成現壞。不欲見者．則不現故。經云觀知．則唯約因。論主欲顯義兼於果。故云隨現。即轉變自在。下之四段．隨現準知。</p>
</div>
<div class='div-orig'><p>由此業集故成。由此業盡故壞。</p>
</div>
<div class='div-commentary'><p style="margin-left:1em">【疏】二明隨何欲。謂隨物欲知。何業成壞。皆能現故。</p>
</div>
<div class='div-orig'><p>幾時成。幾時壞。幾時成住。幾時壞住。皆如實知。</p>
</div>
<div class='div-commentary'><p style="margin-left:1em">【疏】三明隨時欲。謂隨時長短．即能現故。若約能淨。即隨時智。如此世界成二十劫。初劫成器。餘成眾生。壞亦二十。先壞眾生。後一壞器。並稱事稱理。名如實知。</p>
</div>
<div class='div-orig'><p>又知地界小相。大相。無量相。差別相。知水火風界。小相。大相。無量相。差別相。</p>
<p>知微塵細相。差別相。無量差別相。隨何世界中所有微塵聚。及微塵差別相。皆如實知。</p>
<p>隨何世界中所有地水火風界．各若干微塵。所有寶物．若干微塵。眾生身．若干微塵。國土身．若干微塵。皆如實知。知眾生大身．小身．各若干微塵成。知地獄身．畜生身．餓鬼身．阿脩羅身．天身．人身．各若干微塵成。得如是知微塵差別智。</p>
</div>
<div class='div-commentary'><p style="margin-left:1em">【疏】四隨廣狹欲。彼能現故。文中三。初知四大差別．即是廣相。二是知狹相。三知能所成．即雙明廣狹相。今初中。小相者。非定地報識境界。大相者。定地境界。乃至四禪。緣三千故。無量者。如來境界。上三是事分齊。皆以境界智知。差別相者。是法分齊故。以相智知。知其自相同相差別故。後類餘易了。<span class='note-inline'>(【鈔】初知四大差別。即是廣相者。謂知大分齊。小相者下。散心所知少故名小。定心所知廣故名大。初禪量等四洲。二禪量等小千。三等中千。四等大千。故云乃至。量既徧等。故能徧緣。無量相者。佛智稱事理之實。故無分量。差別相者。若大小。即事分齊。知地堅相。水溼相．等．名知自相。同無常等。名知共相。皆是法分齊也。)</span>二知微塵下。知狹相中。細者。透金塵故。論經次云。粗相者隙塵故。差別同前。無量差別者。一塵之中。含多法故。塵之粗細。俱通定散。故不云小大。<span class='note-inline'>(細者透金塵故者。俱舍云。極微微金水。兔羊牛隙塵。蟣蝨麥指節。後後增七倍。隙塵。乃塵中最粗。無一極微獨處而住。故不說初。而七極微為一微塵。此亦最細。而名是通。故取第三透金之塵以為細也。一塵之中。中含多法者。能造所造。一聚而現。必具堅溼煖動色香味觸。故云多法。)</span>三隨何世界下。知能所成中二。先總知內外。二知地獄下。別明六道。斯即楞伽責所不問。意顯窮幽。又云。無性故。<span class='note-inline'>(斯即楞伽下。謂大慧菩薩發一百八問云。我名為大慧。通達於大乘。今以百八義。仰咨尊中上。下問。云何淨其念。云何念增長等。列問竟。佛讚善。牒問竟。然後責其所問不盡云。諸山須彌地。巨海日月量。下中上眾生。身各幾微塵。一一剎幾塵。弓弓數有幾。肘步拘樓舍。半由一由巡。乃至云。是等所應請。何須問餘事。聲聞辟支佛。佛及最勝子。身各有幾數。何故不問此。釋曰。此即責所不問也。)</span></p>
</div>
<div class='div-orig'><p>又知欲界色界無色界成。知欲界色界無色界壞。知欲界色界無色界小相。大相。無量相。差別相。得如是觀三界差別智。</p>
</div>
<div class='div-commentary'><p style="margin-left:1em">【疏】第五明隨心幾許欲。即能現故。文中二。初約智知自在。上即三界互望論大小。今即一界之中自分大小。欲界中人境為小。天境為大。色中覺觀為小。無覺觀為大。無色界中。論云。佛法中凡境為小。聲聞菩薩為大者。為揀外道。妄取為涅槃故。特云佛法。如來所知一切三界。皆名無量相。<span class='note-inline'>(【鈔】佛法中者。問。無色無色無有分量。何有大小。答。大乘之中。許有色故。離世間品。明菩薩鼻根。聞無色界宮殿香故。此有二意。一無粗有細。二無其相色。有通果色故。)</span></p>
</div>
<div class='div-orig'><p>佛子。此菩薩復起智明。教化眾生。所謂善知眾生身差別。善分別眾生身。善觀察所生處。隨其所應而為現身教化成熟。此菩薩於一三千大千世界。隨眾生身信解差別。以智光明普現受生。如是若二若三。乃至百千。乃至不可說三千大千世界。隨眾生身信解差別。普於其中示現受生。此菩薩成就如是智慧故。於一佛剎其身不動。乃至不可說佛剎眾會中。悉現其身。</p>
</div>
<div class='div-commentary'><p style="margin-left:1em">【疏】第二約通明自在。隨物現化。文中三。一隨機現化。於中初標能化智。次所謂下。明所知機。有三句。一知身類不同故。二知隨身宜用方便異故。三生何等界能利生故。後隨其下。正明隨化。雖言現身。意在生處。故屬器界。二此菩薩於一三千下。明化分齊。三此菩薩成就下。明現自在。謂不動而徧。猶月入百川。<span class='note-inline'>(器世間自在竟。)</span></p>
<p style="margin-left:1em">○第二明眾生世間自在行。謂隨感能應。調伏眾生自在故。</p>
</div>
<div class='div-orig'><p>佛子。此菩薩隨諸眾生身心信解種種差別。於彼佛國眾會之中而現其身。所謂於沙門眾中。示沙門形。婆羅門眾中。示婆羅門形。剎利眾中。示剎利形。如是毗舍眾。首陀眾。居士眾。四天王眾。三十三天眾。夜摩天眾。兜率陀天眾。化樂天眾。他化自在天眾。魔眾。梵眾。乃至阿迦尼吒天眾中。各隨其類而為現形。又應以聲聞身得度者。現聲聞形。應以辟支佛身得度者。現辟支佛形。應以菩薩身得度者。現菩薩形。應以如來身得度者。現如來形。佛子。菩薩如是於一切不可說佛國土中。隨諸眾生。信樂差別。如是如是而為現身。</p>
</div>
<div class='div-commentary'><p style="margin-left:1em">【疏】於中三。初總明感應。三所謂下。別顯感應。於中顯化生行。有二自在。一化同物身。沙門中現沙門形等故。即身自同事。二又應下。化應物心。以身不必同其所化。即心自同事。故論云。彼行化眾生身心自同事。<span class='note-inline'>(【鈔】以身不必同者。如有居士。欲見佛身。為現佛身。佛身不同居士。而隨心樂。名心同事。)</span>三佛子菩薩如是下。總結感應。如是如是者。現類眾多故。若身若心無偏頓應。故論結云。自身心等分示現也。<span class='note-inline'>(眾生世間自在竟。)</span></p>
<p style="margin-left:1em">○第三明智正覺世間自在行。遠公云。若就行境．應名二諦自在行。今就行體．名智正覺。智於二諦．正覺無礙。故名自在。今更一釋。以所知十身。皆是毗盧遮那正覺之體。亦得從境．名智正覺。能令相作。亦自在故。<span class='note-inline'>(【鈔】今就行體者。以智正覺一切法故。)</span></p>
</div>
<div class='div-orig'><p>佛子。此菩薩遠離一切身想分別．住於平等。</p>
</div>
<div class='div-commentary'><p style="margin-left:1em">【疏】文中二。初明第一義智。後明世諦智。今初。上句離妄。下句住實。由自身他身不分別故．住於平等。不分別言。非唯照同一性。亦乃能所照亡。論云。此不同二乘。第一義智示現者。以彼不得法空。不能即俗而真。非一異故。</p>
</div>
<div class='div-orig'><p>此菩薩知眾生身。國土身。業報身。聲聞身。獨覺身。菩薩身。如來身。智身。法身。虛空身。</p>
</div>
<div class='div-commentary'><p style="margin-left:1em">【疏】二明俗諦智中．有三。一總知十身。二令十身相作。顯通自在。三別顯知相．彰智自在。今初十身。論攝為三。初三染分。次六淨分。後一不二分。皆言分者。同一大緣起法界分為十故。即染分依他。淨分依他。同依一實故。染中三者。初是眾生世間。次國土世間。業報身者。彼二生因謂業煩惱。經略煩惱。故論具之。而云報者。業能招報。從果立名。若是所招。寧異上二。然國土身。合通於淨。且從一類．以判為染。次六總以三乘為淨分。於中前四是人。菩薩及佛。但因果之異。次一是能證智。後一是所證法。後虛空身是不二分者。通為二依。非染淨故。觀下別顯。多約事空義兼於理。<span class='note-inline'>(【鈔】義兼理空者。無量同遍等。皆兼於理。亦由此故。為二所依。)</span></p>
</div>
<div class='div-orig'><p>此菩薩知諸眾生心之所樂。能以眾生身作自身。亦作國土身。業報身。乃至虛空身。又知眾生心之所樂。能以國土身作自身。亦作眾生身。業報身。乃至虛空身。又知諸眾生心之所樂。能以業報身作自身。亦作眾生身。國土身。乃至虛空身。又知眾生心之所樂。能以自身作眾生身。國土身。乃至虛空身。隨諸眾生所樂不同。則於此身。現如是形。</p>
</div>
<div class='div-commentary'><p style="margin-left:1em">【疏】二諸身相作皆先明相作所由。由隨機故。文中二。一別顯相作。略有四翻。云何法智虛空。得為自身。入法智中。自然應現自己身故。令於虛空。忽見自身。故名為作。作餘亦爾。<span class='note-inline'>(【鈔】云何法智者。此假問也。法中理法。理法無形。智體虛空。皆無形質。不可作身。云何言作。答意云。智證於法。自然應現。即是作義。亦由體理成智。理寂無相而成有知故。令於虛空下．通虛空作自。此三作自既爾。自作此三亦然。冥同理智。及虛空故。)</span>二隨諸眾生下。總結例餘。上但舉四翻。理應具十。成一百身。然自身即是菩薩。若將自望菩薩。別則有百一十身。故云則如是現。所以相作得無礙者。廣如懸談。今文略有三意。一由證即事第一義故。事無理外之事。事隨理而融通。故此章初。先明勝義。二者緣起相由故。三業用自在故。</p>
</div>
<div class='div-orig'><p>此菩薩知眾生集業身。報身。煩惱身。色身。無色身。</p>
</div>
<div class='div-commentary'><p style="margin-left:1em">【疏】第三別顯知相中。十身為八。以三身合故。然其類例。應各具十。文或闕略。且從顯說．初眾生身有五相。初三業生煩惱妄想染差別。此約總明三界。後二約上二界。即就報開別。若總開三界五趣。則具十矣。<span class='note-inline'>(【鈔】若總開下。色身兼欲色二界。加無色為三界。集業煩惱為二。報身即五趣報。故為十也。)</span></p>
</div>
<div class='div-orig'><p>又知國土身小相。大相。無量相。染相。淨相。廣相。倒住相。正住相。普入相。方網差別相。</p>
</div>
<div class='div-commentary'><p style="margin-left:1em">【疏】二國土身。具有十相。前八一切相。後二真實義相。前中。初三分齊相。即小中大千。次二染淨差別。次廣即寬狹差別。此略無狹。次二依住差別。真實中。一重頓入。名為普入。十方交絡。故云方網。又重重現故。多同初地。<span class='note-inline'>(【鈔】又重重現下。雙釋普入及方網言。塵能受剎。剎以塵成。亦能受剎。重重皆入。名為普入。既交絡入。九方入東。東入西時。帶餘九入西。入南時．帶東諸方而入於南。故成重重。即初地中。如帝網差別故。為真實義故。)</span></p>
</div>
<div class='div-orig'><p>知業報身假名差別。</p>
<p>知聲聞身．獨覺身．菩薩身．假名差別．</p>
</div>
<div class='div-commentary'><p style="margin-left:1em">【疏】三四二段。共有四身。皆云假名差別者。但有自相同相差別假名分別。實無我人。餘亦假名。偏語此四者。業因尚假。苦果可知。聖人尚假。況於凡類。又三乘聖人。方能知假。佛德超絕。不得云假。</p>
</div>
<div class='div-orig'><p>知如來身有菩提身。願身。化身。力持身。相好莊嚴身。威勢身。意生身。福德身。法身。智身。</p>
</div>
<div class='div-commentary'><p style="margin-left:1em">【疏】五知佛身。自有十相。餘之九身。既是佛身。一一有此。則已成百。若更相作。則重重無盡。菩提身者。示成正覺故。二願生兜率故。三所有佛應化故。揀異猿猴鹿馬等化。故云應化。即王宮生身。四自身舍利住持故。上四於三身中。皆化身攝。五所有實報身無邊相海等。揀三十二等。故云實報。即三中報身。六所有光明攝伏眾生。故云威勢。即通報化。<span class='note-inline'>(【鈔】六所有下。論經名光明身。故遠公云。善軟眾生。慈光攝取。剛強眾生。威光伏取。故云攝伏。)</span>七意生身者。論云。所有同異世間出世間心得自在解脫故者。同謂同類。異謂異類。世即地前。出世地上。謂若凡若聖。若同若異。由得自在解脫故。隨意俱生。即種類俱生。無作行意生身也。此通變化。及他受用。八福德者。所有不共二乘之福。能作廣大利益因故。故種少善根。必之佛果。九法身者。所有如來無漏界故。斯即所證法體故。離世間品十佛中。名法界佛。諸漏永盡。非漏隨增。性淨圓明。故名無漏。界是藏義。生義。含無邊德。生世出世諸樂事故。十智身者。所有無障礙智。謂大圓鏡智。已出障垢。證平等性故。次云此智能作一切事者。即成所作智。彼事差別。皆悉能知者。即妙觀察智。此通四身。但兩重十身。一一圓融。故異諸教。</p>
</div>
<div class='div-orig'><p>知智身善思量相。如實決擇相。果行所攝相。世間出世間差別相。三乘差別相。共相。不共相。出離相。非出離相。學相。無學相。</p>
</div>
<div class='div-commentary'><p style="margin-left:1em">【疏】六知智身有十一相。攝為三類。初二約體分別。初通聞思。二即修慧。俱通理教。次果行相。即因果分別。行即是因。通於三慧。果唯證入。相離前三。餘有八智。皆約位分別。於中初一是總。世間俗智。名之為世。三乘聖智。名為出世。又道前名世。見道已去名出世。五三乘者。於出世中。大小分別。小乘十智等。中乘七十七智等。大乘權實無量。六七二相．於大乘中．粗妙分別。甚深般若．不共二乘。相似般若．是則名共。八九二相。通就三乘縛解分別。於新熏性。習未習故。後二通於三乘。修成分別。<span class='note-inline'>(【鈔】果唯證入者。此明智身。了於諸法。法有達證二義不同。今就果說。故唯證知。言相離前三者。離聞思修相。如初地示說分齊中說。然此通約因果而說。若分三乘。小乘四果為果。趣四果因為行。中乘無學為果。有學為行。大乘之中。佛果為果。餘皆為行。小乘十智等者。即法類四諦。他心世俗。及盡無生。前已曾解。中乘七十七者。廣如六地鈔中。)</span></p>
</div>
<div class='div-orig'><p>知法身平等相。不壞相。隨時隨俗假名差別相。眾生非眾生法差別相。佛法聖僧法差別相。</p>
</div>
<div class='div-commentary'><p style="margin-left:1em">【疏】七知法身。前能知智。此所知法。並通一切智法。不同前佛法智。唯局如來。文有五相。一平等相。即是理法。論云。無量法門。明等一法身故者。謂法門雖殊。同詮平等法身。生佛無二故。二不壞相。即是行法。論云。如聞取故。謂稱理起行。名如聞取。行符乎理。則冥之菩提。名不可壞。三即教法。隨所化眾生根性相應時。說差別故。理本無言。假言顯理。若權若實。皆是隨俗假名。四即重顯理法所徧之境。此通染淨。平等法身。徧情非情故。五即果法。唯約於淨。故論云。第一相差別。三乘同證第一義故。隨智有異。三種不同。故所顯理。亦說深淺。若約功德等異。如常所辨。<span class='note-inline'>(【鈔】隨智有異者。即一切賢聖。皆以無為法而有差別。大品云。由平等故。分別須菩提等故。所顯理者。小乘人空。如兔之足。中乘修習。如馬之足。大乘二空。深徹底故。若約功德者。小乘三生。緣覺百劫。菩薩三祇。乃至三學萬行。差別非一。皆以一相統之。則四法一揆。)</span></p>
</div>
<div class='div-orig'><p>知虛空身無量相。周徧相。無形相。無異相。無邊相。顯現色身相。</p>
</div>
<div class='div-commentary'><p style="margin-left:1em">【疏】八知虛空身。文有六相。一無量相。芥子中空。亦無分量故。二徧至一切色非色處故。三不可見故。今世人見者。但見空一顯色。想心謂見故。涅槃經中。廣破見空。又此含無為空。故亦不可見。四無異相者。無障礙故。謂不同色法彼此相異。有障礙故。五無邊相。<span class='note-inline'>(【校】無邊相．嘉興藏南藏疏本作無為相。案地論以無為相釋論經之無邊相。探玄記云。五無邊者．無為相。)</span>謂無始終起盡之邊故。六能通受色相。持所持故。故下經云。譬如虛空寬廣非色。而能顯現一切諸色。既因色分別。彼是虛空。則知因空。顯彼為色。<span class='note-inline'>(【鈔】空一顯色者。謂上所見青等顯色。釋曰。若智論說。上空。謂作青白彯色見故。)</span></p>
<p style="margin-left:1em">【論】大意明此八地菩薩。無功之智所及之用故。<span class='note-inline'>(第四淨土分竟。)</span></p>
<p style="margin-left:1em">○大文第五自在分。</p>
</div>
<div class='div-orig'><p>佛子。菩薩成就如是身智已。得命自在。心自在。財自在。業自在。生自在。願自在。解自在。如意自在。智自在。法自在。</p>
</div>
<div class='div-commentary'><p style="margin-left:1em">【疏】分二。初牒前為因。修行三種世間自在行故得十自在。此但約智通說。若依攝論。以六度為因。如下別明。二得命下。顯自在果。命自在者。不可說不可說劫命住持故。心．則無量阿僧祇三昧入智故。財．謂一切世界無量莊嚴嚴飾住持示現故。上三以施為因。如次以一切時．一切處．一切物施故。業．則如現生後時．業報住持示現故。生．則一切世界生示現故。上二自在．以戒為因。戒調身語．成勝業故。復由戒淨．隨欲生故。願．則隨心所欲佛國土時示成三菩提故。此則由進策勤．無懈廢故。解．則一切世界中．徧滿示現故。論經名信解。攝論名勝解。皆一義耳。用忍為因。以修忍時．隨眾生意故。得一切皆隨心轉。謂變地為金等。如意．則一切佛國中。如意作變事示現故。以定為因。智．則如來力無畏不共法相好莊嚴三菩提示現故。法．則無中無邊法門明示現故。上二同以般若為因。內照所知．得智自在。應根宣說．得法自在。於此十中．若智若通。皆無壅滯．故云自在。論以此十．治十怖畏。一治死怖畏。二治煩惱垢染怖畏。三治貧窮。四治惡業。五治惡道。六治求不得。七治謗法罪業。八治追求時縛不活。九法自在。治云何云何疑。十智自在。治大眾威德。次此十亦即初地五畏。細故漸開。此中二四七．即是惡名。惡名本故。三六屬不活。九屬第十。故約因而論。此地方得。約果而論。圓滿在佛。此約行布。下離世間。上賢首品。皆有此十。而約普賢位。通貫始終。</p>
<p style="margin-left:1em">【論】經云。命自在者。於不生不滅大智體上．同一切眾生受生死自在故。心自在者。隨無念智．所作能辦故。餘如文自具。</p>
<p style="margin-left:1em">○大文第六明大勝分。於中三。初智大。智解殊勝故。二業大。行業寬廣故。三彼二所住功德大。智業所成故。今初。</p>
</div>
<div class='div-orig'><p>得此十自在故。則為不思議智者。無量智者。廣大智者。無能壞智者。</p>
</div>
<div class='div-commentary'><p style="margin-left:1em">【疏】文有五句。初句牒前為因。則為下正顯。顯有四智。初一為總。謂不住世間涅槃．寂用難測。名不思議。此不思議有三。一修行盡至不思議。謂證涅槃無分量故。二所知不思議。廣照世境故。三除障不思議。謂令真如出所知障。天魔外道不能壞故。</p>
<p style="margin-left:1em">○第二業大。</p>
</div>
<div class='div-orig'><p>此菩薩如是入已。如是成就已。得畢竟無過失身業。無過失語業。無過失意業。身語意業隨智慧行。般若波羅蜜增上。大悲為首。方便善巧。善能分別。善起大願。佛力所護。常勤修習利眾生智。普住無邊差別世界。佛子。舉要言之。菩薩住此不動地。身語意業諸有所作。皆能積集一切佛法。</p>
</div>
<div class='div-commentary'><p style="margin-left:1em">【疏】有三。初二句牒前為因。一入自在。二成就智。<span class='note-inline'>(【鈔】一入自在者。即經云。如是入已。牒前十自在也。二成就智。即經云。如是成就已。即牒前為不思議智者等。)</span>次得畢竟下。正顯業大。有十二句。初三明三業淨。當相辨業。後九約修辨業。攝為四相。初一句明起。論云。所起能起同時。謂身語意是所起。智慧為能起。此三業起必與能起同時。故經云隨行。智為導首故。二般若下四句．智攝不染。作利眾生行等。謂由般若。攝彼大悲。故不染愛見。能起方便利眾生行。三善起下二句。因攝。謂內由大願。為自行他行之因。又外蒙佛攝。得成二因。四後二句．作業所持。初句利益眾生。後句淨佛國土。<span class='note-inline'>(故經云下。經文但有身語意業隨智慧行。論經云．智慧為首。智隨順轉故。疏具用二句之意。以智先導。釋其隨行。初智導起。起已不失於智。即是隨行故。)</span>後佛子下。總結可知。</p>
<p style="margin-left:1em">○第三彼二所住功德大。</p>
</div>
<div class='div-orig'><p>佛子。菩薩住此地。</p>
<p>得善住深心力。一切煩惱不行故。得善住勝心力。不離於道故。得善住大悲力。不捨利益眾生故。得善住大慈力。救護一切世間故。得善住陀羅尼力。不忘於法故。得善住辯才力。善觀察分別一切法故。得善住神通力。普往無邊世界故。得善住大願力。不捨一切菩薩所作故。得善住波羅蜜力。成就一切佛法故。得如來護念力。一切種一切智智現前故。</p>
<p>此菩薩得如是智力。能現一切諸所作事。於諸事中。無有過咎。</p>
</div>
<div class='div-commentary'><p style="margin-left:1em">【疏】分三。初標所住分齊。次得善下。顯所住德。三此菩薩下。結成功德。二中十句．依七種功德。謂初四為一善住道功德。此是德體。以二利行為菩薩道故。初二自利。先契理離障。名為深心。後對治堅固．名為勝心。後二慈悲利他。後六各一．約修辨德．初三三輪化益。修上利他。後三願行相符．外招佛護。修上自利。三結成中。近結此段。遠結前三。得如是智．結前智大。以智證理．得無憎愛故。次能現下。結作業大。平等作故。後於諸下。結所住功德大。得七功德。無過咎故。</p>
<p style="margin-left:1em">○大文第七釋名分。亦攝真如相迴向。稱如不動等故。釋名分二。一地釋名。即約法明位。二智者釋名。即約人彰德。<span class='note-inline'>(【鈔】第七釋名分。一地釋名者。廣明此地有不動德故。二約人者。廣明住此地菩薩．有不動德故。法即本有此德。如於菩提。人由得地．故成勝德。猶如此覺者。)</span></p>
</div>
<div class='div-orig'><p>佛子。此菩薩智地。名為不動地。無能沮壞故。名為不退轉地。智慧無退故。名為難得地。一切世間無能測故。名為童真地。離一切過失故。名為生地。隨樂自在故。名為成地。更無所作故。名為究竟地。智慧決定故。名為變化地。隨願成就故。名為力持地。他不能動故。名為無功用地。先已成就故。</p>
</div>
<div class='div-commentary'><p style="margin-left:1em">【疏】今初十句。謂此諸名．對前經立。初二從淨忍分受名。得無生忍入不動故。此句為總。此智現前。故無退壞。次二約得勝行分受名。一得為深行菩薩。不可知故。二離一切相等諸過失故。次三約淨上分受名。生地。謂器世間自在。隨樂生故。成地。眾生世間自在。隨物成身自無作故。究竟地。智正覺世間。決二諦故。次一約自在分。隨願成就．方名自在。次一約大勝分。得深心等十種力持故。後無功用。通該始終。</p>
<p style="margin-left:1em">○第二智者釋名中三。初牒前為因。由得智地故。</p>
</div>
<div class='div-orig'><p>佛子。菩薩成就如是智慧。</p>
</div>
<div class='div-commentary'><p style="margin-left:1em">○二就人顯。以何義故．菩薩名為得不動地。有二義故。一一向不動。謂行修上順故。二一體不動。謂與諸菩薩行體同故。<span class='note-inline'>(【鈔】一向不動．是勝進行。一體不動．是自分行。先明勝進者。舉彼勝求。顯於自分。從上滿也。)</span>文中先總明。後常為下。別顯。今初。</p>
</div>
<div class='div-orig'><p>入佛境界。佛功德照。順佛威儀。佛境現前。</p>
</div>
<div class='div-commentary'><p style="margin-left:1em">【疏】文有四句皆含二義。論總釋云。佛性隨順因故。佛性．即初句。菩薩由得地智。能上入之。隨順因者即下三句。由三為因．故能隨順佛境。一攝功德。佛功德照者。善清淨義故謂以無垢慧。善照佛德。即是攝義。二者行。謂正行。威儀順同佛故。三者近。即佛境現前。近如可覩故。<span class='note-inline'>(【鈔】今初文有四句皆含二義者。謂一向一體。以遠公將此總屬於一向不動。則此四句。明一向義。後十。方明一體不動。故疏按定云。皆含二義。謂由入佛境故。一向上順。亦與菩薩同一體性。下三句準之。)</span></p>
<p style="margin-left:1em">○後別顯二。先明一句不動。</p>
</div>
<div class='div-orig'><p>常為如來之所護念。梵釋四王。金剛力士。常隨侍衛。恆不捨離諸大三昧。能現無量諸身差別。於一一身有大勢力。報得神通三昧自在。隨有可化眾生之處示成正覺。</p>
</div>
<div class='div-commentary'><p style="margin-left:1em">【疏】論經十句。今經闕一。初一總顯佛加。解參玄極。上德被己故。既常為佛加。故名一向不動。餘句別依五種功德以顯不動。一供養功德。即梵釋四王。論經王下。有奉迎之言。二守護功德。謂金剛等現形衛故。三依止功德。恆不捨三昧故。四國土清淨功德。即能現諸身差別。若器若眾生皆能隨現。故云無量。<span class='note-inline'>(【鈔】謂金剛等者。此前亦有。但冥衛耳。如來常有八金剛神。列其八面。此地菩薩隨分得之。)</span>五於一一下。教化眾生功德。此復五種。前三自分。後二勝進。一願取諸有。多為主導。故云有大勢力。二根心使智力。即報得神通。窮三際中眾生根欲等故。三無量法力。三昧自在轉法輪故。四受力。彼經云。能受無量記故。今經闕此。五說力。即隨有可化示成正覺。真能說故。論經此後。更有一句結云。是菩薩如是通達。論云．一向不動故。</p>
<p style="margin-left:1em">○二明一體不動。</p>
</div>
<div class='div-orig'><p>佛子。菩薩如是入大乘會。獲大神通。放大光明。入無礙法界。知世界差別。示現一切諸大功德。隨意自在。善能通達前際後際。普伏一切魔邪之道。深入如來所行境界。</p>
</div>
<div class='div-commentary'><p style="margin-left:1em">【疏】文有十句。初總餘別。總云入大乘會者。謂入同類大乘眾數故。入數者。不破壞義。和合如一故。別有九種。具此九種。堪入眾數。一智不壞。獲法智通故。二說不壞。謂放教智光故。三解脫不壞。謂不住行。證入空有等無礙法界。業用無礙故。四佛國清淨不壞。知世界自在故。五入大乘不壞。智能示現大功德故。六神通不壞。隨意自在故。七善能下。能解釋義不壞。稱三際說故。八普伏下。坐道場不壞。萬行及菩提樹下伏魔邪故。九正覺不壞。入如來境。同佛覺故。</p>
<p style="margin-left:1em">○第三總結所住。</p>
</div>
<div class='div-orig'><p>於無量國土修菩薩行。以能獲得不退轉法。是故說名住不動地。</p>
</div>
<div class='div-commentary'><p style="margin-left:1em">【疏】行無障礙。不斷不轉。念不退故。</p>
<p style="margin-left:1em">○第二位果。</p>
</div>
<div class='div-orig'><p>佛子。菩薩住此不動地已。以三昧力。常得現見無量諸佛。恆不捨離承事供養。此菩薩於一一劫。一一世界。見無量百佛。無量千佛。乃至無量百千億那由他佛。恭敬尊重。承事供養。一切資生悉以奉施。於諸佛所。得於如來甚深法藏。受世界差別等無量法明。若有問難世界差別。如是等事無能屈者。如是經於無量百劫。無量千劫。乃至無量百千億那由他劫。所有善根轉增明淨。</p>
</div>
<div class='div-commentary'><p style="margin-left:1em">【疏】調柔中。先調柔行。法說中。受世界差別等無量法明者．等取眾生智正覺故。論名彼因相故者。以所受法為自在因故。</p>
</div>
<div class='div-orig'><p>譬如真金治作寶冠。置閻浮提主聖王頂上。一切臣民諸莊嚴具．無與等者。</p>
</div>
<div class='div-commentary'><p style="margin-left:1em">【疏】喻中。真金作閻浮提主冠者。喻得清淨地。身心勝故。以此地中報行純熟。三世間自在故。特加於王。無與等者。喻善根光明．轉更明淨。</p>
</div>
<div class='div-orig'><p>此地菩薩所有善根亦復如是。一切二乘乃至第七地菩薩。所有善根．無能及者。以住此地大智光明。普滅眾生煩惱黑暗。善能開闡智慧門故。</p>
<p>佛子。譬如千世界主大梵天王。能普運慈心普放光明。滿千世界。此地菩薩亦復如是。能放光明．照百萬佛剎微塵數世界。令諸眾生．滅煩惱火而得清涼。</p>
</div>
<div class='div-commentary'><p style="margin-left:1em">【疏】三<span class='note-inline'>(【校】二．嘉興藏南藏續藏金陵本作三。)</span>佛子譬如下。教智淨。梵王普放光明者。勝前日光。一多故。二淨故。三<span class='note-inline'>(【校】三．纂要誤作二。)</span>廣故。</p>
</div>
<div class='div-orig'><p>此菩薩十波羅蜜中。願波羅蜜增上。餘波羅蜜非不修行。但隨力隨分。</p>
<p>是名略說諸菩薩摩訶薩第八不動地。若廣說者。經無量劫．不可窮盡。</p>
<p>佛子。菩薩摩訶薩住此地。多作大梵天王。主千世界。最勝自在。</p>
<p>善說諸義。能與聲聞辟支佛諸菩薩波羅蜜道。若有問難世界差別．無能退屈。布施．愛語．利行．同事。如是一切諸所作業。皆不離念佛。乃至不離念一切種一切智智。</p>
<p>復作是念。我當於一切眾生中。為首為勝。乃至為一切智智依止者。此菩薩若以發起大精進力。於一念頃．得百萬三千大千世界微塵數三昧。乃至示現百萬三千大千世界微塵數菩薩以為眷屬。</p>
<p>若以菩薩殊勝願力．自在示現。過於是數。乃至百千億那由他劫不能數知。</p>
</div>
<div class='div-commentary'><p style="margin-left:1em">○第三重頌分。</p>
</div>
<div class='div-orig'><p>爾時金剛藏菩薩。欲重宣其義而說頌曰。</p>

<div class="lg regular" style="margin-left:0em;"><div class='lg-row'>七地修治方便慧　善集助道大願力　復得人尊所攝持</div>
<div class='lg-row'>為求勝智登八住　功德成就恆慈愍　智慧廣大等虛空</div>
</div></div>
<div class='div-commentary'><p style="margin-left:1em">【疏】二十二頌分三。初十八偈半。頌位行。次二偈半。頌位果。後一．結說分齊。今初頌上七分。即為七段。初一偈半。頌集作地分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>聞法能生決定力　是則寂滅無生忍　知法無生無起相</div>
<div class='lg-row'>無成無壞無盡轉　離有平等絕分別　超諸心行如空住</div>
</div></div>
<div class='div-commentary'><p style="margin-left:1em">【疏】二一偈半。頌淨忍分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>成就是忍超戲論　甚深不動恆寂滅　一切世間無能知　心相取著悉皆離</div>
<div class='lg-row'>住於此地不分別　譬如比丘入滅定　如夢度河覺則無　如生梵天絕下欲</div>
</div></div>
<div class='div-commentary'><p style="margin-left:1em">【疏】三有七偈。頌得勝行分。於中二。初二頌深行勝。<span class='note-inline'>(【校】得勝行．纂要及續藏金陵本誤作德勝行。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>以本願力蒙勸導　歎其忍勝與灌頂　語言我等眾佛法　汝今未獲當勤進　汝雖已滅煩惱火</div>
<div class='lg-row'>世間惑燄猶熾然　當念本願度眾生　悉使修因趣解脫　法性真常離心念　二乘於此亦能得</div>
<div class='lg-row'>不以此故為世尊　但以甚深無礙智　如是人天所應供　與此智慧令觀察　無邊佛法悉得成</div>
<div class='lg-row'>一念超過曩眾行　菩薩住茲妙智地　則獲廣大神通力　一念分身徧十方　如船入海因風濟</div>
</div></div>
<div class='div-commentary'><p style="margin-left:1em">【疏】後五頌發起勝。於中云。但以甚深無礙智者。長行所無。故知唯念法性。則同二乘。事理事事。皆無障礙。是菩薩學故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>心無功用任智力　悉知國土成壞住　諸界種種各殊異　小大無量皆能了　三千世界四大種</div>
<div class='lg-row'>六趣眾生身各別　及以眾寶微塵數　以智觀察悉無餘　菩薩能知一切身　為化眾生同彼形</div>
<div class='lg-row'>國土無量種種別　悉為現形無不徧　譬如日月住虛空　一切水中皆現影　住於法界無所動</div>
<div class='lg-row'>隨心現影亦復然　隨其心樂各不同　一切眾中皆現身　聲聞獨覺與菩薩　及以佛身靡不現</div>
<div class='lg-row'>眾生國土業報身　種種聖人智法身　虛空身相皆平等　普為眾生而示作</div>
</div></div>
<div class='div-commentary'><p style="margin-left:1em">【疏】四有六偈。頌淨佛國土分。於中三。初二器世間。次三眾生世間。後一智正覺世間。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十種聖智普觀察　復順慈悲作眾業</div>
</p></div>
<div class='div-commentary'><p style="margin-left:1em">【疏】五有半偈。頌十自在。故晉經云。能得於十種妙大自在智。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>所有佛法皆成就　持戒不動如須彌　十力成就不動搖　一切魔眾無能轉</div>
</p></div>
<div class='div-commentary'><p style="margin-left:1em">【疏】六一偈．頌大勝分。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛護念天王禮　密迹金剛恆侍衛　此地功德無邊際　千萬億劫說不盡</div>
</p></div>
<div class='div-commentary'><p style="margin-left:1em">【疏】七一偈．頌釋名分。密迹者。古譯為力士。餘文可知也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>復以供佛善益明　如王頂上莊嚴具　菩薩住此第八地　多作梵王千界主　演說三乘無有窮</div>
<div class='lg-row'>慈光普照除眾惑　一念所獲諸三昧　百萬世界微塵等　諸所作事悉亦然　願力示現復過是</div>
<div class='lg-row'>菩薩第八不動地　我為汝等已略說　若欲次第廣分別　經於億劫不能盡</div>
</div></div>
<div class='div-commentary'><p style="margin-left:1em"><span class='note-inline'>(已上第八地竟。)</span></p>
</div></div>
<p class='juan'>大方廣佛華嚴經疏論纂要卷第七十</p></div>
</div><!-- end of div[@id='body'] -->
</body></html>