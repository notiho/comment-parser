<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu108' />
<p class='juan'>大方廣佛華嚴經疏論纂要卷第四十五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu109' />
<div class='div-orig'><p class="head2">升兜率天宮品第二十三<span class='note-inline'>(之二)</span></p>
</div>
<div class='div-commentary'><p style="margin-left:1em">○第六明不可轉法。即觀察如來降伏一切外道功德。由有上能治故。他不能轉．利有情事．故次明之。謂教證二法。皆不為他所動轉故。無有餘法勝過此故。</p>
</div>
<div class='div-orig'><p>善能開演種種文句真實之義。能悉深入無邊智海。出生無量功德慧藏。</p>
</div>
<div class='div-commentary'><p style="margin-left:1em">【疏】文中初明教道。能悉已下。證道。出生已下。二道之益。</p>
<p style="margin-left:1em">○第七明所行無礙。觀察如來生在世間不為世法所礙功德。顯示如來所化之中無高下礙。故次明之。謂世八風不能拘礙故。親光名降魔功德。謂色等境不能亂故。</p>
</div>
<div class='div-orig'><p>恒以佛日普照法界。隨本願力常現不沒。恒住法界。住佛所住。無有變異。於我我所俱無所著。住出世法．世法無染。</p>
</div>
<div class='div-commentary'><p style="margin-left:1em">【疏】文中。以佛身日普照法界．則橫無礙。常現不沒．則豎無礙。不以無信生盲等而不現故。正顯八風不礙。恆住已下。顯無礙因。無有變異．示無礙相。如摩尼珠．不隨物變。不著我所．於內無礙。世法不染．於外無礙。由住出世．如蓮華故。如有頌云。諸佛常遊於世間。利樂一切有情類。八法勢風邪分別。不能傾動不拘礙。<span class='note-inline'>(【鈔】不以無信等而不現者。即第一迴向中意。如有頌云。即無性論。)</span></p>
<p style="margin-left:1em">○第八明其所安立不可思議。即觀察如來安立正法功德。由依前方便。能作饒益之事。故次明之。謂十二分教．名所安立。由深廣故．不可思議。</p>
</div>
<div class='div-orig'><p>於一切世間建智慧幢。其智廣大．超過世間無所染著。拔諸眾生令出淤泥。置於最上智慧之地。所有福德饒益眾生而無有盡。了知一切菩薩智慧。信向決定當成正覺。</p>
<p>以大慈悲。現不可說無量佛身種種莊嚴。以妙音聲演無量法。隨眾生意悉令滿足。</p>
</div>
<div class='div-commentary'><p style="margin-left:1em">【疏】文中分二。初約所詮以辨深廣。後約能詮以明深廣。今初。初句總顯。建即安立。其智下釋。超世廣大．即是幢義。拔置智地。即是建義。所有已下。福智相對。明高廣義。</p>
<p style="margin-left:1em">二以大慈下。現身說法。約能詮教以明安立。</p>
<p style="margin-left:1em">○第九明遊於三世平等法性。即觀察如來授記功德。以上加行利有情事。三世諸佛皆悉平等。故次明之。謂於三世平等性中。能隨解了。過去未來曾當轉事。皆如現在而授記故。故下經云。普見三世。</p>
</div>
<div class='div-orig'><p>於去來今心常清淨。令諸眾生不著境界。恆與一切諸菩薩記。令其皆入佛之種性。生在佛家。得佛灌頂。</p>
</div>
<div class='div-commentary'><p style="margin-left:1em">【疏】文中初明三世平等之義。故云心常清淨。自得平等。令物不著。使他平等。恆與以下。正明授記。授記未來。令同過去種性。亦名平等。</p>
<p style="margin-left:1em">○第十明其身流布一切世間。即觀察如來於一切世界示現受用變化身功德。顯上利益．一時頓徧。非次第作。故次明之。</p>
</div>
<div class='div-orig'><p>常遊十方．未曾休息。而於一切無所樂著。法界佛剎．悉能徧往。諸眾生心．靡不了知。所有福德．離世清淨。不住生死。而於世間．如影普現。</p>
</div>
<div class='div-commentary'><p style="margin-left:1em">【疏】文中初通辨二身。常約豎窮。徧約橫廣。十方法界。綺互其文。後諸眾生心下。總顯現相。德無不淨。故不住生死。機無不鑒。故普現世間。</p>
<p style="margin-left:1em">○第十一明於一切法智無疑滯。即觀察如來斷疑功德。以於上十方彼彼之處。作斷疑事。故次明之。謂於諸境．善決定故。故下經云。智恆明達一切諸法。</p>
</div>
<div class='div-orig'><p>以智慧月普照法界。了達一切悉無所得。恆以智慧．知諸世間．如幻如影．如夢如化。一切皆以心為自性。如是而住。隨諸眾生業報不同．心樂差別．諸根各異．而現佛身。如來恆以無數眾生而為所緣。為說世間皆從緣起。知諸法相皆悉無相。唯是一相。智慧之本。欲令眾生離諸相著。示現一切世間性相而行於世。為其開示無上菩提。</p>
</div>
<div class='div-commentary'><p style="margin-left:1em">【疏】文中初自斷疑。非不自決．能斷他疑故。智月普照．總明了境。了達無得．是了真境。非不證真．能了俗故。恆以智下。明了俗境。一切皆以心為自性．義通二境。攝境為心。是世俗勝義。心之自性．即是真如。是勝義勝義。如是而住。以無所得而為方便。雙照真俗．無住住故。菩薩智光月。法界以為輪。遊於畢竟空。世間靡不現。亦可屬上現受用身。二隨諸已下。能斷他疑。初明隨機現身。如來已下。所斷疑境。為說緣起。是斷疑法。深入緣起。疑見亡故。知緣起無性故。知法無相。無相無異．故名一相。智體理成．故為其本。<span class='note-inline'>(【鈔】深入緣起者。淨名云。深入緣起。斷諸邪見。有無二邊。無復餘習。寶積偈云。說法不有亦不無。以因緣故諸法生。故由見因緣。能斷疑故。)</span>後欲令下。正明斷疑。若離相著。開示菩提。疑方斷故。<span class='note-inline'>(【校】上鈔淨名云。云．纂要誤作三。)</span></p>
<p style="margin-left:1em">○第十二明於一切行成就大覺。即觀察如來令入種種行功德。由所化生。性有差別．故次明之。謂入種種行．皆成大覺。下經但云．了一切行。</p>
</div>
<div class='div-orig'><p>為欲救護一切眾生。出現世間開示佛道。令其得見如來身相．攀緣憶念．勤加修習。除滅世間煩惱之相。修菩提行心不散動。於大乘門皆得圓滿。成就一切諸佛義利。</p>
</div>
<div class='div-commentary'><p style="margin-left:1em">【疏】文中初約說法令入。開示佛道者。令悟入故。後令其下。約現身令入。攀緣修習。是進善行。除滅已下。是離惡行。修菩提行．總舉萬行。心不散動。即是入義。既萬行齊修。則因無不滿。果無不成。</p>
<p style="margin-left:1em">○第十三明於諸法智無有疑惑。即觀察如來當來法生妙智功德。由即於前所化有能無能。善巧別知。故次明之。謂聖聲聞言。此人全無少分善根。如來知彼善法。當生現證。過去微少善根種子所隨故。</p>
</div>
<div class='div-orig'><p>悉能觀察眾生善根。而不壞滅清淨業報。智慧明了．普入三世。</p>
</div>
<div class='div-commentary'><p style="margin-left:1em">【疏】故文云。悉能觀察。下經云。盡一切疑。如求度者。遠劫採薪。興一善念。佛便知故。觀已便化。故不壞其清淨業報。智慧已下。釋其所以。以智普入．無不知故。故親光名為能隨所應。恆正教誨功德。謂於諸法懷疑惑者。無有堪能隨應教誨。唯佛能故。名智慧明了。則第十一是自斷疑。此斷他疑。<span class='note-inline'>(【鈔】如求度者。遠劫採薪者。即大莊嚴論第九。因說供養聲聞。得無量福。何況如來。便引此緣。昔有一人。因緣力故。發心出家。往至僧坊。值佛不在。詣身子所。身子觀其無少善根。詣諸比丘。比丘先問．誰不度汝。云舍利弗。如是展轉。皆不度之。如來大慈。至僧坊門。為說偈云。一切種智身。大悲以為體。佛於三界中。見諸受化子。猶如牛求犢。愛念無休息。以手摩頂。其人悲泣。具說不度因緣。佛說偈云。身子舍利弗者。彼非一切智。亦不解體性。不盡知中下。彼識有齊限。不能深解了。無有智能知。微細之業報。遂牽入僧坊。與度得道。身子問云。我觀此人．無少善因。云何與度．便得道耶。佛言。汝智微淺。此人過去無量劫前為一貧人。入阿蘭若山林取薪。為虎所逼。以怖畏故。稱南無佛。種子今熟。故吾度之。得羅漢耳。故上云。微少善根種子所隨。則第十一者。若準無性世親。皆十一斷他疑。今順親光。故為此說。【校】身子舍利弗者。者．係衍文。)</span></p>
<p style="margin-left:1em">○第十四明凡所現身不可分別。下經但云。無能測身。即觀察如來如其勝解示現功德。由上云善巧別知。故此次云。於前所化邪正。及俱行中。無有分別。</p>
</div>
<div class='div-orig'><p>永離一切世間分別。放光明網。普照十方一切世界．無不充滿。色身妙好．見者無厭。以大功德智慧神通．出生種種菩薩諸行。諸根境界．自在圓滿。作諸佛事。作已便沒。</p>
</div>
<div class='div-commentary'><p style="margin-left:1em">【疏】文中初二句．明無分別義。世虛妄解。種現俱亡。故云永離。由自無分別故。餘不可以分別知。故親光名為能正攝受無染自體殊勝功德。謂佛身功德。非是雜染分別所起。無煩惱業生之雜染。故不可分別。而無性云。隨機現身。如摩尼珠。無分別者。則順今文佛無分別。不順彼經不可之言。次放光明下。彰所示現皆無分別。見無厭足。則顯眾生不能分別。如瞿波觀佛毛孔。念念無厭。不能窮究故。<span class='note-inline'>(【鈔】如彼瞿波觀佛毛孔。即七十五經)</span>以大功德下。辨能現德。出生已下。明所現益。諸根以下。辨所現相。謂諸根圓滿。境界自在。作諸佛事。總彰現意。作已便沒明現時分。既隨勝解現。則感謝應移。</p>
<p style="margin-left:1em">○第十五明一切菩薩等所求智。即觀察如來無量所依調伏有情加行功德。為欲引發任持不定種性聲聞菩薩。唯讚大乘。故次明之。言等所求者。無不求故。佛地名為正所求智。謂唯菩薩正能求故。<span class='note-inline'>(【鈔】言等所求下。是疏釋經。義在釋文。)</span></p>
</div>
<div class='div-orig'><p>善能開示過現未來一切智道。為諸菩薩普雨無量陀羅尼雨。令其發起廣大欲樂受持修習。</p>
</div>
<div class='div-commentary'><p style="margin-left:1em">【疏】文中初明所求即一切智。此所求智即是無量菩薩所依。而言道者。通因果也。為諸已下。即成所依義。謂由無量菩薩。為欲調伏諸有情故。發起加行。要以佛增上力故。聞法為先。獲得妙智而為所依。令其發起廣大欲樂者。即是調伏有情加行。受持修習者。即成智之因。</p>
<p style="margin-left:1em">○第十六明得佛無二住勝彼岸。即觀察如來平等法身波羅蜜多成滿功德。為遮所化。於大師所疑一切智非一切智。故次明之。由滿諸度。是一切智。言無二者。即平等也。平等有二。一法身平等。於法身中滿諸度故。二果位諸度無增減故。名為平等。親光則以住於法身。即是彼岸。不說諸度。故云法身無差別相。名為無二。緣彼勝定。常住其中故名為住。即無二住。名勝彼岸。佛已窮到。故明為得。</p>
</div>
<div class='div-orig'><p>成就一切諸佛功德圓滿熾盛。無邊妙色莊嚴其身。一切世間靡不現覩。永離一切障礙之法。於一切法真實之義．已得清淨。於功德法而得自在。</p>
</div>
<div class='div-commentary'><p style="margin-left:1em">【疏】文中初滿諸度。故云熾盛。次無邊下。以度滿故莊嚴法身。故法華云。微妙淨法身。具相三十二。以八十種好。用莊嚴法身。以十身圓融不相離故。言一切世間者。不隔凡聖。靡不現覩。雙現受用變化之身。永離已下。無二礙故。和合識破。相續心滅故。於一切下。顯現法身。智純淨故。於功德下。諸度滿故。<span class='note-inline'>(【鈔】和合識破。即起信意。前文已有。下復重明。)</span></p>
<p style="margin-left:1em">○第十七明不相間雜如來解脫妙智究竟。即觀察如來隨其勝解示現差別佛土功德。以外人聞上平等。謂同一性。故次說言．不相間雜。謂一切如來。十身體用。各各別故。猶如冥室千光。</p>
</div>
<div class='div-orig'><p>為大法王如日普照。為世福田具大威德。於一切世間普現化身。放智慧光悉令開悟。欲令眾生知佛具足無邊功德。以無礙繒繫頂受位。隨順世間方便開導。以智慧手安慰眾生。為大醫王善療眾病。一切世間無量國土悉能徧往未曾休息。清淨慧眼離諸障翳悉能明見。於作不善惡業眾生種種調伏令其入道。善取時宜無有休息。</p>
<p>若諸眾生起平等心即為化現平等業報。隨其心樂隨其業果為現佛身種種神變而為說法。令其悟解得法智慧。心大歡喜諸根踊躍。見無量佛起深重信。生諸善根永不退轉。</p>
</div>
<div class='div-commentary'><p style="margin-left:1em">【疏】在文分二。初明變化身土不雜。二明受用身土不雜。無著但云差別佛土．畧舉一邊。親光則雙明身土。合今文意。今初變化中。先身後土。初中先總顯化身超勝。次普現者。通十法界身。放智慧光合如日義。欲令已下。彰所化意。能為多化。方顯佛德無邊。所以名不間雜者。以於一切世間普化。一佛既爾。餘何所化。故知所屬不同。重重皆徧。是不間雜義。<span class='note-inline'>(【鈔】所以名不間雜下。隨難別釋。即是釋經。於中先問。後故知所屬不同下。釋。所屬不同．即無雜義。如千燈各異。重重皆徧是無間義。如光光涉入。故上總言。如冥室千光。)</span>後以無礙下。別化因圓果滿之身。初明因圓。為大醫下。現果滿身。二一切世下。明現化土。初明非唯能化。亦能徧往。清淨慧下。明佛觀機。即是如來勝解現前。於作不善下。隨機現土等。隨諸眾生應以何國起調伏心。入佛智慧而取佛土。故云善取時宜。無適淨穢。故云種種。欲該餘化。畧無土言。義必含有。又對後平等。但言不善。亦應合有有漏之善。</p>
<p style="margin-left:1em">二若諸眾生下。現受用身土不雜。先土後身。已證真如。名平等心。覩受用土。是平等報。上則心有高下。此則依於佛慧。<span class='note-inline'>(上則心有高下。即淨名經意。螺髻語舍利弗。仁者心有高下。不依佛慧。故見此土為不淨耳。今指上化土。是隨心高下。今見受用。是依佛慧。)</span>後隨其心樂下。現受用身。故親光云。於淨佛土現受用身。亦不相雜。令<span class='note-inline'>(【校】令纂要誤作今。)</span>其已下。明現之益。親光云。大集會中。現種種身與諸菩薩受用法樂。亦不相雜。得智心喜等皆法樂也。又心大歡喜即是初地。見諸佛故生歡喜等。以證生信故名深重。以證不退故得永言。</p>
<p style="margin-left:1em">○第十八明證無中邊佛平等地。即觀察如來三種佛身方處無分限功德。由疑上如來妙智究竟。非一非異。其相云何。故次明此無中邊等。常無常等。皆二邊相。言方處者。謂諸世界。無分限者。釋無中邊。此無中邊．畧有四義。一世界無中邊。佛德如彼．無有分限。二世界無邊。諸佛十身即於其中稱世界量．平等徧滿。三此法身等於佛地中平等徧滿。無中無邊無有分限。四此法身等徧一切處。為諸眾生現作饒益。然非自性無中無邊。親光復名此為真如相殊勝功德。謂真如相無有中邊。如此真如。即是佛地平等法性。證此性故徧知一切。於中不染。今此文中。總顯十身皆無分限。</p>
</div>
<div class='div-orig'><p>一切眾生隨業所繫長眠生死。如來出世能覺悟之。安慰其心使無憂怖。若得見者。悉令證入無依義智。智慧善巧了達境界。莊嚴妙好無能映奪。智山法芽悉已清淨。或現菩薩。或現佛身。令諸眾生至無患地。無數功德之所莊嚴．業行所成．現於世間。一切諸佛莊嚴清淨。莫不皆以一切智業之所成就。</p>
</div>
<div class='div-commentary'><p style="margin-left:1em">【疏】文中分二。先別顯四智十身。後無數下。總結因果。今初先就覺他。翻明自覺．成就法身。於中先明覺他。即妙觀察智。及成所作智之所利樂。若得見下。彰其所益。無依義智。即大圓鏡。是無中邊佛平等地。以無礙智身。無所依故。則證真如為佛地性。轉昔染依。為智所依。即是如如及如如智。既令他證。顯自己證也。次智慧下二句。即妙觀察智。莊嚴無奪。顯圓鏡智。所現之影。智山清淨。即平等性智。平等高出．所以名山。四惑已亡。故云清淨。因惑為種。生必待時。今能生自在。故種受芽稱。或現已下。即平等性所現之影。兼顯十身不唯此二。故復言或。令諸眾生至無患地者。即成佛地。以遠離微細念故．名為無患。後總結中。初總明。謂十力四智等。莊嚴法身。業行所成．即是報佛。現於世間。結他受用。及變化身。總上諸義．則有十身。<span class='note-inline'>(【鈔】總上諸義者。一就覺他翻明自覺．是菩提身。二成就法身．及顯如如．即法身。三四智．即智身。四莊嚴妙好．即相好莊嚴身。五無能映奪．即威勢身。六無數功德．即福德身。七或現菩薩等．即意生身。八令生離惑．即是願身。及九變化身。十業行所成現於世間．即力持身。故云具十。)</span>一切已下。總結異因。同歸一智。謂智導萬行．故能證此佛平等地。若報若化．無不清淨。</p>
<p style="margin-left:1em">○第十九明極於法界。即觀察如來窮生死際。常現利益安樂一切有情功德。以上言無中邊相。云何無相。故次云．極於法界。謂此法界最清淨故。離諸戲論。是法界相。能起等流利益之事。極此法界。無有盡期。親光亦名此德為證得果相殊勝功德。謂此窮於清淨法界。如是法界。修道得故。以斯則極法界言。有於二義。一同法界常故。二同法界清淨故。</p>
</div>
<div class='div-orig'><p>常守本願．不捨世間。作諸眾生堅固善友。清淨第一．離垢光明。令一切眾生皆得現見。六趣眾生無量無邊。佛以神力常隨不捨。若有往昔同種善根。皆令清淨。而於六趣一切眾生．不捨本願．無所欺誑。悉以善法方便攝取。令其修習清淨之業。摧破一切諸魔鬬諍。</p>
</div>
<div class='div-commentary'><p style="margin-left:1em">【疏】文中先明常利樂。二廣利樂。今初常守本願者。謂本發心。法界生界若有盡。我願乃盡。今生界未窮。故常現利樂。作善友者。世之善友．略有七事。一遭苦不捨。二貧賤不輕。三密事相告。四遞相覆藏。五難作能作。六難與能與。七難忍能忍。如來亦爾。為物隨於六趣。苦而不捨。貧無法財．而不見輕。本性客塵．無不相告。善根未熟．則以權覆實。堪真實化。則以實覆虛。著弊垢衣．執除糞器。為難作能作。解髻明珠。為難與能與。生違佛化．乃至多劫。心無退動。為難忍能忍。無不究竟。方明堅固。次清淨已下。明同法界清淨。雖復常化。離能所相。故名第一。二六趣下。廣多不捨。次若有已下。不捨昔緣。次而於下。通顯不捨。若暫不隨．則捨本願。如願能作．名不欺誑。次悉以下。彰攝巧益。令同法界清淨。摧魔惑故。</p>
<p style="margin-left:1em">○第二十顯於二句。謂盡虛空性。窮未來際。即觀察如來無盡等功德。謂上利樂皆無盡故。深密佛地。具斯二句。開則別中自有二十一句。下離世間．但云等虛空界。而無窮未來際。欲顯圓數故。親光亦云。次後二句．顯示世尊無盡功德。初句自利。後句利他。故云謂如虛空。經成壞劫。性常無盡。如來一切真實功德。亦復如是。如未來際無有盡期。利他功德。亦復如是。而無著釋。但云無盡功德等。不言開合。世親無性。開此等字為究竟功德。故皆云。等言．等取究竟功德。則以無盡功德釋初句。究竟功德釋後句。而無性意。後句是究竟無盡。與前無盡異者。前則橫論無盡。故云盡一切界。徧作有情諸饒益事。後句則豎顯無盡。故云。顯佛功德永無窮盡。所化有情永無盡故。同顯無盡。故二句合。自他等異．二句則開。今文意合。欲顯二利不相離故。窮未來際。通在極於法界及盡虛空故。</p>
</div>
<div class='div-orig'><p>從無礙際。出廣大力。最勝日藏．無有障礙。於淨心界．而現影像。一切世間．無不覩見。以種種法．廣施眾生。佛是無邊光明之藏。諸力智慧．皆悉圓滿。恆以大光．普照眾生。隨其所願．皆令滿足。離諸怨敵。</p>
<p>為上福田。一切眾生共所依怙。凡有所施．悉令清淨。修少善行．受無量福。悉令得入無盡智地。為一切眾生種植善根淨心之主。為一切眾生發生福德最上良田。智慧甚深。方便善巧。能救一切三惡道苦。</p>
</div>
<div class='div-commentary'><p style="margin-left:1em">【疏】為順二論。文分為兩。初唯橫論無盡。正明盡虛空性。二為上福田下。雙約橫豎以顯無盡。兼明窮未來際。今初先二句總。言無礙際者。即法身智身。如彼虛空．無有障礙．無邊無際．無盡無減．無生無滅．無有變易．名無礙際。而能現前作諸利樂。如彼虛空．容受質礙。故云出廣大力。次最勝日下。別顯依空無礙之用。略舉一日．而有四德。一蘊藏千光。二百川現影。三有目皆覩。四生成萬差。名種種施。上一段文．言含法喻。佛是已下。唯就法說。初光明藏．即上日藏。身智光明．含攝出生故。諸力已下。如日無缺。恆以大下。如日舒光。離諸魔敵．降老死怨。如日大明．眾景奪耀。不獨合上。故名有影略。<span class='note-inline'>(【鈔】降老死怨者。淨名云。譬如勝怨。乃可為勇。如是兼除老病死者。菩薩之謂也。今借用之。)</span>二雙約橫豎論無盡者。但云一切。通於十方。及來際故。文中先明為生福智之田。上福田者。具前德故。凡所有下。釋上田義。三義名上。一令清淨。如無荒穢。二因少果多。如涅槃說純陀施福。三入無盡智。如田隨種隨生。如穀展轉無盡。成金剛種。終不銷故。具斯三義．稱曰上田。次為一切下。顯為田主。次為一切眾生發生下。明體即是田。後智慧下。明能為田義。具悲智故。初權實無二．總為一智。對下能救．悲智無礙。合為一心。則是如來最清淨覺。<span class='note-inline'>(【鈔】則是如來最清淨覺者。以在最後。故復結之。句句亦皆合結也。如涅槃說者。經云．我今所供。雖復微少。佛令汝具足檀波羅蜜。為果多也。)</span>上所引功德之名．全依無著。其所解釋．多依無性。有不同者。亦已對決。與離世間品．小有同異。大旨無違。至下品中．當更顯示。依上所釋。文旨有據。德相可分。若列宿羅空．粲然不雜。豈得寬文．廣申辭句。於佛勝德．蔑然略陳。幸諸後學．不咎其繁而不要也。<span class='note-inline'>(別觀德相二十段竟。)</span></p>
<p style="margin-left:1em">○第三結成觀解。</p>
</div>
<div class='div-orig'><p>如是信解。如是觀察。</p>
<p>如是入於智慧之淵。如是遊於功德之海。如是普至虛空智慧。如是而知眾生福田。</p>
<p>如是正念現前觀察。如是觀佛諸業相好。如是觀佛普現世間。如是觀佛神通自在。</p>
</div>
<div class='div-commentary'><p style="margin-left:1em">【疏】謂前諸德。不出內德及與外相。今初二句。總明能觀。信解約於仰推。觀察通於諸眼。後之八句。就所觀德以辨能觀。前四內德。後四外相。前中謂佛內德無量．不出福智。前二福智之體。智慧之淵．略語其深。功德之海．義兼深廣。淵宜趣入。海宜游涉。次二句福智之用。智廣虛空。福無不益。稱此而了。名普至知。後四外相中。初一句重舉能觀。揀內外故。言正念者。明非散心。了佛德相。唯心無性。靜而能鑒。復云觀察。後三句．亦就所觀以辨能觀。初一句總。後二句別。身雲普現．即是相好。神通自在．即前業用。前二十一德中。或一句之內．言兼福智。一德之內．體用雙明。若別配屬．義成偏近。<span class='note-inline'>(【鈔】若別配屬者。正彈古德。以後十結句。科上二十一德之經。彼云。然此所現佛法界身。豈有限量。今且依下結文。分為十門。於中二。先顯十門之德。後如是下。正結十門之名。前中即為十段。然按後結。少不次第。從初至清淨善根已來。超明第十見佛示現不可思議自在神力門。彼約晉經。與今小異。恐尋不曉。會取今經。今經即至功德善根悉已清淨。為第一段神通自在。第二已去。全依今經。謂第二從色相第一下。卻明第一如是信解門。第三獲一切智放大光下。第二觀察正覺門。第四示現色身不思議下。明入智慧淵門。第五恆以佛日普照法下。第四入功德海門。第六以大慈悲現不可說無量佛身下。明第七正念現前觀察門。第七以智慧月下。明第五普至虛空智慧門。第八放光明網普照十方下。即第八觀察如來諸業相好門。第九為大法王如日普照下。卻明第六如是而知眾生福田門。第十清淨第一離垢光明下。卻明第九如是觀佛普現世間門。釋曰。此即賢首解為十門。以其總名．收其別義。皆不盡理。故云偏近。況結中。不出內德外相。內德不出福智。如何攝得前文。又刊定記科為十六三業。而段段之中．三業多闕。亦消文不盡。故皆偏近。依今之釋．一句無遺矣。)</span></p>
<p style="margin-left:1em">○第二明見佛光用。前雖有用。乃觀如來常所具德。今現目覩。故不同也。文中三。初覩常光。二覩放光。三顯光意。今初。</p>
</div>
<div class='div-orig'><p>時彼大眾。見如來身一一毛孔。出百千億那由他阿僧祇光明。一一光明．有阿僧祇色。阿僧祇清淨。阿僧祇照明。令阿僧祇眾觀察。阿僧祇眾歡喜。阿僧祇眾快樂。阿僧祇眾深信增長。阿僧祇眾志樂清淨。阿僧祇眾諸根清涼。阿僧祇眾恭敬尊重。</p>
</div>
<div class='div-commentary'><p style="margin-left:1em">【疏】雖云毛出。意取常出。有十一句。初總餘別。前三光相。後七光益。</p>
<p style="margin-left:1em">○二覩放光中。</p>
</div>
<div class='div-orig'><p>爾時大眾。咸見佛身放百千億那由他不思議大光明。一一光明．皆有不思議色。不思議光。照不思議無邊法界。</p>
<p>以佛神力。出大妙音。其音演暢百千億那由他不思議讚頌。超諸世間所有言辭。出世善根之所成就。</p>
<p>復現百千億那由他不思議微妙莊嚴。於百千億那由他不思議劫歎不可盡。皆是如來無盡自在之所出生。</p>
<p>又現不可說諸佛如來出興於世。令諸眾生入智慧門．解甚深義。</p>
<p>又現不可說諸佛如來所有變化。盡法界虛空界。令一切世間平等清淨。如是皆從如來所住無障礙一切智生。亦從如來所修行不思議勝德生。</p>
<p>復現百千億那由他不思議妙寶光燄．從昔大願善根所起。以曾供養無量如來．修清淨行．無放逸故。薩婆若心．無有障礙．生善根故。</p>
</div>
<div class='div-commentary'><p style="margin-left:1em">【疏】先舉體相。後以佛下。辨光業用。文有五現。一說法。二現嚴。此二皆先現後因。三現佛．則先現後意。令成教證二甚深故。四現神變。五現寶燄光。皆先現後因。</p>
<p style="margin-left:1em">○第三現光意。</p>
</div>
<div class='div-orig'><p>為顯如來力廣徧故。為斷一切眾生疑故。為令咸得見如來故。令無量眾生住善根故。顯示如來神通之力無映奪故。欲令眾生普得入於究竟海故。為令一切諸佛國土菩薩大眾皆來集故。為欲開示不可思議佛法門故。</p>
</div>
<div class='div-commentary'><p style="margin-left:1em">【疏】並顯可知。</p>
<p style="margin-left:1em">○第二大科明現勝德之意。文分二別。先牒前現德。</p>
</div>
<div class='div-orig'><p>爾時如來大悲普覆。示一切智所有莊嚴。</p>
</div>
<div class='div-commentary'><p style="margin-left:1em">【疏】悲為能現。智為所現者。影畧其文。應以依二嚴體。現二嚴德。</p>
<p style="margin-left:1em">○二正明現意。分二。先明下益眾生。二開示如來下。明上弘佛道。今初。</p>
</div>
<div class='div-orig'><p>欲令不可說百千億那由他阿僧祇世界中眾生。</p>
<p>未信者信。已信者增長。已增長者令其清淨。已清淨者令其成熟。已成熟者令心調伏。</p>
<p>觀甚深法。具足無量智慧光明。發生無量廣大之心。薩婆若心無有退轉。不違法性。不怖實際。證真實理。</p>
<p>滿足一切波羅蜜行。出世善根皆悉清淨。猶如普賢得佛自在。</p>
<p>離魔境界．入諸佛境。了知深法．獲難思智。大乘誓願．永不退轉。</p>
<p>常見諸佛．未曾捨離。成就證智．證無量法。具足無邊福德藏力。發歡喜心。入無疑地。離惡清淨。依一切智．見法不動。得入一切菩薩眾會。常生三世諸如來家。</p>
<p>世尊所現如是莊嚴．皆是過去先所積集善根所成。為欲調伏諸眾生故。</p>
</div>
<div class='div-commentary'><p style="margin-left:1em">【疏】分二。先彰現益。今初舉所益。後未信下。辨益不同。然此益中。文含多勢。且依一判。先約行布。初五句十信。始自初信。令心調伏。信位滿故。</p>
<p style="margin-left:1em">次七句皆十住益。謂初二句是住中觀慧。次二句．下化上求之心。後三句．住中證入。知心自性。故曰不違。不退二乘。故不怖實際。不由他悟。是證實理。圓教十住。許入證故。</p>
<p style="margin-left:1em">三滿足下三句。十行益。初句位中之行。後二句。位中之德。</p>
<p style="margin-left:1em">四離魔下三句。十向益。初句起行。一向利他。離二乘等魔。迴向菩提。故入佛境。次句得法。隨相離相無礙難思。後句行成。</p>
<p style="margin-left:1em">五常見諸佛下。盡明十地。初四句皆歡喜地。一見受用身．故稱曰常。二根本證真。後得證無量法。又證徧行真如。亦名無量。三則僧祇積福。證理出生．名福藏力。四發歡喜心。是此位名。入見道故．名無疑地。離惡清淨。是第二地。依一切智。見法不動。是三四地。得入一切菩薩眾會。是五六七地。常生佛家。八地已上。念無有間。故曰常生。</p>
<p style="margin-left:1em">若約圓融。初之五句。信中攝位。句各一位。如理思之。<span class='note-inline'>(【鈔】句各一位者。初信位。二增長是住位。三清淨是行位。四成熟是向位。五調伏是地位。)</span>從觀甚深下。義通諸位。以圓教中。位位攝德故。</p>
<p style="margin-left:1em">二世尊下。辨現因。既積善所成．故為益深大。為欲調伏諸眾生故一句。文含二勢。一結前．謂結因所屬。二生後。生後開示。亦是為生。</p>
<p style="margin-left:1em">○第二明上弘佛道。</p>
</div>
<div class='div-orig'><p>開示如來大威德故。照明無礙智慧藏故。示現如來無邊勝德極熾然故。顯示如來不可思議大神變故。以神通力．於一切趣現佛身故。示現如來神通變化無邊際故。本所志願悉成滿故。顯示如來勇猛智慧能徧往故。於法自在成法王故。出生一切智慧門故。示現如來身清淨故。又現其身最殊妙故。顯示證得三世諸佛平等法故。開示善根清淨藏故。顯示世間無能為喻上妙色故。顯示具足十力之相。令其見者無厭足故。為世間日照三世故。</p>
<p>自在法王一切功德。皆從往昔善根所現。一切菩薩於一切劫。稱揚讚說不可窮盡。</p>
</div>
<div class='div-commentary'><p style="margin-left:1em">【疏】文中分二。先別彰所為。有十七句。為欲顯前二十一種殊勝功德。初句為總。餘皆是別。於中前五。各攝二德。餘句各一。第一照明無礙智慧藏句．顯二德者。一顯不二現行．故云無礙。無二礙故。二顯趣無相法。故云照智慧藏。慧為能照。藏即所照。無相真如。照明趣達。眼目殊稱。第二句．一顯住於佛住。謂住空大悲。任運利樂。無休息時．名曰熾然。二顯逮得一切佛平等住。謂依清淨智．起利樂意。作二身業。皆熾然故。第三句．一顯到無障處。二顯不可轉法。謂此二是降魔伏外功德。前由有對治．則不為他動。今由有神變．乃能轉他。第四句．一為顯所行無礙。今徧趣現身。即是所行。有漏盡通。八風不染。又神通力。即能徧因。二顯其所安立不可思議。謂佛威神所建立故。第五句．初顯游於三世平等法性。約記三世事。亦是神通。無邊際言．即平等性。二顯其身流布一切世間。此言甚顯。下皆各攝一德。六顯於一切法．智無疑滯。本願已滿故。七顯於一切行．成最正覺。名智徧往。八顯於諸法智無有疑惑。名於法自在。九顯一切菩薩等所求智。十顯凡所現身．不可分別。十一為顯得佛無二．住勝彼岸。彼岸已圓。十身殊妙故。十二顯不相間雜．如來解脫妙智究竟功德。又諸佛平等。皆徧而不相雜故。十三顯證無中邊佛平等地。平等之地．即清淨藏。十四顯極同法界。故云上妙。十五有十力故。能盡虛空。見者無厭。十六窮未來際。故照三世。</p>
<p style="margin-left:1em">第二自在下。舉因結歎。前舉積因。後歎無盡。<span class='note-inline'>(五覩佛勝德竟。)</span></p>
<p style="margin-left:1em">○第六天王請佛處殿。</p>
</div>
<div class='div-orig'><p>爾時兜率陀天王。奉為如來嚴辦如是諸供具已。與百千億那由他阿僧祇兜率天子。向佛合掌。白佛言。善來世尊。善來善逝。善來如來應正等覺。唯見哀愍．處此宮殿。</p>
</div>
<div class='div-commentary'><p style="margin-left:1em">【疏】亦稱五號。並曰善來。及下文意。皆如第三會說。<span class='note-inline'>(【鈔】亦稱五號者。一世尊．二善逝．三如來．四應供．五正徧知。然尋常略舉下三。今加上二。故為五德)</span></p>
<p style="margin-left:1em">○第七如來受請。</p>
</div>
<div class='div-orig'><p>爾時世尊。以佛莊嚴而自莊嚴。具大威德。為令一切眾生生大歡喜故。一切菩薩發深悟解故。一切兜率陀天子增益欲樂故。兜率陀天王供養承事無厭足故。無量眾生緣念於佛而發心故。無量眾生種見佛善根．福德無盡故。常能發起清淨信故。見佛供養無所求故。所有志願皆清淨故。勤集善根無懈息故。發大誓願求一切智故。受天王請。入一切寶莊嚴殿。如此世界。十方所有一切世界．悉亦如是。</p>
<p>爾時一切寶莊嚴殿。自然而有妙好莊嚴。出過諸天莊嚴之上。一切寶網周帀彌覆。普雨一切上妙寶雲。普雨一切莊嚴具雲。普雨一切寶衣雲。普雨一切栴檀香雲。普雨一切堅固香雲。普雨一切寶莊嚴蓋雲。普雨不可思議華聚雲。普出不可思議伎樂音聲。讚揚如來一切種智。悉與妙法而共相應。如是一切諸供養具。悉過諸天供養之上。</p>
</div>
<div class='div-commentary'><p style="margin-left:1em">【疏】分二。先受請入殿。二爾時一切下。入已現嚴。前中先明此界。後辨結通。前中初一句。明能應之德。次明所為之意。三正受請。並顯可知。第二現嚴。顯是佛力。故出過諸天。</p>
<p style="margin-left:1em">○第八天王獲益。</p>
</div>
<div class='div-orig'><p>時兜率宮中。伎樂歌讚．熾然不息。以佛神力。令兜率王心無動亂。往昔善根皆得圓滿。無量善法益加堅固。增長淨信。起大精進。生大歡喜。淨深志樂。發菩提心。念法無斷．總持不忘。</p>
</div>
<div class='div-commentary'><p style="margin-left:1em">【疏】文中初得定益。往昔已下。是進善益。佛神力言．通此二益。十住位劣。攝散歸靜。故樂音止息。此位超勝。得動實性。故動寂無二。熾然音樂。心不動也。</p>
<p style="margin-left:1em">○第九承力偈讚。然憶念昔因。亦是益相。取文便故。為說偈依。文中二。先明此處偈讚。後結通十方。前中先說偈依。</p>
</div>
<div class='div-orig'><p>爾時兜率陀天王。承佛威力。即自憶念過去佛所．所種善根．而說頌言。</p>
</div>
<div class='div-commentary'><p style="margin-left:1em">○後正陳偈讚。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>昔有如來無礙月　諸吉祥中最殊勝　彼曾入此莊嚴殿　是故此處最吉祥　昔有如來名廣智</div>
<div class='lg-row'>諸吉祥中最殊勝　彼曾入此金色殿　是故此處最吉祥　昔有如來名普眼　諸吉祥中最殊勝</div>
<div class='lg-row'>彼曾入此蓮華殿　是故此處最吉祥　昔有如來號珊瑚　諸吉祥中最殊勝　彼曾入此寶藏殿</div>
<div class='lg-row'>是故此處最吉祥　昔有如來論師子　諸吉祥中最殊勝　彼曾入此山王殿　是故此處最吉祥</div>
<div class='lg-row'>昔有如來名日照　諸吉祥中最殊勝　彼曾入此眾華殿　是故此處最吉祥　昔有佛號無邊光</div>
<div class='lg-row'>諸吉祥中最殊勝　彼曾入此樹嚴殿　是故此處最吉祥　昔有如來名法幢　諸吉祥中最殊勝</div>
<div class='lg-row'>彼曾入此寶宮殿　是故此處最吉祥　昔有如來名智燈　諸吉祥中最殊勝　彼曾入此香山殿</div>
<div class='lg-row'>是故此處最吉祥　昔有佛號功德光　諸吉祥中最殊勝　彼曾入此摩尼殿　是故此處最吉祥</div>
</div></div>
<div class='div-commentary'><p style="margin-left:1em">【疏】十頌。頌各一佛。佛名有異。略無別德。餘同前會。此佛即前會十佛次前十佛。寄位漸深。憶念漸遠耳。</p>
<p style="margin-left:1em">【論】云吉祥者。眾善所集名吉。眾福所加名祥。云金色殿者。殿有金色光明。亦明法身無垢。云蓮華殿者。殿有眾色蓮華莊嚴。亦表法身無染。是蓮華義。山王殿者。明積德如山王。非殿有山。如經云．寶者．貴德為寶。非關寶玉。餘義可知。所以須歎往昔如來者。有三義。一兜率天王。念昔自分善根力。二明古今諸佛道迹普周。三明如來道迹。依古不異。非天魔梵所為。令眾生生信入故。此十佛．亦以加行隨行成名。</p>
</div>
<div class='div-orig'><p>如此世界兜率天王．承佛神力．以頌讚歎過去諸佛。十方一切諸世界中兜率天王．悉亦如是．歎佛功德。</p>
</div>
<div class='div-commentary'><p style="margin-left:1em">○第十如來就座。</p>
</div>
<div class='div-orig'><p>爾時世尊。於一切寶莊嚴殿摩尼寶藏師子座上結跏趺坐。</p>
<p>法身清淨。妙用自在。與三世佛同一境界。住一切智。與一切佛同入一性。佛眼明了。見一切法皆無障礙。有大威力。普遊法界未嘗休息。具大神通。隨有可化眾生之處．悉能徧往。以一切諸佛無礙莊嚴而嚴其身。善知其時。為眾說法。</p>
<p>不可說諸菩薩眾。各從他方種種國土而共來集。眾會清淨。法身無二。無所依止。而能自在起佛身行。</p>
<p>坐此座已。於其殿中。自然而有無量無數殊特妙好出過諸天供養之具。所謂華．鬘．衣服．塗香．末香．寶蓋．幢旛．伎樂．歌讚．如是等事。一一皆悉不可稱數。以廣大心．恭敬尊重供養於佛。十方一切兜率陀天．悉亦如是。</p>
</div>
<div class='div-commentary'><p style="margin-left:1em">【疏】文分四別。一明就座。二顯德。亦大同前二十一德。恐厭繁文。不能具釋。三眾集。即眷屬圓滿。然後品眾集。有所表故。但云一萬。理實徧集故。此但云不可說眾。未必但是後品之人。四現嚴。初此界。後結通。</p>
<p style="margin-left:1em">【論】於此品末。有十三行半經。約分為二段。一爾時世尊已下。至為眾說法。有六行半經。明如來處座。為眾說法分。二不可說諸菩薩眾已下。至悉亦如是。有七行經。明十方菩薩來集處座．殿內莊嚴妙好．勝出諸天．一切十方兜率．悉同此雲集莊嚴分。座體前已釋訖。師子座上結跏趺坐者。有二義。一世間威儀。二會此十迴向中理事交徹。如來座體．以法界緣起不思議智無所依住大慈大悲以為座體。以無依住智．性自徧周。與虛空等不去不來而對現色身。與眾生數等。任根差別．隨應調伏而化度之。而無所造作。如經云。法身清淨．妙用自在者。是也。與三世佛同一境界住一切智者。以智體無內外中邊。諸佛同住。境界亦爾。與一切佛同入一性者。為無性之性．無出入也。諸佛同此也。佛眼明了者。覺一切法非有無。而能以智徧知一切諸法也。有大威力．普遊十方．未嘗休息者。以無作無依之理智。破一切邪見執著。皆悉消亡．名之為威力。以智無表裏。性徧如空。應感現形。而無來去。名之為遊。無俗不真．名為法界。一念三世．古今情盡。教化眾生。無終無始。名未嘗休息。明時不遷也。具大神通者。大智無依無形。性無生滅。名之為神。智無不達。名之為通。隨有可化．悉能徧行者。智無去來中邊表裏。十方眾生應感皆見。皆悉不同．名之為徧往。以一切諸佛無礙莊嚴而莊嚴之。有二義。一四無礙智莊嚴。二依正二報二福莊嚴。善知其時．為眾說法者。了根生熟。如應化度。問曰。何為諸佛知眾生心。時與非時。答曰。諸佛如來心。與一切眾生心。本不異故。是一心一智慧故。以此知時與非時。諸佛悟而了。與眾生共之。眾生迷。自謂為隔。一切諸佛以一切眾生心智慧而成正覺。一切眾生迷諸佛智慧而作眾生。及至成佛時．還成眾生迷理之佛。所說法門．還解眾生心裏迷佛眾生。以此不異。故知眾生心。經云。不可說諸菩薩。各從他方種種國土而共來集者。約萬行差別．名為他方。以法隨根．應物調伏．名種種國土。不出如來大圓明智．名為而共來集。眾會清淨者。無情識也。法身無二者。與佛同一體性。等無性也。無所依止。無得無證也。而能自在起佛身行者。無作之智．同佛用也。坐此座已。會此十迴向法界本也。殿出殊好。以智所感也。出過諸天者。以智報感。非有情為也。論主頌解云。菩薩所有報相約行所生。頌曰。菩薩以忍為垂鬘。慚愧恒為衣服飾。戒品塗香及末香。慈悲普覆為其蓋。正心不動禪定幢。智慧幢破諸邪見。方便常住生死海。饒益眾生為伎樂。總持演暢妙法音。聞者解脫為歌樂。已上如文可知。此會所將如是大悲。如是智慧。如是萬行。但為長養初發心住。初生佛家之智慧大悲。令慣習自在故。時亦不改。法亦不異。智亦不遷。猶如竹葦。依舊而成。初生與終．無有粗細。亦如小兒．長初生而為大。無異大也。此直以十行．十迴向．十地．十一地．為長養道之方便。佛果在於初發心。又十住中。一住具十住之功用故。及十住．十行．十迴向．十地．十住中總具足故。猶如神龍。馬王所生。其神駒生在其地。與父遲速相似。唯力用未如其父母。如初發心菩薩．以乘如來一切智乘。初生佛家。與佛同智。唯神通道力未如。以待大悲萬行長養故。雖長養功終．法不異也。時不遷也。終不出初發心時。力用功畢。如龍女不出剎那際。一生成佛。如善財一生得佛果。亦爾。一生義者。得無生也。如三乘以意生身菩薩。未說乘佛一切智乘者。推佛果在十一地後．三祇之劫終也。前三賢為資糧。十地為見道。佛果在十一地三祇之劫終也。如此教。與三乘中五位行相。一倍顛倒。行相不同．後當更明。<span class='note-inline'>(升兜率天宮品竟。)</span></p>
</div></div></div>
<p class='juan'>大方廣佛華嚴經疏論纂要卷第四十五</p>
</div><!-- end of div[@id='body'] -->
</body></html>