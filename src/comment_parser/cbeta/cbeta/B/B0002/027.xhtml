<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu66' />
<p class='juan'>大方廣佛華嚴經疏論纂要卷第二十七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu67' />
<div class='div-other'><a id='mulu68' />
<div class='div-orig'><p class="head2">賢首品第十二<span class='note-inline'>(之一)</span></p>
</div>
<div class='div-commentary'><p style="margin-left:1em">○釋此一品。四門分別。初來意。</p>
<p style="margin-left:1em">【疏】夫行不虛設。必有其德。既解行圓妙。必勝德難思。收前行願。成信德用。故次來也。又前智首舉果徵因。文殊廣顯其因。略標其果。云獲一切勝妙功德。故問賢首。令廣斯言。是以偈初。躡前起後。</p>
<p style="margin-left:1em">○二釋名。</p>
<p style="margin-left:1em">【疏】釋名者。謂體性至順調善曰賢。吉祥勝德超絕名首。即以此名菩薩。演說此法。賢即是首。賢首之品。以當賢位之初。攝諸德故。偏舉賢名。</p>
<p style="margin-left:1em">○三宗趣。</p>
<p style="margin-left:1em">【疏】宗趣者。於信門中。成普賢行德而自在莊嚴。無方大用。建立眾生。通貫始終。該攝諸位。以為其宗。令起圓融信行．成位德用．而為意趣。<span class='note-inline'>(【鈔】令起圓融等者。天台智者依此一品。立圓頓止觀。止觀第一云。此菩薩聞圓法。起圓信。立圓行。住圓位。以圓功德而自莊嚴。以圓力用．建立眾生。今宗即圓法。意趣有五。一信．即起圓信。二行。三位。四德。五用。皆以上圓融貫之。彼釋聞法云。謂聞生死即法身。煩惱即般若。結業即解脫。雖有三名。而無三體。雖是一體。而立三名。是三即一相。其實無有異。法身究竟。般若解脫亦究竟。般若清淨。餘亦清淨。解脫自在。餘亦自在。聞一切法．亦復如是。是名聞圓法。云何起圓信。信一切法．即空．即假．即中。無一二三．而一二三。無一二三．是遮一二三。而一二三．是照一二三。無遮無照。直入中道。皆究竟清淨自在。聞深不怖。聞廣不疑。聞非深非廣．意而有勇。是名圓信。云何行圓行．一向專求無上菩提。不餘趣向。三諦圓修。不為無邊所寂。不為有邊所動。不動不寂。直入中道。是名圓行．其位德用之圓．全引今經。若自取當經。聞圓．即聞上同時具足等十種玄門．及依正無礙等。依此起信．即是圓信。其圓行等．並廣如前說。今此一品．多廣圓德用耳。)</span></p>
<p style="margin-left:1em">【論】將釋此品。約作五門分別。一釋品名目。二釋品來意。三明品之宗趣。四明信心退住。五隨文解義。一釋品名目者。何故為賢首。為依行立菩薩之名。依菩薩所說之法及行．立品之名為賢首。以明信解如來因果．普賢五位行門。心行調柔。順和正直。深心正念。樂集善根。常念利生。名之為賢。創從凡夫．頓彰法界。諸佛因果理智．一時明現。名之為首。此依法主解行立名。此賢首者。乃是於佛果海文殊普賢行之賢首。為信佛因果理智之首。圓滿法界解行無始終之首。故為賢首品。又以佛文殊普賢之果行．成信者之初首故。二釋品來意者。為第二會已來五品經。但明十信菩薩所修行法門。及一百四十願等法。此品明十信中所忻修佛果．所行行願．功德廣大故。有此品來也。三明宗趣者。明已生十信心。得福獲益為宗。四明信心退住者。有二義。一三乘。二一乘。三乘者。如起信論。有三種發心。一信成就發心。經一萬劫。善根相續。方至不退。二者解行發心。以佛菩薩教令發心。或自有大悲。或以正法欲滅。護正法發心。論云。如是信心成就。得入正定聚。畢竟不退。名住如來種中。前二種是不退發心。三證發心者。若有眾生．善根微少。久遠已來．煩惱深厚。雖值於佛。亦得供養。然起人天種子。或二乘種子。設求大乘者。根則不定。或進或退。大意自己善根微少。依他發心。或以二乘教令發心。為解行不實。皆有得有證。有捨有取。總住退位。又起信論云。若人修行一切善法。自然歸順真如法故。略說方便有四種。一者行根本方便。謂觀一切法自性無生。離於妄見。不住生死。觀一切法因緣和合。業果不失。起於大悲。修諸福德。攝化眾生。不住涅槃。以順法性無住故。二者能止方便。謂慚愧悔過。能止一切惡法．不令增長。以隨順法性離諸過故。三者發起善根增長方便。謂勤供養禮拜三寶讚歎隨喜。勸請諸佛。以愛敬三寶淳厚心故。信得增長。乃能志求無上之道。又因佛法僧力所護故。能消業障。善根不退。以隨順法性離癡障故。四者大願平等方便。所謂願盡於未來。化度一切眾生。使無有餘。皆令究竟無餘涅槃。以隨順法性廣大．徧一切眾生．平等無二．不念彼此．究竟寂滅故。菩薩發如是心故。則得少分見於法身。以見法身故。隨其願力．能現八相成道。利益眾生。然是菩薩未名法身。以其過去無量世來有漏之業未能決斷。隨其所生．與微苦相應。廣如彼論說。計其少分得見法身。即是信滿。入十住位菩薩。已上是三乘發十信滿心。入十住初發心住。上以願力故成佛。二一乘發心者。如此經十信發心。初發心時。以初會中如來始成正覺之果。普賢菩薩法界微塵毛孔重重無盡。隨根本智行果而起信心。信他諸佛所得之果。以第二會中普光明殿如來報滿之果．及行果。而自信入修行。金色等十色世界．即明自覺之理。不動智佛等十智如來．即明是自心所信自心佛智。文殊師利．即明自心智上分別妙慧。與古今三世諸佛同一體用。分毫不差。方名為信發心。從此信心。以佛名號品．即明所信十方示成正覺佛果之號徧周。四聖諦品．即明三世諸佛所說法門．徧眾生界。隨界名別。光明覺品．即明如來智慧光明境界。徧照法界。無有盡極。令發信心者．以觀觀之。令心廣博。如佛境故。菩薩問明品．明十信心菩薩十種所行之法．是自己所修之行。淨行品．一百四十大願．即是十信心位所發大願。成大悲門。具普賢行。此賢首品。明十信心所忻佛果功德．無有盡極。明初發十信心．誦持此品功德．勝過供養十佛剎微塵數佛．經於一劫。何況隨其解行而以修治。如此經十住初心．纔發心時．法爾身徧十方．示成正覺。在十住位．發心功德品中。至位方明。文繁不引。大意明此經發十信心。但以法界不思議乘．一切智乘．而發其心。不依佛．不依佛法．不依菩薩法．不依聲聞法．獨覺法．不依世間法．不依出世間法．而發其心。但無所依．發菩提心。但以一切智發菩提心。不如三乘．依倚物故．發菩提心。不依三祇劫後有佛果故．發菩提心。不依現在三世有佛果故．發菩提心。以是義故。入此信者．皆無有退故。設習氣未淳熟者。暫時念退。信及住位．一往不退。為正信自己身心．總是法界佛。無自他性故。以十方諸佛無依住智幻住莊嚴門．等法界虛空界。法性恒徧十方。如影對現色身．同自身故。本不二故。體無差別故。十方諸佛智身如影．所言如響。如是信解．當得成佛。我今信者．亦如是知。如是信解。云何有退。全身全心一切境界．總是法界一真法身體用理智。住在何所。退至何處。若也身心有所依住。放却依處。即有退失。自了身心本無依住．本無所得。一切語言分別．如空中響。應無作緣。任物成聲。本無依住。了如斯法而生信解．即無退轉。有所依法而發心者。放却所得所依著處。即有退轉。是故起信論云。證發心者。多住退位。為有所得可證故。是故乘此不思議乘．一切智無依住乘．發菩提心。一往不退。若有退者。只為信心不成故。於佛教法．及如來所乘．有所得故。有取捨故。未成信故。不入信流。又此經云。設有菩薩．經無量百千那由他劫．行六波羅蜜。具六神通。由未聞此大方廣佛華嚴經。猶名假名菩薩．不真菩薩。設復聞時．不信不入。具如經說。如此品頌云。一切世界諸羣生。少有欲求聲聞乘。求獨覺者轉復少。趣大乘者甚難遇。趣大乘者猶為易。能信此法倍更難。又如下頌云．有以手擎十佛剎。盡於一劫空中住。彼之所作未為難。能信此法倍更難。遇此難信而能信。真信決定不退故。又如此經普賢菩薩云。但聞如來名號．及所說法門。聞而不信。亦能成金剛智種。如人食少金剛喻。若以遠因．總不退。若以現成佛因．即是未信之人。五隨文解義者。於此一品經義。如文具明。不煩更釋。難者解之。</p>
<p style="margin-left:1em">○四釋文者。文有三分。初文殊發起。次賢首廣說。三十方現證。今初分二。初經家敘述。二正明發起。今初。</p>
</div>
<div class='div-orig'><p>爾時文殊師利菩薩。說無濁亂清淨行大功德已。欲顯示菩提心功德故。以偈問賢首菩薩曰。</p>
</div>
<div class='div-commentary'><p style="margin-left:1em">【疏】先結前已說。順違皆順．客塵不能濁其心。悲智雙游．萬境不能亂其慮。是曰清淨行矣。大功德者。即前所成之果。後欲顯示下。生後。文含始終。約終．則顯示信滿菩提心殊勝功德．廣具五位因行盡故。約始．但於生死．誓證菩提。萬德攸依。故今顯示。</p>
<p style="margin-left:1em">○二正明發起。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>我今已為諸菩薩　說佛往修清淨行　仁亦當於此會中　演暢修行勝功德</div>
</p></div>
<div class='div-commentary'><p style="margin-left:1em">【疏】偈中。前半結前。偈文窄故。略無所成之德。後半勸說。令說修行之德。則與長行．文有影略。<span class='note-inline'>(【鈔】則與長行等者。長行起後．但起發心。偈中起後．但起修行。故二處起後．互為影略。就結前中。長行有大功德。無佛往修。偈有往修。復闕功德。亦是影略。)</span></p>
<p style="margin-left:1em">○第二賢首廣說。於中先總標舉。</p>
</div>
<div class='div-orig'><p>爾時賢首菩薩。以偈答曰。</p>
</div>
<div class='div-commentary'><p style="margin-left:1em">【疏】以偈答者。此略有二。一少言攝多義故。二美辭讚說．令淨信故。以始德該終．散說難盡故。顯此勝妙之功德故。</p>
<p style="margin-left:1em">○第二正顯偈辭。有三百五十九頌半。大為三分。初四頌。謙讚許說分。次三百四十六偈半。正說勝德分。三九偈。校量勸持分。初中分二。初偈總明。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>善哉仁者應諦聽　彼諸功德不可量　我今隨力說少分　猶如大海一滴水</div>
</p></div>
<div class='div-commentary'><p style="margin-left:1em">【疏】前半讚問勸聽。後半謙己少說。海喻．次下當明。</p>
<p style="margin-left:1em">○後三偈開章。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有菩薩初發心　誓求當證佛菩提　彼之功德無邊際　不可稱量無與等</div>
<div class='lg-row'>何況無量無邊劫　具修地度諸功德　十方一切諸如來　悉共稱揚不能盡</div>
<div class='lg-row'>如是無邊大功德　我今於中說少分　譬如鳥足所履空　亦如大地一微塵</div>
</div></div>
<div class='div-commentary'><p style="margin-left:1em">【疏】以發心之德．況出修行。巧顯深廣。於中初偈舉發心章。次偈況出修行章。初心期於當證。德已叵量。況長時入位徧修。故多佛不能盡說。後偈許說分齊。前半法說。如是者。雙指發心修行。下文具顯故。前文雙問故。後半喻明。然有二意。一顯喻少分。謂發心行德．如太空大地。所說者狹。如足履一塵。二密喻不異。謂鳥足之空．不異太空。微細之塵．不殊大地。故此略說．義無不周。若廣若略．皆無邊故。出現品云。如鳥飛虛空．經於百年。已經過處．未經過處．皆不可量。何以故。虛空無邊際故等。彼就果行。此就因德。然普賢行德．似同佛果。是故皆以虛空為量。上下文中．皆同此說。</p>
<p style="margin-left:1em">此初發心．與下文十住初發心住．及發心功德品．有何別耶。此中發心．該於初後。取其成德。乃是信終。取其為本。乃在初發。雖如輕毛。功德初簣故。十住初發．即是此終。成彼初發。此終為能發。彼是所發。此正是發起之發。義兼開發。彼是開發之發。義兼發起。其發心品．正顯十住初心之功德耳。以斯甄別。非無有異。故瓔珞云。發心住者。是人始從具縛。未識三寶。乃至值佛菩薩教法中。起一念信。便發菩提心。既云始從凡夫最初發心。明知此中發心。該於初後。問。此既是初。何得乃具後諸行位。及普賢德耶。古德釋此。略有二門。一行布次第門。謂從微至著。從淺至深。次第相乘。以階彼岸。如瓔珞．仁王．起信．瑜伽等說。二圓融通攝門。謂一位即具一切位等。如此經所說。亦如大品等中．一行具一切行。此中有二門。一緣起相由門。二法界融攝門。前中普攬一切始終諸位無邊行海同一緣起。為普賢行德。良以諸緣相望。略有二義。一約用。由相待故。有有力無力義。是故得相收及相入也。二約體。由相作故。有有體無體義。是故得相即及相入是也。此經之中．依斯義故。行位相收。總有四說。一或始具終。如此門中。具一切行位普賢德海者是也。二或終具始。並在十地位後。如下文十定．十通等說。三或諸位齊收。並在十住等。一一位中．各收一切。悉至究竟。如下文十住十行等說。四或諸位皆泯。行德顯然。如離世間品說。二法界融攝門者。謂此諸位．及所修行。皆不離普賢無盡法界。然此法界．圓融無限。隨在一位．即具一切。今在信門．收無不盡。下諸位中．皆具一切者。並準此釋。<span class='note-inline'>(【鈔】如下文十定十通等說者。定通二品．義該始終故。等者。等取十忍。下經十忍之中．有音聲順忍等。謂約五忍明義。七八九地．得於無生。已過信順。況於等覺。今明等覺．有音聲等。故是攝初。十住十行等說者。謂位位滿處．皆成佛故。一住若不收諸住。云何說得位滿成佛。故十住後有灌頂住。海幢灌頂之後．便說佛故。如離世間品說者。離世間品．具二千行法。如次配於位行。而不存其位名。但有與位相應之行故。)</span>問。下發心功德品．亦說初心具無邊德。與此何別。答．此據行首信門所具。彼約行本菩提心具。問．約法相收。是則可爾。約人修行。豈十千劫修信纔滿．即得如此無邊德海。答。以法是圓融具德法故。若諸菩薩行此法行。是彼所收。或無量劫。或無定限。十千劫言．非此所說。如下善財童子．及兜率天子等．所行所得。並是其人。不同行布次第教中之所說也。又十千劫．乃是一經。瓔珞但言一劫二劫。此經縱有行布。亦皆圓融。<span class='note-inline'>(又十千劫．乃是一經。是即仁王經。此經縱有行布下。三通伏難。謂有難言。如上所說．既有行布。此與諸經．復云何異。故今答云。行布乃是圓融之行布耳。)</span>亦有引此下文。證成此信．乃是捨異生性。成就聖性。出無明地。生如來家。以有則獲灌頂而升位等。非是信故。若爾。初地豈得灌頂升位等耶。若云展轉．進入佛地。何以不得始自於信．展轉入耶。若許從信展轉入者。何以要判此乃捨凡入聖。下文自有十地之會。此中尚隔住行向等。判為入地。乃孟浪之談。下發心品．亦判為初地發心。義同此會。<span class='note-inline'>(亦有引此下。第二傍敘異說。即安國法師。於中有三。初正立意。明此中發心。是初地證發心．非信成就發心。以其作用殊勝。非地前故。以有則獲灌頂而升位等下。引文證成。而言等者。彼有十義。以證此中非信成就。但難其一。餘九例知。謂既十地中方得灌頂。縱是初地。豈得灌頂。若云展轉下。二順設彼救。反以成立。若許從信下。三假縱彼救。結破彼立。下文自有下。四廣引文證。顯彼立非。下發心品下。五例破後文所立非理。以彼下文．亦判彼品為初地發心故。此既不立。彼居然非。)</span>問。下云無量億劫勤修學。得是無上菩提智。斯則非一生也。亦非十千以為無量。通斯難者。應有二義。一此約行布展轉義故。二約圓融展促無礙故。如上所辨。故善財見仙人執手．一一佛所．經無量劫。故修短難思。特由於此。故賢首菩薩云。信大乘者猶為易。能信此法倍更難。以初心即具一切功德。故難信也。<span class='note-inline'>(初四頌謙讚許說竟。)</span></p>
<p style="margin-left:1em">○第二菩薩發意下。正明發心修行勝德。文分為五。初五頌發心行相。二信為道元下七頌。略示勝能。三若常信奉下。所具行位。四或有剎土下。無方大用。五一切如來下。喻況玄旨。然此五段．初一顯正發心。後四發心之德。第三亦兼修行。此及後二．皆修行之德。<span class='note-inline'>(【鈔】第三亦兼修行者。以所具行位。行即修行故。位即亦是修行之德。故云此及後二．皆修行之德。)</span>今初發心行相。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩發意求菩提　非是無因無有緣　於佛法僧生淨信　以是而生廣大心</div>
</p></div>
<div class='div-commentary'><p style="margin-left:1em">【疏】初偈總標。餘文別顯。瑜伽菩薩地．明發心有五種相。一自性。二行相。三所緣。四功德。五最勝。今文五偈具之。謂發意即是正願。為發心自性也。希求菩提．及下作有情義利．即行相也。菩提．三寶．有情。皆有所緣。能攝一切菩提分法。為其功德。不求五欲等。反顯菩薩所求最勝。言因緣者。謂親能發起求大菩提曰因。假之助發為緣。因即自性住性．內熏之力。緣即習所成性。又上二皆因。善友及境．外熏為緣。瑜伽云。由有四因．四緣．四力．菩薩發心。四因者。一種性具足。二賴佛菩薩善友攝受。三多起悲心。四長時猛利．難行苦行．無所怯畏。四緣者。一見聞佛神變威力。二聞法微妙。三見法欲滅。四見生受惑業苦。四力者。一自力。二他力。三因力。以宿習故。四加行力。謂於現法．親善聞法。修善加行故。若具上因緣．及初三二力。當知不退。若因二四力。心不堅固。今經即初及三也。又起信論．智印經．有七因緣。如彼應知。下別顯中。以三因四緣．攝上諸義。三因者。謂信．悲．智。四緣者。三寶眾生。<span class='note-inline'>(【鈔】初中因緣之外．更加四力。緣謂見聞境界。因謂內心發起。力謂有所幹能。然即前四因。正望發心。以明力用。自力即從種性因發。他力．即是善友所攝。因力．即是多起悲心。加行力．即長時苦行。又四力成就．即名為因。親能發故。今經即初及三者。文中無人勸故。不言因加行故。又起信下。論云。信成就發心者。依何等人．修何等行。得信成就。堪能發心。所謂依不定聚眾生。有熏習善根力故。信業果報。能起十善。厭生死苦。欲求無上菩提。得值諸佛。親承供養。修行信心。經一萬劫。信心成就故。諸佛菩薩．教令發心。或大悲故．能自發心。或因正法欲滅。以護法因緣故。能自發心。如是信心成就得發心者。入正定聚。畢竟不退。名住如來種中．正因相應。若有眾生善根微少等。未經萬劫。於中遇緣．亦有發心。所謂或見佛色相而發其心。一。或因供養眾僧而發其心。二。或因二乘之人教令發心。三。或學他發心。四。如是等發心者．悉皆不定。遇惡因緣．或便退失。墮二乘地。智印經中亦同此。)</span>今文中後半。總以信智因．緣三寶境。信．謂於實德能．深忍樂欲．心淨為性。故云淨信。然實．謂一切事理。德．謂三寶淨德。能．謂世出世善有其力能。今法寶中．已攝初後。亦三寶中．皆具此三。體實具德。大用救生故。大者。智心．求大菩提。廣者。悲心．廣濟含識。翻彼二乘小狹心也。<span class='note-inline'>(信謂於實德等者。唯識第六云。云何為信。於實德能．深忍樂欲．心淨為性。對治不信．樂善為業。此總明業。然信差別．略有三種。一信有實。謂於諸法實事理中．深信忍故。二信有德。謂於三寶真淨德中．深信樂故。三信有能。謂於一切世出世善．深信有力。能得能成。起希望故。釋曰．實德能三．即信依處。忍樂欲三．如次配之。言能得能成者。信己及他。今得後成。又無為得。有為成故。論云。由斯對治不信彼心。愛樂證修世出世善。釋曰。．上釋信業。下欲揀別。故有問答。論云。忍謂勝解。此即信因。樂欲謂欲。即是信果。確陳此信。自相是何。問也。豈不適言。心淨為性。此猶未了。彼心淨言．若淨即心。應非心所。若令心淨。慚等何別。心俱淨法。為難亦然。釋曰。此中三難。初持業釋。次依主釋。後鄰近釋。言為難亦然者。同前慚等何別。亦是心王俱時法故。論曰。此性澄清。能淨心等。以心勝故。立心淨名。如水清珠。能清濁水。慚等雖善。非淨為相。此淨為相無濫彼失。又諸染法各別有相。唯有不信。自相渾濁。復能混濁餘心心所。如極穢物。自穢穢他。信正翻彼。故淨為相也。（正義竟。）今法寶下。以論配經。復有二意。一者別配。謂法有事理。即是初實也。法有理行。即出世善等。故是後能。故云今法寶中．已攝初後。亦三寶中皆具此三者。義以前三通於三寶。如文可知。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>不求五欲及王位　富饒自樂大名稱</div>
</p></div>
<div class='div-commentary'><p style="margin-left:1em">【疏】別顯中。初半偈。揀去偏偽。謂攝眷屬過所不能染故文中不求五事。求即過故。一若求人天五欲。此能長貪。多是鬼因。二求王位長瞋。多地獄因。三求富饒長癡。是畜生因。實通三塗。各從多說。四求自樂。是二乘因。五求大名稱。若勝負心。是修羅因。若我慢心。是外道因。又以理求樂。是人天因。為王攝屬。是魔羅因。有二乘心。目之為偏。有餘心者。名之為偽。<span class='note-inline'>(【鈔】初半偈揀去偏偽者。即天台止觀中意。然有二文。一當第五卷明十法成乘中。有真正發菩提心。故云揀去偏偽。故下疏云。有二乘心者。目之為偏等。二者第一卷中明有五略。謂發大心。修大行。感大果。裂大綱。歸大處。今即第一發大心中文。然彼復分為三。初方言。次揀非。後顯是。方言易了。今將不求一行．當彼揀非也。餘文即當顯是。今初。彼文云。道亦有通有別。今亦揀之。略為其十。若心念念專貪瞋癡攝之不還。拔之不出。日增月甚。起上品十惡。如五扇提羅者。此發地獄心。行火途道。一。若其心念念欲多眷屬。如海吞流。如火焚薪。起中品十惡。如調達誘眾者。此發畜生心。行血塗道。二。若其心念念欲得名聞。四遠八方。稱揚歎詠。內無實德。虛比賢聖。起下品十惡。如摩揵提者。此發鬼心。行刀塗道。三。若其心念念欲勝於彼。不耐下人。輕他珍己。如鵄高飛。下視人物。而外揚仁義禮智信。起下品善心。行阿修羅道。四。若其心念念欣世間樂。安其臭身。悅其癡心。此起中品善心。行於人道。五。若其心念念知三惡苦多。人間苦樂相間。天上純樂。為天上樂。閉六根不出。六塵不入。此起上品善心。行於天道。六。若其心念念欲大威勢。身口意業纔有所作。一切弭從。此發欲界主心。行魔羅道。七。若其心念念欲得利智辨聰高才勇哲。鑒達六合。十方顒顒。此發勝智心。行尼揵道。八。若其心念念五塵六欲外樂蓋微。三禪之樂由如石泉其樂內熏。此發梵心。行色無色道。九。若其心念念知善惡輪環。凡夫耽湎。賢聖所訶。破惡由淨慧。淨慧由淨禪。淨禪由淨戒。尚此三法。如饑如渴。此發無漏心。行二乘道。十。若心若道。其非甚多。略舉十耳。結。今疏欲具此十非。故於經文委曲而取耳。文中分二。先總明。即瑜伽意。後文中不求五事下。正釋經文。配成十非。然不必全爾。故致多言。以隨一煩惱有三塗因故。又但取意略明。但尋上引。疏文居然易了。但人天因含其三界。一人二欲天三上二界。餘文可知。有二乘下。結成。則前九為偽。後一為偏也。【校】感大果纂要誤作感大采。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>但為永滅眾生苦　利益世間而發心　常欲利樂諸眾生　莊嚴國土供養佛　受持正法修諸智</div>
<div class='lg-row'>證菩提故而發心　深心信解常清淨　恭敬尊重一切佛　於法及僧亦如是　至誠供養而發心</div>
<div class='lg-row'>深信於佛及佛法　亦信佛子所行道　及信無上大菩提　菩薩以是初發心</div>
</div></div>
<div class='div-commentary'><p style="margin-left:1em">【疏】後三偈半。直顯真正。別釋因緣。於中初偈悲因下救。嚴土供佛．亦為調生故。滅苦是悲。利樂是慈。次一偈半。大智上供。上二不二．為真正發心。後偈總結成信。兼信因行。其中對上四因四緣．可以意得。<span class='note-inline'>(【鈔】其中對上等者。深心信解．及深信諸佛及佛法．即第一種性具足因。恭敬尊重一切佛．即第二賴佛菩薩攝受因。以恭敬故。但為永滅眾生苦．即第三多起悲心也。常欲利樂諸眾生．莊嚴國土供養佛．即第四長時猛利．難行苦行也。四因具矣。言四緣者。恭敬尊重一切佛者。以見聞神變威力故。即第一緣。受持正法修諸智者。以聞法微妙故。即第二緣。又受持正法者。見法欲滅故。即第三緣。但為永滅眾生苦者。即見生受惑業苦。是第四緣。見苦即緣。長悲即因。故雖一文．因緣具足。此中四力不具。故不會之。)</span>又文有四弘．可以意得。<span class='note-inline'>(四弘者。文中不求五欲等．即顯煩惱無邊誓願斷。但為永滅眾生苦．即眾生無邊誓願度。受持正法修諸智．即法門無盡誓願學。證菩提故．即佛道無上誓願成。)</span>又上云。深心信解常清淨者。與理相應．方曰深心。若昔染今淨。淨則必始。始即必終。非常信也。信煩惱即菩提。方為常淨。由稱本性而發心故。本來是佛．更無所進。如在虛空．退至何所。慨眾生之迷此．起同體大悲。悼昔不知．誓期當證。有悲故．不為無邊所寂。有智故．不為有邊所動。不動不寂．直入中道。是謂真正發菩提心。<span class='note-inline'>(又上云等下。顯真正菩提心體。有其三意。初約三心菩提。二約三觀。三約四弘。今初。明大智心。次慨眾生迷此下。大悲心。後悼昔不知下。大願心。即菩提心燈。大悲為油。大願為炷。光照法界。故上如次。即直心。大悲心。深心也。二約三觀者。悲願為假觀。前大智心中．直明本性清淨。即是空觀。煩惱即菩提。本來是佛。即中道觀。)</span></p>
<p style="margin-left:1em"><span class='note-inline'>(三約四弘者。初通立理。以是圓教四弘．故稱性明之。次信煩惱即菩提下。別顯四弘。初即煩惱無邊誓願斷。二由稱本性而發心故下。即佛道無上誓願成。三慨眾生迷此下。眾生無邊誓願度。四悼昔不知下。法門無盡誓願學。此明四弘。即指上四弘。上但指文。今將深心之言．會通此四。令圓妙耳。有悲故下。二正結歸。謂上雖多義．不出悲智。故今結之．即結上疏文．及經文耳。故止觀第五。明十法成乘中。第二真正發菩提心云。既深識不思議境．一苦一切苦。自悲昔苦。起惑耽湎。乃至云。思惟彼我。鯁痛自他。即起大悲。興兩誓願。眾生無邊誓願度。煩惱無邊誓願斷。眾生雖如虛空。誓度如空之眾生。雖知煩惱無所有。誓斷無所有之煩惱。（上二空觀。）雖知眾生甚多。而度多多之眾生。雖知煩惱無邊底。而斷無邊底之煩惱。（假觀。）雖知眾生如佛。而度如佛之眾生。雖知煩惱如實相。而斷如實相之煩惱。（中觀。）何者。若但拔苦因．拔苦果。此誓雜毒。故須觀空。若偏觀空。即不見眾生可度。是名著空者。諸佛所不化。若偏見眾生可度。即墮愛見大悲。非解脫道。今則非毒非偽。故名為真。非空邊。非有邊。故名為正。如鳥飛空。終不住空。雖不住空。迹不可尋。雖空而度。雖度而空。是故誓與虛空共鬬。故名真正發菩提心。釋曰。此上釋須三觀所以。又云。又識不思議心。一樂心一切樂心。我及眾生．昔雖求樂。不知樂因。如執瓦礫。謂如意珠。妄指螢光。呼為日月。今方始解。故起大悲。興兩誓願。謂法門無盡誓願知。無上佛道誓願成。雖知法門．永寂如空。誓願修行永寂。雖知菩提無所有。無所有中．吾故求之。（上即空觀。）雖知法門如空無所有。而有誓願．畫繪莊嚴虛空。雖知佛道非成所成。如空中種樹。使得華果。（名假觀也。）雖知法門及佛果．非修非不修。非證得非不證得。以無所證而證而得。（中觀。）是名非偽非毒。名之為真。非空非愛見。名之為正。如是慈悲誓願．與不思議境智．非前非後。同時俱起。慈悲即智慧。智慧即慈悲。無緣無念。普覆一切。任運拔苦．自然與樂。不同毒害。不同但空。不同愛見。是名真正發菩提心。釋曰。但觀上所引之文。疏文居然易了。即撮其大意而為此疏。顯經深玄。然此經上下菩提心義．文理淵博。見其撮略。故取而用之。引而證之。)</span><span class='note-inline'>(初五頌發心行相竟。)</span></p>
<p style="margin-left:1em">○第二信為道元下七頌。略示勝能。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>信為道元功德母　長養一切諸善法　斷除疑網出愛流　開示涅槃無上道</div>
</p></div>
<div class='div-commentary'><p style="margin-left:1em">【疏】於中初一頌總標。次五頌別釋。後一頌總結。今初。初句又標。道有二義。一果。所謂菩提涅槃。二因。謂三賢十聖。乘一直道。元亦二義。一本義。菩提本故。其猶滔滔之水。始於濫觴。二首義。元者善之長也。即一因之初。功德二義．通因及果。母有二義。生長。養育。下三句．共釋初句。長養即母二義。亦道元義。一切善法．及第二句．即因功德。第三一句．即果功德。無上道者。即大菩提。由信長善。得此菩提。由信斷疑出愛。成涅槃證。不信身心如來知見。豈能開示菩提涅槃。<span class='note-inline'>(【鈔】不信身心下。反成上義。知見相為菩提。知見性為涅槃。故法華論釋開佛知見。為無上義。謂雙開菩提涅槃。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>信無垢濁心清淨　滅除憍慢恭敬本　亦為法藏第一財　為清淨手受眾行　信能惠施心無吝</div>
<div class='lg-row'>信能歡喜入佛法　信能增長智功德　信能必到如來地　信令諸根淨明利　信力堅固無能壞</div>
<div class='lg-row'>信能永滅煩惱本　信能專向佛功德　信於境界無所著　遠離諸難得無難　信能超出眾魔路</div>
<div class='lg-row'>示現無上解脫道　信為功德不壞種　信能生長菩提樹　信能增益最勝智　信能示現一切佛</div>
</div></div>
<div class='div-commentary'><p style="margin-left:1em">【疏】次五頌別顯中。有二十句。一句辨一勝能。一心淨為性。故能翻不信濁。二信理普敬。故翻憍慢。三十藏之內．信即是藏。七聖財中．信為第一。四信手受取奉行。五信財如夢。故無所吝。六智論云。佛法大海．信為能入。七增福智因。八到二嚴果。九十五根五力。各在初故。十一信本無惑。方斷惑根。十二若向餘德。不名淨信。十三信境本空。故無所著。十四正信之人．不生八難。十五非不正信。能超魔路。十六正信解脫。十七成不壞本。十八為菩提根。十九增佛勝智。二十究竟見佛。謂信自己心。自佛出現。信外諸佛。諸佛現前。經云。一切諸佛．從信心起。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>是故依行說次第　信樂最勝甚難得　譬如一切世間中　而有隨意妙寶珠</div>
</p></div>
<div class='div-commentary'><p style="margin-left:1em">【疏】三一偈．總結勝能。前法後喻。信樂者。信三寶性已。於方便諸度．求欲修行。信樂二字．是菩薩正意。由此二故．於諸行有能。故名最勝。非佛不信。故云難得。喻如意珠．略有五義。一勝義。法寶中王故。二希義。非佛輪王．餘無有故。三淨義。能清不信濁故。四貴義。出位行寶等．不可盡故。五蘊義。蘊眾德物。無障礙故。<span class='note-inline'>(第二七頌略示勝能竟。)</span></p>
<p style="margin-left:1em">○第三若常信奉下。五十頌半。廣明信中所具行位。然有二意。一行布。二圓融。古約圓融。故名信中所具。於中三。初明所具行。次辨所具位。三結歎功德。今初。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若常信奉於諸佛　則能持戒修學處　若常持戒修學處　則能具足諸功德　戒能開發菩提本</div>
<div class='lg-row'>學是勤修功德地　於戒及學常順行　一切如來所稱美　若常信奉於諸佛　則能興集大供養</div>
<div class='lg-row'>若能興集大供養　彼人信佛不思議　若常信奉於尊法　則聞佛法無厭足　若聞佛法無厭足</div>
<div class='lg-row'>彼人信法不思議　若常信奉清淨僧　則得信心不退轉　若得信心不退轉　彼人信力無能動</div>
</div></div>
<div class='div-commentary'><p style="margin-left:1em">【疏】八頌半分二先五頌。明信三寶以成諸行。後三頌半。明信展轉以成諸行。前中初三頌信佛成行。初二句標章。持戒．惡止也。修學處．善行也。瑜伽云。既發心已。應於七處修學。故名學處。謂一自利處。二利他處。三真實義處。四威力處。五成熟有情處。六成熟自佛法處。七無上正等菩提處。次一偈半。雙顯二德。若不持戒。尚不能得疥癩野干之身。況於菩提。戒止妄非。則性淨菩提開發。因果功德皆依學處而生。故云地也。後一偈。別明成供養行。謂財法供養。故云大也。次一信法。後一偈信僧。文並可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得信力無能動　則得諸根淨明利　若得諸根淨明利　則能遠離惡知識　若能遠離惡知識</div>
<div class='lg-row'>則得親近善知識　若得親近善知識　則能修習廣大善　若能修習廣大善　彼人成就大因力</div>
<div class='lg-row'>若人成就大因力　則得殊勝決定解　若得殊勝決定解　則為諸佛所護念</div>
</div></div>
<div class='div-commentary'><p style="margin-left:1em">【疏】二有三頌半。成展轉行。展轉依前。功歸於信。<span class='note-inline'>(初八頌半明所具行位竟。)</span></p>
<p style="margin-left:1em">○二若為諸佛下三十九頌。明所具諸位。於中成後四位。即為四段。初三頌明十住位。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若為諸佛所護念　則能發起菩提心　若得發起菩提心　則能勤修佛功德</div>
<div class='lg-row'>若能勤修佛功德　則得生在如來家　若得生在如來家　則善修行巧方便</div>
<div class='lg-row'>若善修行巧方便　則得信樂心清淨　若得信樂心清淨　則得增上最勝心</div>
</div></div>
<div class='div-commentary'><p style="margin-left:1em">【疏】有六句。初句發心住。次句治地修行二住。次句生貴住。次句方便具足住。次句正心住。後句增上．是不退住。最勝心．是後三住。準下釋之。<span class='note-inline'>(【鈔】初明十住者下。明諸位皆含義理。並如本品。後句增上等者。由前正心．但聞讚毀不動。今聞無有．利害更深．而心不退。故為增上。餘當下文尋之。然皆隱位名。存其中行。或合或開。或略或廣。不全次第者。意明圓融信門。即頓具故。亦猶離世間品。六位頓成為二千行。位位頓修故。若一向次第。但得行布一分義耳。)</span></p>
<p style="margin-left:1em">○二若得增上下二頌半。明十行位。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得增上最勝心　則常修習波羅蜜　若常修習波羅蜜　則能具足摩訶衍　若能具足摩訶衍</div>
<div class='lg-row'>則能如法供養佛　若能如法供養佛　則能念佛心不動　若能念佛心不動　則常覩見無量佛</div>
</div></div>
<div class='div-commentary'><p style="margin-left:1em">【疏】波羅蜜．是十行總名。摩訶衍．是異二乘行。初二行收。如法供養．是順理行。次二行攝。念佛心不動．及常見佛．並是定慧行。故屬後六行。釋相可知。</p>
<p style="margin-left:1em">○三若常覩見下三頌。明十迴向位。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若常覩見無量佛　則見如來體常住　若見如來體常住　則能知法永不滅</div>
<div class='lg-row'>若能知法永不滅　則得辯才無障礙　若得辯才無障礙　則能開演無邊法</div>
<div class='lg-row'>若能開演無邊法　則能慈愍度眾生　若能慈愍度眾生　則得堅固大悲心</div>
</div></div>
<div class='div-commentary'><p style="margin-left:1em">【疏】通顯三種迴向。佛體常住．是向菩提。法永不滅．是向實際。餘向眾生。</p>
<p style="margin-left:1em">○四若能堅固下。三十頌半。明十地位。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若能堅固大悲心　則能愛樂甚深法</div>
</p></div>
<div class='div-commentary'><p style="margin-left:1em">【疏】初半頌是初地。謂深法是所證真如。愛樂是極喜異名。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若能愛樂甚深法　則能捨離有為過</div>
</p></div>
<div class='div-commentary'><p style="margin-left:1em">【疏】二半頌。是離垢地。以離犯戒有為過故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若能捨離有為過　則離憍慢及放逸　若離憍慢及放逸　則能兼利一切眾</div>
</p></div>
<div class='div-commentary'><p style="margin-left:1em">【疏】三一頌。離慢等。是三四二地。以三地於禪不著故無慢。又以求法不懈。亦名離慢。第四地得出世間道品。故云無放逸。然不捨攝生。故云兼利。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若能兼利一切眾　則處生死無疲厭　若處生死無疲厭　則能勇健無能勝</div>
</p></div>
<div class='div-commentary'><p style="margin-left:1em">【疏】四有一頌。明五地。謂雖得出世．而還處生死．故無厭。真俗互違。難合能合。餘地不過。故云勇健無能勝。此是難勝之名也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若能勇健無能勝　則能發起大神通　若能發起大神通　則知一切眾生行</div>
</p></div>
<div class='div-commentary'><p style="margin-left:1em">【疏】五有一頌。明第六地。悲智不住。般若現前。謂神通攝物．是大悲行。知眾生行．是十二緣生是大智行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若知一切眾生行　則能成就諸羣生　若能成就諸羣生　則得善攝眾生智　若得善攝眾生智</div>
<div class='lg-row'>則能成就四攝法　若能成就四攝法　則與眾生無限利　若與眾生無限利　則具最勝智方便</div>
</div></div>
<div class='div-commentary'><p style="margin-left:1em">【疏】六二頌半。明七地。謂初一．明有中殊勝行。後一頌半。明空中方便智。準釋可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若具最勝智方便　則住勇猛無上道　若住勇猛無上道　則能摧殄諸魔力</div>
<div class='lg-row'>若能摧殄諸魔力　則能超出四魔境　若能超出四魔境　則得至於不退地</div>
<div class='lg-row'>若得至於不退地　則得無生深法忍　若得無生深法忍　則為諸佛所授記</div>
</div></div>
<div class='div-commentary'><p style="margin-left:1em">【疏】七若具最勝下三頌。明第八地。略辨六義。一道<span class='note-inline'>(【校】道．纂要誤作通。)</span>勝。謂無功用道。故云勇猛無上。二力勝。謂智力摧魔。三用勝。謂超四魔境。捨分段故無蘊魔。無捨命故．無死魔。惑不現行故．超煩惱魔。覺佛十力故．超天魔。四位勝。不動地故云不退也。五行勝。謂得無生忍。六因勝。謂此位中當大授記位也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若為諸佛所授記　則一切佛現其前　若一切佛現其前　則了神通深密用</div>
<div class='lg-row'>若了神通深密用　則為諸佛所憶念　若為諸佛所憶念　則以佛德自莊嚴</div>
</div></div>
<div class='div-commentary'><p style="margin-left:1em">【疏】八二頌。明第九地。作大法師。略辨四義。一諸佛加持。名佛現前。二解了諸佛深密之法。三佛憶念增其慧力。四佛德自嚴。為眾說法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若以佛德自莊嚴　則獲妙福端嚴身　若獲妙福端嚴身　則身晃耀如金山　若身晃耀如金山</div>
<div class='lg-row'>則相莊嚴三十二　若相莊嚴三十二　則具隨好為嚴飾　若具隨好為嚴飾　則身光明無限量</div>
<div class='lg-row'>若身光明無限量　則不思議光莊嚴　若不思議光莊嚴　其光則出諸蓮華　其光若出諸蓮華</div>
<div class='lg-row'>則無量佛坐華上　示現十方靡不徧　悉能調伏諸眾生　若能如是調眾生　則現無量神通力</div>
<div class='lg-row'>若現無量神通力　則住不可思議土　演說不可思議法　令不思議眾歡喜　若說不可思議法</div>
<div class='lg-row'>令不思議眾歡喜　則以智慧辯才力　隨眾生心而化誘　若以智慧辯才力　隨眾生心而化誘</div>
<div class='lg-row'>則以智慧為先導　身語意業恒無失</div>
</div></div>
<div class='div-commentary'><p style="margin-left:1em">【疏】九若以佛德下十九頌。明第十地位。分五。初八頌。三業殊勝德。初五身業。於中前三頌。明身體德殊勝。後二頌明身業大用。次演說一頌。語業勝。說法益生。後二頌。意業勝。智先導故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若以智慧為先導　身語意業恒無失　則其願力得自在　普隨諸趣而現身</div>
<div class='lg-row'>若其願力得自在　普隨諸趣而現身　則能為眾說法時　音聲隨類難思議</div>
<div class='lg-row'>若能為眾說法時　音聲隨類難思議　則於一切眾生心　一念悉知無有餘</div>
<div class='lg-row'>若於一切眾生心　一念悉知無有餘　則知煩惱無所起　永不沒溺於生死</div>
</div></div>
<div class='div-commentary'><p style="margin-left:1em">【疏】二若以智慧為先下四頌。明三業廣大功。三輪攝生德。初一頌身業。次一語業。後二意業。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若知煩惱無所起　永不沒溺於生死　則獲功德法性身　以法威力現世間</div>
<div class='lg-row'>若獲功德法性身　以法威力現世間　則獲十地十自在　修行諸度勝解脫</div>
</div></div>
<div class='div-commentary'><p style="margin-left:1em">【疏】三若知煩惱下二頌。辨得法結位。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若得十地十自在　修行諸度勝解脫　則獲灌頂大神通　住於最勝諸三昧</div>
<div class='lg-row'>若獲灌頂大神通　住於最勝諸三昧　則於十方諸佛所　應受灌頂而升位</div>
<div class='lg-row'>若於十方諸佛所　應受灌頂而升位　則蒙十方一切佛　手以甘露灌其頂</div>
</div></div>
<div class='div-commentary'><p style="margin-left:1em">【疏】四若得十地下三頌。明三昧分。大盡分。受位分。並顯可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若蒙十方一切佛　手以甘露灌其頂　則身充徧如虛空　安住不動滿十方</div>
<div class='lg-row'>若身充徧如虛空　安住不動滿十方　則彼所行無與等　諸天世人莫能知</div>
</div></div>
<div class='div-commentary'><p style="margin-left:1em">【疏】五若蒙下二頌。明大用難測。亦是釋名分事也。謂以法智雲．含眾德水．能蔽如空粗重故。又若蒙下二頌。亦是進入佛地也。<span class='note-inline'>(二三十九頌明所具諸位竟。)</span></p>
<p style="margin-left:1em">○第三菩薩勤修下。三頌結歎其德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩勤修大悲行　願度一切無不果　見聞聽受若供養　靡不皆令獲安樂</div>
<div class='lg-row'>彼諸大士威神力　法眼常全無缺減　十善妙行等諸道　無上勝寶皆令現</div>
<div class='lg-row'>譬如大海金剛聚　以彼威力生眾寶　無減無增亦無盡　菩薩功德聚亦然</div>
</div></div>
<div class='div-commentary'><p style="margin-left:1em">【疏】初二法說。後一喻況。前中賢首云。初二句悲願內滿。謂菩薩勤修等者。結前若字下義。無不果者。結前則字下義。以若有彼則有此。非是前後鉤鎖相因。唯是本位信中．有此則有彼。同時具有。而說有前後。是故信門．具足一切行位之相。然行雖無量。皆以悲願為首。故就此結之。次二句．明此悲願．益物不空。次一頌。結前所具行位。初句舉人標法。威神即信。為能具之由。次句結能證智眼。證如如永常故。次句結所證道。十善．舉二地行。等取餘地。及餘位餘道。謂教證等勝寶皆現。<span class='note-inline'>(【鈔】以若有彼等者。揀濫。明此是圓融義。纔得一位。即得諸位。如十味香。纔燒一丸如小芥子。十氣齊發。若有聞香。十味齊得。若得沈氣時．則得檀氣。若得蘇合．則得龍腦等。十味丸藥服者齊得。亦準此知。非如鈎鎖。由得於前。方能得後。非如涉路。若行一里。則得二里。若行二里。則進三里。故此位中．不存位名。或開或合。正在於此。思之思之。)</span>後一頌喻況。唯喻後偈。初句及威力．喻前初句。信體堅固．以喻金剛。並居智海之內。以信威力能生。所生眾寶．即喻前第三句行位。第三句。喻前法眼常全。<span class='note-inline'>(第三五十頌半所具行位竟。)</span></p>
<p style="margin-left:1em">○第四或有剎土下。二百三頌。明無方大用分。彼能無邊大用者。由普賢德．徧一切時處。法界無限故。略辨十門三昧業用。一圓明海印三昧門。二華嚴妙行三昧門。三因陀羅綱三昧門。四手出廣供三昧門。五現諸法門三昧門。六四攝攝生三昧門。七俯同世間三昧門。八毛光照益三昧門。九主伴嚴麗三昧門。十寂用無涯三昧門。以無不定心故。皆云三昧。作用不同．略辨十種。又初門依體起用。末後明用不異體。中間並顯妙用自在。又十三昧．皆具此三。<span class='note-inline'>(【鈔】略辨十門等者。然還源觀立。一體。二用。三徧。四德。五止。六觀。亦不出此。言一體者。即自性清淨圓明體。即通為十定之體。言二用者。一海印森羅常住用。即此第一三昧。二法界圓明自在用。即華嚴三昧。言三徧者。一一塵普周法界徧。二一塵出生無盡徧。三一塵含容空有徧。此三並是因陀羅網三昧門。言四德者。一隨緣妙用無方德。二威儀住持有則德。三柔和質直攝生德。四普代眾生受苦德。即次下第六三昧門。言五止者。一照法清虛離緣止。二觀人寂怕絕欲止。三性起繁興法爾止。四定光顯現無念止。五事理玄通非相止。言六觀者。一攝境歸心真空觀。二從心現境妙有觀。三心境祕密圓融觀。四智身影現眾緣觀。五多身入一鏡像觀。六主伴互現帝網觀。上之止觀．並是寂用無涯三昧門。故此十門．無不收矣。廣釋一體六觀等．具如還源觀辨。)</span>今初六頌。明海印三昧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有剎土無有佛　於彼示現成正覺　或有國土不知法　於彼為說妙法藏　無有分別無功用</div>
<div class='lg-row'>於一念頃徧十方　如月光影靡不周　無量方便化羣生　於彼十方世界中　念念示現成佛道</div>
<div class='lg-row'>轉正法輪入寂滅　乃至舍利廣分布　或現聲聞獨覺道　或現成佛普莊嚴　如是開闡三乘教</div>
<div class='lg-row'>廣度眾生無量劫　或現童男童女形　天龍及以阿脩羅　乃至摩睺羅伽等　隨其所樂悉令見</div>
<div class='lg-row'>眾生形相各不同　行業音聲亦無量　如是一切皆能現　海印三昧威神力</div>
</div></div>
<div class='div-commentary'><p style="margin-left:1em">【疏】文分為二。前五別明業用周徧。後一總結大用所依。前中三。初三佛事。次一三乘。後一類餘。總顯十法界之化也。前中初一．總明現佛說法。次一．體用自在。初句揀非。二義。一念無分別。二動無功用下三句顯正。二義。謂無念之念．一念徧於十方。無功之功．多門攝於羣品。月喻四義。準法可知。二一頌辨三乘。三有一頌類餘。後一結用所依。海印之義．昔雖略解。未盡其源。今以十義釋之。以表無盡之用。下經云。如淨水中四兵像。乃至莫不皆於水中現。又云。海有希奇殊特法。能為一切平等印。眾生寶物及川流。普悉包容無所拒。故大集十四云。如閻浮提一切眾生身．及餘外色。如是等色．海中皆有印像。以是故名大海為印。菩薩亦爾。得大海印三昧已。能分別見一切眾生心行。於一切法門．皆得慧明。是為菩薩得海印三昧。見一切眾生心行所趣。然此經文．多同出現。但出現現於四天下像．又約佛菩提。大集唯閻浮．約菩薩所得。然皆見心所趣等．了根器也。此文所現形類．應根器也。二文互舉。皆是所現。菩薩定心．以為能現。言十義者。一無心能現義。經云。無有功用。無分別故。二現無所現義。經云。如光影故。出現品云。普現一切眾生心念根性欲樂．而無所現故。三能現與所現非一義。四非異義。經云。大海能現。能所異故非一。水外求像不可得．故非異。顯此定心與所現法．即性之相．能所宛然。即相之性．物我無二。五無去來義。水不上取。物不下就。而能顯現。三昧之心亦爾。現萬法於自心。彼亦不來。羅身雲於法界。未曾暫去。上之五義．與鏡喻大同。六廣大義。經云。徧十方故。普悉包容。無所拒故。明三昧心同於法界。則眾生色心．皆定心中物。用周法界。亦不離此心。七普現義。經云。一切皆能現故。出現云。菩提普印諸心行故。此與廣大異者。此約所現．不揀巨細。彼約能現．其量普周。又此約所現．無類不現。彼約能現．無行不修。八頓現義。經云。一念現故。謂無前後．如印頓成。九常現義。非如明鏡．有現不現時。十非現現義。非如明鏡．對至方現。經云。現於四天下像故。四兵羅空．對而可現。四天之像．不對而現。故云非現現也。以不待對。是故常現。該三際也。具上十義。故稱海印。諸佛窮究。菩薩相似。問。仁王三賢．都無八相之文。初地方云。方生百三千。一時成正覺。此之八相．豈在信門。答。即上所引大集。亦云。灌頂住菩薩。得佛神力。若菩薩成就如是等法。能於無佛世界．示現八相。乃至廣說。彼說住終。若占察經。漸次作佛。略有四種。何等為四。一者信滿法故作佛。所謂依種性地。決定信諸法不生不滅。清淨平等。無可願求故。二解滿作佛。三證滿作佛。謂淨心地。四一切功德行滿作佛。依究竟菩薩地。起信依此。說信成就發心。能八相作佛。文據昭然。況圓融門中．不依位次。寄終教說。信滿。即能因果無礙。以因門取．常是菩薩。以果門取．即恒是佛。或雙存俱泯．自在難思。又此化現．非唯一位．依一類界。而能具攝一切地位．徧於時處。故云念念徧十方也。<span class='note-inline'>(第一海印三昧竟。)</span></p>
<p style="margin-left:1em">○第二嚴淨下。華嚴三昧。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>嚴淨不可思議剎　供養一切諸如來　放大光明無有邊　度脫眾生亦無限　智慧自在不思議</div>
<div class='lg-row'>說法言辭無有礙　施戒忍進及禪定　智慧方便神通等　如是一切皆自在　以佛華嚴三昧力</div>
</div></div>
<div class='div-commentary'><p style="margin-left:1em">【疏】文有十句。略辨七行。前六句各一行。七八是十度行。九結上自在。十總結所依。萬行如華。嚴法身故。餘如別說。<span class='note-inline'>(【鈔】萬行等者。遺忘集說。略有十觀。一攝相歸真觀。二相盡證實觀。三相盡無礙觀。四隨相攝生觀。五緣起相收觀。六微細容攝觀。七一多相即觀。八帝網重重觀。九主伴圓融觀。十果海平等觀。然此十觀．融四法界。初二理法界。始終不異。三即事理無礙法界。四即事法界。次五即事事無礙法界。五即一多相容不同門。六即微細相容安立門。七即諸法相即自在門。八即因陀羅網境界門。九即主伴圓融具德門。其第十觀．果海絕言。通為前四之極。則四法界。十種玄門。皆約因分。然此十觀．略收萬類．不異玄中。故指在餘。又釋題中．廣顯華嚴義竟。又還源觀釋云。廣修萬行。稱實成德。普周法界。而證菩提。如華有結實之用。行有感果之能。今則託事表彰。所以舉華為喻。嚴者．行成尅果。契理稱真．性相兩亡。能所俱絕。顯煥炳著。故名嚴也。良以非真流之行．無以契真。何有飾真之行．不從真起。斯則真該妄末．行無不修。妄徹真源．相無不寂。故曰。法界自在圓明無礙用。為華嚴三昧也。若更總釋。總以萬行．嚴於法界。成於法身。為華嚴也。行有行布圓融。成佛亦有十身總別。別如普眼長者．以十波羅蜜．嚴成十身。融如八地．一念之中．十度圓修。成佛之時．十身無礙。故曰華嚴。餘如題中。)</span><span class='note-inline'>(第二華嚴三昧竟。)</span></p>
<p style="margin-left:1em">○第三一微塵下。四頌。明因陀羅網三昧門。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一微塵中入三昧　成就一切微塵定　而彼微塵亦不增　於一普現難思剎</div>
<div class='lg-row'>彼一塵內眾多剎　或有有佛或無佛　或有雜染或清淨　或有廣大或狹小</div>
<div class='lg-row'>或復有成或有壞　或有正住或傍住　或如曠野熱時燄　或如天上因陀網</div>
<div class='lg-row'>如一塵中所示現　一切微塵悉亦然　此大名稱諸聖人　三昧解脫神通力</div>
</div></div>
<div class='div-commentary'><p style="margin-left:1em">【疏】於中初二句標定心境。然有二意。一由一多相即。故入一定。能成多定。由成多定。令一塵內有一切塵。一一塵中現一切剎。二但令一塵現剎。一切亦爾。故云成就一切微塵定。次二句明不壞相而普現。故云不增。次二頌。明一塵中所現剎相。無礙如燄。重現如帝網。次半頌。舉一例餘。亦有二意。一例上一塵之內所具之塵。二例如一塵入定示現。餘塵入定示現亦然。<span class='note-inline'>(【鈔】次半頌者。前意對前第一意。既一塵之中有多塵。向來方說一塵攝剎。今方說塵內所具餘塵攝剎。後意對前第二意。此所例塵．非前塵內。是前塵外徧法界中塵也。)</span>後二句結用所因。略辨三門．一三昧力。此同標中。二不思議解脫力。如不思議品云。於一塵中現三世佛剎等。三神通力。謂幻通自在。並如下說。<span class='note-inline'>(三因陀羅網三昧門竟。)</span></p>
<p style="margin-left:1em">○第四若欲下十八頌。明手出廣供三昧門。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若欲供養一切佛　入於三昧起神變　能以一手徧三千　普供一切諸如來　十方所有勝妙華</div>
<div class='lg-row'>塗香末香無價寶　如是皆從手中出　供養道樹諸最勝　無價寶衣雜妙香　寶幢旛蓋皆嚴好</div>
<div class='lg-row'>真金為華寶為帳　莫不皆從掌中雨　十方所有諸妙物　應可奉獻無上尊　掌中悉雨無不備</div>
<div class='lg-row'>菩提樹前持供佛　十方一切諸伎樂　鐘鼓琴瑟非一類　悉奏和雅妙音聲　靡不從於掌中出</div>
<div class='lg-row'>十方所有諸讚頌　稱歎如來實功德　如是種種妙言辭　皆從掌內而開演　菩薩右手放淨光</div>
<div class='lg-row'>光中香水從空雨　普灑十方諸佛土　供養一切照世燈　又放光明妙莊嚴　出生無量寶蓮華</div>
<div class='lg-row'>其華色相皆殊妙　以此供養於諸佛　又放光明華莊嚴　種種妙華集為帳　普散十方諸國土</div>
<div class='lg-row'>供養一切大德尊　又放光明香莊嚴　種種妙香集為帳　普散十方諸國土　供養一切大德尊</div>
<div class='lg-row'>又放光明末香嚴　種種末香聚為帳　普散十方諸國土　供養一切大德尊　又放光明衣莊嚴</div>
<div class='lg-row'>種種名衣集為帳　普散十方諸國土　供養一切大德尊　又放光明寶莊嚴　種種妙寶集為帳</div>
<div class='lg-row'>普散十方諸國土　供養一切大德尊　又放光明蓮莊嚴　種種蓮華集為帳　普散十方諸國土</div>
<div class='lg-row'>供養一切大德尊　又放光明瓔莊嚴　種種妙瓔集為帳　普散十方諸國土　供養一切大德尊</div>
<div class='lg-row'>又放光明幢莊嚴　其幢絢煥備眾色　種種無量皆殊好　以此莊嚴諸佛土　種種雜寶莊嚴蓋</div>
<div class='lg-row'>眾妙繒旛共垂飾　摩尼寶鐸演佛音　執持供養諸如來　手出供具難思議　如是供養一導師</div>
<div class='lg-row'>一切佛所皆如是　大士三昧神通力</div>
</div></div>
<div class='div-commentary'><p style="margin-left:1em">【疏】初一總標。後一通結。中間別顯。欲顯勝妙。略舉一手。為供所依。由於昔時．以手持供．供佛施人。稱周法界。故令真流供具。等諸佛之難思。<span class='note-inline'>(【鈔】由於昔時等者。此出因也。供佛施人．約其施行。稱周法界。約其施心。入深觀故。故令真流等者。顯今果也。真流供具。顯出供時心。以稱法界手。出供具故。等諸佛之難思者。稱因境也。因雖尊勝。心不稱境。非真供養。由稱真之因。感稱真之果。能供真佛之境。)</span><span class='note-inline'>(四手出廣供三昧門竟。)</span></p>
<p style="margin-left:1em">○第五菩薩住下八頌。明現諸法門三昧門。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩住在三昧中　種種自在攝眾生　悉以所行功德法　無量方便而開誘　或以供養如來門</div>
<div class='lg-row'>或以難思布施門　或以頭陀持戒門　或以不動堪忍門　或以苦行精進門　或以寂靜禪定門</div>
<div class='lg-row'>或以決了智慧門　或以所行方便門　或以梵住神通門　或以四攝利益門　或以福智莊嚴門</div>
<div class='lg-row'>或以因緣解脫門　或以根力正道門　或以聲聞解脫門　或以獨覺清淨門　或以大乘自在門</div>
<div class='lg-row'>或以無常眾苦門　或以無我壽者門　或以不淨離欲門　或以滅盡三昧門　隨諸眾生病不同</div>
<div class='lg-row'>悉以法藥而對治　隨諸眾生心所樂　悉以方便而滿足　隨諸眾生行差別　悉以善巧而成就</div>
<div class='lg-row'>如是三昧神通相　一切天人莫能測</div>
</div></div>
<div class='div-commentary'><p style="margin-left:1em">【疏】分四。初一總標多門。二有五頌。別顯二十種門。供等即門。通入佛果故。三一頌半。結多所因。由四悉檀故。初半對治。次半世界。隨行差別．即當為人。而成就言．謂第一義。四半頌。結用難測。<span class='note-inline'>(五現諸法門三昧門竟。)</span></p>
<p style="margin-left:1em">○第六有妙下。十七頌。明四攝攝生三昧門。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有妙三昧名隨樂　菩薩住此普觀察　隨宜示現度眾生　悉使歡心從法化</div>
</p></div>
<div class='div-commentary'><p style="margin-left:1em">【疏】文分為二。初一偈。總標名用。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>劫中饑饉災難時　悉與世間諸樂具　隨其所欲皆令滿　普為眾生作饒益</div>
<div class='lg-row'>或以飲食上好味　寶衣嚴具眾妙物　乃至王位皆能捨　令好施者悉從化</div>
<div class='lg-row'>或以相好莊嚴身　上妙衣服寶瓔珞　華鬘為飾香塗體　威儀具足度眾生</div>
<div class='lg-row'>一切世間所好尚　色相顏容及衣服　隨應普現愜其心　俾樂色者皆從道</div>
</div></div>
<div class='div-commentary'><p style="margin-left:1em">【疏】餘頌別顯。於中分四。初四頌布施攝。初一偈半。求受用者．恣其所須。次半偈。求自在者。施以王位。又此施位即難行施。以是可愛著故。次偈身行法施。後偈妙色悅心。是無畏施。又後二偈。初身行法儀。後服世妙飾。貴悅物心。隨求即與。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>迦陵頻伽美妙音　俱枳羅等妙音聲　種種梵音皆具足　隨其心樂為說法</div>
<div class='lg-row'>八萬四千諸法門　諸佛以此度眾生　彼亦如其差別法　隨世所宜而化度</div>
</div></div>
<div class='div-commentary'><p style="margin-left:1em">【疏】次二頌。愛語攝。一切愛語．謂慰喻．慶悅．勝益之言。<span class='note-inline'>(【鈔】一切愛語等者下。所列。即三愛語。一慰喻愛語。二慶悅愛語。三勝益愛語。)</span>言種種梵音者。即八種梵音。一最好聲。其音清雅．如迦陵鳥。二易了聲。言辭辯了。三和調。四柔軟。五不誤。六不女。七尊慧。八深遠。言俱枳羅者。亦云都吒迦。此云眾音合和．微妙最勝。皆愛語之具。隨心說法．應在後偈。隨世所宜．應在前偈。以瑜伽一切愛語．略有二種。一隨世儀軌語。二順正法教語。今開示佛說八萬法門。即順正教也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生苦樂利衰等　一切世間所作法　悉能應現同其事　以此普度諸眾生</div>
<div class='lg-row'>一切世間眾苦患　深廣無涯如大海　與彼同事悉能忍　令其利益得安樂</div>
</div></div>
<div class='div-commentary'><p style="margin-left:1em">【疏】三有二頌。明同事攝。物見菩薩。俯同其事。知有義利而修行故。於中初頌一切同事。八風等事．皆悉同故。後偈難行同事。忍於諸苦而同事故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有不識出離法　不求解脫離諠憒　菩薩為現捨國財　常樂出家心寂靜</div>
<div class='lg-row'>家是貪愛繫縛所　欲使眾生悉免離　故示出家得解脫　於諸欲樂無所受</div>
</div></div>
<div class='div-commentary'><p style="margin-left:1em">【疏】四有八頌明利行攝。謂說趣義利之行．以益有情。於中初二偈．一切利行。此有三種。一於現法利．勸導利行。謂令以德業．招守財位。以益近故。經文略無。二於後法利行。謂勸捨財位．清淨出家。即當初偈。三於現法後法利行。謂勸離欲．即後偈也。又初一偈．即難行利行。此自有三。一不識出離。即外道異執。二不求解脫。即未種善因。三現捨國財。誘耽財位。於此利行。是謂難行。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩示行十種行　亦行一切大人法　諸仙行等悉無餘　為欲利益眾生故</div>
</p></div>
<div class='div-commentary'><p style="margin-left:1em">【疏】次一偈。初句即攝二利行。一即十種清淨利行也。二令離十惡。即此世他世樂利行。次三句．即善士利行。慈心勸導等故。<span class='note-inline'>(【鈔】一即十種等者。謂一依外清淨有五。二依內清淨有五。依外五者。一無罪利行。二不轉利行。三漸次。四徧行。五如應。論廣釋其相。依內五者。一謂諸菩薩．於諸有情．起廣大悲。意樂現前。而行利行。二諸菩薩．於諸有情．所作義利。雖受一切大苦劬勞。而心無倦。深心歡喜。為諸有情而行利行。三安處最勝第一財位。而自謙下。如子如僕。及離憍慢而行利行。四心無愛染。無有虛偽。真實哀愍而行利行。五起畢竟無復退轉慈愍之心而行利行。次三句即善士利行者。善士有五。一於真實義。勸導有情。二於應時勸導。三於能行攝勝妙義勸導。四於有情柔軟勸導。五於有情慈心勸導。此之五相．皆是大人之法。慈心勸導．舉後等初。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有眾生壽無量　煩惱微細樂具足　菩薩於中得自在　示受老病死眾患</div>
<div class='lg-row'>或有貪欲瞋恚癡　煩惱猛火常熾然　菩薩為現老病死　令彼眾生悉調伏</div>
</div></div>
<div class='div-commentary'><p style="margin-left:1em">【疏】次二偈．即遂求利行。謂眾生為八纏所繞。開解令離。故名遂求。初偈。即化無愧纏。以恃壽長．不知進修。不知此身．但婬欲生。終竟敗壞。具諸煩惱故。後偈開解無慚纏眾生。餘略不具。<span class='note-inline'>(【鈔】初為八纏者。論云。此略有八．謂諸菩薩．見諸有情．於應慚處．為無慚纏之所纏繞。方便開解。令離彼纏。一無慚纏。二無愧。三昏沈。四睡眠。五掉舉。六惡作。七嫉。八慳。皆如無慚纏說。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來十力無所畏　及以十八不共法　所有無量諸功德　悉以示現度眾生</div>
<div class='lg-row'>記心教誡及神足　悉是如來自在用　彼諸大士皆示現　能使眾生盡調伏</div>
</div></div>
<div class='div-commentary'><p style="margin-left:1em">【疏】次二偈。即一切種利行。初偈。即應攝受者而攝受之。後偈。即應調伏者而調伏等。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩種種方便門　隨順世法度眾生　譬如蓮華不著水　如是在世令深信</div>
</p></div>
<div class='div-commentary'><p style="margin-left:1em">【疏】後一偈。即一切門利行。謂不信令信故。亦總結諸利行也。<span class='note-inline'>(【鈔】後一偈即一切門等者。此略有四。一不信令信。二犯戒有情．令戒圓滿。三惡慧有情．令慧圓滿。四慳吝有情．於捨圓滿。今疏文中．略舉其一。)</span>又次下三昧。亦同事故。<span class='note-inline'>(六四攝攝生三昧門竟。)</span></p>
<p style="margin-left:1em">○第七雅思下。十七頌。俯同世間三昧門。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>雅思淵才文中王　歌舞談說眾所欣　一切世間眾技術　譬如幻師無不現　或為長者邑中主</div>
<div class='lg-row'>或為賈客商人導　或為國王及大臣　或作良醫善眾論　或於曠野作大樹　或為良藥眾寶藏</div>
<div class='lg-row'>或作寶珠隨所求　或以正道示眾生　若見世界始成立　眾生未有資身具　是時菩薩為工匠</div>
<div class='lg-row'>為之示現種種業　不作逼惱眾生物　但說利益世間事　呪術藥草等眾論　如是所有皆能說</div>
<div class='lg-row'>一切仙人殊勝行　人天等類同信仰　如是難行苦行法　菩薩隨應悉能作</div>
</div></div>
<div class='div-commentary'><p style="margin-left:1em">【疏】於中三。初六．身同世間利益眾生。若依若正．無不示為。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或作外道出家人　或在山林自勤苦　或露形體無衣服　而於彼眾作師長　或現邪命種種行</div>
<div class='lg-row'>習行非法以為勝　或現梵志諸威儀　於彼眾中為上首　或受五熱隨日轉　或持牛狗及鹿戒</div>
<div class='lg-row'>或著壞衣奉事火　為化是等作導師　或有示謁諸天廟　或復示入恒河水　食根果等悉示行</div>
<div class='lg-row'>於彼常思己勝法　或現蹲踞或翹足　或臥草棘及灰上　或復臥杵求出離　而於彼眾作師首</div>
<div class='lg-row'>如是等類諸外道　觀其意解與同事　所示苦行世靡堪　令彼見已皆調伏</div>
</div></div>
<div class='div-commentary'><p style="margin-left:1em">【疏】次六示同外道。救彼邪黨。初五別辨。後一總結。義如別說。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生迷惑稟邪教　住於惡見受眾苦　為其方便說妙法　悉令得解真實諦</div>
</p></div>
<div class='div-commentary'><p style="margin-left:1em">【疏】三眾生迷惑下。五頌明語業大用。初一總明。次三別顯。後一總結。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或邊呪語說四諦　或善密語說四諦　或人直語說四諦　或天密語說四諦</div>
<div class='lg-row'>分別文字說四諦　決定義理說四諦　善破於他說四諦　非外所動說四諦</div>
<div class='lg-row'>或八部語說四諦　或一切語說四諦　隨彼所解語言音　為說四諦令解脫</div>
</div></div>
<div class='div-commentary'><p style="margin-left:1em">【疏】次別中。云或邊呪語者。梵云達邏鼻荼曼達邏鉢底鞞。言達邏鼻荼者。是南印度中邊國名也。此云消融。曼達邏者。呪也。鉢底鞞者。句也。謂其國人．稟性純質。凡所出言．皆成神呪。若隣國侵害。不用兵仗。但以言破之。彼自喪滅。故曰消融呪句也。或云。唯童男童女．方得言成呪句。餘不得也。又天密語等者。婆沙七十九說。世尊有時為四天王以聖語說四諦。二王領解。二不能解。世尊憐愍故。以南印度邊國俗語說四諦。二天王中．一解一不解。世尊憐愍故。復以一種蔑戾車語說四聖諦。時四天王．皆得領解。<span class='note-inline'>(【鈔】篾戾車者．三藏云。惡中惡。亦云奴中奴。皆義翻耳。)</span>善破於他者。以因明比量等．真能破故。非外所動者。真能立故。不為他破。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>所有一切諸佛法　皆如是說無不盡　知語境界不思議　是名說法三昧力</div>
</p></div>
<div class='div-commentary'><p style="margin-left:1em">【疏】後一偈類結。非唯說四諦。六度萬行等皆然。一心說法。得語實性。能起隨類之用。名三昧力。<span class='note-inline'>(七俯同世間三昧門竟。)</span></p>
</div></div>
<p class='juan'>大方廣佛華嚴經疏論纂要卷第二十七</p></div>
</div><!-- end of div[@id='body'] -->
</body></html>