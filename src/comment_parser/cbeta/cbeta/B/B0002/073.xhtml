<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu166' />
<p class='juan'>大方廣佛華嚴經疏論纂要卷第七十三</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu167' />
<div class='div-orig'><p class="head2">十地品第二十六<span class='note-inline'>(之十四)</span></p>
</div>
<div class='div-commentary'><p style="margin-left:1em">○第十法雲地。初明大意。</p>
<p style="margin-left:1em">【疏】所以來者。瑜伽意云。雖於一切品類宣說法中得大自在。而未能得圓滿法身。現前證受。今精勤修習．已得圓滿。故有此來。論云。於九地中已作淨佛國土。及化眾生。第十地中。修行令智覺滿。此是勝故。以八九二地同無功用。故對之顯勝。有此地來。又一乘中．最居極故。</p>
<p style="margin-left:1em">○次釋名。下自有釋名分。今且略解。雲者是喻。略有三義。一含水義。二覆空義。三霔雨義。約法就喻。則有多義。雲有四義。一喻智慧。二喻法身。三喻應身。四喻多聞熏因。空亦四義。一喻真如。二喻粗重。三喻法身。四喻梨耶。攝大乘論云。由得總緣一切法智。含藏一切陀羅尼門。三摩地門。此喻含水義。又云。譬如大雲。能覆如空廣大障故。此喻覆空義。即以前智。能覆惑智二障。又云。又於法身能圓滿故。此有二義。一喻霔雨義。即上之智。出生功德。充滿所依法身故。二喻徧滿。即前之智。自滿法身耳。故金光明云。法身如虛空。智慧如大雲。瑜伽云。粗重之身．廣如虛空。法身圓滿。譬如大雲。皆能徧覆。此同攝論第二義。而無性釋以智覆空。此以法身者。智滿則法身圓滿。起信論云。顯現法身。智純淨故。本分云。得大法身。具足自在。亦以法身喻雲。莊嚴論第十三云。於第十地中。由三昧門．及陀羅尼門．攝一切聞熏習因。徧滿阿黎耶識中。譬如浮雲徧滿虛空能以此聞熏習雲。於一一剎那。於一一相。於一一好。於一一毛孔。雨無量無邊法雨。充足一切所化眾生。由能如雲。雨法雨故。故名法雲。此從法身。未及佛故。立賴耶名。然諸釋雖眾。不出三義。謂以智慧含德。徧斷諸障。徧證法身故。</p>
<p style="margin-left:1em">○所覆粗重。即所離障。謂於諸法中。未得自在障。此障十地大法智雲。及所含藏所起事業故。斯即二愚。障所起業．名大神通愚。障大智雲。即悟入微細祕密愚</p>
<p style="margin-left:1em">○斷此障故。便能證得業自在等所依真如。謂神通作業。總持定門。皆自在故。便成受位等行。具智波羅蜜。得化身三昧等果．即是雲雨。究竟成佛法身。及所證如。皆亦所徧虛空。其旨一耳。</p>
<p style="margin-left:1em">【論】此地何故名為法雲地。明此菩薩登法王之位。智滿行周。以大慈悲雲。於諸生死海。普降法雨。灌一切眾生心田。令一切眾生長菩提之芽。無有休息。以此名為法雲地。明此地從初發心。入此智地而生佛家。升進修行。至此地。大悲願力。功終行滿。故常雨法故。</p>
<p style="margin-left:1em">○次正釋文。文中三分。先讚請。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>淨居天眾那由他　聞此地中諸勝行　空中踊躍心歡喜　悉共虔誠供養佛</div>
<div class='lg-row'>不可思議菩薩眾　亦在空中大歡喜　俱然最上悅意香　普熏眾會令清淨</div>
<div class='lg-row'>自在天王與天眾　無量億數在虛空　普散天衣供養佛　百千萬種繽紛下</div>
</div></div>
<div class='div-commentary'><p style="margin-left:1em">【疏】讚請中。有十六偈。前十三讚。後三偈請。前中亦二。前三偈但申供養。有三類。可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>天諸采女無有量　靡不歡欣供養佛　各奏種種妙樂音　悉以此言而讚歎</div>
</p></div>
<div class='div-commentary'><p style="margin-left:1em">【疏】後十偈天女供讚。於中亦二。初一總標供讚。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛身安坐一國土　一切世界悉現身　身相端嚴無量億　法界廣大悉充滿</div>
<div class='lg-row'>於一毛孔放光明　普滅世間煩惱暗　國土微塵可知數　此光明數不可測</div>
</div></div>
<div class='div-commentary'><p style="margin-left:1em">【疏】餘九正顯讚辭。於中亦二。前八讚佛德能。後一勸修利益。前中亦二。前五讚大用自在。後顯自在所由前中亦二。前二用益普周。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或見如來具眾相　轉於無上正法輪　或見遊行諸佛剎　或見寂然安不動</div>
</p></div>
<div class='div-commentary'><p style="margin-left:1em">【疏】後三隨見不等。於中亦二。初一總明。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或現住於兜率宮　或現下生入母胎　或示住胎或出胎　悉令無量國中見</div>
<div class='lg-row'>或現出家修世道　或現道場成正覺　或現說法或涅槃　普使十方無不覩</div>
</div></div>
<div class='div-commentary'><p style="margin-left:1em">【疏】後二八相顯。<span class='note-inline'>(【校】上疏云顯自在所由。案顯字應屬次科。纂要及續藏金陵本誤移於八相之下。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如幻師知幻術　在於大眾多所作　如來智慧亦復然　於世間中普現身</div>
<div class='lg-row'>佛住甚深真法性　寂滅無相同虛空　而於第一實義中　示現種種所行事</div>
<div class='lg-row'>所作利益眾生事　皆依法性而得有　相與無相無差別　入於究竟皆無相</div>
<div class='lg-row'>若有欲得如來智　應離一切妄分別　有無通達皆平等　疾作人天大導師</div>
</div></div>
<div class='div-commentary'><p style="margin-left:1em">【疏】所由中亦二。初一智了世幻故。文有喻合。後二證窮性相故。於中半偈證體。半偈起用。半偈用不離體。半偈體用泯絕。後偈誡勸。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無量無邊天女眾　種種言音稱讚已　身心寂靜共安樂　瞻仰如來默然住</div>
<div class='lg-row'>即時菩薩解脫月　知諸眾會咸寂靜　向金剛藏而請言　大無畏者真佛子</div>
<div class='lg-row'>從第九地入十地　所有功德諸行相　及以神通變化事　願聰慧者為宣說</div>
</div></div>
<div class='div-commentary'><p style="margin-left:1em">【疏】後三請中。初一結默念請。後二上首言請。</p>
<p style="margin-left:1em">○第二正說。論分八分。一方便作滿足地分。攝前九地所修。總為方便。滿此地故。二得三昧分。初住地行．行德無量。偏舉受職之所依故。三得受位分。正住地行。依前定力。攝佛智故。四入大盡分。是地滿行。望前諸地。行已窮盡。今復地滿。盡之極故。五釋名分。此地學窮。辨德顯稱故。六神通力有上無上分。地滿足已。妙用自在。形前無上。形佛劣故。七地影像分。以喻顯法。如因影像。知形質故。八地顯益分。彰說殊勝。勸修趣入故。後之二分。通該十地。將前攝後．云此地有八。若依前長科。後二分通。則此地分二。先明地行。後彰位果。地行之中。方有六分。如上所列。六中初一是入心。餘是住心。出心即調柔果。已如前說。今初。</p>
</div>
<div class='div-orig'><p>爾時金剛藏菩薩摩訶薩。告解脫月菩薩言。佛子。菩薩摩訶薩。從初地乃至第九地。以如是無量智慧觀察覺了已。善思惟修習。</p>
<p>善滿足白法。集無邊助道法。增長大福德智慧。廣行大悲。知世界差別。入眾生界稠林。入如來所行處。隨順如來寂滅行。常觀察如來力無所畏不共佛法。名為得一切種一切智智受職位。</p>
</div>
<div class='div-commentary'><p style="margin-left:1em">【疏】初分二。先總明。後善滿下。別顯。今初無量智者。阿含廣故。觀察覺了者。證智深故。寶性論中地上菩薩起二修行。一約根本智。名如實修。即此證智。二約後得智。名徧修行。即此廣智。諸地具起上二種行。今於上二。決擇思修。別中十句．攝為七相。初三七八二處合故。七中一善修行故。即是同相。謂初三句明證助不住。諸地同修故。初句證道。無漏白法故。何以得證。由次句助道。何因成助。由後句不住道。增福德故．不住無為。增智慧故．不住有為。後六別相。謂二廣行大悲。即普徧隨順自利利他相。此總前七地。合為一相。以七地差別之相。八地之初已辨。故此總舉。普徧釋廣。隨順釋行。大悲利他而成自業。故云自利。三一句。令佛土淨。即八地相。下三相即九地。以親證此。故多舉之。謂四一句。教化眾生相。即九地自分行。入十一稠林故。五有二句善解相。謂解達真如。是佛所行處故。善順如來。能證寂滅行故。<span class='note-inline'>(【鈔】真如是佛行處者。今此九地。入向十地。何名入如來所行。答。十地同佛境相應故。)</span>六無厭足相。常觀察力等。欲趣入故。上句解。此句行。並九地勝進。故前地云。晝夜專勤。更無餘念。唯入佛境界故。七地盡至入相。謂十地證窮故。同前諸地。結行入位。已屬第十。故云名為得受職位。<span class='note-inline'>(七地盡者。即經名為得下經文。十地學窮。名為地盡。依行得證。說為至入。)</span></p>
<p style="margin-left:1em">【論】第一段七行經。明從初地至第九地。以分分白淨法。修助道行。觀察眾法。修習福德智慧。廣行大悲。並為成就此十地根本智悲之地。至此地滿故。明元將一切諸佛智悲之地．以作五位修行。從初發心住已。至此諸佛智地故。從初發心．有五種發心。不離一念。五種初發心者。一十住初發心。二十行初發心。三十迴向初發心。四十地初發心。五十一地初發心。如是五位初發心．皆不異如來根本智而起初發心故。為智體無始終。此五種初發心皆無始終。為非情識能所見故。非時日歲月所攝故。如是五位．皆一時發故。一如十住初發心。即以其止心不亂。開發如來根本智慧。即以妙峯山德雲比丘得憶念諸佛智慧光明門。山者。止也。即初從凡夫地。止心不亂。即佛智慧。現入如來智慧地。名初發心住。二如十行初發心。即明於諸佛智慧中。行行無染。即以三眼國善見比丘林中經行。比丘表行無染。林中經行．表行無住。三眼．表佛眼法眼智眼。此眼自得如來智慧三眼。復利一切眾生。即行無所著故。三十迴向初發心。即以鬻香長者青蓮華。即明和合諸香。賣鬻香而居。即明以十迴向門．起無限大願門．和融悲智法身。使令均平等進故。青蓮華者。明於諸妙色香無染也。四十地初發心。修長養大慈大悲增勝。即以夜神婆珊婆演底。此云春生主當神。以表大悲主當眾生．發生菩提芽故。五第十一地。以無作任運大悲初發心。即以摩耶夫人生諸佛為首。即明從悲生智．教化眾生故。如上初發心．有此五種逆順不同。總在初心之中．一時具足．無前後際。皆以法界大智為體故。不可說前後古今之解。此一段七行經。明成無前後古今之大智大悲法界眾生界佛行滿故。至大法王職處。<span class='note-inline'>(第一滿足地分竟。)</span></p>
<p style="margin-left:1em">○第二明三昧分。</p>
</div>
<div class='div-orig'><p>佛子。菩薩摩訶薩以如是智慧入受職地已。即得菩薩離垢三昧。入法界差別三昧。莊嚴道場三昧。一切種華光三昧。海藏三昧。海印三昧。虛空界廣大三昧。觀一切法自性三昧。知一切眾生心行三昧。一切佛皆現前三昧。如是等百萬阿僧祇三昧皆現在前。菩薩於此一切三昧．若入若起．皆得善巧。亦善了知一切三昧所作差別。其最後三昧．名受一切智勝職位。</p>
</div>
<div class='div-commentary'><p style="margin-left:1em">【疏】於中二。初牒前起後。後即得下正顯。於中四。初舉十名。二如是等下。結所得數。三菩薩於此下。彰入滿足。四其最後下。顯最後名。今初十中。初總餘別。總云離垢者。離煩惱垢故。是障盡地。偏受此名。別中九定。離八種垢。一入密無垢。謂解入事事法界深密之處。不與惑俱故。<span class='note-inline'>(【鈔】不與惑俱者。釋無垢義。就總開別。皆帶無垢。無垢即不與惑俱。故初句示其帶總。云不與惑俱。)</span>二近無垢。萬行已圓。道場斯近故。如淨名說。上來初一解。次一行。下三成德。三放光無垢。謂光開心華。令其見實。亦能坐種種大寶蓮華。光無不照故。四陀羅尼無垢。如海包藏。五起通無垢。則無心頓現。上五皆起法身之定也。六有二定清淨佛土無垢。上句無量。則盡法界之疆域。下句正觀。窮國土之體性。上六自利。<span class='note-inline'>(上句無量者。即經虛空界廣大三昧。此同自受用剎。下句窮國土之體性。即法性土。此能窮究。)</span>七化生無垢。上之二利．皆自分行。八正覺無垢。謂勝進上覺。將成菩提時。一切諸佛迭共現前而證知故。如下受職處說。以本覺將現前故。二結數者。亦是眷屬。皆現前者。久修成就。不加功力。自然現故。三彰入滿足中。能入者。通方便定體。入起相即。隱顯無方。故云善巧。善了所作。即知業用。四彰最後名者。將說受位分故。一切智者。佛無分別智也。論經重言智者。兼後得智。二智平等。名受位也。</p>
<p style="margin-left:1em">【論】離垢三昧者。云正定也。明此地悉離染淨涅槃悲智功用不均平垢。故名離垢三昧。不同三乘。離生死．取涅槃。及淨土垢故。亦不同下地菩薩調治智悲生死涅槃萬行未自在垢故。此地菩薩離如是垢。故名為離垢三昧。明以法界無作智印。印諸境界。無非智境。更無能所生死涅槃染淨等障。故名離垢三昧。又三之言正。正者。明一止即是正字故。明此地菩薩。以一大普光明智。性自無依曰止。恆以此智常照諸境。名之曰正。昧之云定。定者。以智利生。不迷諸見。名之為定。明從初地修諸方便助菩提分。至此地。所作功行無功。習氣亦無。故名離垢三昧。乃至菩薩於此一切三昧。若入若起。皆得善巧者。明一身入。多身起。多身入。一身起。又起中入。入中起。又於一三昧中。分別多眾生心行所行。多三昧境界。教多眾生而不失時。最後三昧名受一切勝職位者。此是十地智滿行周．平等無作大悲．任運處世利眾生定。如是眾多三昧。皆從體性無作法身法界普光明智寂用無礙三昧起故。如是三昧。非是三乘修寂靜者。求出三界者。樂生淨土者之境界。是達一切無明．便成大智。是便以一切眾生身土微塵．總含佛國者之境界。此寂用無依大智三昧。是一切諸佛根本智體用無盡藏王。能隨一切眾生無限情意。化不失時。無作者故。<span class='note-inline'>(第二三昧分竟。)</span></p>
<p style="margin-left:1em">○第三明受位分。於中有四。一法。二喻。三合。四結。<span class='note-inline'>(【鈔】第三受位分。自有十相者。文中法。喻。合。結。)</span>今初有六。一座。二身。三眷屬。四相。五出處。六得位。六中前五自分德備。後一上攝佛果。前中初三位體。次一位相。後一位用。前三即依正眷屬。今初。隨何等座。謂大寶華王座故。</p>
</div>
<div class='div-orig'><p>此三昧現在前時。有大寶蓮華。忽然出生。其華廣大。量等百萬三千大千世界。以眾妙寶間錯莊嚴。超過一切世間境界。出世善根之所生起。知諸法如幻性眾行所成。恒放光明普照法界。非諸天處之所能有。毗瑠璃摩尼寶為莖。栴檀王為臺。碼碯為鬚。閻浮檀金為葉。其華常有無量光明。眾寶為藏。寶網彌覆。</p>
<p>十三千大千世界微塵數蓮華以為眷屬。</p>
</div>
<div class='div-commentary'><p style="margin-left:1em">【疏】於中二。先明主華。自有十相。一主相。即寶蓮華。二其華下。量相。三以眾妙下。勝相。具德故。<span class='note-inline'>(【鈔】事則眾寶間錯故勝。法則眾德為嚴。亦如上說。有同時具足相應。廣狹自在．一多相容等德故。)</span>四超過下。地相。生處故。<span class='note-inline'>(法界智地為生處故。)</span>五出世下。因相。六知諸下。成相。七恆放下。第一義相。正觀普照法界現事故。如世蓮華。開敷菡蓞為第一故。<span class='note-inline'>(然華有三時之異。一華而未敷。二處中盛時。三彫而將落。今非初後。正處中盛時。正觀普照。等彼流光。法界現事。如開菡萏。披敷見蓮。華實雙美。事理昭著。權實開榮。)</span>八非諸天下。功德相。菩薩德招故。九毗瑠璃下。體相。<span class='note-inline'>(瑠璃為淨。栴檀為樂。瑪瑙為我。檀金為常。四德為體。)</span>十其華下。莊嚴相。<span class='note-inline'>(智光圓照。照如來藏。教網遐張。為莊嚴也。)</span>二十三千下。明眷屬華。</p>
<p style="margin-left:1em">【論】經云。此三昧現在前時。有大蓮華。忽然出生。此是受職菩薩。悲智行滿。等周法界利益眾生之報得。是十地之中。最後三昧身也。其華量等百萬三千大千世界者。千箇百億四天下為一小千。千箇小千為一中千。千箇中千為一大千。今云量等百萬三千大千世界者。意明無限量之大稱。已下莊嚴．如經自具。經云。出世善根之所生起者。非是超過三界淨土菩薩．及二乘變易生死諸善根所能知故。是知諸法如幻性所成。恆放光明．普照法界。此配善根因果如蓮華。以毗瑠璃摩尼寶為莖者。毗之云光。以光明瑠璃．表法身智身明淨故。其摩尼寶。光淨無垢似瑠璃。非瑠璃所成。以摩尼為蓮華莖者。以法身智身性無垢之報果。以法身智體。與一切諸行作根本故。今依果報生蓮華。還以法身智體。性自清淨。以成報故。是故光淨摩尼以為其莖。栴檀王為臺者。明戒定慧解脫解脫知見五分法身之香善根之所生起。以法身能成戒定慧等五分法身之香。今依果報得。以次相資。瑪瑙為鬚者。是助菩提之分。萬行善根之報得。此是赤色寶。表萬行顯發菩提理智。及莊嚴五分法身故。互相資發。以次而陳。閻浮檀金為葉者。此金明淨柔軟。是慈悲善根所生。為慈悲是覆蔭義故。其華常有無量光明者。智慧法光利生善根所起。眾寶為藏者。都結此地含藏眾善所生。寶網彌覆者。善設教網漉諸眾生善根所生。十三千大千世界微塵數蓮華以為眷屬者。是一行徧一切行．一切行徧一行善根所起。是主伴萬行自在善根所起。如上之華。是於普光明殿中初說十信。於如來前所現之華。諸眷屬眾。是如來眉間毫中之眾。前是舉果勸修。此是行終之果。</p>
<p style="margin-left:1em">○第二隨何等身。</p>
</div>
<div class='div-orig'><p>爾時菩薩坐此華座。身相大小。正相稱可。</p>
</div>
<div class='div-commentary'><p style="margin-left:1em">【疏】隨何等身。殊妙之身．稱於座故。</p>
<p style="margin-left:1em">○第三隨何眷屬。</p>
</div>
<div class='div-orig'><p>無量菩薩以為眷屬。各坐其餘蓮華之上。周帀圍繞。一一各得百萬三昧。向大菩薩一心瞻仰。</p>
</div>
<div class='div-commentary'><p style="margin-left:1em">【論】所坐華王之上者。是根本智。眷屬菩薩坐諸華座者。是差別智。明此位菩薩智悲萬行徧周。如文自具。</p>
<p style="margin-left:1em">○第四隨何等相。</p>
</div>
<div class='div-orig'><p>佛子。此大菩薩。并其眷屬坐華座時。所有光明。及以言音。普皆充滿十方法界。一切世界咸悉震動。惡趣休息。國土嚴淨。同行菩薩靡不來集。人天音樂同時發聲。所有眾生悉得安樂。以不思議供養之具．供一切佛。諸佛眾會悉皆顯現。</p>
</div>
<div class='div-commentary'><p style="margin-left:1em">【疏】周徧作業為其相故。</p>
<p style="margin-left:1em">○第五隨何出處。十處出光。令惡道出離。菩薩增行故。</p>
</div>
<div class='div-orig'><p>佛子。此菩薩坐彼大蓮華座時。於兩足下．放百萬阿僧祇光明。普照十方諸大地獄。滅眾生苦。於兩膝輪．放百萬阿僧祇光明。普照十方諸畜生趣。滅眾生苦。於臍輪中．放百萬阿僧祇光明。普照十方閻羅王界。滅眾生苦。從左右脇放百萬阿僧祇光明。普照十方一切人趣。滅眾生苦。從兩手中．放百萬阿僧祇光明。普照十方一切諸天及阿脩羅所有宮殿。從兩肩上．放百萬阿僧祇光明。普照十方一切聲聞。從其項背．放百萬阿僧祇光明。普照十方辟支佛身。</p>
</div>
<div class='div-commentary'><p style="margin-left:1em">【疏】文分為四。一舒光作業。二眾聖咸知。三下類奔風。四同聲相應。今初。十處放光。有三種業。一利益業。二發覺業。三攝伏業。今類例相從。且分為四。一前之七光。但有益業。前五益凡。後二益小。</p>
</div>
<div class='div-orig'><p>從其面門．放百萬阿僧祇光明。普照十方初始發心。乃至九地諸菩薩身。</p>
</div>
<div class='div-commentary'><p style="margin-left:1em">【疏】二第八一光。有二業半。一者益九地已還菩薩故。二者發覺令知故。言一半者。但有攝義。攝彼令來故。</p>
</div>
<div class='div-orig'><p>從兩眉間．放百萬阿僧祇光明。普照十方受職菩薩。令魔宮殿悉皆不現。</p>
</div>
<div class='div-commentary'><p style="margin-left:1em">【疏】三第九一光。亦二業半。一益等位菩薩故。下文彼光既令此益。此光必益於彼故。二發覺令知故。言一半者。魔宮不現。是伏業故。</p>
</div>
<div class='div-orig'><p>從其頂上．放百萬阿僧祇三千大千世界微塵數光明。普照十方一切世界諸佛如來道場眾會。</p>
<p>右繞十帀．住虛空中。成光明網。名熾然光明。發起種種諸供養事．供養於佛。餘諸菩薩．從初發心．乃至九地。所有供養。而比於此。百分不及一。乃至算數譬喻所不能及。其光明網．普於十方一一如來眾會之前。雨眾妙香。華鬘衣服。幢旛寶蓋。諸摩尼等莊嚴之具。以為供養。皆從出世善根所生。超過一切世間境界。若有眾生見知此者。皆於阿耨多羅三藐三菩提得不退轉。</p>
<p>佛子。此大光明．作於如是供養事畢。復繞十方一切世界。一一諸佛道場眾會。經十帀已。從諸如來足下而入。</p>
</div>
<div class='div-commentary'><p style="margin-left:1em">【疏】四第十頂光。但有發覺。文分為三。一顯照分齊。二右繞下。正顯作業。謂興供成益。益言不退菩提者。論有四義。一於登地。證決定故。二入正定聚故。三定離放逸惡故。四定集善事故。三佛子下。事訖收光。言足下入者。若約教相。頂光入足。顯深敬故。若約證實終極之智。從下趣入諸佛境故。故論釋後段云。平等攝故。顯證佛境。即自證故。<span class='note-inline'>(【鈔】若約教相者。顯有二意。前約教相。人之所賤。莫過於足。人之所貴。莫過於頂。頂光入足。故顯敬深。二若約證下。自有二意。文乃有三。一頂光入足。顯此菩薩入他佛境。二故論下。引證。三顯證佛境。即自證故者。是第二意。入自佛境。因圓趣果故。論言平等攝者。此有二意。一如來下攝。足收其光。菩薩上攝。光入佛境。云平等攝。二入他佛境。即入自境。自他佛境。無二體故。云平等攝。)</span><span class='note-inline'>(舒光作業竟。)</span></p>
<p style="margin-left:1em">【論】兩行半經。明此位菩薩如上所放光明供養及所作事畢。繞十方一切世界一一諸佛道場眾會十帀。從諸如來足下而入者。十帀者。明十法圓滿故。光入佛足下者。明返果還因故。明從普光明殿中起十信心。如來於兩足下輪中放光。成其十信。次十住佛足指端放光。次十行佛足趺上放光。次十迴向膝上放光。次十地佛眉間毫中放光。今至此十地道滿果終。不異初信之法。時不移。法不異。果不異。是故十地道滿之光。還從佛足下而入。明果同因故。不異所信之法故。明如來示果即因。菩薩進修。以因即果。是故此十地之位．返果從因。是故光入諸佛足下也。亦明行滿。故入佛足輪。足是行故。</p>
</div>
<div class='div-orig'><p>爾時諸佛及諸菩薩。知某世界中。某菩薩摩訶薩。能行如是廣大之行。到受職位。</p>
</div>
<div class='div-commentary'><p style="margin-left:1em">【疏】第二眾聖咸知。</p>
</div>
<div class='div-orig'><p>佛子。是時十方無量無邊。乃至九地諸菩薩眾。皆來圍繞。</p>
<p>恭敬供養．一心觀察。</p>
<p>正觀察時。其諸菩薩。即各獲得十千三昧。</p>
</div>
<div class='div-commentary'><p style="margin-left:1em">【疏】第三下位奔風。申敬獲益。文並可知。</p>
</div>
<div class='div-orig'><p>當爾之時。十方所有受職菩薩。皆於金剛莊嚴臆德相中出大光明。名能壞魔怨。百萬阿僧祇光明以為眷屬。普照十方。現於無量神通變化。作是事已。而來入此菩薩摩訶薩金剛莊嚴臆德相中。其光入已。令此菩薩所有智慧勢力增長。過百千倍。</p>
</div>
<div class='div-commentary'><p style="margin-left:1em">【疏】第四同聲相應。以修平等因行．互相資故。表內吉祥深廣之德。嚴心已圓故。外於此相。放光相益。又上此照彼。放眉間光。表中道已照。今彼照此。乃於胸相者。表心契懸同。德圓魔盡。名壞魔怨。<span class='note-inline'>(第五出處竟。)</span></p>
<p style="margin-left:1em">○第六明隨所得位。</p>
</div>
<div class='div-orig'><p>爾時十方一切諸佛。從眉間出清淨光明。名增益一切智神通。無數光明以為眷屬。普照十方一切世界。右繞十帀。示現如來廣大自在。開悟無量百千億那由他諸菩薩眾。周徧震動一切佛剎。滅除一切諸惡道苦。隱蔽一切諸魔宮殿。示一切佛得菩提處道場眾會莊嚴威德。如是普照盡虛空徧法界一切世界已。而來至此菩薩會上．周帀右繞。示現種種莊嚴之事。</p>
<p>現是事已。從大菩薩頂上而入。其眷屬光明．亦各入彼諸菩薩頂。當爾之時。此菩薩得先所未得百萬三昧。名為已得受職之位。入佛境界。具足十力。墮在佛數。</p>
</div>
<div class='div-commentary'><p style="margin-left:1em">【疏】於中二。一放光。於中十業。初光名．即益業。益一切智。令成佛故。二眷屬光．是因業。三示佛．是敬業。四開悟業。五震動業。六止惡業。七降魔業。八示現業。九卷舒業。十示現種種．即變化業。二現是事已下。入頂成益。入頂者。若約化相。上收於下也。若約實義。照極心源。名為智頂。成果在己。是為光入。<span class='note-inline'>(【鈔】若約化相者。疏但有二。初身光入菩薩色身之頂。但為化相。即上收下。就實約義中。曲復有二。一約相顯實。即諸佛智光。入菩薩心頂。二直就實論。自智已圓。當成之果．顯在心源。是故結云。果成在己。)</span>論云。諸如來光明。彼菩薩迭互智。平等攝受故。謂菩薩頂光入佛足。則因上進於果也。佛光入菩薩頂。果收因也。亦因收果。入則無迹。因果雙亡名平等也。<span class='note-inline'>(論云下。引證。謂菩薩下。疏釋。言亦因收果者。上義佛果下收。今菩薩頂。收得佛光耳。上釋迭互攝受。入則下。釋平等攝受。)</span>當爾之時下。得益。名為下。結位。入佛境者。所證同也。具十力者。行德同也。墮佛數者。如始出家。便墮僧數</p>
<p style="margin-left:1em">○第二喻。喻上六事。文少不次。</p>
</div>
<div class='div-orig'><p>佛子。如轉輪聖王所生太子。母是正后。身相具足。其轉輪王令此太子坐白象寶妙金之座。張大網幔。建大幢旛。然香散華。奏諸音樂。取四大海水置金瓶內。王執此瓶灌太子頂。是時即名受王職位。墮在灌頂剎利王數。即能具足行十善道。亦得名為轉輪聖王。</p>
</div>
<div class='div-commentary'><p style="margin-left:1em">【疏】初喻隨何身。<span class='note-inline'>(【鈔】初喻隨何身者。即經云。如轉輪聖王所生太子。母是正后。身相具足是也。)</span>二其轉輪下。喻隨何座。三張大下。喻隨何相．四取四大下。喻隨所得位。王喻真身。手喻應身。瓶喻白毫。水喻於光。應有第三隨何等眷屬。謂文武百僚以為輔弼。五即能下。明隨何等出處。</p>
<p style="margin-left:1em">○第三合。</p>
</div>
<div class='div-orig'><p>菩薩受職。亦復如是。諸佛智水灌其頂故。名為受職。具足如來十種力故。墮在佛數。</p>
</div>
<div class='div-commentary'><p style="margin-left:1em">【疏】但合隨所得位。正意在此故。</p>
<p style="margin-left:1em">○第四總結。結斯一分。</p>
</div>
<div class='div-orig'><p>佛子。是名菩薩受大智職。菩薩以此大智職故。能行無量百千萬億那由他難行之行。增長無量智慧功德．名為安住法雲地。</p>
</div>
<div class='div-commentary'><p style="margin-left:1em">【論】已上四段經。明十地智滿。法合諸佛放光灌頂為智。齊諸佛智故。以佛果智相印合故。又發起增長十一地。及佛妙智。令成熟故。此十地創現佛智。十一地方自在故。餘如文自具。<span class='note-inline'>(第三受位分竟。)</span></p>
<p style="margin-left:1em">○大文第四明入大盡分。於中有五種大。一智大。二解脫大。三三昧大。四陀羅尼大。五神通大。此五依五種義。一依正覺實智義．離智障故。二依心自在義．離煩惱障故。三依發心．即成就一切事義。意定力故。四依一切世間隨利益眾生義。意能徧持．口能徧隨故。五依堪能度眾生義。身及諸通。廣能運故。前二自利。後三利他。<span class='note-inline'>(【鈔】大文第四大盡分中。文前有四。一依論科。二此五下。論釋義。三前二下。料揀。四文中下。辨經。二中五義之內。義字向上。皆是論文。義字已下。即是疏釋。然前二離惑智二障。成心慧二解脫。後三利他。即是三業。一意。二口。雖云意持。正在．口說。三即身通。)</span>文中三。前二別明。後三合例。今初智大。分二。先別明。後總結。今初有七種智。一集智大。二應化智大。三加持智大。四入微細智大。五密處智大。六入劫智大。七入道智大。此七展轉相生。今初集智。依能斷疑力。了法緣集故。<span class='note-inline'>(遠公釋緣集云。統唯一種。或分為二。一妄緣集。三界虛妄。唯一心作。如夢所見。唯是心解。二真緣集。一切諸法。皆真心起。如夢所見。皆報心作。或說為三。一真妄離合為三。離為前二。合為第三。第二約心識論三。一事緣集。從事識起一切法。二妄緣集。從其妄緣．起一切法。三真緣集。真識體中。具過一切恆沙性德。互相集成。故言緣集。)</span></p>
</div>
<div class='div-orig'><p>佛子。菩薩摩訶薩住此法雲地。如實知欲界集。色界集。無色界集。世界集。法界集。有為界集。無為界集。眾生界集。識界集。虛空界集。涅槃界集。此菩薩如實知諸見煩惱行集。知世界成壞集。知聲聞行集。辟支佛行集。菩薩行集．如來力無所畏色身法身集。一切種一切智智集。示得菩提轉法輪集。入一切法分別決定智集。舉要言之。以一切智．知一切集。</p>
</div>
<div class='div-commentary'><p style="margin-left:1em">【疏】文中先別明。後舉要下。總結。前中有二十集。皆明因緣集。然通真妄。及與和合。故有三分。一染分。二淨分。三滅分。在文六重。一唯染。謂初四。及眾生集。諸見煩惱集。二唯淨。謂聲聞已下諸集。三唯滅。謂虛空。四淨染合說。謂識及有為。世界成壞。五淨滅合說。謂無為及涅槃。擇滅無為為淨。非擇滅為滅。性淨涅槃稱滅。餘三涅槃為淨。六通染淨滅。謂法界故。論云。隨所正不正。以法界通善不善。及無為故。而論諸句。皆有隨所言者。隨何等差別。皆能知故。<span class='note-inline'>(【鈔】順上善法界為淨。不善法界為染。無為法界為滅。無為與善為正。不善不正。且依今經以辨次者。先明三界。通於依正。總辨眾生所依。次云世界。通於染淨。次辨法界。向上為上四所依。向下與為無為等而為所依。法界是總。以性從緣。則有為無為。眾生是能迷之人。識界為眾生之本。虛空是眾生等住處。涅槃是眾生所歸。煩惱是能迷之因。行兼於業。則顯前皆是果。故此句初。有此菩薩言。由煩惱因。感界成壞。次三辨反源之人。如來下。四辨反源之果。結云一切者。非止二十故也。)</span></p>
<p style="margin-left:1em">○第二明應化智。</p>
</div>
<div class='div-orig'><p>佛子。此菩薩摩訶薩。以如是上上覺慧。如實知眾生業化。煩惱化。諸見化．世界化。法界化。聲聞化。辟支佛化。菩薩化。如來化。一切分別無分別化。如是等皆如實知。</p>
</div>
<div class='div-commentary'><p style="margin-left:1em">【疏】文三。初牒前起後。以依前緣集智身。起化用故。故論云。依彼身起力。次如實下。正顯。後如是下。總結。中十句。初三眾生世間自在化。化起眾生善惡業。及利鈍使。令眾生見。似真造作故。次一句器世間自在化。次五智正覺世間自在化。三乘正覺故。一法界化。為三乘所說法行。餘四化。為三乘人及果。後一通二世間。有情有分別。器無分別。智正覺通上二也。<span class='note-inline'>(【鈔】遠公云。然化有三種。一據始起。有分別心而作變化。二就息想論。物見我化。我實不化。三就真實說。緣起門中。皆是真實作用法門之所示現。今依後義。是故依前緣集故而起化用。)</span></p>
<p style="margin-left:1em">○第三加持智。</p>
</div>
<div class='div-orig'><p>又如實知佛持。法持。僧持。業持。煩惱持。時持。願持。供養持。行持。劫持。智持。如是等皆如實知。</p>
</div>
<div class='div-commentary'><p style="margin-left:1em">【疏】論云。依如是如是轉行力。謂依彼應化。常化不絕。為加持行。其事非一．重言如是。有十一句。初三不斷三寶是境界持。餘八是行持。於中初二逆行。勝熱炙身。無厭行虐。婆須染欲。徧行處邪。皆其事也。後六順行。前四起因行時。謂起因之時。願等因體。後二得果在時。時謂長劫。智即果體。謂一切智智故。<span class='note-inline'>(【鈔】不斷三寶者。不斷是三寶中持義。謂佛種不斷。即是佛持等。願等因體者。望上時持。故名因體。就體有二。願是起行方便之心。供養及行。即依願正行。供養攝福。行攝智故。)</span></p>
<p style="margin-left:1em">○第四微細智。謂知佛化用微細自在故。</p>
</div>
<div class='div-orig'><p>又如實知諸佛如來入微細智。所謂修行微細智。命終微細智。受生微細智。出家微細智。現神通微細智。成正覺微細智。轉法輪微細智。住壽命微細智。般涅槃微細智。教法住微細智。如是等。皆如實知。</p>
</div>
<div class='div-commentary'><p style="margin-left:1em">【疏】論云。依彼應化加持善集。不二作故。謂依前應化等三智。合為不二之智。作此微細化用。故隨一事。即具前三。非但八相。一具餘七。文並可知。<span class='note-inline'>(【鈔】三智者。一應化。二加持。三善集。即前緣集智。所以合者。集智是智。餘二多悲。悲智無礙。為佛微細。非但八相者。但應化一智。即能令一而具一切。今一一事。皆具三智。故為微細。以如來證此法門故。別有十事。多同八相。八相不具。)</span></p>
<p style="margin-left:1em">○第五密處智。依護根未熟眾生。不令驚怖。故現粗隱細而祕密俱成。</p>
</div>
<div class='div-orig'><p>又入如來祕密處。所謂身祕密。語祕密。心祕密。時非時思量祕密。授菩薩記祕密。攝眾生祕密。種種乘祕密。一切眾生根行差別祕密。業所作祕密。得菩提行祕密。如是等。皆如實知。</p>
</div>
<div class='div-commentary'><p style="margin-left:1em">【疏】初三即總顯三密。次三別顯起化密。一意知化時。二口與其記。謂懈怠者遲記。怯退者速記。或引實行聲聞與應化者記。又昔但記菩薩。則於聲聞記為祕密。隨機隱顯。後攝眾生密。論經云。攝伏。謂攝受折伏。皆通身口。次一教密。約實．則無三說三。三即為密。但為化菩薩故。約機．非一說一。一亦為密。後三約所知明密。知根種種。知業萬差。知逆順行皆得菩提。故為密也。</p>
<p style="margin-left:1em">【論】四行經。入如來十無盡祕密處。所謂身祕密者。於身塵毛孔中。現無量土。無量身。無量示現成佛。示現涅槃。無量語業言音。如是十事。一時同異自在。十方咸然。總是如來普光明智。猶如圓鏡。等虛空界。一時普應。任物所為。皆能對現．無所造作。</p>
<p style="margin-left:1em">○第六入劫智。依命行加持。捨自在意。謂劫時遷流。名為命行。一攝一切．名曰加持。一入一切．名之為捨。以廢己隨他故。劫隨心轉．名為自在。</p>
</div>
<div class='div-orig'><p>又知諸佛所有入劫智。所謂一劫入阿僧祇劫。阿僧祇劫入一劫。有數劫入無數劫。無數劫入有數劫。一念入劫。劫入一念。劫入非劫。非劫入劫。有佛劫入無佛劫。無佛劫入有佛劫。過去未來劫入現在劫。現在劫入過去未來劫。過去劫入未來劫。未來劫入過去劫。長劫入短劫。短劫入長劫。如是等。皆如實知。</p>
</div>
<div class='div-commentary'><p style="margin-left:1em">【疏】亦十世隔法異成門也。以得不思議解脫。不見長短一多大小。互相即入等。並如發心品。</p>
<p style="margin-left:1em">○第七入道智。論云。依對治意說。謂徧入諸道。若逆若順。皆為對治。無非入道。此約知凡夫道。若約知化凡夫道。即此逆順等。便是佛道。</p>
</div>
<div class='div-orig'><p>又知如來諸所入智。所謂入毛道智。入微塵智。入國土身正覺智。入眾生身正覺智。入眾生心正覺智。入眾生行正覺智。入隨順一切處正覺智。入示現徧行智。入示現順行智。入示現逆行智。入示現思議不思議世間了知不了知行智。入示現聲聞智。辟支佛智。菩薩行如來行智。</p>
</div>
<div class='div-commentary'><p style="margin-left:1em">【疏】別中有十四句。初句總入所化。謂毛道凡夫。隨風不定。故論經云。入凡夫道。論云。依凡夫地。餘句別顯所化。略有三種。一依我慢行者。令入微塵智。觀破摶聚。唯塵無我故。二依信求生天者。入淨國土。過於所信故。餘皆依覺觀者。於中初句起覺觀身。次二句正顯覺觀心行差別。次句明所覺境。上四即所化之覺觀。次四句能化之行。初句總顯徧行故。次二隨宜。若逆若順。後句若深若淺。後四句。化令入三乘果。<span class='note-inline'>(【鈔】別顯三種中。前二皆第一知凡夫道。其中觀破摶聚者。四十八經當具解釋。次四句者。即化凡夫道。亦兼第三。知凡夫道即是佛道。後四化果。其中思議等。並如九地。)</span></p>
<p style="margin-left:1em">【論】入眾生心正覺智者。以眾生心與如來心。同一體性。以此如來知一切眾生而隨業接之。入示現逆行智者。示作惡魔。惱惑行者。或行於非道。無不利生。如示作阿闍世王。殺害父母等事。令信得道業除。入示現思議不思議。世間了知不了知智者。或令世間知是不思議聖行。或令世間不能了知是凡是聖。餘可準知。</p>
<p style="margin-left:1em">○第二總結。</p>
</div>
<div class='div-orig'><p>佛子。一切諸佛所有智慧。廣大無量。此地菩薩。皆能得入。</p>
</div>
<div class='div-commentary'><p style="margin-left:1em">【疏】總結前七皆佛之智。菩薩能入故名智大。<span class='note-inline'>(一智大竟。)</span></p>
<p style="margin-left:1em">○第二明解脫大。</p>
</div>
<div class='div-orig'><p>佛子。菩薩摩訶薩住此地。即得菩薩不思議解脫。無障礙解脫。淨觀察解脫。普照明解脫。如來藏解脫。隨順無礙輪解脫。通達三世解脫。法界藏解脫。光明輪解脫。無餘境界解脫。此十為首。有無量百千阿僧祇解脫門。皆於此第十地中得。</p>
</div>
<div class='div-commentary'><p style="margin-left:1em">【疏】於中三。初標得位。次即得下。略顯有十。初依神通境界。轉變自在。言念不及故。如淨名所得。二能至無量世界。以願智力。無拘礙故。三明離障解脫。故云淨觀。離障有二。並皆知之。一約位。則世出世間所離不同。二就出世中。學無學別。此學無學。並通三乘。上三中。前二約通。此一約智。共為一對。總相以明。約身明通。就人顯智。次三一對。一通。二智。四約心明通。普照物機。隨意轉變。一時普應。如觀音普門示現故。次二約法明智。謂五即法陀羅尼。顯如來藏中蘊恆沙德故。六即能破他言。隨彼言破．無礙圓滿故。次二一對．相入通智。約時明通。由達三世劫。隨意住持相入故。約因緣集顯智。一切種皆包藏法界之中故。後二一對。約相即明通智。約身明通。不離一身光明輪而普照故。是解脫光輪。約時明智。即一而能知多故。後此十下。結廣。</p>
<p style="margin-left:1em">○第三總例餘三。</p>
</div>
<div class='div-orig'><p>如是乃至無量百千阿僧祇三昧門。無量百千阿僧祇陀羅尼門。無量百千阿僧祇神通門。皆悉成就。</p>
</div>
<div class='div-commentary'><p style="margin-left:2em"><span class='note-inline'>(第四大盡分竟。)</span></p>
<p style="margin-left:1em">○大文第五釋名分中三。一能受如來大法雲雨。故名法雲。二佛子此地菩薩以自願下。明能注雨滅惑。故名法雲。三佛子此地菩薩於一世界下。明注雨生善。故名法雲。然後之二段．從自受名。今此一段．從所受立名。論云。雲法相似以徧覆故。此地中聞法相似。猶如虛空。身徧覆故。謂佛身雲。徧覆法界。法雨亦多。唯此能受。故名法雲。<span class='note-inline'>(【鈔】然此一段。若從所受。應名法雨地。若從能受。應名法海地。今從受處。名為法雲。雲當佛身．而論意又以聞法相似。猶如虛空。則以虛空為能受。菩薩身徧覆故。雲為所受之法。以雲義多含。故影出之。)</span>文中二。先總明能受之德。</p>
</div>
<div class='div-orig'><p>佛子。此菩薩摩訶薩。通達如是智慧。隨順無量菩提。成就善巧念力。</p>
</div>
<div class='div-commentary'><p style="margin-left:1em">【疏】由前七智。成就念力。能受多法。此智實成多德。故云無量菩提。近說受持之義耳。</p>
<p style="margin-left:1em">○二別顯受法之相。於中三。初總顯受多。二歷數顯多。二問答顯多。今初。</p>
</div>
<div class='div-orig'><p>十方無量諸佛。所有無量大法明．大法照．大法雨。於一念頃。皆能安。能受。能攝。能持。</p>
<p>譬如娑伽羅龍王所霔大雨。唯除大海。餘一切處。皆不能安。不能受。不能攝。不能持。</p>
<p>如來祕密藏大法明。大法照。大法雨。亦復如是。唯除第十地菩薩。餘一切眾生。聲聞。獨覺。乃至第九地菩薩。皆不能安。不能受。不能攝。不能持。</p>
</div>
<div class='div-commentary'><p style="margin-left:1em">【疏】有法喻合。法中三。一明所受法多。二大法明下。所受法妙。故下合云。祕密藏也。文有三句。上二句性故。謂三慧所知。名法自性。大法明是聞思智攝受故。照。是修慧所攝受故。下句作故。謂說授眾生。如雲與他雨法雨故。三於一念下。顯能受德。一念者。速故。既多妙又速。展轉顯勝。能安者。堪能安受文故。受者。信受故。上二受文。攝者。思惟攝取義故。持者。攝受彼文義。成二持故。此但順說。下喻合。兼反顯不能。文並易了。</p>
<p style="margin-left:1em">○第二歷數顯多。</p>
</div>
<div class='div-orig'><p>佛子。譬如大海。能安能受能攝能持一大龍王所霔大雨。若二若三。乃至無量諸龍王雨。於一念間一時霔下。皆能安。能受。能攝。能持。何以故。以是無量廣大器故。</p>
<p>住法雲地菩薩。亦復如是。能安能受能攝能持一佛法明法照法雨。若二若三。乃至無量。於一念頃．一時演說。悉亦如是。是故此地。名為法雲。</p>
</div>
<div class='div-commentary'><p style="margin-left:1em">【疏】先喻後合。海能安者。受一切水故。受者。不濁故。濁如不信。攝者。餘水數入．失本名故。持者．用不可盡故。</p>
<p style="margin-left:1em">○第三問答顯多。</p>
</div>
<div class='div-orig'><p>解脫月菩薩言。佛子。此地菩薩於一念間。能於幾如來所。安受攝持。大法明大法照大法雨。金剛藏菩薩言。佛子。不可以算數能知。我當為汝說其譬喻。佛子。譬如十方。各有十不可說百千億那由他佛剎微塵數世界。其世界中一一眾生。皆得聞持陀羅尼。為佛侍者。聲聞眾中。多聞第一。如金剛蓮華上佛所。大勝比丘。然一眾生所受之法。餘不重受。佛子。於汝意云何。此諸眾生所受之法。為有量耶。為無量耶。解脫月菩薩言。其數甚多。無量無邊。金剛藏菩薩言。佛子。我為汝說。令汝得解。佛子。此法雲地菩薩。於一佛所．一念之頃。所安所受所攝所持。大法明大法照大法雨三世法藏。前爾所世界一切眾生所聞持法。於此百分不及一。乃至譬喻亦不能及。如一佛所。如是十方如前所說爾所世界微塵數佛。復過此數無量無邊。於彼一一諸如來所。所有法明法照法雨三世法藏。皆能安能受能攝能持。是故此地。名為法雲。</p>
</div>
<div class='div-commentary'><p style="margin-left:1em">【疏】先問後答。答中二。先校量顯示一佛之所。受法廣多。後如一佛下。類顯多佛。言三世法藏者。三世佛法之藏也。而論云。於法界中三種事藏者。意取法明照雨。蘊在法界故。以彼經云。法界藏故。故為此釋。</p>
<p style="margin-left:1em">○第二注雨滅惑。</p>
</div>
<div class='div-orig'><p>佛子。此地菩薩以自願力。起大悲雲。震大法雷。通明無畏以為電光。福德智慧而為密雲。現種種身．周旋往返。於一念頃。普徧十方百千億那由他世界微塵數國土。演說大法．摧伏魔怨。復過此數。於無量百千億那由他世界微塵數國土。隨諸眾生心之所樂。霔甘露雨。滅除一切眾惑塵燄。是故此地名為法雲。</p>
</div>
<div class='div-commentary'><p style="margin-left:1em">【疏】釋名中。此中雲等。如出現品廣明。悲雲普覆故。法雷驚蟄故。通明無畏．照機速疾。令見道故。以福智因。成種種身。如雲形顯多故。法雨正能破四魔故。</p>
<p style="margin-left:1em">○第三注雨生善。</p>
</div>
<div class='div-orig'><p>佛子。此地菩薩。於一世界。從兜率天下。乃至涅槃。隨所應度眾生心而現佛事。若二若三。乃至如上微塵數國土。復過於此。乃至無量百千億那由他世界微塵數國土。皆亦如是。是故此地。名為法雲。</p>
</div>
<div class='div-commentary'><p style="margin-left:1em">【疏】釋名八相漸益故。可知。<span class='note-inline'>(第五釋名分竟。)</span></p>
<p style="margin-left:1em">○大文第六神通力有上無上分中。有六種相。一依內。二依外。三自相。四作住持相。五令歡喜相。六者大勝。若就經文分二。前四合為一段．正顯神通。後二為一．斷疑顯勝。今初分二。先別明。後總結。別中三。初明依內。</p>
</div>
<div class='div-orig'><p>佛子。此地菩薩。智慧明達。神通自在。</p>
</div>
<div class='div-commentary'><p style="margin-left:1em">【疏】智慧明達者．即起通之智。亦陀羅尼。二神通者．是通體。三自在．即通德。亦攝不思議解脫。及與三昧。具此三事。即通無上。<span class='note-inline'>(【鈔】論云。是中依內者。有其四種。一不思議解脫。二三昧。三起智陀羅尼。四神通。如前所說。釋曰。今疏取意。各別配經。亦具此四。論言如前所說者。即大盡分中五種大。但合智及陀羅尼耳。以陀羅尼智為體故。)</span></p>
<p style="margin-left:1em">○第二依外。謂業用依外境而起故。亦是第三依自相。謂轉變作用。是神通相故。<span class='note-inline'>(【鈔】此之二段者。即以轉變外事為神通自相故。)</span></p>
</div>
<div class='div-orig'><p>隨其心念。能以狹世界作廣世界。廣世界作狹世界。</p>
<p>垢世界作淨世界。淨世界作垢世界。亂住次住倒住正住。如是無量一切世界。皆能互作。</p>
<p>或隨心念。於一塵中置一世界須彌盧等一切山川。塵相如故。世界不減。或復於一微塵之中置二置三乃至不可說世界須彌盧等一切山川。而彼微塵體相如本。於中世界悉得明現。或隨心念。於一世界中示現二世界莊嚴乃至不可說世界莊嚴。或於一世界莊嚴中示現二世界乃至不可說世界。或隨心念。以不可說世界中眾生置一世界。或隨心念。以一世界中眾生置不可說世界。而於眾生無所嬈害。</p>
<p>或隨心念。於一毛孔示現一切佛境界莊嚴之事。</p>
</div>
<div class='div-commentary'><p style="margin-left:1em">【疏】此二經文是一。義分為二。今依自相釋文。自有二種。一轉變外事。二應化自身。初中三。一同類略廣轉。二垢世界下。垢淨異事轉。三或隨心下。塵容世界等。是自在轉。二或隨心念於一毛下。應化自身。可知。</p>
<p style="margin-left:1em">○第三作住持相。</p>
</div>
<div class='div-orig'><p>或隨心念。於一念中示現不可說世界微塵數身。一一身示現如是微塵數手。一一手。各執恆河沙數華奩香篋鬘蓋幢旛。周徧十方。供養於佛。一一身。復示現爾許微塵數頭。一一頭復現爾許微塵數舌。於念念中。周徧十方歎佛功德。</p>
<p>或隨心念。於一念間。普徧十方示成正覺乃至涅槃。及以國土莊嚴之事。或現其身普徧三世。而於身中有無量諸佛。及佛國土莊嚴之事。世界成壞靡不皆現。或於自身一毛孔中出一切風。而於眾生無所惱害。</p>
<p>或隨心念。以無邊世界為一大海。此海水中現大蓮華。光明嚴好。徧覆無量無邊世界。於中示現大菩提樹莊嚴之事。乃至示成一切種智。或於其身。現十方世界一切光明摩尼寶珠。日月星宿雲電等光。靡不皆現。或以口噓氣。能動十方無量世界。而不令眾生有驚怖想。或現十方風災火災及以水災。或隨眾生心之所樂。示現色身莊嚴具足。或於自身示現佛身。或於佛身而現自身。或於佛身現己國土。或於己國土而現佛身。</p>
</div>
<div class='div-commentary'><p style="margin-left:1em">【疏】作住持相。謂常用不絕故。</p>
<p style="margin-left:1em">○後總結。</p>
</div>
<div class='div-orig'><p>佛子。此法雲地菩薩。能現如是。及餘無量百千億那由他自在神力。</p>
</div>
<div class='div-commentary'><p style="margin-left:1em">【疏】可知。<span class='note-inline'>(前四合為一段。正顯神通竟。)</span></p>
<p style="margin-left:1em">【論】有三十五行半經。明此位菩薩隨念廣大微細大小一多相入通化自在分。釋義中。明此法雲地菩薩。隨心念力廣大微細自他相入。一多大小互參。神通德用自在。皆隨自心念所成故。如一切眾生作用境界皆是自心報業所成。人天地獄畜生餓鬼善惡等報果一依心造。如此十地菩薩以無作法身大智之力。隨所心念莫不十方一時自在。皆悉知見。為無迷故。以普光智為體。為智體無依稱性徧周法界。與虛空量等周滿十方世界。以無性智大用隨念。以不忘失智隨念皆成。以具總別智．總別同異成壞俱作。以廣狹大小自在智化通無礙。以與一切眾生同體智．能變一切眾生境界純為淨土之剎。以自他無二智一身而作多身多身而作一身。以法界無大小離量之智能以毛孔廣容佛剎。以等虛空無邊無方之智而一念現生滿十方而無去來。以如響智而能響應對現等眾生應形。以具足圓滿福德智而恆居妙剎常與一切眾生同居。若非聖所加持力。而眾生不見如是十地菩薩智力神通。雖言性等虛空。然虛空廣大無用。如是十地之智。智滿虛空。智無體性。無造作者。一如虛空。然隨念力。周滿虛空。依果重重通化無盡。如隨意摩尼珠。雖性無能所無所造作。而與一切眾境同色。餘如文自具。</p>
<p style="margin-left:1em">○第二斷疑顯勝中二。先斷疑。後顯勝。今初。即論生喜。由疑除故。於中二。先示自神通力斷疑。二說法斷疑。今初有二問答。初一問答顯神力無上。令眾歡喜。後一問答顯神力有上。令眾歡喜。</p>
</div>
<div class='div-orig'><p>爾時會中諸菩薩。及天。龍。夜叉。乾闥婆。阿脩羅。護世四王。釋提桓因。梵天。淨居。摩醯首羅。諸天子等。咸作是念。若菩薩神通智力能如是者。佛復云何。爾時解脫月菩薩知諸眾會心之所念。白金剛藏菩薩言。佛子。今此大眾。聞其菩薩神通智力。墮在疑網。善哉仁者。為斷彼疑。當少示現菩薩神力莊嚴之事。</p>
</div>
<div class='div-commentary'><p style="margin-left:1em">【疏】前中先問後答。問中。先大眾生疑。舉佛疑菩薩。如上之事。佛可得爾。菩薩豈然。後上首為請。</p>
<p style="margin-left:1em">○答中二。一入定現通。二問答決擇。今初。即事為驗故。</p>
</div>
<div class='div-orig'><p>時金剛藏菩薩即入一切佛國土體性三昧。</p>
<p>入此三昧時。諸菩薩及一切大眾皆自見身在金剛藏菩薩身內。於中悉見三千大千世界所有種種莊嚴之事。經於億劫說不能盡。又於其中見菩提樹。其身周圍十萬三千大千世界。高百萬三千大千世界。枝葉所蔭亦復如是。稱樹形量有師子座。座上有佛號一切智通王。一切大眾悉見其佛坐菩提樹下師子座上。種種諸相以為莊嚴。假使億劫說不能盡。</p>
<p>金剛藏菩薩示現如是大神力已。還令眾會各在本處。時諸大眾得未曾有。生奇特想。默然而住。向金剛藏一心瞻仰。</p>
</div>
<div class='div-commentary'><p style="margin-left:1em">【疏】於中三。一法主入定。國土體性無所不融。故能一身包含無外。二入此下。眾覩希奇。表通自在。故佛號通王。三金剛下。攝用增敬。</p>
<p style="margin-left:1em">【論】有十八行半經。明此大眾。聞十地菩薩神通生疑。時金剛藏菩薩入體性三昧現佛神通。為眾除疑分。釋義。於此段中。約有十事。一大眾懷疑。二解脫月為請。三金剛藏入定。四定所現境界。五大眾自見自身在金剛藏身中。六現菩提樹。殊特高顯。七樹下有佛坐師子座。號一切智通王。八大眾見佛。九金剛藏菩薩罷其神通。十大眾還自見身還在本處得未嘗有。如一切佛國土體性三昧者。即是無作法性身也。菩提樹約以法性身行報得故。樹下佛號一切智通王者。即法性中無作之大智自在故。此三法。一切眾生。體常如是。只為不自加行顯發故。餘如文自具。</p>
<p style="margin-left:1em">○第二問答決擇。</p>
</div>
<div class='div-orig'><p>爾時解脫月菩薩。白金剛藏菩薩言。佛子。今此三昧。甚為希有。有大勢力。其名何等。金剛藏言。此三昧。名一切佛國土體性。又問。此三昧境界云何。答言。佛子。若菩薩修此三昧。隨心所念。能於身中現恒河沙世界微塵數佛剎。復過此數。無量無邊。佛子。菩薩住法雲地。得如是等無量百千諸大三昧故。此菩薩身身業不可測知。語語業意意業神通自在。觀察三世。三昧境界。智慧境界。遊戲一切諸解脫門。變化所作。神力所作。光明所作。略說乃至舉足下足。如是一切諸有所作。乃至法王子住善慧地菩薩。皆不能知。佛子。此法雲地菩薩所有境界。略說如是。若廣說者。假使無量百千阿僧祇劫。亦不能盡。</p>
</div>
<div class='div-commentary'><p style="margin-left:1em">【疏】文三。初問名字。二又問下。業用分齊。三佛子菩薩住下。類顯廣多。於中二。初但結多定。已顯業用難思。後佛子此法雲下。結略顯廣。則餘德無盡。此中亦即大盡中事。<span class='note-inline'>(【鈔】此中等者。前文標中。<span class='corr'>已</span>有五大。今復結之。故云亦是。謂初總標三業。即神通自在。餘具五大。一觀察三世即第一智大。二三昧境界即第三三昧大。三智境界即四陀羅尼大。四遊戲下．即第二解脫大。五變化下即第五神通大。)</span></p>
<p style="margin-left:1em">○第二顯神力有上。謂劣於佛故。先問。後答。</p>
</div>
<div class='div-orig'><p>解脫月菩薩言。佛子。若菩薩神通境界如是。佛神通力其復云何。</p>
</div>
<div class='div-commentary'><p style="margin-left:1em">【疏】問中。即舉菩薩疑佛。謂菩薩既實得爾。則佛應不勝。若言勝者。其相云何。故問辭則同。疑意懸隔。</p>
<p style="margin-left:1em">○後答。</p>
</div>
<div class='div-orig'><p>金剛藏言。佛子。譬如有人。於四天下取一塊土。而作是言。為無邊世界大地土多。為此土多。我觀汝問。亦復如是。如來智慧無邊無等。云何而與菩薩比量。復次佛子。如四天下取少許土。餘者無量。此法雲地神通智慧。於無量劫但說少分。況如來地。佛子。我今為汝引事為證。令汝得知如來境界。佛子。假使十方。一一方各有無邊世界微塵數諸佛國土。一一國土得如是地菩薩充滿。如甘蔗竹葦稻麻叢林。彼諸菩薩於百千億那由他劫修菩薩行所生智慧。比一如來智慧境界百分不及一。乃至優波尼沙陀分亦不能及。</p>
</div>
<div class='div-commentary'><p style="margin-left:1em">【疏】文三。一總訶問非顯佛德無量。二復次下。舉所未說顯佛德無量。謂向所說乃是十地德之少分如四天下之少土。全將菩薩之德以比如來狀如四天下土以比無邊大地。況將已說之少分以比如來。則如一塊以比無邊大地。佛證極故。三佛子我今下。引事類顯佛德無量。</p>
<p style="margin-left:1em">○第二說法斷疑者。謂此地菩薩智慧。能令眾生入一切智。復顯上說．其德不虛。故疑除生喜。然此下文．當出地心。比前諸地即調柔果。而論復將入前分中。欲顯義門多勢。終似惑人。若準上例。上來地行竟。此下第二明其位果。</p>
</div>
<div class='div-orig'><p>佛子。此菩薩住如是智慧。不異如來身語意業。不捨菩薩諸三昧力。於無數劫承事供養一切諸佛。一一劫中以一切種供養之具而為供養。一切諸佛神力所加。智慧光明轉更增勝。於法界中所有問難。善為解釋。百千億劫無能屈者。佛子。譬如金師。以上妙真金作嚴身具。大摩尼寶鈿廁其間。自在天王身自服戴。其餘天人莊嚴之具所不能及。此地菩薩亦復如是。始從初地乃至九地。一切菩薩所有智行皆不能及。此地菩薩智慧光明能令眾生乃至入於一切智智。餘智光明無能如是。佛子。譬如摩醯首羅天王光明能令眾生身心清涼。一切光明所不能及。此地菩薩智慧光明亦復如是。能令眾生皆得清涼。乃至住於一切智智。一切聲聞辟支佛．乃至第九地菩薩智慧光明．悉不能及。</p>
</div>
<div class='div-commentary'><p style="margin-left:1em">【疏】於中亦有三果。今初調柔果中五。一調柔行。二此地菩薩智慧下。教智淨。三佛子此菩薩已能安住下。勝過自在。四此菩薩十波羅蜜下。別地行相。五佛子是名下。總結地名。五中前二。合為說法令喜。可知。</p>
</div>
<div class='div-orig'><p>佛子。此菩薩摩訶薩。已能安住如是智慧。諸佛世尊復更為說三世智。法界差別智。徧一切世界智。照一切世界智。慈念一切眾生智。舉要言之。乃至為說得一切智智。</p>
</div>
<div class='div-commentary'><p style="margin-left:1em">【疏】後三及餘二果。俱名大勝。顯義多含故論連前勢。為果已定更不重言。就大勝中。初三明神通勝。二攝報中得十不可說等名算數勝。此二種事勝一切地。故名大勝。偏舉此二者。以是神通有上無上門中明故。就前三中。先明勝過自在。於中三。初牒前。次諸佛下。別顯。後舉要下。總結。別中五句為三。初句即能斷疑行。謂令通達三世之中所有道義故。二一句速疾神通行。聞說如來祕密法界故。三餘三句等作助行。謂以平等三道助通化益故。於中初句作淨佛國土平等化。即是助道。次句作法。明平等化。謂教智化。後句作正覺平等化。謂慈念令得證知故。故論經云。令一切眾生得證法故。</p>
</div>
<div class='div-orig'><p>此菩薩十波羅蜜中。智波羅蜜最為增上。餘波羅蜜非不修行。佛子。是名略說菩薩摩訶薩第十法雲地。若廣說者。假使無量阿僧祇劫亦不能盡。佛子。菩薩住此地。多作摩醯首羅天王。於法自在。能授眾生聲聞獨覺一切菩薩波羅蜜行。於法界中所有問難無能屈者。布施愛語利行同事。如是一切諸所作業。皆不離念佛。乃至不離念具足一切種一切智智。復作是念。我當於一切眾生為首。為勝。乃至為一切智智依止者。若勤加精進。於一念頃得十不可說百千億那由他佛剎微塵數三昧。乃至示現爾所微塵數菩薩以為眷屬。若以菩薩殊勝願力自在示現。過於此數。所謂若修行。若莊嚴。若信解。若所作。若身。若語。若光明。若諸根。若神變。若音聲。若行處。乃至百千億那由他劫不能數知。</p>
</div>
<div class='div-commentary'><p style="margin-left:1em">【疏】餘別地結名。及算數等。並可知。<span class='note-inline'>(第六神通力有上無上分竟。)</span></p>
<p style="margin-left:1em">○大文第七地影像分。於中四喻。謂池山海珠喻四功德。前二是阿含德。後二證德。前中池喻修行功德。即諸地中起修之行。二山喻上勝功德。即依修成德。德位高出故。三海喻難度能度大果功德。即修所成德。能至大果故。謂大海難度。十德皆徧故名能度。大海難成。由攬十德能成智海。故云大果。此釋法喻兼含矣。四珠喻轉盡堅固功德。謂從初地轉至法雲。障盡證堅故。又十地有三。一是修地。因前果後。故初二喻顯之。二是成地。隨分修成即是佛智。故珠喻顯之。三是法地。就佛智法開之為十。故海喻顯之。以後一融前二無有障礙。<span class='note-inline'>(【鈔】又十地有三者。修顯分別。以修成法三。而收四喻。前二是修故。亦即是教。次一是成。亦順於證。三是法地。順佛果海。故以海喻融前二也。前二即是修成。含池山珠之三喻也。)</span>又此四喻。皆喻十地與彼佛智非一非異。無差別之差別．而旨趣各殊。初一喻始異終同。次山喻能所依別。所依之地則一。能依之山不同。此則無差之差。上二喻有能所依。下二喻直喻地智。不立能所。三海喻。全一佛智之體而十德不同。德非別物。又互相徧。不同於山。斯乃無差別之差別。差即無差。四珠喻。唯是一珠。前後之異。唯一智體。前後增明。喻雖無差別。不礙差別。<span class='note-inline'>(初一下。二別顯。池非是海。故云始異。入海即池之水。故云終同。同異先後。即始差別。終無差也。二山喻一佛智地出十地山。故云無差之差。上二下。結前生後。三海則因果交徹。四珠雖一證智。不礙分十。)</span>又初喻前後體別。前非是後。而後包前。次喻前前非後後。後後非前前。而同依一體。海喻前後雖殊。而前後相徧。珠喻前後一體。而前前非後後。後後必具前前。初一即是圓家漸。次喻圓中漸。珠喻即是漸圓。海喻即圓圓也。四喻圓融。<span class='note-inline'>(初即是下。結歸圓融。此言自天台生。而小不同。彼處漸圓是漸教家圓。今一圓教行布之極耳。圓亦與彼不同。乃是初後圓融名圓圓。非是圓教圓滿名圓圓也。是知上取相顯前二喻教後二喻證。理實四喻一一之中皆有教證。如珠喻中珠體即證治穿等教。池初四河是教．入海為證。故約非一皆是教道。約非異義皆是證道。又非一非異二義不同即是教道。互融為證。勿滯語言。)</span>上來所解。在論雖無。理必應爾。若得斯旨。不疑十地差別等相。<span class='note-inline'>(上來所解者。唯除四喻。喻四功德。餘皆疏意。故云在論雖無。)</span>今初池喻修行功德。</p>
</div>
<div class='div-orig'><p>佛子。此菩薩摩訶薩。十地行相次第現前。則能趣入一切智智。譬如阿耨達池出四大河。其河流注徧閻浮提。既無盡竭。復更增長。乃至入海令其充滿。佛子。菩薩亦爾。從菩提心流出善根大願之水。以四攝法充滿眾生無有窮盡。復更增長。乃至入於一切智海．令其充滿。</p>
</div>
<div class='div-commentary'><p style="margin-left:1em">【疏】修行德中。有法喻合。法中始從歡喜。終至法雲。名次第行相。次第既具。則入智海。譬中四大河者。面各出一故。具如十定品。而言大者。阿含婆沙云。出二十河。以四河去池四十里。各分為四。并本四為二十。今就本河所以言大。下云增長攝餘十六。合中。菩提心合池。流出善根等合四河。依菩提心修四攝行。自善增長故。準十定四河。今文含具。一願智河。即大願之水。二波羅蜜河。三三昧河。即今善根。四大悲河。即以四攝法充滿眾生故。言無有窮盡等者。合上無盡竭。大願等皆無盡也。</p>
<p style="margin-left:1em">○第二山喻上勝功德。</p>
</div>
<div class='div-orig'><p>佛子。菩薩十地。因佛智故而有差別。</p>
</div>
<div class='div-commentary'><p style="margin-left:1em">【疏】上勝功德中有四。初總舉於法。次如因下。總顯於喻。三佛子如雪山下。法喻對顯。四佛子此十寶下。總結法喻。今初。言因佛智者。為修平等佛智而起諸行。修既未窮。故隨十地之行。各一增上。斯乃為修無差而成於差。以本統末。非全隔越。</p>
</div>
<div class='div-orig'><p>如因大地。有十山王。何等為十。所謂雪山王。香山王。鞞陀黎山王。神仙山王。由乾陀山王。馬耳山王。尼民陀羅山王。斫羯羅山王。計都末底山王。須彌盧山王。</p>
</div>
<div class='div-commentary'><p style="margin-left:1em">【疏】第二總顯於喻。喻意可知。鞞陀黎者。此云種種持。由乾陀。此云雙持。迴文即云持雙也。尼民陀羅。此云持邊。斫迦羅。此曰輪圍。計都末底。此云幢慧。<span class='note-inline'>(【鈔】第二總以喻顯。然此十山與俱舍論多同小異。彼偈云。蘇迷盧處中。次踰健達羅。伊沙陀羅山。揭地落迦山。蘇達梨舍那。頞溼嚩羯拏。毗那怛迦山。尼民達羅山。於大洲等外。有鐵輪圍山。前七金所成。蘇迷盧四寶。釋於梵名。如升須彌山頂品。然須彌處中。次七金繞。輪圍第九。今有十山。為次又別。為順十地．所出異故。一雪。二香。俱舍九中所無。三鞞陀梨。陀梨亦云馱羅。下偈復云毗陀。則正當第三。依沙陀羅此云持軸。與種種持義亦大同。四神仙。應是第五蘇達梨舍那。此云善見。以仙居故。五由乾陀羅即第二特雙。六馬耳全同第六頞溼嚩羯拏。七尼民陀羅．全同第八。彼卻無翻。但約其形名為魚嘴。八斫羯羅同彼第九。九計都末底．義同揭地落迦彼亦無翻。但說其相。故論經名眾相山。十蘇迷盧全同第一。既加香雪應除象鼻。三藏楚夏既各不同。言辭輕重。難為剋定。)</span></p>
</div>
<div class='div-orig'><p>佛子。如雪山王。一切藥草咸在其中。取不可盡。菩薩所住歡喜地。亦復如是。一切世間經書技藝．文頌呪術．咸在其中。說不可盡。佛子。如香山王。一切諸香咸集其中。取不可盡。菩薩所住離垢地。亦復如是。一切菩薩戒行威儀咸在其中。說不可盡。佛子。是鞞陀黎山王。純寶所成。一切眾寶咸在其中。取不可盡。菩薩所住發光地。亦復如是。一切世間禪定神通解脫三昧三摩鉢底咸在其中。說不可盡。佛子。如神仙山王。純寶所成。五通神仙咸在其中。無有窮盡。菩薩所住燄慧地。亦復如是。一切道中殊勝智慧咸在其中。說不可盡。佛子。如由乾陀羅山王。純寶所成。夜叉大神咸住其中。無有窮盡。菩薩所住難勝地。亦復如是。一切自在如意神通咸在其中。說不可盡。佛子。如馬耳山王純寶所成。一切諸果咸在其中。取不可盡。菩薩所住現前地。亦復如是。入緣起理聲聞果證咸在其中。說不可盡。如尼民陀羅山王純寶所成。大力龍神咸住其中。無有窮盡。菩薩所住遠行地。亦復如是。方便智慧獨覺果證咸在其中。說不可盡。如斫羯羅山王。純寶所成。諸自在眾咸住其中。無有窮盡。菩薩所住不動地。亦復如是。一切菩薩自在行差別世界咸在其中。說不可盡。如計都山王。純寶所成。大威德阿脩羅王咸住其中。無有窮盡。菩薩所住善慧地。亦復如是。一切世間生滅智行咸在其中。說不可盡。如須彌盧山王。純寶所成。大威德諸天咸住其中。無有窮盡。菩薩所住法雲地。亦復如是。如來力無畏不共法一切佛事咸在其中。問答宣說不可窮盡。</p>
</div>
<div class='div-commentary'><p style="margin-left:1em">【疏】第三法喻對顯中。語其山體。前二土山。餘八是寶。故論云。是中純淨諸寶山。喻八種地。三地世間。云何言淨。論云。厭地。善清淨故。謂能修善。厭伏煩惱。亦得為淨。喻以寶山。若語山中所有。即明各有增上義。初地聖智法藥。二地戒香。三地禪等。可貴如寶。四地出世如仙。五地善巧自在如夜叉。六地以五地修四諦因。相同聲聞。未能出彼。六地超彼。成果無盡。七方便善巧。如彼龍神。超前緣起之因。名緣覺果。八地無功用心自在故。此自在眾。即是密迹諸神。九地善巧攝生。大力相故。十地佛德如天。已淳淨故。</p>
</div>
<div class='div-orig'><p>佛子。此十寶山王同在大海。差別得名。菩薩十地亦復如是。同在一切智中。差別得名。</p>
</div>
<div class='div-commentary'><p style="margin-left:1em">【疏】第四總結法喻。即結成本意。本意有二。一既同一智海。得差別名。則差非差也。二互相顯議。謂彼十大山。因海得高勝名。若在餘處。不足為高故。大海亦因大山得深廣名含斯大義故。十地亦爾。因修佛智。故得高勝。佛智亦因十地所不能窮。方顯深廣故。論云。因果相顯。前言依地。即一切智地。生長住持故。此言依海。即一切智海。由深廣故。以山依二處。法含二義。故更顯之。又地則但依。海兼明入故。一一山皆深入大海。一一地智皆入佛智。又一一山下。皆有於地。則一一地中。皆有佛地。又山在海。海則非山。山若依地。山即是地。法合是顯非一異議。思之。又山出海上。高下等殊。若入海中。量皆齊等。十地教行則優劣懸差。若證如入智。量皆平等。</p>
<p style="margin-left:1em">○第三大海十相。明難度能度大果功德。</p>
</div>
<div class='div-orig'><p>佛子。譬如大海。以十種相得大海名。不可移奪。何等為十。一次第漸深。二不受死屍。三餘水入中皆失本名。四普同一味。五無量珍寶。六無能至底。七廣大無量。八大身所居。九潮不過限。十普受大雨無有盈溢。菩薩行亦復如是。以十相故名菩薩行。不可移奪。何等為十。所謂歡喜地。出生大願漸次深故。離垢地。不受一切破戒屍故。發光地。捨離世間假名字故。燄慧地。與佛功德同一味故。離勝地。出生無量方便神通世間所作眾珍寶故。現前地。觀察緣生甚深理故。遠行地。廣大覺慧善觀察故。不動地。示現廣大莊嚴事故。善慧地。得深解脫行於世間如實而知不過限故。法雲地。能受一切諸佛如來大法明雨無厭足故。</p>
</div>
<div class='div-commentary'><p style="margin-left:1em">【疏】先喻後合。皆有總別。合中。總云不可移奪者。此有二義。一果海因十地相。不可奪其果海深廣之名。二地行因相。由依智海。不可奪其因行之稱。以是海家之相故。果家之因故。若奪因相。則果亦不成。喻中。約果名不可奪。法中。舉因名不可奪。文影略耳。故論云。因果相順故。云何相順。謂十地如大海。此總舉也。能度難度者。顯因順果也。如海十相。方能成海。得大菩提果故。果順因也。如海成時。不失十相。離十相而無海。離十地而無佛智。故十地即智海也。別中攝十為八。一易入功德。以漸故。二淨功德。三平等功德。四護功德。護自一味。恆不失故。五利益功德。利世間故。六．六七二句合為不竭功德。以深廣故。七住處功德。無功用行。是菩薩所住故。經云。大身者。以無量身。修菩薩行。十身相作故。八末後二句。合名護世間功德。九地潮不過限。不誤傷物。知機授法。不差根器。十地若無大海。水溺四洲。餘不能受。必生毀謗。又得此二法。用護世間。</p>
<p style="margin-left:1em">○第四寶珠喻轉盡堅固功德。</p>
</div>
<div class='div-orig'><p>佛子。譬如大摩尼珠。有十種性出過眾寶。何等為十。一者從大海出。二者巧匠治理。三者圓滿無缺。四者清淨離垢。五者內外明徹。六者善巧鑽穿。七者貫以寶縷。八者置在瑠璃高幢之上。九者普放一切種種光明。十者能隨王意．雨眾寶物。如眾生心．充滿其願。佛子。當知菩薩亦復如是。有十種事出過眾聖。何等為十。一者發一切智心。二者持戒頭陀．正行明淨。三者諸禪三昧．圓滿無缺。四者道行清白．離諸垢穢。五者方便神通．內外明徹。六者緣起智慧．善能鑽穿。七者貫以種種方便智縷。八者置於自在高幢之上。九者觀眾生行．放聞持光。十者受佛智職．墮在佛數。能為眾生廣作佛事。</p>
</div>
<div class='div-commentary'><p style="margin-left:1em">【疏】先喻後合。各有總別。總云過眾寶者。論經云。過十寶性。雖不列名。論但云過瑠璃等。意但取玻瓈等。不能出寶者。以況小乘八輩。及緣覺行果。但有淨相。無利生用。今以出寶。乃至放光。則出過眾寶。故取之為喻。故論云。以出故取。亦可以出海故取之。除不出者。闕餘義故。<span class='note-inline'>(【鈔】八輩為八。緣覺果行為二。總成於十。緣覺根利。不數入觀。故無多果。依學無學。但分為二。無利生用者。合不能出寶。下引論出故取者。正證出寶。兼出海義。)</span>別中攝十為八。合六七八故。八中一出功德。可取者。選擇出海故。由初地中如智善觀。出煩惱海也。二色功德。由治理之。則色明淨故。三形相。四無垢。五明淨。並可知。六起行功德。即次下三句。謂智行穿徹。方便行攝持。自在行高顯故。相用不染。猶彼瑠璃。頌云金剛。取不動不壞。上二皆是異相莊嚴。故合為一。後二句明功德殊勝。謂七神力功德。聞持普照。體用微妙故。八不護功德。謂隨王雨寶。無護惜故。約法。則得佛正智。受位如王。令一切眾生同己善根藏故。如隨意雨寶故。合云。廣作佛事。合文可知。<span class='note-inline'>(第七地影像分竟。)</span></p>
<p style="margin-left:1em">○大文第八地利益分。於中三。初顯法利益。二如此世界下。結通十方。三爾時復以下。他方來證。今初分二。初生信功德。後雨眾天下。供養功德。今初復二。先明說益生信。謂欲令物生決定信。故說利益。後爾時下。動地生信。今初。</p>
</div>
<div class='div-orig'><p>佛子。此集一切種一切智功德菩薩行法門品。若諸眾生不種善根。不可得聞。</p>
<p>解脫月菩薩言。聞此法門．得幾所福。金剛藏菩薩言。如一切智所集福德。聞此法門．福德如是。何以故。非不聞此功德法門。而能信解受持讀誦。何況精進．如說修行。是故當知。要得聞此集一切智功德法門。乃能信解受持修習。然後至於一切智地。</p>
</div>
<div class='div-commentary'><p style="margin-left:1em">【疏】亦二。先總歎難聞。後解脫月下。問答顯益。答中二。先正顯等於佛智。後何以下。徵以釋成。先反。後順。然聞有二義。一者汎爾聞。為遠益故。二不取聞相。初後圓融。真實聞故。<span class='note-inline'>(【鈔】不取聞相。即涅槃經云。若有聞經。不作聞相。不作說相。不作句相。不作字相。如是一切。乃為聞經。釋曰。此稱理而聞。前數已引。從初後圓融。即此經意。)</span></p>
<p style="margin-left:1em">【論】初舉阿耨達池。喻菩薩從十住初心．從菩提心流出善根大願之水。以四攝法．充滿眾生．無有窮盡。復更增長。乃至入於一切智海。明從初發心住。生在如來智慧大願水中。以四攝行．成就眾生。滿一切智海。不離初時智慧大願水體。以初水體．成漸廣多。又舉十地有十山王。喻明從如來智地。起十種進修。不離智地。體漸高勝故。如五位五重十法。不離如來普光明一切智地。起五重十十進修。如是五重五位十十進修。總是一時一際一念無前後三世之勝進。以如來智為體故。還如阿耨達池中水。流入大海。如閻浮提地而出十大山王。不離地體。以定慧照之可見。如一切智所集之福德。明所聞法者如佛福德分。一切智。是佛所得根本智。若聞法者。其福德如佛。何為。以明因聞此法。方有信解故。為初聞是一切智之首故。以初信因之福．與果同體。明非因不果故。如非果不苗．非苗不果故。為明信心．信果成因故。即如說十信位。於如來普光明法界大智殿中．說十箇智佛．以不動智佛為首．以為信心。以不動智佛．及十箇智佛．是自心之智果故。畢竟成滿．不移此智。餘義如文自具。意明如種子種果。成其生因。其根本智．喻種子。差別智是加行．喻苗上之果。以此二智．各具無邊功德。</p>
<p style="margin-left:1em">○第二動地生信。</p>
</div>
<div class='div-orig'><p>爾時佛神力故。法如是故。十方各有十億佛剎微塵數世界．六種十八相動。所謂動．徧動．等徧動。起．徧起．等徧起。踊．徧踊．等徧踊。震．徧震．等徧震。吼．徧吼．等徧吼。擊．徧擊．等徧擊。</p>
</div>
<div class='div-commentary'><p style="margin-left:1em">【疏】佛力為緣。而動地者。亦為生信故。又法如是者．亦是因也。餘如初會。</p>
<p style="margin-left:1em">○後供養功德。</p>
</div>
<div class='div-orig'><p>雨眾天華．天鬘．天衣．及諸天寶莊嚴之具。幢旛繒蓋。奏天伎樂。其音和雅。同時發聲。讚一切智地所有功德。</p>
</div>
<div class='div-commentary'><p style="margin-left:1em">【疏】功德者。非謂供養能生功德。顯此法勝．能令供養．是地功德。上生信亦然。<span class='note-inline'>(【校】上疏．嘉興藏南藏金陵本．均係鈔文。以釋供養功德者。)</span></p>
<p style="margin-left:1em">○二結通十方。</p>
<p style="margin-left:1em">三他方來證。</p>
<p style="margin-left:1em">文並可知。</p>
</div>
<div class='div-orig'><p>如此世界他化自在天王宮演說此法。十方所有一切世界悉亦如是。</p>
<p>爾時復以佛神力故。十方各十億佛剎微塵數世界外。有十億佛剎微塵數菩薩而來此會。作如是言。善哉善哉。金剛藏。快說此法。我等悉亦同名金剛藏。所住世界各各差別。悉名金剛德。佛號金剛幢。我等住在本世界中。皆承如來威神之力而說此法。眾會悉等。文字句義。與此所說無有增減。悉以佛神力而來此會．為汝作證。如我等今者入此世界。如是十方一切世界。悉亦如是而往作證。</p>
</div>
<div class='div-commentary'><p style="margin-left:1em">【論】十方各十億佛剎微塵數世界外．有十億佛剎微塵數菩薩而來此會者。明以本體十地之廣大甚多。以十億剎塵為遠近及多數之量．會此一切創初入十地菩薩．因果本末法智無疑。明將本十地果法會．同創入此十地菩薩智無二故。會前九地之劣．入十地之廣大智故。以陳遠近法之多少故。亦明金剛藏所說之法．與十方諸佛．會同不二故。世界外者。即下地位也。來此會者。即升進入此十地智也。歎善哉者。明所說法．契當不異也。同名者。明法藏智同故。世界各各差別者。明差別智差別行故。悉名金剛德。明差別智及行．不離金剛德故。佛號金剛幢者。明金剛智能破一切妄業．自無體可動故。餘義如文自具。如一切智．根本智。又智是差別智。從一切智中用故。故以重言。</p>
<p style="margin-left:1em">○第三重頌分。</p>
</div>
<div class='div-orig'><p>爾時金剛藏菩薩。觀察十方一切眾會。普周法界。欲讚歎發一切智智心。欲示現菩薩境界。欲淨治菩薩行力。欲說攝取一切種智道。欲除滅一切世間垢。欲施與一切智。欲示現不思議智莊嚴。欲顯示一切菩薩諸功德。欲令如是地義轉更開顯。承佛神力而說頌言。</p>
</div>
<div class='div-commentary'><p style="margin-left:1em">【疏】若取長科。即當第十。於中二。先說偈儀意。後正顯偈辭。今初先說儀。後欲讚下說意。意有九句。大旨同前諸會。今約當會以釋。初句即顯初地。次句即二地。以三聚戒為行境故。三即三四二地。厭禪出世智。皆淨治行力故。四即五地。五明成種智故。五即六地。般若能除垢故。六即七地。空有無礙。與一切智故。七即八地。無功不思議智。莊嚴三世間故。八即九地十地。能說能受諸功德故。九即總結。便指上八句。如是地義。以頌說之。云更開顯。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>其心寂滅恒調順　平等無礙如虛空　離諸垢濁住於道　此殊勝行汝應聽</div>
</p></div>
<div class='div-commentary'><p style="margin-left:1em">【疏】第二正顯偈辭。有四十二頌。分三。初一偈總讚勸聽。後一偈。結說無盡。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>百千億劫修諸善　供養無量無邊佛　聲聞獨覺亦復然　為利眾生發大心　精勤持戒常柔忍</div>
<div class='lg-row'>慚愧福智皆具足　志求佛智修廣慧　願得十力發大心　三世諸佛咸供養　一切國土悉嚴淨</div>
</div></div>
<div class='div-commentary'><p style="margin-left:1em">【疏】中間正頌分八。初十三偈。頌方便作滿足地分。於中初二頌半。總頌前九地同相中。善擇功德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>了知諸法皆平等　為利眾生發大心　住於初地生是心　永離眾惡常歡喜　願力廣修諸善法</div>
<div class='lg-row'>以悲愍故入後位　戒聞具足念眾生　滌除垢穢心明潔　觀察世間三毒火　廣大解者趣三地</div>
<div class='lg-row'>三有一切皆無常　如箭入身苦熾然　厭離有為求佛法　廣大智人趣燄地　念慧具足得道智</div>
<div class='lg-row'>供養百千無量佛　常觀最勝諸功德　斯人趣入難勝地　智慧方便善觀察　種種示現救眾生</div>
<div class='lg-row'>復供十力無上尊　趣入無生現前地　世所難知而能知　不受於我離有無　法性本寂隨緣轉</div>
<div class='lg-row'>得此微妙向七地　智慧方便心廣大　難行難伏難了知　雖證寂滅勤修習　能趣如空不動地</div>
<div class='lg-row'>佛勸令從寂滅起　廣修種種諸智業　具十自在觀世間　以此而升善慧地　以微妙智觀眾生</div>
<div class='lg-row'>心行業惑等稠林　為欲化其令趣道　演說諸佛勝義藏　次第修行具眾善　乃至九地集福慧</div>
<div class='lg-row'>常求諸佛最上法　得佛智水灌其頂</div>
</div></div>
<div class='div-commentary'><p style="margin-left:1em">【疏】餘頌諸地別義。若依總攝。即次第頌前十地。前八地中。唯三地半偈。餘各一頌。九地有三頌。兼結入位。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>獲得無數諸三昧　亦善了知其作業　最後三昧名受職　住廣大境恆不動</div>
</p></div>
<div class='div-commentary'><p style="margin-left:1em">【疏】二有一偈。頌三昧分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩得此三昧時　大寶蓮華忽然現　身量稱彼於中坐　佛子圍繞同觀察　放大光明百千億</div>
<div class='lg-row'>滅除一切眾生苦　復於頂上放光明　普入十方諸佛會　悉住空中作光網　供養佛已從足入</div>
<div class='lg-row'>即時諸佛悉了知　今此佛子登職位　十方菩薩來觀察　受職大士舒光照　諸佛眉間亦放光</div>
<div class='lg-row'>普照而來從頂入　十方世界咸震動　一切地獄苦消滅　是時諸佛與其職　如轉輪王第一子</div>
<div class='lg-row'>若蒙諸佛與灌頂　是則名登法雲地</div>
</div></div>
<div class='div-commentary'><p style="margin-left:1em">【疏】三有五偈半。頌受位分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智慧增長無有邊　開悟一切諸世間　欲界色界無色界　法界世界眾生界　有數無數及虛空</div>
<div class='lg-row'>如是一切咸通達　一切化用大威力　諸佛加持微細智　祕密劫數毛道等　皆能如實而觀察</div>
<div class='lg-row'>受生捨俗成正道　轉妙法輪入涅槃　乃至寂滅解脫法　及所未說皆能了</div>
</div></div>
<div class='div-commentary'><p style="margin-left:1em">【疏】四有三偈半。頌大盡分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩住此法雲地　具足念力持佛法　譬如大海受龍雨　此地受法亦復然</div>
<div class='lg-row'>十方無量諸眾生　悉得聞持持佛法　於一佛所所聞法　過於彼數無有量</div>
<div class='lg-row'>以昔智願威神力　一念普徧十方土　霔甘露雨滅煩惱　是故佛說名法雲</div>
</div></div>
<div class='div-commentary'><p style="margin-left:1em">【疏】五有三偈。頌釋名分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>神通示現徧十方　超出人天世間境　復過是數無量億　世智思惟必迷悶</div>
<div class='lg-row'>一舉足量智功德　乃至九地不能知　何況一切諸眾生　及以聲聞辟支佛</div>
</div></div>
<div class='div-commentary'><p style="margin-left:1em">【疏】六有二偈。頌神通力有上無上分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此地菩薩供養佛　十方國土悉周徧　亦供現前諸聖眾　具足莊嚴佛功德　住於此地復為說</div>
<div class='lg-row'>三世法界無礙智　眾生國土悉亦然　乃至一切佛功德　此地菩薩智光明　能示眾生正法路</div>
<div class='lg-row'>自在天光除世暗　此光滅暗亦如是　住此多作三界王　善能演說三乘法　無量三昧一念得</div>
<div class='lg-row'>所見諸佛亦如是　此地我今已略說　若欲廣說不可盡</div>
</div></div>
<div class='div-commentary'><p style="margin-left:1em">【疏】七有四偈半。頌前位果。亦是神通分攝。如長行辨。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是諸地佛智中　如十山王嶷然住　初地藝業不可盡　譬如雪山集眾藥　二地戒聞如香山</div>
<div class='lg-row'>三如鞞陀發妙華　燄慧道寶無有盡　譬如仙山仁善住　五地神通如由乾　六如馬耳具眾果</div>
<div class='lg-row'>七地大慧如尼民　八地自在如輪圍　九如計都集無礙　十如須彌具眾德</div>
</div><p><span class='note-inline'>(【校】鞞陀．應從宋藏元藏南藏聖語藏及宮本綱要本續藏及金陵會本作毗陀。案上長行地影像分山喻上勝功德中．鈔云。鞞陀梨．下偈復云毗陀。)</span></p>
</div>
<div class='div-commentary'><p style="margin-left:1em">【疏】八有七頌半。頌地影像分。於中初三偈半。頌山喻。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>初地願首二持戒　三地功德四專一　五地微妙六甚深　七廣大慧八莊嚴</div>
<div class='lg-row'>九地思量微妙義　出過一切世間道　十地受持諸佛法　如是行海無盡竭</div>
</div></div>
<div class='div-commentary'><p style="margin-left:1em">【疏】次二頌海喻。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十行超世發心初　持戒第二禪第三　行淨第四成就五　緣生第六貫穿七</div>
<div class='lg-row'>第八置在金剛幢　第九觀察眾稠林　第十灌頂隨王意　如是德寶漸清淨</div>
</div></div>
<div class='div-commentary'><p style="margin-left:1em">【疏】後二頌珠喻。池及地利益分。文略不頌</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方國土碎為塵　可於一念知其數　毫末度空可知量　億劫說此不可盡</div>
</p></div>
<div class='div-commentary'><p style="margin-left:1em">【疏】其利益分。亦可結說無盡頌之。<span class='note-inline'>(已上第六十卷至七十三卷十地品竟。)</span></p>
</div></div></div>
<p class='juan'>大方廣佛華嚴經疏論纂要卷第七十三</p>
</div><!-- end of div[@id='body'] -->
</body></html>