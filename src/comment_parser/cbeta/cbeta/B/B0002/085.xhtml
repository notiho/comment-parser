<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu195' />
<p class='juan'>大方廣佛華嚴經疏論纂要卷第八十五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu196' />
<div class='div-orig'><p class="head1">普賢行品第三十六</p>
</div>
<div class='div-commentary'><p style="margin-left:1em">○初大意三段。</p>
<p style="margin-left:1em">【疏】初來意者。先通後別。通謂二品明出現因果。故次來也。亦名平等因果。謂會前差別因。成此普賢之圓因。會差別果。成性起出現之果。又前約修生。此約修顯故。若爾。何以更無別問。復何以差別果終而無瑞證。平等因竟。便有瑞耶。即以此義。顯是會前。若更別問。便有隔絕。欲會前故。不以瑞隔。普法希奇。因果各瑞。又前應有瑞。經來未盡故。所以無耳。<span class='note-inline'>(【鈔】若更別問下。別答三問。初答不問之難。二欲會前故。不以瑞隔。通前第二差別果終而無瑞難。三普法希奇下。通第三平等因竟。便有瑞難。又前應有下。第二經來未盡答。以第四十八經終。無結束故。此後更合有經。然此但通第二前無瑞證難。)</span>別謂此品先因後果。義次第故。亦遠答前第二會初所行問。及不思議品念請本願問故。前雖已答。下二深妙。故重明之。亦猶相海隨好。而妙中之妙。古德別為一段因果。<span class='note-inline'>(古德等者。然平等因果。乃是古意。為欲順古。故為此通。若疏正意。欲將五品皆答所成果問。已如不思議品初說。)</span></p>
<p style="margin-left:1em">【疏】二釋名者。初通顯二品義名。依性起修。依性起用。差別相盡。因果體均。故云平等因果。又因是果因。量周法界。果是果果。境界如空。因果俱盡未來。利樂含識。故名出現。<span class='note-inline'>(【鈔】初通顯二品。疏文二。先約平等釋。於中亦二。先約同歸一理。所以平等。依性起修約因。起用約果。相盡同真。所以平等。後又因是果因下。約二事交徹。故云平等。以是得果不捨之因。故云因是果因。依果起果之果。故云果是果果。如空法界。二文影略。)</span>別則品名普賢。即標人顯法。明此行法。非次第之法。行者。顯法非人。德周法界為普。至順調善曰賢。依性造修曰行。然普賢行。諸經多有其名。品中雖廣。今略顯十義以表無盡。一所求普。謂要求證一切如來平等所證故。二所化普。一毛端處有多眾生皆化盡故。三所斷普。無有一惑而不斷故。四所行事行普。無有一行而不行故。五所行理行普。即上事行．皆徹理源。性具足故。六無礙行普。上二交徹故。七融通行普。隨一一行。融攝無盡故。八所起用普。用無不能。無不周故。九所行處普。上之八門．徧帝網剎而修行故。十所行時普。窮三際時．念劫圓融。無竟期故。上之十行。參而不雜。涉入重重。故善財入普賢一毛。所得法門過諸善友不可說倍。又上十行．通收為二。若位後普賢。則得果不捨因。徹窮來際為普賢行。以人彰法。則普賢之行。若位前位中普賢。則以德成人。但修普行．即曰普賢。亦則普賢即行。但從行名故。</p>
<p style="margin-left:1em">【疏】三宗趣者。亦先通後別。通以二品明平等因果為宗。會前差別為趣。別以此品明平等圓因為宗。成平等果無二為趣。</p>
<p style="margin-left:1em">【論】將釋此品。約作四門分別。一釋品名目。二釋品來意。三釋說教之主。四隨文釋義。一釋品名目者。何故名為普賢行品。為明從初會菩提場。如來是佛果。如十普賢菩薩．并已下菩薩神天等眾。是佛普賢行故。從第二會普光明殿。說不動智佛無礙智等十智如來．以成十信心。明其能信自心是不動智佛。是自心之本果。餘九亦然。文殊師利覺首目首等十首菩薩．是自身所行普賢之行。以次十住．十行．十迴向．十地．十一地．所有十十等佛號．十十等菩薩名。乃至無量佛號．無量菩薩名。皆是自身自心進修佛果．自普賢行。直至於此普賢行品。是一箇自心佛果。一箇自心普賢行。至如來出現品。方明自己佛果現。理智體用方終。以此出現品中如來放眉間光灌文殊頂．口中光灌普賢口。令其理智法身妙慧．文殊師利共普賢菩薩自相問答．如來出現所有境界。方明自身理智妙慧．普賢行海．佛果進修．始終圓滿。付囑流通．亦在出現品內。離世間品．是佛果後常道．無始終普賢行故。法界品．是佛常道法界。如以佛果後普賢行．依義亦可作利世間品。是自己道行已滿。純是利益世間。無世間可離。無出世間可至故。以普賢行恒利益眾生為本故。餘義至後品重明。以此品通該十信已來．至出現品．一勢始終因果本末以立其品名．大約此一會．十定已來十一品經．總以十定之體通收。始末不出一剎那際故。此品以明佛果位內自行普賢行滿故。以立其名。二釋品來意者。為明前品果極．性智光明以利眾生。此品明普賢行能利物故。有理智無行．理智乃處俗不圓。有行無理智．其行無由出俗。故理行體徹．方成不二自在之門。以此．此品須來。三釋說教之主者。此品何故普賢為能說教之主者。為此品行門．是普賢之行滿故。還令普賢自說。明普賢是法身本智妙理之用故。二法獨行．即不圓故。先舉法身性智之光．次說普賢之行故。四隨文釋義者。於此一品經．長科為十五段。如文。</p>
<p style="margin-left:1em">○次正釋文中二。此品辨因。後品明果。前中亦二。先長行直明。後以偈重顯。前中又二。先正說。後瑞證。今初亦二。先明說因。後正陳今義。今初。</p>
</div>
<div class='div-orig'><p>爾時普賢菩薩摩訶薩。復告諸菩薩大眾言。佛子。如向所演。此但隨眾生根器所宜。略說如來少分境界。何以故。諸佛世尊。為諸眾生．無智作惡。計我我所。執著於身。顛倒疑惑。邪見分別。與諸結縛恒共相應。隨生死流。遠如來道。故出興於世。</p>
</div>
<div class='div-commentary'><p style="margin-left:1em">【疏】文二。先標前少說。然普賢說者。以人表法故。言如向者。一近指向前隨好品。為障重地獄眾生。略說隨好少分用故。廣說難思。二通指前所說之果為少分境。果海絕言故。三遠通差別因果。雖有圓融之義。以五位漸次．因果殊分。逐機就病．未盡法源。故名少分。則顯下平等因果．逐法性說。因果圓融。名廣大說。二何以故下。徵釋所由。徵意云。何以前名少說。釋文二意。一者成上。諸佛世尊所以出世者。以眾生有無明等十過。未宜廣說。故先明差別等。二者生後。謂眾生既過滋多。障累無盡。則一治一切治。一現一切現。眾生無盡。因果亦窮來際。前之所隨。由未盡故。十過者。一者無明。二作惡行。晉經名諸纏。則亦是惑。此二為總。次六皆無明。三計我我所。四著身見。故六地云。世間受身．皆由著我。五三倒四倒等．不能決斷。六乖僻正理。七徧計分別。八結縛恒隨。九隨生死流。義通業苦。因流果流故。十遠如來。行邪徑故。此結成其失。結縛等名。如常所辨。<span class='note-inline'>(【鈔】結縛等者。非唯易故。指於常解。然上經文．早已頻釋。恐後學難尋。今更具出。經云。一無智者。即是無明。此通獨頭相應二種。二作惡者。即諸纏也。此有八種十種。言八種者。謂一昏沈。二睡眠。此二障止。雜集第七云。謂修止時。昏沈睡眠為障於內。能引昏沈故。三掉舉。四惡作。此二障觀。論云。於修觀時。掉舉惡作為障於外。能引散亂故。五慳。六嫉。此二障捨。論云。於修捨時。慳嫉為障。由成就此。於自他利．吝妬門中。數數搖動行人心故。七無慚。八無愧。此二障尸羅。論云。淨尸羅時。無慚無愧為障。由具此二。犯諸學處。無羞恥故。言十纏者。更加忿覆。雜集論云。數數增盛纏繞身心。故名為纏。由此諸纏。數數增盛。纏繞一切觀行者心。於修善品。能為障礙。更有五纏。謂愛．恚．慢．嫉．慳。經云。結者。雜集第六問云。結有幾種。云何結耶。何處結耶。（此有三問。）答結有九種。謂愛結。恚結。慢結。無明結。見結。取結。疑結。嫉結。慳結。應為頌曰。愛恚慢無明。見取疑嫉慳。論云。愛結者。謂欲界貪。恚結者。謂於有情。苦及順苦法。心生損害。慢結者。即七慢等。無明結者。謂三界無知。見結者。即三見。謂薩迦耶見。邊執見。邪見。取結者。謂見取。戒禁取。疑結者。謂於諦理猶豫。嫉結者。謂耽著利養。不耐他榮。發起心妬。慳結者。耽著利養。於資生具。其心慳惜。釋曰。云何結。何處結。（二問）廣答如論。【校】上疏言如向者。如．纂要及金陵本誤作指。)</span></p>
<p style="margin-left:1em">○第二正陳普賢行中二。先明所治廣多。後是故諸菩薩下。能治深妙。今初。既一惑成百萬障。則一障一切障。義則惑惑皆然。今從重說。文中三。初標。次徵釋。後結成。今初。</p>
</div>
<div class='div-orig'><p>佛子。我不見一法為大過失．如諸菩薩於他菩薩起瞋心者。</p>
</div>
<div class='div-commentary'><p style="margin-left:1em">【疏】標瞋最重。除瞋之外。更徧推求。無有一惡如瞋之重。故晉經云。起一瞋心。一切惡中。無過此惡。決定毗尼經云。菩薩寧起百千貪心。不起一瞋。以違害大悲。莫過此故。菩薩善戒。亦同此說。言於他菩薩者。若於菩薩起瞋。其過尤重。以令菩薩廢大行故。是以大般若中。天魔見諸菩薩。互相是非。過常大喜。<span class='note-inline'>(【鈔】故晉經者。以今經譯者為順文。令人誤解。故引三經以正其義。謂習禪者。聞經不見諸法為大過惡。便云。惡本性空。故云不見。見則妄想。雖是正理。不順今經。故引三經。明是無惡過此。為不見有耳。決定毗尼者。經但一卷。優波離白佛言。世尊。或有欲相應心而犯於戒。或有瞋相應心而犯於戒。或有癡相應心而犯於戒。何者為重。佛言。若有菩薩如恒河沙欲相應心而犯於戒。或有菩薩由一瞋心而犯於戒。因瞋犯者。當知最重。所以者何。因瞋恚故。能捨眾生。乃至云。所有諸結。能生親愛。菩薩於此不應生畏。所有諸結。能捨眾生。菩薩於此應生大畏。乃至云。大乘之人。因欲犯戒。我說是人。不名為犯。因瞋犯者。名大過惡。名大墮落。於佛法中。是大留難。是以大般若下。證於菩薩起瞋最重。彼說魔見眾生互相是非。亦生歡喜。而非大喜。若見菩薩互相是非。則生大喜。過於常喜。如二虎鬥。小亡大傷。二俱無益。菩薩亦爾。自他並損。皆失二利故。)</span></p>
<p style="margin-left:1em">○二徵釋。</p>
</div>
<div class='div-orig'><p>何以故。佛子。若諸菩薩於餘菩薩起瞋恚心。即成就百萬障門故。何等為百萬障。所謂不見菩提障。不聞正法障。生不淨世界障。生諸惡趣障。生諸難處障。多諸疾病障。多被謗毀障。生頑鈍諸趣障。壞失正念障。闕少智慧障。眼障。耳障。鼻障。舌障。身障。意障。惡知識障。惡伴黨障。樂習小乘障。樂近凡庸障。不信樂大威德人障。樂與離正見人同住障。生外道家障。住魔境界障。離佛正教障。不見善友障。善根留難障。增不善法障。得下劣處障。生邊地障。生惡人家障。生惡神中障。生惡龍。惡夜叉。惡乾闥婆。惡阿脩羅。惡迦樓羅。惡緊那羅。惡摩睺羅伽。惡羅剎中障。不樂佛法障。習童蒙法障。樂著小乘障。不樂大乘障。性多驚怖障。心常憂惱障。愛著生死障。不專佛法障。不喜見聞佛自在神通障。不得菩薩諸根障。不行菩薩淨行障。退怯菩薩深心障。不生菩薩大願障。不發一切智心障。於菩薩行懈怠障。不能淨治諸業障。不能攝取大福障。智力不能明利障。斷於廣大智慧障。不護持菩薩諸行障。樂誹謗一切智語障。遠離諸佛菩提障。樂住眾魔境界障。不專修佛境界障。不決定發菩薩弘誓障。不樂與菩薩同住障。不求菩薩善根障。性多見疑障。心常愚暗障。不能行菩薩平等施故。起不捨障。不能持如來戒故。起破戒障。不能入堪忍門故。起愚癡惱害瞋恚障。不能行菩薩大精進故。起懈怠垢障。不能得諸三昧故．起散亂障。不修治般若波羅蜜故．起惡慧障。於處非處中無善巧障。於度眾生中無方便障。於菩薩智慧中不能觀察障。於菩薩出離法中不能了知障。不成就菩薩十種廣大眼故。眼如生盲障。耳不聞無礙法故。口如啞羊障。不具相好故。鼻根破壞障。不能辨了眾生語言故。成就舌根障。輕賤眾生故。成就身根障。心多狂亂故。成就意根障。不持三種律儀故。成就身業障。恒起四種過失故。成就語業障。多生貪瞋邪見故。成就意業障。賊心求法障。斷絕菩薩境界障。於菩薩勇猛法中心生退怯障。於菩薩出離道中心生懶惰障。於菩薩智慧光明門中心生止息障。於菩薩念力中心生劣弱障。於如來教法中不能住持障。於菩薩離生道不能親近障。於菩薩無失壞道不能修習障。隨順二乘正位障。遠離三世諸佛菩薩種性障。</p>
</div>
<div class='div-commentary'><p style="margin-left:1em">【疏】釋中二。一總顯。二何等下徵列。標雖百萬。略列百門。古人寄位分五。初障十信行。二不樂佛法下。障十住行。三不得菩薩諸根下。障十行之行。四樂誹謗一切下。障十向行。五不樂與菩薩同住下。障十地行。言口如啞羊障者。此是耳根障。以生邊地不聞法處。故口無所說。舌根之障。次下自明。昔結云。菩薩萬行。不過此五。起一瞋心。一切頓障。此釋非不有理。如賊心求法。豈獨障於地耶。是知通障一切。信尚不起。況後位耶。又所障法界。如帝網重重。能障同所．亦皆無盡。故知百萬。猶是略明。<span class='note-inline'>(【鈔】古人寄位下。二斥古釋。刊定同此。又所障下。四結成正義。猶是古釋。故有又言。疏意取此。不欲局配。故為正義。【校】斥古釋。斥．嘉興藏作序。續藏作敘。)</span></p>
<p style="margin-left:1em">○三結成。</p>
</div>
<div class='div-orig'><p>佛子。若菩薩於諸菩薩起一瞋心。則成就如是等百萬障門。何以故。佛子。我不見有一法為大過惡。如諸菩薩於餘菩薩起瞋心者。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">【論】第三何等為百萬障門已下。說一百箇障門。與百萬障門為首。以防修道者。於他菩薩起一念瞋心。如經自具。如有修道者。大須慎之。如上修道。創始發心。須慮亡想盡。其道乃會。情在想存。我見求道。終不相應。須依智人。自摧憍慢。敬心徹到。方以定觀二門。決擇上二界禪。聲聞外道。及權教菩薩所修定慧。一一須知。方識正法。方始心無邪正。求差別智門。以大願力。長大慈悲。成普賢行。如作賊心求法。不善調心。慠慢心增。於他菩薩起一念瞋恨。當入百萬障門。如經具明。作惡神惡鬼等難。已得一分求道之心。助成勢力。怒不可當。諸有發心者。應當防之。如法謙敬。一心志求。亦可常須誦持此普賢行品。以防三業。令使應真。</p>
<p style="margin-left:1em">○第二能治深妙中二。先正顯。後結勸。今初文有六位。位各十行。初一始修。後五成益。故後五段。展轉依初。是為初即攝後。一治一切治也。說有前後。得即一時。今初。</p>
</div>
<div class='div-orig'><p>是故諸菩薩摩訶薩。欲疾滿足諸菩薩行。應勤修十種法。何等為十。所謂心不棄捨一切眾生。於諸菩薩。生如來想。永不誹謗一切佛法。知諸國土無有窮盡。於菩薩行．深生信樂。不捨平等虛空法界菩提之心。觀察菩提。入如來力。精勤修習無礙辯才。教化眾生無有疲厭。住一切世界．心無所著。是為十。</p>
</div>
<div class='div-commentary'><p style="margin-left:1em">【疏】分二。先標舉勸修。後何等下。徵列及結。於中十法。攝為五對。辨五種修。初二約人。明謙敬修。敬上愛下故。次二約法。明真正修。順教知事故。次二約心行。明廣大修。樂大行。堅大心故。次二約智。明增勝修。內入果智。外起勝辯故。後二約悲願。明長時修。眾生無盡。悲此不疲。世界無邊。願住不著故。</p>
<p style="margin-left:1em">○第二清淨。</p>
</div>
<div class='div-orig'><p>佛子。菩薩摩訶薩安住此十法已。則能具足十種清淨。何等為十。所謂通達甚深法清淨。親近善知識清淨。護持諸佛法清淨。了達虛空界清淨。深入法界清淨。觀察無邊心清淨。與一切菩薩同善根清淨。不著諸劫清淨。觀察三世清淨。修行一切諸佛法清淨。是為十。</p>
</div>
<div class='div-commentary'><p style="margin-left:1em">【疏】清淨者。依前正修行時。成離染故。文中二。初躡前起後。後徵數列名。下皆倣此。列中十句。次第從前十句而成。一由不捨眾生。故達深法淨。以眾生皆有佛性。即妄而真．為深法故。二由敬上故能近。三由不謗故能護。四由知無盡故了如空。五由菩薩行不離法界故深入。六知菩提心等虛空故無邊。七觀察菩薩皆同此觀。能入佛力。故名為根。八精修不懈。故不著劫數。九由化無厭。故觀三世眾生化未化等。十由願住世界。能修一切佛法。</p>
<p style="margin-left:1em">○第三廣大智。</p>
</div>
<div class='div-orig'><p>佛子。菩薩摩訶薩。住此十法已。則具足十種廣大智。何等為十。所謂知一切眾生心行智。知一切眾生業報智。知一切佛法智。知一切佛法深密理趣智。知一切陀羅尼門智。知一切文字辯才智。知一切眾生語言音聲辭辯善巧智。於一切世界中普現其身智。於一切眾會中普現影像智。於一切受生處中具一切智智。是為十。</p>
</div>
<div class='div-commentary'><p style="margin-left:1em">【疏】廣大智者。垢染既拂。本智自明。稱性相知。故云廣大。亦從前十。及次十而成。然有開合。恐煩不配。說者隨宜。</p>
<p style="margin-left:1em">○第四普入。</p>
</div>
<div class='div-orig'><p>佛子。菩薩摩訶薩。住此十智已。則得入十種普入。何等為十。所謂一切世界入一毛道．一毛道入一切世界。一切眾生身入一身．一身入一切眾生身。不可說劫入一念．一念入不可說劫。一切佛法入一法．一法入一切佛法。不可說處入一處．一處入不可說處。不可說根入一根．一根入不可說根。一切根入非根．非根入一切根。一切想入一想．一想入一切想。一切言音入一言音．一言音入一切言音。一切三世入一世．一世入一切三世。是為十。</p>
</div>
<div class='div-commentary'><p style="margin-left:1em">【疏】普入者。事隨理融。本來即入。智了法爾。無境不通。故身心皆入。亦從前三生。可以意得。非根者。境識及理。皆非根也。</p>
<p style="margin-left:1em">○第五勝妙心。</p>
</div>
<div class='div-orig'><p>佛子。菩薩摩訶薩如是觀察已。則住十種勝妙心。何等為十。所謂住一切世界語言非語言勝妙心。住一切眾生想念無所依止勝妙心。住究竟虛空界勝妙心。住無邊法界勝妙心。住一切深密佛法勝妙心。住甚深無差別法勝妙心。住除滅一切疑惑勝妙心。住一切世平等無差別勝妙心。住三世諸佛平等勝妙心。住一切諸佛力無量勝妙心。是為十。</p>
</div>
<div class='div-commentary'><p style="margin-left:1em">【疏】勝妙心者。由前知法本融。則事理無礙。應機成益。名勝妙心。從前四生。亦可意得。</p>
<p style="margin-left:1em">○第六善巧智。</p>
</div>
<div class='div-orig'><p>佛子。菩薩摩訶薩住此十種勝妙心已。則得十種佛法善巧智。何等為十。所謂了達甚深佛法善巧智。出生廣大佛法善巧智。宣說種種佛法善巧智。證入平等佛法善巧智。明了差別佛法善巧智。悟解無差別佛法善巧智。深入莊嚴佛法善巧智。一方便入佛法善巧智。無量方便入佛法善巧智。知無邊佛法無差別善巧智。以自心自力於一切佛法不退轉善巧智。是為十。</p>
</div>
<div class='div-commentary'><p style="margin-left:1em">【疏】善巧智者。由上理事無礙。今則權實決斷。名善巧智。有十一句。後二合一。餘皆如次。從前十成。一即言亡言為甚深。二無依故廣大。三如依空生色。故能說種種。四住無二邊。故證平等。五了種智深密。故了差別。六無差全同。七若無疑惑。則佛法莊嚴。八以平等成一方便。九三世法。約差別門為無量方便。十由住佛力。得知佛無邊。自力不退。從前十既爾。從前四段亦然。如是展轉。不離始修。故隨一法。具一切矣。</p>
<p style="margin-left:1em">○第二結勸。</p>
</div>
<div class='div-orig'><p>佛子。菩薩摩訶薩聞此法已。咸應發心。恭敬受持。何以故。菩薩摩訶薩持此法者。少作功力。疾得阿耨多羅三藐三菩提。皆得具足一切佛法。悉與三世諸佛法等。</p>
</div>
<div class='div-commentary'><p style="margin-left:1em">【疏】一行能具一切。故疾得菩提。</p>
<p style="margin-left:1em">○大文第二證成中二一現瑞證。</p>
</div>
<div class='div-orig'><p>爾時佛神力故。法如是故。十方各有十不可說百千億那由他佛剎微塵數世界六種震動。雨出過諸天一切華雲．香雲．末香雲．衣蓋幢旛摩尼寶等。及以一切莊嚴具雲。雨眾伎樂雲。雨諸菩薩雲。雨不可說如來色相雲。雨不可說讚歎如來善哉雲。雨如來音聲充滿一切法界雲。雨不可說莊嚴世界雲。雨不可說增長菩提雲。雨不可說光明照耀雲。雨不可說神力說法雲。</p>
<p>如此世界四天下．菩提樹下菩提場菩薩宮殿中．見於如來成等正覺演說此法。十方一切諸世界中．悉亦如是。</p>
</div>
<div class='div-commentary'><p style="margin-left:1em">【疏】於中先此界。後如此下。結通。</p>
<p style="margin-left:1em">○二諸菩薩證。</p>
</div>
<div class='div-orig'><p>爾時佛神力故。法如是故。十方各過十不可說佛剎微塵數世界外．有十佛剎微塵數菩薩摩訶薩。來詣此土。充滿十方。作如是言。善哉善哉。佛子。乃能說此諸佛如來最大誓願授記深法。佛子。我等一切同名普賢。各從普勝世界普幢自在如來所來詣此土。悉以佛神力故。於一切處演說此法。如此眾會。如是所說。一切平等．無有增減。我等皆承佛威神力。來此道場。為汝作證。</p>
<p>如此道場我等十佛剎微塵數菩薩而來作證。十方一切諸世界中。悉亦如是。</p>
</div>
<div class='div-commentary'><p style="margin-left:1em">【疏】亦先此土。後如此下。結通。言授記深法者。少用功力。疾得菩提故。同名普賢者。皆有此行故。普勝界者。依此普法最為勝故。普幢自在者。此行成果。高出無礙故。</p>
<p style="margin-left:1em">○第二以偈重顯中二。先敘述。</p>
</div>
<div class='div-orig'><p>爾時普賢菩薩摩訶薩。以佛神力。自善根力。觀察十方。洎于法界。欲開示菩薩行。欲宣說如來菩提界。欲說大願界。欲說一切世界劫數。欲明諸佛隨時出現。欲說如來隨根熟眾生出現．令其供養。欲明如來出世．功不唐捐。欲明所種善根．必獲果報。欲明大威德菩薩．為一切眾生現形說法．令其開悟。而說頌言。</p>
</div>
<div class='div-commentary'><p style="margin-left:1em">【疏】文二。先說儀。後欲開下。說意。此有十意。偈中並具。文顯可知。</p>
<p style="margin-left:1em">○第二正頌。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>汝等應歡喜　捨離於諸蓋　一心恭敬聽　菩薩諸願行</div>
</p></div>
<div class='div-commentary'><p style="margin-left:1em">【疏】正頌中。百二十一頌。分二。前二十四．顯說分齊。餘皆正辨普賢行相。此是伽陀。與前長行綺互。共顯普賢之行。前是略明十法展轉相生。此則廣顯諸門。略無展轉。又前多顯體。此多辨用。前中二。初一誡聽許說。<span class='note-inline'>(【鈔】此是伽陀者。是孤起偈。揀非祇夜。不重頌前。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>往昔諸菩薩　最勝人師子　如彼所修行　我當次第說　亦說諸劫數　世界并諸業</div>
<div class='lg-row'>及以無等尊　於彼而出興　如是過去佛　大願出於世　云何為眾生　滅除諸苦惱</div>
<div class='lg-row'>一切論師子　所行相續滿　得佛平等法　一切智境界　見於過去世　一切人師子</div>
<div class='lg-row'>放大光明網　普照十方界　思惟發是願　我當作世燈　具足佛功德　十力一切智</div>
<div class='lg-row'>一切諸眾生　貪恚癡熾然　我當悉救脫　令滅惡道苦　發如是誓願　堅固不退轉</div>
<div class='lg-row'>具修菩薩行　獲十無礙力　如是誓願已　修行無退怯　所作皆不虛　說名論師子</div>
</div></div>
<div class='div-commentary'><p style="margin-left:1em">【疏】次正示分齊。於中有二。前九頌。許說過去菩薩行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於一賢劫中　千佛出於世　彼所有普眼　我當次第說　如一賢劫中　無量劫亦然</div>
<div class='lg-row'>彼未來佛行　我當分別說　如一佛剎種　無量剎亦然　未來十力尊　諸行我今說</div>
</div></div>
<div class='div-commentary'><p style="margin-left:1em">【疏】後許說三世佛菩薩行。於中二。前三偈。舉說時處。前二時。後一處。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛次興世　隨願隨名號　隨彼所得記　隨其所壽命　隨所修正法　專求無礙道</div>
<div class='lg-row'>隨所化眾生　正法住於世　隨所淨佛剎　眾生及法輪　演說時非時　次第淨羣生</div>
<div class='lg-row'>隨諸眾生業　所行及信解　上中下不同　化彼令修習　入於如是智　修其最勝行</div>
<div class='lg-row'>常作普賢業　廣度諸眾生　身業無障礙　語業悉清淨　意行亦如是　三世靡不然</div>
<div class='lg-row'>菩薩如是行　究竟普賢道　出生淨智日　普照於法界　未來世諸劫　國土不可說</div>
<div class='lg-row'>一念悉了知　於彼無分別　行者能趣入　如是最勝地　此諸菩薩法　我當說少分</div>
<div class='lg-row'>智慧無邊際　通達佛境界　一切皆善入　所行不退轉　具足普賢慧　成滿普賢願</div>
<div class='lg-row'>入於無等智　我當說彼行</div>
</div></div>
<div class='div-commentary'><p style="margin-left:1em">【疏】後十一偈。明所說行。於中前四。諸佛出世行。即普賢行。故名因果圓融。後七菩薩三輪願智行。即普賢行。<span class='note-inline'>(前二十四頌顯說分齊竟。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>於一微塵中　悉見諸世界　眾生若聞者　迷亂心發狂　如於一微塵　一切塵亦然</div>
<div class='lg-row'>世界悉入中　如是不思議　一一塵中有　十方三世法　趣剎皆無量　悉能分別知</div>
<div class='lg-row'>一一塵中有　無量種佛剎　種種皆無量　於一靡不知　法界中所有　種種諸異相</div>
<div class='lg-row'>趣類各差別　悉能分別知</div>
</div></div>
<div class='div-commentary'><p style="margin-left:1em">【疏】第二正顯普賢行九十七頌。分二。初六十七。明即悲大智行。後未安者下三十頌。即智大悲行。今初有十種行。一初五頌。明善入帝網行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>深入微細智　分別諸世界　一切劫成壞　悉能明了說　知諸劫修短　三世即一念</div>
<div class='lg-row'>眾行同不同　悉能分別知　深入諸世界　廣大非廣大　一身無量剎　一剎無量身</div>
<div class='lg-row'>十方中所有　異類諸世界　廣大無量相　一切悉能知　一切三世中　無量諸國土</div>
<div class='lg-row'>具足甚深智　悉了彼成敗　十方諸世界　有成或有壞　如是不可說　賢德悉深了</div>
<div class='lg-row'>或有諸國土　種種地嚴飾　諸趣亦復然　斯由業清淨　或有諸世界　無量種雜染</div>
<div class='lg-row'>斯由眾生感　一切如其行　無量無邊剎　了知即一剎　如是入諸剎　其數不可知</div>
<div class='lg-row'>一切諸世界　悉入一剎中　世界不為一　亦復無雜亂　世界有仰覆　或高或復下</div>
<div class='lg-row'>皆是眾生想　悉能分別知　廣博諸世界　無量無有邊　知種種是一　知一是種種</div>
<div class='lg-row'>普賢諸佛子　能以普賢智　了知諸剎數　其數無邊際　知諸世界化　剎化眾生化</div>
<div class='lg-row'>法化諸佛化　一切皆究竟　一切諸世界　微細廣大剎　種種異莊嚴　皆由業所起</div>
<div class='lg-row'>無量諸佛子　善學入法界　神通力自在　普徧於十方　眾生數等劫　說彼世界名</div>
<div class='lg-row'>亦不能令盡　唯除佛開示</div>
</div></div>
<div class='div-commentary'><p style="margin-left:1em">【疏】二。十七頌。深入時處微細行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世界及如來　種種諸名號　經於無量劫　說之不可盡　何況最勝智　三世諸佛法</div>
<div class='lg-row'>從於法界生　充滿如來地　清淨無礙念　無邊無礙慧　分別說法界　得至於彼岸</div>
</div></div>
<div class='div-commentary'><p style="margin-left:1em">【疏】三。三頌。明了佛心祕密行。前一偈半。躡前起後。後一偈半。正顯難了能了。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去諸世界　廣大及微細　修習所莊嚴　一念悉能知　其中人師子　修佛種種行</div>
<div class='lg-row'>成於等正覺　示現諸自在　如是未來世　次第無量劫　所有人中尊　菩薩悉能知</div>
<div class='lg-row'>所有諸行願　所有諸境界　如是勤修行　於中成正覺　亦知彼眾會　壽命化眾生</div>
<div class='lg-row'>以此諸法門　為眾轉法輪　菩薩如是知　住普賢行地　智慧悉明了　出生一切佛</div>
<div class='lg-row'>現在世所攝　一切諸佛土　深入此諸剎　通達於法界　彼諸世界中　現在一切佛</div>
<div class='lg-row'>於法得自在　言論無所礙　亦知彼眾會　淨土應化力　盡無量億劫　常思惟是事</div>
<div class='lg-row'>調御世間尊　所有威神力　無盡智慧藏　一切悉能知</div>
</div></div>
<div class='div-commentary'><p style="margin-left:1em">【疏】四。十偈。了三世佛攝化行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>出生無礙眼　無礙耳鼻身　無礙廣長舌　能令眾歡喜　最勝無礙心　廣大普清淨</div>
<div class='lg-row'>智慧徧充滿　悉知三世法</div>
</div></div>
<div class='div-commentary'><p style="margin-left:1em">【疏】五。二偈。六根無礙行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>善學一切化　剎化眾生化　世化調伏化　究竟化彼岸　世間種種別　皆由於想住</div>
<div class='lg-row'>入佛方便智　於此悉明了　眾會不可說　一一為現身　悉使見如來　度脫無邊眾</div>
</div></div>
<div class='div-commentary'><p style="margin-left:1em">【疏】六。有三偈。如化無方行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛甚深智　如日出世間　一切國土中　普現無休息　了達諸世間　假名無有實</div>
<div class='lg-row'>眾生及世界　如夢如光影　於諸世間法　不生分別見　善離分別者　亦不見分別</div>
<div class='lg-row'>無量無數劫　解之即一念　知念亦無念　如是見世間　無量諸國土　一念悉超越</div>
<div class='lg-row'>經於無量劫　不動於本處　不可說諸劫　即是須臾頃　莫見修與短　究竟剎那法</div>
<div class='lg-row'>心住於世間　世間住於心　於此不妄起　二非二分別　眾生世界劫　諸佛及佛法</div>
<div class='lg-row'>一切如幻化　法界悉平等　普於十方剎　示現無量身　知身從緣起　究竟無所著</div>
<div class='lg-row'>依於無二智　出現人師子　不著無二法　知無二非二</div>
</div></div>
<div class='div-commentary'><p style="margin-left:1em">【疏】七。十頌。三世間自在行。此中玄妙。宜審思之。<span class='note-inline'>(【鈔】此中玄妙者。大經文理。觸途多妙。但文言浩博。不能具釋。又理玄文易。故令思之。既云玄妙。今重略釋。初偈法喻雙標。能觀之智。明橫周豎永。次偈達二世間。假名無實。即是假觀。三有一偈。雙離分別。及無分別。以成空觀。四有一偈。解念無念。即中道觀。又二即是觀。三即是止。四即雙運。五不動遊剎。於器界自在。六融念劫。於時自在。上二事理雙遊。七遣二不二。善會中道。通二世間。八結三世間。等同法界。九結能徧身。十結能所不二。上半無二遣二。下半復遣無二。若著無二。即是於二。有能所故。故知無二非二。故無所著。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>了知諸世間　如燄如光影　如響亦如夢　如幻如變化　如是隨順入　諸佛所行處</div>
<div class='lg-row'>成就普賢智　普照深法界　眾生剎染著　一切皆捨離　而興大悲心　普淨諸世間</div>
<div class='lg-row'>菩薩常正念　論師子妙法　清淨如虛空　而興大方便　見世常迷倒　發心咸救度</div>
<div class='lg-row'>所行皆清淨　普徧諸法界　諸佛及菩薩　佛法世間法　若見其真實　一切無差別</div>
</div></div>
<div class='div-commentary'><p style="margin-left:1em">【疏】八。六頌。別明智正覺世間自在行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來法身藏　普入世間中　雖在於世間　於世無所著　譬如清淨水　影像無來去</div>
<div class='lg-row'>法身徧世間　當知亦如是　如是離染著　身世皆清淨　湛然如虛空　一切無有生</div>
<div class='lg-row'>知身無有盡　無生亦無滅　非常非無常　示現諸世間　除滅諸邪見　開示於正見</div>
<div class='lg-row'>法性無來去　不著我我所</div>
</div></div>
<div class='div-commentary'><p style="margin-left:1em">【疏】九。五頌。非身示身行。法身藏者。即前藏身。普賢菩薩自體徧言。亦同此也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如工幻師　示現種種事　其來無所從　去亦無所至　幻性非有量　亦復非無量</div>
<div class='lg-row'>於彼大眾中　示現量無量　以此寂定心　修習諸善根　出生一切佛　非量非無量</div>
<div class='lg-row'>有量及無量　皆悉是妄想　了達一切趣　不著量無量　諸佛甚深法　廣大深寂滅</div>
<div class='lg-row'>甚深無量智　知甚深諸趣　菩薩離迷倒　心淨常相續　巧以神通力　度無量眾生</div>
</div></div>
<div class='div-commentary'><p style="margin-left:1em">【疏】十有六頌。非量示量行。<span class='note-inline'>(已上六十七頌。明即悲大智行竟。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>未安者令安　安者示道場　如是徧法界　其心無所著　不住於實際　不入於涅槃</div>
<div class='lg-row'>如是徧世間　開悟諸羣生　法數眾生數　了知而不著　普雨於法雨　充洽諸世間</div>
<div class='lg-row'>普於諸世界　念念成正覺　而修菩薩行　未曾有退轉</div>
</div></div>
<div class='div-commentary'><p style="margin-left:1em">【疏】第二三十頌。明即智之悲行中。亦有十行。一初四偈無住攝化行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>世間種種身　一切悉了知　如是知身法　則得諸佛身　普知諸眾生　諸劫及諸剎</div>
<div class='lg-row'>十方無涯際　智海無不入　眾生身無量　一一為現身　佛身無有邊　智者悉觀見</div>
<div class='lg-row'>一念之所知　出現諸如來　經於無量劫　稱揚不可盡</div>
</div></div>
<div class='div-commentary'><p style="margin-left:1em">【疏】二有四偈。非身現身行。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛能現身　處處般涅槃　一念中無量　舍利各差別</div>
</p></div>
<div class='div-commentary'><p style="margin-left:1em">【疏】三一頌。分布舍利行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是未來世　有求於佛果　無量菩提心　決定智悉知　如是三世中　所有諸如來</div>
<div class='lg-row'>一切悉能知　名住普賢行</div>
</div></div>
<div class='div-commentary'><p style="margin-left:1em">【疏】四二頌。知佛大心行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是分別知　無量諸行地　入於智慧處　其輪不退轉　微妙廣大智　深入如來境</div>
<div class='lg-row'>入已不退轉　說名普賢慧　一切最勝尊　普入佛境界　修行不退轉　得無上菩提</div>
</div></div>
<div class='div-commentary'><p style="margin-left:1em">【疏】五三頌。法輪深入行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無量無邊心　各各差別業　皆由想積集　平等悉了知　染污非染污　學心無學心</div>
<div class='lg-row'>不可說諸心　念念中悉知　了知非一二　非染亦非淨　亦復無雜亂　皆從自想起</div>
<div class='lg-row'>如是悉明見　一切諸眾生　心想各不同　起種種世間　以如是方便　修諸最勝行</div>
<div class='lg-row'>從佛法化生　得名為普賢</div>
</div></div>
<div class='div-commentary'><p style="margin-left:1em">【疏】六五頌。了知根器行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生皆妄起　善惡諸趣想　由是或生天　或復墮地獄　菩薩觀世間　妄想業所起</div>
<div class='lg-row'>妄想無邊故　世間亦無量　一切諸國土　想網之相現　幻網方便故　一念悉能入</div>
</div></div>
<div class='div-commentary'><p style="margin-left:1em">【疏】七三頌。了世業惑行。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眼耳鼻舌身　意根亦如是　世間想別異　平等皆能入　一一眼境界　無量眼皆入</div>
<div class='lg-row'>種種性差別　無量不可說　所見無差別　亦復無雜亂　各隨於自業　受用其果報</div>
<div class='lg-row'>普賢力無量　悉知彼一切　一切眼境界　大智悉能入　如是諸世間　悉能分別知</div>
<div class='lg-row'>而修一切行　亦復無退轉</div>
</div></div>
<div class='div-commentary'><p style="margin-left:1em">【疏】八五頌。了達根境無礙行。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛說眾生說　及以國土說　三世如是說　種種悉了知</div>
</p></div>
<div class='div-commentary'><p style="margin-left:1em">【疏】九一頌。知四種說法行。而剎說等者。略有三義。一約通力。二約融通。一說一切說故。三約顯理是說。菩薩觸境皆了知故。則觸類成教。如香飯等。<span class='note-inline'>(【鈔】九有一頌者。即三世間及時為四。若時分三世間。則成六種。若於三世各三世間。則有九種。總一切說。即是十義。從而剎說等者。釋義。剎及三世。此義微隱。故疏釋之。言融通者。一塵即攝一切。何得剎中無說。言顯理者。如色即顯質礙。即顯緣生。即顯無常。即顯無性等。言則觸類成教者。證顯理義。如前教體中明。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>過去中未來　未來中現在　三世互相見　一一皆明了　如是無量種　開悟諸世間</div>
<div class='lg-row'>一切智方便　邊際不可得</div>
</div></div>
<div class='div-commentary'><p style="margin-left:1em">【疏】十末後二頌。三世攝化行。<span class='note-inline'>(普賢行品平等因竟。)</span></p>
</div></div>
<p class='juan'>大方廣佛華嚴經疏論纂要卷第八十五</p>
</div><!-- end of div[@id='body'] -->
</body></html>