<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu87' />
<p class='juan'>大方廣佛華嚴經疏論纂要卷第三十六</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu88' />
<div class='div-orig'><p class="head1">明法品第十八</p>
</div>
<div class='div-commentary'><p style="margin-left:1em">○四門中初來意。</p>
<p style="margin-left:1em">【疏】來意者。前明當位所成之德。今辨趣後勝進之行。故次來也。又前明發心之勝德。今辨所具之行相。故次來也。</p>
<p style="margin-left:1em">○二釋名。</p>
<p style="margin-left:1em">【疏】釋名者。準梵具翻。應云法光明品。統有四義。一法慧智慧。於能所詮進趣行法。分明照了故。即明所知法。二明是能詮。以能顯行故。法是所詮。可軌則故。此則詮旨合目。明有法故。法之明故。通二釋也。三明是智用。法是理行及果。境智合說。俱是所詮。法之明。明之法。依主名也。四所修行法。體離無明。亦唯所詮。有明之法。法即是明。通有財持業也。</p>
<p style="margin-left:1em">○三宗趣。</p>
<p style="margin-left:1em">【疏】宗趣者。明法不同。略有四種。謂教理行果。尋教悟理。觀理起行。行成得果。皆初宗後趣。又此四皆宗。為成後位。及成勝德為趣。</p>
<p style="margin-left:1em">【論】第一釋品名目者。此品為明前之升須彌頂品。偈讚品。十住品。梵行品。初發心功德品。五品法門已。發菩提之心。得廣大功德。此精進慧所問之法有二義。一令前五品之法其心更明。二令後所行之法轉勝明白。故云明法品。明升進前後法故。是精進慧菩薩啟請。法慧菩薩言。所有大願。悉使滿足。獲諸菩薩廣大之藏。此明前所得法。使令更明。後之升進。使令明白。是修十行之向。長養本位十住之法。第二釋品來意。及名目。如前。</p>
<p style="margin-left:1em">○第四釋文。文有三分。一請說分。二正說分。三結說分。今初分二。先長行。後祇夜。前中亦二。初敘問答之人。</p>
</div>
<div class='div-orig'><p>爾時精進慧菩薩。白法慧菩薩言。</p>
</div>
<div class='div-commentary'><p style="margin-left:1em">【疏】勝進趣後．非勤不能。故精進慧問。</p>
<p style="margin-left:1em">○二正申所問。亦分為二。初領前自分勝德。後請說勝進之行。今初。</p>
</div>
<div class='div-orig'><p>佛子。菩薩摩訶薩初發求一切智心。成就如是無量功德。</p>
<p>具大莊嚴。升一切智乘。入菩薩正位。捨諸世間法。得佛出世法。去來現在諸佛攝受。決定至於無上菩提究竟之處。</p>
</div>
<div class='div-commentary'><p style="margin-left:1em">【疏】前中先總。後具大莊嚴下別。別有七句。一領德。即領前莊嚴一切諸佛不共之法。二領乘。即上已住究竟一乘道。三領位。位不退故。即上已住如來平等性．三世諸佛家中生。此下晉云。離生道者。即是領道。圓教初住。離生因故。今四五二句。晉經一句。以捨世間得出世法。入住正位。即上於諸世間不分別等。六去來現在諸佛攝受。領得勝緣。即上佛護佛讚等也。七決定至於菩提。領其當果。即上云。當得三世諸佛無上菩提。德雖無量。不出於此。故略舉耳。此約當住位釋。</p>
<p style="margin-left:1em">○二請後勝進行中亦二。先問所成行體。後問行成德用。以破癡等為德用故。今初。</p>
</div>
<div class='div-orig'><p>彼諸菩薩。於佛教中云何修習。令諸如來皆生歡喜。入諸菩薩所住之處。一切大行．皆得清淨。所有大願．悉使滿足。獲諸菩薩廣大之藏。隨所應化．常為說法。而恆不捨波羅蜜行。所念眾生．咸令得度。紹三寶種．使不斷絕。善根方便．皆悉不虛。</p>
<p>佛子。彼諸菩薩以何方便．能令此法當得圓滿。願垂哀愍．為我宣說。此諸大會．靡不樂聞。</p>
</div>
<div class='div-commentary'><p style="margin-left:1em">【疏】文中先正問。後結請。前中十句為三。初五自利兼他。一問云何修習．順佛令喜。其修習言．亦總亦別。總徧諸句。別謂策勤。即下答中明不放逸。二問順法入位。三順行。四順願。五順德。積德成藏故。次四利他兼自。束為二對。初常說法而不捨自行。後下念四生。上弘三寶。末後一句。總結二利不虛。二佛子下。結請。可知。</p>
<p style="margin-left:1em">○第二問行成德用。文亦分二。初正問。後結請。前中分二。初問行所成因德。二問結因成果德。今初。</p>
</div>
<div class='div-orig'><p>復次如諸菩薩摩訶薩常勤修習。滅除一切無明黑暗。降伏魔怨。制諸外道。永滌一切煩惱心垢。悉能成就一切善根。永出一切惡趣諸難。淨治一切大智境界。成就一切菩薩諸地．諸波羅蜜．總持．三昧．六通．三明．四無所畏．清淨功德。莊嚴一切諸佛國土及諸相好。身語心行成就滿足。善知一切諸佛如來力無所畏不共佛法。一切智智所行境界。為欲成熟一切眾生。隨其心樂而取佛土。隨根隨時如應說法。種種無量廣大佛事。</p>
</div>
<div class='div-commentary'><p style="margin-left:1em">【疏】有十二事。初十一字貫下諸句。一能滅無明。未審修何行法而能滅耶。諸句皆爾。意在徵因。無明有體。黑暗為用。非明無之處．即名無明。故別有惑體。由無明故．事理皆昧。名為黑暗。二問降魔。三問制外。四問究竟斷道。心垢即是所知。亦名習氣。五善根以何而成。六三惡八難云何可出。七智境何由淨治。八地等七種淨德．云何成就。九依正三業功德．云何莊嚴滿足。十以何觀力．知佛功德。十一一切智境．復云何知。十二何法能成就眾生。乃至作大佛事。</p>
<p style="margin-left:1em">○第二結因成果德。</p>
</div>
<div class='div-orig'><p>及餘無量諸功德法。諸行諸道及諸境界．皆悉圓滿。疾與如來功德平等。</p>
<p>於諸如來應正等覺百千阿僧祇劫修菩薩行時．所集法藏．悉能守護．開示演說。諸魔外道．無能沮壞。攝持正法．無有窮盡。於一切世界演說法時．天王．龍王．夜叉王．乾闥婆王．阿脩羅王．迦樓羅王．緊那羅王．摩睺羅伽王．人王．梵王．如來法王．皆悉守護。一切世間恭敬供養。同灌其頂。常為諸佛之所護念。一切菩薩亦皆愛敬。得善根力．增長白法。開演如來甚深法藏。攝持正法以自莊嚴。</p>
</div>
<div class='div-commentary'><p style="margin-left:1em">【疏】於中二。先正結平等。謂結所不說。及等如來。第二於諸如來下。顯等佛之用。護持正法．便等佛故。故偏明之。文有十句。初總餘別。總謂開示演說。教理行果．皆有護義。諸魔下。別。一異敵不侵。二攝持修行。三十王外助。四舉世同欽。五諸佛灌頂。準梵本云。一切如來共所守護．同灌其頂。故應迴文。六菩薩愛敬。七得眾善根。八能演深法。九攝德自嚴。若得此九。方名護法。</p>
<p style="margin-left:1em">○二結請。</p>
</div>
<div class='div-orig'><p>一切菩薩所行次第。願皆演說。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○後祇夜。</p>
</div>
<div class='div-orig'><p>爾時精進慧菩薩。欲重宣其義。而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>大名稱者善能演　菩薩所成功德法　深入無邊廣大行　具足清淨無師智</div>
</p></div>
<div class='div-commentary'><p style="margin-left:1em">【疏】偈文分二。初一讚說者。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若有菩薩初發心　成就福德智慧乘　入離生位超世間　普獲正等菩提法</div>
</p></div>
<div class='div-commentary'><p style="margin-left:1em">【疏】餘十頌上文。於中亦二。初一頌領前。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼復云何佛教中　堅固勤修轉增勝　令諸如來悉歡喜　佛所住地速當入</div>
<div class='lg-row'>所行清淨願皆滿　及得廣大智慧藏　常能說法度眾生　而心無依無所著</div>
<div class='lg-row'>菩薩一切波羅蜜　悉善修行無缺減　所念眾生咸救度　常持佛種使不絕</div>
<div class='lg-row'>所作堅固不唐捐　一切功成得出離　如諸勝者所修行　彼清淨道願宣說</div>
</div></div>
<div class='div-commentary'><p style="margin-left:1em">【疏】餘頌請後。於中亦二。前四頌所修行體。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>永破一切無明暗　降伏眾魔及外道　所有垢穢悉滌除　得近如來大智慧</div>
<div class='lg-row'>永離惡趣諸險難　淨治大智殊勝境　獲妙道力鄰上尊　一切功德皆成就</div>
<div class='lg-row'>證得如來最勝智　住於無量諸國土　隨眾生心而說法　及作廣大諸佛事</div>
</div></div>
<div class='div-commentary'><p style="margin-left:1em">【疏】後五頌行所成德。於中亦二。前三頌行所成因德。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>云何而得諸妙道　開演如來正法藏　常能受持諸佛法　無能超勝無與等</div>
<div class='lg-row'>云何無畏如師子　所行清淨如滿月　云何修習佛功德　猶如蓮華不著水</div>
</div></div>
<div class='div-commentary'><p style="margin-left:1em">【疏】後二頌結因成果德。</p>
<p style="margin-left:1em">○大文第二正說分中．分二。先長行。後偈頌。前中亦二。先讚問許說。</p>
</div>
<div class='div-orig'><p>爾時法慧菩薩告精進慧菩薩言。善哉佛子。汝今為欲多所饒益。多所安樂。多所惠利。哀愍世間諸天及人。問於如是菩薩所修清淨之行。佛子。汝住實法。發大精進。增長不退。已得解脫。能作是問。同於如來。諦聽諦聽。善思念之。我今承佛威神之力。為汝於中說其少分。</p>
</div>
<div class='div-commentary'><p style="margin-left:1em">【疏】文中三。初讚所問利益也。二佛子下。讚能問具德。三諦聽下。戒聽許說。</p>
<p style="margin-left:1em">○第二正答中二。先答所成行體。後答行成德用。前中答前十問．即為十段。今初段中有五十句。前二十句答前修習。後三十句答令佛歡喜。前修習言．亦總亦別。今不放逸．亦通總別。總則徧下十段。皆由不放逸成。別則屬於修習。在文分二。先牒前標後。</p>
</div>
<div class='div-orig'><p>佛子。菩薩摩訶薩。已發一切智心。應離癡暗。精勤守護。無令放逸。</p>
</div>
<div class='div-commentary'><p style="margin-left:1em">【疏】勤智守心．不犯塵境．名不放逸。是修習相。不守根門．是名放逸。涅槃云。不放逸根．深固難拔。因不放逸．一切善根皆得增長。故首明之。即精進三根．於所斷修．防非為性。對治放逸．成滿一切世出世間善事為業。<span class='note-inline'>(【鈔】即精進三根下。第三出其體業。即唯識第六。釋曰。謂依精進及無貪等三種善根。此之四法．於所斷惡．防令不起。於所修善．隨令增長。體是四法。約別功能而假建立。名不放逸。非別有體。)</span></p>
<p style="margin-left:1em">○二辨別中有二十句。前十始修。後十終成。今初。</p>
</div>
<div class='div-orig'><p>佛子。菩薩摩訶薩住十種法名不放逸。何者為十。一者護持眾戒。二者遠離愚癡淨菩提心。三者心樂質直離諸諂誑。四者勤修善根無有退轉。五者恆善思惟自所發心。六者不樂親近在家出家一切凡夫。七者修諸善業而不願求世間果報。八者永離二乘行菩薩道。九者樂修眾善．令不斷絕。十者恆善觀察自相續力。佛子。若諸菩薩行此十法。是則名為住不放逸。</p>
</div>
<div class='div-commentary'><p style="margin-left:1em">【疏】文四。一總標。二徵數。三別列。四總結。他皆倣此。列中。一對治破戒放逸。三聚非一．故名為眾。即三德三身之因。故首明也。寧捨身命。不犯小罪。故名護持。二離癡智顯。故菩提心淨。三四可知。五恐負自心。故思本發。六遠離惡緣。七修善無住。八離小行大。寧起疥癩野干之心。不起二乘之心。難反復故。九積善無替。十亦愛亦策。不令過分。使不相續。若不續者。當令相續。故須觀察。<span class='note-inline'>(【鈔】寧起疥癩下。即薩遮尼犍子經。難反復故．即淨名文。彼第二經云。凡夫於佛法有反復。而聲聞無也。)</span></p>
<p style="margin-left:1em">○二終成。</p>
</div>
<div class='div-orig'><p>佛子。菩薩摩訶薩住不放逸．得十種清淨。何者為十。一者如說而行。二者念智成就。三者住於深定．不沈不舉。四者樂求佛法．無有懈息。五者隨所聞法．如理觀察。具足出生巧妙智慧。六者入深禪定．得佛神通。七者其心平等．無有高下。八者於諸眾生上中下類．心無障礙。猶如大地．等作利益。九者若見眾生．乃至一發菩提之心。尊重承事．猶如和尚。十者於授戒和尚及阿闍梨一切菩薩諸善知識法師之所。常生尊重．承事供養。佛子。是名菩薩住不放逸十種清淨。</p>
</div>
<div class='div-commentary'><p style="margin-left:1em">【疏】終成十中。一行清淨。由不放逸．得無違教失．故名清淨。二念智清淨。念則明記智則決斷。念有智故．念即無念。智有念故．常得現前。此二相資．故名成就。三等持清淨。不沈不掉．故名為等。然此沈掉．乃含多意。如始學者．不昏沈．不惡作．亦名為等。未是深定。今稱性寂然．故能不掉。智照不昧．所以不沈。如此深定．非深非淺。四勤聞清淨。五思修清淨。六等引清淨。七妙慧清淨。稱理平等故。八攝受清淨。等利益故。如大地者。勝鬘云。譬如大地。負四重擔。一者大海。二者諸山。三者草木。四者眾生。菩薩大地。荷負四種重任者。謂離善知識無聞非法眾生．以人天善根而成熟之。及三乘人．隨機徧攝。名等作利益。九同行清淨。謂如彌伽讚敬善財。十承事清淨。離輕心故。<span class='note-inline'>(【鈔】謂離善知識下。合上四種重任。此合大海。最深重難持故。諸山喻菩薩十地。十地如十山故。草木喻緣覺。獨善不從師故。眾生喻聲聞。有師屬故。【校】上疏離輕心故．纂要及金陵會本作輕離心故。嘉興藏疏本作離雜心故。茲據南藏疏本及續藏會本改正。)</span></p>
<p style="margin-left:1em">○次答令佛喜。有三十句。初十結前生後。次十正成行相。後十純熟究竟。今初。</p>
</div>
<div class='div-orig'><p>佛子。菩薩摩訶薩住不放逸。發大精進。起於正念。生勝欲樂。所行不息。於一切法心無依處。於甚深法能勤修習。入無諍門。增廣大心。佛法無邊．能順了知。令諸如來．皆悉歡喜。</p>
</div>
<div class='div-commentary'><p style="margin-left:1em">【疏】此即牒前十種清淨。如次配屬。前八可知。九攝二句。以菩提心。佛法無邊誓願知故。既敬此心。及事於師。故能順了。上九結前。第十生後。故令佛喜。</p>
<p style="margin-left:1em">○次十正成行相。</p>
</div>
<div class='div-orig'><p>佛子。菩薩摩訶薩復有十法。能令一切諸佛歡喜。何等為十。一者精進不退。二者不惜身命。三者於諸利養無所希求。四者知一切法皆如虛空。五者善能觀察普入法界。六者知諸法印心無倚著。七者常發大願。八者成就清淨忍智光明。九者觀自善法心無增減。十者依無作門修諸淨行。佛子。是為菩薩住十種法。能令一切如來歡喜。</p>
</div>
<div class='div-commentary'><p style="margin-left:1em">【疏】正成行相者。前明即前修習。故令佛喜。今更別明。於中一勤而不退．成上精進。二內不惜身．正念方成。三外絕異求．故唯有勝進。四加行觀空．方能不息。五正證入理．故無所依。六窮得法印．方順深法。法印多種。或五或四。或三或一。但廣略之異耳。言五印者。即五非常觀。謂無常．苦．空．無我．寂靜。言四印者。合空入於無我。空即我所故。或名優陀那。菩薩藏經第二中。名法鄥陀南。鄥陀南者。此名標相。涅槃寂靜。是無為法標相。印即決定義。如說有為。決定無常。善戒第七。地持第八。瑜伽四十六。廣有分別。言三印者。四中合苦入無常。或除涅槃寂靜。有為印故。今以諸印印於一切。亦無能印．故云不著。則入唯一實相印矣。<span class='note-inline'>(【鈔】善戒第七者。經云。智有三種。一者能捨外物。二者能捨內物。三者捨內外已兼化眾生。云何教化。見貧窮者。先當語言。汝能歸依於三寶不。受齋戒不。若言能者。先授三歸。及於齋戒。後則施物。若言不能。復應語言。若不能者。汝能隨我說。一切法無常無我寂滅涅槃不。若言能者。復當教之。教已便施。乃至云。若能如是先教後施。是名大施。)</span>後四依理起行。七願護小心．故增廣大。八智護凡見方順佛法。九自無法愛。十無作而修。故入無諍門矣。</p>
<p style="margin-left:1em">○後十純熟究竟。</p>
</div>
<div class='div-orig'><p>佛子。復有十法。能令一切諸佛歡喜。何者為十。所謂安住不放逸。安住無生忍。安住大慈。安住大悲。安住滿足諸波羅蜜。安住諸行。安住大願。安住巧方便。安住勇猛力。安住智慧。觀一切法皆無所住．猶如虛空。佛子。若諸菩薩住此十法。能令一切諸佛歡喜。</p>
</div>
<div class='div-commentary'><p style="margin-left:1em">【疏】純熟究竟中。行修成熟。故云安住。初二入理行。一加行離逸。二正證捨相。次二救生行。次二隨緣行。十度別修。諸行總攝。後四願智行。即十度後四也。亦可前十如次成此十種。但生熟之異耳。思之。</p>
<p style="margin-left:1em">○第二答入菩薩所住處問。文分為三。初有十法起入地行。次住地觀修。後明地要勝。今初。</p>
</div>
<div class='div-orig'><p>佛子。有十種法。令諸菩薩速入諸地。何等為十。一者善巧圓滿福智二行。二者能大莊嚴波羅蜜道。三者智慧明達不隨他語。四者承事善友恆不捨離。五者常行精進無有懈怠。六者善能安住如來神力。七者修諸善根不生疲倦。八者深心利智以大乘法而自莊嚴。九者於地地法門．心無所住。十者與三世佛善根方便．同一體性。佛子。此十種法。令諸菩薩速入諸地。</p>
</div>
<div class='div-commentary'><p style="margin-left:1em">【疏】列中初三自分行。一具資糧。二成加行。一度具十。名大莊嚴。三智契實相。故不隨他。後七起勝進行。謂四外近良緣。五內須自策。六能安果用。七不厭修因。八雙游定慧。深心契寂。利智貫達。以斯二法。嚴於法身。故法華云。佛自住大乘．如其所得法．定慧力莊嚴．以此度眾生也。九不住法門。住有二失．一不契地智。二不能進趣。不住反此。十善窮地體。謂依一佛智。方便多門。更無異體。</p>
<p style="margin-left:1em">【論】佛子已下。至令諸菩薩速入諸地。有八行經。明行此十法速入諸地分。經云。有十種法。令諸菩薩速入諸地者。明雖於初發心住位。而徧知諸住．諸行．諸回向．諸地法門。為一即一切故。一切即一故。即因即果故。即如善財童子見彌勒菩薩已。彌勒還令卻見文殊師利。明因果不異不離故。此亦如是。從初發心位。佛果地位。一念齊進．而亦不出一念中。修成正覺佛因果。及菩薩行悉圓滿故。如善財一生。龍女不出一剎那際。一生成佛。總相似故。云一生成佛者。明今生是父母分段身。是信心。其見道修行生。捨分段身。入變易生。名為一生。亦不出剎那際。無古今性．無分段性．無變易性。萬相如幻故．如化故．非生滅故．無三世故。以此初住．徧修諸位諸地故。貫通諸法．總一時一法．多少延促．自在無礙。不出一剎那際故。法如是故。去情以智觀之可見。經云。與三世諸佛同一體性者。為法身智慧同也。三世廣大劫。一念同三世。諸佛普賢共行。大智大悲圓滿同故。</p>
<p style="margin-left:1em">○二住地觀修。</p>
</div>
<div class='div-orig'><p>復次佛子。諸菩薩初住地時。應善觀察。隨其所有一切法門。隨其所有甚深智慧。隨所修因。隨所得果。隨其境界。隨其力用。隨其示現。隨其分別。隨其所得。悉善觀察。知一切法皆是自心而無所著。如是知已。入菩薩地能善安住。</p>
</div>
<div class='div-commentary'><p style="margin-left:1em">【疏】有十一句。初一是總。一切法門．是成地之法。次九為別。二諸地證智。三修加行因。四攝報等果。五所知分齊．及所化境。六進德修業．斷障力用。七示百身等。八分別諸願．十善等法。九所證法界。皆言隨其者。諸地非一故。十悉善下。辨成觀相。皆自心者。智與心相應故。因由心學。果是心成。境由心現。力用是心分位。神通是心現起。分別是心決擇。所得是心造詣。並心外無得。何所著耶。十一如是下。結觀成益。</p>
<p style="margin-left:1em">○三顯地要勝。</p>
</div>
<div class='div-orig'><p>佛子。彼諸菩薩作是思惟。我等宜應速入諸地。何以故。我等若於地地中住。成就如是廣大功德。具功德已。漸入佛地。住佛地已。能作無邊廣大佛事。是故宜應常勤修習。無有休息。無有疲厭。以大功德而自莊嚴。入菩薩地。</p>
</div>
<div class='div-commentary'><p style="margin-left:1em">【疏】標徵釋結。文並可知。</p>
<p style="margin-left:1em">○第三答大行清淨問。有二十句。初十是因。後十是果。今初。</p>
</div>
<div class='div-orig'><p>佛子。有十種法。令諸菩薩所行清淨。何等為十。一者悉捨資財．滿眾生意。二者持戒清淨．無所毀犯。三者柔和忍辱．無有窮盡。四者勤修諸行．永不退轉。五者以正念力．心無迷亂。六者分別了知無量諸法。七者修一切行而無所著。八者其心不動．猶如山王。九者廣度眾生．猶如橋梁。十者知一切眾生與諸如來同一體性。佛子。是為十法。令諸菩薩所行清淨。</p>
</div>
<div class='div-commentary'><p style="margin-left:1em">【疏】行成出障。故云清淨。雖數名小異．大同十行。亦通十度。十行所行．即是十度。欲勝進彼。故此前修。前七可知。八於惡眾生修菩薩行．心不傾動。是難得中義。本願誓化故。九善法行中。與眾生為清涼法池。大悲堅固。普攝眾生。為舍為歸。是廣度眾生如橋梁義。有力能故。十真實行中文云。此菩薩入三世諸佛體性。與三世諸佛善根同等。智決體同故。</p>
<p style="margin-left:1em">【論】佛子有十種法已下。至所行清淨。有八行經。明淨行分。經云。知一切眾生與諸如來同一體性者。三乘菩薩．知一切眾生同有如來佛性理性。此經知一切眾生同有如來一切種智之性．如經下文。有經卷。如三千大千世界。內在小眾生身中。有人成佛。破此微塵。出此經卷。言微塵許大眾生。皆有佛一切種智故。菩薩成佛化之。總得如來一切種智故。達理之智。名一切智。差別智。名一切種智。</p>
<p style="margin-left:1em">○第二明果。</p>
</div>
<div class='div-orig'><p>菩薩既得行清淨已。復獲十種增勝法。何等為十。一者他方諸佛．皆悉護念。二者善根增勝．超諸等列。三者善能領受佛加持力。四者常得善人為所依怙。五者安住精進．恆不放逸。六者知一切法平等無異。七者心恆安住無上大悲。八者如實觀法．出生妙慧。九者能善修行巧妙方便。十者能知如來方便之力。佛子。是為菩薩十種增勝法。</p>
</div>
<div class='div-commentary'><p style="margin-left:1em">【疏】由行淨因．得勝法果。一他力勝。二自善勝。三深定勝。四同行勝。五助道勝。六真智勝。七意樂勝。八觀慧勝。九修行勝。十增進勝。</p>
<p style="margin-left:1em">○第四答大願問。有二十句。初十起勝淨願。後十勵志令滿。今初。</p>
</div>
<div class='div-orig'><p>佛子。菩薩有十種清淨願。何等為十。一願成熟眾生無有疲倦。二願具行眾善．淨諸世界。三願承事如來．常生尊重。四願護持正法．不惜軀命。五願以智觀察．入諸佛土。六願與諸菩薩同一體性。七願入如來門．了一切法。八願見者生信．無不獲益。九願神力住世．盡未來劫。十願具普賢行．淨治一切種智之門。佛子。是為菩薩十種清淨願。</p>
</div>
<div class='div-commentary'><p style="margin-left:1em">【疏】全同初地十願。一成熟眾生願。二淨佛國土願。三供養。四護法。五承事。六同善根。七攝法上首。法通至佛。名如來門。八三業不空。九具修諸行。十現成正覺。但彼文廣。依彼次者。五七一二六八三九四十．為今之次。<span class='note-inline'>(【鈔】依彼次者。五七一二等。如次將今之十．以對彼十。此中第一．即彼第五。是成熟眾生等。)</span></p>
<p style="margin-left:1em">○二令願成滿。</p>
</div>
<div class='div-orig'><p>佛子。菩薩住十種法。令諸大願皆得圓滿。何等為十。一者心無疲厭。二者具大莊嚴。三者念諸菩薩殊勝願力。四者聞諸佛土．悉願往生。五者深心長久．盡未來劫。六者願悉成就一切眾生。七者住一切劫．不以為勞。八者受一切苦．不生厭離。九者於一切樂．心無貪著。十者常勤守護無上法門。</p>
</div>
<div class='div-commentary'><p style="margin-left:1em">【疏】令願成滿者。由斯十句．能滿前十及餘多願。於中五深心則可久。六悉成則可大。可久則菩薩之德。可大則菩薩之業。餘並可知。</p>
<p style="margin-left:1em">○第五答獲菩薩藏問。</p>
</div>
<div class='div-orig'><p>佛子。菩薩滿足如是願時。即得十種無盡藏。何等為十。所謂普見諸佛無盡藏。總持不忘無盡藏。決了諸法無盡藏。大悲救護無盡藏。種種三昧無盡藏。滿眾生心廣大福德無盡藏。演一切法甚深智慧無盡藏。報得神通無盡藏。住無量劫無盡藏。入無邊世界無盡藏。佛子。是為菩薩十無盡藏。</p>
</div>
<div class='div-commentary'><p style="margin-left:1em">【疏】文亦有四。初是結前生後。謂以前行願。蘊積成藏。故唯十句。更無成熟等異。文有五對。並顯可知。<span class='note-inline'>(【鈔】文有五對並顯可知者。一見佛持法對。二智深悲廣對。三多定廣福對。四辯深通勝對。五豎永橫該對。【校】豎永．纂作豎末．誤。)</span></p>
<p style="margin-left:1em">○第六答隨所應化常為說法問。三。初結前生後。</p>
</div>
<div class='div-orig'><p>菩薩得是十種藏已。福德具足。智慧清淨。於諸眾生。隨其所應而為說法。</p>
</div>
<div class='div-commentary'><p style="margin-left:1em">【疏】謂蘊積福智。用以攝生。</p>
<p style="margin-left:1em">○二徵以標起。</p>
</div>
<div class='div-orig'><p>佛子。菩薩云何於諸眾生隨其所應而為說法。</p>
</div>
<div class='div-commentary'><p style="margin-left:1em">○三正解其義。於中分二。前知器授法。二具德成益。今初。</p>
</div>
<div class='div-orig'><p>所謂知其所作。知其因緣。知其心行。知其欲樂。貪欲多者．為說不淨。瞋恚多者．為說大慈。愚癡多者．教勤觀察。三毒等者．為說成就勝智法門。樂生死者．為說三苦。若著處所．說處空寂。心懈怠者．說大精進。懷我慢者．說法平等。多諂誑者．為說菩薩其心質直。樂寂靜者．廣為說法令其成就。菩薩如是隨其所應而為說法。</p>
</div>
<div class='div-commentary'><p style="margin-left:1em">【疏】初中先知器有四。一識習氣所作。如金師之子。應教數息等。二知種性因緣。聞法發心為因。隨因成性。遇師聞法為緣。隨緣成種。三知心行之病。謂多貪等。四知希望差別。<span class='note-inline'>(【鈔】如金師之子等者。涅槃經說。乃是身子差機。十地當引。今且引莊嚴論說。目連教二弟子。金師之子教不淨觀。浣衣之子教數息觀。久無所證。舍利弗問目連。汝以何法而教之乎。答以二觀。又問二人從何來。答一浣衣．一鍛金。身子云。鍛金之子。應教數息。浣衣之子。令修不淨。於是目連如法教之。即得羅漢。即說五頌歎身子云。第二轉法輪。佛法之大將。於諸聲聞中。得於最上智。又云。行自境界中。獲得所應得。行他境界中。如魚墮陸地。我常在河邊。習浣衣自淨。安心於白骨。相類易開解。不大加功力。速疾入我意。金師常吹囊。出入息是風。以其相類故。易樂入安般。眾生所翫習。各自有勝劣。釋曰。上皆隨宜之意。)</span>二貪欲下。知授法。文有十句。初二可知。三癡有二種。一迷於事理。教觀法相。二惡邪推求．不信業因。令其觀察十二因緣。能離邪執自性等計。上三唯對治。四等分者。等謂相似。三觀不可並施。若等重者。教觀勝義。謂淫欲即道等。若等輕者。可以生善為人化之。釋此四分。具如雜集十三。五求人天樂為樂生死。說三苦者。乃至非想。行苦所隨故。十樂事寂者。令成理寂。若沈空寂。令成事用。菩薩已下。總結隨宜。</p>
<p style="margin-left:1em">○二明具德成益。</p>
</div>
<div class='div-orig'><p>為說法時。文相連屬。義無舛謬。觀法先後．以智分別。是非審定不違法印。次第建立無邊行門。令諸眾生斷一切疑。善知諸根．入如來教。證真實際．知法平等。斷諸法愛．除一切執。常念諸佛．心無暫捨。了知音聲體性平等。於諸言說．心無所著。巧說譬喻．無相違反。悉令得悟一切諸佛。隨應普現平等智身。</p>
</div>
<div class='div-commentary'><p style="margin-left:1em">【疏】有十句十對。一文連義正。二法智無差。即依法不依人．依智不依識。三審定無違。即依了義經．不依不了義經。四立法義故．能徧斷疑。五了物根故．入於佛教。六寂契真際．照法性源。七斷真法愛．除人法執。八念佛了音。九亡言巧說。雖無說無示。善順宗因。十令悟隨宜．終歸平等。即說之益。<span class='note-inline'>(【鈔】七斷真法愛者。謂真實觀智。理事無違。心生愛著。便不證實。故諸聖人。少有所念。不得聖果。)</span></p>
<p style="margin-left:1em">○第七答恆不捨離諸波羅蜜問。於中二。先結前生後。</p>
</div>
<div class='div-orig'><p>菩薩如是為諸眾生而演說法。則自修習增長義利。不捨諸度。具足莊嚴波羅蜜道。</p>
</div>
<div class='div-commentary'><p style="margin-left:1em">【疏】正說法時。便具十度。設自修此。亦為利他。一向大悲。了平等故。通至佛果。故皆名道。</p>
<p style="margin-left:1em">○二正示不捨度相。十度即為十段。初檀。</p>
</div>
<div class='div-orig'><p>是時菩薩。為令眾生心滿足故。內外悉捨而無所著。是則能淨檀波羅蜜。</p>
</div>
<div class='div-commentary'><p style="margin-left:1em">【疏】皆先辨相。後是則下。結名。前四辨相中。先辨施等相。後無著等。辨波羅蜜相。</p>
<p style="margin-left:1em">○二戒。</p>
</div>
<div class='div-orig'><p>具持眾戒而無所著。永離我慢。是則能淨尸波羅蜜。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○三忍。</p>
</div>
<div class='div-orig'><p>悉能忍受一切諸惡。於諸眾生．其心平等。無有動搖。譬如大地能持一切。是則能淨忍波羅蜜。</p>
</div>
<div class='div-commentary'><p style="margin-left:1em">【疏】忍中諸惡。通於內外。其心下。契理平等。成波羅蜜。</p>
<p style="margin-left:1em">○四精進。</p>
</div>
<div class='div-orig'><p>普發眾業。常修靡懈。諸有所作．恆不退轉。勇猛勢力無能制伏。於諸功德不取不捨。而能滿足一切智門。是則能淨精進波羅蜜。</p>
</div>
<div class='div-commentary'><p style="margin-left:1em">【疏】精進中。普發眾業．是無餘修。亦利樂勤。常修靡懈。是長時修。恆不退轉．是無間修。上即加行勤也。勇猛莫制．是勇捍修。亦被甲勤。於諸已下。是顯度相。<span class='note-inline'>(【鈔】四精進中等者。此中攝於四修。及三精進。故疏雙配。細尋可知。)</span></p>
<p style="margin-left:1em">○五禪定。</p>
</div>
<div class='div-orig'><p>於五欲境．無所貪著。諸次第定．悉能成就。常正思惟．不住不出。而能銷滅一切煩惱。出生無量諸三昧門。成就無邊大神通力。逆順次第入諸三昧。於一三昧門入無邊三昧門。悉知一切三昧境界。與一切三昧三摩鉢底智印不相違背。能速入於一切智地。是則能淨禪波羅蜜。</p>
</div>
<div class='div-commentary'><p style="margin-left:1em">【疏】禪定中。文有十一句。一訶五欲。所以訶者。夫禪定虛凝。湛猶停海。高攀聖境．尚曰妄情。馳想五塵．豈當為道。云何訶之。色如熱金丸．執之則燒。聲如毒塗鼓．聞之必死。香如斃龍氣．齅之則病。味如沸熱蜜．䑛則爛傷。觸如臥師子．近之則嚙。此五欲者。得之無厭。如火益薪。亡國敗家．世世為害。過於怨賊。故不應著。況菩薩體此即如。復何所著。<span class='note-inline'>(【鈔】一訶五欲者。即天台止觀．依智論諸經．修正道前．立二十五方便。謂一具五緣。二訶五欲。三棄五蓋。四調五事。五行五法。五五二十五。今此但明訶五欲耳。況菩薩下。三無訶相。直順經文無貪著義。餘之方便。疏文不要。略示其名。言具五緣者。一持戒清淨。二衣食具足。三閑居靜處。四息諸緣務。五近善知識。言棄五蓋。前已有竟。調五事者。一調食。令不飢不飽。二調眠。不節不恣。三調身。令不寬不急。四調息。令不澁不滑。五調心。令不沈不舉。行五法者。一欲。二精進。三念。四巧慧。五一心。並類前後。其相可知。)</span>二入次第定。謂四禪四空。及滅受想。為九次第定。下十地離世間品具明。即一切門禪。<span class='note-inline'>(即一切門禪者。瑜伽三十三說。六度四等．各有九門。謂一自性。二一切。三難行。四一切門。五善士。六一切種。七遂求。八此世他世樂。九清淨。故彼頌云。自性一切難。一切門善士。一切種遂求。二世樂清淨。)</span>三安住理定。寂愛味住。智契不出。名正思惟。以見心性故。亦善士相。上二定體。即定自性。餘六定用。四消滅煩惱。通愛見慢等。故云一切。即清淨相。五出生諸定。如起信云。得此真如三昧。能生無量諸三昧門。上文云。一三昧生塵等定是也。即難行相。六引發神通。謂精義入神。以致用也。亦遂求相。七逆順自在。亦難行相。從滅定出。入非非想。乃至初禪。是名為逆。從初禪出．入第二禪。乃至滅定。是名為順。此中逆順。應各有超間。謂超一超二。乃至全超。文無者略。此亦名為師子游步三昧。<span class='note-inline'>(【鈔】名為師子等者。騰躍跳躑故。即智論百八三昧中第三名也。菩薩得是三昧。於一切三昧中。入出遲速。皆得自在。譬如眾獸遊戲之時。若見師子。率皆怖懼。師子戲時。於諸羣獸．強者則殺。伏者則放。菩薩亦如是。得是三昧。於諸外道。強者破之。信者度之。故名師子遊步三昧第一。)</span>八一多自在．攝一切定。應有四句。謂在一入一。在一入一切。在一切入一。在一切入一切。得其源故。九悉知定境。定境有三。一諸定所緣。二諸定分齊。三諸定境用。皆能知之。十者總結體用無違。言三昧者。此云等持。唯局有心而通散心。三摩鉢底。此云等至。通於有心及與無心。唯諸位定體。此二功德。名為等引。上二句定體。通於此三。六句定用．即是所引。言智印者。即一實相故。智論釋百八三昧中。第二名寶印三昧。謂與實相般若相應故。上二是定。此一是智。合即雙運。今菩薩隨在一定。即與一切三昧。此三無違。十一速入智地。亦即定果。以菩薩之定。事窮無邊。理極無際。故能速至一切智地。亦難行相。亦二世樂相。又上二三四．即現法樂住禪。次五引生功德禪。五亦饒益有情禪。後二通三。<span class='note-inline'>(又上二三下。上按文釋。今以三禪收之。以諸經論多用三故。如初會說。今當重釋。瑜伽四十三云。云何菩薩一切靜慮。謂此靜慮。略有二種。一者世間。二者出世間。復有三種。一者現法樂住等。論釋云。若諸菩薩所有靜慮。遠離一切分別。皆生身心輕安。最極寂靜。遠離掉舉。離諸愛味。泯一切相。當知是名現法樂住。若諸菩薩所有靜慮。能引能住種種殊勝。不可思議不可度量十方種性所攝等持。乃至若諸菩薩所有靜慮。能引能住一切菩薩解脫勝處徧處無礙解無諍願等不共功德。名能引等持功德靜慮。若諸菩薩所有靜慮。於諸有情。能引義利彼彼事業。與作助伴。下取意引。息苦除怖救護。讚三寶德。調伏有情。為第三靜慮。【校】皆生身心輕安。皆．嘉興藏鈔本作能。與瑜伽合。)</span></p>
<p style="margin-left:1em">○六般若。</p>
</div>
<div class='div-orig'><p>於諸佛所．聞法受持。近善知識．承事不倦。常樂聞法．心無厭足。隨所聽受．如理思惟。入真三昧．離諸僻見。善觀諸法．得實相印。了知如來無功用道。乘普門慧。入於一切智智之門。永得休息。是則能淨般若波羅蜜。</p>
</div>
<div class='div-commentary'><p style="margin-left:1em">【疏】般若中。句亦有十。前之三句。聞法近友。即聞所成慧。初句正明。二近友不倦。是聞慧緣。三樂聞無厭。是聞慧因。暫聞則已。慧不生故。四即思慧。學而後思。故云隨所聽也。內正作意。故云如理。五亦思擇慧。又於無煩惱中善決擇故。捨煩惱故。六善觀下。皆是修慧。此句悟入於如。七宿習思量故。了無功用道。八周備悟入一中一切等。名為普門。九入二智門。十總結已圓。故云休息。後三連環。<span class='note-inline'>(【鈔】後三連環者。以經云。一乘普門慧。二入於一切智智之門。三永得休息。此三乃似一句耳。故云連環。而義則別。故為三句。)</span>其中雖定慧互有。互相嚴故。而為門不同。若全雙運。故起信論合於六度。以為五門。<span class='note-inline'>(其中雖定慧下。二揀濫。以互有故。於中有六。一對前定門揀。如前中云。知三昧境．不違智印。入於智地。是定中慧。慧資定也。今此中有入真三昧。是定資慧也。若全下。引證成前。既合定慧。明必相資。)</span>後之方便．義亦準此。涉有不迷於空．則名方便。不厭有而觀空．便稱般若。豈令般若不能知有耶。方便若不觀空．何名方便．非唯此三。萬行皆爾。況般若能成萬行。何法而不用之。寂照盡於理極。不得一行無此君耳。所以開則萬行森然。泯則一不為一。得意則無所不通耳。<span class='note-inline'>(言不得一行無此君者。借外典語。晉書中說。王獻之好竹。到處即皆樹之。人問其故。答云。人生不得一日無此君耳。意在虛心貞節。歲寒不移。今明萬行不得暫時而無般若。)</span></p>
<p style="margin-left:1em">○七方便。</p>
</div>
<div class='div-orig'><p>示現一切世間作業。教化眾生而不厭倦。隨其心樂而為現身。一切所行皆無染著。或現凡夫．或現聖人．所行之行。或現生死．或現涅槃。善能觀察一切所作。示現一切諸莊嚴事而不貪著。徧入諸趣。度脫眾生。是則能淨方便波羅蜜。</p>
</div>
<div class='div-commentary'><p style="margin-left:1em">【疏】方便中亦有十種。一巧智現世為方便。二悲非愛見．故化而無厭。即悲智相導為方便。三依體起用。四非捨非受。故一切無染。五凡聖雙行。由雙非故。六行無住道。七觀察進趣。八現相不著。九徧入諸趣．即無生現生。十度脫眾生．是無化現化。初九拔濟。餘皆迴向。</p>
<p style="margin-left:1em">○八願。</p>
</div>
<div class='div-orig'><p>盡成就一切眾生。盡莊嚴一切世界。盡供養一切諸佛。盡通達無障礙法。盡修行徧法界行。身恆住盡未來劫。智盡知一切心念。盡覺悟流轉還滅。盡示現一切國土。盡證得如來智慧。是則能淨願波羅蜜。</p>
</div>
<div class='div-commentary'><p style="margin-left:1em">【疏】願中。亦有十願。前五後三．盡字為初。六身恆住盡劫海。七智盡心海。八盡窮有支。九盡現國土。十窮佛果智。此求菩提。前九利樂。若依三願。二三四五為自行願。六七為神通。初及八九為外化願。十通二利。皆云盡者。窮彼源故。</p>
<p style="margin-left:1em">○九力。</p>
</div>
<div class='div-orig'><p>具深心力。無有雜染故。具深信力。無能摧伏故。具大悲力。不生疲厭故。具大慈力。所行平等故。具總持力能以方便持一切義故。具辯才力。令一切眾生歡喜滿足故。具波羅蜜力。莊嚴大乘故。具大願力。永不斷絕故。具神通力。出生無量故。具加持力。令信解領受故。是則能淨力波羅蜜。<span class='note-inline'>(【校】總持力．纂要誤作總持九。)</span></p>
</div>
<div class='div-commentary'><p style="margin-left:1em">【疏】力中十句。各二。謂標名。釋義。一契理深心。是思擇力。染則無力。翻此故有。餘可準知。皆修習力。</p>
<p style="margin-left:1em">○十智。</p>
</div>
<div class='div-orig'><p>知貪欲行者。知瞋恚行者。知愚癡行者。知等分行者。知修學地行者。一念中知無邊眾生行。知無邊眾生心。知一切法真實。知一切如來力。普覺悟法界門。是則能淨智波羅蜜。</p>
</div>
<div class='div-commentary'><p style="margin-left:1em">【疏】智度中。識病．知根．順理．授法．名為智度。亦有十句。初四知病輕重。次三知根欲樂。一位。二行。三心。後三知法藥。<span class='note-inline'>(【校】藥．嘉興藏疏本作樂。)</span>一知理法。二知果法。三普覺法界。前七成就有情。後三現法樂住。</p>
<p style="margin-left:1em">○第八答前所念眾生．咸令得度問。於中分三。初結前起後。二正明化度。三結如本誓。今初。</p>
</div>
<div class='div-orig'><p>佛子。菩薩如是清淨諸波羅蜜時。圓滿諸波羅蜜時。不捨諸波羅蜜時。住大莊嚴菩薩乘中。隨其所念一切眾生．皆為說法。令增淨業而得度脫。</p>
</div>
<div class='div-commentary'><p style="margin-left:1em">【疏】初結前。清淨．約離障。圓滿．具事理。不捨．謂常相應。住大莊嚴者．總結十度為嚴。是大乘體。後隨其所念下。生後。由具前故。</p>
<p style="margin-left:1em">○二正明化度。</p>
</div>
<div class='div-orig'><p>墮惡道者．教使發心。在難中者．令勤精進。多貪眾生．示無貪法。多瞋眾生．令行平等。著見眾生．為說緣起。欲界眾生．教離欲恚惡不善法。色界眾生．為其宣說毗鉢舍那。無色界眾生．為其宣說微妙智慧。二乘之人．教寂靜行。樂大乘者．為說十力廣大莊嚴。</p>
</div>
<div class='div-commentary'><p style="margin-left:1em">【疏】文有十句。約為四類。初一<span class='note-inline'>(【校】一．應從嘉興藏南藏續藏作二。案疏意以三途八難屬初二惡果．與次三惡因等對舉。)</span>令離惡果。三塗除無間．皆容發心。如慈童女。二令勤修．則脫八難。值佛聞法。次三令離惡因。貪有二種。上偏語色貪。教修不淨。今通語貪財名等。故但云示無貪法。無貪法者。謂不淨觀空。少欲知足。二瞋亦二種。上偏語能為違害。故令修慈。今通瞋情非情。故觀同體。不應自瞋。三癡亦二種。已如上明。此約邪癡。令觀緣起。次三令離流轉。三界循環．皆可厭故。初欲恚害等．義見三地。二色界。雖定慧似均。然是定地。恐其滯寂．故為說觀。又無生正觀。令得無漏。三無色定多。故為說妙慧。又示諦觀。方得永出。後二示以三乘．隨機為說。又引權歸實。令知本寂。<span class='note-inline'>(【鈔】如慈童女者。智度論說。慈行童女．入海採寶。辭白其母。母不從志。相別。誤傷母一莖髮。便墮火盆地獄。自省無罪。獄主具示罪相。便發大心。見諸罪人．知同此罪。便請火盆。普為戴之。獄主瞋恚。以鐵叉擊頭。尋便命終。生於天上。貪有二種等者。略有此二。然準瑜伽二十六中。總有五種。論云。貪有五種。一於內身欲欲欲貪。二於外身淫欲．淫貪。三境欲境貪。四色欲色貪。五薩迦耶欲薩迦耶貪。釋曰。慈恩解初貪有二。一云。於自內身。初起欲界微少之欲。故名欲欲。次起重貪。故名欲貪。二云內身是自所欲之法。所以言於內身欲。於內身欲上起欲故。即能欲心。此名欲貪。則初一欲字是所欲。第二是能欲。第三欲字。是結名。釋曰。後解為勝。)</span></p>
<p style="margin-left:1em">○三結如本誓。</p>
</div>
<div class='div-orig'><p>如其往昔初發心時．見無量眾生墮諸惡道。大師子吼。作如是言。我當以種種法門．隨其所應而度脫之。菩薩具足如是智慧。廣能度脫一切眾生。</p>
</div>
<div class='div-commentary'><p style="margin-left:1em">【疏】結如本誓。故能真度。師子吼者決定度故。</p>
<p style="margin-left:1em">○第九答前紹三寶種使不斷絕問。</p>
</div>
<div class='div-orig'><p>佛子。菩薩具足如是智慧。令三寶種永不斷絕。所以者何。</p>
<p>菩薩摩訶薩教諸眾生發菩提心。是故能令佛種不斷。常為眾生開闡法藏。是故能令法種不斷。善持教法無所乖違。是故能令僧種不斷。</p>
<p>復次悉能稱讚一切大願。是故能令佛種不斷。分別演說因緣之門。是故能令法種不斷。常勤修習．六和敬法。是故能令僧種不斷。</p>
<p>復次於眾生田中下佛種子。是故能令佛種不斷。護持正法不惜身命。是故能令法種不斷。統理大眾無有疲倦。是故能令僧種不斷。</p>
<p>復次於去來今佛所說之法。所制之戒。皆悉奉持心不捨離。是故能令佛法僧種永不斷絕。</p>
</div>
<div class='div-commentary'><p style="margin-left:1em">【疏】文分為二。初仍前總標。二所以下。徵釋所由。由化眾生。入三寶海。故能紹前。令不斷也。文有四番。為成十句。前九別明。後一總結。就初三番。釋通總別。然皆後後轉深前前。通者。通在諸位。別者。初在十信。次居三賢。後約登地。三番佛種。差別云何。初教發心。令具因性。未發唯有本住性故。次讚大願。令成因行。令所發心。不退轉故。言大願者。謂求菩提願。利樂有情願。又防惡願．如戒經說。有進善願。如常所明。三下佛種子。令成佛智。謂證真如。成無漏故。上約別顯。通者。發菩提心。總有三心。謂即大悲。大願。大智。初番為總。已含大悲。次番是願。後番是智。謂示妙理。令暫見心性．成金剛種。<span class='note-inline'>(【鈔】又防惡願等者。梵網經云。發十願已。持佛禁戒。作是願言。寧以此身投熾然猛火大坑。及上刀山。終不以毀犯三世諸佛經律。與一切女人作不淨行。有十二願。兼結云。願一切眾生皆得成佛。為十三願。)</span>三番法種差別相者。初開法藏。令教不斷。次說因緣。令義不斷。後具四種護。令教理行證。皆悉不斷。復次初雖領教。未發真解。次具解行．未能證故。三番僧種。有何差別。初受法無乖。始墮僧數。次修六和敬。僧行已成。後統理大眾。令僧清淨。復次初雖奉教．解行未具。未是真和。次雖具解行．未離眾怖．不能控御。言六和者。三業為三．及戒見利。謂身和同集。口和無諍。意和無違。見和同解。戒和同奉。利和同均。又約菩薩三業同慈。六皆同體真實和也。一切恭敬。令僧久住。<span class='note-inline'>(言六和者下。別釋六和敬。先依律釋。正在小乘。義通入小。又約菩薩下。後約菩薩明。則外同他善．謂之為和。內自謙卑．名之為敬。言三業同慈者大小異故。又三名行和。無有利和。一同戒和敬。菩薩通達實相。知罪不可得。為欲安立眾生。於實相理。以戒方便。巧同一切。持諸戒品。無有乖諍。亦知眾生同此戒善．不斷不常。未來必得菩提大果。是以敬之如佛。故說同戒以為和敬。二同見和敬。菩薩通達實相。不得諸法。不知不見。為欲安立眾生於實相正見。方便巧同一切種種知見。無有乖諍。亦知眾生因此知見分別增進開解。必得種智圓明。是以敬之如佛。故說同見以為和敬。三同行和敬。菩薩通達實相。無念無行。為欲安立眾生於實相正行。方便巧同一切．修種種行．無有乖諍。亦知眾生因此諸行．漸積功德。皆當成佛。是以敬之如佛。故說同行為和敬。四身慈和敬。菩薩住於無緣大慈．以修其身。慈善根力。能不起滅定。現諸威儀。與一切樂。故身與九道和同。亦知前所得樂眾生。悉有佛性。未來必定當得金剛之身。是以敬之如佛。故說身慈以為和敬。五口慈和敬。菩薩以無緣平等大慈．以修其口。慈善根力。能不起滅定。普出一切音聲言辭。與一切樂。故口與九道和同。亦知前所得樂眾生。悉有佛性。未來必定當得無上口業。是以敬之如佛。故說口慈為和敬。六意慈和敬。菩薩之心。常在無緣大慈三昧．以修於意。慈善根力。能不起滅定。現諸心意。與眾生樂。故意與九道同和。亦知前所得樂眾生。悉有佛性如來藏理。未來必定當得心如佛心。是以敬之如佛。故說意慈為和敬也。)</span>後總句者。弘法奉戒．三學兼修。則不斷三寶。化化不絕。<span class='note-inline'>(【校】上疏謂示妙理。纂要誤作謂是妙理。上鈔外同他善．纂要誤作外同地善。又漸積功德．纂要誤作漸積巧德。)</span></p>
<p style="margin-left:1em">○第十答前善根方便皆悉不空問。先略。後廣。</p>
</div>
<div class='div-orig'><p>菩薩如是紹隆三寶。一切所行無有過失。隨有所作。皆以迴向一切智門。是故三業皆無瑕玷。無瑕玷故．所作眾善。所行諸行。教化眾生隨應說法。乃至一念無有錯謬。皆與方便智慧相應。悉以向於一切智智。無空過者。</p>
</div>
<div class='div-commentary'><p style="margin-left:1em">【疏】略中分三。初結前生後。謂由能紹三寶故。所行無失。二隨有下。由不空故．三業無瑕。謂所作迴向．是不空業。三無瑕玷故下。由無瑕故．不空所作。反覆相成。玉之內病曰瑕。瑕謂體破。外病曰玷。玷謂色污。以顯三業內外無失。故白圭之玷。尚可磨也。三業之玷．不可為也。初句牒前。次所作下。示無瑕相。後皆與下。顯不空相。方便有慧。方便不空。慧有方便。慧亦不空。此辨所行不空。迴向智智。辨趣果不空。<span class='note-inline'>(【鈔】方便不空者。即側用淨名有慧方便解句。下句即有方便慧解。即涉有不迷於空。是方便有慧。觀空不迷於事。即慧有方便也。)</span></p>
<p style="margin-left:1em">○第二廣明有二。初明自業不空。後辨利他不空。今初。</p>
</div>
<div class='div-orig'><p>菩薩如是修習善法。念念具足十種莊嚴。</p>
<p>何者為十。</p>
<p>所謂身莊嚴隨諸眾生所應調伏而為示現故。語莊嚴斷一切疑皆令歡喜故。心莊嚴於一念中入諸三昧故。佛剎莊嚴一切清淨離諸煩惱故。光明莊嚴放無邊光普照眾生故。眾會莊嚴普攝眾會皆令歡喜故。神通莊嚴隨眾生心自在示現故。正教莊嚴能攝一切聰慧人故。涅槃地莊嚴於一處成道周徧十方悉無餘故。巧說莊嚴隨處隨時隨其根器為說法故。</p>
<p>菩薩成就如是莊嚴。於念念中身語意業皆無空過。悉以迴向一切智門。</p>
</div>
<div class='div-commentary'><p style="margin-left:1em">【疏】初中雖明不空。義兼無失。以一切清淨。離煩惱故。又此無失即自業不空順止寂故。文有標徵釋結。釋中皆先標後釋。初四依正莊嚴。次六攝化莊嚴。言涅槃地者。以涅槃嚴地也。謂隨有成道入涅槃處。當知其地即是金剛。今於一切處成。則無非金剛也。標云涅槃。釋云成道。文影略耳。</p>
<p style="margin-left:1em">○二利他不空。</p>
</div>
<div class='div-orig'><p>若有眾生見此菩薩。當知亦復無空過者。以必當成阿耨多羅三藐三菩提故。若聞名。若供養。若同住。若憶念。若隨出家。若聞說法。若隨喜善根。若遙生欽敬。乃至稱揚讚歎名字。皆當得阿耨多羅三藐三菩提。佛子。譬如有藥。名為善見。眾生見者眾毒悉除。菩薩如是成就此法。眾生若見。諸煩惱毒皆得除滅。善法增長。</p>
</div>
<div class='div-commentary'><p style="margin-left:1em">【疏】於中有法喻合。文則可知。佛與菩薩。俱益不空。今不見者。不宜見故。見不益者。無行力故。亦遠益故。上來並答所成行體竟。</p>
<p style="margin-left:1em">○大科第二答行成德用。前文有二。今亦二段。第一答以行成因德。二答以因成果德。今初。</p>
</div>
<div class='div-orig'><p>佛子。菩薩摩訶薩住此法中。勤加修習。以智慧明滅諸癡暗。以慈悲力．摧伏魔軍。以大智慧及福德力．制諸外道。以金剛定．滅除一切心垢煩惱。以精進力．集諸善根。以淨佛土諸善根力。遠離一切惡道諸難。以無所著力．淨智境界。以方便智慧力。出生一切菩薩諸地諸波羅蜜。及諸三昧。六通．三明．四無所畏．悉令清淨。以一切善法力．成滿一切諸佛淨土．無邊相好。身語及心．具足莊嚴。以智自在觀察力．知一切如來力無所畏不共佛法悉皆平等。以廣大智慧力。了知一切智智境界。以往昔誓願力．隨所應化．現佛國土．轉大法輪。度脫無量無邊眾生。</p>
</div>
<div class='div-commentary'><p style="margin-left:1em">【疏】具答十二問。各有二句。上句答下句。上云修何滅癡。今答以智。他皆倣此．二用慈降魔。夫欲害人．反招自害。苟欲安人．則物我俱安。故柔勝剛。弱勝強。以慈安一切。惡魔無以施害。慈善根力。其功叵量。三福則怖之以威。智則屈之以辨。次四後四。文並可知。八以方便智慧出生是答。一切菩薩已下。即是所問。準上文中。此有七事。今波羅蜜下。欠總持句。然方便有二。若加行方便。出生地度。若善巧方便。亦生諸度。及餘五法。智亦有二。若根本智。即成內證。若後得智。即成業用。是故此二．出生此七。言清淨者。治彼障故。</p>
<p style="margin-left:1em">○二佛子下。答以因成果德。</p>
</div>
<div class='div-orig'><p>佛子。菩薩摩訶薩勤修此法。次第成就諸菩薩行。乃至得與諸佛平等。</p>
</div>
<div class='div-commentary'><p style="margin-left:1em">【疏】於中亦二。先結因成果。謂但勤修上來諸行。則能次第從因得果。</p>
</div>
<div class='div-orig'><p>於無邊世界中．為大法師。護持正法。</p>
</div>
<div class='div-commentary'><p style="margin-left:1em">【疏】二答所成之德。謂護持正法。但當勤修上來以行成因之德。自當成後護持法等諸德。故乘前結因成德明之。答上十句。文分九段。第一答初總句。如來法藏。守護開演。</p>
</div>
<div class='div-orig'><p>一切諸佛之所護念。</p>
</div>
<div class='div-commentary'><p style="margin-left:1em">【疏】二佛所護念故。則答眾魔外道．無能沮壞。以佛護故。</p>
</div>
<div class='div-orig'><p>守護受持廣大法藏。獲無礙辯。深入法門。</p>
</div>
<div class='div-commentary'><p style="margin-left:1em">【疏】三答攝持正法。無有窮盡。</p>
</div>
<div class='div-orig'><p>於無邊世界大眾之中．隨類不同．普現其身。色相具足。最勝無比。以無礙辯．巧說深法。其音圓滿。善巧分布故。能令聞者。入於無盡智慧之門。</p>
</div>
<div class='div-commentary'><p style="margin-left:1em">【疏】四答於一切世界中演說法時。十王敬護。謂身勝音巧。令聞者入智故。</p>
</div>
<div class='div-orig'><p>知諸眾生心行煩惱而為說法。所出言音具足清淨故。一音演暢。能令一切皆生歡喜。</p>
</div>
<div class='div-commentary'><p style="margin-left:1em">【疏】五答舉世同欽。稱機令喜故。</p>
</div>
<div class='div-orig'><p>其身端正。有大威力故。處於眾會。無能過者。</p>
</div>
<div class='div-commentary'><p style="margin-left:1em">【疏】六答菩薩愛敬。端正有德故。其佛灌頂。在前第二佛護之中。</p>
</div>
<div class='div-orig'><p>善知眾心故．能普現身。善巧說法故．音聲無礙。得心自在故．巧說大法．無能沮壞。得無所畏故．心無怯弱。於法自在故．無能過者。於智自在故．無能勝者。般若波羅蜜自在故．所說法相不相違背。辯才自在故．隨樂說法．相續不斷。陀羅尼自在故．決定開示諸法實相。辯才自在故．隨所演說．能開種種譬喻之門。大悲自在故．勤誨眾生心無懈息。大慈自在故．放光明網悅可眾心。</p>
</div>
<div class='div-commentary'><p style="margin-left:1em">【疏】七答得善根力。增長白法。於中先總明三業。後得心下。別顯十種自在。皆是善根。其十自在之能。並是增長白法。</p>
</div>
<div class='div-orig'><p>菩薩如是處於高廣師子之座．演說大法。唯除如來及勝願智諸大菩薩。其餘眾生無能勝者。無見頂者。無映奪者。欲以難同令其退屈。無有是處。</p>
</div>
<div class='div-commentary'><p style="margin-left:1em">【疏】八答開演如來甚深法藏。</p>
</div>
<div class='div-orig'><p>佛子。菩薩摩訶薩得如是自在力已。假使有不可說世界量廣大道場滿中眾生。一一眾生威德色相。皆如三千大千世界主。菩薩於此纔現其身。悉能映蔽如是大眾．以大慈悲安其怯弱。以深智慧察其欲樂。以無畏辯為其說法。能令一切皆生歡喜。</p>
</div>
<div class='div-commentary'><p style="margin-left:1em">【疏】九答攝持正法以自莊嚴。於中初明自嚴。</p>
</div>
<div class='div-orig'><p>何以故。佛子。菩薩摩訶薩成就無量智慧輪故。成就無量巧分別故。成就廣大正念力故。成就無盡善巧慧故。成就決了諸法實相陀羅尼故。成就無邊際菩提心故。成就無錯謬妙辯才故。成就得一切佛加持深信解故。成就普入三世諸佛眾會道場智慧力故。成就知三世諸佛同一體性清淨心故。成就三世一切如來智．一切菩薩大願智．能作大法師。開闡諸佛正法藏及護持故。</p>
</div>
<div class='div-commentary'><p style="margin-left:1em">【疏】次徵後釋。以攝正法故。有十句德。亦即是前所成之德。可思準之。</p>
<p style="margin-left:1em">○第二重頌分。</p>
</div>
<div class='div-orig'><p>爾時法慧菩薩。欲重宣其義。承佛神力而說頌言。</p>

<div class="lg regular" style="margin-left:0em;"><div class='lg-row'>心住菩提集眾福　常不放逸植堅慧　正念其意恒不忘　十方諸佛皆歡喜</div>
<div class='lg-row'>念欲堅固自勤勵　於世無依無退怯　以無諍行入深法　十方諸佛皆歡喜</div>
</div></div>
<div class='div-commentary'><p style="margin-left:1em">【疏】十頌分二。初六偈頌前十種所成行體。後四偈頌行所成德。前中初二偈頌佛喜。於中初半頌不放逸。餘頌佛喜。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛歡喜已堅精進　修行福智助道法　入於諸地淨眾行　滿足如來所說願</div>
</p></div>
<div class='div-commentary'><p style="margin-left:1em">【疏】二有一頌頌入地。及大行大願。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如是而修獲妙法　既得法已施羣生　隨其心樂及根性　悉順其宜為開演</div>
</p></div>
<div class='div-commentary'><p style="margin-left:1em">【疏】三一頌。頌菩薩藏。及所應化而為說法。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩為他演說法　不捨自己諸度行　波羅蜜道既已成　常於有海濟羣生</div>
</p></div>
<div class='div-commentary'><p style="margin-left:1em">【疏】四一頌。頌不捨自行諸度。及所念眾生。皆令得度。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>晝夜勤修無懈倦　令三寶種不斷絕</div>
</p></div>
<div class='div-commentary'><p style="margin-left:1em">【疏】五半頌。頌不斷三寶。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>所行一切白淨法　悉以迴向如來地</div>
</p></div>
<div class='div-commentary'><p style="margin-left:1em">【疏】六半頌。頌善根方便。皆悉不空。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩所修眾善行　普為成就諸羣生　令其破暗滅煩惱　降伏魔軍成正覺</div>
</p></div>
<div class='div-commentary'><p style="margin-left:1em">【疏】二菩薩所修下。頌行所成德。初一頌初行所成因德。<span class='note-inline'>(【校】因德．纂要及金陵會本誤作因果。茲據嘉興藏南藏疏本及續藏會本改正。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是修行得佛智　深入如來正法藏　為大法師演妙法　譬如甘露悉霑灑</div>
<div class='lg-row'>慈悲哀愍徧一切　眾生心行靡不知　如其所樂為開闡　無量無邊諸佛法</div>
</div></div>
<div class='div-commentary'><p style="margin-left:1em">【疏】後有三偈。頌以因成果德。於中初二頌。通頌前之八段。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>進止安徐如象王　勇猛無畏猶師子　不動如山智如海　亦如大雨除眾熱</div>
</p></div>
<div class='div-commentary'><p style="margin-left:1em">【疏】後一頌。別頌第九答攝持正法<span class='corr'>以自</span>莊嚴。以喻而顯。一身儀安諦。頌前現身。次辯德威猛．頌前以無畏辯。三心定不動。頌安其怯弱。四智深如海。頌以深智慧。五法雨滅障。頌前而為說法。</p>
<p style="margin-left:1em">○第三明結說分。</p>
</div>
<div class='div-orig'><p>時法慧菩薩。說此頌已．如來歡喜。大眾奉行。</p>
</div>
<div class='div-commentary'><p style="margin-left:1em">【疏】謂契理合機。故佛喜眾奉也。<span class='note-inline'>(第三會竟。)</span></p>
</div></div>
<p class='juan'>大方廣佛華嚴經疏論纂要卷第三十六</p>
</div><!-- end of div[@id='body'] -->
</body></html>