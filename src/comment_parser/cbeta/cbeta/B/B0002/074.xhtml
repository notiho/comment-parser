<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu168' />
<p class='juan'>大方廣佛華嚴經疏論纂要卷第七十四</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu169' />
<div class='div-other'><a id='mulu170' />
<div class='div-orig'><p class="head2">十定品第二十七<span class='note-inline'>(之一)</span></p>
</div>
<div class='div-commentary'><p style="margin-left:1em">○初明來意。</p>
<p style="margin-left:1em">【疏】先辨會來。會來有二。一約圓融。謂前明普門中所具差別正位。故寄歷人天。今明位後德用．不離普門．是則會別入普。有此會來。重會普光．意在斯矣。等妙二位．全同如來普光明智故。二約次第。前明十地。今顯等妙二覺故來。以極果由於始信。故重會普光。謂前依本不動智體起差別之位。今位極成果。不離本智之因。後出現因果。因是果中之因．得果不捨因故。果是果中之果．大用無涯故。二品來者。為答第二會中十定問故。<span class='note-inline'>(【鈔】謂前等者。此中意有三節。初第二會為所依普門。次四會即普門差別。此會即會別歸普。初即根本。次即依本起末。後即會末歸本。故言重會普光。意在斯矣。等妙二位者。結成入普所以。以此會說等妙二覺。二覺全同普光明智。即是會歸之義。問。等覺同妙覺。於理可然。妙覺之外。何有如來普光明智為所同耶。答。說等覺。說妙覺。即是約位。普光明智．不屬因果。該通因果。其猶自覺聖智．超絕因果。故七卷楞伽。妙覺位外。更立自覺聖智之位。亦猶佛性。有因。有果。有因因。有果果。以因取之。是因佛性。以果取之。是果佛性。然則佛性非因非果。普光明智。亦復如是。體絕因果。為因果依。果方究竟。故云如來普光明智。【校】其猶．纂要嘉興藏續藏金陵本作其由。茲從南藏。)</span></p>
<p style="margin-left:1em">○第二釋名。</p>
<p style="margin-left:1em">【疏】會名有二。約處。名重會普光明殿會。由第二會已曾會此故。重意如前。約法名說普法會。二品名者。定謂心一境性。十是數之圓極。以普賢深定。妙用無涯。寄十以顯無盡。故云十定品。即帶數釋。</p>
<p style="margin-left:1em">○三宗趣。</p>
<p style="margin-left:1em">【疏】宗趣者。會以普賢因果德用圓備為宗。令物證入為趣。品以普賢三昧無礙自在無邊大用而為宗趣。</p>
<p style="margin-left:1em">【論】此品佛自說十定之名。普賢說十定之用。以明佛根本智是體。普賢差別智是用故。明一切施為．不離根本智之大定體故。以是義故。還於根本智普光明殿中說寂用之門。將釋此品。約作五門分別。一釋會來意。二釋欲說此會重敘摩竭提國初成佛之所由。三明何因緣故在此普光明殿中說此十一品經。四明次第釋十一品之大意。第一釋會來意者。以從此普光明大智殿中起信。以不動智為升進修行。至十地十一地．道滿行周。至於佛果．不離本智。是故此會須來。明不移因也。為時不移。智不移。行不移。因果一體故。還教善財見慈氏。慈氏還令却見文殊。及入普賢身是也。第二釋欲說此會．何故重敘摩竭提國初成佛之所由者。經云。爾時世尊在摩竭提國．阿蘭若法菩提場中．始成正覺．於普光明殿．入剎那際三昧者。明初成佛．及四十九年中所轉法輪．并從天下降。總不出一剎那。時不移不遷故。恐後眾生失其本意。妄生遷移。故須重敘。明始末無時可遷故。此明三世諸佛．一切眾生．總同一箇不遷之體。從初信進修行。經過五位。總不移初時歲月日時．及佛根本智法故。第三明何因緣故．在此普光明殿說此十一品經。釋曰。為明初會菩提場始成正覺。是佛舉自始成之果勸修。第二會普光明殿。明是如來大智自果所居之報宅。說十箇智佛．以不動智佛為首．以為信進修行之門。令初發菩提心者。從此普光明大智宅．起信進修行。畢竟不離如來本智本行本時．還成本佛．萬事依舊。故於此十地後．在於本信心處．說此十一品經。用明因果依本．時日歲月總依本故。故於此處說十一品經。此十一品經．總明成佛之際所有境界故。即是明能發菩提心者自成佛故。無異初會中毗盧遮那佛故。依樣倣修．一如本故。為約智無時．十方一切古今諸佛．總與如今始發心者．一時成佛故。以智照之可見。情識聞之即迷。是故表依本如是。還於本處．說佛果始終之門。以表法界體中始末同際說也。此乃約實論之。不順凡情之教．說多劫也。第四明次第釋十一品之大意者。一明十定品。是古今一切諸佛寂用徧周無時之大體也。二明十通品。是古今諸佛普光明智利生自在及報業之神通徧周。三十忍品。是十方古今諸佛自體無作法身。一切法無生隨行之忍門。四阿僧祇品。五隨好光明功德品。是明佛果所迷二愚之法。以此二品經．是如來自說。六如來壽量品。是一切諸佛隨眾生根性長短所現不同之壽。而自報命．與虛空之齊年。七菩薩住處品。是佛果攝眾生之分界。明菩薩行門常不斷故。八不思議法品。明一切十方古今諸佛智德難思。非情識之測度。九如來十身相海品。明佛報身依正二果難量。十普賢行品。明十方一切古今諸佛．共所行自利利他之行周故。十一如來出現品。明五位修行者升進位滿。自佛出興。出世入纏。二行圓滿。文殊是主出纏智慧。普賢是主入俗行周。於此品中二行圓滿。故令二人．自相問答。說此出現之門。已上十一品經大意如是。一一隨文別釋。更當重明。</p>
<p style="margin-left:1em">○四正釋文。此會有十一品經。分二。前六明因圓。後五明果滿。若依古德前九明生解因果。後二明平等因果。前中亦二。前六品明位後因相。後三品明差別果相。然六品之因。若約次第。與前五會．俱是差別之因。若約圓融．等同果相。故與果同會。果是對因之果．與因同會。平等因果．由差別成。亦與此同會。<span class='note-inline'>(【鈔】然六品下。解妨難。此有二難。今初正通重會之難。謂有難云。若約差別因果者。因因不同。因與果異。如何等覺之因．與妙覺果同會而說。故今答云。若約差別．不合同會。有圓融義．所以得同。故云。若約圓融．等同果相故。果是對因下。二有難云。若爾。因是圓融．可同果會。果是差別之果．何得同因會耶。故今答云。只緣是差別果。對因說果。是相待之果。劣故同因會。又復難云。對因之果．劣故同因之會。平等因果．因果俱勝。何同此會。故今通云。平等因果．由差別成。若無差別．平等無依。故須同會。)</span>今初。此因即是等覺。然文有等覺之義．而無等覺之名者。以此等覺．亦即十地之勝進故。是以諸教開合不同。仁王等合此勝進入於十地。是以不立等覺。故教化品中．約五忍分位。於寂滅忍．唯有上下。下忍中行．名為菩薩。即第十地。上忍中行．為薩婆若。此謂如來。若依瓔珞。開此勝進為無垢地。即是等覺。然等覺照寂。妙覺寂照。又賢聖覺觀品中．<span class='note-inline'>(【鈔】覺觀．準瓔珞經．應從嘉興藏南藏疏本及續藏會本作學觀。下鈔各本皆誤作覺觀。)</span>說六種性及六堅．六忍等。瑜伽具有二義。七十八引深密經說十一地。第十法雲。十一說名佛地。唯有二十二愚。得佛地時．由斷二愚。一於一切所知境極微細著愚。即俱生極微細所知障種。二極微細礙愚。即是任運煩惱障種。斷此便能證大菩提。更不別說等覺斷證。論復有文。亦立等覺。又菩薩地云。此菩薩雖已修行。功德海滿。由未能捨三種法故。不名妙覺。一由未捨劣無漏法。二由未捨白淨無記法。三由未捨有漏善法。至妙覺位．方捨此三。<span class='note-inline'>(說六種性者。即彼經第一品。當第三賢聖覺觀品經云。佛子。六種性者。是一切菩薩功德瓔珞。莊嚴菩薩二種法身。菩薩所有百萬阿僧祇功德行瓔珞。若一切菩薩不入瓔珞功德門．得入正位者。無有是處。佛子。性者。所謂習種性。性種性。道種性。聖種性。等覺性。妙覺性。釋曰。一習種性。即十住。二性種性。即十行。三道種性。即十迴向。四聖種性。即十地。五六可知。復名六堅者。謂信堅。法堅。修堅。德堅。頂堅。覺堅。頂堅即等覺。覺堅即妙覺。六忍者。經云。復名六忍。信忍。法忍。修忍。正忍。無垢忍。一切智忍。而言等者。等取六慧。六觀。經云。復名六慧。聞慧。思慧。修慧。無相慧。照寂慧。寂照慧。經云。復次六觀。住觀。行觀。向觀。地觀。無相觀。一切種智觀。)</span>今經欲顯開合無礙。故存其義。不彰其名。下離世間品智慧助道具中。既云隨順六堅固法。有等覺明矣。文中分二。前三品正答前問。後三品總顯深廣。今初分二。前二品明業用廣大。後一品明智慧深玄。前中亦二。初品就定明用。後品就通明用。前中分五。一序分。二請分。三示說者分。四本分。五說分。初中三。初總顯三成就。二別顯三成就。三別顯眾成就。今初。</p>
</div>
<div class='div-orig'><p>爾時世尊。在摩竭提國阿蘭若法菩提場中。</p>
</div>
<div class='div-commentary'><p style="margin-left:1em">○二別顯三成就。</p>
</div>
<div class='div-orig'><p>始成正覺。</p>
<p>於普光明殿。</p>
<p>入剎那際諸佛三昧。</p>
<p>以一切智自神通力現如來身。</p>
<p>清淨無礙。</p>
<p>無所依止．無有攀緣。</p>
<p>住奢摩他．最極寂靜。</p>
<p>具大威德。</p>
<p>無所染著。</p>
<p>能令見者．悉得開悟。</p>
<p>隨宜出興．不失於時。</p>
<p>恒住一相。所謂無相。</p>
</div>
<div class='div-commentary'><p style="margin-left:1em">【疏】二分三。初約主顯時。</p>
<p style="margin-left:1em">二於普光明下。約主彰處。</p>
<p style="margin-left:1em">三入剎那下。就德顯主。於中十句。即攝二十一種功德中二十別句。總句．即前始成正覺故。<span class='note-inline'>(【鈔】二十一種功德。要尋升兜率品。自當曉之。然此段文．亦是古德所不能知。今以攝佛功德釋之．有如符契。智者當曉。)</span>一入剎那際三昧者。即窮法真源。謂時之極促．名曰剎那。窮彼剎那．時相都寂。無際之際．名剎那際。即攝二句。謂二行永絕．及達無相法。若有二行．則有剎那。二行既絕．則剎那無際。由達清淨真如本無相故。所以此中特名入剎那際者。為顯將說等覺位故。菩薩地盡。唯有果累無常。生相未寂。猶名識藏。若以無間智．覺心初起。心無初相。遠離微細念故。即無剎那。若入此際．即見心性常住。名究竟覺。故云諸佛三昧。亦顯差別歷位．不離最初剎那際故。<span class='note-inline'>(所以此中者。有二。一總徵說意。前後歎德皆無故。菩薩地盡下。二釋剎那際。然有二釋。初以本業起信．參而釋之。菩薩地盡．是起信文。義通二處。言唯有果累無常者。即本業下卷經云。菩薩爾時住大寂門中。登大山臺。入百千三昧。證佛儀用。唯有果累無常。生滅二心。心心無為。行過十地。解與佛同。坐佛坐處等。釋曰。果累無常生滅者。未轉依位。變易生死．名為果累。體是無常。有生滅也。言生相未寂者。即起信意。業相未亡也。猶名識藏者。亦起信意。未顯現法身故。上辨等覺尚有剎那。未至其際。若以無間下。釋成際義。剎那盡處．名之為際。故云即無剎那。亦起信文。前已曾引。若入此下。釋諸佛三昧。亦起信文。應有問言。上云菩薩地盡是等覺者。何名諸佛三昧。故引此文．成諸佛義。亦顯前來差別下。是第二義。上約合前後無際。今明後際不離初際。是窮生死之本際。)</span></p>
<p style="margin-left:1em">二以一切智自神通力．現如來身。者依通起。用此攝二。句一切智通．即住於佛住。謂由一切智無有功用自神通力．常作佛事故。次現如來身．即攝得佛平等。謂依上一切智現身．利樂有情故。</p>
<p style="margin-left:1em">三清淨無礙．攝三句。謂清淨攝二句。一攝到無障處。謂慣習覺慧．永斷所治．故云清淨。二攝不可轉法。由清淨故．他不能轉。無礙者．即所行無礙。世間八法不能礙故。</p>
<p style="margin-left:1em">四無所依止．無有攀緣。即立不思議。謂雖立教法．不依世間故。非諸世間所能攀緣故。</p>
<p style="margin-left:1em">五住奢摩他．最極寂靜。即普見三世。以見三世平等．如理無異．為最寂靜。</p>
<p style="margin-left:1em">六具大威德。即身恆充滿一切世間。現受用變化身．大利樂故。</p>
<p style="margin-left:1em">七無所染著。即智恆明達一切諸法。謂於諸法善決定故．無有染也。</p>
<p style="margin-left:1em">八能令見者．悉得開悟。此攝二句。一攝了一切行。謂知有情性行差別．隨開悟故。二攝除一切疑。謂知彼遠劫微少善根．亦令開悟故。</p>
<p style="margin-left:1em">九隨宜出興．不失於時。亦攝二句。一攝無能測身。謂如其勝解而示現身。如摩尼珠。名隨宜出生不失於時。二攝一切菩薩等所求智。謂調伏有情．攝受付囑等．皆不失時故。</p>
<p style="margin-left:1em">十恆住一相．所謂無相。攝餘五句。謂到佛究竟無二彼岸等。隨義雖殊。皆由一相無相而成。可以意得。餘如升兜率品辨。</p>
<p style="margin-left:1em">○第三別顯眾成就。</p>
</div>
<div class='div-orig'><p>與十佛剎微塵數菩薩摩訶薩俱。靡不皆入灌頂之位。具菩薩行。等於法界．無量無邊。獲諸菩薩普見三昧。大悲安隱一切眾生。神通自在．同於如來。智慧深入．演真實義。具一切智．降伏眾魔。雖入世間。心恆寂靜。住於菩薩無住解脫。其名曰。金剛慧菩薩。無等慧菩薩。義語慧菩薩。最勝慧菩薩。常捨慧菩薩。那伽慧菩薩。成就慧菩薩。調順慧菩薩。大力慧菩薩。難思慧菩薩。無礙慧菩薩。增上慧菩薩。普供慧菩薩。如理慧菩薩。善巧慧菩薩。法自在慧菩薩。法慧菩薩。寂靜慧菩薩。虛空慧菩薩。一相慧菩薩。善慧菩薩。如幻慧菩薩。廣大慧菩薩。勢力慧菩薩。世間慧菩薩。佛地慧菩薩。真實慧菩薩。尊勝慧菩薩。智光慧菩薩。無邊慧菩薩。念莊嚴菩薩。達空際菩薩。性莊嚴菩薩。甚深境菩薩。善解處非處菩薩。大光明菩薩。常光明菩薩。了佛種菩薩。心王菩薩。一行菩薩。常現神通菩薩。智慧芽菩薩。功德處菩薩。法燈菩薩。照世菩薩。持世菩薩。最安隱菩薩。最上菩薩。無上菩薩。無比菩薩。超倫菩薩。無礙行菩薩。光明燄菩薩。月光菩薩。一塵菩薩。堅固行菩薩。霔法雨菩薩。最勝幢菩薩。普莊嚴菩薩。智眼菩薩。法眼菩薩。慧雲菩薩。總持王菩薩。無住願菩薩。智藏菩薩。心王菩薩。內覺慧菩薩。住佛智菩薩。陀羅尼勇健力菩薩。持地力菩薩。妙月菩薩。須彌頂菩薩。寶頂菩薩。普光照菩薩。威德王菩薩。智慧輪菩薩。大威德菩薩。大龍相菩薩。質直行菩薩。不退轉菩薩。持法幢菩薩。無忘失菩薩。攝諸趣菩薩。不思議決定慧菩薩。遊戲無邊智菩薩。無盡妙法藏菩薩。智日菩薩。法日菩薩。智藏菩薩。智澤菩薩。普見菩薩。不空見菩薩。金剛踊菩薩。金剛智菩薩。金剛燄菩薩。金剛慧菩薩。普眼菩薩。佛日菩薩。持佛金剛祕密義菩薩。普眼境界智莊嚴菩薩。如是等菩薩摩訶薩十佛剎微塵數。往昔皆與毗盧遮那如來同修菩薩諸善根行。</p>
</div>
<div class='div-commentary'><p style="margin-left:1em">【疏】眾成就中五。一舉數。二靡不下。歎德。三其名下。列名。四如是等下。結數。五往昔下。集意。歎德中十一句。初二句總。位極行圓故。餘九為別。前四自分德。初二行相。一深。二廣。後二行體。一定。二悲。後五勝進德。前三同佛三業大用。可知。後二同佛無住涅槃。初句釋。謂不住涅槃．故入世間。不住生死．故心恆寂靜。後句結德屬人。三列名中。一百菩薩。初有三十同名慧者。表純德故。念莊嚴下七十菩薩別名者。表雜德故。四如是下。結數。五往昔下。集意。</p>
<p style="margin-left:1em">○大文第二請分。</p>
</div>
<div class='div-orig'><p>爾時普眼菩薩摩訶薩。承佛神力。從座而起。偏袒右肩。右膝著地。合掌白佛言。世尊。我於如來應正等覺。欲有所問。願垂哀許。佛言。普眼。恣汝所問．當為汝說．令汝心喜。普眼菩薩言。世尊。普賢菩薩。及住普賢所有行願諸菩薩眾。成就幾何三昧解脫。而於菩薩諸大三昧．或入或出。或時安住。以於菩薩不可思議廣大三昧善入出故。能於一切三昧自在。神通變化無有休息。佛言。善哉普眼。汝為利益去來現在諸菩薩眾而問斯義。</p>
</div>
<div class='div-commentary'><p style="margin-left:1em">【疏】請分中四。一普眼請問。要以普眼。方見普法故。二佛言下。如來許問。三普眼下。舉法正問。四佛言善哉下。歎問利益。</p>
<p style="margin-left:1em">○大文第三示說者分。以法屬普賢故．示其令請。於中有六。一示人令問。二聞名獲益。三推求不見。四教起見方。五依教而求。六為現身相。今初。</p>
</div>
<div class='div-orig'><p>普眼。普賢菩薩今現在此。</p>
<p>已能成就不可思議自在神通。出過一切諸菩薩上。難可值遇。從於無量菩薩行生。菩薩大願悉已清淨。所行之行皆無退轉。無量波羅蜜門．無礙陀羅尼門．無盡辯才門．皆悉已得。清淨無礙。大悲利益一切眾生。以本願力．盡未來際而無厭倦。</p>
<p>汝應請彼。彼當為汝說其三昧自在解脫。</p>
</div>
<div class='div-commentary'><p style="margin-left:1em">【疏】分三。一示處。二已能下。歎德。三汝應請下。教問。</p>
<p style="margin-left:1em">○第二聞名獲益。</p>
</div>
<div class='div-orig'><p>爾時會中諸菩薩眾。聞普賢名。即時獲得不可思議無量三昧。其心無礙．寂然不動。智慧廣大．難可測量。境界甚深．無能與等。現前悉見無數諸佛。得如來力。同如來性。去來現在靡不明照。所有福德不可窮盡。一切神通皆已具足。</p>
</div>
<div class='div-commentary'><p style="margin-left:1em">【疏】獲益中。獲十種益。文並可知。</p>
<p style="margin-left:1em">○第三推求不見中。有三推求。皆悉不見。一渴仰推求不見。二重觀察不見。三以三昧力推求不見。文各有釋。今初。</p>
</div>
<div class='div-orig'><p>其諸菩薩於普賢所．心生尊重．渴仰欲見。悉於眾會周徧觀察而竟不覩。亦不見其所坐之座。此由如來威力所持。亦是普賢神通自在使其然耳。</p>
</div>
<div class='div-commentary'><p style="margin-left:1em">【疏】先求不見。後此由下。釋不見所以。威力持者。欲令大眾渴仰。得顯深旨故。</p>
<p style="margin-left:1em">○二重觀察不見。</p>
</div>
<div class='div-orig'><p>爾時普眼菩薩。白佛言。世尊。普賢菩薩。今何所在。佛言普眼。普賢菩薩今現在此道場眾會．親近我住．初無動移。是時普眼及諸菩薩復更觀察道場眾會周徧求覓。白佛言。世尊。我等今者。猶未得見普賢菩薩其身及座。佛言如是。善男子。汝等何故而不得見。善男子。普賢菩薩住處甚深．不可說故。普賢菩薩獲無邊智慧門。入師子奮迅定。得無上自在用。入清淨無礙際。生如來十種力。以法界藏為身。一切如來共所護念。於一念頃。悉能證入三世諸佛無差別智。是故汝等不能見耳。</p>
</div>
<div class='div-commentary'><p style="margin-left:1em">【疏】重求中三。一審問重示。法本湛然。故初無動移。二是時普眼下。推求不見。猶謂可見故。三佛言如是下。釋不見所由。於中二。初印定徵起。後善男子下。正釋所由。以住處甚深故。文有十句。初句總。次八句別。後一句結。別中四對。一廣智勝定深。謂智門無邊。有邊之智．焉覩定用。起伏無畏。展促自在。唯以出世定求。故不可見。次二外用內證深。次二得力成身深。後二多護速證深。由上八深。故不能見。</p>
<p style="margin-left:1em">○第三以三昧力推求不見。</p>
</div>
<div class='div-orig'><p>爾時普眼菩薩。聞如來說普賢菩薩清淨功德。得十千阿僧祇三昧。以三昧力復徧觀察。渴仰欲見普賢菩薩。亦不能覩。其餘一切諸菩薩眾俱亦不見。</p>
<p>時普眼菩薩從三昧起。白佛言。世尊。我已入十千阿僧祇三昧。求見普賢而竟不得。不見其身及身業．語及語業．意及意業。座及住處．悉皆不見。</p>
<p>佛言。如是如是。善男子。當知皆以普賢菩薩住不思議解脫之力。</p>
<p>普眼。於汝意云何。頗有人能說幻術文字中種種幻相所住處不。答言。不也。佛言。普眼。幻中幻相尚不可說。何況普賢菩薩祕密身境界。祕密語境界。祕密意境界。而於其中能入能見。</p>
<p>何以故。普賢菩薩境界甚深不可思議。無有量。已過量。舉要言之。普賢菩薩以金剛慧普入法界。於一切世界無所行無所住。知一切眾生身皆即非身。無去無來。得無斷盡．無差別．自在神通。無依無作。無有動轉。至於法界究竟邊際。</p>
<p>善男子。若有得見普賢菩薩。若得承事。若得聞名。若有思惟。若有憶念。若生信解。若勤觀察。若始趣向。若正求覓。若興誓願相續不絕。皆獲利益。無空過者。</p>
<p>爾時普眼及一切菩薩眾。於普賢菩薩．心生渴仰．願得瞻覲。作如是言。南無一切諸佛。南無普賢菩薩。如是三稱。頭頂禮敬。</p>
</div>
<div class='div-commentary'><p style="margin-left:1em">【疏】於中分四。一新獲三昧。二以三昧下。以定推求。三時普眼下。自陳不見。四佛言下。釋不見所由。於中五。一約法總標。由住難思解脫。翻上三昧。可思入故。二普眼於汝意下。以近況遠。三何以下。徵釋所由。釋中二。初略標深廣。翻上三昧。尚有數故。後舉要下。舉略顯廣。文有十句。初句總。以金剛慧。達差別法界俱空故。餘句別。由了空故。一世界無住處。二眾生無可化。三寂無去來。四豎無斷盡。五橫泯差別。六體非體故不礙現通。七用非用故無依無作。八不離如如。故無動轉。九理事圓故．窮法界邊。四善男子若有下。彰見之益。五爾時普眼下。歸敬彌增。文顯可知。</p>
<p style="margin-left:1em">【論】云周徧觀察。不見普賢及所坐之座者。明從初十信。十住。十行。十迴向。十地。自己乘普賢行升進。多求如來解脫悲智出世間心。以成佛自在無作道圓滿已。自見徧周故。如十地佛果後普賢行．及所有三昧。純是善入世間．無求出世佛果故。以兼修悲智出世佛果三昧。三求不見。純是大悲。無有自利之行。即不相見故。以十地佛果已前行普賢行。有自利利他之心以求出世解脫故。十一地行普賢之行。不求自己解脫。純是利生之行故。以十一地已前。助顯根本智。明於自解脫道已滿足。無所希求故。於十一地．但為饒益一切眾生。無蘊積己自功故。是故將十地已前自利利他普賢行。求十一地中普賢行。未及見故。以此。是故大眾周徧觀察。竟不得見普賢身及座故。審諦觀察。以智思惟可見。餘如文自具。</p>
<p style="margin-left:1em">○第四教起見方。</p>
</div>
<div class='div-orig'><p>爾時佛告普眼菩薩。及諸眾會言。諸佛子。汝等宜更禮敬普賢。殷勤求請。</p>
<p>又應專至觀察十方。想普賢身現在其前。如是思惟．周徧法界。深心信解．厭離一切。</p>
<p>誓與普賢同一行願。入於不二真實之法。其身普現一切世間。悉知眾生諸根差別。徧一切處集普賢道。若能發起如是大願。則當得見普賢菩薩。</p>
</div>
<div class='div-commentary'><p style="margin-left:1em">【疏】教起見方中。勸令策勤前心。次又應下。別示深觀。上捨境別求。故未識其體。今令十方齊觀．知其體周。下依此觀。是以得見。後誓與下。起願思齊。具上三心。則能得見。</p>
<p style="margin-left:1em">○第五依教而求。</p>
</div>
<div class='div-orig'><p>是時普眼聞佛此語。與諸菩薩俱時頂禮。求請得見普賢大士。</p>
</div>
<div class='div-commentary'><p style="margin-left:1em">【疏】然普眼位深。而猶重習觀修者。略有二意。一位未等故。二示深獎物故。</p>
<p style="margin-left:1em">【論】已上三十二行中七段經。不見普賢菩薩者。葢意明普眼等諸菩薩。以出入三昧。不得見普賢三業及座境界故。舉幻術文字中種種幻相所住處。喻明幻術文字之體。了無處所。如何可求。不可將出入三昧處所求之。去彼沈寂生滅。却令生想。明想念動用．自體徧周。用而常寂。非更滅也。以是普賢以金剛慧普入法界。於一切世界．無所行．無所住。知一切眾生身皆非身。無去無來。得無斷盡．無差別．自在神通。此明任物自真。稱之為神。不為不思。不定不亂。不來不去。任智徧周。利生自在。知根應現。名之為通。萬法如是。無出入定亂。方稱普賢所行三業作用及座。如十地菩薩座體．但言滿三千大千世界之量。此普賢座．量等虛空一切法界大蓮華藏故。明知十地菩薩智量猶隔。以此來升此位．如許乖宜。入出如許不可說三昧之門。猶有寂用有限障。未得十地果位後普賢菩薩大自在故。故三求普賢。三重升進。卻生想念。方始現身。及說十三昧境界之事。意責彼十地．猶有求於出世習在。於世間生死境界．未得等於十方．任用自在。以此如來教令却生想念．去彼十地中染習出世淨心故。普賢菩薩．今現在此道場眾會．親近我住．初無動移者。明以根本智．性自無依．名為現在此道場故。為能治有所得諸見蘊故。以無礙總別同異普光明智．與十方一切諸佛大用體同．名為眾會故。無邊差別智海．一時等用．不移根本智體無依住智．名為親近我住初無動移故。<span class='note-inline'>(【校】知根應現。根．纂要誤作相。據合論改正。)</span></p>
<p style="margin-left:1em">○第六為現身相。</p>
</div>
<div class='div-orig'><p>爾時普賢菩薩。即以解脫神通之力。如其所應。為現色身。令彼一切諸菩薩眾．皆見普賢親近如來。於此一切菩薩眾中．坐蓮華座。亦見於餘一切世界一切佛所．從彼次第相續而來。亦見在彼一切佛所．演說一切諸菩薩行。開示一切智智之道。闡明一切菩薩神通。分別一切菩薩威德。示現一切三世諸佛。</p>
<p>是時普眼菩薩及一切菩薩眾．見此神變。其心踊躍．生大歡喜。莫不頂禮普賢菩薩。心生尊重。如見十方一切諸佛。</p>
<p>是時以佛大威神力．及諸菩薩信解之力．普賢菩薩本願力故。自然而雨十千種雲。所謂種種華雲。種種鬘雲。種種香雲。種種末香雲。種種蓋雲。種種衣雲。種種嚴具雲。種種珍寶雲。種種燒香雲。種種繒采雲。不可說世界六種震動。奏天音樂。其聲遠聞。不可說世界。放大光明。其光普照不可說世界。令三惡趣悉得除滅。嚴淨不可說世界。令不可說菩薩入普賢行。不可說菩薩成普賢行。不可說菩薩於普賢行願悉得圓滿。成阿耨多羅三藐三菩提。</p>
<p>爾時普眼菩薩白佛言。世尊。普賢菩薩是住大威德者。住無等者。住無過者。住不退者。住平等者。住不壞者。住一切差別法者。住一切無差別法者。住一切眾生善巧心所住者。住一切法自在解脫三昧者。</p>
<p>佛言。如是如是。普眼。如汝所說。普賢菩薩有阿僧祇清淨功德。所謂無等莊嚴功德。無量寶功德。不思議海功德。無量相功德。無邊雲功德。無邊際不可稱讚功德。無盡法功德。不可說功德。一切佛功德。稱揚讚歎不可盡功德。</p>
</div>
<div class='div-commentary'><p style="margin-left:1em">【疏】於中五。一為眾現身。不見顯深。現不礙用故。二是時普眼下。眾覩喜敬。三是時以佛下。現瑞成益。四爾時普眼下。歎德廣深。於中十句。無等者。下無等故。無過者。上無過故。餘可知。五佛言如是下。如來印述。初印後述。述中十一句。初句總。後所謂下。別。別十有德。一二嚴德。二圓明德。三深廣德。四色相德。五慈覆德。六超勝德。七知法德。八絕言德。九同佛德。十讚無盡德。</p>
<p style="margin-left:1em">【論】何故得見普賢菩薩。為存想念．是以見之。以迴體從用故。是普賢身也。以明想念皆為佛用故。普見一切眾生．亦佛用也。</p>
<p style="margin-left:1em">○大文第四本分。有四。一舉益令說。二列所說名。三歎定勝德。四結勸成益。今初。</p>
</div>
<div class='div-orig'><p>爾時如來告普賢菩薩言。普賢。汝應為普眼及此會中諸菩薩眾。說十大三昧。令得善入。成滿普賢所有行願。</p>
<p>諸菩薩摩訶薩說此十大三昧故。令過去菩薩已得出離。現在菩薩今得出離。未來菩薩當得出離。</p>
</div>
<div class='div-commentary'><p style="margin-left:1em">【疏】分二。初勸說成益。後諸菩薩下。引例證勸。以三世諸菩薩．若說此定．皆成益故。</p>
<p style="margin-left:1em">○第二列所說名。</p>
</div>
<div class='div-orig'><p>何者為十。一者普光大三昧。二者妙光大三昧。三者次第徧往諸佛國土大三昧。四者清淨深心行大三昧。五者知過去莊嚴藏大三昧。六者智光明藏大三昧。七者了知一切世界佛莊嚴大三昧。八者眾生差別身大三昧。九者法界自在大三昧。十者無礙輪大三昧。</p>
</div>
<div class='div-commentary'><p style="margin-left:1em">【疏】名中皆云大者。因滿之定．稱法界故。一普光者。身心業用．周徧全包為普。智照自在名光。二妙光者。身智徧照為光。勝用交映為妙。三十方無餘之剎．皆至入定為徧往。往無雜亂。不礙時節歷然為次第。即能起用名神通。以智用如理．本自徧故。四明達諸法本自清淨。離於想念。契理深心．依此起用。徧供諸佛．請法起說。名之為行。五佛出劫剎等事。皆名莊嚴。過去門中．包此無盡為藏。亦名過去清淨藏者。入定能入劫．一念無緣。起定能受法．三輪無著。皆名清淨。六未來藏中．包含諸佛．及佛法等．名之為藏。智慧徹照。稱曰光明．七現在諸佛作用．眾會身相益物．皆曰莊嚴。橫徧十方。故云一切。現可目覩。故不云藏。八於差別眾生身內外入定起定．皆自在故。雖通三種世間。從多但云眾生。前後諸定．皆從多說。九於眼等十八界．自在入出。又知事法界邊際．與理法界無礙自在故。十無礙輪者。三輪攝化．皆自在故。又得十無礙滿佛果故。無盡大用．一一無礙．皆悉圓滿．能摧伏故。尋初後際．不得邊故。</p>
<p style="margin-left:1em">○第三歎定勝德。於中四。一約人以歎。</p>
</div>
<div class='div-orig'><p>此十大三昧。諸大菩薩乃能善入。去來現在一切諸佛。已說。當說。現說。</p>
</div>
<div class='div-commentary'><p style="margin-left:1em">【疏】人勝故法勝。</p>
<p style="margin-left:1em">○二約修以歎。</p>
</div>
<div class='div-orig'><p>若諸菩薩．愛樂尊重．修習不懈．則得成就。</p>
<p>如是之人．則名為佛。則名如來。亦則名為得十力人．亦名導師。亦名大導師。亦名一切智。亦名一切見。亦名住無礙。亦名達諸境。亦名一切法自在。</p>
<p>此菩薩普入一切世界而於世界無所著。普入一切眾生界而於眾生無所取。普入一切身而於身無所礙。普入一切法界而知法界無有邊。親近三世一切佛。明見一切諸佛法。巧說一切文字。了達一切假名。成就一切菩薩清淨道。安住一切菩薩差別行。於一念中普得一切三世智。普知一切三世法。普說一切諸佛教。普轉一切不退輪。於去來現在一一世．普證一切菩提道。於此一一菩提中．普了一切佛所說。</p>
</div>
<div class='div-commentary'><p style="margin-left:1em">【疏】於中二。先明修成。後如是下。修益。於中亦二。初有十句。明上等佛果。<span class='note-inline'>(【鈔】初有十句者。亦是等覺之義顯矣。然一品始末。等佛義多。)</span>後此菩薩普入下十句。明身智周徧。皆言普入者。一一皆窮帝網境故。文顯可知。</p>
<p style="margin-left:1em">○三直就法歎。</p>
</div>
<div class='div-orig'><p>此是諸菩薩法相門。是諸菩薩智覺門。是一切種智無勝幢門。是普賢菩薩諸行願門。是猛利神通誓願門。是一切總持辯才門。是三世諸法差別門。是一切諸佛示現門。是以薩婆若安立一切眾生門。是以佛神力嚴淨一切世界門。</p>
</div>
<div class='div-commentary'><p style="margin-left:1em">【疏】直就法歎。明此十定。該攝諸法體相用等。一一超勝故。十門五對。一境智通悟。二因果遊入。三通辯出處。四佛法所從。五嚴土攝生。罔不由此。</p>
<p style="margin-left:1em">○四約證以歎。</p>
</div>
<div class='div-orig'><p>若菩薩入此三昧。得法界力無有窮盡。得虛空行無有障礙。得法王位無量自在。譬如世間灌頂受職。得無邊智一切通達。得廣大力十種圓滿。成無諍心。入寂滅際。大悲無畏猶如師子。為智慧丈夫。然正法明燈。一切功德歎不可盡。聲聞獨覺莫能思議。得法界智。住無動際。而能隨俗種種開演。住於無相．善入法相。得自性清淨藏。生如來清淨家。善開種種差別法門。而以智慧了無所有。善知於時常行法施。開悟一切名為智者。普攝眾生悉令清淨。以方便智示成佛道。而常修行菩薩之行無有斷盡。入一切智方便境界。示現種種廣大神通。</p>
</div>
<div class='div-commentary'><p style="margin-left:1em">【疏】前約修歎。望於佛果以顯終同。此約證歎。直就此定以明業用。亦二十句。前十明勝德無限。文顯可知。後得法界智下。明智德自在。</p>
<p style="margin-left:1em">○第四結勸</p>
</div>
<div class='div-orig'><p>是故普賢。汝今應當分別廣說一切菩薩十大三昧。今此眾會。咸皆願聞。</p>
</div>
<div class='div-commentary'><p style="margin-left:1em">【疏】文並可知。</p>
<p style="margin-left:1em">○大文第五說分中有三。初承旨總告。二別釋十定。三第四十三卷末云。佛子此是下。總結十數。今初。</p>
</div>
<div class='div-orig'><p>爾時普賢菩薩。承如來旨。觀普眼等諸菩薩眾而告之言。</p>
</div>
<div class='div-commentary'><p style="margin-left:1em">○二中。十定即為十段。各有標。釋。結。就初普光定。釋中分五。一智無盡。二心無邊。三定自在。四智巧現。五觀超絕。各有佛子以為揀別。五中初二定方便。次一定體。後二定用。又前三各有標。徵。釋。結。今初。</p>
</div>
<div class='div-orig'><p>佛子。云何為菩薩摩訶薩普光明三昧。</p>
<p>佛子。此菩薩摩訶薩有十種無盡法。何者為十。所謂諸佛出現智無盡。眾生變化智無盡。世界如影智無盡。深入法界智無盡。善攝菩薩智無盡。菩薩不退智無盡。善觀一切法義智無盡。善持心力智無盡。住廣大菩提心智無盡。住一切佛法一切智願力智無盡。佛子。是名菩薩摩訶薩十種無盡法。</p>
</div>
<div class='div-commentary'><p style="margin-left:1em">【疏】釋中十句五對。初二所事所化。次二化處化法。如影者。無實故。隨現故。次二攝護始終。次二所持能持。後二始心終願。</p>
<p style="margin-left:1em">○第二心無邊。</p>
</div>
<div class='div-orig'><p>佛子。此菩薩摩訶薩發十種無邊心。何等為十。所謂發度脫一切眾生無邊心。發承事一切諸佛無邊心。發供養一切諸佛無邊心。發普見一切諸佛無邊心。發受持一切佛法不忘失無邊心。發示現一切佛無量神變無邊心。發為得佛力故不捨一切菩提行無邊心。發普入一切智微細境界．說一切佛法無邊心。發普入佛不思議廣大境界無邊心。發於佛辯才起深志樂．領受諸佛法無邊心。發示現種種自在身．入一切如來道場眾會無邊心。是為十。</p>
</div>
<div class='div-commentary'><p style="margin-left:1em">【疏】心無邊者。前明所知無盡。今辨對境發心。以境無邊故心無邊。有十一句者。增數十也。</p>
<p style="margin-left:1em">○第三定自在。</p>
</div>
<div class='div-orig'><p>佛子。此菩薩摩訶薩有十種入三昧差別智。何者為<span class='corr'>十</span>。所謂東方入定西方起。西方入定東方起。南方入定北方起。北方入定南方起。東北方入定西南方起。西南方入定東北方起。西北方入定東南方起。東南方入定西北方起。下方入定上方起。上方入定下方起。是為十。</p>
</div>
<div class='div-commentary'><p style="margin-left:1em">【疏】定自在者。由前大智大心故。於三昧自在。方處非一。入出不同。故云差別。文並可知。</p>
<p style="margin-left:1em">○第四智巧現。</p>
</div>
<div class='div-orig'><p>佛子。此菩薩摩訶薩有十種入大三昧善巧智。</p>
<p>何者為十。</p>
<p>佛子。菩薩摩訶薩以三千大千世界為一蓮華。現身徧此蓮華之上結跏趺坐。身中復現三千大千世界。其中有百億四天下。一一四天下．現百億身。一一身．入百億百億三千大千世界。於彼世界一一四天下．現百億百億菩薩修行。一一菩薩修行．生百億百億決定解。一一決定解．令百億百億根性圓滿。一一根性．成百億百億菩薩法不退業。然所現身．非一非多。入定出定．無所錯亂。</p>
<p>佛子。如羅睺阿脩羅王本身．長七百由旬。化形長十六萬八千由旬。於大海中出其半身．與須彌山而正齊等。佛子。彼阿脩羅王雖化其身長十六萬八千由旬。然亦不壞本身之相。諸蘊界處．悉皆如本。心不錯亂。不於變化身而作他想。於其本身生非己想。本受生身恆受諸樂。化身常現種種自在神通威力。</p>
<p>佛子。阿脩羅王有貪恚癡。具足憍慢。尚能如是變現其身。何況菩薩摩訶薩能深了達心法如幻。一切世間皆悉如夢。一切諸佛出興於世皆如影像。一切世界猶如變化。言語音聲悉皆如響。見如實法。以如實法而為其身。知一切法本性清淨。了知身心無有實體。其身普住無量境界。以佛智慧廣大光明．淨修一切菩提之行。</p>
</div>
<div class='div-commentary'><p style="margin-left:1em">【疏】分三。初標。二徵。三釋。初法說中二。初十句別明展轉深細。二總顯離相分明。二舉喻。三佛子阿修羅下。以劣況勝。</p>
<p style="margin-left:1em">○第五觀超絕。</p>
</div>
<div class='div-orig'><p>佛子。菩薩摩訶薩住此三昧。超過世間。遠離世間。無能惑亂。無能映奪。佛子。譬如比丘觀察內身．住不淨觀。審見其身皆是不淨。菩薩摩訶薩亦復如是。住此三昧．觀察法身。見諸世間普入其身。於中明見一切世間及世間法。於諸世間及世間法皆無所著。</p>
<p>佛子。是名菩薩摩訶薩第一普光明大三昧善巧智。</p>
</div>
<div class='div-commentary'><p style="margin-left:1em">【疏】分三。初法。二喻。三合。異前化現．故云法身。法性包含。故一時頓見。由此義故．無能映奪。故云皆無所著。佛子下。總結。</p>
<p style="margin-left:1em">【論】初普光明三昧中。一釋三昧名。何故名為普光明三昧。三者。正也。昧者。定也。識心不現．名之為昧。正智徧周．名之為普。照迷破惑。名之為光。法無不達。名之為明。二明三昧之體用者。此三昧明以法身根本智為體。十種無盡智為用。以此義故。佛自說三昧之名。普賢說三昧之用。三明舉三昧之境界者。於此初三昧中。略舉境界。以三千大千世界為一蓮華。現身徧此蓮華之上．結跏趺坐。於其身中．復現三千大千世界。其中有百億四天下。一一四天下．現百億身。一一身．入百億百億三千大千世界。於彼世界一一四天下．現百億百億菩薩修行。一一菩薩修行．生百億百億決定解。令百億百億根性圓滿。一一根性．成百億百億菩薩法不退業。然所現身．非一非多。入定出定．無所錯亂。如是後後。倍倍增廣。具如經說。此是初三昧之境界。意明身土重重。重重相入。徧周廣大。無盡限故。</p>
<p style="margin-left:1em">○二妙光明大三昧。二釋中二。初法。</p>
</div>
<div class='div-orig'><p>佛子。云何為菩薩摩訶薩妙光明三昧。</p>
<p>佛子。此菩薩摩訶薩。能入三千大千世界微塵數三千大千世界。於一一世界．現三千大千世界微塵數身。一一身．放三千大千世界微塵數光。一一光．現三千大千世界微塵數色。一一色．照三千大千世界微塵數世界。一一世界中．調伏三千大千世界微塵數眾生。</p>
<p>是諸世界種種不同。菩薩悉知。所謂世界雜染。世界清淨。世界所因。世界建立。世界同住。世界光色。世界來往。如是一切．菩薩悉知。菩薩悉入。</p>
<p>是諸世界．亦悉來入菩薩之身。</p>
<p>然諸世界．無有雜亂。種種諸法．亦不壞滅。</p>
</div>
<div class='div-commentary'><p style="margin-left:1em">【疏】法中四。初佛子此菩薩下。明身雲展入。二明身智俱入。三明其卷入。四明展卷無礙也。</p>
<p style="margin-left:1em">○二喻。文有二喻。喻前互入無雜亂義。一寶山光影喻。二幻師善巧喻。今初。</p>
</div>
<div class='div-orig'><p>佛子。譬如日出。繞須彌山。照七寶山。其七寶山及寶山間．皆有光影．分明顯現。</p>
<p>其寶山上所有日影．莫不顯現山間影中。其七山間所有日影．亦悉顯現山上影中。如是展轉．更相影現。</p>
<p>或說日影出七寶山。或說日影出七山間。或說日影入七寶山。或說日影入七山間。</p>
<p>但此日影．更相照現．無有邊際。</p>
<p>體性非有。亦復非無。不住於山．不離於山。不住於水．亦不離水。</p>
</div>
<div class='div-commentary'><p style="margin-left:1em">【疏】先喻有五。初佛子譬如下。明日光影現喻。七寶山者。即七金山。如十地末列其名。但除妙高．及雪香二山。山間有七香海。海現日影。山以淨金．亦能現影。</p>
<p style="margin-left:1em">第二其寶山下。明兩影互現。正喻菩薩自他互入。以彼影明淨．如今之鏡。故能互現。</p>
<p style="margin-left:1em">第三或說日影下。得名不同。謂水中本影現山上影時。此所現影從山上出。來入山間。若山上本影現水中影時。此所現影從山間出。入七金寶山上。故正入時．即名為出。所喻可知。</p>
<p style="margin-left:1em">第四但此下。明重現無盡。喻菩薩帝網身土。<span class='note-inline'>(【鈔】重現者。古德立帝網義。經有帝網之名。而無廣說之處。以昔未有此品經文故。此一段文。可誠證也。)</span></p>
<p style="margin-left:1em">五體性下。明體離二邊。既離二邊。故能互現而無雜亂。謂取不可得故非有。影現分明故非無。不住不離者。謂不住成上非有。不離成上非無。若有定住．則不能相入。若其離者。則無可相入。故不住不離。方能相入。</p>
<p style="margin-left:1em">○二法合。</p>
</div>
<div class='div-orig'><p>佛子。菩薩摩訶薩。亦復如是。住此妙光廣大三昧。不壞世間安立之相。不滅世間諸法自性。不住世界內。不住世界外。於諸世界無所分別。亦不壞於世界之相。觀一切法．一相無相。亦不壞於諸法自性。住真如性．恆不捨離。</p>
</div>
<div class='div-commentary'><p style="margin-left:1em">【疏】直明不壞不住。故得互入無亂。明不壞性相。謂若壞性相．則無可相入。若住內外．則不能相入。謂若住世間內．則不能身包世界。若住世界外。則不能徧入世界。由俱無住。故能互入。</p>
<p style="margin-left:1em">次釋其所以。由定無分別．而不壞相。慧觀一相．而不壞諸。既事理雙遊。故不壞不住。若不壞不住．則住真如。恆不捨離。<span class='note-inline'>(【鈔】若不壞下。釋經住真如性．恆不捨離。不壞性相．故住真如。以真如即事而真故。由無所住．故住真如。良以諸法本無住故。若心有住．則為非住。故大品云。若住一切法．不住般若波羅蜜。不住一切法．則住般若波羅蜜。又云。若住一切法．不住一切法。若不住一切法．則住一切法。故上經云。一切法無住。定處不可得。諸佛住於此。畢竟不動搖。善知識云。無住住者則住真如。即其事也。)</span>既即事不捨。故相隨性而融通。如無不在。故同真如而內外互入。</p>
<p style="margin-left:1em">○二幻師善巧喻二。初總喻。二別喻。總喻二。初喻。後合。初喻。</p>
</div>
<div class='div-orig'><p>佛子。譬如幻師。善知幻術。</p>
<p>住四衢道．作諸幻事。於一日中．一須臾頃。或現一日。或現一夜。或復現作七日七夜。半月一月。一年百年。隨其所欲．皆能示現。城邑聚落。泉流河海。日月雲雨。宮殿屋宅。如是一切靡不具足。</p>
<p>不以示現經年歲故。壞其根本一日一時。不以本時極短促故。壞其所現日月年歲。幻相明現。本日不滅。</p>
</div>
<div class='div-commentary'><p style="margin-left:1em">【疏】文三。初總明能幻。二住四衢下。明依本時處．現幻時處。喻互相入。三不以示現下。本末互不相礙．喻不壞相。</p>
<p style="margin-left:1em">○後法合。</p>
</div>
<div class='div-orig'><p>菩薩摩訶薩。亦復如是。入此妙光廣大三昧。現阿僧祇世界入一世界。其阿僧祇世界．一一皆有地水火風。大海諸山。城邑聚落。園林屋宅。天宮。龍宮。夜叉宮。乾闥婆宮。阿脩羅宮。迦樓羅宮。緊那羅宮。摩睺羅伽宮。種種莊嚴皆悉具足。欲界。色界。無色界。小千世界。大千世界。業行果報。死此生彼。一切世間所有時節。須臾晝夜。半月一月。一歲百歲。成劫壞劫。雜染國土。清淨國土。廣大國土。狹小國土。於中諸佛出興於世。佛剎清淨。菩薩眾會周帀圍繞。神通自在教化眾生。其諸國土所在方處。無量人眾悉皆充滿。殊形異趣種種眾生。無量無邊不可思議。去來現在清淨業力。出生無量上妙珍寶。如是等事。咸悉示現入一世界。</p>
</div>
<div class='div-commentary'><p style="margin-left:1em">【疏】合中五。一明一多相容不同。合上現多時處。</p>
</div>
<div class='div-orig'><p>菩薩於此。普皆明見。普入普觀。普思普了。以無盡智．皆如實知。</p>
</div>
<div class='div-commentary'><p style="margin-left:1em">【疏】二明智鑒不昧。合前能幻之術。</p>
</div>
<div class='div-orig'><p>不以彼世界多故．壞此一世界。不以此世界一故．壞彼多世界。</p>
</div>
<div class='div-commentary'><p style="margin-left:1em">【疏】三合不壞本末之相。</p>
</div>
<div class='div-orig'><p>何以故。菩薩知一切法皆無我故．是名入無命法無作法者。菩薩於一切世間勤修行無諍法故。是名住無我法者。菩薩如實見一切身皆從緣起故．是名住無眾生法者。菩薩知一切生滅法皆從因生故．是名住無補伽羅法者。菩薩知諸法本性平等故．是名住無意生無摩納婆法者。菩薩知一切法本性寂靜故．是名住寂靜法者。菩薩知一切法一相故．是名住無分別法者。菩薩知法界無有種種差別法故．是名住不思議法者。菩薩勤修一切方便善調伏眾生故．是名住大悲法者。</p>
</div>
<div class='div-commentary'><p style="margin-left:1em">【疏】四釋徵所由。先徵意云。何以互入．得不壞相。釋意有三。一由知人無我故。人我之相．已見上文。二菩薩知一切法本性下。知法無我故。三菩薩勤修下。得同體大悲故。由此故能融通事理。</p>
</div>
<div class='div-orig'><p>佛子。菩薩如是能以阿僧祇世界入一世界。知無數眾生種種差別。見無數菩薩各各發趣。觀無數諸佛處處出興。彼諸如來所演說法。其諸菩薩悉能領受。亦見自身．於中修行。然不捨此處而見在彼。亦不捨彼處而見在此。彼身此身無有差別。入法界故。常勤觀察無有休息。不捨智慧無退轉故。</p>
</div>
<div class='div-commentary'><p style="margin-left:1em">【疏】第五結成上義。於中三。一結上多入一。二然不捨下。結上不壞性相。後常勤下。結上明鑒。</p>
<p style="margin-left:1em">○第二別喻中有三。逆喻總中三段。一幻不壞本喻。別喻不壞相。二幻必依處喻。別喻前依本時處．現多時處。三明幻師不迷喻。別喻前能幻。今初。</p>
</div>
<div class='div-orig'><p>如有幻師。隨於一處作諸幻術。不以幻地故．壞於本地。不以幻日故．壞於本日。</p>
<p>菩薩摩訶薩亦復如是。於無國土現有國土。於有國土現無國土。於有眾生現無眾生。於無眾生現有眾生。無色現色。色現無色。初不亂後。後不亂初。菩薩了知一切世法悉亦如是。同於幻化。知法幻故知智幻。知智幻故知業幻。知智幻業幻已。起於幻智。觀一切業。</p>
</div>
<div class='div-commentary'><p style="margin-left:1em">【疏】先喻後合。合中先正合。後菩薩了知下。釋其所以。</p>
<p style="margin-left:1em">○第二幻必依處喻。</p>
</div>
<div class='div-orig'><p>如世幻者。不於處外而現其幻。亦不於幻外而有其處。菩薩摩訶薩亦復如是。不於虛空外入世間。亦不於世間外入虛空。何以故。虛空世間無差別故。住於世間亦住虛空。菩薩摩訶薩於虛空中。能見能修一切世間種種差別妙莊嚴業。於一念頃。悉能了知無數世界若成若壞。亦知諸劫相續次第。能於一念現無數劫。亦不令其一念廣大。菩薩摩訶薩得不思議解脫幻智。到於彼岸。住於幻際。入世幻數。思惟諸法悉皆如幻。不違幻世。盡於幻智。了知三世與幻無別。決定通達心無邊際。如諸如來住如幻智。其心平等。菩薩摩訶薩亦復如是。知諸世間皆悉如幻。於一切處皆無所著。無有我所。</p>
</div>
<div class='div-commentary'><p style="margin-left:1em">【疏】先喻後合。喻中略無幻必依時。準合應有。合中分二。先合依處。後合依時。前中初總合。以記物現故。空即事空。次何以下。徵釋所以。由理無差故。後住於世下。結成自在。二於一念下。合於依時。於中先正顯。後菩薩摩訶薩得下。釋其所由。以得幻智．同於佛故。</p>
<p style="margin-left:1em">○第三幻師不迷喻。</p>
</div>
<div class='div-orig'><p>如彼幻師作諸幻事。雖不與彼幻事同住。而於幻事亦無迷惑。菩薩摩訶薩亦復如是。知一切法到於彼岸。心不計我。能入於法。亦不於法而有錯亂。</p>
<p>是為菩薩摩訶薩第二妙光明大三昧善巧智。</p>
</div>
<div class='div-commentary'><p style="margin-left:1em">【疏】文並可知。</p>
<p style="margin-left:1em">【論】第二妙光明三昧。一釋三昧名者。為明法身理智體淨．能現妙光．以立其名。二釋三昧之體用者。明此三昧。還以根本智為體。幻智為用。三明三昧之境界者。以入三千大千世界微塵數三千大千世界。於一一世界中．復現三千大千世界微塵數身。乃至一一身．放三千大千世界微塵數光。具如經說。乃至菩薩身中．能現一切聖凡國土。更相照現。重重相入等。是此三昧之境界。具如經說。</p>
<p style="margin-left:1em">○第三往諸佛國神通三昧。釋內有三。謂法。喻。合。</p>
</div>
<div class='div-orig'><p>佛子。云何為菩薩摩訶薩次第徧往諸佛國土神通三昧。</p>
<p>佛子。此菩薩摩訶薩過於東方無數世界。復過爾所世界微塵數世界。於彼諸世界中入此三昧。</p>
<p>或剎那入。或須臾入。或相續入。或日初分時入。或日中分時入。或日後分時入。或夜初分時入。或夜中分時入。或夜後分時入。或一日入。或五日入。或半月入。或一月入。或一年入。或百年入。或千年入。或百千年入。或億年入。或百千億年入。或百千那由他億年入。或一劫入。或百劫入。或百千劫入。或百千那由他億劫入。或無數劫入。或無量劫入。或無邊劫入。或無等劫入。或不可數劫入。或不可稱劫入。或不可思劫入。或不可量劫入。或不可說劫入。或不可說不可說劫入。</p>
<p>若久若近。若法若時。種種不同。</p>
<p>菩薩於彼不生分別．心無染著。不作二。不作不二。不作普。不作別。</p>
<p>雖離此分別。而以神通方便從三昧起。於一切法不忘不失。至於究竟。</p>
</div>
<div class='div-commentary'><p style="margin-left:1em">【疏】法喻合。法中五。一明徧剎入定。二或剎那下。明入時次第。三若久下。總結多門。四菩薩於彼下。心契定體。五雖離此下。不廢起通。</p>
<p style="margin-left:1em">○二喻。三合。</p>
</div>
<div class='div-orig'><p>譬如日天子。周行照曜．晝夜不住。日出名晝。日沒名夜。晝亦不生。夜亦不滅。</p>
<p>菩薩摩訶薩於無數世界入神通三昧。入三昧已。明見爾所無數世界。亦復如是。</p>
<p>佛子。是為菩薩摩訶薩第三次第徧往諸佛國土神通大三昧善巧智。</p>
</div>
<div class='div-commentary'><p style="margin-left:1em">【疏】喻。合。及結名。可知。</p>
<p style="margin-left:1em">【論】第三次第徧往諸佛國土神通三昧者。何故名為徧往諸佛國土神通三昧。為此三昧．以理性自性徧周．即智用自體徧周。以智用自體徧周．即神通徧周。此明約理智自體徧周。以如幻智．應物動寂。依根本智．恆無來往彼此延促。以此立名。名為徧往諸佛國土神通三昧。三昧體用者。此三昧以法性身為體。以根本智起如幻智為用。此如幻智．如空谷響．應物成音．自無體故。以此二智．以法為體。但有德用而無所依。乃至一切眾生心．本來如是故。但為智自無性．不能自了。逐境成迷。故以止觀二門．照之迷解。此約法身為止體。約觀十二緣生成智體用。明定能發慧。觀能起智。</p>
<p style="margin-left:1em">○第四清淨深心行三昧。釋內分二。先明定內深心行。後明定起深心行。今初。</p>
</div>
<div class='div-orig'><p>佛子。云何為菩薩摩訶薩清淨深心行三昧。</p>
<p>佛子。此菩薩摩訶薩。知諸佛身．數等眾生。見無量佛．過阿僧祇世界微塵數。</p>
<p>於彼一一諸如來所。以一切種種妙香而作供養。以一切種種妙華而作供養。以一切種種蓋大如阿僧祇佛剎而作供養。以超過一切世界一切上妙莊嚴具而作供養。散一切種種寶而作供養。以一切種種莊嚴具莊嚴經行處而作供養。以一切無數上妙摩尼寶藏而作供養。以佛神力所流出過諸天上味飲食而作供養。一切佛剎種種上妙諸供養具．能以神力普皆攝取而作供養。</p>
<p>於彼一一諸如來所．恭敬尊重．頭頂禮敬。舉身布地。請問佛法。讚佛平等。稱揚諸佛廣大功德。入於諸佛所入大悲。得佛平等無礙之力。於一念頃．一切佛所．勤求妙法。</p>
</div>
<div class='div-commentary'><p style="margin-left:1em">【疏】分二。先起行。後深心。前中先舉內。後於彼一一下。起行。於中先明外事供養行。後於彼一一恭敬等。三業供養行。</p>
</div>
<div class='div-orig'><p>然於諸佛出興於世入般涅槃．如是之相．皆無所得。如散動心了別所緣。心起不知何所緣起。心滅不知何所緣滅。此菩薩摩訶薩亦復如是。終不分別如來出世及涅槃相。</p>
<p>佛子。如日中陽燄。不從雲生。不從池生。不處於陸。不住於水。非有非無。非善非惡。非清非濁。不堪飲漱。不可穢污。非有體非無體。非有味非無味。以因緣故而現水相。為識所了。遠望似水而興水想。近之則無。水想自滅。此菩薩摩訶薩亦復如是。不得如來出興於世及涅槃相。諸佛有相及以無相．皆是想心之所分別。</p>
</div>
<div class='div-commentary'><p style="margin-left:1em">【疏】二明深心中二。先法說。後如散動下。喻況。於中二喻。各有喻合。一妄念無知喻。喻其契實無念。二陽燄似水喻。喻其了妄同真。文並可知。</p>
<p style="margin-left:1em">○第二明定起深心行。</p>
</div>
<div class='div-orig'><p>佛子。此三昧名為清淨深心行。菩薩摩訶薩於此三昧。入已而起。起已不失。</p>
<p>譬如有人。從睡得寤。憶所夢事。覺時雖無夢中境界。而能憶念。心不忘失。</p>
<p>菩薩摩訶薩亦復如是。入於三昧。見佛聞法。從定而起．憶持不忘。而以此法開曉一切道場眾會。莊嚴一切諸佛國土。無量義趣悉得明達。一切法門皆亦清淨。然大智炬。長諸佛種。無畏具足。辯才不竭。開示演說甚深法藏。</p>
<p>是為菩薩摩訶薩第四清淨深心行大三昧善巧智。</p>
</div>
<div class='div-commentary'><p style="margin-left:1em">【疏】初法。次喻。後合。合中上明供養自利行。今明開演利他行。文影略耳。聞<span class='note-inline'>(【校】聞嘉興藏南藏作開。)</span>演深理。即深心起行也。</p>
<p style="margin-left:1em">【論】第四清淨深心行三昧。何故名為清淨深心行三昧。以菩薩已修空無相之理智。得如理智徧周之身。起前理智徧周之身。以善巧智加行深心。隨所供養一切諸佛香華蓋等十事。而心不壞法身智身。無作無想。是故以立其名。三昧之體用者。以法身根本智為體。起方便善巧智。興十事供養等眾生數佛為用。但入觀者。善得其宜。先須入無思無心定。得法身之理。稱虛空之性。方可於根本智．方便起智。興供養心起用。須得自在。稱理智而為之。若也但修空無相法身。即於智不能起用。若但一向生想。不見無相法身。即純是有為。一一依此十定次第方便。一一經文．自具明矣。</p>
<p style="margin-left:1em">○第五知過去莊嚴藏三昧。釋中有五。一對境辨智。</p>
</div>
<div class='div-orig'><p>佛子。云何為菩薩摩訶薩知過去莊嚴藏三昧。</p>
<p>佛子。此菩薩摩訶薩。能知過去諸佛出現。所謂劫次第中諸剎次第。剎次第中諸劫次第。劫次第中諸佛出現次第。佛出現次第中說法次第。說法次第中諸心樂次第。心樂次第中諸根次第。根次第中調伏次第。調伏次第中諸佛壽命次第。壽命次第中知億那由他年歲數量次第。</p>
</div>
<div class='div-commentary'><p style="margin-left:1em">○二正顯智知。</p>
</div>
<div class='div-orig'><p>佛子。此菩薩摩訶薩。得如是無邊次第智故。則知過去諸佛。則知過去諸剎。則知過去法門．則知過去諸劫。則知過去諸法。則知過去諸心。則知過去諸解。則知過去諸眾生。則知過去諸煩惱。則知過去諸儀式。則知過去諸清淨。</p>
</div>
<div class='div-commentary'><p style="margin-left:1em">【疏】各有十句。皆是過去藏中之法。</p>
<p style="margin-left:1em">○三所知時分。</p>
</div>
<div class='div-orig'><p>佛子。此三昧名過去清淨藏。於一念中能入百劫。能入千劫。能入百千劫。能入百千億那由他劫。能入無數劫。能入無量劫。能入無邊劫。能入無等劫。能入不可數劫。能入不可稱劫。能入不可思劫。能入不可量劫。能入不可說劫。能入不可說不可說劫。</p>
</div>
<div class='div-commentary'><p style="margin-left:1em">【疏】有十四重。即釋過去之義。</p>
<p style="margin-left:1em">○四顯知相狀。</p>
</div>
<div class='div-orig'><p>佛子。彼菩薩摩訶薩入此三昧。不滅現在。不緣過去。</p>
</div>
<div class='div-commentary'><p style="margin-left:1em">【疏】不滅現在者。不捨也。不緣過去者。不取也。謂但約過去門顯。非有取捨而緣。上四各一佛子。</p>
<p style="margin-left:1em">○五明出定獲益。</p>
</div>
<div class='div-orig'><p>佛子。彼菩薩摩訶薩從此三昧起。於如來所．受十種不可思議灌頂法。亦得。亦清淨。亦成就。亦入。亦證。亦滿。亦持。平等了知。三輪清淨。何等為十。一者辯不違義。二者說法無盡。三者訓辭無失。四者樂說不斷。五者心無恐畏。六者語必誠實。七者眾生所依。八者救脫三界。九者善根最勝。十者調御妙法。佛子。此是十種灌頂法。若菩薩入此三昧。從三昧起。無間則得。如歌羅邏入胎藏時。於一念間．識則託生。菩薩摩訶薩亦復如是。從此定起。於如來所．一念則得此十種法。</p>
<p>佛子。是名菩薩摩訶薩第五知過去莊嚴藏大三昧善巧智。</p>
</div>
<div class='div-commentary'><p style="margin-left:1em">【疏】有三。初舉數辨相。有十句。初句總。位終成果。名受灌頂法也。餘句別。一屬己。二淨障。三究竟。四始入。五正證。六修滿。七持令不失。八無知而知。九淨三輪。總該前九。如約智辨。三輪者。謂無能知．所知．及正知故。餘可思準。二何等下。徵列其名。初四是四無礙辯。次二自利。不畏深法．如言能行。次二利他。為善者依。為惡者救。後二總明二利勝妙。三佛子下。結得速疾。有法喻合。歌羅邏者。此云薄酪。餘可知也。</p>
<p style="margin-left:1em">【論】第五知過去莊嚴藏三昧。何故名為知過去莊嚴藏大三昧。此菩薩入此定中．能知過去諸佛出現劫剎．諸佛出現法門。以嚴自心根本智．具差別智。以此成名。為前之三昧興其供養。於定中須知劫剎諸佛出興之次第法門。二釋三昧之體用者。以根本智為體。知劫剎次第差別智為用。已下如文。</p>
<p style="margin-left:1em">○第六智光明藏三昧。釋中分二。前明定業用。後彰定利益。初中分六。一總知諸佛。</p>
</div>
<div class='div-orig'><p>佛子。云何為菩薩摩訶薩智光明藏三昧。</p>
<p>佛子。彼菩薩摩訶薩住此三昧。能知未來一切世界。一切劫中所有諸佛。</p>
</div>
<div class='div-commentary'><p style="margin-left:1em">○二知多名號。</p>
</div>
<div class='div-orig'><p>若已說。若未說。若已授記。若未授記。種種名號．各各不同。所謂無數名。無量名。無邊名。無等名。不可數名。不可稱名。不可思名。不可量名。不可說名。</p>
</div>
<div class='div-commentary'><p style="margin-left:1em">○三知當所作。</p>
</div>
<div class='div-orig'><p>當出現於世。當利益眾生。當作法王。當興佛事。當說福利。當讚善義。當說白分義。當淨治諸惡。當安住功德。當開示第一義諦。當入灌頂位。當成一切智。</p>
</div>
<div class='div-commentary'><p style="margin-left:1em">○四明知彼因圓果滿。</p>
</div>
<div class='div-orig'><p>彼諸如來修圓滿行。發圓滿願。入圓滿智。有圓滿眾。備圓滿莊嚴。集圓滿功德。悟圓滿法。得圓滿果。具圓滿相。成圓滿覺。</p>
</div>
<div class='div-commentary'><p style="margin-left:1em">○五知現所作。</p>
</div>
<div class='div-orig'><p>彼諸如來名姓種族。方便善巧。神通變化。成熟眾生。入般涅槃。如是一切。皆悉了知。</p>
</div>
<div class='div-commentary'><p style="margin-left:1em">○六明知分齊。</p>
</div>
<div class='div-orig'><p>此菩薩於一念中．能入一劫．百劫．千劫．百千劫．百千億那由他劫。入閻浮提微塵數劫。入四天下微塵數劫。入小千世界微塵數劫。入中千世界微塵數劫。入大千世界微塵數劫。入百<span class='note-inline'>(【校】百．麗藏宋藏元藏續藏無。)</span>佛剎微塵數劫。入百千佛剎微塵數劫。入百千億那由他佛剎微塵數劫。入無數佛剎微塵數劫。入無量佛剎微塵數劫。入無邊佛剎微塵數劫。入無等佛剎微塵數劫。入不可數佛剎微塵數劫。入不可稱佛剎微塵數劫。入不可思佛剎微塵數劫。入不可量佛剎微塵數劫。入不可說佛剎微塵數劫。入不可說不可說佛剎微塵數劫。如是未來一切世界所有劫數。能以智慧．皆悉了知。</p>
</div>
<div class='div-commentary'><p style="margin-left:1em">【疏】其中大千。即是佛剎。而重言者。多是遺脫。應言百<span class='note-inline'>(【校】案經文百字．纂要已補入。)</span>佛剎也。餘並可知。</p>
<p style="margin-left:1em">○二彰定利益。於中四。前二自利。後二利他。謂一令心入持益。</p>
</div>
<div class='div-orig'><p>以了知故。其心復入十種持門。何者為十。所謂入佛持故．得不可說佛剎微塵數諸佛護念。入法持故．得十種陀羅尼光明無盡辯才。入行持故．出生圓滿殊勝諸願。入力持故．無能映蔽．無能摧伏。入智持故．所行佛法．無有障礙。入大悲持故．轉於不退清淨法輪。入差別善巧句持故．轉一切文字輪．淨一切法門地。入師子受生法持故．開法關鑰．出欲淤泥。入智力持故．修菩薩行．常不休息。入善友力持故．令無邊眾生普得清淨。入無住力持故．入不可說不可說廣大劫。入法力持故．以無礙方便智．知一切法自性清淨。</p>
</div>
<div class='div-commentary'><p style="margin-left:1em">【疏】即由上知故．持之不失。由持不失．得持之益。一心中持佛。得佛護益。二心入持法。得總持辯才益。餘句倣此。有十二者。增數十也。師子受生者。不畏生死苦故。示生死實性．名開法關鑰。了生死本空．故出欲淤泥。智力持者。定慧雙運也。入無住力持。則大劫不離一念。</p>
<p style="margin-left:1em">○二明得善巧益。</p>
</div>
<div class='div-orig'><p>佛子。菩薩摩訶薩。住此三昧已。善巧住不可說不可說劫。善巧住不可說不可說剎。善巧知不可說不可說種種眾生。善巧知不可說不可說眾生異相。善巧知不可說不可說同異業報。善巧知不可說不可說精進諸根習氣相續差別諸行。善巧知不可說不可說無量染淨種種思惟。善巧知不可說不可說法種種義．無量文字演說言辭。善巧知不可說不可說種種佛出現．種族時節．現相說法．施為佛事．入般涅槃。善巧知不可說不可說無邊智慧門。善巧知不可說不可說一切神通無量變現。佛子。譬如日出。世間所有村營城邑．宮殿屋宅．山澤鳥獸．樹林華果．如是一切種種諸物。有目之人悉得明見。佛子。日光平等無有分別。而能令目見種種相。此大三昧亦復如是。體性平等無有分別。能令菩薩知不可說不可說百千億那由他差別之相。</p>
</div>
<div class='div-commentary'><p style="margin-left:1em">【疏】有法。喻。合。然善巧有二。一如事善巧。故法云。不可說無量。喻云見種種物。二如理善巧。故云日光平等。又由此二無礙。方名善巧。故合云。無分別而能知。</p>
<p style="margin-left:1em">○三佛子明得不空益。</p>
</div>
<div class='div-orig'><p>佛子。此菩薩摩訶薩如是了知時。令諸眾生得十種不空。何等為十。一者見不空。令諸眾生生善根故。二者聞不空。令諸眾生得成熟故。三者同住不空。令諸眾生心調伏故。四者發起不空。令諸眾生如言而作．通達一切諸法義故。五者行不空。令無邊世界皆清淨故。六者親近不空。於不可說不可說佛剎諸如來所．斷不可說不可說眾生疑故。七者願不空。隨所念眾生．令作勝供養．成就諸願故。八者善巧法不空。皆令得住無礙解脫清淨智故。九者雨法雨不空。於不可說不可說諸根眾生中．方便開示一切智行．令住佛道故。十者出現不空。現無邊相．令一切眾生皆蒙照故。</p>
</div>
<div class='div-commentary'><p style="margin-left:1em">○四十王敬養益。</p>
</div>
<div class='div-orig'><p>佛子。菩薩摩訶薩住此三昧。得十種不空時。諸天王眾皆來頂禮。諸龍王眾興大香雲。諸夜叉王頂禮其足。阿修羅王恭敬供養。迦樓羅王前後圍繞。諸梵天王悉來勸請。緊那羅王．摩睺羅伽王．咸共稱讚。乾闥婆王常來親近。諸人王眾承事供養。</p>
<p>佛子。是為菩薩摩訶薩第六智光明藏大三昧善巧智。</p>
</div>
<div class='div-commentary'><p style="margin-left:1em">【論】第六智光明藏三昧者。明此菩薩．能知未來一切諸劫中所有諸佛。若已說法。若未說法。皆悉能知故。智光明藏者。不離一念．含三世劫智．名之為藏。餘義如文自具。於中八部王等名．依初會已釋。此不表法。但以供養恭敬法故。親近如來。</p>
<p style="margin-left:1em">○第七知一切世界佛莊嚴三昧。釋中二。先明定體用。後明定利益。前中亦二。先徵。後釋。</p>
</div>
<div class='div-orig'><p>佛子。云何為菩薩摩訶薩了知一切世界佛莊嚴三昧。佛子。此三昧何故名了知一切世界佛莊嚴。</p>
</div>
<div class='div-commentary'><p style="margin-left:1em">【疏】所以重徵者。前通徵一定。此則別徵莊嚴。</p>
<p style="margin-left:1em">○後釋中二。先釋一切世界。</p>
</div>
<div class='div-orig'><p>佛子。菩薩摩訶薩。住此三昧。能次第入東方世界。能次第入南方世界。西方北方。四維上下。所有世界。悉亦如是。能次第入。</p>
</div>
<div class='div-commentary'><p style="margin-left:1em">【疏】以是現在。故但云十方。</p>
<p style="margin-left:1em">○二釋其莊嚴。於中二。先總列十門。</p>
</div>
<div class='div-orig'><p>皆見諸佛出興於世。亦見彼佛一切神力。亦見諸佛所有遊戲。亦見諸佛廣大威德。亦見諸佛最勝自在。亦見諸佛大師子吼。亦見諸佛所修諸行。亦見諸佛種種莊嚴。亦見諸佛神足變化。亦見諸佛眾會雲集。</p>
</div>
<div class='div-commentary'><p style="margin-left:1em">【疏】十門皆是莊嚴。其中第八別明莊嚴者。即功德智慧以嚴其心。色相光明以嚴身也。</p>
<p style="margin-left:1em">○後別顯嚴相．以廣前二。一廣眾會。二廣莊嚴。今初有三。初明見他。二見自。三能見。今初。</p>
</div>
<div class='div-orig'><p>眾會清淨。眾會廣大。眾會一相。眾會多相。眾會處所。眾會居止。眾會成熟。眾會調伏。眾會威德。如是一切悉皆明見。</p>
<p>亦見眾會其量大小等閻浮提。亦見眾會等四天下。亦見眾會等小千界。亦見眾會等中千界。亦見眾會量等三千大千世界。亦見眾會充滿百千億那由他佛剎。亦見眾會充滿阿僧祇佛剎。亦見眾會充滿百佛剎微塵數佛剎。亦見眾會充滿千佛剎微塵數佛剎。亦見眾會充滿百千億那由他佛剎微塵數佛剎。亦見眾會充滿無數佛剎微塵數佛剎。亦見眾會充滿無量佛剎微塵數佛剎。亦見眾會充滿無邊佛剎微塵數佛剎。亦見眾會充滿無等佛剎微塵數佛剎。亦見眾會充滿不可數佛剎微塵數佛剎。亦見眾會充滿不可稱佛剎微塵數佛剎。亦見眾會充滿不可思佛剎微塵數佛剎。亦見眾會充滿不可量佛剎微塵數佛剎。亦見眾會充滿不可說佛剎微塵數佛剎。亦見眾會充滿不可說不可說佛剎微塵數佛剎。</p>
<p>亦見諸佛於彼眾會道場中示現種種相。種種時。種種國土。種種變化。種種神通。種種莊嚴。種種自在。種種形量。種種事業。</p>
</div>
<div class='div-commentary'><p style="margin-left:1em">【疏】亦三。初見眾會體相。次亦見眾會下。明見分量。後亦見諸佛於彼下。見佛作用。</p>
<p style="margin-left:1em">○二明見自。</p>
</div>
<div class='div-orig'><p>菩薩摩訶薩亦見自身往彼眾會。亦自見身在彼說法。亦自見身受持佛語。亦自見身善知緣起。亦自見身住在虛空。亦自見身住於法身。亦自見身不生染著。亦自見身不住分別。亦自見身無有疲倦。亦自見身普入諸智。亦自見身普知諸義。亦自見身普入諸地。亦自見身普入諸趣。亦自見身普知方便。亦自見身普住佛前。亦自見身普入諸力。亦自見身普入真如。亦自見身普入無諍。亦自見身普入諸法。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○三明能見。</p>
</div>
<div class='div-orig'><p>如是見時。不分別國土。不分別眾生。不分別佛。不分別法。不執著身。不執著身業。不執著心。不執著意。譬如諸法．不分別自性。不分別音聲。而自性不捨。名字不滅。菩薩摩訶薩亦復如是。不捨於行。隨世所作。而於此二．無所執著。</p>
</div>
<div class='div-commentary'><p style="margin-left:1em">【疏】有法。喻。合。法中明無分別而見。喻中明能所詮。不自云我是能所詮。而不捨能所詮。以喻無分別故而知也。合中先合不捨。後而於下。合不分別。</p>
<p style="margin-left:1em">○二廣上莊嚴中二。先以法說。後以喻顯。前中二。先標章門。</p>
</div>
<div class='div-orig'><p>佛子。菩薩摩訶薩見佛無量光色。無量形相。圓滿成就。平等清淨。一一現前。分明證了。</p>
</div>
<div class='div-commentary'><p style="margin-left:1em">【疏】略舉四種莊嚴。皆分明證了。</p>
<p style="margin-left:1em">○後依章別釋。即分為四。一釋無量光色。</p>
</div>
<div class='div-orig'><p>或見佛身種種光明。或見佛身圓光一尋。或見佛身如盛日色。或見佛身微妙光色。或見佛身作清淨色。或見佛身作黃金色。或見佛身作金剛色。或見佛身作紺青色。或見佛身作無邊色。或見佛身作大青摩尼寶色。</p>
</div>
<div class='div-commentary'><p style="margin-left:1em">○二釋無量形相。</p>
</div>
<div class='div-orig'><p>或見佛身其量七肘。或見佛身其量八肘。或見佛身其量九肘。或見佛身其量十肘。或見佛身二十肘量。或見佛身三十肘量。如是乃至一百肘量。一千肘量。或見佛身一俱盧舍量。或見佛身半由旬量。或見佛身一由旬量。或見佛身十由旬量。或見佛身百由旬量。或見佛身千由旬量。或見佛身百千由旬量。或見佛身閻浮提量。或見佛身四天下量。或見佛身小千界量。或見佛身中千界量。或見佛身大千界量。或見佛身百大千世界量。或見佛身千大千世界量。或見佛身百千大千世界量。或見佛身百千億那由他大千世界量。或見佛身無數大千世界量。或見佛身無量大千世界量。或見佛身無邊大千世界量。或見佛身無等大千世界量。或見佛身不可數大千世界量。或見佛身不可稱大千世界量。或見佛身不可思大千世界量。或見佛身不可量大千世界量。或見佛身不可說大千世界量。或見佛身不可說不可說大千世界量。</p>
</div>
<div class='div-commentary'><p style="margin-left:1em">○三釋上圓滿成就。顯前二圓滿故。</p>
</div>
<div class='div-orig'><p>佛子。菩薩如是。見諸如來無量色相。無量形狀。無量示現。無量光明。無量光明網。其光分量等於法界。於法界中無所不照。普令發起無上智慧。</p>
</div>
<div class='div-commentary'><p style="margin-left:1em">○四釋上平等清淨。即兼內二嚴。</p>
</div>
<div class='div-orig'><p>又見佛身。無有染著。無有障礙。上妙清淨。<span class='note-inline'>(【校】又見．纂要誤作入見。)</span></p>
</div>
<div class='div-commentary'><p style="margin-left:1em">○二以喻顯。</p>
</div>
<div class='div-orig'><p>佛子。菩薩如是見於佛身。而如來身不增不減。譬如虛空。於蟲所食芥子孔中亦不減小。於無數世界中亦不增廣。其諸佛身亦復如是。見大之時亦無所增。見小之時亦無所減。</p>
<p>佛子。譬如月輪。閻浮提人見其形小而亦不減。月中住者見其形大而亦不增。菩薩摩訶薩亦復如是。住此三昧。隨其心樂。見諸佛身種種化相。言辭演法。受持不忘。而如來身不增不減。</p>
<p>佛子。譬如眾生命終之後．將受生時。不離於心所見清淨。菩薩摩訶薩亦復如是。不離於此甚深三昧所見清淨。</p>
</div>
<div class='div-commentary'><p style="margin-left:1em">【疏】喻顯中三。一空無增減喻。喻法性身無可增減。空之大小。在於世界。及於芥子。非空體然如法性之身應器成異。二月無增減喻。喻真常色身體不易故。證有近遠。隨心見殊。前喻但喻佛身。此喻兼喻光色。及圓滿成就。三隨心現境喻。喻上清淨。菩薩心淨。則見佛淨。在於如來．何淨何垢。</p>
<p style="margin-left:1em">○第二明定利益。略舉七種益。各有佛子以為揀別。第一速成行願益。</p>
</div>
<div class='div-orig'><p>佛子。菩薩摩訶薩住此三昧。成就十種速疾法。何者為十。所謂速增諸行圓滿大願。速以法光．照耀世間。速以方便．轉於法輪．度脫眾生。速隨眾生業．示現諸佛清淨國土。速以平等智．趣入十力。速與一切如來同住。速以大慈力．摧破魔軍。速斷眾生疑．令生歡喜。速隨勝解．示現神變。速以種種妙法言辭．淨諸世間。</p>
</div>
<div class='div-commentary'><p style="margin-left:1em">【疏】有標徵釋。可知。</p>
<p style="margin-left:1em">○第二法印同佛益。</p>
</div>
<div class='div-orig'><p>佛子。此菩薩摩訶薩。復得十種法印。印一切法。何等為十。一者同去來今一切諸佛平等善根。二者同諸如來得無邊際智慧法身。三者同諸如來住不二法。四者同諸如來觀察三世無量境界皆悉平等。五者同諸如來得了達法界無礙境界。六者同諸如來成就十力．所行無礙。七者同諸如來永絕二行．住無諍法。八者同諸如來教化眾生恒不止息。九者同諸如來於智善巧．義善巧中．能善觀察。十者同諸如來與一切佛平等無二。</p>
</div>
<div class='div-commentary'><p style="margin-left:1em">【疏】有十句五對。初二福慧同。次二二諦境智同。次二體用同。次二二利同。後二善巧平等同。</p>
<p style="margin-left:1em">○第三以德成人益。</p>
</div>
<div class='div-orig'><p>佛子。若菩薩摩訶薩。成就此了知一切世界佛莊嚴大三昧善巧方便門。是無師者。不由他教．自入一切佛法故。是丈夫者。能開悟一切眾生故。是清淨者。知心性本淨故。是第一者。能度脫一切世間故。是安慰者。能開曉一切眾生故。是安住者。未住佛種性者令得住故。是真實知者。入一切智門故。是無異想者。所言無二故。是住法藏者。誓願了知一切佛法故。是能雨法雨者。隨眾生心樂．悉令充足故。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第四智德包含益。</p>
</div>
<div class='div-orig'><p>佛子。譬如帝釋。於頂髻中置摩尼寶。以寶力故．威光轉盛。其釋天王初獲此寶。則得十法。出過一切三十三天。何等為十。一者色相。二者形體。三者示現。四者眷屬。五者資具。六者音聲。七者神通。八者自在。九者慧解。十者智用。如是十種．悉過一切三十三天。</p>
<p>菩薩摩訶薩亦復如是。初始獲得此三昧時。則得十種廣大智藏。何等為十。一者照耀一切佛剎智。二者知一切眾生受生智。三者普作三世變化智。四者普入一切佛身智。五者通達一切佛法智。六者普攝一切淨法智。七者普令一切眾生。入法身智。八者現見一切法普眼清淨智。九者一切自在到於彼岸智。十者安住一切廣大法普盡無餘智。</p>
</div>
<div class='div-commentary'><p style="margin-left:1em">【疏】於中二。先喻。後合。各有十句。合中總標。合初獲即得。十句。合前十事。唯八九不次。以智雖是一。從所知別故。一佛剎合色相。二眾生合形體。三變化合示現。四入佛合眷屬。以互為主伴．如眷屬故。五通達佛法．為助道資具。六普攝淨法．則圓音示人。七皆令入法．方是神通。八普眼清淨．超合慧解。九自在却合自在。十住法合智用。</p>
<p style="margin-left:1em">○第五身威超勝益。</p>
</div>
<div class='div-orig'><p>佛子。菩薩摩訶薩住此三昧。復得十種最清淨威德身。何等為十。一者為照耀不可說不可說世界故。放不可說不可說光明輪。二者為令世界咸清淨故。放不可說不可說無量色相光明輪。三者為調伏眾生故。放不可說不可說光明輪。四者為親近一切諸佛故。化作不可說不可說身。五者為承事供養一切諸佛故。雨不可說不可說種種殊妙香華雲。六者為承事供養一切佛及調伏一切眾生故。於一一毛孔中化作不可說不可說種種音樂。七者為成熟眾生故．現不可說不可說種種無量自在神變。八者為於十方種種名號一切佛所請問法故。一步超過不可說不可說世界。九者為令一切眾生見聞之者皆不空故。現不可說不可說種種無量清淨色相身．無能見頂。十者為與眾生開示無量祕密法故。發不可說不可說音聲語言。</p>
</div>
<div class='div-commentary'><p style="margin-left:1em">【疏】有標有釋。可知。</p>
<p style="margin-left:1em">○第六令他圓滿益。</p>
</div>
<div class='div-orig'><p>佛子。菩薩摩訶薩得此十種最清淨威德身已。能令眾生得十種圓滿。何等為十。一者能令眾生得見於佛。二者能令眾生深信於佛。三者能令眾生聽聞於法。四者能令眾生知有佛世界。五者能令眾生見佛神變。六者能令眾生念所集業。七者能令眾生定心圓滿。八者能令眾生入佛清淨。九者能令眾生發菩提心。十者能令眾生圓滿佛智。</p>
</div>
<div class='div-commentary'><p style="margin-left:1em">【疏】先牒前起後。後徵列名相。</p>
<p style="margin-left:1em">○第七轉作佛事益。</p>
</div>
<div class='div-orig'><p>佛子。菩薩摩訶薩令眾生得十種圓滿已。復為眾生作十種佛事。何等為十。所謂以音聲作佛事．為成熟眾生故。以色形作佛事．為調伏眾生故。以憶念作佛事．為清淨眾生故。以震動世界作佛事．為令眾生離惡趣故。以方便覺悟作佛事．為令眾生不失念故。以夢中現相作佛事．為令眾生恒正念故。以放大光明作佛事．為普攝取諸眾生故。以修菩薩行作佛事．為令眾生住勝願故。以成正等覺作佛事．為令眾生知幻法故。以轉妙法輪作佛事．為眾說法不失時故。以現住壽命作佛事．為調伏一切眾生故。以示般涅槃作佛事．知諸眾生起疲厭故。</p>
<p>佛子。是為菩薩摩訶薩第七了知一切世界佛莊嚴大三昧善巧智。</p>
</div>
<div class='div-commentary'><p style="margin-left:1em">【疏】亦先牒前起後。後徵名相。及結名。文並可知。</p>
<p style="margin-left:1em">【論】第七了知一切世界佛莊嚴三昧者。明此菩薩能徧入十方一切世界．見一切諸佛所有教化莊嚴。悉能見盡．及承事供養．及所聞法．普入諸趣等總盡故。因立名也。於中文義．經自具明。</p>
</div></div>
<p class='juan'>大方廣佛華嚴經疏論纂要卷第七十四</p></div>
</div><!-- end of div[@id='body'] -->
</body></html>