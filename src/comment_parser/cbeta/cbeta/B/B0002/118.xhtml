<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu265' />
<p class='juan'>大方廣佛華嚴經普賢行願品別行疏鈔纂要卷第一百之十八</p><p class="byline"><span class='note-inline'>(敕太原府大崇福寺沙門澄觀撰別行疏　終南山圭峯草堂寺沙門宗密述隨疏鈔　閩鼓山私淑比丘道霈纂要)</span></p>
<div class='div-other'><a id='mulu266' />
<div class='div-commentary'><p style="margin-left:1em">○第二大科歸敬請加。</p>
<p style="margin-left:1em">【疏】</p>
<p style="margin-left:0em;text-indent:0em;" class="lg-abnormal"><div class='lg-row'>稽首歸依真法界　光明徧照諸如來　普賢文殊海會尊　願得冥資贊玄妙</div>
</p><p style="margin-left:1em"><span class='note-inline'>(【鈔】於中分二。初三句是歸敬。後一句請加。初中又二。初稽首歸依四字。是能歸三業。後有一十七字。即所歸三寶。真法界者。即法寶也。攝法差別。但歸真界也。先標法者。諸佛之師故。光明徧照等者。佛寶也。梵語毗盧遮那。此云光明徧照。此就新梵語翻也。若準舊梵語翻。毗盧遮那。此云徧一切處寂。屬法身。盧舍那。此云光明徧照。屬在報身。若準梵文。即不如此。二種梵名。但新舊別。非分法報之異。故舊譯華嚴。總名盧舍那。唐譯經中。皆曰毗盧遮那。即三身十身。通名毗盧遮那也。今此中用。即法報通稱。此最為正。況此宗中。法報無異。同是一源。不同諸教有為無為別。又據此大經。及一字頂輪王經。釋迦。毗盧。及一切義成等。皆是異名。故知三身。更無別稱。但是古德義說也。故知此中不錯用也。言光明徧照者。謂常寂光。徧一切法。如鏡之明。像像皆徧也。諸如來者。主伴互收也。舉一為主。一切皆伴。伴者。不離主也。普賢文殊海會尊者。僧寶也。二聖為海會菩薩之尊也。又望能歸之人。即指海會菩薩是我之尊也。若會通二聖。菩薩數過剎塵。名著在經者。亦有數百。偏歸二聖者。良有所以。二聖本尊。總為三聖。託以表法。不徒然也。今依三聖圓融觀。略顯二門。一相對明表。二相融顯圓。初中。二聖為因。遮那為果。果超言相。且說二因。若悟二因玄微。則見果海深妙也。二聖略為三對。一能信所信對。言能信所信。表是因中。謂普賢表所信法界。即在纏如來藏。故理趣般若云。一切眾生皆如來藏。普賢菩薩自體徧故。初會即入藏身三昧者。意在此也。文殊表能信之心。佛名經云。一切諸佛。皆因文殊而發心故。善財始見發大心故。經云。出生一切菩薩無休息故。二解行對。普賢表所起萬行。上下經文。五周因果。皆普賢行故。文殊即能起之解。慈氏云。汝得見諸善友。聞菩薩行。入解脫門。皆是文殊威神力故。又云。常為一切菩薩師故。三理智對。普賢表所證法界。即出纏如來藏。善財童子入其身故。一毛廣大即無邊者稱法性故。經云。普賢身相如虛空故。又見普賢。即得智波羅蜜者。明依理發智故。文殊表能證大智。本所事佛。名不動智故。常為無量諸佛母故。諸經中說法。多顯般若旨趣故。善財再見文殊後方見普賢者。顯有智。方能證理故。是以古德。名後文殊為智照無二相也。不現身者。心境兩亡故。以文殊權實之智。證普賢體用之理。此之一門。古德親問三藏。三藏言有經說。未傳此方。又此一門。亦表定慧。理本寂故。智即慧故。亦表體用。普賢理寂以為心體。文殊智照為大用故。二相融顯圓者。亦二。先明二聖法門各自圓融。後以二聖法門互相圓融。初中謂文殊必因於信。方能成解。有解無信。增邪見故。有信無解。長無明故。信解真正。方了本源。成其極智。反照不異初心。初發心時。便成正覺。是以文殊三事。融通隱隱。次普賢三事自相融者。理若無行。理終不顯。依體起行。行必稱體。由行證理。理無行外之理。由理顯行．行無理外之行故。隨所證理。行無不具足。一證一切證故。見普賢一毛所得法門。過前不可說不可說倍。又是即體之用故。毛孔法門。緣起無盡。由是普賢三事涉入重重也。二以二聖法門互相融者。謂要因於信。方知法界。信若不信法界。信則為邪故。能所不二。不信自心有如來藏。非菩薩故。次要藉於解。方能起行。稱解起行。行不異解。則解行不二。次以智是理用。理體成智。還照於理。智與理冥。方曰真智。則理智無二故。經云。無有如外智能證於如。亦無智外如為智所入。又法界寂然名止。智而常照名觀。觀窮數極。妙符乎寂。則定慧不二。又即體之用曰智。即用之體曰理。即體用無二。是以文殊三事融通隱隱。即普賢三事涉入重重。此二不一不異。方名普賢帝網之行。故普賢行品。及上下經文。廣顯事理圓融為普賢行。非獨事行名普賢也。亦如曼殊千鉢經云。爾時眾中菩薩摩訶薩。一切有情。同修行普賢曼殊行願。證入毗盧遮那如來十大慈佛心觀。亦表二聖不異。問。既二聖相融。何以不名文殊行耶。答。為攝智屬理。唯一真法界。故舉一全收也。二遮那為果者。二聖法門既融。則普賢因圓。離相絕言。沒同果海。是曰毗盧遮那光明徧照。唯證相應故。法界品末。普賢菩薩後。便偈讚佛德者。顯果相也。又品初如來自入三昧。現相無說。表所證絕言。而普賢開發也。放光令悟。表能證絕言。而文殊開顯者。即其意也。然上理智等。並不離心。心佛眾生。三無差別。若於心能了。則念念因圓。念念果滿。出現品云。菩薩應知自心。念念常有佛成正覺故。而即一之異。不得外觀。勿滯言說。若能與此觀行相應。則觸目對境。常見三聖。及十方諸佛菩薩。一即一切故。心境無二故。依此修行。一生不剋。三生必圓也。)</span></p>
<p style="margin-left:1em"><span class='note-inline'>(○第二請加。願得冥資讚玄妙。可知。)</span><span class='note-inline'>(第二歸敬請加竟。)</span></p>
<p style="margin-left:1em">○第三大科開章釋文。將釋此經。五門分別。一教起因緣。二辨教宗旨。三翻譯傳授。四釋經名題。五隨文解釋。今初文分三段。一總標大意。二別釋十門。三總結指廣。今初。</p>
<p style="margin-left:1em">【疏】夫法無言象。非離言象。離言象而倒惑。執言象而迷真。故聖人利見。垂象設教。必有由矣。<span class='note-inline'>(【鈔】言夫法無言象。非離言象者。世有人言。大象無形。大音希聲。絕慮亡言。自入真境。何用言教乎。疏意云。非言何以知無言。非象何以顯無象。大疏序云。雖空空絕迹。（是無象也。）義天之星象粲然。（不離象也。）湛湛亡言。（是亡言也。）教海之波瀾浩汗。（不離言也。）諸經假言象顯無言象之文甚多。不能繁引。講者任其廣略。凡佛說圓極之理。言之不及。多以喻況。皆象之類也。若更深而論之。但以名言施設所顯之義。亦皆是象。不唯譬喻。以理畢竟言不及故。謂聞教生解。義相生時。亦是變影起故也。次反顯。離言象而倒惑執言象而迷真者。出取捨之過也。若眾生不遇善友。不聞聖教。曠劫長守倒見。終無自悟之期。故經云。譬如暗中寶。無燈不可見。佛法無人說。雖慧莫能了。執言象而迷真者。謂但守於教。不求指歸。是執言也。縱求義理。但隨文生解。便為真實。不能以教為明鏡．照見自心。不能以自心為智燈．照經幽旨。是執象也。故經云。不能了自心。云何知正道。彼由顛倒慧。增長一切惡。如覽鏡時。本圖見面。便執見者為實。豈不轉更成迷。故云執言象而迷真。下順結。故聖人利見至必有由矣者。利見之言。借周易語。彼乾卦九五之爻。是仁君登位之象。文云。九五。飛龍在天。利見大人。今明我佛聖人。功圓德備。體無不周。智無不徧。四心罔替。唯務益生。有感必通。隨機誘化。知根利鈍。名稱所求。與利見而賜妙方。物受教而皆得度。則必無虛設也。故云。聖人利見。垂象設教。必有由矣。)</span></p>
<p style="margin-left:1em">○第二別釋十門初列。</p>
<p style="margin-left:1em">【疏】因緣不同。畧明十義。一法爾常規。二酬昔行願。三遂通物感。四明示真門。五開物性原。六宣說勝行。七令知位次。八顯果難思。九示其終歸。十廣利今後。</p>
<p style="margin-left:1em">○二釋。<span class='note-inline'>(【校】釋中十門。纂要原分十節。每節提行另起。今合十門為一。於各節間以○標之。此下有合疏文數節為一段者．皆準此。)</span></p>
<p style="margin-left:1em">【疏】此初法爾常規者。一切諸佛。法爾皆現無盡身雲。說斯圓教故。<span class='note-inline'>(【鈔】釋中。一法爾常規等者。夫王道坦坦。千古同規。一乘玄門。諸佛齊證。所證法性。法爾隨緣。緣性融通。法爾無盡。性雖一切齊應。今就說教為門。既舉一全收。即無盡矣。故佛法爾皆於無盡世界。常轉無盡法輪。窮未來際。無有休息。斯則處以毛端。橫該法界。時以剎那。豎窮劫海。處則頓起。時則常起。不待別因。如萬籟之聲。非關撫擊。日月之照．不因川原。但隨見聞。說有初成九會等別。諸慈悲者。於無盡中。略此留傳。令尋於此。見無邊法。如觀牗隙。見無際空。而此時處。即同無盡也。)</span></p>
<p style="margin-left:1em">○二酬昔行願者。昔在因中。願周法界。依願起行。但為眾生。故今酬之。徧說徧益。<span class='note-inline'>(二酬昔行願等者。因既願周乎法界。果必徧說酬之。如源遠則流長。根深則果茂。然因雖無量無邊。統唯此二。故下疏有車輪鳥翼之況。願周徧者。現相品云。毗盧遮那佛。願力周法界。一切國土中。恆轉無上輪。行周徧者。主山神偈云。往修勝行無有邊。今獲神通亦無量。法門廣闢如塵數。悉使眾生深悟喜。今說普賢行願。正是此因也。)</span></p>
<p style="margin-left:1em">○三遂通物感者。謂佛證涅槃。寂然不動。機宜叩聖。感而遂通。若無感緣。佛說何益。<span class='note-inline'>(三遂通物感等者。夫風息浪澄。海現萬像。妄盡心寂。佛應羣機。然澄海雖常能現。無外器而現何。佛智雖常能談。無感緣而何說。故大疏云。昔因法爾。雖能常徧。約可流傳。皆由機感。其猶上有白月。下資澄潭。潭清影現。機感應生等。然其機感。亦有二種。一通。二別。通謂凡厥生靈。皆含佛智。無不被矣。別謂雖皆普被。機有優劣。故益有淺深。其猶一水。方圓任器。略分五種。一正為。謂一乘圓機。宿世曾聞。今能悟解。造觀修行。或便證入。二兼為。謂聞雖未悟。而能信向。以成堅種。如食金剛。終竟不消。地獄天子。是此類也。三引為。謂權教六度菩薩。執定行布之位。不信圓融之法。故十地中。借其次第行布之名而誘引之。終令入實。如置藥乳中。乳能愈病。以性投相而相自亡。四權為。謂二乘既守自位。不能聞見。故諸菩薩。權現聲聞。或示在座如聾如盲。彰其絕分。警餘忻樂。或示在道開悟。知可回心。五遠為。謂外道闡提。聞雖生謗墮於地獄。一熏耳識．功不唐捐。罪畢終令獲益。乃至成佛。如狂罵藥。服之病除。如塗毒鼓．聞者皆死。以斯五類。收無不盡。其通別機感。具依此品廣疏也。)</span></p>
<p style="margin-left:1em">○四明示真門者。眾生流轉。總為迷真。故示真門。令其返本。真源之要。即下所宗。<span class='note-inline'>(四明示真門等者。諸經就機權引。本意欲令歸真。若無此經稱性極談。究竟無所歸處。為談真實故說斯經。眾生流轉等者。大經云。眾生無始來。生死久流轉。不了真如義。故諸佛興世。興世本欲示真門。故法華經云。如來唯為一大事因緣故。出現於世等。即下所宗者。第二辨宗旨中云。統唯一真法界。乃至開為理事法界。無障礙法界也。)</span></p>
<p style="margin-left:1em">○五開物性原者。良以眾生。性含智海。識洞真空。但衣蔽明珠。室埋祕藏。要假開示。令其悟入。<span class='note-inline'>(五開物性原等者。前雖明示真門。尚未直指自心。若不就心中識悟。依何起於萬行。故大疏此段名開因性。如何開耶。出現品云。佛子。無一眾生而不具有如來智慧。但以妄想顛倒執著而不證得。（凡夫妄想。權小執著。顛倒通二。）若離妄想。一切智。自然智。無礙智。則得現前。譬如有大經卷。（喻佛智慧。）量等三千大千世界。（智體無邊。廓周沙界。）書寫三千大千世界中事。一切皆盡。（喻體上本有恆沙功德。恆沙妙用。）此大經卷。雖復量等大千世界。而全住在一微塵中。（喻佛智全在眾生身中。圓滿具足。）如一微塵。（舉一眾生為例。）一切微塵。皆亦如是。時有一人。智慧明達。（喻佛）具足成就清淨天眼。見此經卷在微塵內。（天眼隔礙見色。喻佛智隔煩惱見佛智也。）於諸眾生。無少利益。（喻迷時都不得其用。與無不別。）即起方便。破彼微塵。（喻佛說法除障。）出此大經。令諸眾生。普得饒益。（後合。）佛子。如來智慧。亦復如是。無量無礙。普能利益一切眾生。（合書寫三千世界事。）具足在於眾生身中。（合微塵也。）但諸凡愚。妄想執著。不知不覺。不得利益。爾時如來以無障礙清淨智眼。普觀法界一切眾生。而作是言。奇哉奇哉。此諸眾生。云何具有如來智慧。愚癡迷惑。不知不覺。我當教以聖道。令其永離妄想。於自身中。得見如來廣大智慧。與佛無異。故此云。性含智海也。識洞真空者。幻化妄識。本來虛無。故即洞徹真空也。故大疏云。眾生包性德而為體。攬智海以為源。但相變體殊。情生智隔。今欲令知心合體。達本情忘。故談斯經。以為顯示。釋曰。此則兼明眾生迷真執妄之由也。如福德智慧相貌具足之人。忽然夢見貧賤醜陋病痛苦惱之身。（即是相變。）不見本身。（即體殊也。）執認云是我身．（即情生也。）不信自身福德端正。（即智隔也。故此有衣蔽明珠。室埋祕藏等喻也。）覺者警之令悟。惡身便是好身。（即合體也。）覺即自然不執惡身。（是亡情也。）故此云。要假開示。令其悟入。大疏文備。又是利生之要。故具引釋也。言衣蔽明珠者。具法華第四五百弟子授記品中。言室埋祕藏者。即如來藏經。有九喻。皆喻佛智蘊在眾生。名如來藏。此當第五喻也。經云。譬如貧家。有珍寶藏。寶不能言。我在於此。既不自知。又無語者。不能開發此珍寶藏。一切眾生亦復如是。如來知見大法寶藏在其身內。不聞不知。耽惑五欲。輪轉生死。受苦無量。是故諸佛出興於世。為開身內如來法藏。九喻中。餘八取意引之。一蓮華萎變。內有化佛。結跏趺坐。法合云。我觀眾生諸煩惱中有如來智。雖在煩惱。常無染污也。二蜜在巖樹。羣蜂圍繞。智者方便。除蜂得蜜。蜜喻智慧。蜂喻煩惱。三粳米未離皮糩。愚者輕棄。智者精之。當為御食。四真金墮不淨處。經歷多載。真金不壞。五貧人宅中有珍寶藏。即上所引。六如菴蘿果內實不壞。種之於地。成大樹王。合云。如來智慧在無明殼內。如果在核內。七有人持金像往於他國。途遇險難。懼被劫奪。弊物裹之。令人不識。此人命終。像棄曠野。行人謂為弊惡之物。得天眼者。去弊得金。八有一女人。貧賤醜陋。眾人所惡。而懷貴子。當為聖王。王四天下。女人不知。自為下劣之想。九鑄師鑄真金像。成己置地。外雖焦黑。內象不變。開模晃耀。九喻一一法合也。下總校量功德云。供養過去恆河沙佛。乃至造恆河沙七寶臺。高十由旬。日月如是。乃至五十恆河沙七寶臺。供養恆沙如來。不如有人。樂喜菩提。受持此經。乃至一喻。所得功德。百分不及一。千分不及一。乃至算數譬喻所不能及也。)</span></p>
<p style="margin-left:1em">○六宣說勝行者。欲契真性。非行不階。故說普賢無方勝行。<span class='note-inline'>(六宣說勝行等者。既頓悟本心圓明。反傷多劫流浪。故須修習勝行。令契本源。還源觀云。如大摩尼寶。體性明淨。久被塵坌。而有鑛穢之垢。若人唯念寶性。不以種種磨治。終不能發光現物。真性亦爾。久被煩惱垢染。若人唯念真如。不以持戒定慧種種熏修。終無淨用。故經云。不如說行。於佛菩提。則為永離。<span class='corr'>又</span>法句經言。雖誦千言。不行何益。不如一聞。勤修得益。為明勝行。故說此經。然有二種。一徧成諸行。二頓成諸行。且初者。謂次第深淺。各各差別。於中又二。一行本。二行相。言行本者。謂菩提心。大經云。忘失菩提心修諸善根。悉為魔業。故二千行法。冠於最初。善財見諸善友。皆先陳己發。表是修行器故。然菩提心略有三種。一者心體。二者心相。三者心德。言心體者。廣有無量。海雲比丘。說有十心。要略唯三。一者直心。一向正念真如法故。即是大智。無所執著。二者深心。樂修一切諸善行故。謂發大願。即四弘誓願等。三者大悲心。救護一切苦眾生故。則前二所作。亦為眾生。上解心體竟。言心相者。謂要無齊限。若約悲願。則盡度眾生。盡修諸行。經云。虛空界盡等也。若約正念真如。則下無眾生可度。上無菩提可求。中無萬行可修。亦無真如可念。故淨名云。當令此諸天子。捨於分別菩提之見。菩提者。不可以身得。不可以心得。寂滅是菩提。滅諸相故等。即斯意也。若融上三心。則度而無度。修而無修。故經云。若於一切智。發生迴向心。見心無所生。當獲大名稱。言菩提心德者。依上發心。一念之德。過於虛空。諸佛共讚。多劫不盡。故彌伽反禮於初心。若白月之新吐。海雲警其能發。美青松之萌芽。不有凌雲之心。豈展升天之翼。若無等佛之志。豈成妙覺之尊。是故經云。一切功德。皆於最初菩提心中住。雖終始不殊。而先心難矣。發菩提心品及慈氏章中。廣說其體相德三。不相捨離。猶如日輪。體是珠寶。其相圓明。德無不照。成熟苗稼。廓徹虛空。三無離理也。此是行本。廣大妙門。將入行海。故先須發菩提心。發心品云。欲見十方一切佛。欲施無盡功德藏。欲滅眾生諸苦惱。宜應速發菩提心。二明行相。謂十度萬行。廣在經文。上來兩段。總是第一徧成諸行也。二頓成諸行者。一行即一切行故。此復有二。一約心觀。謂一念相應。能頓具故。謂此心即是佛智。佛智即是無念。無念心體。內外無者。（施也。）諸過自止。（戒也。）忍可諦理。（忍也。）離身心相。（進也。）寂然不動（禪也。）了見性空。（般若也。）善達有無。（方便也。）進詣妙覺。（願也。）是真修習。（力也。）決斷分明（智也。）十度具矣。餘行例然。故修一行。成一切行。二約性融。以修一行。故稱法性。性融攝故。令此一行。如性普收。無行不具。即十玄門中諸行純雜具德也。（應云。不異理之一行全攝理性時云云。）然前徧成行布之行。與此頓成圓融之行。二無障礙。以行布是教相施設。圓融是理性德用。相是性之相故。行布不礙圓融。性是相之性故。圓融不礙行布。圓融不礙行布故。一為無量。行布不礙圓融故。無量為一。無量為一故。融通隱隱。一為無量故。涉入重重。故世親以六相圓融。上下之文非一也。)</span></p>
<p style="margin-left:1em">○七令知位次者。行則頓修。位分因果。因有階降。果無差別。因果圓融。是此行位。<span class='note-inline'>(七令知位次等者。發意修習。念念在圓。（行則頓修。）有成未成。言因言果。（位分因果。）未成之中。復以塵習厚薄。業障淺深。根有利鈍。修有進怠。致令位次階降不同。若不知之。或叨濫上流。或得少為足。（因。階降也。學射之喻。於此說之。言位分不同者。第二會說十信。三說十住。四說十行。五說十迴向。六說十地。七會前一半說等覺也。）若習盡智圓。冥同性海。故得果用。無二無差。（果無差者。即第七會次三品。說妙覺位也。）然差與無差。二亦無礙。（因果圓融也。此下始明行布因果。與平等因果。二亦無礙。）然對行位．亦有二種。一行布位。初淺後深。諸位差別。二圓融位。一攝一切。一切位滿。即說成佛。一位之中。具攝諸位功德。（妙嚴品有文。）信該果海。初發心時。便成正覺。（梵行品有文。）此二相攝。例如行說。故第七會說妙覺竟後有二品。明平等因果。融前差別因果。總同無礙也。)</span></p>
<p style="margin-left:1em">○八顯果難思者。既修勝行。必有所趣。頓證法界。成大菩提。得涅槃故。<span class='note-inline'>(八顯果難思等者。言難思者。華嚴所詮佛果。真應相即。分圓全收。凡聖渾融。因果該徹。十身一一無礙。十時念念徧周。十蓮華藏相圓明。十出現門法奇勝。諸教逐機。且說三身四智。此經稱性。備談十身威雄。若不讀華嚴經。不知佛富貴。為欲顯斯果德。故說華嚴大經。十種因緣。皆應一一隨其本因。如此假為問答之勢。然德雖無窮。統唯二種。一依報果。謂華藏世界海。以十不可說佛剎微塵數世界為一世界種。十不可說佛剎微塵數世界種為華藏世界海也。二正報果。謂如來十身。融三世間為十身也。此二無礙以為佛德。然依正渾融有六句。序中己明。既修己下者。若非稱性圓因。不成融通滿果。若不頓證法界。非真菩提涅槃。故云爾也。)</span></p>
<p style="margin-left:1em">○九示其終歸者。終歸法界。若因若果。若境若心。一以貫之。法界究竟。<span class='note-inline'>(九示其終歸等者。經云。平等真法界。無佛無眾生。但以相待義門。強名因果心境。今既證窮念絕。何果何因。因果心境。一體無異。故經云。如心佛亦爾。如佛眾生然。應知佛與心。是三無差別。如金作器。巧拙懸殊。一以貫之。唯金究竟。法界義。如下宗中說。)</span></p>
<p style="margin-left:1em">○十廣利今後者。聖人設教。祇在益生。現益當機。流芳萬古矣。<span class='note-inline'>(十廣利今後等者。夫成佛說教。起即有始。用乃無終。雨滴滄溟。與海俱竭。一言稱性。與性齊終。法界無終。斯教何盡。況大慈願力。護令法眼常存。盡眾生界。皆蒙勝益。故賢首品云。彼諸大士威神力。法眼常全無缺減。又發心品云。我等諸佛。護持此法。令未來世一切菩薩及諸眾生。未曾聞者。皆悉得聞。然益有二。一令見聞成堅種。故出現品云。如人食少金剛。終竟不銷等。二令起行成證入故。)</span></p>
<p style="margin-left:1em">○第三總結指廣。</p>
<p style="margin-left:1em">【疏】略此十義。故斯教興。廣說因緣。備於大疏。<span class='note-inline'>(標中應假為問云。何因緣故。說大華嚴。列十因畢。答云。略此十義。故斯教興也。是故總結。言廣說因緣者。有二意。一於一十因中。文句繁廣。一一備陳。故言廣也。二於上十義外。依大疏。更有十緣。故言廣也。十緣者。一依時。二依處。三依主。四依三昧。五依現相。六依說者。七依聽者。八依德本。九依請人。十依加者。言大疏者。釋大經疏。及新譯四十卷經之疏。皆廣釋也。)</span><span class='note-inline'>(第一門教起因緣竟。)</span></p>
<p style="margin-left:1em">○第二辨教宗旨。<span class='note-inline'>(【鈔】宗者尊也。即語之所尚。或心之所尚也。旨者。旨趣。謂宗之所歸也。)</span></p>
<p style="margin-left:1em">【疏】辨教宗旨者。統論佛教。二諦因緣。隨經不同。所宗各異。<span class='note-inline'>(【鈔】釋此一段。文分為三。一總辨諸教宗旨。二通難舉益。三別明此經宗旨。今初也。二諦者。中論云。諸佛常依二諦而為眾生說法。因緣者。即簡外道執其自然也。佛法雖有無師智。自然智。約其教門。要假緣顯。則亦因緣。故法華云。諸佛兩足尊。知法常無性。佛種從緣起。是故說一乘。門論云。因緣有二。一內。二外。外謂穀子為因。水土人工時節等為緣。而芽得生。泥團為因。輪繩陶師等為緣而器得成。內謂十二因緣等。然外由內變。本末相收。即總為一大緣起。是故佛教。從淺至深。不出因緣二字也。佛說生老病死無常變易等。皆由因緣。故涅槃云。我觀諸行。生滅無常。云何知耶。以因緣故。說一切法皆空等義。亦由因緣故即空。不自。不他。不共生等。故無生也。非色滅空。色相自空。說一切法假名假相。亦由因緣故即假。如鏡像水月。體雖全空。因緣會故。不得不現。說一切法皆是中道。亦由因緣。故離二邊。若言諸法不從因緣。即是定有。定有故著常。若推求定有之體不得。又不知因緣有。便言定無。定無則著斷。若解因緣。即契中道。故中論云。因緣所生法。我說即是空。亦為是假名。亦是中道義。又云。未曾有一法。不從因緣生。是故一切法。無不是空者。乃至此宗圓融別教之意。事事重重無盡。亦法界中不思議大緣起也。涅槃經說十二因緣。下中上。上上智觀之。如次得聲聞緣覺菩薩佛菩提等。故佛一代之教。不出因緣也。後別釋諸經宗旨者。言隨經不同。所宗各異者。如法華經宗一乘。涅槃宗佛性。淨名宗不思議等。)</span></p>
<p style="margin-left:1em">○雖無生之理。實無所宗。無宗之宗。則宗說兼暢。<span class='note-inline'>(第二通難舉益。謂有難曰。楞伽云。一切法不生。不應立是宗。無生之理。何所宗耶。故今通云。無宗之宗。宗說兼暢。意云。上所舉楞伽文。蓋遣滯耳。若一向不立宗。何以彼經自立宗通說通。經云。宗通自修行。說通示未悟。所以昔人云。說通宗不通。如日被雲曚。宗通說亦通。如日處虛空。既有二通。非無宗矣。今云兼暢者。是日處空也。)</span></p>
<p style="margin-left:1em">○今此。即以入法界緣起普賢行願為宗。<span class='note-inline'>(第三別明此經宗旨。於中有三。一指其所宗。二釋其義理。三總結歸宗。今初。如大疏中。賢首大師總以因果緣起理實法界為宗。若疏主自判大部。即以法界緣起理實因果不思議為宗。即該羅本末究竟之大宗也。今但取一品之意。一向修證趣入。返本還源。故以入字為首。文闕果者。能入所入契合之處。即是果也。)</span></p>
<p style="margin-left:1em">○法界緣起。即所入也。普賢行願。為能入也。入通能所。<span class='note-inline'>(第二釋其義理。於中二。初略配。)</span></p>
<p style="margin-left:1em">○今釋此義。即為三門。一明所入。二辨能入。三能所契合。<span class='note-inline'>(後廣釋。於中二。初開章。)</span></p>
<p style="margin-left:1em">○今第一明所入者。統唯一真法界。謂寂寥虛曠。沖深包博。<span class='note-inline'>(後牒釋。文三。一明所入。二辨能入。三能所契合。初中又二。初總指一真法界。後別開三重法界。今初有三。一標指辨相。言統唯一真法界者。標指也。謂寂寥等。辨其相也。無聲曰寂。無色曰寥。虛謂虛無。曠謂寬曠。沖即玄奧。深即幽微。包謂普含。博謂廣徧。)</span></p>
<p style="margin-left:1em">○總該萬有。即是一心。<span class='note-inline'>(二釋一心為體。總該萬有即是一心者。直指真界之體也。然此心非佛非生。非真非妄。雖非一切。而為一切根本。故序云。萬法資始。既世出世間之法不出此心。故云總該萬有。然體非萬有。故云一心。所以次云。體絕有無等。然諸經論。俱說萬法一心。三界唯識。後人不知宗旨各別。權實有殊。違於己解。則拒而不受。此是一切經論所宗。若不深淺具彰。寧究一心旨趣。今約五教對顯。令辨此中宗途。第一愚法聲聞教。假說一心。二乘之人。實有外境。不了唯心縱聞一心。但謂真諦之一心。縱云外法由心轉變。亦不得言境即是一心。（推之。即一心之義不成。故云假說。）故唯識破云。復有迷謬唯識理者。或執外境如識非無。釋云。此即有宗。依十二處教。執心境俱有。故言假說一心也。（此下。則皆實一心也。）第二大乘權教。明異熟賴耶。名為一心。簡無外境。故說一心。（雖心心所別。相見不同。但皆是心。即名一義。如一樹木。雖千枝萬葉。但皆是一木。即言一樹木也。）於中曲分有三。一相見俱存。故說一心。（相見俱存。唯識正義。雖四師各立。今且從多。故明相見二分也。）此通八識。及諸心所。（心及心所。皆有相見。常體即見分。次明相分。）并所變相分。本影具足。（相有二義。一識所頓變。即是本質。二識所緣境。唯變影緣。不得本質。）二攝相歸見。故說一心。亦通王所。（此即安慧所立一分。名自證分。謂多立二分。去相取見。為自證分也。）但所變相。無別種生。能見識生。帶彼影起。故魏譯唯識論云。唯識無境界。以無塵妄見。如人目有翳。見毛月等事。（亦是世親菩薩造。翳即非虛。如見分也。毛輪二月等。其體全無。如相分也。）三攝所歸王說一心。唯通八識。以彼心所。依王無體。亦心變故。大莊嚴論云。（無著菩薩造。有十三卷。）能取及所取。此二唯心光。貪光與信光。二光無二法。長行釋云。求唯識人。應知能取所取。唯是心光。釋上半也。如是貪等煩惱光。及信等善法光。如是二光。亦無染淨。是故二光。亦無二相也今解曰。皆云光者。是心之光影也。第三大乘實教。明如來藏藏識。唯是一心。（如來藏藏識。即入楞伽經之文也）理無二故。故說一心。於中二門。一攝前七識歸於藏。故說一心。謂前七轉識。皆是本識差別功能。無有別體。故楞伽云。藏識海常住。境界風所動。種種諸識浪。騰躍而轉生。又云。譬如巨海浪。無有若干相。諸識心如是。異亦不可得。（既云離水無別波浪。明知離本識外。別無前七。）然此門及前門。亦唯識論所破。故論云。或執諸識用別體同。釋云。即大乘一類菩薩。言八識體唯是一也。（即此門也。彼意云體是八。）又云。或執內心無別心所。（即前門也。彼意云別有也。）釋云。即覺天所計。以經言。士夫六界。染淨由心。無心所故。然是二門。是無著菩薩建立。并楞伽經文。護法雖破。豈遵枝末而背大菩薩耶。故此列於俱存王所之後。用為其次轉深也。二總攝染淨歸如來藏。故說一心。謂如來藏舉體隨緣。成辦諸事。而其自性。本不生滅。是故一心二諦。皆無障礙。故密嚴經云。佛說如來藏。以為阿賴耶。惡慧不能知。藏即賴耶識。又勝鬘經云。自性清淨心。不染而染．難可了知。染而不染．難可了知。皆明性淨隨染。舉體成俗。即生滅門。染性常淨。即真如門。如起信一心二門也。第四大乘頓教。泯絕染淨。故說一心。謂清淨本心。本無染淨。對妄想垢．假說為淨。妄既本空。淨相亦盡。唯本覺心。清淨顯現。為破諸數。假說一心也。故淨名云。一切眾生即涅槃相。不復更滅。又云。寂滅是菩提。滅諸相故。楞伽云。不壞相有八。無相亦無相。如是等文。誠證非一也。第五總該萬有即是一心。則唯是法界。性海圓融。緣起無礙。全真心現也。謂未知心絕諸相。令悟相盡唯心。然見觸事皆心。方了究竟心性。故梵行品云。知一切法。即心自性。成就慧身。不由他悟。於中有三。一融事相入．故說一心。謂一切事法。既全是真心而現。（揀法相宗唯妄識而變也。）故全心之一事。隨心徧一切中。全心之一切。隨心入一事中。隨心回轉。相入無礙。二融事相即。故說一心。謂以一事即真心故。心即一切時。此一事隨心。亦即一切。一切即一亦然。三帝網無盡故說一心。謂一切全是心故。能含一切。所含一切亦唯心故。復含一切。重重無盡。皆由一一全具真心。隨心無礙。故無盡也。此上五教。總有十門。後後轉深。門門意別。覽者一一詳審。無令前後不分．然皆說一心。有斯異者。蓋以經隨機說。論逐經通。人隨論執。致令末代。固守淺權。後之三門。即別教一乘之意。正當疏文。然以前望此。則前七不攝後三。以此望前。則十門全統。若直剋論疏意。但是一真心體。未開收攝之門。為恐外求之故。說總該萬有。所以指云即是。不云攝歸。故此後方云。強分理事等也。又一切眾生悉具。亦是該有之義。)</span></p>
<p style="margin-left:1em">○體絕有無。相非生滅。莫尋其始。寧見中邊。迷之則生死無窮。解之則廓爾大悟。<span class='note-inline'>(三明體相離過。體絕等者。離過非也。體者。本覺真知也。故問明品。有佛境界智。及佛境界知。疏釋云。智即能證。知即心體。通於能所。便引七祖云。知之一字。眾妙之門。言絕有者。離一切相故。言絕無者。靈知不昧故。肇公云。知有有壞。知無無敗。其知之知。有無不計。又秦主云。若言第一義諦。廓爾空寂。無聖人者。知無者誰。肇公印定云。實如明詔。實如明詔。又起信論云。真如自體。有大智慧光明義故。真實識知義故。又般若論云。欲言其有。無狀無形。欲言其無。聖以之靈。以離相釋不有。諸家共明。以真知釋不無。諸家少說。故廣引證也。言相非生滅者。相即指前寂寥虛曠等相也。相有二種。一狀。二性。二皆名相。今即性也。非青黃等相。言非生滅者。直指此心不是生滅之相。不同前後。以諸法無性釋非生。以無性緣起釋非滅等。言莫尋其始者。顯分限難籌。豎無初際故。寧見中邊者。橫無蹤迹故。然中邊有二意。一不在內外中間之邊。二不屬有無即離斷常二邊。無對待故。故亦不言中道。彰迷悟損益。迷之等者。正當萬法資始義也。應先問云。既非一切。何有生死之凡。大覺之佛。故云迷之等。意云。只由此心不定屬聖。故迷之屬凡。不定屬凡。故悟之成聖。然即凡聖之時。自體亦非凡聖。不變易故。如鏡現雜穢之相。鏡非雜穢。現鮮潔華彩之相。鏡非華彩。故還源觀中。顯自性清淨圓明體云。隨流加染而不垢。返流除染而不淨。在聖體而不增。處凡流而不減。雖有隱顯之殊。而無差別之異。煩惱覆之則隱。智慧了之則顯。非生因之所生。唯了因之所了等。此亦正是體絕有無。相非生滅之義也。)</span></p>
<p style="margin-left:1em">○諸佛證此。妙覺圓明。現成菩提。為物開示。不知何以名目。強分理事二門。<span class='note-inline'>(二別開三重法界。於中二。初結前生後。後融而開釋。今初先結云。諸佛證此心體。故得妙覺圓明。示現成佛。本意只為欲與眾生開示此心體也。故法華經云。唯為一大事因緣故出現於世。欲與眾生開示悟入佛之知見也。（準天長疏解云。佛之知見。非三非五。故云一。廣博包含。故云大。諸佛儀式．說此化生。故云事。眾生有此機能感於佛曰因。佛即應之曰緣。故者．所以。由此一大事因緣。所以佛出於世。開示悟入者。此之四句。不出於二。初二句能化。後兩句所化。能化有二。謂大開而曲示。此屬於佛。所化有二。謂始悟而終入。此屬眾生。若依法華論釋。開者。雙開菩提涅槃二無上果。示者。別示法身。顯三乘同體。悟者。不知義。別指報身。二乘不知。說令知故。入者。因義。修因契入。華嚴疏主清涼國師解云。開者。開除惑障。示者。示真實理。悟者。悟妄本空。了心體寂。只令悟上真理。入者。冥於心體。又南岳大師釋云。良以佛之知見。蘊在眾生。若眾生無佛知見者。何論開示。）但為眾生未能直入。故方便且說三乘。而其本意。唯為如來知見。知見即此一法界心。故此結前心體云。為物開示。不知何以下。生後也。心體無名可言。約義強分理事也。)</span></p>
<p style="margin-left:1em">○而理事渾融。無有障礙。畧為三門。第一事法界。第二理法界。第三無障礙法界。<span class='note-inline'>(後融而開釋。文二。先開章。事法界者。界即分義。理法界者。界即性義。無障礙法界者。即分性相即而無礙也。)</span></p>
<p style="margin-left:1em">○第一事法界者。不出色心。萬象森羅。依正境智。相用顯然。皆曰事也。<span class='note-inline'>(後牒釋中三。初釋事法界。次釋理法界。後釋無障礙法界。今初也。事法界者。謂三世差別邊際。意識所知。並名法界。故十八界攝百法。法界獨攝八十二也。雖眼等緣境不同。別開五根五塵。然亦是同時意識所知也。縱八識名界。取其因義。亦事法界攝。故知事法界。攝差別法無不盡也。言不出者。然差別種類事法。若一一列名。千卷不盡。今以色心等統之無餘。故云不出也。色心。即六境之色。六識之心。萬象森羅者。亦即色也。意顯森然羅列可觀之狀。故再舉之。依者。凡聖所依之國土。若淨若穢。正者。凡聖能依之身。謂人。天。男。女。在家。出家。外道。諸神。菩薩。及佛。五十五善友。不出此十。於中有逆有順。有正有邪。善財見聞。皆得證入。正表皆事法界也。境者。所知之境。謂權實差別之教。所詮差別之義。智者。因智差別不同。果智無量勝解。故釋題云。智分因果。問。境智豈不即色心耶。答。色心通迷悟邪正。境智即一向趣入諸位修行。決斷邪正。問。豈離邪境而說正耶。答。由心迷悟之異。境亦成差。如蛇是迷心之境。繩是悟智之境也。相用顯然者。總結成事法界也。)</span></p>
<p style="margin-left:1em">○第二理法界者。體性空寂。頓絕百非。畧有二門。一性淨門。在纏不染。性恆清淨。雖徧一切。不同一切。如溼之性徧於動靜。凝流不易。清淨恒常。二離垢門。謂由對治。障盡淨顯。隨位淺深。分十真如。體雖湛然。隨緣有異。如陶冶塵滓。鍊磨真金。<span class='note-inline'>(第二釋理法界。此當界即性義。故云體性空寂。一標指辨相中。言頓絕百非者。不待修行．漸漸絕之。性本俱離。故云頓也。百非。即非色非心。乃至內外大小等。百者。通而言之。非定從一二數滿百也。略有二門者。即性淨。及離垢二門也。經云。真如平等無相身。離垢光明淨法身。（上句前門。下句後門。）又寶性論云。清淨有二種。一自性清淨。謂性淨解脫。無所捨離。以彼自性清淨心體。本離一切客塵煩惱故。二離垢清淨。謂障盡得解脫故。又無上依經云。淨有二義。一自性清淨。是其通相。（凡聖同淨。故云通相。）二離垢清淨。是其別相。（唯聖有也。）今初分二。初標門略釋。言在纏不染者。勝鬘經云。染而不染。難可了知。後通難釋成。雖徧一切不同一切者。謂外難云。此性淨門明理法界。即是一切染淨諸法之至體也。既隨諸緣成於染淨。即同一切。云何此云在纏不染等耶。疏釋云。雖徧一切。不同一切。故經云。譬如法界徧一切。不可見取為一切。次喻顯。凝流不易者。凝流者。凝即冰凍凝結。流即津液流注。不易者。達水常溼。寧疑波湛之殊。離垢門中云。對治等者。對治者。智也。障盡者。十障也。淨顯者。十如也。隨位淺深者。十地不同也。分十真如者。正顯離垢之體也。且初地斷異生性障。證徧行真如。住歡喜地。二斷邪行障。證最勝真如。住離垢地。三斷暗鈍障。證勝流真如。住發光地。四斷微細煩惱現行障。證無攝受真如。住燄慧地。五斷同下乘般涅槃障。證類無差別真如。住極難勝地。六斷粗相現行障。證無染淨真如。住現前地。七斷細相現行障。證法無差別真如。住遠行地。八斷無相中作加行障。證不增減真如。住不動地。九斷於利他門中不欲行障。證智．自在所依真如。住善慧地。十斷於諸法中不得自在障。證業自在所依真如。住法雲地。問。夫真如者。是諸法實相。體性空寂。本自湛然。離諸句數。不可分別。云何此說分十真如耶。答。疏云。體雖湛然。隨緣有異也。即真如體本無有異。但對障染粗相。即證不同。遂說有異。問。似於何者。答。疏舉喻云。如陶冶塵滓。鍊磨真金也。陶謂陶汰。冶謂鑄冶。陶沙鑄鑛而鍊真金。沙鑛如障。金喻真如。故十地品中。地地以金為喻。)</span></p>
<p style="margin-left:1em">○第三無障礙法界。畧有三門。一相即無礙門。二形奪無寄門。三雙融俱離性相渾然門。今初。一心法界。含真如生滅二門。互相交徹。不壞性相。其猶攝水之波非靜。攝波之水非動故。<span class='note-inline'>(第三釋無障礙法界文中三。一相即無礙門。二形奪無寄門。三雙融俱離性相渾然門。今初。言一心法界。含真如生滅二門者。即起信論。（馬鳴菩薩是佛滅度六百年後出世。故摩訶摩耶經云。如來滅度六百歲已。諸外道等。邪見競興。毀滅佛法。有一比丘。名曰馬鳴。善說法要。降伏一切諸外道輩。即宗百本大乘經。乃造起信論等也。）論初立義云。摩訶衍者。總說有二種。一者法。二者義。所言法者。謂眾生心。是心則攝一切世間出世間法。依於此心。顯示摩訶衍義。後釋云。依一心法有二種門。一者心真如門。即約體絕相義也。謂非染非淨。非生非滅。不動不轉。平等一味。性無差別。一切眾生即涅槃相等。二者心生滅門。即隨緣起滅義也。所以於如來藏心說有生滅者。謂隨熏動轉。成於染淨。染淨雖成。性恆不動。正由不動之性。能成染淨之相。故不動性亦在動門。又云。是二種門。皆各總攝一切諸法。何者。以一心含通別二門。以真如門是染淨通相。通相之外。無別染淨。故真如門。總攝一切。生滅門者。別顯染淨。染淨之法。無所不該。故云總攝一切諸法。以此生滅。即是真如隨緣。變作諸法。諸法既無異體。還攝真如門。又真如是泯相顯實門。不壞相．一切即泯。故得攝於生滅。又生滅是攬理成事門。不壞理而成事。故得攝於真如。是故互相交徹。不壞性相。何者。以是二門。不相離故。如金與莊嚴具。若以金攝具。具無所遺。以具攝金。則金無不盡。良以二門一揆。全體徧收。故得交徹等也。今此用者。先標交徹。及不壞性相之所以也。真如即理。生滅即事。二門若非一心。即不交徹。一心若無二門．即壞性相。故次云。互相等也。下喻結可知。)</span></p>
<p style="margin-left:1em">○二形奪無寄門者。謂無事非理。故事非事也。無理非事。故理非理也。<span class='note-inline'>(二形奪無寄門。疏言無事非理故事非事者。謂事既攬理。遂令事相皆盡。唯一真理。平等顯現。以離真理無事可得故。如以水奪波。波無不盡。言無理非事等者。謂真理隨緣成諸事法。然此事法既帀於理。遂令事顯而理不顯。如水成波。動顯靜隱也。)</span></p>
<p style="margin-left:1em">○三雙融俱離性相渾然門者。曲有十門。<span class='note-inline'>(三明雙融俱離性相渾然門中有二。初標牒。後開釋。曲有十門。於十門分之為二。初前之七門。明事理無礙。後之三門。明事事無礙。今初。)</span></p>
<p style="margin-left:1em">○一由離相故．事壞而即理。二由離性故．理泯而即事。<span class='note-inline'>(初二門出理事相。於中初門。事壞即理。疏云離相故者。此標所以也。相即是事。此舉緣起如幻之事。非妄計定相之事也。事壞而即理者。正顯理相也。二明理泯即事。疏言由離性故者。舉其所以。此明無我理。非事外定空之理也。理泯而即事者。正顯事相也。)</span></p>
<p style="margin-left:1em">○三由離相不壞相故。事即理而事存。以非事為事也。四由離性不泯性故。理即事而理存。以非理為理也。<span class='note-inline'>(第三門。舉第一門收第二門。明理時不失事。疏言由離相。即第一門由離相故。不壞相故．即第二門理泯而即事。即是反顯不壞相。此舉所以也。言事即理等者。正顯理時不失事。言事即理者。意顯非取理外定相之事。如摩尼珠空淨所現之丹青。非朱砂藍色之丹青。故於珠全空時不礙色存也。言非事為事者。意顯非是妄情所計定相之事。只以真理隨緣所成之事為事。故約理時不失事也。如摩尼珠體空淨。能現眾色。摩尼珠體空淨喻理。所現眾色喻事也。第四以第二門收前第一門。明事時不失理。疏言由離性不泯性故者。此標其所以也。離性即第二門離性故。不泯性者。即第一門。性即是理。言以非理為理者。意取緣起無<span class='corr'>性之</span>理。非取事外定空之理。如珠幻色無體之空。非太虛之空。故於珠全色之時。不礙空存也。)</span></p>
<p style="margin-left:1em">○五由離相不異離性故。事理雙奪。逈超言念。<span class='note-inline'>(第五收一二二門同時。故理事俱絕。疏言離相。即第一門明離相故。不異離性者。即第二門明由離性故。是即舉第一門收第二門同時。是以雙泯。又亦由前三四二門既不相失。隨一泯時。即一切泯。如前珠色。珠泯即色亦泯也。)</span></p>
<p style="margin-left:1em">○六由不壞不異不泯故。有初事理二界俱存。現前爛然可見。<span class='note-inline'>(第六以第三門收第四門。明理事雙存。疏言不壞。即第三門中不壞相。不異不泯者。即第四門中明不泯性。此是舉所以。既不壞相．不異不泯性。即隨一存時。二皆存也。如珠現色。珠在色亦在也。)</span></p>
<p style="margin-left:1em">○七由不壞不泯。不異離相離性故。為一事理無礙法界。使超視聽之妙法。無不恒通於見聞。絕思議之深義。未曾礙於言念。<span class='note-inline'>(第七舉第六門收第五門。明事理無礙。疏七由下。此中有三義句。一標所以。二正明無礙。三舉德顯能。不壞至離性故。此標所以也。不壞不泯。即第六門明不壞不泯。離相離性．即第五門明離相不異離性。此中亦明存泯無礙。第六明存。第五明泯。此二門既其同時。故無障礙也。亦遠收第三四。及一二門。疏言不壞。即第三門。明不壞相故。不泯。即第四門。彼明不泯性故。離相。即第一門。離性。即第二門故。總之一處。為一事理無礙義也。言超視聽及絕思議者。即指離相離性也。言恆通見聞及未曾礙於言念者。即指不壞不泯也。邐迤有此三重。事理無礙之義方備。智者一一審之。令見門門之意。不得率爾粗心。失其深趣。由上義故。成下三門事事無礙義也。)</span></p>
<p style="margin-left:1em">○八由以理融事。令無分齊。如理之徧．一入一切。如理之包．一切入一。故緣起之法。一一各攝法界無盡。<span class='note-inline'>(八躡前意。明事事無礙之所以。及總相明一切諸法。一一皆能徧能包。各各無盡。言以理融事等者。以事無別體。全假理成。以諸緣起。皆無自性故。由無性理．事方成故。事既攬理．即事相全虛。既事理相即。故能一一包徧。言如理之徧者。謂諸事法與理非異。故事隨理而圓徧。全一塵普徧法界。法界全體徧諸法時。此一微塵。亦如理性全在一切法中。如一塵。一切皆爾。如理之包者。謂諸事法與理非一。故存本一事而能廣容。如一微塵。其相不大。而能容攝無邊法界。由剎等諸法。既不離法界。故俱在一塵中現。由上一事含於理故。餘一切事與所含理體不異故。隨所含理。皆於此一事中現。如一塵。一切皆爾也。)</span></p>
<p style="margin-left:1em">○九由因果法界各全攝故。令普賢身中。佛佛無盡。佛毛孔內。菩薩重重。<span class='note-inline'>(九又躡前諸法之例。明佛菩薩各相全攝。重重無盡。)</span></p>
<p style="margin-left:1em">○十由因果法界差別之法。無不恒攝法界無遺故。隨一一門。一一行位。各攝重重。故廣剎大身。輕塵毛孔。皆無有盡。<span class='note-inline'>(十又於前因果中。各自有多多差別。若分若全。乃至微細。亦各具攝重重無盡。故云剎身塵毛等也。廣剎大身等者。此明依正無礙。今釋此文。聊作六句。一以輕塵攝廣剎。大經云。佛剎微塵數。如是諸剎土。能於一念中。一一塵中現。又此經下文云。一塵中有塵數剎。一一剎有難思佛等。二以毛孔攝大身。現相品云。如來於一毛孔中。一切剎塵諸佛坐等。三以毛孔攝廣剎。故阿僧祇品云。於一微細毛孔中。不可說剎次第入。毛孔能受彼諸剎。諸剎不能徧毛孔等。四以輕塵攝大身。此經下文云。於一塵中塵數佛。各處菩薩眾會中。無盡法界塵亦然。深信諸佛皆充滿等。五以輕塵攝身剎。大經云。一一塵中無量身。復現種種莊嚴剎等。六以毛孔攝身剎。大經云。一毛孔中難思剎。等微塵數種種住。一一皆有徧照尊。在眾會中宣妙法等。此即皆由一一各攝法界無盡故。（此上二句中。皆有一多無礙。大小相容。）)</span></p>
<p style="margin-left:1em">○以其後一。總融前九。為第三渾融門也。亦融前二。不離此門。<span class='note-inline'>(又此亦者。即是總。總融前故。如文可知。)</span><span class='note-inline'>(第一明所入竟。)</span></p>
<p style="margin-left:1em">○第二明能入者。總即普賢行願。若別說者。略有二種。一者身入。二者心入。身由心證。故廣辨心入。心入有三。一者正信。二者正解。三者正行。此三無礙。謂於此行門。深忍樂欲．淨信不逾。於斯行門．曉了性相。依之起行．一一真修。解行相扶．自然契合。<span class='note-inline'>(於中二。一總標行願能入。二別說身心能入。文中又二。一略指身心。二身由下。廣釋心入。隨識則身阻礙。依智則身融通。先標列。然從凡至聖。不過信解行證。證是果相。義在契合中收。今明能入之因。故此但明三也。言此三無礙者。有信無解．增長無明。有解無信．增長邪見。有解無行．其解必虛。有行無解．其行必孤。若稱法界．三必無礙也。後解釋。疏謂於此至不逾者。釋信也。於斯至性相。釋解也。依之至真修者。釋行也。親證唯解行。故但結二。)</span><span class='note-inline'>(第二明能入竟。)</span></p>
<p style="margin-left:1em">○第三能所契合者。正顯入義。入者。了達證悟之名。畧有二門。一者果海。離於說相。二者因門。可寄言說。<span class='note-inline'>(文三。初釋入字。次略有下。雙指因果。)</span></p>
<p style="margin-left:1em">○今且略明．無分別智．證理法界．以為五門。一能所歷然。二能所無二。三能所俱泯。四存亡無礙。五舉一全收。<span class='note-inline'>(後今且下。寄說因門。於中二。初明入理法界。後明入無障礙法界。初中三。初標舉開章。二第一下。隨門牒釋。三結前五門。生後文勢。)</span></p>
<p style="margin-left:1em">○第一能所歷然者。謂以無分別智。證無差別理。心與境冥。智與神會。成能證智。證所證理。如日合空。雖不可分。而日光非空。空非日光。<span class='note-inline'>(二中五如文。一明能所歷然。第一則法相宗證道。謂大乘始教也。夫法。約內．則分別名識。無分別名智。約外。則差別名境。無差別名理。亦名境也。心與境冥等者。即唯識見道偈云。若時於所緣。智都無所得。（與境冥。與神會。）爾時住唯識。離二取相故。二取。謂能所。即前加行推一切法名義自性差別空。能緣亦空。然未冥合。故偈云。現前立少物。謂是唯識性。以有所得故。非實住唯識。少物謂空相也。有所得者。未冥合也。日空者。喻理智。但晝明便是日光。不必須見日輪之相。及照物之相也。)</span></p>
<p style="margin-left:1em">○第二能所無二者。以知一切法．即心自性。以即體之智．還照心體。舉一全收。舉理收智．智非理外。舉智收理．智體即寂。如一明珠。珠自有光。還照珠矣。<span class='note-inline'>(二能所無二。第二法性宗證道。謂大乘終教也。知一切法即心自性。是梵行品文。言即體之智等者。七祖云。只是無念之心。自知無念。文云。即體而用自知。即用而體自寂。又迴向品云。無有如外智能證於如。亦無智外如為智所證。)</span></p>
<p style="margin-left:1em">○第三能所俱泯者。由智即理．故智非智。以全同理．無自體故。由理即智。故理非理。以全同智．無自立故。如波即水．動相便虛。水即波故．靜相亦隱。動靜兩亡。性相齊離。<span class='note-inline'>(三能所俱泯。第三即大乘頓教中證道。泯有二意。一互奪故。具如疏文。二本心頓現故俱泯。謂本覺心體自知。不可將知更知心體。以照體獨立故。如眼不自見。刀不自斫等。故七祖云。擬心即差。正證之時．無別能證。能證既無．即是本心。所證無得．亦唯本心。故能所本絕。般若心經云。無智亦無得。又四祖云。若以知知寂。非是無緣知。如手執如意。非無如意手。若以自知知。亦非無緣知。如手自作拳。非是不拳手。手不執如意。亦不自作拳。本手自然在。非謂於無手也。若知不知寂。亦不自知知。本心宛然在。非謂於無知也。疏文喻中。正喻互奪。亦合後義。水之動靜兩亡。即能所互奪。是前義也。而溼體顯現。不屬動靜。即為泯也。靈知本覺顯現。不屬理智．亦然。)</span></p>
<p style="margin-left:1em">○第四存泯無礙者。以前三門。說有前後。體無二故。離相離性．則能所雙泯。不壞性相．則能所歷然。正離性相即不壞故．存亡無礙。如波與水。雖動靜兩亡．不壞波溼。<span class='note-inline'>(第四文相自顯。然必曰能證。方悟心體本絕能所。故三門無二也。)</span></p>
<p style="margin-left:1em">○第五舉一全收者。上列四門．欲彰義異。理既融攝。曾何二源。如海一滴。具百川味。<span class='note-inline'>(第五總收也。前門但收存泯。此門又收開合。以前三門則存泯開。第四門則存泯合。此門復收開合為一也。故邐迤五門方備也。)</span></p>
<p style="margin-left:1em">○上但約無分別智。證於真理。有此五門。<span class='note-inline'>(三結前五門。生後文勢。言但約者。意表義理未盡。四法界唯一也。就一之中。有此五門法相。又唯得第一一門義也。故知有云。唯識論一部。一切經論已備者。輕謗佛法之甚也。哀哉哀哉。)</span></p>
<p style="margin-left:1em">○若以無障礙智。證無障礙境。境智圓融。難可言盡。總為能所契合。<span class='note-inline'>(後明入無礙境界也。無礙智者。即如理智。如量智。乃至三智。四智。皆無障礙。以成重重無盡也。無礙境者。正明事事無礙法界。含攝事法界。及理事無礙法界。俱無障礙。亦總成重重無盡也。又一切境。皆是自心。謂無心外境。能與心為緣。何以故。由心不起。外境本空故。出現品明如來境界云。如是如是思惟。如是如是顯現。即心見境界之佛。即境見唯心如來。又心中悟無盡之境。境上了難思之心。心境重重。重重無盡。言總為能所契合者都結也。)</span><span class='note-inline'>(第三明能所契合竟。)</span></p>
<p style="margin-left:1em">○上之三門。以後契合。但合前二。故三門一揆。為入法界緣起普賢行願之宗矣。</p>
<p style="margin-left:1em">其行願別相。文中具之。<span class='note-inline'>(第三總結歸宗。於中二。初結三門無二。後結行願在經。)</span><span class='note-inline'>(第二門辨教宗旨竟。)</span></p>
<p style="margin-left:1em">○第三翻譯傳授。畧有二門。第一徵源。第二翻譯。今初。</p>
<p style="margin-left:1em">【疏】徵源者。此經。即貞元新譯大方廣佛華嚴經第四十卷別流行也。<span class='note-inline'>(【鈔】文分為二。先標牒。後正釋。釋中又二。初正指其源。)</span></p>
<p style="margin-left:1em">○故西域相傳云。普賢行願讚為略華嚴經。大方廣佛華嚴經為廣普賢行願讚。</p>
<p style="margin-left:1em">以今觀之。理實然矣。</p>
<p style="margin-left:1em">一經之主。即是普賢。初會即是普賢所說。窮終亦是普賢所說。五周之因．皆普賢行。五周之果．即普賢行之所成。亦是得果不捨因門之果用爾。復是四十卷之窮終。徧收玄妙。<span class='note-inline'>(後以略含廣。文中三。初引西域相傳是經之偈讚。故云行願讚。非謂讚唄。前譯不知是經。故謂之讚文也。次以今下。詳理印定。後一經下。釋其所以。言一經之主即是普賢者。普賢是法界體。（義在歸敬中說。）經唯詮法界故。初會等者。初會即菩提道場。總有三名。約處。名菩提場會。約人。名普賢菩薩會。約法。名所信因果會。普賢為主者。以此會舉毗盧遮那曠劫修因。嚴淨剎海。令物信受。知皆有分。修必契故。表佛所說。如所證故。成菩提處．即說此經。唯普賢行。方能證入。是故此會普賢為主。疏言窮終亦是等者。善財求友．徧歷諸位。至於最後因圓門中。亦是普賢所說也。疏五周等者。即顯大經一部。通有五周因果。初會有六品十一卷經。名所信因果。謂世界成就品。及華藏世界品。明其果德。毗盧遮那品明往因行。是所信故。第二從第二會至七會隨好光明功德品。總有二十九品。三十七卷。名差別因果。二十六品辨因。佛不思議法品下三品明果。因歷六會。果不該因。故名差別因果。第三普賢行品下。二品四卷。名平等因果。普賢行品為因。出現品為果。因是得果不捨之因。果是大用性起之果。因該果海。果徹因源。故云平等。第四以第八會一品七卷經文。名成行因果。具五位行。總名為因。現八相用。名之為果。沒彼位名。頓彰行法。故懸河二百問。瓶寫二千酬。皆明圓融普賢行故。故名成行。第五以第九會有一品二十一卷經。即今四十卷。總名證入因果。初明佛果大用是證入果。後明菩薩獲益是證入因。若漸若頓。若因若果。皆證入故。今言因皆普賢行。果皆普賢行所成者。明因果相攝。即位前及當位也。疏言得果不捨等者。明即果之因。即位後普賢也。言復是四十等者。謂前明五周。總指大部。此後唯指當品故。)</span></p>
<p style="margin-left:1em">○第二翻譯。</p>
<p style="margin-left:1em">【疏】翻譯者。自古及今。總有三譯。初即晉朝三藏佛度跋陀羅。唐言覺賢。譯出一卷。五字成偈。<span class='note-inline'>(【鈔】文三。初總標三譯。二會通今昔。三別明今經。初中文二。先總標。後別列。列中云初晉朝等者。即東晉朝時也。佛度跋陀羅者。此曰覺賢。古云佛賢。此三藏是北天竺人。五歲而孤。十七出家。一日誦習。可敵一月。及受具戒。修業精勤。博學羣經。多所通達。儀範率素。不同華俗。而至韻清遠。雅有淵致。每與羅什法師共論法理。振發玄緒。多有妙旨。後為郢郡內史孟顗．右衛將軍褚叔度。與沙門慧嚴慧義等百有餘人。請譯支法領所持來于闐所得大華嚴等一十二經中譯此經。五言成偈。故云晉朝等也。)</span></p>
<p style="margin-left:1em">○第二大唐代宗之朝。大辨正三藏。翻譯一本。七字成偈。<span class='note-inline'>(第二大唐代宗等者。代宗即唐第八帝。言大辨正等者。此三藏號阿目伽。此云不空。即玄宗肅宗代宗三帝灌頂師也。本名智藏。是北天竺婆羅門族。先門早逝。育於舅氏。遂隨母姓康。至年十歲。隨舅氏至武威太原。至十三。事大弘教國師。十五落髮。二十進具。善一切有部。洞曉聲明。後往五天竺。徧學顯密。天寶五載。還歸上京。大弘顯密。三帝歸誠。親受灌頂。至代宗永泰元年十一月一日。制授大師。特進試鴻臚卿。號大廣智三藏。三朝恩澤。倍異常倫。灌頂度人。數盈億萬。至太歷九年六月十一日。有詔就加開府儀同三司。封肅國公。食邑三千戶。弟子因賀。大師不悅。而告之曰。聖眾儼然。垂手相慰。白月圓滿。吾之去時。奈何臨終。更竊名位。附表令懇讓。不從。遂更進表辭聖。因茲示疾。壘足而終。年有七十。僧臘五十一矣。後至七月十六日。就塔所具茶毗之禮。隨喜者億千萬人。是日有詔。令高品劉仙鶴。就塔所置祭。兼贈司空。諡大辨正廣智三藏。經歷三朝。所譯教法一百二十餘卷。更有諸佛示權。摧魔護國。非臣所堪聞者。緘在於天宮。其餘可聞者。頒宣於天下。於中譯此後偈經文。亦是七言。故云第二代宗等也。此則唯譯後偈經文也。以前長行文。祇此一譯故爾。)</span></p>
<p style="margin-left:1em">○第三。即今貞元所譯。亦是七言。</p>
<p style="margin-left:1em">○而上二本。並云是賢吉祥菩薩所造。而非佛經。今乃是經。普賢菩薩所說。良以普賢與賢首。名義相濫。又多別行。故昔三藏。謂非佛經。又前二本並無長行。故十行相。不得顯著。今有長行。條流各別。孱然不差。佛經無惑。<span class='note-inline'>(二會通今昔。文中有五。一明昔謂非經。二今乃下。以今證昔是經。三良以下。辨昔疑所以。四又前下。明昔文含隱。五今有下。明今文顯備。結定無疑。問。上二皆同是菩薩說。何得普賢即同佛說。得名為經。賢吉祥即名為造。不得名經。答。賢吉祥雖是菩薩。行位權實。不見有說處。例同馬鳴龍樹等。但得名造。故但名讚。不得言經也。此且據大分說。若據十身中。亦有菩薩身。又五人說法中。亦有菩薩說。名經亦無妨。然且依勝說。言名義相濫者。以梵云跋捺囉。此名為賢。若言三曼多跋捺囉。此云普賢。跋捺囉（二字合呼）室哩．（二字合呼）此云賢首。皆有賢字。故相濫也。問前言賢吉祥。此云賢首。何故不同。答。以梵云室哩。此有三名。一名德。二名首。三名吉祥。如曼殊室利。此云妙德。或云妙首。或云妙吉祥。此中亦爾。故亦無妨。又以西天頻遭毀滅。致令大部。或斷或連。今梵本昭然。文勢連續。故無疑也。余意亦謂實是賢首菩薩於經中錄出行願之意。述成讚文。即前二譯。文意可爾。)</span></p>
<p style="margin-left:1em">○即貞元十二年。歲次丙子。詔罽賓三藏沙門般若。於京師大崇福寺。譯成四十卷。即舊經入法界一品。<span class='note-inline'>(後別明今經中二。初明翻譯一品。具諸勝緣。後明別行一卷。樞要可寶。今初有四。一正明翻譯。即貞元十二年六月五日起首翻譯。至十四年二月二十四日進上。故云貞元等也。言罽賓者。即北天竺界。羯溼彌羅國之別名。三藏般若金剛者。具云般若智。般若云慧。即三藏名金剛智慧也。於京師者。即西京也。公羊傳云。京者。大也。師者。眾也。謂天子所居。必以眾大之辭言之。故曰京師。言大崇福寺。古名西太原寺。為唐家起自太原。以報地恩。造五所寺。總名太原寺。後因天后重修。改名崇福。此即翻譯之處。此三藏自代宗朝。來至此國。梵夾既至。遂詔令翻譯。四十卷成部。與義學大德利言超悟良秀良愿圓照兼疏主等八人同譯。諫議大夫孟簡等潤色。餘即可知。二會通新舊。舊經等者。即古譯兩本。皆名入法界品也。晉本十四卷。唐本二十一卷。今展此文為四十卷也。)</span></p>
<p style="margin-left:1em">○其經梵本。即南天竺烏茶國王吉祥自在之所進也。<span class='note-inline'>(三明得梵本之來處者。言烏茶等者。即彼表云。南天竺烏茶國。深信最勝善逝法者。修行最勝大乘行者。吉祥自在。作清淨師子王。上獻摩訶支那大唐國大吉祥天子大自在師子王中大王。手自書寫大方廣佛華嚴經百千偈中所說善財童子親近承事佛剎極微塵數善知識行中五十五聖者善知識。入不思議解脫境界普賢行願品謹奉進上。伏願大國聖王。福聚高大．超須彌山。智慧深廣．過四大海。十方國土．通為一家。及書此經功德。願集彼無量福聚。等虛空界。一切世界海無盡眾生界。一切皆如善財童子。得佛正見。具足智慧。見不思議真善知識。咸生喜歡。得佛廣大普光明照。離諸貪著。成就無垢普賢菩薩最勝行願。伏願書此大乘經典進奉功德。慈氏如來成佛之時。龍華會中。早得奉覲大聖天王。獲宿命智。瞻見便識。同受佛記。盡虛空。徧法界。廣度未來一切眾生。速得成佛。)</span></p>
<p style="margin-left:1em">○然自古譯經。或三藏持來。或遣使迎請。未有如今彼國帝王。親貢梵文。越十萬之煙波。踰千日之險阻。紆彼御札。獻我聖君。若非德合乾坤。道光三古。威臨八極。化洽萬方。孰能有此光大休烈。難思圓極。再闡神州。<span class='note-inline'>(四正明勝緣。文中分三。初明得梵本之希奇。次辨翻譯之緣備。後校量今昔之具闕。初中言或三藏持來者。即騰蘭世高等也。遣使迎請者。如羅什和尚等。三古者。上古謂三皇。（一伏義。二神農。三黃帝。）中古謂五帝。（一少昊。二顓頊。三高辛。四唐堯。五虞舜。）下古謂三王。（一夏后。二殷湯。三周姬。）即帝道光絕前代也。言八極者。亦曰八宏。或云八荒。即總指方隅也。神州者。即唐國也。神者。靈也。總指唐國以為神州也。)</span></p>
<p style="margin-left:1em">○然夫教流非一緣矣。要在時清道泰．正化可行。大國中華．皇城鳳闕。明王聖帝．崇重法門。輔佐賢良．翊贊玄化。人多聰敏．道器可持。方有聖靈．潛運冥衛。不憚勞苦．傳譯中華。音善兩方．義兼權實。明賢高識．啟發讚揚。內外悉心。潛顯兼衛。方令圓教．流通未聞。<span class='note-inline'>(二辨翻譯之緣備。有三。初標也。二列有十緣也。一時清。二處勝。大國中華。皇城鳳闕。言中華者。草盛曰華。謂此中國．觸事榮盛。故曰中華。三君聖。四臣賢。五器感。人多聰敏道器可持者。即譯場諸德。及通此方傳持之人。六聖應。若無聖力。譯必不成。七內護。即譯主三藏。八外護。即竇霍二中尉。九結內外。十結隱顯也。配文可知。三方令下。結也。)</span></p>
<p style="margin-left:1em">○緬想昔傳。事多闕畧。具斯勝事。莫盛當朝。<span class='note-inline'>(三校量今昔之具闕。)</span></p>
<p style="margin-left:1em">○今此一經。即彼四十卷中第四十也。</p>
<p style="margin-left:1em">而為華嚴關鍵。修行樞機。文約義豐。功高益廣。能簡能易。唯遠唯深。可讚可傳。可行可寶。</p>
<p style="margin-left:1em">三藏持命。國德專精。勉竭愚誠。以副詔旨。畧其廣疏。為此別行。<span class='note-inline'>(後明別行一卷樞要可寶。分三。一標經屬當。二讚重勸修。關鍵者。即門之橫關豎鍵。樞即門樞。機即弩機。言此一卷經。乃大部之樞機。最為切要也。功高益廣者。如下顯經勝德分中。經文廣明可取彼文。而於此說。能簡等者。以簡略易入之門。令到至遠至深之境。豈不妙哉。故疏云。可讚可傳等。三應請別行。三藏者。即譯主也。國德者。譯場諸德也。勉竭愚誠等。疏主謙也。)</span></p>
<p style="margin-left:1em">○第四釋經名題。</p>
</div>
<div class='div-orig'><p class="head2">大方廣佛華嚴經入不思議解脫境界普賢行願品之四十</p>
</div>
<div class='div-commentary'><p style="margin-left:1em">【疏】於中二。先解總題。後明品目。總題即無盡修多羅之總名。品目即所宗之玄妙。以總該別。故存總名。<span class='note-inline'>(【鈔】即無盡修多羅之總名者。問。此經龍樹菩薩（此菩薩是如來在楞伽會中。<span class='corr'>已</span>曾懸記。佛滅後七百年方出世。造智度論。中觀論。楞伽經云。吾滅度後七百年時。有大名稱沙門。厥號龍樹子。廣破有無宗。往生安樂國。）至於龍宮。見上本有十箇三千大千世界微塵數偈。一四天下微塵數品。此亦是有盡之名。何故此中言無盡耶。答。準大經疏中自狹至寬。總有十類。一略本經。即今大部八十卷等。二下本經。有十萬偈。四十八品。三中本經。有四十九萬八千八百偈。一千二百品。四上本經。有十箇三千大千世界微塵數偈。一四天下微塵數品。五普眼經。即海雲所持。以大海量墨。須彌聚筆。書此普眼法門一品中一門。一門中一法。一法中一義。一義中一句。一句中不得少分。何況能盡。但是深入法界菩薩陀羅尼力之所能持。六同說經。謂一類須彌山形世界。徧於虛空。容毛端處。以言聲說。無有窮盡。如不思議法品云。如一佛身。以神通力。轉如是等差別法輪。一切世界。法無能喻。如是盡虛空界一一毛端分量之處。乃至一一化身。皆如是說。音聲文字句義。一一充滿法界等。七異說經。謂樹形等世界。世界既異。其中眾生根類亦別。如來於彼現身立教。施設不同。不可定其色與非色。言與非言等。則部類難量。八主伴經。謂遮那所說。雖徧法界。然與諸佛。互為主伴。九眷屬經。為餘根器。各各不同。不能聞此通方之語。隨其說教。令入此門。皆為此經勝方便故。名眷屬經。十圓滿經。謂此上諸本。總融為一無盡大修多羅海。隨一會一品。一句一文。皆攝一切。無有分限也。然此十類皆是華嚴。望前四類。即有盡限。望普眼等。即是無盡。故云無盡等總名也。品目即所宗等者。此品是修證返源之意。故入不思議解脫等。是所宗也。以總該別等者。七字既該廣略。略中亦具七字之義。故存之也。)</span>總名七字。略為四門。第一總顯得名。第二對辨開合。第三具彰義類。第四展卷難思。今初經題七字。即為七義。大。體也。方。相也。廣。用也。佛。果也。華。因也。嚴。總相也。經。能詮也。故人法雙題。法喻齊舉。體用無礙。因果周圓。故無盡法門。不離此攝。<span class='note-inline'>(疏中但顯得名。今即具彰名義。（皆有二義。）大以當體得名。常徧為義。（常即豎無初際。徧則橫該無外。不同法相。簡小為義。）方以就法得名。（疏云。相者。配三大也。由體大絕一切。用大但明應起。相大正當法之總相。故偏受方名也。）軌持為義。（雙持性相。永無損減漏失。軌生物解。照立則智圓也。）廣以從用得名。包博為義。（包則廣容。博則廣徧。）佛以就果得名。覺照為義。（覺則悟大夜之重昏。照即朗萬法之幽邃也。）華以從喻得名。感果嚴身為義。（感果。則萬行圓成。嚴身。則眾德備體。）嚴以功用受名。（疏云。總相者。以能嚴所嚴。皆云嚴也。）資莊為義。（資廣大之體用。莊真應之佛身。）經以能詮得名。攝持為義。（持性相之義。攝眾生歸源。如別釋中。）故人法至齊舉等者。明七字得名圓備也。如諸經得名。有其多種。或以人為目。或以法為名。人有請說等殊。（一從請人得名。如思益梵天所問經等。二就能說人得名。如無盡意菩薩經。維摩經等。三就所為人得名。如須達經。優田王經等。四依所說人得名。如金色童子經等。）法有法喻等別。（喻。即大雲寶積經等。法有多種。次下明之。）或體。（般若經等。）或用。（神足等是。）或果。（涅槃經等。）或因。（因行。則正恭敬經等。因位則十住經等。）乍複乍單。其類繁廣。單即可知。複有四雙。一法喻。如法華金剛經等。二人法。如勝天王般若經等。三體用。如十住斷結經等。四因果。如漸備一切智德經等也。設有名非全闕者。亦不過一雙。今經悉具如上等。故為周備也。言人法雙題者。大方廣。法也。佛華嚴。人也。法喻齊舉者。華即是喻。餘皆法也。體用無礙者。大。體也。方廣。用也。因果周圓者。佛。果也。華。因也。故結云。無盡法門。不離此攝也。)</span>第二對辨開合者。總為十事五對。一經為能詮。上六所詮。即教義一對。二嚴為總相。上五別相。即總別一對。三華為能嚴。上四所嚴。即能所一對。四佛為能證之人。大方廣所證之法。即人法一對。五方廣者。用也。大方。體也。即體用一對。方字兩用。第三具彰義類者。七字各有十義。<span class='note-inline'>(第三具彰義類者。七字各有十義者。謂大有十義。方有十義等。又七字中一一各有七字義。謂大即七字皆大。方即七字皆方等。七字即為七節解釋。)</span>一釋大字十義者。一體大。若性若相皆同真性而常徧故。二相大。恒沙性德徧於體故。三用大。業用周普。如體包徧故。四果大。智斷依正。周法界故。五因大。稱性德修。無不行故。六智大。謂大智為主。運於萬行。嚴法身故。七教大。一文一句。結通十方。稱法性故。上七如次。是上七字。八義大。無法不詮。窮法源故。總上七字。九境大。無盡眾生為所緣故。十業大。窮三際時。常將此法利含識故。故上七字。皆名為大。<span class='note-inline'>(一大十義。即經題大字也。一體大若相若性皆同真性而常徧者。上句性字。是諸法無性之性。下句性字。是本覺真性之性。上句性相相對。但明真俗一諦。下句真性。即第一義諦。故攝性相。全同真性而常徧也。二中即方字。云恆沙性德徧於體者。前則於德之相。不言存壞。但泯合不分。全同於體。而常而徧。此則不壞無邊之相。徧布於體。故異於前也。故七祖云。體上本具恆沙功德。猶如真金。本具千種之器。如摩尼珠。本具千般萬般非色之色。若不本具。作亦不成。對亦不同。以成時。無一塵之法從外入故。三中即廣字。言周普包徧者。即前無邊之相。以徧於體。一一如體。故成大用。一一能包能徧。一入一切為徧。一切入一為包。交參涉入。互相無礙。重重無盡也。周即周徧。普即普包。四中即佛字。由證於三大。故名佛也。煩惱本空。智慧本顯。自他皆爾。方周法界。故成正覺。見他皆成。如偈云。菩提菩提斷。俱名為菩提。說智及智處。二俱名般若。亦同此意。然由未兼自他依正者。如前序中。身剎無礙六句所明也。五中即華字。以稱性故。一行即一切行也。如前教起因緣。第六宣說勝行中明之。六中即嚴字。若無大智。縱修萬行。則行行住於自相。無由融合。嚴於法身。故須智也。嚴法身者。喻如描畫。彩色喻萬行。畫師喻大智也。問明品云。於佛法中。智為上首。則智為正道。萬行為助道。故此云為主也。七中即經字。諸宗能詮非所詮。故文有分限。此宗教即義故。故同法界。一一無邊。故每說一會。或一位義終。皆結通云。十方亦如是說。由是有海墨書一句不盡之說。（上如次是經題七字也。）八中云無法不詮者。重重無盡。固不在言。隨相門中。亦委細備說深淺之法。二地中廣明十惡十善。即該人天乘也。四諦品。及五地十重四諦。即該聲聞乘也。六地十重十二因緣。即該緣覺乘也。八部般若。不出三天偈文。涅槃法華。出現品中一兩門說盡。如斯事類。不可具陳。九中義。如教起因緣遂通物感中。廣明所被機也。八即經之貫穿義。九即經之攝持義。十中義。亦如十因。一法爾。二酬因。十利益中廣明也。)</span>二釋方字十義者。方者。法也。即上十大。當體軌持。即十法故。<span class='note-inline'>(第二釋方字十義。方者。法也。如言藥方。即是藥法。應云。體法。相法。用法。果法。乃至業法。言當體軌持者。謂十皆具此二故。)</span>三釋廣字十義者。一廣絕義。非是心識思量所能知故。二廣超義。無有諸法能比類故。三廣攝義。通攝無邊異類法故。四廣知義。具足種智。破邪見故。五廣破義。破一切障。無有餘故。六廣治義。具攝無邊對治法故。七廣生義。能生無量廣大果故。八廣德義。具足二嚴諸功德故。九廣依義。言教繁廣。為生依故。十廣說義。宣說廣大甚深法故。則七字皆廣也。<span class='note-inline'>(三釋廣字十義。總相而言。廣者。多也。用多繁興。包無不盡。故即前十皆多。一徧一切為大。一攝一切為廣。一中即大字。若但絕妄想分別。及下地智。此未為廣。直至等覺照寂微細之智。亦不當情。故云廣絕。以本性照體獨立。不可以智知。不可以識識故。擬心即差故。二中即方字。然性德無邊之相。雖不離世間法。要且世法無一能比。言廣超者。有二意。一德相。於世間法。法法超過為廣。二德相之法。法法皆超世間為廣。上云法法。是所超之世法。下云法法。是能超之德相。如摩尼珠所現之物。無一外物可能比之。如勝鬘經云。如來妙色身。世間無與等。此指色相。即世無等。亦分同此意。三中即正當廣字。如諸宗佛境界中。便無眾生。乃至因不攝果等。皆未為廣。今舉一。必攝一切。同類異類全收。故廣也。四中即佛字。以智收之。一切皆智。故出現品明。佛智徧於一切眾生身中。又成佛時。見眾生亦成。如此方名具足。智外更不見邪。名破邪見。此即以全法之智。而知全智之法。故云廣知也。五六七三義。皆華字。以三皆因故。五中。然此宗之法。必該橫豎。豎者。覺無始煩惱。本是菩提。破過去障也。此菩提從今日盡未來際。畢境不生煩惱。破現未障也。橫者。十方六道四生。本來清淨也。六中。無量義經說喻云。如有一人。詣良醫所。學醫多年。藝成欲去。師云。且與吾覓非藥之草。得乃任汝去。此人經年。天下徧求。所見之草。皆堪為藥。既求不遂。卻來白師。師云。汝醫術成矣。故相試也。若實解醫。無草非藥。故知若實解對治斷障。無一心而非智。故云具攝無邊。七中可知。八即嚴字。九十皆經字。義亦皆易。)</span>四釋佛字十義者。即是十佛。一法界佛。二本性佛。三涅槃佛。四隨樂佛。五成正覺佛。六願佛。七三昧佛。八業報佛。九住持佛。十心佛。則七字皆佛。<span class='note-inline'>(四釋佛字十義。今便配七字。并配佛身上自有十身。簡非融三世間十身。參而釋之。即佛身十德。一體．性真常。名法界佛。當大字也。二本性佛。即智慧身。即當方字。三涅槃佛。即是化身。謂應化涅槃也。四隨樂佛。即意生身。感而遂通故。上二皆廣字。五成正覺佛。即是菩提身。覺樹道成故。即當佛字。六願佛。即是願身。願周法界故。七三昧佛。即是福德身。福即是定。由依大定。積福圓滿故。此二皆華字。八業報佛。即莊嚴身。即當嚴字。九住持佛。即力持身。流益無窮故。即當經字。十心佛。即威勢身。萬法由心回轉。威勢威容映奪故。此總標七字。十佛齊融。為斯教主。示物等有。證必玄同。)</span>五釋華字十義者。一者含實義。表於法界含性德故。二光淨義。本智明顯。無不照故。三微妙義。一一諸行同法界故。四適悅義。順物機宜。令歡喜故。五引果義。行為生因。起正覺故。六端正義。行與願俱。無所缺故。七無染義。一一行門。三昧俱故。八巧成義。所修德業。善巧成故。九芬馥義。眾德住持。流馨彌遠故。十開敷義。眾行敷榮。令心開故。此之十華。如次對前。為十佛因故。亦不離題中七字。<span class='note-inline'>(五釋華字十義者。華有二種。一草木華。喻萬行感果。或與果俱。即喻圓融。如蓮華等。或與果不俱。即喻行布。如桃李華等。二金玉華。喻萬德嚴身。一向與果俱。十義如次。一一對前十佛。以配七字釋之。)</span>六釋嚴字十義者。即上十華。同嚴一佛。為嚴不同。即是十義。又此十華。如次嚴前十佛。即是十義。故以華為能嚴。嚴前法界。成於十佛。故嚴為總相。<span class='note-inline'>(六釋嚴字十義。即上十華同嚴等者。謂前十華。亦即十度。一含實當般若。二光淨即智度。三微妙即方便度。四適悅即戒度。五引果即當忍度。六端正即願度。七無染即禪度。八巧成即檀度。九芬馥即力度。十開敷即精進度。以上十度。同嚴一佛。餘九皆然。又因既圓修。果亦圓證。云何圓修。以定慧雙流。靜無遺照。動不離寂。一念相應。十度便滿。次十華如次嚴十佛者。如上十華。以配十度。謂財法無畏。悅物令喜。成莊嚴身。即業報佛。二戒淨普周。隨心離過。成意生身。即隨樂佛。三忍可諦理。成菩提身。即成正覺佛。四進策萬行。成威勢身。即前心佛。五定引功德。成福德身。即三昧佛。六慧鑒心體。彰於法身。即法界佛。七方便巧應。成化身。即涅槃佛。八願巧成就。成願身。即是願佛。九力不可動成力持身。即住持佛。十智鑒於理成於智身。即本性佛。十華如次嚴前十身。而總別無礙。更有十義。一以因嚴果以成人。是華嚴果。由因得故。二以果嚴因以顯勝。成果之後。令一一因行。皆無際故。即佛華嚴三字也。三以人嚴法以顯用。謂佛曠劫修因。方顯法之體用。四以法嚴人以顯圓。若不得法之體用。因果不能圓妙故。總上六字。五以體嚴用令周徧。謂用不得體。不周徧故。六以用嚴體而知本。若無大用。不顯體本之廣故。即大方廣三字。七以體嚴相而知妙。謂相若有體。便即入重重故。八以相嚴體以明玄。無相不顯體深玄故。即大方二字也。九以義嚴教超言念。由所詮難思。能詮言離故。十諸用互嚴以融攝。如禪非智無以窮其寂。智非禪無以深其照等。此互嚴中。皆有相資相即四句。恐繁不敘。如上疏中。但有三句。謂十華嚴一佛。十華次第嚴十佛。十華更互嚴十佛。在初句中。亦可一華嚴十佛。以足四句。以成無盡也。故以華為等者。結也。言嚴前法界者。謂法界本含佛智。但假於行德嚴之即顯著。有佛之用也。)</span>七釋經字十義者。一曰涌泉。二曰出生。三曰顯示。四曰繩墨。五曰貫穿。六曰攝持。七曰常也。八曰法也。九曰典也。十曰徑也。<span class='note-inline'>(七釋經字十義中分二。先標後釋。釋十義者。一涌泉。則注而無竭。二出生。則展轉資多。三顯示。則顯示事理。四繩墨。則楷定正邪。木隨繩而正直。心隨教而離邪。五貫穿。則貫穿所說性相之義。六攝持。則攝持所化眾生。歸於本源。不令攀緣六塵。輪迴五道。此二即佛地論中解經字義。故彼論第一云。能貫能攝。故名為經。以佛聖教。貫穿攝持所應說義。所化生故。七常也者。則萬古常規。八法也者。則千葉真軌。此二是梁昭明太子所出。九典者。則正理無邪。十徑者。則出死之徑路。上十中。前四即雜心五義中四。餘結鬘同貫攝。五六即明貫攝。依佛地論。後四即依此方訓釋。以圓十義也。)</span>第四展卷難思者。謂本於清淨法界。初開理智二門。次理開體用為大方廣。智分因果為佛華嚴。經詮上六。即題中七字。次展此七字為此一經。所證法界．即大方廣。能證普賢行願．即佛華嚴。若更展此以為一部。則五周因果．皆佛華嚴因果。所證皆大方廣。乃至無盡。皆自此生。<span class='note-inline'>(第四展卷難思先標牒。後正釋。分四。一展。二卷。三展卷無礙。四結歸經題。初中五。一展真界至理智。二次理開下。展理智至總題。三次展此下。展總題至此卷。四若更下。展此卷至一部。五乃至下。展一部至無盡也。)</span>收無盡法界以為九會。復攝九會為此一經。復攝此經以為總題。更攝總題以為理智。融此理智為真法界。能所兩亡。事理雙寂故。<span class='note-inline'>(收無盡下。第二卷也。文五。一卷無盡至一部。疏云收無盡法者。即總指大經。以為九會者。謂此一經。約七處說。三會普光。故有九也。二復攝下。卷一部至此一卷。三復攝此下。卷此一卷至總題。四更攝下。卷總題至理智。五融此下。卷理智歸真界也。)</span>舒則彌綸法界。卷則足迹難尋。即舒恒卷。即卷恒舒。即展卷無礙。若展若卷。若廣若略。皆為大方廣佛華嚴經矣。<span class='note-inline'>(舒則下。第三展卷無礙。言即舒恆卷者。經云。無量無邊法門海。一言演說盡無餘。即卷恆舒者。經云。如來於一語言中。演說無邊契經海。若展若卷下。四結歸經題也。文並可知。)</span><span class='note-inline'>(已上解總題竟。)</span></p>
<p style="margin-left:1em">【疏】第二釋品名者。略為三節。一不思議解脫境界。即所入也。二普賢行願。為能入也。三入之一字。通能所也。<span class='note-inline'>(【鈔】第二釋品目中二。初正解品目。後品攝經圓。今初也。然通釋得名者。心智契合為入。心言不及為不思議。作用離障為解脫。智造分域為境界。德用善順為普賢。造修希求為行願。是此一類之義為品。品中略出弘宣為別行。不接前次。故但為一卷。文中二。初分品開章。)</span>第一釋所入者。何名不思議。心言罔及故。<span class='note-inline'>(後第一下。隨章牒釋。文三。初釋所入。次釋能入。後釋入字。初中四翻徵釋。一顯得不思議名。二指不思議體。三釋不思議之由。四辨不思議之意。今初也。心言罔及。法無名。故言不及。法無相。故思不及。於所緣境界。非定名相。故於心口不可思。不可議也。故云。口欲談而辭喪。心將緣而慮息也。復有三義。故不思議。一於人。謂超世間。越權小也。二於心。謂非聞思修。及報生識智之境。三顯法自體。此即亦超佛。及上位菩薩。所謂非智不能思。蓋是法體本來不可思。非辯不可議。蓋是法體本來不可議。故肇公云。非謂無辯。辯所不能言也。)</span>何法不思議。謂即解脫境界。解脫有二。一作用解脫。作用自在。脫拘礙故。二離障解脫。具足二智。脫二障故。由內離障。外用無覊。二義相成。總名解脫。<span class='note-inline'>(何法下。二指不思議體。一作用等者。即如淨名所得也。故彼經云。有解脫名不可思議。若菩薩住是解脫者。以須彌之高廣。內芥子中等。二離障中。云二智者。即如理智。如量智也。二障者。即理障。事障也。言由內等者。然一切諸法。本自融通無礙。但由內心情執。累劫纏綿。故感得外境。妄相阻礙。無平坦長川。露地而睡。而夢見四邊擁塞。或險山深水。無由過得。若夢心覺寤。即觸向解脫也。即知迷情若悟。障盡智開。即萬境之中。作用自在。故云外用無羈也。愚者欲求神通。不解於心除妄。如何得也。淨名云。諸佛解脫。當於眾生心行中求也。)</span>境界有二。一分齊境。如國疆域。各有分齊。佛及普賢。德用分齊。無能及故。二所知境。事理無邊。唯佛普賢。方究盡故。由證所知無邊之境。故成德用．無有邊涯。二亦相成。總為境界。即於二境。得二解脫。此二不二。故不思議。<span class='note-inline'>(言分齊境．橫論．從狹至寬等。所知境．豎論．從劣至勝等。言由證所知等者。先以智緣無邊境。境無邊故。智亦稱境無邊。故德用同佛及普賢之分齊也。即於二境下。後結成也。)</span>何故不思議。略有四義。一事無邊故。二理深遠故。三此二無礙故。四以性融相。重重無盡故。<span class='note-inline'>(何故下。三釋不思議之由。言略有四義者。一事多無礙。廣不思議。二理無相狀。深不思議。三此二不二。故不思議。謂諸法全空。故不可作事思。性空緣起。故不可作理思。四重重無盡。故難思議也。)</span>何用不思議。顯法超情。令亡言故。己知所入。<span class='note-inline'>(何用下。四辨不思議之意。徵意云。假名引導。尚恐難入。今泯絕蹤迹。於生何益。而說不思議耶。釋意云。法體實離思議之境。若令思議。永不能入。今說離言超情。眾生即亡言絕慮。自然入也。故六祖七祖皆云。若欲入者。一切善惡都莫思量等也。)</span>第二釋能入者。總即普賢行願也。略唯此二。行之與願。如鳥二翼。如車二輪。具足方能翔空致遠。然人與法。俱稱普賢。若約人者。普賢菩薩之行願故。若約法者。是普法故。賢謂至順調善故。又賢謂真善。善契理故。法界之善。為普賢法故。<span class='note-inline'>(第二釋能入中。法普賢有二。一約體。二約用。初約體者。即本覺心體也。即諸法本源。一真法界也。謂此法界。周徧一切。四生六趣．無不有之。在聖在凡。用即有別。體即無異。即諸佛所師。羣生自體。萬物資始。眾行所依也。問。此真法界。何名普賢耶。答。以體性周徧曰普。隨緣成德曰賢。言隨緣成德者。由真理不守自性。妙能隨緣。成諸事法。若隨染緣而居生死。若隨淨緣而至涅槃。雖則隨緣染淨。而真性不變改也。故如來藏經疏。悟達國師云。在一塵而廣大悉備。隨萬有而獨立不改。此言隨緣者。約能起諸法義邊得名也。二約用者。謂以體上本有塵沙萬德德相妙用。謂此妙用。一一隨體普周。互相融攝。問。此何得名普賢耶。答。一即一切曰普。一切即一曰賢也。人普賢者。有三位。一位前普賢。即以地前資加二位菩薩是也。以曲濟無遺曰普。（事未必爾。意樂常然。）鄰極亞聖曰賢。（將至見道。）二當位普賢。即十地菩薩。及等妙覺位已來總是。如初地菩薩。具證二空真如。徧滿法界。名徧行真如。謂一一行中。皆徧法界。了一切法皆二空故。準攝論云。菩薩入初地時。證十百明門。一即一剎那頃。證百三摩地。二以淨天眼。見百佛國土。三以神通力。能動百佛世界。四能往百佛世界教化眾生。五能以一身化百類身形。令有情見。六能成就百類所化有情。七若為利益。能留身住世百劫。八能知前後際百劫事。九能以智慧入百法明門。洞達曉了。十能以二身現百類眷屬。餘地倍倍增勝。問。何名普賢耶。答。以德周法界曰普。至順調善曰賢。三位後普賢。則是得果不捨因門菩薩是也。謂已成佛竟。行德周備。障累永祛。自利<span class='corr'>已</span>圓。上無求進也。為不捨悲願。唯務濟生。隱實德而現權形。示居因而號菩薩。即普賢文殊等是也。問。此何名普賢耶。答。果無不極曰普。不捨因門曰賢也。)</span>若別說者。略有十普。一所求普。謂要求一切諸佛所證故。<span class='note-inline'>(一所求普者。即法門無邊誓願學。及無上菩提誓願成。謂修行人力雖未及。須常運此心。念念相續。不得自輕而生退屈。則欲求一切智。應起勝希望故。)</span>二所化普。要化無盡眾生界故。<span class='note-inline'>(二所化普等者。即眾生無邊誓願度也。即第九門恆順眾生中。四生九類。盡未來際。恆常救濟也。)</span>三所斷普。無邊煩惱．一斷便能一切斷故。<span class='note-inline'>(三所斷普等者。即煩惱無邊誓願斷也。上三門中。第一第三是智。即自利行。第二是悲。即利他行也。)</span>四事行普。八萬度門。無邊行海。無不行故。<span class='note-inline'>(四事行普等者。即事門隨相行。八萬度門等者。即八萬四千波羅蜜門。亦云八萬四千法門。依賢愚經度無極品說。八萬四千法門者。時有菩薩。名曰喜王。問佛。佛為喜王菩薩說言。吾從成道。終至涅槃。都三百五十度大會說法。度者。徧也。始從第一修習度。第二名光曜度。乃至第三百五十。名分布舍利度。每徧說法。具足六度。即三百度。每度有六。三六十八。成一千八百。更有五十度。成三百。將此三百。合前一千八百。成二千一百。將此二千一百。對治四種眾生。謂多貪。多瞋。多癡。等分眾生也。多貪者。於境多生染著。多瞋者。於境多生憎恚。多癡者。於境多生愚暗。等分者。有二解。一云。一切有情。平等有貪瞋癡三法。名等分。二云。貪瞋癡中。一一有三類。一多貪。二等分。三薄塵。眾生於三境上作法。何名多貪。眾生於下品劣境上。起上上品貪心。名多貪。於中品境上。起中品貪心。名等分。若於上上品境上。起下品貪心。名薄塵也。瞋癡準此而知。謂此四類有情。各有二千一百。成八千四百。又將此八千四百。向四大六塵上配。四大者。地水火風。六塵者。色聲香味觸法。謂此十法上。各有八千四百。成八萬四千也。此八萬四千法門。據能對治藥說。若所對治病。亦有八萬四千。名八萬四千塵勞門。於十箇根本煩惱上作法。謂貪。瞋。癡。慢。疑。身見。邊見。見取。戒禁取。邪見。此十煩惱。互相資助。一箇為頭。餘九來助。十十相資成百。此通三世。過去未來現在．各有一百。成三百。又過去一百。一一為頭。資成一千。未來亦爾。二世共成二千。現在一百。更不相資。計二千一百。便於多貪多瞋多癡等分四種眾生上。各有二千一百。成八千四百。又將此配四大六塵上。即十箇八千。成八萬。十箇四百。成四千。即成八萬四千塵勞根病也。)</span>五理行普。隨所修行。深入無際。徹理原故。<span class='note-inline'>(五理行普等者。即理門離相行也。)</span>六無礙行普。事理二行。相交徹故。<span class='note-inline'>(六無礙行普等者。即事理無礙行。)</span>七融通行普。隨一一行。攝一切故。<span class='note-inline'>(七融通行普等者。即事事無礙行。以隨修一行。必攝法性。性融攝故。令此一行。如性普收。無行不具也。應云。不異理之一行。具攝理時。令彼不異理之多行。隨所依理。皆於一行中現。一行既爾。餘行皆然。即一中一切。一切中一等。)</span>八所起大用普。無有一用。不周徧故。<span class='note-inline'>(八所起大用普等者。即起用周徧行。上第四門事法界。五理法界。六事理無礙法界。七事事無礙法界。今此第八門。則普該四也。)</span>九所行處普。上之八門。徧帝網剎而修行故。<span class='note-inline'>(九所行處普等者。即修行處。如下偈云。普盡十方諸剎海。一一毛端三世海。佛海及與國土海。我徧修行經劫海。皆修行處也。言上之八門徧帝網剎而修行故者。謂前八門。皆顯所修勝行。今此第九門。並收八門之行。於帝網剎而修行也。即一一剎中。凡修一行。具一切行也。)</span>十修行時普。窮三際時。念念圓融。無竟期故。<span class='note-inline'>(十修行時普等者。此即圓教所詮稱性之修也。夫心冥至道。渾一古今。法界無生。本亡時分。以無時之時。況盡三際。念劫圓融。一念入劫。劫入一念。一念入過去未來現在三世各一切劫。一念既爾。念念皆然。故下文云。我能深入於未來。盡一切劫為一念。三世所有一切劫。為一念際我皆入。即念念圓融。無竟期也。)</span>上之十普。參而不雜。為普賢行。文皆具之。第三釋入者。即能所契合。泯絕無寄。方為真入。廣如宗中。<span class='note-inline'>(第三下。釋入字。指在前文。)</span>然此一品．即是一經。亦猶楞伽佛語心品。又於一品之內。分之別行。故無次第之異。<span class='note-inline'>(然此下。後明品攝經圓。文中二。初引例明備成一經。後釋不題次第之所以。今初。楞伽四卷。屬大部略出一品。得名為經。此四十卷。屬大部別行一品。全是一經。又於下。釋不題次第之所以。帙中對上三十九。題云四十。成次第。今此別行無對待。但云一卷。無次第也。)</span></p>
</div></div>
<p class='juan'>大方廣佛華嚴經普賢行願品別行疏鈔纂要卷第一百之十八</p></div>
</div><!-- end of div[@id='body'] -->
</body></html>