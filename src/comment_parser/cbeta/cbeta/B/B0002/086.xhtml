<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu197' />大方廣佛華嚴經疏論纂要卷第八十六</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu198' />
<div class='div-other'><a id='mulu199' />
<div class='div-orig'><p class="head2">如來出現品第三十七<span class='note-inline'>(之一)</span></p>
</div>
<div class='div-commentary'><p style="margin-left:1em">○此品分四。初來意。</p>
<p style="margin-left:1em">【疏】來意者。前品明稱果之因。此品辨如因之果。體雖平等。不壞二相。先因後果。義次第故。亦為答前不思議品出現念故。答第二會所行問故。會釋如前。</p>
<p style="margin-left:1em">○二釋名。</p>
<p style="margin-left:1em">【疏】釋名者。如來是有法之人。即三身十身之通稱。出現是依人之法。果用化用之總名。如來雖見上文。對出現故重辨。十身皆有出現。且寄三身以明。然來即出現。為分人法。曉喻分明。故重辨之。若依法身。如來者．即諸法如義。如理常現．名為出現。故文云。普現一切而無所現。又云。體性平等。不增減等。若依報身。乘如實道。來成正覺。故曰如來。本性功德．一時頓顯。名為出現。故文云。如來成正覺時。於一切義無所疑惑。普見一切眾生成正覺等。若依化身。則乘薩婆若乘。來化眾生。故曰如來。則應機大用．一時出現。文云。以本願力現佛身。令見如來大神變。又云。隨其所能。隨其勢力。於菩提樹下。以種種身成正覺等。今以新佛舊成．曾無二體。新成舊佛．法報似分。無不應時故．即真而應。應隨性起故．即應而真。三佛圓融。十身無礙。故辨應現．即顯真成。<span class='note-inline'>(【鈔】新佛舊成者。以報就法。如出模之像。像本舊成。故無二體。新成舊佛者。以法就報。如金成像。金像似分。以有未成像金故。今成像竟。似分二矣。)</span>若以來為現義。則如來即出現。持業釋也。若分人法。三皆如來之出現。揀餘出故。</p>
<p style="margin-left:1em">○三宗趣。</p>
<p style="margin-left:1em">【疏】宗趣者。平等出現為宗。融差別果為趣。</p>
<p style="margin-left:1em">【論】將釋此品。約立四門。一釋品名目。二釋品來意。三釋如來放光．加文殊普賢所由。四隨文釋義。一釋品名目者。何故名為如來出現品。為從第二會普光明殿說十信心。以不動智佛為初信首。次無礙智佛等餘九佛。是十信中進修。又明一智中具十種智故。隨行立名。從十信中．信進修行。不離根本智不動智體。起大悲願行。修差別智。成大慈悲。至此位滿。名為如來出現品。明前初會菩提場中出現始成正覺者。是毗盧遮那佛出現。此品中出現．是菩薩進修五位行解智悲位滿出現。故名出現品。亦如善財見德生童子有德童女．表智悲二行滿故。便見慈氏如來。是表如來出現義。是故如來以光加此二人問答。說如來出現之門。文殊表現根本智。普賢是差別智。成就饒益眾生之門。二釋品來意者。明前五位中。文殊普賢及佛果三法已周。此明佛果行圓滿故。此品須來。三釋如來放光加文殊普賢所由者。明如來眉間光。是佛中道佛果智光。以灌文殊之頂者。明佛果智德高勝。為令文殊起問佛果之門。如來放口中光灌普賢口者。明普賢是差別智滿。欲令說法故。問曰。何故如來不自說此品。所以放光．加此文殊普賢二人。答曰。以表法故。令後學者易解故。非是如來自不能說。云何為表法。答曰。為明文殊是佛法身現根本智者。普賢菩薩是佛升進修行差別智者。明至此位．根本智及差別智齊滿周圓。方始名為如來出現。表以法身自性白淨無垢中．能現自體無依明淨本智．問差別智．自說自己修行行解之心。與古今諸佛合其智德。方是自己所行覺行圓滿佛故。是故如來放光加之．成法則故。明一切菩薩果滿功終．法皆如是。佛所放光．許至佛位故。法非謬故。表明如是法身根本智差別智．利生萬行齊備周圓。方是自己如來出現。表文殊是現根本智者。普賢是說法者。佛是果也。思之可見。大意明文殊普賢是成就佛果理智行門。還令說佛出現之法。佛是根本智．自體無言。凡是有言．皆是差別智。初會菩提場中毗廬遮那佛出現者。明初會菩提場．是毗盧遮那如來放光成法。與初發心修行者為樣式故。明表法身根本智．與差別利生行周圓滿故。令此二人說自佛．與古佛出興恰相似故。如是文殊普賢．是古今諸佛之共法。若初發心者．從初發信心已來．皆悉遊履此之文殊普賢二行．至此方滿故。如是進修．皆不離初信中不動智佛十智之體故。以明時不動。智不動。行不動。能徧遊十方不動。一入多不動。多入一不動。小入大不動。乃至如經所明。為達身心理智．無性無依。情識繫亡。法會常爾故。以此五位升進。或升天表法。或身徧十方。終成不離普光明殿本智之體．一剎那際。是故此自果已終之法．還不離說信心之處普光明殿說。還如善財至慈氏如來．還見文殊信心初友．入普賢身相似。恐後學者迷法。一一以善財將行表之．令易解故。大意依此可知。又約此一部之經。有三終因果。二種常道。一從初菩提場。至毗盧遮那品。有六品經。是佛自分五位中因果。即以十普賢海月光大明菩薩．通神天等五十眾是。二發信心菩薩。五位通信心。即六位因果者。從第二會。於普光明殿說佛名號品已下。至第八會普光明殿如來出現品。有三十二品經。明菩薩發心因果一終。此三十二品中。第三禪佛華三昧品未來。是此修行中加行之次第。三自文殊師利至大塔廟。說普照法界修多羅門。化善財令南求五十三勝友。明以行勸修五位一終之因果。為表但說教．由恐在行還迷。以置善財．是發心能行行者。五十三善知識．是已行行之人。一一求學升進。與後發菩提心者。作五位升進之樣。令不迷其行故。其中意。至文方釋。二種常道者。如法界品．離世間品。於出離道。常利眾生。恒真法界。非虛妄也。常．真法界。是常道佛果故。恒利世間眾生。無求自利。是佛常道之普賢行也。是名此經三終因果。二種常道。如第二會至第八會中如來出現品。是名發心菩薩升進五位一終。付囑流通。總在此品。明此品是五位進升果圓之末也。有人於法界品終．覓付囑流通。此為未得經之意趣。以法界品．總該一部教體．及以三世古今．無本末時分寂用之大體。非是安立加行。置因果。所為但以引接菩薩發心。乘法界乘。引接迷徒。至此如來出現品。以明經五位加行進修功熟處。方論流通付囑故。若論根本法界。性自不迷。性自不悟。無出無沒。不成不壞。無流無通也。此付囑流通。意從凡夫未悟。令加行功終處說。故非在法界品後也。如法界品。直論一切諸佛功終之果。是自流通。不須付囑。如法界品中。如來師子座。暨於法界。無有邊涯。此明果極也。如此如來出現品。明信心者。五位加行功終之力。方始純實。創登功畢。二行圓周。便說付囑流通。明果初滿故。方入常道法界。非古今始末之量也。流通此法．名曰流通。即法界品．是為自以法界功滿。常以法界行勸眾生。以方便行。倣而學之。名為付囑流通。方便行者。即五位中方法是也。即諸波羅蜜．四攝．四無量．三十七品．大願．大智．大悲等是。一切諸佛法．皆如是方能成也。四隨文釋義者。於此一品之中。長科兩段。</p>
<p style="margin-left:1em">○四正釋文。文為七分。一加分。二本分。三請分。四說分。五顯名受持分。六表瑞證成分。七偈頌總攝分。今初有二。先毫光加請主。後口光加說主。前中三。初光。次加。後益。</p>
</div>
<div class='div-orig'><p>爾時世尊。從眉間白毫相中。</p>
<p>放大光明。名如來出現。</p>
<p>無量百千億那由他阿僧祇光明以為眷屬。</p>
<p>其光普照十方盡虛空法界一切世界。右繞十帀。</p>
<p>顯現如來無量自在。</p>
<p>覺悟無數諸菩薩眾。震動一切十方世界。</p>
<p>除滅一切諸惡道苦。</p>
<p>映蔽一切諸魔宮殿。</p>
<p>顯示一切諸佛如來坐菩提座．成等正覺。及以一切道場眾會。</p>
<p>作是事已。而來右繞菩薩眾會。</p>
</div>
<div class='div-commentary'><p style="margin-left:1em">【疏】光中有十。分三。一光出處。眉間者。表證道。離有無二邊故。表無住道。離真應二邊故。白毫者。表所出現性無垢故。能詮出現諸教本故。二放大下。辨光明體。如所說故。三無量下八段。皆是光業。初眷屬光．即是因業。總攝諸法。皆此生故。四其光下。舒業。五顯現下。敬業。六覺悟下。覺業。七除滅下。止業。八映蔽下。降伏業。九顯示下。示現業。十作是下。卷業。</p>
<p style="margin-left:1em">○二正明加相。</p>
</div>
<div class='div-orig'><p>入如來性起妙德菩薩頂。</p>
</div>
<div class='div-commentary'><p style="margin-left:1em">【疏】所以加此菩薩者。如名所顯故。性有二義。一種性義。因所起故。二法性義。若真若應．皆此生故。亦有釋云。此之妙德．即是文殊。說此法門．加性起稱。此釋無違大理。以文殊大智為能顯。普賢法界為所顯。共成毗盧遮那之出現故。亦是解行滿故。佛出現也。從頂入者。是加持相。妙智之極．方能顯故。</p>
<p style="margin-left:1em">○第三加益。</p>
</div>
<div class='div-orig'><p>時此道場一切大眾．身心踊躍．生大歡喜。作如是念。甚奇希有。今者如來放大光明。必當演說甚深大法。</p>
<p>爾時如來性起妙德菩薩。於蓮華座上。偏袒右肩。右跽合掌。一心向佛而說頌言。</p>
</div>
<div class='div-commentary'><p style="margin-left:1em">【疏】加益中二。先大眾同欣。知法將被故。二妙德領旨。知令求說主故。於中二。先長行。身心致敬。跽者。跪也。﹂</p>
</div>
<div class='div-orig'>
<div class="lg regular" style="margin-left:0em;"><div class='lg-row'>正覺功德大智出　普達境界到彼岸　等於三世諸如來　是故我今恭敬禮　已升無相境界岸</div>
<div class='lg-row'>而現妙相莊嚴身　放於離垢千光明　破魔軍眾咸令盡　十方所有諸世界　悉能震動無有餘</div>
<div class='lg-row'>未曾恐怖一眾生　善逝威神力如是　虛空法界性平等　已能如是而安住　一切含生無數量</div>
<div class='lg-row'>咸令滅惡除眾垢　苦行勤勞無數劫　成就最上菩提道　於諸境界智無礙　與一切佛同其性</div>
</div></div>
<div class='div-commentary'><p style="margin-left:1em">【疏】後偈頌讚請。十偈分二。前五讚。後五請。前中初一總讚申敬。餘四別讚放光。中有讚因讚果讚用等。文並可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>導師放此大光明　震動十方諸世界　已現無量神通力　而復還來入我身　決定法中能善學</div>
<div class='lg-row'>無量菩薩皆來集　令我發起問法心　是故我今請法王　今此眾會皆清淨　善能度脫諸世間</div>
<div class='lg-row'>智慧無邊無染著　如是賢勝咸來集　利益世間尊導師　智慧精進皆無量　今以光明照大眾</div>
<div class='lg-row'>令我問於無上法　誰於大仙深境界　而能真實具開演　誰是如來法長子　世間尊導願顯示</div>
</div></div>
<div class='div-commentary'><p style="margin-left:1em">【疏】後五中。初一自敘得益。即是領旨。次偈領眾意請。次偈歎眾堪聞。次偈敘佛令請。後偈正求說主。已領佛意。故不請佛。</p>
<p style="margin-left:1em">○第二口光加說主者。示所請故。</p>
</div>
<div class='div-orig'><p>爾時如來。即於口中。放大光明。名無礙無畏。百千億阿僧祇光明以為眷屬。普照十方盡虛空等法界一切世界。右繞十帀。顯現如來種種自在。開悟無量諸菩薩眾。震動一切十方世界。除滅一切諸惡道苦。映蔽一切諸魔宮殿。顯示一切諸佛如來坐菩提座成等正覺。及以一切道場眾會。作是事已。而來右繞菩薩眾會。</p>
<p>入普賢菩薩摩訶薩口。</p>
<p>其光入已。普賢菩薩身及師子座。過於本時及諸菩薩身座百倍。唯除如來師子之座。</p>
</div>
<div class='div-commentary'><p style="margin-left:1em">【疏】文中三。初光。次加。後益。今初亦十。一出處。口放者。表教道傳通故。二光名。令得無礙辯。不畏大眾及深理故。餘如前辨。二入普下。加中入口者。教以口傳故。如佛說故。加普賢者。是普賢行之果故。所證法界。由理顯故。三其光入下。明益中。唯除如來。揀師資故。</p>
<p style="margin-left:1em">○第二本分。</p>
</div>
<div class='div-orig'><p>爾時如來性起妙德菩薩。問普賢菩薩摩訶薩言。佛子。佛所示現廣大神變。令諸菩薩皆生歡喜。不可思議。世莫能知。是何瑞相。普賢菩薩摩訶薩言。佛子。我於往昔見諸如來應正等覺示現如是廣大神變。即說如來出現法門。如我惟忖。今現此相。當說其法。</p>
<p>說是語時。一切大地悉皆震動。出生無量問法光明。</p>
</div>
<div class='div-commentary'><p style="margin-left:1em">【疏】本分中三。初徵事而問。次引例以答。答即是本。後說是語下。表瑞證成。顯說希奇。纔聞其名。已有徵故。大地動者。大法將顯。大惑將傾故。出問<span class='note-inline'>(【校】問。纂要誤作同。)</span>法光者。冥加智慧。助發請故。</p>
<p style="margin-left:1em">○第三請分中。有長行與偈。</p>
</div>
<div class='div-orig'><p>時性起妙德菩薩。問普賢菩薩言。佛子。菩薩摩訶薩應云何知諸佛如來應正等覺出現之法。願為我說。</p>
<p>佛子。此諸無量百千億那由他菩薩眾會。皆久修淨業。念慧成就。到於究竟大莊嚴岸。具一切佛威儀之行。正念諸佛未曾忘失。大悲觀察一切眾生。決定了知諸大菩薩神通境界。已得諸佛神力所加。能受一切如來妙法。具如是等無量功德。皆已來集。</p>
<p>佛子。汝已曾於無量百千億那由他佛所。承事供養。成就菩薩最上妙行。於三昧門．皆得自在。入一切佛祕密之處。知諸佛法。斷眾疑惑。為諸如來神力所加。知眾生根。隨其所樂。為說真實解脫之法。隨順佛智。演說佛法。到於彼岸。有如是等無量功德。</p>
<p>善哉佛子。願說如來應正等覺出現之法。身相。言音。心意。境界。所行之行。成道。轉法輪。乃至示現入般涅槃。見聞親近所生善根。如是等事。願皆為說。</p>
</div>
<div class='div-commentary'><p style="margin-left:1em">【疏】前中四。一總舉法請。二佛子此諸下。歎眾堪聞。三佛子汝已下。歎說主具德。四善哉下。標章別請。前二可知。三中別歎十事。一供多佛．必曾聞故。二成妙行。曾已修故。三定自在．有所依故。四親證入故。五知教道故。六除他疑故。七上力加故。八審根器故。九能隨說故。十順智到彼岸。得意深故。有如是下。總結。既有說德。堪宜說故。第四標章別請中。初句讚善。躡前三段。後列十事。以顯無盡。一如來出現之法。此是總相。總集多緣。成出現法。法含持軌。餘九是別。初三．即三業祕密。四境．即智之所緣。亦分齊境。五依境修行．通因通果。六成菩提道。七成轉法輪。八應必示涅槃。九若存若亡．見聞皆益。備斯九事。一化始終。有云。初一所依之法。餘九能依之德。亦有斯理。如是下。結請。</p>
<p style="margin-left:1em">○第二偈請。</p>
</div>
<div class='div-orig'><p>時如來性起妙德菩薩。欲重明此義。向普賢菩薩而說頌曰。</p>

<div class="lg regular" style="margin-left:0em;"><div class='lg-row'>善哉無礙大智慧　善覺無邊平等境　願說無量佛所行　佛子聞已皆欣慶　菩薩云何隨順入</div>
<div class='lg-row'>諸佛如來出興世　云何身語心境界　及所行處願皆說　云何諸佛成正覺　云何如來轉法輪</div>
<div class='lg-row'>云何善逝般涅槃　大眾聞已心歡喜　若有見佛大法王　親近增長諸善根　願說彼諸功德藏</div>
<div class='lg-row'>眾生見已何所獲　若有得聞如來名　若現在世若涅槃　於彼福藏生深信　有何等利願宣說</div>
</div></div>
<div class='div-commentary'><p style="margin-left:1em">【疏】十偈分三。初一讚德標請。頌前第三段。次四舉法別請。頌前第四段。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此諸菩薩皆合掌　瞻仰如來仁及我　大功德海之境界　淨眾生者願為說　願以因緣及譬喻</div>
<div class='lg-row'>演說妙法相應義　眾生聞已發大心　疑盡智淨如虛空　如徧一切國土中　諸佛所現莊嚴身</div>
<div class='lg-row'>願以妙音及因喻　示佛菩提亦如彼　十方千萬諸佛土　億那由他無量劫　如今所集菩薩眾</div>
<div class='lg-row'>於彼一切悉難見　此諸菩薩咸恭敬　於微妙義生渴仰　願以淨心具開演　如來出現廣大法</div>
</div></div>
<div class='div-commentary'><p style="margin-left:1em">【疏】三有五偈。歎德勸請。通頌後三段。於中初偈總讚請。次二偈勸說之方。以法深難領。故請說因喻。次一偈半。歎眾堪聞。末後半偈。結請所說。淨心。顯無說過。具演。文義周圓。</p>
<p style="margin-left:1em">○第四說分。大分為二。初別答十問。後佛子如來以一切譬下。總以結酬。今初十段。答前十問。各有長行偈頌。一一具十。今初答出現之法。長行中二。初標告歎深。</p>
</div>
<div class='div-orig'><p>爾時普賢菩薩摩訶薩。告如來性起妙德等諸菩薩大眾言。佛子。此處不可思議。</p>
</div>
<div class='div-commentary'><p style="margin-left:1em">○二隨義別顯。於中三。初法說深廣。酬前因緣。二喻明深廣。雙酬因喻。後總結成益。結上十喻。今初。</p>
</div>
<div class='div-orig'><p>所謂如來應正等覺。以無量法而得出現。</p>
<p>何以故。非以一緣。非以一事。如來出現而得成就。以十無量百千阿僧祇事而得成就。何等為十。所謂過去無量攝受一切眾生菩提心所成故。過去無量清淨殊勝志樂所成故。過去無量救護一切眾生大慈大悲所成故。過去無量相續行願所成故。過去無量修諸福智心無厭足所成故。過去無量供養諸佛教化眾生所成故。過去無量智慧方便清淨道所成故。過去無量清淨功德藏所成故。過去無量莊嚴道智所成故。過去無量通達法義所成故。</p>
<p>佛子。如是無量阿僧祇法門圓滿。成於如來。</p>
</div>
<div class='div-commentary'><p style="margin-left:1em">【疏】中分三。謂標．釋．結。今初。總標多因。成出現果。二何以下。釋。於中二。先徵以總釋。後何等為下。徵數別明。今初。先反釋。緣．約能成之緣。事。即所成因體。後以十下。順釋。向言無量。乃是總相。今明有十箇無量。以顯無盡。理實則有百千阿僧祇數無量。此十無量．皆徧十喻。言百千者。古人云。以十無量入中十喻成百。以後結中十句．一一結前百門為千。其中更有別義。方成無量。今以下列十中．門門皆云無量。則不俟相入。是知百千之言．但是數之總稱耳。二徵數別明中。一始發大心。誓期出現故．此心何相。二明上求勝志。三明下化慈悲。四行以續願。此行謂何。五明不出福智。六別顯福嚴。七別明智嚴。八淨前功德。九嚴前智慧。所謂方便道．教道．證道．無住道．正道．助道．一道．二道等．皆莊嚴故。十窮究法源真實智故。三佛子如是下。結中。既皆過去積因。多法圓滿。令二利果．一時出現。故出現言。通真通應。</p>
<p style="margin-left:1em">○第二喻明深廣中。十喻各三。謂喻．合．結。喻酬譬喻。合酬因緣。故文云。非以一緣一事而得出現。又前法說．多約往因。此中合文．多約現緣。十中。一大千興造喻。此喻為總。總喻眾緣以成出現。故云以無量緣等。下說雲雨．皆此所霔。</p>
</div>
<div class='div-orig'><p>佛子。譬如三千大千世界。非以一緣非以一事而得成就。以無量緣．無量事．方乃得成。</p>
</div>
<div class='div-commentary'><p style="margin-left:1em">【疏】初喻中四。一總辨多緣。二別顯緣相。三顯彼因起。四性相結成。今初。先反後順。緣即因緣。如眾生業。及風雨等。事即事相。謂如所持水．及宮殿等。</p>
</div>
<div class='div-orig'><p>所謂興布大雲。降霔大雨。四種風輪相續為依。其四者何。一名能持。能持大水故。二名能消。能消大水故。三名建立。建立一切諸處所故。四名莊嚴。莊嚴分布咸善巧故。</p>
</div>
<div class='div-commentary'><p style="margin-left:1em">【疏】二別顯中。先雲雨上霔。後風輪下持。一能持者。若無此輪．雨無停處。二水若不減．礙起天宮。三水雖已減．假此成立。謂減一節水．起一重天。如嚴冬急流。重重冰結。四雖起總處．無別莊嚴。故須第四。</p>
</div>
<div class='div-orig'><p>如是皆由眾生共業．及諸菩薩善根所起。令於其中一切眾生．各隨所宜而得受用。</p>
</div>
<div class='div-commentary'><p style="margin-left:1em">【疏】三顯彼因起。謂上雲等。略由二因。一眾生外增上業。言共業者。謂多有情。應生此界。共業同變。於中有四句。謂共中共等。<span class='note-inline'>(【鈔】一眾生者。揀異內異熟業。謂多有情者。即唯識論釋初能變中。處之一字。論云。所言處者。謂異熟識。由共相種成熟力故。變似色等器世間相。即外大種。及所造色。雖諸有情所變各別。而相相似。處所無異。如眾燈明。各徧似一。釋曰。此釋共變之義。相似名共。論又云。誰異熟識變為此相。有義一切。所以者何。如契經說。一切有情業增上力。共所起故。有義不許。乃至云。經依少分。說一切言。諸業同者。皆共變故。釋曰。此揀通局。即今疏文。疏依此義。云。應生此界。故下經云。各隨所宜而得受用。若不應生。豈安樂界所有眾生．變為此界之穢土耶。於中有四者。即唯識第二。引瑜伽論說。共不共中。各有二種。共中二者。一共中共。如山河等。非唯一趣獨能用故。二共中不共。如己田宅。及鬼所見為水火等。即於彼境。非互用也。不共中二者。一不共中不共。如眼等根。唯自識依。用之緣境。非他依故。二不共中共。如自浮根塵。他亦受用故。根即不耳。)</span>二菩薩善根。此有二意。一約同居。謂地前菩薩。二約能化。謂隨諸眾生。應以何國起菩薩根等。便修彼因以取彼國。故有眾生類即菩薩佛國。令於其中下。顯受用果。謂先成器界。後起眾生。依之而住。如俱舍婆沙等辨。<span class='note-inline'>(一約同居者。地前菩薩。未生受用。同居變化。亦以善業共變此土。二約能化者。即淨名意。能化菩薩。非自業成。以大悲故．取土攝生。及眾生之類。皆淨名經。並如世界成就品引。謂先成器界者。俱舍十二云。壞從獄不生。至外器都盡。成劫從風起。至地獄初生。論釋云。謂成劫中。初一劫．起器世間。後十九劫．起有情漸住。壞中後劫．壞於器界。前十九劫．有情漸捨。二十中劫。初劫唯減。後劫唯增。然此二時．等中十八．成壞時量。法爾先成。必在後壞。)</span>各隨所宜者。謂水族眾生得水受用等。又人羅剎．宮殿無礙。菩薩眾生．淨穢同居。</p>
</div>
<div class='div-orig'><p>佛子。如是等無量因緣．乃成三千大千世界。法性如是。無有生者。無有作者。無有知者。無有成者。然彼世界．而得成就。</p>
</div>
<div class='div-commentary'><p style="margin-left:1em">【疏】第四性相結成中。先結前生後。後法性如是下。正結。此句為總此法性言。通於性相。無有生下。別顯性空。亦遮其妄計。謂非冥性微塵等生。非自在梵王等作。無神我能知。上三顯能作空。無有成者．顯所作空。雖能所俱空．不礙相有。故云而得成就。如是無礙。為法性如是。</p>
</div>
<div class='div-orig'><p>如來出現．亦復如是。非以一緣．非以一事而得成就。以無量因緣．無量事相．乃得成就。所謂曾於過去佛所．聽聞受持大法雲雨。因此能起如來四種大智風輪。何等為四。一者念持不忘陀羅尼大智風輪。能持一切如來大法雲雨故。二者出生止觀大智風輪。能消竭一切煩惱故。三者善巧迴向大智風輪。能成就一切善根故。四者出生離垢差別莊嚴大智風輪。令過去所化一切眾生善根清淨．成就如來無漏善根力故。如來如是成等正覺。法性如是。無生無作．而得成就。佛子。是為如來應正等覺出現第一相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】次合中。略不合第三顯彼所因。以次下二喻。自別合故。合四輪中。前三是因。後一二利果滿。因圓果滿。佛出現故。一品之內．多以依喻正者。非唯義類相似。實則外由內變。故令外器。全似於內。是以上云。菩薩善根所起。眾生共業所生等。華藏品中。已略開顯。</p>
<p style="margin-left:1em">○第二洪霔大千喻。</p>
</div>
<div class='div-orig'><p>復次佛子。譬如三千大千世界將欲成時。大雲降雨．名曰洪霔。一切方處所不能受．所不能持。唯除大千界將欲成時。佛子。如來應正等覺亦復如是。興大法雲。雨大法雨。名成就如來出現。一切二乘心志狹劣．所不能受．所不能持。唯除諸大菩薩心相續力。佛子。是為如來應正等覺出現第二相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】此之雲雨。即前喻中興雲降雨。正喻出現法門．廣大難知．周十方故。言心相續力者。若約信受。但是圓機。堅種相續。能受深旨。若約具受。則八地已上。得無盡陀羅尼。方能受持。乃至十地。方受如來雲雨說法。是以文言．除大菩薩。由初義故．但揀二乘。</p>
<p style="margin-left:1em">○第三雲雨無從喻。</p>
</div>
<div class='div-orig'><p>復次佛子。譬如眾生．以業力故．大雲降雨．來無所從。去無所至。</p>
<p>如來應正等覺亦復如是。以諸菩薩善根力故。興大法雲。雨大法雨。亦無所從來。無所至去。佛子。是為如來應正等覺出現第三相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】菩薩善根。如生共業。感彼出現。法雲法雨。機感而現。非先有一方所。從彼而來。機謝而去。亦非歸至舊所。故體無生滅。</p>
<p style="margin-left:1em">○第四大雨難知喻。</p>
</div>
<div class='div-orig'><p>復次佛子。譬如大雲．降霔大雨。大千世界一切眾生無能知數。若欲算計。徒令發狂。唯大千世界主摩醯首羅。以過去所修善根力故。乃至一滴無不明了。佛子。如來應正等覺亦復如是。興大法雲。雨大法雨。一切眾生聲聞獨覺所不能知。若欲思量。心必狂亂。唯除一切世間主菩薩摩訶薩。以過去所修覺慧力故。乃至一文一句入眾生心．無不明了。佛子。是為如來應正等覺出現第四相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】喻深非心境故。古云。教廣行大。因深果遠故。非預二乘。亦不乖理。但是大機。即世間主。無能所行．即能知之。</p>
<p style="margin-left:1em">○第五大雨成敗喻。</p>
</div>
<div class='div-orig'><p>復次佛子。譬如大雲降雨之時。有大雲雨．名為能滅。能滅火災。有大雲雨．名為能起。能起大水。有大雲雨．名為能止。能止大水。有大雲雨．名為能成。能成一切摩尼諸寶。有大雲雨．名為分別。分別三千大千世界。佛子。如來出現亦復如是。興大法雲。雨大法雨。有大法雨．名為能滅。能滅一切眾生煩惱。有大法雨．名為能起。能起一切眾生善根。有大法雨．名為能止。能止一切眾生見感。有大法雨．名為能成。能成一切智慧法寶。有大法雨．名為分別。分別一切眾生心樂。佛子。是為如來應正等覺出現第五相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】況佛滅惑成德。喻中初一．即壞界之時。三即以水止水。合中初二．滅惑成福。次二．滅障成智。即止觀雙運。後一．權智照機。又無二同二乘。無三同外道。無四增無明。無五非種智。此即分上總中法雨令差。</p>
<p style="margin-left:1em">○第六一雨隨別喻。</p>
</div>
<div class='div-orig'><p>復次佛子。譬如大雲。雨一味水。隨其所雨．無量差別。如來出現亦復如是。雨於大悲一味法水。隨宜說法．無量差別。佛子。是為如來應正等覺出現第六相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】喻佛一味隨器。隨器即合前差別。</p>
<p style="margin-left:1em">○第七勝處先成喻。</p>
</div>
<div class='div-orig'><p>復次佛子。譬如三千大千世界初始成時。先成色界諸天宮殿。次成欲界諸天宮殿。次成於人及餘眾生諸所住處。佛子。如來出現亦復如是。先起菩薩諸行智慧。次起緣覺諸行智慧。次起聲聞善根諸行智慧。次起其餘眾生有為善根諸行智慧。佛子。譬如大雲。雨一味水。隨諸眾生善根異故。所起宮殿種種不同。如來大悲一味法雨。隨眾生器而有差別。佛子。是為如來應正等覺出現第七相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】喻佛勝緣先濟德。文中先正明。後佛子譬如下。牒以釋疑。先成由業力。法異由機殊。不乖第六一味。</p>
<p style="margin-left:1em">○第八事別由因喻。</p>
</div>
<div class='div-orig'><p>復次佛子。譬如世界初欲成時。有大水生。徧滿三千大千世界。生大蓮華。名如來出現功德寶莊嚴。徧覆水上。光照十方一切世界。時摩醯首羅淨居天等。見是華已。即決定知於此劫中有爾所佛出興於世。佛子。爾時其中有風輪起．名善淨光明。能成色界諸天宮殿。有風輪起．名淨光莊嚴。能成欲界諸天宮殿。有風輪起．名堅密無能壞。能成大小諸輪圍山及金剛山。有風輪起．名勝高。能成須彌山王。有風輪起．名不動。能成十大山王。何等為十。所謂佉陀羅山。仙人山。伏魔山。大伏魔山。持雙山。尼民陀羅山。目真隣陀山。摩訶目真隣陀山。香山。雪山。有風輪起．名為安住。能成大地。有風輪起．名為莊嚴。能成地天宮殿．龍宮殿．乾闥婆宮殿。有風輪起．名無盡藏。能成三千大千世界一切大海。有風輪起．名普光明藏。能成三千大千世界諸摩尼寶。有風輪起．名堅固根。能成一切諸如意樹。佛子。大雲所雨一味之水．無有分別。以眾生善根不同故．風輪不同。風輪差別故．世界差別。</p>
</div>
<div class='div-commentary'><p style="margin-left:1em">【疏】喻佛成辦大事德。亦是德殊由智喻。喻中分三。初蓮華表佛。總中略無。名出現者。表佛現故。而言大者。準五卷大悲經第三云。有千葉故。光照十方者。金色光也。言爾所佛者。有千枝華。表千佛故。故劫名賢。賢善多故。餘多同此。二佛子爾時下。風輪起處者。即有力遙持。廣前建立風輪。三佛子大雲下。結因有屬。<span class='note-inline'>(【鈔】準五卷大悲者。經云。阿難。何故名為賢劫。阿難。此三千大千世界劫欲成時。盡為一水。淨居天子以天眼觀見此世界。唯一大水。見有千枝諸妙蓮華。一一蓮華。各有千葉。甚可愛樂。彼淨居天子。因見此華。心生歡喜。踊躍無量。而皆讚言。奇哉希有。奇哉希有。如此劫中。當有千佛出興於世。以是因緣。遂名此劫。號之為賢。我滅度後。當有九百九十六佛。)</span></p>
</div>
<div class='div-orig'><p>佛子。如來出現亦復如是。具足一切善根功德。放於無上大智光明。名不斷如來種不思議智。普照十方一切世界。與諸菩薩一切如來灌頂之記。當成正覺．出興於世。</p>
<p>佛子。如來出現。復有無上大智光明．名清淨離垢。能成如來無漏無盡智。復有無上大智光明．名普照。能成如來普入法界不思議智。復有無上大智光明．名持佛種性。能成如來不傾動力。復有無上大智光明．名逈出無能壞。能成如來無畏無壞智。復有無上大智光明．名一切神通。能成如來諸不共法一切智智。復有無上大智光明．名出生變化。能成如來令見聞親近所生善根不失壞智。復有無上大智光明．名普隨順。能成如來無盡福德智慧之身．為一切眾生而作饒益。復有無上大智光明．名不可究竟。能成如來甚深妙智．隨所開悟．令三寶種永不斷絕。復有無上大智光明．名種種莊嚴。能成如來相好嚴身．令一切眾生皆生歡喜。復有無上大智光明．名不可壞。能成如來法界虛空界等殊勝壽命。無有窮盡。</p>
</div>
<div class='div-commentary'><p style="margin-left:1em">【疏】二合中亦三。先合蓮華表佛喻。於中一切善根功德。合上大水徧滿。放於下。合生蓮華。謂不斷種性。如華表佛故。普照十方。合上光照十方。與諸菩薩下。合知佛當出。</p>
<p style="margin-left:1em">第二佛子下。合風輪起處喻。此十智光。次第合前。所成唯果德。能成通因果。又能成即實之權。所成唯差別之德。故下結云。同一體等。</p>
</div>
<div class='div-orig'><p>佛子。如來大悲一味之水無有分別。以諸眾生欲樂不同。根性各別。而起種種大智風輪。令諸菩薩成就如來出現之法。</p>
<p>佛子。一切如來同一體性大智輪中。出生種種智慧光明。</p>
<p>佛子。汝等應知如來於一解脫味。出生無量不可思議種種功德。眾生念言。此是如來神力所造。佛子。此非如來神力所造。佛子。乃至一菩薩不於佛所曾種善根．能得如來少分智慧．無有是處。但以諸佛威德力故。令諸眾生具佛功德。而佛如來無有分別。無成無壞。無有作者。亦無作法。佛子。是為如來應正等覺出現第八相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】第三合結因有屬。於中三。一結因。即能成之智。合上一味之水。風輪不同。此輪由一節水減。一重輪生。如澄水垽。今推能成。由一味大悲。二佛子一切下。結果。即所成之大智。從一實之智。隨權而生。合上風輪差別．故世界差別。三佛子汝等下。結緣。即由眾生異。合上以眾生善根不同。兼釋外疑。於中又三。初牒前正理。一解脫味。即能成之水。水具二義。悲及解脫。二文影略。種種功德。通能所二智。二眾生念言。舉外疑情。然感應之道。略有三義。一互相成。二互相奪。三緣成性空。今眾生以緣奪因。純推佛力。失因緣義。<span class='note-inline'>(【鈔】以緣奪因者。此中化生。以眾生自力為因。佛力為緣。餘可思準。)</span>三佛子此非下。如來為釋。於中初以因奪緣。一向言非。次但以下。為說正義。初句因緣相成。後而佛下。有二義。一成上因緣。雖隨眾生。心無分別。二成第三義。了性空故。緣成故無成。無成故無壞。所成既空。何有能成作者。及作法耶。</p>
<p style="margin-left:1em">○第九四輪相依喻。</p>
</div>
<div class='div-orig'><p>復次佛子。如依虛空．起四風輪．能持水輪。何等為四。一名安住。二名常住。三名究竟。四名堅固。此四風輪能持水輪。水輪能持大地令不散壞。是故說地輪依水輪。水輪依風輪。風輪依虛空。虛空無所依。雖無所依。能令三千大千世界而得安住。</p>
</div>
<div class='div-commentary'><p style="margin-left:1em">【疏】況佛體用依持德。亦廣建立風之別義。喻中二。先明能持之風有四者。一一時持水名安住。二．多時不動名常住。三．與劫齊量。四．體性堅密。是以俱舍云。假使有一大諾健那。以金剛輪。奮威懸擊。金剛有碎。風輪無損。其量廣無數。厚十六洛叉。彼但有一。與此不同。二此四下。四輪相依。準俱舍論。次上水輪。厚八洛叉。洛叉億也。次上更有金輪。厚三億二萬由旬。然其世界。或說三輪成。謂風水金。或說五輪。謂下加虛空。上加大地。今欲稱法。合成四輪。則地中含金。金亦地故。</p>
</div>
<div class='div-orig'><p>佛子。如來出現亦復如是。依無礙慧光明．起佛四種大智風輪。能持一切眾生善根。何等為四。所謂普攝眾生皆令歡喜大智風輪。建立正法令諸眾生皆生愛樂大智風輪。守護一切眾生善根大智風輪。具一切方便通達無漏界大智風輪。是為四。佛子。諸佛世尊。大慈救護一切眾生。大悲度脫一切眾生。大慈大悲普徧饒益。然大慈大悲依大方便善巧。大方便善巧依如來出現。如來出現依無礙慧光明。無礙慧光明無有所依。佛子。是為如來應正等覺出現第九相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】二合中。先合能持四風。有配四攝。義則少似。既合以如來出現則成太局。今謂一未信入者。以四攝普攝．示以正理。二已信受者。建立教法。三已入法者。令其成行。四已成行者。令其得果。二佛子下。合四輪相依。一慈悲合地。能厚載故。二方便合水。曲隨器故。出現合風。力能持故。無礙合空。如空無礙故。故淨名云。其無礙慧無若干故。文意雖但取展轉相依。不妨有似其事。若準偈中。慈悲之前有一切佛法。以況樹林。則五重相依。</p>
<p style="margin-left:1em">○第十大千饒益喻。</p>
</div>
<div class='div-orig'><p>復次佛子。譬如三千大千世界既成就已。饒益無量種種眾生。所謂水族眾生得水饒益。陸地眾生得地饒益。宮殿眾生得宮殿饒益。虛空眾生得虛空饒益。如來出現亦復如是。種種饒益無量眾生。所謂見佛生歡喜者。得歡喜益。住淨戒者。得淨戒益。住諸禪定及無量者。得聖出世大神通益。住法門光明者。得因果不壞益。住無所有光明者。得一切法不壞益。是故說言。如來出現。饒益一切無量眾生。佛子。是為如來應正等覺出現第十相。菩薩摩訶薩應如是知。</p>
</div>
<div class='div-commentary'><p style="margin-left:1em">【疏】況佛利世德。別顯總中。一切眾生．各隨所宜而得受用。合中。次第合前四益。見佛生喜。如魚得潤故。戒如平地。萬善由生故。定如宮室。得安息故。慧如虛空。不可壞故。於中二句。初不壞事。後不壞理。</p>
<p style="margin-left:1em">○第三總結成益。</p>
</div>
<div class='div-orig'><p>佛子。菩薩摩訶薩知如來出現．則知無量．知成就無量行故。則知廣大．知周徧十方故。則知無來去．知離生住滅故。則知無行無所行．知離心意識故。則知無身．知如虛空故。則知平等．知一切眾生皆無我故。則知無盡．知徧一切剎無有盡故。則知無退．知盡後際無斷絕故。則知無壞．知如來智無有對故。則知無二．知平等觀察為無為故。則知一切眾生皆得饒益．本願迴向自在滿足故。</p>
</div>
<div class='div-commentary'><p style="margin-left:1em">【疏】成益中有十一句。各別結上十門。以九十二句。結第九門。故有十一。一多因出現故。二廣故難受。三無生故無從。四非心識故．思必發狂。五如空故．惑見雙亡。六平等無我故一味。七由無盡故．諸乘徧化。八後際無斷故．佛種不斷。九無對．即無礙慧。十為無為平等．即攝三輪歸無礙慧。十一本為眾生故．令利益滿足。若將一一通前十門。未為得意。</p>
<p style="margin-left:1em">○第二偈頌。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>十力大雄最無上　譬如虛空無等等　境界廣大不可量　功德第一超世間</div>
</p></div>
<div class='div-commentary'><p style="margin-left:1em">【疏】三十七頌。分三。初十四頌。歎深許說。次二十二頌．頌上十喻。後一頌。結說無盡。不頌上文。今初分二。前十一頌。歎深難量。後三頌．誡聽許說。今初亦二。初偈總歎。頌前標告不思議言。後十別歎。即次第頌前總結十一句。亦第九偈．頌九十二句。結既結喻。今此亦即通頌前喻。喻則性相雙明。此中多就性說。古稱性起。彌復有由。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十力功德無邊量　心意思量所不及　人中師子一法門　眾生億劫莫能知</div>
</p></div>
<div class='div-commentary'><p style="margin-left:1em">【疏】一無邊量．即無量義。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方國土碎為塵　或有算計知其數　如來一毛功德量　千萬億劫無能說</div>
</p></div>
<div class='div-commentary'><p style="margin-left:1em">【疏】二一毛叵量．即廣大義。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如人持尺量虛空　復有隨行計其數　虛空邊際不可得　如來境界亦如是</div>
</p></div>
<div class='div-commentary'><p style="margin-left:1em">【疏】三空際叵得．即無生義。然唯此第三偈。似頌第五如空。第六偈．似頌第三無生滅。然取義不同。故皆按次。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或有能於剎那頃　悉知三世眾生心　設經眾生數等劫　不能知佛一念性</div>
</p></div>
<div class='div-commentary'><p style="margin-left:1em">【疏】四不能知者。離心識故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如法界徧一切　不可見取為一切　十力境界亦復然　徧於一切非一切</div>
</p></div>
<div class='div-commentary'><p style="margin-left:1em">【疏】五徧於一切非一切者。即如空義。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>真如離妄恒寂靜　無生無滅普周徧　諸佛境界亦復然　體性平等不增減</div>
</p></div>
<div class='div-commentary'><p style="margin-left:1em">【疏】六體性平等。即平等無我義。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如實際而非際　普在三世亦非普　導師境界亦如是　徧於三世皆無礙</div>
</p></div>
<div class='div-commentary'><p style="margin-left:1em">【疏】七前徧諸剎。此徧三世。文綺互耳。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>法性無作無變易　猶如虛空本清淨　諸佛性淨亦如是　本性非性離有無</div>
</p></div>
<div class='div-commentary'><p style="margin-left:1em">【疏】八無變易。故盡後際。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>法性不在於言論　無說離說恒寂滅　十力境界性亦然　一切文辭莫能辯</div>
</p></div>
<div class='div-commentary'><p style="margin-left:1em">【疏】九離言說。故無二無對。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>了知諸法性寂滅　如鳥飛空無有迹　以本願力現色身　令見如來大神變</div>
</p></div>
<div class='div-commentary'><p style="margin-left:1em">【疏】十本願現身。故能成益。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有欲知佛境界　當淨其意如虛空　遠離妄想及諸取　令心所向皆無礙</div>
<div class='lg-row'>是故佛子應善聽　我以少譬明佛境　十力功德不可量　為悟眾生今略說</div>
<div class='lg-row'>導師所現於身業　語業心業諸境界　轉妙法輪般涅槃　一切善根我今說</div>
</div></div>
<div class='div-commentary'><p style="margin-left:1em">【疏】第二誡聽許說中。分二。初一誡聽勸修。淨意如空。總以喻顯。下二句別顯。一離妄取。如彼淨空無雲翳故。斯即真止。二觸境無滯。如彼淨空無障礙故。斯即真觀。此觀不作意以照境．則所照無涯。此止體性離而息妄．故諸取皆寂。若斯。則不拂不瑩而自淨矣。無淨之淨．則暗蹈佛境矣。此為心要。請後學思行。後二偈。許說分齊。於中初半偈。結前生後。後偈半。正示分齊。牒舉十門。略無行者。三業攝故。闕正覺者。導師中攝．或復略無。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如世界初安立　非一因緣而可成　無量方便諸因緣　成此三千大千界　如來出現亦如是</div>
<div class='lg-row'>無量功德乃得成　剎塵心念尚可知　十力生因莫能測　譬如劫初雲澍雨　而起四種大風輪</div>
<div class='lg-row'>眾生善根菩薩力　成此三千各安住　十力法雲亦如是　起智風輪清淨意　昔所迴向諸眾生</div>
<div class='lg-row'>普導令成無上果　如有大雨名洪澍　無有處所能容受　唯除世界將成時　清淨虛空大風力</div>
<div class='lg-row'>如來出現亦如是　普雨法雨充法界　一切劣意無能持　唯除清淨廣大心　譬如空中澍大雨</div>
<div class='lg-row'>無所從來無所去　作者受者悉亦無　自然如是普充洽　十力法雨亦如是　無去無來無造作</div>
<div class='lg-row'>本行為因菩薩力　一切大心咸聽受　譬如空雲澍大雨　一切無能數其滴　唯除三千自在王</div>
<div class='lg-row'>具功德力悉明了　善逝法雨亦如是　一切眾生莫能測　唯除於世自在人　明見如觀掌中寶</div>
<div class='lg-row'>譬如空雲澍大雨　能滅能起亦能斷　一切珍寶悉能成　三千所有皆分別　十力法雨亦如是</div>
<div class='lg-row'>滅惑起善斷諸見　一切智寶皆使成　眾生心樂悉分別　譬如空中雨一味　隨其所雨各不同</div>
<div class='lg-row'>豈彼雨性有分別　然隨物異法如是　如來法雨非一異　平等寂靜離分別　然隨所化種種殊</div>
<div class='lg-row'>自然如是無邊相　譬如世界初成時　先成色界天宮殿　次及欲天次人處　乾闥婆宮最後成</div>
<div class='lg-row'>如來出現亦如是　先起無邊菩薩行　次化樂寂諸緣覺　次聲聞眾後眾生　諸天初見蓮華瑞</div>
<div class='lg-row'>知佛當出生歡喜　水緣風力起世間　宮殿山川悉成立　如來宿善大光明　巧別菩薩與其記</div>
<div class='lg-row'>所有智輪體皆淨　各能開示諸佛法　譬如樹林依地有　地依於水得不壞　水輪依風風依空</div>
<div class='lg-row'>而其虛空無所依　一切佛法依慈悲　慈悲復依方便立　方便依智智依慧　無礙慧身無所依</div>
<div class='lg-row'>譬如世界既成立　一切眾生獲其利　地水所住及空居　二足四足皆蒙益　法王出現亦如是</div>
<div class='lg-row'>一切眾生獲其利　若有見聞及親近　悉使滅除諸惑惱</div>
</div></div>
<div class='div-commentary'><p style="margin-left:1em">【疏】第二頌前十喻。即為十段。初喻四頌。以是總故。餘九各二。今初文二。前二頌總顯多緣。後二頌別顯緣相。其第九喻。合云方便依智者。智即頌前出現。然初無礙慧。是佛實智。中二皆權。於中智即知事。方便隨機。合上即權實無礙。對初即悲智雙遊。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來出現法無邊　世間迷惑莫能知　為欲開悟諸含識　無譬喻中說其譬</div>
</p></div>
<div class='div-commentary'><p style="margin-left:1em">【疏】三結說無盡。<span class='note-inline'>(第一答如來出現之法竟。)</span></p>
<p style="margin-left:1em">○第二別答出現九門。先明身業。後八依故。長行中二。先標舉。</p>
</div>
<div class='div-orig'><p>佛子。諸菩薩摩訶薩。應云何見如來應正等覺身。</p>
</div>
<div class='div-commentary'><p style="margin-left:1em">○後釋相。於中三。初就法總明。次約喻別顯。後就法總結。然總中五徧。通喻中十身。結中十句。別結十喻。亦同前出現。今初。</p>
</div>
<div class='div-orig'><p>佛子。諸菩薩摩訶薩。應於無量處．見如來身。</p>
<p>何以故。</p>
<p>諸菩薩摩訶薩。不應於一法．一事．一身．一國土．一眾生。見於如來。</p>
<p>應徧一切處．見於如來。</p>
</div>
<div class='div-commentary'><p style="margin-left:1em">【疏】分四。一總教廣見。二何以故。徵其所由。三諸菩薩下。反釋所以。四應徧一切下。順以結酬。就反釋中。總舉五法。法．是所知法界。及調伏法。事。是調伏眾生行事。故晉經名行。身．即是正。國土．是依。生．是所化。四順結中。應翻上五。成五無量界。身為能徧。四為所徧。一徧法界。二徧調伏界。三徧調伏加行界。四徧世界。五徧眾生界。唯有五界。非是略也。<span class='note-inline'>(【鈔】唯有五界者。結是正義。非是略也。彈於古釋。古云。應有十句。但文略耳。故今彈之。)</span></p>
<p style="margin-left:1em">○第二約喻別顯中。明如來出現有十種身。一周徧十方身。二無著無礙身。三普入成益身。四平等隨應身。五無生潛益身。六圓迴等住身。七無心普應身。八窮盡後際身。九嚴剎益生身。十嚴好滿願身。此即八地十身。而為次不同。一法身。二智身。三威勢。四菩提。五莊嚴。六意生。七化。八力持。九福德。十願。四是菩提者。初成先照。故偈云。日光出現故。五莊嚴者。一一毛孔．隨好光明以莊嚴故。餘文並顯。顯此十身。舉十喻況。一一喻中。文各有三。謂喻．合．結。今初虛空周徧喻。</p>
</div>
<div class='div-orig'><p>佛子。譬如虛空。徧至一切色非色處。非至非不至。何以故。虛空無身故。如來身亦如是。徧一切處。徧一切眾生。徧一切法。徧一切國土。非至非不至。何以故。如來身無身故。為眾生故。示現其身。佛子。是為如來身第一相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】況周徧十方身。故下結云。以其心無量徧十方故。喻中先直示。後徵釋。徵云。至不至別。何得俱耶。以一無身．釋上二義。由無身故．無可得至。亦以無身故．。<span class='note-inline'>(【校】無身故．他本皆作無故。案纂要身故二字作夾注。疑係補刊。)</span>無所不至。如色中空。空若有身。身即質聚。便礙於色。如鐵入水．水不入鐵。今由無身故．徧入色中。法準喻知。此以事空．以況理空。理空即是法身。故經偈云。佛以法為身．清淨如虛空故。為眾生下。此釋外疑。</p>
<p style="margin-left:1em">○第二空無分別喻。</p>
</div>
<div class='div-orig'><p>復次佛子。譬如虛空。寬廣非色。而能顯現一切諸色。而彼虛空無有分別。亦無戲論。如來身亦復如是。以智光明普照明故。令一切眾生世出世間諸善根業皆得成就。而如來身無有分別。亦無戲論。何以故。從本已來。一切執著．一切戲論．皆永斷故。佛子。是為如來身第二相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】無分別喻。況無著無礙身。故結云。所行無礙．如虛空故。空無分別．不礙顯色。智無分別．不礙利生。</p>
<p style="margin-left:1em">○第三日光饒益喻。</p>
</div>
<div class='div-orig'><p>復次佛子。譬如日出。於閻浮提無量眾生．皆得饒益。所謂破暗作明。變濕令燥。生長草木。成熟穀稼。廓徹虛空。開敷蓮華。行者見道。居者辦業。何以故。日輪普放無量光故。佛子。如來智日。亦復如是。以無量事．普益眾生。</p>
<p>所謂滅惡生善。破愚為智。</p>
<p>大慈救護。大悲度脫。</p>
<p>令其增長根力覺分。</p>
<p>令生深信捨離濁心。</p>
<p>令得見聞不壞因果。令得天眼見歿生處。</p>
<p>令心無礙。不壞善根。</p>
<p>令智修明．開敷覺華。</p>
<p>令其發心．成就本行。</p>
<p>何以故。如來廣大智慧日身。放無量光普照耀故。佛子。是為如來身第三相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】喻普入成益身。普入法界故。喻合皆有總別釋成。合中別內有十種益。合前八句。初二合初句。世出世異故。三拔四流之苦。與出世之樂。拯二乘沈定水之苦。與菩提樂。皆變濕令燥之義。四道品。通長三乘草木。五信有二義。一成上義。信能增長一切法故。二合成熟。信能必到如來地故。六七二句。合廓徹虛空。一得見聞四諦因果智。二得三明十力智。如空有日。廓淨照徹故。八有二義。令心無礙．成上徹空。不壞善根。成下蓮華。如赤蓮華．不遇日光．翳死無疑。三乘善根．若遇智日。則便不壞。九正合開華。上已開不壞。今未開令開。十合後二句。發菩提心．即見大道。成就本行．是辦家業。</p>
<p style="margin-left:1em">○第四日光等照喻。</p>
</div>
<div class='div-orig'><p>復次佛子。譬如日出。於閻浮提。先照一切須彌山等諸大山王。次照黑山。次照高原。然後普照一切大地。日不作念。我先照此。後照於彼。但以山地有高下故．照有先後。如來應正等覺亦復如是。成就無邊法界智輪。常放無礙智慧光明。先照菩薩摩訶薩等諸大山王。次照緣覺。次照聲聞。次照決定善根眾生。隨其心器。示廣大智。然後普照一切眾生。乃至邪定．亦皆普及。為作未來利益因緣。令成熟故。而彼如來大智日光不作是念。我當先照菩薩大行。乃至後照邪定眾生。但放光明平等普照。無礙無障。無所分別。</p>
<p>佛子。譬如日月隨時出現。大山幽谷．普照無私。如來智慧亦復如是。普照一切無有分別。隨諸眾生根欲不同。智慧光明種種有異。佛子。是為如來身第四相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】日光等照喻。喻平等隨應身。由住真際。故無私平等。文中二。先正喻。後重舉釋疑。前中黑山喻緣覺者。無法空之光故。不出功德故。不同菩薩。十大山王表十地故。高原喻聲聞者。不生佛法蓮華故。大地一種．通含三聚。取決定能生處．喻正定聚。得緣方生．喻不定聚。砂鹵等地．喻邪定聚。然亦不捨。故皆等照。</p>
<p style="margin-left:1em">後釋疑云。日光是一。佛智萬殊。豈為同喻。釋云。豈不向說。但隨山地有高下耶。故知但隨眾生智慧不同。佛無私智無若干也。未違前喻。又既約機說異。則照高未能兼下。照下而猶照高。又若捨化。先捨於小。次捨於中。唯菩薩高山。盡日蒙照。思之。<span class='note-inline'>(【鈔】又既約機者。如照高山。未照黑山。若照黑山．即照高山。謂說華嚴是照高山。二乘不預。說阿含等。菩薩常聞等。餘可例知。又若捨化下。約會權歸實。然經但有先照高言。無有後照高山之語。今以義求。必有之矣。會權歸實．先棄人天．非出離故。如平地落照。次捨聲聞．令自悟故。如高無光。次捨緣覺．令起悲故。如黑山掩曜。次捨三乘．歸一乘故。如山銜夕陽故。先大後小。即從本流末。於一佛乘．分別說三等。捨小歸大．即攝末歸本。則二義皆具。)</span></p>
<p style="margin-left:1em">○第五日益生盲喻。</p>
</div>
<div class='div-orig'><p>復次佛子。譬如日出。生盲眾生．無眼根故．未曾得見。雖未曾見。然為日光之所饒益。何以故。因此得知晝夜時節。受用種種衣服飲食。令身調適離眾患故。</p>
</div>
<div class='div-commentary'><p style="margin-left:1em">【疏】日益生盲喻。喻佛無生潛益身。有目者覩。非是獨為。生盲不見。亦未曾滅。以潛益故。</p>
</div>
<div class='div-orig'><p>如來智日。亦復如是。無信．無解．毀戒．毀見．邪命自活．生盲之類。無信眼故。不見諸佛智慧日輪。雖不見佛智慧日輪。亦為智日之所饒益。何以故。以佛威力。令彼眾生所有身苦．及諸煩惱未來苦因．皆消滅故。</p>
</div>
<div class='div-commentary'><p style="margin-left:1em">【疏】合中二。先畧後廣。略中五事皆盲。而無信為總。故云無信眼故。此即涅槃闡提三罪。無信斷善．即一闡提。無解毀見．即謗方等。毀戒邪命．即犯四重禁。作五逆罪。此四至惡．猶有佛性。亦為饒益。令離苦集。<span class='note-inline'>(三罪者。一謗方等經。二犯四重。三作五逆罪。)</span></p>
</div>
<div class='div-orig'><p>佛子。如來有光明．名積集一切功德。有光明．名普照一切。有光明．名清淨自在照。有光明．名出大妙音。有光明．名普解一切語言法令他歡喜。有光明．名示現永斷一切疑自在境界。有光明．名無住智自在普照。有光明．名永斷一切戲論自在智。有光明．名隨所應出妙音聲。有光明．名出清淨自在音。莊嚴國土成熟眾生。</p>
<p>佛子。如來一一毛孔．放如是等千種光明。五百光明普照下方．五百光明普照上方．種種剎中．種種佛所．諸菩薩眾。</p>
</div>
<div class='div-commentary'><p style="margin-left:1em">【疏】後廣顯中二。先能益光。後所益眾。今初二。先列十光。後結分齊。今初十中。初三成二莊嚴。慧中二句。一普照事。一照淨理。次三成三慧。初二成聞慧。後一成思修。後四成四智。大圓鏡智．無住普照故。平等性智．絕戲論故。妙觀察智．隨應演故。成所作智．嚴土化生故。佛子下。結數分齊。以日有千光。故結云千。實乃無數。五百照下者。五位自分行。五百照上者。五位勝進行。</p>
</div>
<div class='div-orig'><p>其菩薩等．見此光明。一時皆得如來境界。十頭．十眼．十耳．十鼻．十舌．十身．十手．十足．十地．十智．皆悉清淨。彼諸菩薩．先所成就諸處諸地．見彼光明．轉更清淨。一切善根．皆悉成熟。趣一切智。住二乘者．滅一切垢。其餘一分生盲眾生．身既快樂。心亦清淨。柔軟調伏．堪修念智。</p>
</div>
<div class='div-commentary'><p style="margin-left:1em">【疏】二所益中有四。初益菩薩。二益二乘。三益生盲。四益惡趣。菩薩有二種益。一益圓機．頓證佛境。二益權機．令熟權趣實。諸處謂五眼等。諸地謂種性地等。二乘生盲。可知。</p>
</div>
<div class='div-orig'><p>地獄．餓鬼．畜生．諸趣所有眾生．皆得快樂。解脫眾苦。命終皆生天上人間。</p>
<p>佛子。彼諸眾生不覺不知。以何因緣。以何神力而來生此。彼生盲者作如是念。我是梵天。我是梵化。</p>
<p>是時如來住普自在三昧。出六十種妙音而告之言。汝等非是梵天。亦非梵化。亦非帝釋護世所作。皆是如來威神之力。</p>
<p>彼諸眾生聞是語已。以佛神力．皆知宿命。生大歡喜。心歡喜故。自然而出優曇華雲．香雲．音樂雲．衣雲．蓋雲．幢雲．旛雲．末香雲．寶雲．師子幢半月樓閣雲．歌詠讚歎雲．種種莊嚴雲。皆以尊重心．供養如來。何以故。此諸眾生得淨眼故。</p>
<p>如來與彼授阿耨多羅三藐三菩提記。</p>
<p>佛子。如來智日。如是利益生盲眾生。令得善根具足成熟。佛子．是為如來身第五相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】四光益惡趣。文有六段。一拔苦與樂。二佛子下。因起邪見。三是時下。慈音示正。四彼諸下。迴邪報恩。五如來下。佛與授記。六佛子下。結光利益。此中諸益．多同隨好。</p>
<p style="margin-left:1em">○第六月光奇特喻。</p>
</div>
<div class='div-orig'><p>復次佛子。譬如月輪。有四奇特未曾有法。何等為四。一者映蔽一切星宿光明。二者隨逐於時示現虧盈。三者於閻浮提澄淨水中．影無不現。四者一切見者皆對目前。而此月輪無有分別。無有戲論。佛子。如來身月．亦復如是。有四奇特未曾有法。何等為四。所謂映蔽一切聲聞獨覺學無學眾。隨其所宜。示現壽命脩短不同。而如來身無有增減。一切世界淨心眾生菩提器中．影無不現。一切眾生有瞻對者。皆謂如來唯現我前。隨其心樂而為說法。隨其地位令得解脫。隨所應化令見佛身。而如來身無有分別。無有戲論。所作利益．皆得究竟。佛子。是為如來身第六相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】喻佛圓迴等住身。謂等住三世無增減故。合中四法者。一圓智映二乘。二常身示延促。三由器見有無。四所見無向背。初及後二．皆圓迴義。菩提器者。堪受菩提之人。覩意生身。若心海澄清。妄念都寂。則真見佛矣。</p>
<p style="margin-left:1em">○第七梵王普現喻。</p>
</div>
<div class='div-orig'><p>復次佛子。譬如三千大千世界大梵天王．以少方便．於大千世界普現其身。一切眾生皆見梵王現在己前。而此梵王亦不分身。無種種身。佛子。諸佛如來亦復如是。無有分別。無有戲論。亦不分身。無種種身。而隨一切眾生心樂示現其身。亦不作念現若干身。佛子。是為如來身第七相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】梵王普現喻。喻佛無心普應身。不分而徧故。</p>
<p style="margin-left:1em">○第八醫王延壽喻。</p>
</div>
<div class='div-orig'><p>復次佛子。譬如醫王。善知眾藥及諸呪論。閻浮提中諸所有藥．用無不盡。復以宿世諸善根力．大明呪力．為方便故。眾生見者．病無不愈。彼大醫王知命將終．作是念言。我命終後．一切眾生．無所依怙。我今宜應為現方便。是時醫王合藥塗身。明呪力持。令其終後。身不分散。不萎不枯。威儀視聽．與本無別。凡所療治．悉得除差。佛子。如來應正等覺無上醫王。亦復如是。於無量百千億那由他劫．鍊治法藥。已得成就。修學一切方便善巧大明呪力。皆到彼岸。善能除滅一切眾生諸煩惱病。及住壽命．經無量劫。其身清淨．無有思慮。無有動用。一切佛事未嘗休息。眾生見者．諸煩惱病．悉得消滅。佛子。是為如來身第八相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】喻佛窮盡後際身。喻中二。先彰現德。後彼大下。呪力持身。合中亦二。初合現德。於中初合用藥無不盡。次修學下。合呪力為方便。後善能下。合見者病愈。二及住下。合呪力持身。用前呪藥。持住多劫故。畧不重明藥呪能持。</p>
<p style="margin-left:1em">○第九摩尼利物喻。</p>
</div>
<div class='div-orig'><p>復次佛子。譬如大海。有大摩尼寶。名集一切光明毗盧遮那藏。若有眾生觸其光者。悉同其色。若有見者。眼得清淨。隨彼光明所照之處。雨摩尼寶．名為安樂。令諸眾生離苦調適。佛子。諸如來身亦復如是。為大寶聚一切功德大智慧藏。若有眾生觸佛身寶智慧光者．同佛身色。若有見者．法眼清淨。隨彼光明所照之處．令諸眾生離貧窮苦。乃至具足佛菩提樂。佛子。如來法身無所分別。亦無戲論。而能普為一切眾生作大佛事。佛子。是為如來身第九相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】摩尼利物喻。喻佛嚴剎益生身。雨寶利貧．即嚴剎故。各有體用。可知。</p>
<p style="margin-left:1em">○第十寶王滿願喻。</p>
</div>
<div class='div-orig'><p>復次佛子。譬如大海。有大如意摩尼寶王。名一切世間莊嚴藏。具足成就百萬功德。隨所住處。令諸眾生災患消除。所願滿足。然此如意摩尼寶王。非少福眾生所能得見。如來身如意寶王亦復如是。名為能令一切眾生皆悉歡喜。若有見身．聞名讚德．悉令永離生死苦患。假使一切世界一切眾生．一時專心欲見如來。悉令得見．所願皆滿。佛子。佛身非是少福眾生所能得見。唯除如來自在神力所應調伏。若有眾生因見佛身。便種善根。乃至成熟。為成熟故。乃令得見如來身耳。佛子。是為如來身第十相。諸菩薩摩訶薩應如是見。</p>
</div>
<div class='div-commentary'><p style="margin-left:1em">【疏】寶王滿願喻。喻佛相嚴滿願身。合中先正合。後佛子佛身下。釋疑。於中初雖合喻。已是釋疑。謂有疑云。若念皆見。今何不見。故云少福不見。次疑云。亦有貧下薄福。何以得見。釋云。除可調者。</p>
<p style="margin-left:1em">○第三就法總結。</p>
</div>
<div class='div-orig'><p>以其心無量徧十方故。所行無礙如虛空故。普入法界故。住真實際故。無生無滅故。等住三世故。永離一切分別故。住盡後際誓願故。嚴淨一切世界故。莊嚴一一佛身故。</p>
</div>
<div class='div-commentary'><p style="margin-left:1em">【疏】十句次第結前十身。其有難者。前已會釋。</p>
<p style="margin-left:1em">○第二頌。</p>
</div>
<div class='div-orig'><p>爾時普賢菩薩摩訶薩。欲重明此義而說頌言。</p>

<div class="lg regular" style="margin-left:0em;"><div class='lg-row'>譬如虛空徧十方　若色非色有非有　三世眾生身國土　如是普在無邊際　諸佛真身亦如是</div>
<div class='lg-row'>一切法界無不徧　不可得見不可取　為化眾生而現形　譬如虛空不可取　普使眾生造眾業</div>
<div class='lg-row'>不念我今何所作　云何我作為誰作　諸佛身業亦如是　普使羣生修善法　如來未曾有分別</div>
<div class='lg-row'>我今於彼種種作　譬如日出閻浮提　光明破暗悉無餘　山樹池蓮地眾物　種種品類皆蒙益</div>
<div class='lg-row'>諸佛日出亦如是　生長人天眾善行　永除癡暗得智明　恒受尊榮一切樂　譬如日光出現時</div>
<div class='lg-row'>先照山王次餘山　後照高原及大地　而日未始有分別　善逝光明亦如是　先照菩薩次緣覺</div>
<div class='lg-row'>後照聲聞及眾生　而佛本來無動念　譬如生盲不見日　日光亦為作饒益　令知時節受飲食</div>
<div class='lg-row'>永離眾患身安隱　無信眾生不見佛　而佛亦為興義利　聞名及以觸光明　因此乃至得菩提</div>
<div class='lg-row'>譬如淨月在虛空　能蔽眾星示盈缺　一切水中皆現影　諸有觀瞻悉對前　如來淨月亦復然</div>
<div class='lg-row'>能蔽餘乘示修短　普現天人淨心水　一切皆謂對其前　譬如梵王住自宮　普現三千諸梵處</div>
<div class='lg-row'>一切人天咸得見　實不分身向於彼　諸佛現身亦如是　一切十方無不徧　其身無數不可稱</div>
<div class='lg-row'>亦不分身不分別　如有醫王善方術　若有見者病皆愈　命雖已盡藥塗身　令其作務悉如初</div>
<div class='lg-row'>最勝醫王亦如見　具足方便一切智　以昔妙行現佛身　眾生見者煩惱滅　譬如海中有寶王</div>
<div class='lg-row'>普出無量諸光明　眾生觸者同其色　若有見者眼清淨　最勝寶王亦如是　觸其光者悉同色</div>
<div class='lg-row'>若有得見五眼開　破諸塵暗住佛地　譬如如意摩尼寶　隨有所求皆滿足　少福眾生不能見</div>
<div class='lg-row'>非是寶王有分別　善逝寶王亦如是　悉滿所求諸欲樂　無信眾生不見佛　非是善逝心棄捨</div>
</div></div>
<div class='div-commentary'><p style="margin-left:1em">【疏】頌中有二十偈。次第頌喻。喻各二偈。<span class='note-inline'>(第二答如來出現身業竟。)</span></p>
</div></div>
<p class='juan'>大方廣佛華嚴經疏論纂要卷第八十六</p></div>
</div><!-- end of div[@id='body'] -->
</body></html>