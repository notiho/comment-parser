<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu173' />
<p class='juan'>大方廣佛華嚴經疏論纂要卷第七十六</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu174' />
<div class='div-orig'><p class="head2">十定品第二十七<span class='note-inline'>(之三)</span></p>
</div>
<div class='div-commentary'><p style="margin-left:1em">○第十無礙輪三昧。亦初徵。次釋。後結。釋中三。初明入時方便。二明入已智用。三定滿成益。今初。</p>
</div>
<div class='div-orig'><p>佛子。云何為菩薩摩訶薩無礙輪三昧。</p>
<p>佛子。菩薩摩訶薩入此三昧時。住無礙身業。無礙語業。無礙意業。住無礙佛國土。得無礙成就眾生智。獲無礙調伏眾生智。放無礙光明。現無礙光明網。示無礙廣大變化。轉無礙清淨法輪。得菩薩無礙自在。</p>
<p>普入諸佛力。普住諸佛智。作佛所作。淨佛所淨。現佛神通。令佛歡喜。行如來行。住如來道。常得親近無量諸佛。作諸佛事。紹諸佛種。</p>
</div>
<div class='div-commentary'><p style="margin-left:1em">【疏】有二十二句。兼顯定名。初十一句。因用無礙。是無礙義。復普入下。有十一句。住果圓滿。即是輪義。今初段中。即此無礙。無所不摧。亦即輪義。初三句三業無礙。次句器世間無礙。次二句眾生世間無礙。餘句智正覺無礙。後住果中。二智通權實。故云普住。三作利樂事。四淨二障種。七智契佛境。餘七可知。<span class='note-inline'>(【鈔】二智通者。此有十一句。但指二三四七四句釋之。故云餘七可知。)</span></p>
<p style="margin-left:1em">○第二入已智用中四。第一攝佛功德。二證入諸法。三普德無盡。四結示勸修。初中即攝如來二十一種殊勝功德。以此位等佛故。其間或全同佛相。或有約因相似。而次第無差。於中三。初總明妙悟皆滿。次別顯二十一德。後顯德勝能。今初十句。</p>
</div>
<div class='div-orig'><p>佛子。菩薩摩訶薩住此三昧已。觀一切智。總觀一切智。別觀一切智。隨順一切智。顯示一切智。攀緣一切智。見一切智。總見一切智。別見一切智。</p>
</div>
<div class='div-commentary'><p style="margin-left:1em">【疏】初句標滿時。餘九顯滿相。然一切智。若對種智。即是根本。若直語佛智。則通權實。今此顯通。於中初三句始觀。言觀一切智者。標也。云何觀。觀有二種。一總觀。謂權實齊觀故。二別觀。此是實。此是權。權中有多差別。皆審照了故。次三句中順。亦初句標。次云何隨順。由前總觀故。頓能顯示。由前別觀故。各各攀緣。後三句終契．釋同前觀。但由前觀察。今證見分明耳。<span class='note-inline'>(【鈔】初三句者。以妙悟皆滿是佛。今就等覺．故云觀順。據觀據順．故名菩薩。據三句見．即名為佛耳。皆等覺之義。)</span></p>
<p style="margin-left:1em">○二別明二十一種功德。分二十段。後二合故。今初第一．明二行永絕。即於所知一向無障轉功德。然有二義。謂不同凡夫．現行生死．起諸雜染。不同二乘。現行涅槃。棄利樂事。世尊無彼。今菩薩亦無。文中廣顯利樂．即不同二乘。皆與智俱．即不同凡夫。就文分二。先總明大用常恆。二佛子此菩薩有一蓮華下。別顯一用。前中二。先法說。後喻明。今初。</p>
</div>
<div class='div-orig'><p>於普賢菩薩廣大願。廣大心。廣大行。廣大所趣。廣大所入。廣大光明。廣大出現。廣大護念。廣大變化。廣大道。不斷不退。無休無替。無倦無捨。無散無亂。常增進。恒相續。</p>
<p>何以故。此菩薩摩訶薩。於諸法中。成就大願。發行大乘。入於佛法大方便海。以勝願力。於諸菩薩所行之行。智慧明照皆得善巧。具足菩薩神通變化。善能護念一切眾生。如去來今一切諸佛之所護念。於諸眾生恒起大悲。成就如來不變異法。</p>
</div>
<div class='div-commentary'><p style="margin-left:1em">【疏】法說中二。先正明。後徵釋。今初先明行體。後不斷下。辨常恒。二徵釋中。徵意云。何以得此智滿行常。釋意云。願行善成。智慧善巧故。</p>
<p style="margin-left:1em">○第二喻顯。</p>
</div>
<div class='div-orig'><p>佛子。譬如有人．以摩尼寶置色衣中。其摩尼寶雖同衣色。不捨自性。菩薩摩訶薩亦復如是。成就智慧以為心寶。觀一切智。普皆明現。然不捨於菩薩諸行。何以故。菩薩摩訶薩發大誓願。利益一切眾生。度脫一切眾生。承事一切諸佛。嚴淨一切世界。安慰眾生。深入法海。為淨眾生界。現大自在。給施眾生。普照世間。入於無邊幻化法門。不退不轉。無疲無厭。</p>
<p>佛子。譬如虛空持眾世界。若成若住。無厭無倦。無羸無朽。無散無壞。無變無異。無有差別。不捨自性。何以故。虛空自性法應爾故。菩薩摩訶薩亦復如是。立無量大願。度一切眾生。心無厭倦。</p>
<p>佛子。譬如涅槃。去來現在無量眾生於中滅度．終無厭倦。何以故。一切諸法本性清淨。是謂涅槃。云何於中而有厭倦。菩薩摩訶薩亦復如是。為欲度脫一切眾生皆令出離而現於世。云何而起疲厭之心。</p>
<p>佛子。如薩婆若．能令過去未來現在一切菩薩．於諸佛家．已現當生。乃至令成無上菩提。終無疲厭。何以故。一切智與法界無二故。於一切法無所著故。菩薩摩訶薩亦復如是。其心平等住一切智。云何而有疲厭之心。</p>
</div>
<div class='div-commentary'><p style="margin-left:1em">【疏】喻顯中四。初喻。二合。三徵。四釋。今初。摩尼寶置色衣中。即總喻菩薩心智置佛智中。雖同衣色。喻前智滿十句。故合云。觀一切智等。不捨自性。喻前行常二十句。二合。如喻辨。三徵。意云。何得已能滿智而不斷行耶。四釋意云。菩薩無障礙願。法應爾故。窮盡生界。益無疲故。文中二。先法說。可知。後轉以喻況。於中三喻。皆喻利生無厭。各有法合。一虛空持剎喻。喻大願法爾故無厭。二涅槃普滅喻。喻為淨眾生故無厭。上二喻悲。三佛智普成喻。喻能所不二故無厭。此一喻智。既非愛見之悲。何有厭乎。</p>
<p style="margin-left:1em">○第二別顯一用中二。初明依果殊勝。後正報自在。今初。</p>
</div>
<div class='div-orig'><p>佛子。此菩薩摩訶薩有一蓮華。其華廣大盡十方際。以不可說葉不可說寶不可說香而為莊嚴。其不可說寶。復各示現種種眾寶。清淨妙好。極善安住。其華常放眾色光明。普照十方一切世界無所障礙。真金為網．彌覆其上。寶鐸徐搖．出微妙音。其音演暢一切智法。</p>
<p>此大蓮華。具足如來清淨莊嚴。一切善根之所生起。吉祥為表。神力所現。有十千阿僧祇清淨功德菩薩妙道之所成就。一切智心之所流出。十方佛影於中顯現。世間瞻仰．猶如佛塔。眾生見者．無不禮敬。從能了幻正法所生。一切世間不可為喻。</p>
</div>
<div class='div-commentary'><p style="margin-left:1em">【疏】前中二。先明相嚴。過前十地。故窮十方際。<span class='note-inline'>(【鈔】過前十地者。十地華云。量等百萬三千大千世界故。今盡十方。知是過也。上十信。及十地蓮華。亦不言葉數。今葉等皆不可說。明是等覺之依報也。)</span>後此大蓮華下。辨德嚴。自內而觀。量周法界。自外而觀。許眾生見。此乃即小之大也。</p>
<p style="margin-left:1em">○二正報中二。初明身量大小。</p>
</div>
<div class='div-orig'><p>菩薩摩訶薩。於此華上．結跏趺坐。其身大小。與華相稱。</p>
</div>
<div class='div-commentary'><p style="margin-left:1em">○後明佛加放光。</p>
</div>
<div class='div-orig'><p>一切諸佛神力所加。令菩薩身一一毛孔。各出百萬億那由他不可說佛剎微塵數光明。一一光明．現百萬億那由他不可說佛剎微塵數摩尼寶。其寶皆名普光明藏。種種色相以為莊嚴。無量功德之所成就。眾寶及華以為羅網．彌覆其上。散百千億那由他殊勝妙香。無量色相種種莊嚴。復現不思議寶莊嚴蓋以覆其上。一一摩尼寶．悉現百萬億那由他不可說佛剎微塵數樓閣。一一樓閣．現百萬億那由他不可說佛剎微塵數蓮華藏師子之座。一一師子座．現百萬億那由他不可說佛剎微塵數光明。一一光明．現百萬億那由他不可說佛剎微塵數色相。一一色相．現百萬億那由他不可說佛剎微塵數光明輪。一一光明輪．現百萬億那由他不可說佛剎微塵數毗盧遮那摩尼寶華。一一華．現百萬億那由他不可說佛剎微塵數臺。一一臺．現百萬億那由他不可說佛剎微塵數佛。一一佛．現百萬億那由他不可說佛剎微塵數神變。一一神變．淨百萬億那由他不可說佛剎微塵數眾生眾。一一眾生眾中．現百萬億那由他不可說佛剎微塵數諸佛自在。一一自在．雨百萬億那由他不可說佛剎微塵數佛法。一一佛法．有百萬億那由他不可說佛剎微塵數修多羅。一一修多羅．說百萬億那由他不可說佛剎微塵數法門。一一法門．有百萬億那由他不可說佛剎微塵數金剛智所入法輪．差別言辭．各別演說。一一法輪．成熟百萬億那由他不可說佛剎微塵數眾生界。一一眾生界．有百萬億那由他不可說佛剎微塵數眾生．於佛法中而得調伏。</p>
</div>
<div class='div-commentary'><p style="margin-left:1em">【疏】有二十重。後後重中。皆倍前前百萬億那由他不可說佛剎微塵數倍。則數難量矣。</p>
<p style="margin-left:1em">○第二明達無相法。即同諸如來於最清淨真如能入功德。</p>
</div>
<div class='div-orig'><p>佛子。菩薩摩訶薩住此三昧。示現如是神通境界無量變化。悉知如幻．而不染著。</p>
<p>安住無邊不可說法．自性清淨法界實相．如來種性無礙際中。無去無來。非先非後。甚深無底。現量所得。以智自入。不由他悟。心不迷亂。亦無分別。</p>
</div>
<div class='div-commentary'><p style="margin-left:1em">【疏】初結前生後。達無相故不染。後安住下。正顯安住。即是入義。謂此真如．非有非無。故云無邊。定有定無．即是邊故。不可說法．即離言真如。其法界實相。及無礙際。皆真如異名。而云如來種性者。諸佛以無性真如而為性故。出現品云。皆同一性。所謂無性。法華云。知法常無性。佛種從緣起。無去來等．重顯真如。即是中道。故深無底。現量已下。別明能入之義。</p>
<p style="margin-left:1em">○第三明住於佛住德。謂佛無功用。常住聖天梵住故。</p>
</div>
<div class='div-orig'><p>為去來今一切諸佛之所稱讚。從諸佛力之所流出。入於一切諸佛境界。體性如實。淨眼現證。慧眼普見。成就佛眼。為世明燈。行於智眼所知境界。廣能開示微妙法門。</p>
</div>
<div class='div-commentary'><p style="margin-left:1em">【疏】文中先三世佛讚。文通前後二段。從諸佛力下。正顯其義。謂入一切佛境。即聖天等所住境也。淨眼現證下。明能住相。十眼圓明而安住故。文有五眼。餘但義含。</p>
<p style="margin-left:1em">○第四明得佛平等德。謂佛佛相望。有三平等故。</p>
</div>
<div class='div-orig'><p>成菩提心。趣勝丈夫。於諸境界無有障礙。入智種性．出生諸智。</p>
<p>離世生法而現受生。</p>
<p>神通變化．方便調伏。如是一切．無非善巧。</p>
</div>
<div class='div-commentary'><p style="margin-left:1em">【疏】文即為三。初明所依平等。諸佛皆依清淨智故。文中始發菩提心。終成種智。出生智用。皆所依也。次離世生法下。明意樂平等。同以調生為意樂故。後神通變化下。作業平等。同作受用變化業故。</p>
<p style="margin-left:1em">○第五明到無障處德。以修一切障對治故。福智皆淨。離於二障。</p>
</div>
<div class='div-orig'><p>功德解欲．悉皆清淨。最極微妙具足圓滿。智慧廣大．猶如虛空。善能觀察眾聖境界。信行願力．堅固不動。功德無盡．世所稱歎。於一切佛所觀之藏．大菩提處．一切智海．集眾妙寶．為大智者。猶如蓮華．自性清淨。眾生見者．皆生歡喜．咸得利益。智光普照．見無量佛．淨一切法。</p>
</div>
<div class='div-commentary'><p style="margin-left:1em">【疏】文中初二句功德。次二句智慧。各上句障淨。下句德滿。次二句重顯功德。餘四句重顯智慧。</p>
<p style="margin-left:1em">○第六明不可轉法德。謂教證二法。他不能轉。</p>
</div>
<div class='div-orig'><p>所行寂靜。於諸佛法究竟無礙。恒以方便．住佛菩提。功德行中．而得出生。具菩薩智．為菩薩首。一切諸佛共所護念。得佛威神。成佛法身。念力難思。於境一緣而無所緣。其行廣大。無相無礙。等於法界無量無邊。所證菩提．猶如虛空。無有邊際．無所縛著。</p>
</div>
<div class='div-commentary'><p style="margin-left:1em">【疏】文中初二句略標教證。謂寂靜。證也。諸佛法。教也。恆以下。別顯教。念力下。重顯證。既如空無著等。他安能轉耶。</p>
<p style="margin-left:1em">○第七明所行無礙德。謂雖於世間作利樂事。世間八法不能礙故。</p>
</div>
<div class='div-orig'><p>於諸世間普作饒益。一切智海善根所流。悉能通達無量境界。已善成就清淨施法。住菩薩心。淨菩薩種。能隨順生諸佛菩提。於諸佛法皆得善巧。具微妙行。成堅固力。</p>
</div>
<div class='div-commentary'><p style="margin-left:1em">【疏】文中住菩薩心．成堅固力等。即不礙之因也。</p>
<p style="margin-left:1em">○第八明立不思議德。謂安立正法。凡愚不能思故。</p>
</div>
<div class='div-orig'><p>一切諸佛自在威神。眾生難聞。菩薩悉知。入不二門。住無相法。雖復永捨一切諸相。而能廣說種種諸法。隨諸眾生心樂欲解．悉使調伏．咸令歡喜。</p>
</div>
<div class='div-commentary'><p style="margin-left:1em">【疏】文中．初總顯一切教法。皆是如來威力之所建立。菩薩能知。反顯凡夫不思。入不二下。別顯安立難思之相。謂依無相而廣說故。隨欲解之多端。故並難思也。<span class='note-inline'>(經中難聞合是難思。)</span></p>
<p style="margin-left:1em">○第九明普見三世。以身心等於法界。故於三世事．記別無差。</p>
</div>
<div class='div-orig'><p>法界為身．無有分別。智慧境界．不可窮盡。志常勇猛．心恒平等。見一切佛功德邊際。了一切劫差別次第。</p>
</div>
<div class='div-commentary'><p style="margin-left:1em">【疏】在文可見。</p>
<p style="margin-left:1em">○第十明身恆充滿一切國土。謂為開法故。示現受用變化之身。徧諸世界而為利樂。</p>
</div>
<div class='div-orig'><p>開示一切法。安住一切剎。嚴淨一切諸佛國土。顯現一切正法光明。演去來今一切佛法。示諸菩薩所住之處。為世明燈。生諸善根。永離世間常生佛所。</p>
</div>
<div class='div-commentary'><p style="margin-left:1em">【疏】文相亦顯。</p>
<p style="margin-left:1em">○第十一明智恆明達一切諸法。謂於境善決。能斷他疑故。</p>
</div>
<div class='div-orig'><p>得佛智慧明了第一。一切諸佛皆共攝受。已入未來諸佛之數。從諸善友而得出生。所有志求．皆無不果。</p>
</div>
<div class='div-commentary'><p style="margin-left:1em">【疏】文相亦顯。</p>
<p style="margin-left:1em">○第十二明了一切行。謂具增上意樂。能了有情意樂性行。如其所應而為現身。即有威德。</p>
</div>
<div class='div-orig'><p>具大威德。住增上意。隨所聽聞．咸能善說。</p>
</div>
<div class='div-commentary'><p style="margin-left:1em">【疏】文相亦顯。</p>
<p style="margin-left:1em">○第十三明除一切疑。謂聲聞人。言其全無少分善根。今能開示。令其知當生如來妙智故。心無障礙。</p>
</div>
<div class='div-orig'><p>亦為開示聞法善根。住實際輪。於一切法．心無障礙。不捨諸行．離諸分別。</p>
</div>
<div class='div-commentary'><p style="margin-left:1em">【疏】文相亦顯。</p>
<p style="margin-left:1em">○第十四明無能測身。</p>
</div>
<div class='div-orig'><p>於一切法心無動念。得智慧明．滅諸癡暗。悉能明照一切佛法。不壞諸有而生其中。了知一切諸有境界。從本已來無有動作。身語意業皆悉無邊。</p>
</div>
<div class='div-commentary'><p style="margin-left:1em">【疏】然有二義。一謂其身非虛妄分別所起。無煩惱業生雜<span class='note-inline'>(【校】雜．纂要續藏金陵本誤作離。)</span>染。故不可測。初一行經顯之。二其身雖無分別。如摩尼珠。然由佛增上．及眾生勝解力．見金色等。而佛無有分別。即不壞諸有下經文顯之。</p>
<p style="margin-left:1em">○第十五明一切菩薩等所求智。謂菩薩以無量文字調伏有情。要依佛所．聞法為先。獲得妙智。故諸菩薩等皆求也。</p>
</div>
<div class='div-orig'><p>雖隨世俗演說種種無量文字。而恒不壞離文字法．深入佛海。知一切法但有假名。於諸境界無繫無著。</p>
</div>
<div class='div-commentary'><p style="margin-left:1em">【疏】文相甚顯。</p>
<p style="margin-left:1em">○第十六明到佛無二究竟彼岸。謂了一切法空。法界等即佛無二法身。依此法身。修波羅蜜多等行。而得圓滿。為從法界生。</p>
</div>
<div class='div-orig'><p>了一切法空無所有。所修諸行．從法界生</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第十七明具足如來平等解脫。</p>
</div>
<div class='div-orig'><p>猶如虛空無相無形。深入法界隨順演說。於一境門．生一切智。</p>
</div>
<div class='div-commentary'><p style="margin-left:1em">【疏】謂一一如來。所現身土．皆徧法界。猶如虛空無相無形。不相障礙而不相雜。隨其化緣現各別故。故文云。隨順演說。於一境門生一切智慧。各順一一境故。</p>
<p style="margin-left:1em">○第十八即證無中邊佛平等地。</p>
</div>
<div class='div-orig'><p>觀十力地．以智修學。智為橋梁．至薩婆若。以智慧眼．見法無礙。善入諸地。</p>
</div>
<div class='div-commentary'><p style="margin-left:1em">【疏】謂三種佛身．平等徧滿。無有中邊之異故。至薩婆若．即自受用。智為橋梁．即通變化。見法無礙．即是法身。結云善入諸地者。即佛十地也。</p>
<p style="margin-left:1em">○第十九明盡於法界。</p>
</div>
<div class='div-orig'><p>知種種義。一一法門．悉得明了。</p>
</div>
<div class='div-commentary'><p style="margin-left:1em">【疏】謂此法界最清淨故。能起等流契經等法。極此法界。於當來世。作諸有情隨應利樂。今文但有所起。略無能起。</p>
<p style="margin-left:1em">○第二十。即等虛空界。窮未來際。無有盡故。方云成就。</p>
</div>
<div class='div-orig'><p>所有大願．靡不成就。</p>
</div>
<div class='div-commentary'><p style="margin-left:1em">【疏】上來略辨。若廣引諸論。如升兜率品。</p>
<p style="margin-left:1em">○第三顯德勝能。</p>
</div>
<div class='div-orig'><p>佛子。菩薩摩訶薩。以此開示一切如來無差別性。此是無礙方便之門。此能出生菩薩眾會。此法唯是三昧境界。此能勇進入薩婆若。此能開顯諸三昧門。此能無礙普入諸剎。此能調伏一切眾生。此能住於無眾生際。此能開示一切佛法。此於境界皆無所得。</p>
<p>雖一切時演說開示．而恒遠離妄想分別。雖知諸法皆無所作．而能示現一切作業。雖知諸佛無有二相．而能顯示一切諸佛。雖知無色．而演說諸色。雖知無受．而演說諸受。雖知無想．而演說諸想。雖知無行．而演說諸行。雖知無識．而演說諸識。恆以法輪開示一切。雖知法無生．而常轉法輪。雖知法無差別．而說諸差別門。雖知諸法無有生滅．而說一切生滅之相。雖知諸法無粗無細．而說諸法粗細之相。雖知諸法無上中下．而能宣說最上之法。雖知諸法不可言說．而能演說清淨言辭。雖知諸法無內無外．而說一切內外諸法。雖知諸法不可了知．而說種種智慧觀察。雖知諸法無有真實．而說出離真實之道。雖知諸法畢竟無盡．而能演說盡諸有漏。雖知諸法無違無諍．然亦不無自他差別。雖知諸法畢竟無師．而常尊敬一切師長。雖知諸法不由他悟．而常尊敬諸善知識。雖知法無轉．而轉法輪。雖知法無起．而示諸因緣。雖知諸法無有前際．而廣說過去。雖知諸法無有後際．而廣說未來。雖知諸法無有中際．而廣說現在。雖知諸法無有作者．而說諸作業。雖知諸法無有因緣．而說諸集因。雖知諸法無有等比．而說平等不平等道。雖知諸法無有言說．而決定說三世之法。雖知諸法無有所依．而說依善法而得出離。雖知法無身．而廣說法身。雖知三世諸佛無邊．而能演說唯有一佛。雖知法無色．而現種種色。雖知法無見．而廣說諸見。雖知法無相而說種種相。雖知諸法無有境界而廣宣說智慧境界。雖知諸法無有差別而說行果種種差別。雖知諸法無有出離而說清淨諸出離行。雖知諸法本來常住而說一切諸流轉法。雖知諸法無有照明而恆廣說照明之法。</p>
</div>
<div class='div-commentary'><p style="margin-left:1em">【疏】文二。初總明。後雖一切下。別顯。今初先標。謂用此會事之德。開示佛平等性者。同有二十一種功德故。後此是下。總歎前德。二別顯中。餘九不言。且廣初無礙之義。自有四十一句。初句有不礙無。以有是無之有故。後四十句明無不礙有。以無是有之無故。又前是二而不二。後是不二而二。及寂用相即等。並顯可知。<span class='note-inline'>(第一攝佛功德竟。)</span></p>
<p style="margin-left:1em">○第二證入諸法用中四。初明證入。二離證相。三徵。四釋。今初。</p>
</div>
<div class='div-orig'><p>佛子。菩薩摩訶薩。入如是大威德三昧智輪。則能證得一切佛法。則能趣入一切佛法。則能成就。則能圓滿。則能積集。則能清淨。則能安住。則能了達。與一切法自性相應。</p>
</div>
<div class='div-commentary'><p style="margin-left:1em">【疏】十句。初句明能證之定。三昧智輪。尚順梵語。若正。應云智輪三昧。因定最勝。名大威德。則能下。顯所證法。謂證佛果法。初句總。無為果為證。有為果曰得。餘句別。趣入釋證。成就釋得。圓滿通二。積集約因圓。清淨謂障盡。定能安住。慧能了達。定慧兩亡則自性相應。為證入也。</p>
<p style="margin-left:1em">○二明離證相。</p>
</div>
<div class='div-orig'><p>而此菩薩摩訶薩。不作是念。有若干諸菩薩。若干菩薩法。若干菩薩究竟。若干幻究竟。若干化究竟。若干神通成就。若干智成就。若干思惟。若干證入。若干趣向。若干境界。</p>
</div>
<div class='div-commentary'><p style="margin-left:1em">【疏】以無念方證故。尚不念無礙慧境。況所證法有若干耶。</p>
<p style="margin-left:1em">○三徵。四釋。</p>
</div>
<div class='div-orig'><p>何以故。</p>
<p>菩薩三昧。如是體性。如是無邊。如是殊勝故。此三昧種種境界。種種威力。種種深入。所謂入不可說智門。入離分別諸莊嚴。入無邊殊勝波羅蜜。入無數禪定。入百千億那由他不可說廣大智。入見無邊佛勝妙藏。入於境界不休息。入清淨信解助道法。入諸根猛利大神通。入於境界心無礙。入見一切佛平等眼。入積集普賢勝志行。入住那羅延妙智身。入說如來智慧海。入起無量種自在神變。入生一切佛無盡智門。入住一切佛現前境界。入淨普賢菩薩自在智。入開示無比普門智。入普知法界一切微細境界。入普現法界一切微細境界。入一切殊勝智光明。入一切自在邊際。入一切辯才法門際。入徧法界智慧身。入成就一切處徧行道。入善住一切差別三昧。入知一切諸佛心。</p>
</div>
<div class='div-commentary'><p style="margin-left:1em">【疏】徵意有三。一何以證而無念耶。二何以一定多果耶。三何以因定得果法耶。釋中二。初略別釋。後此三昧下。廣以通釋。今初。別釋三徵。一體性離念故。二定體雖一．用無邊故。三以殊勝故．因得果法。後廣通釋者。謂文廣義通。通明上三句。於中二。先總標。境．是定之所緣。深入．是定證契。威力．是定之用。三皆定體。皆言種種。故上云無邊。具三又多。故云殊勝。後所謂下。別顯。有二十八句。句皆有上三義。如初句入．即深入義。不可說等．即無邊義。智門．即境界義。其間或有闕無邊義。蓋文略耳。知智在說。說為智門。二入功德智慧不二之莊嚴。六入不空如來藏。七悲智之境．觀度無休。餘可知。<span class='note-inline'>(第二證入諸法竟。)</span></p>
<p style="margin-left:1em">○第三普德無盡。於中三。一正顯無盡。</p>
</div>
<div class='div-orig'><p>佛子。此菩薩摩訶薩住普賢行。念念入百億不可說三昧。然不見普賢菩薩三昧。及佛境界莊嚴前際。</p>
</div>
<div class='div-commentary'><p style="margin-left:1em">【疏】正顯無盡。謂非唯上列諸用。又能念念入多三昧。亦不能盡。</p>
<p style="margin-left:1em">○二徵釋。</p>
</div>
<div class='div-orig'><p>何以故。知一切法究竟無盡故。知一切佛剎無邊故。知一切眾生界不思議故。知前際無始故。知未來無窮故。知現在盡虛空徧法界無邊故。知一切諸佛境界不可思議故。知一切菩薩行無數故。知一切諸佛辯才所說境界不可說無邊故。知一切幻心所緣法無量故。</p>
</div>
<div class='div-commentary'><p style="margin-left:1em">【疏】徵意云。既念念入多。何以不盡。釋意云。此三昧緣境。究竟無盡故。文有十句。初總。餘別。並可知。</p>
<p style="margin-left:1em">○三喻況。</p>
</div>
<div class='div-orig'><p>佛子。如如意珠。隨有所求．一切皆得。求者無盡。意皆滿足。而珠勢力。終不匱止。菩薩摩訶薩亦復如是。入此三昧。知心如幻。出生一切諸法境界。周徧無盡。不匱不息。何以故。菩薩摩訶薩成就普賢無礙行智。觀察無量廣大幻境。猶如影像無增減故。</p>
</div>
<div class='div-commentary'><p style="margin-left:1em">【疏】於中凡有三喻。喻前無盡。各有喻合。前二合中。復加徵釋。一如意隨求喻。喻定心隨應。出法無盡。徵意云。何以出法無盡不匱息耶。釋意云。了多幻境．皆同影像。緣至則生．何有盡耶。體無增減．何有匱息耶。</p>
</div>
<div class='div-orig'><p>佛子。譬如凡夫．各別生心。已生．現生．及以當生。無有邊際。無斷無盡。其心流轉．相續不絕．不可思議。菩薩摩訶薩亦復如是。入此普幻門三昧。無有邊際．不可測量。何以故。了達普賢菩薩普幻門無量法故。</p>
</div>
<div class='div-commentary'><p style="margin-left:1em">【疏】二生心各別喻。喻緣境無盡可知。</p>
</div>
<div class='div-orig'><p>佛子。譬如難陀跋難陀摩那斯龍王。及餘大龍。降雨之時。滴如車軸．無有邊際。雖如是雨。雲終不盡。此是諸龍無作境界。菩薩摩訶薩亦復如是。住此三昧。入普賢菩薩諸三昧門。智門。法門。見諸佛門。往諸方門。心自在門。加持門。神變門。神通門。幻化門。諸法如幻門。不可說不可說諸菩薩充滿門。親近不可說不可說佛剎微塵數如來正覺門。入不可說不可說廣大幻網門。知不可說不可說差別廣大佛剎門。知不可說不可說有體性無體性世界門。知不可說不可說眾生想門。知不可說不可說時劫差別門。知不可說不可說世界成壞門。知不可說不可說覆住仰住諸佛剎門。</p>
</div>
<div class='div-commentary'><p style="margin-left:1em">【疏】三龍王降雨喻。喻入法無盡。於中初喻。後合。合中分三。初正明入法。合滴如車軸。謂入廣大法故。初句總。智門下別。皆云門者。自他遊入故。幻網者。一切皆幻。互為緣起。相交映故。世界性空故無體。隨緣染淨故有體。又法性土故有體。事土從緣故無體。又淨剎順理故有體。染剎妄成故無體。餘可知。</p>
</div>
<div class='div-orig'><p>於一念中。皆如實知。</p>
</div>
<div class='div-commentary'><p style="margin-left:1em">【疏】二入法時分。合前降雨之時。</p>
</div>
<div class='div-orig'><p>如是入時．無有邊際。無有窮盡。不疲不厭。不斷不息。無退無失。於諸法中．不住非處。恒正思惟。不沈不舉。</p>
</div>
<div class='div-commentary'><p style="margin-left:1em">【疏】三明入時相用。合前無邊無盡無作境界。於中三。初十句明其相狀。次求一切智下。明其業用。三徵釋所由。今初。初二句合雲無邊．雨無盡。不疲下。合無作境。無作即無功用故。身不疲。心不厭。不永斷。不暫息。未入常入故不退。已入永常故不失。無法非所入門．故不住非處。無心不契．故恆正思惟。不沈不舉。正是入相。</p>
</div>
<div class='div-orig'><p>求一切智常無退捨。為一切佛剎照世明燈。轉不可說不可說法輪。以妙辯才。咨問如來無窮盡時。示成佛道．無有邊際。調伏眾生．恆無廢捨。常勤修習普賢行願．未曾休息。示現無量不可說不可說色相身無有斷絕。</p>
</div>
<div class='div-commentary'><p style="margin-left:1em">【疏】二業用者。隨入一一門．皆有斯業用。<span class='note-inline'>(【校】用．嘉興藏南藏續藏金陵本作門。)</span>門即不可盡。文顯可知．</p>
</div>
<div class='div-orig'><p>何以故。</p>
<p>譬如然火．隨所有緣。於爾所時火起不息。</p>
<p>菩薩摩訶薩亦復如是。觀察眾生界法界世界。猶如虛空無有邊際。乃至能於一念之頃。往不可說不可說佛剎微塵數佛所。一一佛所．入不可說不可說一切智種種差別法。令不可說不可說眾生界．出家為道。勤修善根。究竟清淨。令不可說不可說菩薩．於普賢行願未決定者而得決定。安住普賢智慧之門。以無量方便。入不可說不可說三世成住壞廣大差別劫。於不可說不可說成住壞世間差別境界。起於爾所大悲大願。調伏無量一切眾生．悉使無餘。</p>
<p>何以故。此菩薩摩訶薩。為欲度脫一切眾生。修普賢行。生普賢智。滿足普賢所有行願。</p>
</div>
<div class='div-commentary'><p style="margin-left:1em">【疏】三徵釋中。徵意有二。一云。菩薩豈無行滿成佛。何以業用無際限耶。二云。說橫顯無盡可爾。何以一一門中。用即無盡。</p>
<p style="margin-left:1em">後釋意亦二。一云菩薩本為眾生。生無盡故．用亦無盡。二釋後意云。生及世界既如虛空。故隨一門．即用無盡。如芥子中空。由此不但一門成多。一念亦能成多事矣。文中三。初喻明。火隨薪緣。薪多火在。喻菩薩生界緣廣。用無有涯。</p>
<p style="margin-left:1em">次合可知。</p>
<p style="margin-left:1em">後轉徵釋。徵意云。菩薩何以起多業用。釋意云。為普度生。滿普願故。<span class='note-inline'>(第三普德無盡竟。)</span></p>
<p style="margin-left:1em">○第四結示勸修中二。初結勸勤修。三總結顯示。今初。</p>
</div>
<div class='div-orig'><p>是故諸菩薩。應於如是種類。如是境界。如是威德。如是廣大。如是無量。如是不思議。如是普照明。如是一切諸佛現前住。如是一切如來所護念。如是成就往昔善根。如是其心無礙．不動三昧之中。勤加修習。離諸熱惱。無有疲厭。心不退轉。立深志樂。勇猛無怯。順三昧境界。入難思智地。</p>
<p>不依文字。不著世間。不取諸法。不起分別。不染著世事。不分別境界。</p>
<p>於諸法智．但應安住．不應稱量。所謂親近一切智。悟解佛菩提。成就法光明。施與一切眾生善根。於魔界中拔出眾生。令其得入佛法境界。令不捨大願．勤觀出道。增廣淨境．成就諸度。於一切佛深生信解。常應觀察一切法性。無時暫捨。應知自身與諸法性普皆平等。應當明解世間所作。示其如法智慧方便。應常精進無有休息。應觀自身善根鮮少。應勤增長他諸善根。應自修行一切智道。應勤增長菩薩境界。應樂親近諸善知識。應與同行而共止住。應不分別佛。應不捨離念。應常安住平等法界。應知一切心識如幻。應知世間諸行如夢。應知諸佛願力出現猶如影像。應知一切諸廣大業猶如變化。應知言語悉皆如響。應觀諸法一切如幻。應知一切生滅之法皆如音聲。應知所往一切佛剎．皆無體性。應為請問如來佛法．不生疲倦。應為開悟一切世間．勤加教誨而不捨離。<span class='note-inline'>(【校】離．纂要誤作誰。)</span>應為調伏一切眾生．知時說法而不休息。</p>
</div>
<div class='div-commentary'><p style="margin-left:1em">【疏】謂菩薩心窮生界。定用無涯。故應修習。文中二。初舉所修之法。後示勸修相。今初。是故諸菩薩五字。該下二段。其所修法．有十一句。末後一句．舉定名體。前之十句．別明無礙輪之業用。於中倒牒前來諸文。初種類者。業用非一故。如合龍喻中。入法眾多．是種類義。二境界者。即定所緣。如前妄念緣境喻。三威德者。即通顯定用。如前珠能出生喻。四此上三種。皆悉廣大．一一無涯。如前不見三昧前際故。五數不可極。如前入不可說智門等。即無邊故。六並絕心言。如前不作是念有若干菩薩等故。七皆與智俱。如前雖知諸法無作．而能示現一切作業。是權實明照故。八體用齊於佛境。則諸佛現前。如前觀十力地至薩婆若故。九如來護念。如前諸佛攝受已。入未來諸佛數故。十非但現用自在亦成昔善。如前功德解欲悉清淨故。</p>
<p style="margin-left:1em">第二勤加修習下。示修相中二。初畧示離過進德。後不依下。別示離過進德。於中先離過。後於諸法下。進德。文並可知。</p>
<p style="margin-left:1em">○第二總結顯示。</p>
</div>
<div class='div-orig'><p>佛子。菩薩摩訶薩如是修行普賢之行。如是圓滿菩薩境界。如是通達出離之道。如是受持三世佛法。如是觀察一切智門。如是思惟不變異法。如是明潔增上志樂。如是信解一切如來。如是了知佛廣大力。如是決定無所礙心。如是攝受一切眾生。</p>
</div>
<div class='div-commentary'><p style="margin-left:1em">【疏】總結顯示者。遠亦通結前來諸段。近則逆結上來進德之文。欲一一配屬。恐厭繁文。<span class='note-inline'>(第四結示勸修竟。)</span></p>
<p style="margin-left:1em">○大文第三定滿成益。文屬此定。意兼前九。於中四。一外感佛加益。二內德圓滿益。三上攝佛果益。四正同佛果益。今初。</p>
</div>
<div class='div-orig'><p>佛子。菩薩摩訶薩。入普賢菩薩所住如是大智慧三昧時。</p>
<p>十方各有不可說不可說國土。一一國土。各有不可說不可說佛剎微塵數如來名號。一一名號。各有不可說不可說佛剎微塵數諸佛而現其前。</p>
<p>與如來念力．令不忘失如來境界。與一切法究竟慧．令入一切智。與知一切法種種義決定慧．令受持一切佛法趣入無礙。與無上佛菩提．令入一切智開悟法界。與菩薩究竟慧．令得一切法光明無諸黑暗。與菩薩不退智．令知時非時善巧方便調伏眾生。與無障礙菩薩辯才．令悟解無邊法演說無盡。與神通變化力．令現不可說不可說差別身。無邊色相種種不同．開悟眾生。與圓滿言音．令現不可說不可說差別音聲種種言辭開悟眾生。與不唐捐力．令一切眾生若得見形．若得聞法．皆悉成就．無空過者。</p>
<p>佛子。菩薩摩訶薩如是滿足普賢行故。得如來力。淨出離道。滿一切智。以無礙辯才神通變化。究竟調伏一切眾生。具佛威德。淨普賢行。住普賢道。盡未來際。為欲調伏一切眾生。轉一切佛微妙法輪。</p>
<p>何以故。佛子。此菩薩摩訶薩成就如是殊勝大願諸菩薩行。則為一切世間法師。則為一切世間法日。則為一切世間智月。則為一切世間須彌山王。嶷然高出．堅固不動。則為一切世間無涯智海。則為一切世間正法明燈。普照無邊．相續不斷。為一切眾生開示無邊清淨功德。皆令安住功德善根。順一切智大願平等。修習普賢廣大之行。常能勸發無量眾生住不可說不可說廣大行三昧現大自在。</p>
</div>
<div class='div-commentary'><p style="margin-left:1em">【疏】初中五。一辨加所依。謂在定時故。二十方下。顯能加者。三與如來下。正顯加相。四佛子菩薩下。加以成用。文並可知。五何以下。徵釋所由。徵意云。普行既滿。何須盡未來際。行調生行耶。釋意云。無障礙願。法應爾故。已成大願。真能調故。</p>
<p style="margin-left:1em">○第二內德圓滿益。</p>
</div>
<div class='div-orig'><p>佛子。此菩薩摩訶薩獲如是智。證如是法。於如是法審住明見．得如是神力。住如是境界。現如是神變。起如是神通。常安住大悲。常利益眾生。開示眾生安隱正道。建立福智大光明幢。證不思議解脫。住一切智解脫。到諸佛解脫彼岸。學不思議解脫方便門。已得成就入法界差別門無有錯亂。於普賢不可說不可說三昧遊戲自在。住師子奮迅智。心意無礙。</p>
<p>其心恆住十大法藏。何者為十。所謂住憶念一切諸佛。住憶念一切佛法。住調伏一切眾生大悲。住示現不思議清淨國土智。住深入諸佛境界決定解。住去來現在一切佛平等相菩提。住無礙無著際。住一切法無相性。住去來現在一切佛平等善根。住去來現在一切如來法界無差別身語意業先導智。住觀察三世一切諸佛受生．出家．詣道場．成正覺．轉法輪．般涅槃．悉入剎那際。佛子。此十大法藏廣大無量。不可數。不可稱。不可思。不可說。無窮盡。難忍受。一切世智無能稱述。佛子。此菩薩摩訶薩已到普賢諸行彼岸。證清淨法。志力廣大。開示眾生無量善根。增長菩薩一切勢力。於念念頃．滿足菩薩一切功德。成就菩薩一切諸行。得一切佛陀羅尼法。受持一切諸佛所說。雖常安住真如實際。而隨一切世俗言說．示現調伏一切眾生。</p>
<p>何以故。菩薩摩訶薩住此三昧．法如是故。</p>
</div>
<div class='div-commentary'><p style="margin-left:1em">【疏】圓滿益中四。初牒前住定之因圓。通牒上文。並顯可知。二其心恆住下。別示所滿。十表無盡。三佛子此菩薩至已到普賢下。總結究竟。四何以下。徵釋所由。徵意云。菩薩何以能滿爾所德耶。釋意可知。</p>
<p style="margin-left:1em">○第三上攝佛果益中三。初正明。</p>
</div>
<div class='div-orig'><p>佛子。菩薩摩訶薩以此三昧。得一切佛廣大智。得巧說一切廣大法自在辯才。得一切世中最為殊勝清淨無畏法。得入一切三昧智。得一切菩薩善巧方便。得一切法光明門。到安慰一切世間法彼岸。知一切眾生時非時。照十方世界一切處。令一切眾生得勝智。作一切世間無上師。安住一切諸功德。開示一切眾生清淨三昧。令入最上智。</p>
</div>
<div class='div-commentary'><p style="margin-left:1em">○次徵釋。徵意云。上是佛德。何能攝耶。後菩薩下。釋意云。住此三昧。能所作無餘。同如來故。於中三。初正顯無餘之業。</p>
</div>
<div class='div-orig'><p>何以故。</p>
<p>菩薩摩訶薩如是修行。則利益眾生。則增長大悲。則親近善知識。則見一切佛。則了一切法。則詣一切剎。則入一切方。則入一切世。則悟一切法平等性。則知一切佛平等性。則住一切智平等性。</p>
</div>
<div class='div-commentary'><p style="margin-left:1em">【疏】正顯無餘之業。故皆云一切。</p>
<p style="margin-left:1em">○二明作業行相。</p>
</div>
<div class='div-orig'><p>於此法中．作如是業．不作餘業。</p>
<p>住未足心。住不散亂心。住專一心。住勤修心。住決定心。住不變異心。如是思惟。</p>
<p>如是作業。如是究竟。</p>
</div>
<div class='div-commentary'><p style="margin-left:1em">【疏】初句總顯。依前而作。更不作餘不足之業。住未足等。顯其作義。如是已下。總結前作。</p>
<p style="margin-left:1em">○三逐難重釋。謂廣前作如是業。不作餘業。</p>
</div>
<div class='div-orig'><p>佛子。菩薩摩訶薩無異語異作。有如語如作。</p>
<p>何以故。</p>
<p>譬如金剛。以不可壞而得其名。終無有時離於不壞。菩薩摩訶薩亦復如是。以諸行法而得其名。終無有時離諸行法。</p>
</div>
<div class='div-commentary'><p style="margin-left:1em">【疏】文中三。初略標舉。其中如作。通身及意。次徵。徵意云。何以不作餘耶。後廣釋。釋意云。若作異前。非菩薩故。文有十喻。即為十段。各自有合。一金剛不壞喻。喻行體堅牢。</p>
</div>
<div class='div-orig'><p>譬如真金。以有妙色而得其名。終無有時離於妙色。菩薩摩訶薩亦復如是。以諸善業而得其名。終無有時離諸善業。</p>
</div>
<div class='div-commentary'><p style="margin-left:1em">【疏】二真金妙色喻。喻善業外飾。</p>
</div>
<div class='div-orig'><p>譬如日天子。以光明輪而得其名。終無有時離光明輪。菩薩摩訶薩亦復如是。以智慧光而得其名。終無有時離智慧光。</p>
</div>
<div class='div-commentary'><p style="margin-left:1em">【疏】三日輪光明喻。喻智慧圓明。</p>
</div>
<div class='div-orig'><p>譬如須彌山王。以四寶峯處於大海。逈然高出而得其名。終無有時捨離四峯。菩薩摩訶薩亦復如是。以諸善根處在於世。逈然高出而得其名。終無有時捨離善根。</p>
</div>
<div class='div-commentary'><p style="margin-left:1em">【疏】四須彌四峯喻。喻善根超出。不合四峯。若合。可以四菩薩行合也。</p>
</div>
<div class='div-orig'><p>譬如大地。以持一切而得其名。終無有時捨離能持。菩薩摩訶薩亦復如是。以度一切而得其名。終無有時捨離大悲。</p>
</div>
<div class='div-commentary'><p style="margin-left:1em">【疏】五大地能持喻。喻大悲荷負。</p>
</div>
<div class='div-orig'><p>譬如大海。以含眾水而得其名。終無有時捨離於水。菩薩摩訶薩亦復如是。以諸大願而得其名。終不暫捨度眾生願。</p>
</div>
<div class='div-commentary'><p style="margin-left:1em">【疏】六大海含水喻。喻大願普育。</p>
</div>
<div class='div-orig'><p>譬如軍將。以能慣習戰鬬之法而得其名。終無有時捨離此能。菩薩摩訶薩亦復如是。以能慣習如是三昧而得其名。乃至成就一切智智。終無有時捨離此行。</p>
</div>
<div class='div-commentary'><p style="margin-left:1em">【疏】七軍將明戰喻。喻習定防怨。</p>
</div>
<div class='div-orig'><p>如轉輪王馭四天下。常勤守護一切眾生。令無橫死恒受快樂。菩薩摩訶薩亦復如是。入如是等諸大三昧。常勤化度一切眾生。乃至令其究竟清淨。</p>
</div>
<div class='div-commentary'><p style="margin-left:1em">【疏】八輪王護世喻。喻定清物惑。</p>
</div>
<div class='div-orig'><p>譬如種子植之於地。乃至能令莖葉增長。菩薩摩訶薩亦復如是。修普賢行。乃至能令一切眾生善法增長。</p>
</div>
<div class='div-commentary'><p style="margin-left:1em">【疏】九植種生長喻。喻行增物善。</p>
</div>
<div class='div-orig'><p>譬如大雲。於夏暑月．降霔大雨。乃至增長一切種子。</p>
<p>菩薩摩訶薩亦復如是。入如是等諸大三昧。修菩薩行。雨大法雨。乃至能令一切眾生究竟清淨。究竟涅槃。究竟安隱。究竟彼岸。究竟歡喜。究竟斷疑。為諸眾生究竟福田。令其施業皆得清淨。令其皆住不退轉道。令其同得一切智智。令其皆得出離三界。令其皆得究竟之智。令其皆得諸佛如來究竟之法。置諸眾生一切智處。</p>
<p>何以故。</p>
<p>菩薩摩訶薩成就此法。智慧明了。入法界門。能淨菩薩不可思議無量諸行。</p>
<p>所謂能淨諸智．求一切智故。能淨眾生．使調伏故。能淨剎土．常迴向故。能淨諸法．普了知故。能淨無畏．無怯弱故。能淨無礙辯．巧演說故。能淨陀羅尼．於一切法得自在故。能淨親近行．常見一切佛興世故。</p>
<p>佛子。菩薩摩訶薩住此三昧。得如是等百千億那由他不可說不可說清淨功德。</p>
<p>於如是等三昧境界得自在故。一切諸佛所加被故。自善根力之所流故。入智慧地大威力故。諸善知識引導力故。摧伏一切諸魔力故。同分善根淳淨力故。廣大誓願欲樂力故。所種善根成就力故。超諸世間．無盡之福無對力故。</p>
</div>
<div class='div-commentary'><p style="margin-left:1em">【疏】十時雨生種喻。喻法雨普成。先喻後合。合中二。先正合。後徵釋。前中云乃至者。越初生種。直合終成故。由應時而降。故獲斯十四種益。一得智果。淨二障故。二得斷果。達無相法故。三得恩果。住大悲故。四得所依清淨究竟彼岸果。上四自利。餘皆利他。五了有情行．令他歡喜。自離十怖．則自歡喜。六得斷疑。七成應供。次下諸句．由此而成。文並可知。</p>
<p style="margin-left:1em">後徵釋中。徵意云。菩薩依何行力說法．成斯大益。釋意云。由成大智。證法界故。尚能淨無量行。豈止成眾生耶。文中二。初標。後所謂下釋。二釋中三。初列所淨功德。二佛子下。結其廣多。以別說難盡故。三於如是等下。顯能淨因。同分善根者。一一善根．迴向法界。成主伴故。超諸世間等者。法性相應所修之福。故超於世。法性不並真。故無有對。餘並易了。</p>
<p style="margin-left:1em">○第四正同佛果益。於中二。初正顯同。有標。徵。及列。</p>
</div>
<div class='div-orig'><p>佛子。菩薩摩訶薩住此三昧。得十種法。同去來今一切諸佛。</p>
<p>何者為十。</p>
<p>所謂得諸相好種種莊嚴．同於諸佛。能放清淨大光明網．同於諸佛。神通變化調伏眾生．同於諸佛。無邊色身清淨圓音．同於諸佛。隨眾生業現淨佛國．同於諸佛。一切眾生所有語言皆能攝持不忘不失．同於諸佛。無盡辯才．隨眾生心而轉法輪．令生智慧．同於諸佛。大師子吼．無所怯畏．以無量法．開悟羣生．同於諸佛。於一念頃．以大神通普入三世．同於諸佛。普能顯示一切眾生諸佛莊嚴諸佛威力諸佛境界．同於諸佛。</p>
</div>
<div class='div-commentary'><p style="margin-left:1em">【疏】等覺之名。由此而立。</p>
<p style="margin-left:1em">【論】第十無礙輪大三昧。輪者。譬如輪王千輻金剛輪。轂輻輞軔悉圓滿。明壞生死行圓。表此菩薩智悲萬行．神通道力．滿眾生界．斷眾生惑。悉圓滿故。明自己佛果已成。<span class='corr'>菩</span>薩智悲願行無有休息。不離一念。滿三世劫。不離毛孔。等周十方法界眾生界。悲智行雲．一時普覆。是故名無礙輪三昧。摩那斯龍王者。摩那者。意也。斯云慈。謂此龍王。興雲降雨。從慈心起故。</p>
<p style="margin-left:1em">○二問答料揀。於中先問。後答。今初。</p>
</div>
<div class='div-orig'><p>爾時普眼菩薩白普賢菩薩言。佛子。此菩薩摩訶薩。得如是法．同諸如來。</p>
<p>何故不名佛。何故不名十力。何故不名一切智。何故不名一切法中得菩提者。何故不得名為普眼。何故不名一切境中無礙見者。何故不名覺一切法。何故不名與三世佛無二住者。何故不名住實際者。何故修行普賢行願猶未休息。何故不能究竟法界捨菩薩道。</p>
</div>
<div class='div-commentary'><p style="margin-left:1em">【疏】問中。先牒前同佛。後何故下。陳己所疑。於中初疑不名為果。後問不捨於因。</p>
<p style="margin-left:1em">○後答中二。初讚問牒疑。後佛子此菩薩下。正答所問。於中三。一法說。二喻況。三法合。今初。</p>
</div>
<div class='div-orig'><p>爾時普賢菩薩告普眼菩薩言。善哉佛子。如汝所言。若此菩薩摩訶薩同一切佛。以何義故不名為佛。乃至不能捨菩薩道。</p>
<p>佛子。此菩薩摩訶薩已能修習去來今世一切菩薩種種行願．入智境界．則名為佛。於如來所．修菩薩行．無有休息．說名菩薩。</p>
<p>如來諸力皆悉已入．則名十力。雖成十力．行普賢行而無休息．說名菩薩。</p>
<p>知一切法而能演說．名一切智。雖能演說一切諸法．於一一法善巧思惟．未嘗止息．說名菩薩。</p>
<p>知一切法無有二相．是則說名悟一切法。於二不二一切諸法差別之道．善巧觀察．展轉增勝．無有休息．說名菩薩。</p>
<p>已能明見普眼境界．說名普眼。雖能證得普眼境界．念念增長．未曾休息．說名菩薩。</p>
<p>於一切法悉能明照．離諸暗障．名無礙見。常勤憶念無礙見者．說名菩薩。</p>
<p>已得諸佛智慧之眼．是則說名覺一切法。觀諸如來正覺智眼而不放逸．說名菩薩。</p>
<p>住佛所住．與佛無二．說名與佛無二住者。為佛攝受．修諸智慧．說名菩薩。</p>
<p>常觀一切世間實際．是則說名住實際者。雖常觀察諸法實際．而不證入亦不捨離．說名菩薩。</p>
<p>不來不去．無同無異．此等分別悉皆永息．是則說名休息願者。廣大修習圓滿不退．則名未息普賢願者。</p>
<p>了知法界無有邊際．一切諸法一相無相．是則說名究竟法界捨菩薩道。雖知法界無有邊際．而知一切種種異相．起大悲心．度諸眾生．盡未來際．無有疲厭．是則說名普賢菩薩。</p>
</div>
<div class='div-commentary'><p style="margin-left:1em">【疏】有十一段。次第答前十一問。在文易了。意猶難見。謂何得已入十力而普行無息耶。今總以喻顯。如人習誦。雖已得通。而數溫習。不如久精。下香象喻。顯相雖相似。而體不同。故瓔珞云。等覺照寂。妙覺寂照。亦似功用滿位。比無功用也。亦顯得果不捨因。盡未來際．皆位後普賢故。</p>
<p style="margin-left:1em">○第二喻況。</p>
</div>
<div class='div-orig'><p>佛子。譬如伊羅鉢那象王。住金脇山七寶窟中。其窟周圍。悉以七寶而為欄楯。寶多羅樹次第行列。真金羅網彌覆其上。象身潔白猶如珂雪。上立金幢。金為瓔珞。寶網覆鼻。寶鈴垂下。七支成就。六牙具足。端正充滿。見者欣樂。調良善順心無所逆。</p>
</div>
<div class='div-commentary'><p style="margin-left:1em">【疏】喻中三。一舉象王依正勝嚴。伊羅鉢那。此云香葉。常居第一金山之脇。</p>
</div>
<div class='div-orig'><p>若天帝釋將欲遊行。爾時象王即知其意。便於寶窟而沒其形。至忉利天釋主之前。以神通力種種變現。令其身有三十三頭。於一一頭化作七牙。於一一牙化作七池。一一池中有七蓮華。一一華中有七采女。一時俱奏百千天樂。是時帝釋乘茲寶象。從難勝殿．往詣華園。芬陀利華徧滿其中。是時帝釋至華園已。從象而下。入於一切寶莊嚴殿。無量采女以為侍從。歌詠伎樂受諸快樂。爾時象王復以神通。隱其象形。現作天身。與三十三天及諸采女．於芬陀利華園之內．歡娛戲樂。所現身相．光明衣服。往來進止．語笑觀瞻。皆如彼天．等無有異。無能分別此象此天。象之與天．更互相似。</p>
</div>
<div class='div-commentary'><p style="margin-left:1em">【疏】二明象王神變自在。言七牙者。準賢首品。但有六牙。或是譯者類後三七。便言七耳。若作表義。于何不可。無能分別此象此天者。正意取此以喻菩薩等佛之義。</p>
</div>
<div class='div-orig'><p>佛子。彼伊羅鉢那象王。於金脇山七寶窟中無所變化。至於三十三天之上。為欲供養釋提桓因。化作種種諸可樂物。受天快樂。與天無異。</p>
</div>
<div class='div-commentary'><p style="margin-left:1em">【疏】三明不壞本而能現。</p>
<p style="margin-left:1em">○第三法合。</p>
</div>
<div class='div-orig'><p>佛子。菩薩摩訶薩亦復如是。修習普賢菩薩行願．及諸三昧。以為眾寶莊嚴之具。七菩提分為菩薩身。所放光明以之為網。建大法幢。鳴大法鐘。大悲為窟。堅固大願以為其牙。智慧無畏猶如師子。法繒繫頂。開示祕密。到諸菩薩行願彼岸。</p>
</div>
<div class='div-commentary'><p style="margin-left:1em">【疏】法合中分四。一具眾行嚴。合前依正。二為欲安處下。明因果無礙。合前神變自在。三佛子菩薩摩訶薩本身下。結成不壞因而現果。合前不壞本而能現。四何以故下。徵釋重合。初中可知。</p>
</div>
<div class='div-orig'><p>為欲安處菩提之座。成一切智。得最正覺。增長普賢廣大行願。不退不息。不斷不捨。大悲精進．盡未來際．度脫一切苦惱眾生。</p>
<p>不捨普賢道。現成最正覺。現不可說不可說成正覺門。現不可說不可說轉法輪門。現不可說不可說住深心門。於不可說不可說廣大國土現涅槃變化門。於不可說不可說差別世界而現受生修普賢行。現不可說不可說如來。於不可說不可說廣大國土菩提樹下成最正覺。不可說不可說菩薩眾親近圍繞。或於一念頃修普賢行而成正覺。或須臾頃。或於一時。或於一日。或於半月。或於一月。或於一年。或無數年。或於一劫。如是乃至不可說不可說劫．修普賢行而成正覺。復於一切諸佛剎中而為上首。親近於佛頂禮供養。請問觀察如幻境界。淨修菩薩無量諸行。無量諸智。種種神變。種種威德。種種智慧。種種境界。種種神通。種種自在。種種解脫。種種法明。種種教化調伏之法。</p>
</div>
<div class='div-commentary'><p style="margin-left:1em">【疏】二因果無礙中二。一明修無礙行所為。於中先為果。後增長下為因。二不捨普賢下。正顯無礙行相。於中先總明。以法界因果無障礙故。後現不可說下。別顯。於中分三。初顯因門果行。文中有四果。一智果。二說法果。三般若相應果。四斷果。次於不可說至而現受生下。顯果從因行。及說得時不同。隨物現故。後復於一切下。顯果門因行。並可知。</p>
</div>
<div class='div-orig'><p>佛子。菩薩摩訶薩本身不滅。以行願力．於一切處如是變現。</p>
</div>
<div class='div-commentary'><p style="margin-left:1em">【疏】第三明不壞因而現果中。本身不滅。即因不壞。合在窟無變。一切處變現．即能現果。合在天神變。</p>
</div>
<div class='div-orig'><p>何以故。</p>
<p>欲以普賢自在神力．調伏一切諸眾生故。令不可說不可說眾生得清淨故。令其永斷生死輪故。嚴淨廣大諸世界故。常見一切諸如來故。深入一切佛法流故。憶念三世諸佛種故。憶念十方一切佛法及法身故。普修一切菩薩諸行使圓滿故。入普賢流自在能證一切智故。</p>
<p>佛子。汝應觀此菩薩摩訶薩。不捨普賢行。不斷菩薩道。見一切佛。證一切智。自在受用一切智法。</p>
<p>如伊羅鉢那象王。不捨象身。住三十三天。為天所乘。受天快樂。作天遊戲。承事天主。與天采女而作歡娛。同於諸天．無有差別。</p>
<p>佛子。菩薩摩訶薩亦復如是。不捨普賢大乘諸行。不退諸願。得佛自在。具一切智。證佛解脫。無障無礙。成就清淨。於諸國土無所染著。於佛法中無所分別。雖知諸法普皆平等無有二相。而恒明見一切佛土。雖已等同三世諸佛。而修菩薩行．相續不斷。佛子。菩薩摩訶薩安住如是普賢行願廣大之法。當知是人心得清淨。</p>
</div>
<div class='div-commentary'><p style="margin-left:1em">【疏】四徵釋重合中。先徵意云。因果相違。云何因門現果。果復為因。釋意云。調眾生法。應如是故。文中二。初釋果作因意。十句可知。後佛子汝應下。釋因現果意。於中四。一法說。謂不捨因而現果。二如伊羅下。舉前喻顯。三佛子下。重以法合。於中初明不捨因而現果。後雖知諸法普皆平等下。不壞果而現因。四佛子至安住下。歎勝。上來釋相竟。</p>
</div>
<div class='div-orig'><p>佛子。此是菩薩摩訶薩第十無礙輪大三昧殊勝心廣大智。</p>
</div>
<div class='div-commentary'><p style="margin-left:1em">【疏】第三結名。可知。上來別釋十定竟。</p>
</div>
<div class='div-orig'><p>佛子。此是菩薩摩訶薩所住普賢行十大三昧輪。</p>
</div>
<div class='div-commentary'><p style="margin-left:1em">【疏】最後佛子。即大文第三總結十數。</p>
<p style="margin-left:1em">【論】已上十定。有十一段文。意明從初發心。成道始終。出生入涅槃。總以此剎那際為體。乃至古今一切諸佛。亦總同時成佛故。有情延促生。約真無終始。又明此一會十一品經。總明至隨位佛果。不壞方便．行普賢之道。如十信已來。乘如來根本智。起普賢行願。并教化眾生。及自資自智轉令明淨。如作十度鍊真金喻者是。亦不離此定體。今至十一地已去。自智鍊磨已終。即乃純是利益眾生普賢之行故。此十定品。和會從初發心來。及無始來諸佛成佛時劫不遷。佛果及普賢方便行。無始終時劫。身心作用滿十方。不出毛孔。時不離剎那不遷故。一切古今三世歲劫。皆以此十定品該收。眾生迷之。妄作延促。迷解還源。此十定為本體。不延促之常道。本來如是。<span class='note-inline'>(十定品竟。)</span></p>
</div></div></div>
<p class='juan'>大方廣佛華嚴經疏論纂要卷第七十六</p>
</div><!-- end of div[@id='body'] -->
</body></html>