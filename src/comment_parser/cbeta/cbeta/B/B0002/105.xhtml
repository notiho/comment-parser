<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu238' />
<p class='juan'>大方廣佛華嚴經疏論纂要卷第一百之五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu239' />
<div class='div-orig'><p class="head2">入法界品第三十九<span class='note-inline'>(之八)</span></p>
</div>
<div class='div-commentary'><p style="margin-left:1em">○第五法寶髻。無癡亂行。六中。初文可知。<span class='note-inline'>(【鈔】寄於無癡亂行者。以慧資定。靜無遣照。動不離寂。名無癡亂。)</span></p>
</div>
<div class='div-orig'><p>爾時善財童子於明智居士所。聞此解脫已。游彼福德海。治彼福德田。仰彼福德山。趣彼福德津。開彼福德藏。觀彼福德法。淨彼福德輪。味彼福德聚。生彼福德力。增彼福德勢。漸次而行。向師子城。周徧推求寶髻長者。</p>
</div>
<div class='div-commentary'><p style="margin-left:1em">○第二見敬咨問。</p>
</div>
<div class='div-orig'><p>見此長者在於市中。遽即往詣。頂禮其足。繞無數帀。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。善哉聖者。願為我說諸菩薩道。我乘此道趣一切智。</p>
</div>
<div class='div-commentary'><p style="margin-left:1em">【疏】市中見者。表處鬧忘懷。亂中常定故。</p>
<p style="margin-left:1em">○第三授己法界。於中四。一執手將引。即授法方便。顯加行智歸正證故。二作如是下。示其所住。即正授法界。三爾時善財見其下。正證法界。四爾時善財見是下。問答因緣。即後得智。</p>
</div>
<div class='div-orig'><p>爾時長者執善財手。將詣所居。示其舍宅。</p>
<p>作如是言。善男子。且觀我家。</p>
</div>
<div class='div-commentary'><p style="margin-left:1em">【疏】初二可知。</p>
<p style="margin-left:1em">○三正證法界中二。先總。後別。今初。</p>
</div>
<div class='div-orig'><p>爾時善財。見其舍宅。清淨光明。真金所成。白銀為牆。玻瓈為殿。紺瑠璃寶以為樓閣。硨磲妙寶。而作其柱。百千種寶周徧莊嚴。赤珠摩尼為師子座。摩尼為帳。真珠為網。彌覆其上。碼碯寶池香水盈滿。無量寶樹周徧行列。其宅廣博。十層八門。</p>
</div>
<div class='div-commentary'><p style="margin-left:1em">【疏】十層八門者。如八角塔形。層門各有三義。層別中解。門三義者。一通約所修之道。以八正為門。八正通入於諸位故。二約所依之道。即以八識為門。於眼根中入正定故。根若能入。境則可知。三約教顯理。即四句入法。教理各四。故有八門。謂若失意。有空俱泯。便成四謗。得意通入。並稱為門。尋教得解。即教四門。於理得解．即理四門。<span class='note-inline'>(【鈔】尋教等者。但約詮旨。以為二四。亦約教為信行。約理為法行。若準新經。言而各二門。故有八門。則亦可即就四門存泯不同。以為八耳。如一有門。見心妙有而入法界。則是有門。若取於有。即拂有相。名非有門。此有中二矣。二空者。知法空寂。即是空門。以空為空門。便權說非空門。三若謂妄惑本空。真智不空。即亦有亦空門。謂有二體。斯門亦權。故說妄因真立。妄無妄源。真對妄宣。真非真矣。則雙存兩亡。則為亦有非有。亦無非無門。四欲言其有。無相無名欲言其無。聖以之靈為非有非無門。若滯雙非。末逃戲論。故復拂之。此雙非門．為但是遮。為有所表。但遮同無。有表同有。還成有無。故此雙非。言思亦絕。名非非有非非無門。故有八門。得意為門。失意此八亦非門矣。)</span></p>
<p style="margin-left:1em">○二別。</p>
</div>
<div class='div-orig'><p>善財入已。次第觀察。見最下層施諸飲食。</p>
<p>見第二層施諸寶衣。</p>
<p>見第三層布施一切寶莊嚴具。</p>
<p>見第四層施諸采女并及一切上妙珍寶。</p>
<p>見第五層乃至五地菩薩雲集。演說諸法。利益世間。成就一切陀羅尼門。諸三昧印。諸三昧行。智慧光明。</p>
<p>見第六層有諸菩薩。皆已成就甚深智慧。於諸法性明了通達。成就廣大總持三昧無障礙門。所行無礙。不住二法。在不可說妙莊嚴道場中而共集會。分別顯示般若波羅蜜門。所謂寂靜藏般若波羅蜜門。善分別諸眾生智般若波羅蜜門。不可動轉般若波羅蜜門。離欲光明般若波羅蜜門。不可降伏藏般若波羅蜜門。照眾生輪般若波羅蜜門。海藏般若波羅蜜門。普眼捨得般若波羅蜜門。入無盡藏般若波羅蜜門。一切方便海般若波羅蜜門。入一切世間海般若波羅蜜門。無礙辯才般若波羅蜜門。隨順眾生般若波羅蜜門。無礙光明般若波羅蜜門。常觀宿緣而布法雲般若波羅蜜門。說如是等百萬阿僧祇般若波羅蜜門。</p>
<p>見第七層有諸菩薩得如響忍。以方便智分別觀察而得出離。悉能聞持諸佛正法。</p>
<p>見第八層無量菩薩共集其中。皆得神通無有退墮。能以一音徧十方剎。其身普現一切道場。盡於法界靡不周徧。普入佛境。普見佛身。普於一切佛眾會中而為上首演說於法。</p>
<p>見第九層一生所繫諸菩薩眾於中集會。</p>
<p>見第十層一切如來充滿其中。從初發心修菩薩行。超出生死成滿大願。及神通力。淨佛國土。道場眾會。轉正法輪。調伏眾生。如是一切。悉使明見。</p>
</div>
<div class='div-commentary'><p style="margin-left:1em">【疏】別中十層三者。</p>
<p style="margin-left:1em">一表十地。一施食。顯初地行檀。二地持戒。以慚愧為衣服。三地忍行。以為嚴具。四地道品。為內眷屬。精進可珍。五地文顯。六地般若現前故。文中三。初總。次所謂下。別顯十五門。一照體即寂而無不包。二即寂之照。無機不鑒。三外緣不轉。四內照無求。五惑境不摧。六徧摧諸惑。七包含勝德而甚深。八普見法界而無礙。九一即無盡。十巧化無邊。十一內證世間。十二外演勝辯。十三曲隨物欲。十四事理交羅。十五觀緣授法。後說如是下總結。七地有殊勝行。知種種教法。故云得如響忍。八層之中。含於二位。一八地無功用之神通。三種世間自在。二即九地法師。一音能演。九層亦二位。十地等覺。俱可為一生故。十層即如來地。</p>
<p style="margin-left:1em">二表十行。以十行即十度故。前七文顯。八大願所成神通等故。九一生所繫。力最上故。十唯至如來。智方滿故。此即當位自攝諸位。向攝十地。即攝後諸位故。以十層雙表二義。還如海幢。當位攝盡。十位纔竟。說成佛故。前寄第六位攝。此寄第五位攝。前約正報攝。此約依報攝者。皆顯位勝前故。</p>
<p style="margin-left:1em">三者總不表位。但此菩薩。以行就機。現居勝報。漸次增勝。十顯無盡。初四以物施。後後漸難。次二集法施。前淺後深。次二得法。初狹後廣。後二現勝德。先因後果。總上三義。因果行位等法。以為長者之宅。</p>
<p style="margin-left:1em">○四問答因緣。</p>
</div>
<div class='div-orig'><p>爾時善財見是事已。白言。聖者。何緣致此清淨眾會。種何善根。獲如是報。長者告言。善男子。我念過去過佛剎微塵數劫。有世界名圓滿莊嚴。佛號無邊光明法界普莊嚴王。如來應正等覺。十號圓滿。彼佛入城。我奏樂音。并燒一丸香而以供養。以此功德。迴向三處。謂永離一切貧窮困苦。常見諸佛及善知識。恒聞正法。故獲斯報。</p>
</div>
<div class='div-commentary'><p style="margin-left:1em">【疏】於中先問後答。迴向三處者。謂離貧窮。招前四層之報。二三兩果．即後六重。一丸之微．因願力故報勝。又表萬行混融。發起向佛。則隨一行。無不具矣。何果不階。</p>
<p style="margin-left:1em">○第四謙己推勝。</p>
</div>
<div class='div-orig'><p>善男子。我唯知此菩薩無量福德寶藏解脫門。如諸菩薩摩訶薩。得不思議功德寶藏。</p>
<p>入無分別如來身海。受無分別無上法雲。修無分別功德道具。起無分別普賢行網。入無分別三昧境界。等無分別菩薩善根。住無分別如來所住。證無分別三世平等。住無分別普眼境界。住一切劫無有疲厭。而我云何能知能說彼功德行。</p>
</div>
<div class='div-commentary'><p style="margin-left:1em">【疏】謙己云菩薩等者。世寶。三寶。蘊積十重之中。故云寶藏。常用無盡。是為無量福德。後推勝中。當法顯勝。故功德寶藏。皆不思議。即是總句。入無分別下別明。由無分別而具諸法。故不思議。</p>
</div>
<div class='div-orig'><p>善男子。於此南方。有一國土名曰藤根。其土有城。名曰普門。中有長者名為普眼。汝詣彼問。菩薩云何學菩薩行。修菩薩道。</p>
<p>時善財童子頂禮其足。繞無數匝。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】周徧推求寶髻長者。明徧觀心境空有。三界定亂。升進無依無得無證之定門。市中而見者。明寂亂等也。若望十住中解脫長者。即入三昧。明身含佛剎之門。表創居定體。此十行中定。明行體恆定。表處生死市鄽。攝化眾生。無虧定體。明動用俱寂。性自離故。遽即往詣頂禮者。速會其定體。不遲滯也。已下正舉申請中。執善財手者。引接也將詣所居。示其舍宅。令善財觀察者。令知所因也。舍宅清淨光明。真金所成者。約位。以禪為主。餘九波羅蜜為伴。明定體白淨無垢。報成光明。真金為舍宅之大體。白銀為牆者。以禪體為戒。戒為防護義。玻瓈為殿者。以禪體顯智成忍。此寶似水精明淨。然有眾色不同。紺瑠璃寶而為樓閣者。以禪體而作精進觀照。更增明淨清潔也。硨磲妙寶而為其柱者。以禪為行。住持諸法故。已下自餘莊嚴。以次依十波羅蜜次第排之。十層樓閣。亦準此十波羅蜜。從下向上排之。自有次第。宅開八門者。一面各有兩門。四方都八也。明八正道行也。第十層中。明第十智波羅蜜。圓會三世佛因果。一念而滿。教化眾生。及入涅槃。總皆不移也。約智境界。法爾如斯故。已下九層中。初以檀度。二以戒。三忍。配之自有次第。並是以行報生表法。為善財說本因中云。我念過去佛剎微塵數劫。有世界名圓滿莊嚴。佛號無邊光明法界普莊嚴王。彼佛入城時。我奏樂音。并燒一丸香。以此供養迴向三處。得此果報。所居舍宅如是者。明得定體。以十住位中已得。言佛剎微塵為數量者。明定越迷塵。自智慧佛。入此十行禪門故。故表越迷塵智現。以善說法為樂音。表因定起慧也。定香但燒一丸。五分法身周備。迴向三處者。但入此隨行寂用無礙定門。即能永離貧乏。常見諸佛及善知識。恆聞正法。是為三處。如經具言。我唯知此菩薩無量福德寶藏解脫門者。明隨行寂用無礙定門。能攝福智。及以大慈大悲四攝四無量法皆在其內。是故號此長者名為寶髻。表此隨行定門。總為鬟攝法義。自餘如文自具。此一段是第五離癡亂行。以禪波羅蜜為主。餘九為伴。約智門中。諸位同治。約位之中。此位治世間出世間定亂不自在障。如此長者十層樓閣。總攝十住。十行。十迴向。十地。十一地。及佛果。皆悉通收。以法界無依無性禪為體故。皆以自體無依無住禪體中十波羅蜜以為莊嚴。論主以頌釋曰。無作自性禪園苑。普光明智為大宅。差別觀照嚴樓閣。布施法食滿眾生。淨戒寶衣恆普著。精進慈心為采女。禪心善達世間智。五地通明菩薩住。寂滅般若第六層。七層方便住生死。無功八層用自在。九層一生法王居。第十層中佛果滿。如是次第而修學。畢竟不居初中末。以此眾法利羣生。依正二報於中得。此略釋大況。廣意如文。意明一行中十行齊行。無始無終。例皆如是。</p>
<p style="margin-left:1em">○第六普眼長者。寄善現行。<span class='note-inline'>(【鈔】寄善現行者。慧能顯發三諦之理。般若現前故。)</span>國名藤根者。夫藤根深入於地。上發華苗。表善現行。般若證深．能生後得。後得隨物而轉。故取類於藤。城名普門者。實相般若．無所不通故。長者名普眼者。觀照般若．無不見故。第一依教趣求。</p>
</div>
<div class='div-orig'><p>爾時善財童子於寶髻長者所．聞此解脫已。深入諸佛無量知見。安住菩薩無量勝行。了達菩薩無量方便。希求菩薩無量法門。清淨菩薩無量信解。明利菩薩無量諸根。成就菩薩無量欲樂。通達菩薩無量行門。增長菩薩無量願力。建立菩薩無能勝幢。起菩薩智。照菩薩法。</p>
<p>漸次而行。至藤根國。推問求覓。彼城所在。雖歷艱難。不憚勞苦。但唯正念善知識教。願常親近承事供養。徧策諸根。離眾放逸。</p>
</div>
<div class='div-commentary'><p style="margin-left:1em">【疏】言深入諸佛無量知見者。無量有二義。一多故。即權智境。二無分量故。即實慧境。境無量故。智亦無量。知見亦二義。一別。謂知即是智。見即是慧。即照二境之智慧。二通者。謂知見二字。俱是如來能證。如實知彼義故。即無障礙智。若爾。何假重言。為揀比知．所以言見。為揀肉眼見．所以云知。此如世親般若論。釋悉知悉見。入謂證達。餘句易了。<span class='note-inline'>(【鈔】知見已下。二釋知見。於中亦二。先別。依法華論。後通。即般若論。論云。如來悉知是諸眾生便足。何故復說如來悉見是諸眾生。若不說如來悉見是諸眾生。或謂如來以比智知。恐生如是心故。若爾。但言如來悉見是諸眾生便足。何故復說如來悉知是諸眾生。若不說如來悉知是諸眾生。或謂如來以肉眼等見。為防是故。說知見二語。)</span>二趣後。可知。</p>
<p style="margin-left:1em">○第二見敬咨問。</p>
</div>
<div class='div-orig'><p>然後乃得見普門城。百千聚落。周帀圍繞。雉堞崇峻。衢路寬平。見彼長者。往詣其所。於前頂禮。合掌而立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。</p>
</div>
<div class='div-commentary'><p style="margin-left:1em">【疏】咨問中。先見依正。百千聚落周帀圍繞者。眷屬般若也。雉堞崇峻者。般若防非。高而無上也。五板為堵。五堵為雉。堞即女牆。衢路寬平者。般若諸佛常行。非權徑故。蕩然無涯。<span class='note-inline'>(【鈔】眷屬般若者。然般若有五。一實相般若。即所證理。二觀照般若。即能證智。三文字般若。即能詮教。古惟有三。新說有五。加第四境界般若。實相唯悟真境。兼後智體。今境界通事。六塵之境皆為境界。五眷屬般若。即與慧同時諸心心所。今此具五。城為實相。長者為觀照。釋無量中已有境界。今有眷屬。文字通四。)</span></p>
<p style="margin-left:1em">○第三稱讚授法。先讚。後善男子下。授己法界。於中二。先能療病。即下化眾生。後善男子我又下。明能合香。上供諸佛。今初。</p>
</div>
<div class='div-orig'><p>長者告言。善哉善哉。善男子。汝已能發阿耨多羅三藐三菩提心。善男子。我知一切眾生諸病。風黃痰熱。鬼魅蠱毒。乃至水火之所傷害。如是一切所生諸疾。我悉能以方便救療。善男子。十方眾生諸有病者。咸來我所。我皆療治。令其得差。復以香湯沐浴其身。香華瓔珞。名衣上服。種種莊嚴。施諸飲食及以財寶。悉令充足。無所乏短。</p>
</div>
<div class='div-commentary'><p style="margin-left:1em">【疏】文二。先除身病。後治心病。前中亦二。先治無不能。後善男子十方下。來者皆治。兼與身樂。</p>
</div>
<div class='div-orig'><p>然後各為如應說法。為貪欲多者．教不淨觀。瞋恚多者．教慈悲觀。愚癡多者．教其分別種種法相。等分行者．為其顯示殊勝法門。為欲令其發菩提心．稱揚一切諸佛功德。為欲令其起大悲意．顯示生死無量苦惱。為欲令其增長功德．讚歎修習無量福智。為欲令其發大誓願．稱讚調伏一切眾生。為欲令其修普賢行．說諸菩薩於一切剎一切劫住修諸行網。為欲令其具佛相好．稱揚讚歎檀波羅蜜。為欲令其得佛淨身．悉能徧至一切處故．稱揚讚歎尸波羅蜜。為欲令其得佛清淨不思議身．稱揚讚歎忍波羅蜜。為欲令其獲於如來無能勝身．稱揚讚歎精進波羅蜜。為欲令其得於清淨無與等身．稱揚讚歎禪波羅蜜。為欲令其顯現如來清淨法身．稱揚讚歎般若波羅蜜。為欲令其現佛世尊清淨色身．稱揚讚歎方便波羅蜜。為欲令其為諸眾生住一切劫．稱揚讚歎願波羅蜜。為欲令其現清淨身．悉過一切諸佛剎土．稱揚讚歎力波羅蜜。為欲令其現清淨身．隨眾生心悉使歡喜．稱揚讚歎智波羅蜜。為欲令其獲於究竟淨妙之身．稱揚讚歎永離一切諸不善法。如是施已．各令還去。</p>
</div>
<div class='div-commentary'><p style="margin-left:1em">【疏】二治心病亦二。先明除惑。義通大小。後為欲令其下。令其成益。此唯大乘。有十六句。初五通顯大心行願。次十別明十度之因。感十身之果。施滿他心。故相好悅物。戒徧止惡。故淨身徧至。忍兼忍理。故不思議。進策萬行．故無能勝。禪唯一心。故無與等。般若照理。故顯法身。方便顯用色身可覩。願窮來際。住劫無窮。力不可搖。悉過一切。智窮事法。故隨物成身。後一句總離諸惡。故究竟淨妙。</p>
<p style="margin-left:1em">○二上供佛行。</p>
</div>
<div class='div-orig'><p>善男子。我又善知和合一切諸香要法。所謂無等香。辛頭波羅香。無勝香。覺悟香。阿盧那跋底香。堅黑栴檀香。烏洛迦栴檀香。沈水香。不動諸根香。如是等香。悉知調理和合之法。又善男子。我持此香以為供養。普見諸佛所願皆滿。所謂救護一切眾生願。嚴淨一切佛剎願。供養一切如來願。又善男子。然此香時。一一香中出無量香。徧至十方一切法界。一切諸佛眾會道場。或為香宮。或為香殿。如是香欄檻。香垣牆。香却敵。香戶牖。香重閣。香半月。香蓋。香幢。香旛。香帳。香羅網。香形像。香莊嚴具。香光明。香雲雨。處處充滿。以為莊嚴。</p>
</div>
<div class='div-commentary'><p style="margin-left:1em">【疏】供佛行中二。初知香體。辛頭者。即信度河也。波羅是岸。即彼河岸之香。阿盧那跋底。此云赤色極。烏洛迦者。西域蛇名。其蛇有毒。繞此檀樹故。和合者。戒定慧等。融無礙故。次興供起願。後能成大供。文處並顯。</p>
<p style="margin-left:1em">○第四謙己推勝。</p>
</div>
<div class='div-orig'><p>善男子。我唯知此令一切眾生普見諸佛歡喜法門。如諸菩薩摩訶薩如大藥王。若見若聞。若憶念。若同住。若隨行往。若稱名號。皆獲利益無空過者。若有眾生暫得值遇。必令消滅一切煩惱。入於佛法。離諸苦蘊。永息一切生死怖畏。到無所畏一切智處。摧壞一切老死大山。安住平等寂滅之樂。而我云何能知能說彼功德行。</p>
</div>
<div class='div-commentary'><p style="margin-left:1em">【疏】推勝中。謙已知一中。謂身心病除。成二世樂。故皆歡喜。以香普供。得佛十身。則何佛不見。餘並可知。</p>
</div>
<div class='div-orig'><p>善男子。於此南方。有一大城。名多羅幢。彼中有王名無厭足。汝詣彼問。菩薩云何學菩薩行。修菩薩道。</p>
<p>時善財童子禮普眼足。繞無量帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】雉堞崇峻者。重堞最高曰雉。雉重曰堞。城高曰崇。難升曰峻。明此善知識住第六行中。智慧無盡。重重尊高難入故。衢路寬平者。三空智慧。蕩無涯際。世及出世。智無不周。對治諸病者。世間四大不和病。以湯藥治。如煩惱病。以五停心觀。十波羅蜜治。善合諸香者。以戒。定。慧。解脫。法身智身香。隨根普熏。自佛出現。如上之事。皆約事表法。有事有法。皆含世間出世間二義。如十住中第六正心住。以海幢比丘入寂滅定。身出化雲。徧周饒益。表第六住中般若寂用無礙門。今此十行位中。第六般若善現行中。舉純用是寂。得成就寂靜身語意行。如上能療治眾生病者。實有是行。表法者。風病。明想念多者。以數息對治。引令內止方便。令所緣心息。順無作定。顯智用神通。利化一切。黃病。表貪欲多者。對以不淨觀。痰熱病者。表愚癡多者。對以十二緣生觀。鬼魅病者。表取著妙相。不離魔業。及天報神通。對以法空觀。蠱毒者。表一切有所得心。能生一切諸纏害業。愛業喻水。瞋業喻火。如是等病。皆能對治。如合和諸香者。亦實有如是行。表法者。即明智慧善說教香。令熏淨諸惡執業故。隨諸惡業為臭．隨智慧行為香。如辛頭波羅香。即明阿耨達池西面。金牛口中所出大河。流入信度國。波羅者。此云岸也。明此香出此河之岸上。表此第六善現行。三空智慧。四辨無礙。如彼大池。涌出四河。潤澤大地。復成大海。一切戒定慧解脫解脫知見五分法身香。皆生其中。若有眾生聞而入信。皆得度脫。超升彼岸。經舉其一。餘三河。準此知之。阿盧那跋底香者。此云香赤色鮮明。表赤色是南方正色。又表離為虛無。為日。為明。為心。以離法心故。離猶麗也。像此位三空四辨無相智慧光明。麗於一切眾生心境。皆得智慧解脫香故。烏洛迦栴檀香者。烏洛迦蛇名。栴檀者。香樹也。明此蛇最毒。常患毒熱。以身繞此香樹。其毒氣便息。表若有眾生聞說心境俱空。本無體相。無有處所。無一法可得之香。信而悟入。一切煩惱毒熱。自然清淨。餘香如名可解。如是八種智慧香。熏諸眾生邪見識種。令依八正道行。入如來智慧香故。善男子。我唯知此令一切眾生普見諸佛歡喜門。明如上對治諸法智慧。開發諸佛智慧方便。皆令眾生入佛智慧。皆歡喜故。</p>
<p style="margin-left:1em">○第七無厭足王。寄無著行。<span class='note-inline'>(【鈔】寄無著行者。方便涉有。不迷於空。事理無滯。不捨不受。故名無著。)</span>第一依教趣求。</p>
</div>
<div class='div-orig'><p>爾時善財童子。憶念思惟善知識教。念善知識能攝受我。能守護我。令我於阿耨多羅三藐三菩提無有退轉。如是思惟。生歡喜心。淨信心。廣大心。怡暢心。踴躍心。欣慶心。勝妙心。寂靜心。莊嚴心。無著心。無礙心。平等心。自在心。住法心。徧往佛剎心。見佛莊嚴心。不捨十力心。漸次遊行。經歷國土村邑聚落。至多羅幢城。問無厭足王所在之處。諸人答言。此王今者在於正殿。坐師子座。宣布法化。調御眾生。可治者治。可攝者攝。罰其罪惡。決其諍訟。撫其孤弱。皆令永斷殺盜邪淫。亦令禁止妄言兩舌惡口綺語。又使遠離貪瞋邪見。時善財童子依眾人語。尋即往詣。</p>
</div>
<div class='div-commentary'><p style="margin-left:1em">【疏】趣求中。先念教成益。後漸次下。趣求後友。既入其國。必聞其政。言多羅者。此云明淨。幢者建立。表無著行。依般若淨明。立勝行故。王名無厭足者。如幻方便。化無所著。故無疲厭心。</p>
<p style="margin-left:1em">○第二見敬咨問。</p>
</div>
<div class='div-orig'><p>遙見彼王。坐那羅延金剛之座．阿僧祇寶以為其足。無量寶像以為莊嚴。金繩為網．彌覆其上。如意摩尼以為寶冠。莊嚴其首。閻浮檀金以為半月。莊嚴其額。帝青摩尼以為耳璫。相對垂下。無價摩尼以為瓔珞。莊嚴其頸。天妙摩尼以為印釧。莊嚴其臂。閻浮檀金以為其蓋。眾寶間錯以為輪輻。大瑠璃寶以為其竿。光味摩尼以為其臍。雜寶為鈴恒出妙音。放大光明周徧十方。如是寶蓋而覆其上。阿那羅王有大力勢。能伏他眾無能與敵。以離垢繒而繫其頂。十千大臣。前後圍繞共理王事。其前復有十萬猛卒。形貌醜惡。衣服褊陋。執持器仗。攘臂瞋目。眾生見者無不恐怖。無量眾生犯王教敕。或盜他物。或害他命。或侵他妻。或生邪見。或起瞋恨。或懷貪嫉。作如是等種種惡業。身被五縛。將詣王所。隨其所犯而治罰之。或斷手足。或截耳鼻。或挑其目。或斬其首。或剝其皮。或解其體。或以湯煑。或以火焚。或驅上高山推令墮落。有如是等無量楚毒。發聲號叫。譬如眾合大地獄中。善財見已。作如是念。我為利益一切眾生。求菩薩行。修菩薩道。今者此王。滅諸善法。作大罪業。逼惱眾生。乃至斷命。曾不顧懼未來惡道。云何於此而欲求法。發大悲心。救護眾生。作是念時。空中有天而告之言。善男子。汝當憶念普眼長者善知識教。善財仰視而白之曰。我常憶念初不敢忘。天曰。善男子。汝莫厭離善知識語。善知識者。能引導汝至無險難安隱之處。善男子。菩薩善巧方便智不可思議。攝受眾生智不可思議。護念眾生智不可思議。成熟眾生智不可思議。守護眾生智不可思議。度脫眾生智不可思議。調伏眾生智不可思議。時善財童子聞此語已。即詣王所頂禮其足。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。</p>
</div>
<div class='div-commentary'><p style="margin-left:1em">【疏】先見有四。一見勝依正。二其前復有下。覩其逆化。三善財見已下。不了生疑。四作是念時下。空天曉喻。於中二。先令憶前教真實。使不生疑。後善男子菩薩善巧下。辨後行深玄。令其信入。然善財雖常憶教而生疑者。逆行難知故。貪益此世。不疑婆須。瞋癡現損。故勝熱此王。並生疑怪。言深玄者。通達非道故。梁攝論戒學中。明菩薩逆行殺等。生無量福。得無上菩提。要大菩薩。方堪此事。此有二種。一實行。二變化。實行者。了知前人。必定作無間業。無別方便。令離此惡。唯可斷命。使其不作。又知前人若捨命已。必生善道。又菩薩自念。我行殺已。必墮地獄。為彼受苦。彼雖現受輕苦。必得樂果。瑜伽菩薩地戒品之中。亦同此說。言變化者。即當此文。下王自說。二時善財下。敬問可知。</p>
<p style="margin-left:1em">○第三授己法界中二。初授法方便。</p>
</div>
<div class='div-orig'><p>時阿那羅王。理王事已。執善財手。將入宮中。命之同坐。</p>
</div>
<div class='div-commentary'><p style="margin-left:1em">【疏】執手同坐。示無間之儀。表攝彼加行。令趣真故。</p>
<p style="margin-left:1em">○二正示法界。令證相應。</p>
</div>
<div class='div-orig'><p>告言。善男子。汝應觀我所住宮殿。善財如語。即徧觀察。見其宮殿廣大無比。皆以妙寶之所合成。七寶為牆。周帀圍繞。百千眾寶以為樓閣。種種莊嚴。悉皆妙好。不思議摩尼寶網羅覆其上。十億侍女端正殊絕。威儀進止。皆悉可觀。凡所施為。無非巧妙。先起後臥。軟意承旨。</p>
</div>
<div class='div-commentary'><p style="margin-left:1em">【疏】於中四。一舉果令入。</p>
</div>
<div class='div-orig'><p>時阿那羅王告善財言。善男子。於意云何。我若實作如是惡業。云何而得如是果報。如是色身。如是眷屬。如是富瞻。如是自在。</p>
</div>
<div class='div-commentary'><p style="margin-left:1em">【疏】二以實顯權。</p>
</div>
<div class='div-orig'><p>善男子。我得菩薩如幻解脫。善男子。我此國土所有眾生。多行殺盜。乃至邪見。作餘方便。不能令其捨離惡業。善男子。我為調伏彼眾生故。化作惡人。造諸罪業。受種種苦。令其一切作惡眾生。見是事已。心生惶怖。心生厭離。心生怯弱。斷其所作一切惡業。發阿耨多羅三藐三菩提意。善男子。我以如是巧方便故。令諸眾生捨十惡業。住十善道。究竟快樂。究竟安隱。究竟住於一切智地。</p>
</div>
<div class='div-commentary'><p style="margin-left:1em">【疏】三示其所得。於中初名。如幻者。了生如幻故。以幻化幻。次我此國下。明法門業用。後我以如是下。明法門勝益。</p>
</div>
<div class='div-orig'><p>善男子。我身語意。未曾惱害於一眾生。善男子。如我心者。寧於未來受無間苦。終不發生一念之意。與一蚊一蟻而作苦事。況復人耶。人是福田。能生一切諸善法故。</p>
</div>
<div class='div-commentary'><p style="margin-left:1em">【疏】四直顯實得。慈念之深。然諸位至七。皆方便故。休捨。觀自在。開敷樹華。多約慈悲。</p>
<p style="margin-left:1em">○第四謙己推勝。</p>
</div>
<div class='div-orig'><p>善男子。我唯得此如幻解脫。如諸菩薩摩訶薩得無生忍。知諸有趣悉皆如幻。菩薩諸行悉皆如化。一切世間悉皆如影。一切諸法悉皆如夢。入真實相無礙法門．修行帝網一切諸行。以無礙智行於境界。普入一切平等三昧。於陀羅尼已得自在。而我云何能知能說彼功德行。</p>
</div>
<div class='div-commentary'><p style="margin-left:1em">【疏】推勝云無生忍者。由了如幻。方證此忍故。又後位中。當此忍故。</p>
</div>
<div class='div-orig'><p>善男子。於此南方。有城名妙光。王名大光。汝詣彼問菩薩云何學菩薩行。修菩薩道。</p>
<p>時善財童子頂禮王足。繞無數帀。辭退而去。</p>
</div>
<div class='div-commentary'><p style="margin-left:1em">【論】阿那羅王者。此云無厭足也。如十住第七住慈悲位。以休捨優婆夷表之。此十行第七慈悲行。以無厭足王表之。以明治惡人之行。自化作惡。自苦治之。令實眾生。厭世修德。成菩提道。第七迴向以觀世音主之。第七遠行地中。以夜天名開敷樹華主之。如是皆是隨位成就慈悲之別名。自餘如經具明。此是第七無著行善知識。以方便波羅蜜為主。餘九為伴。約智門中。諸位通治。約位門中。以治處生死中。染淨二行不自在。令得住生死中大智大悲得自在故。</p>
<p style="margin-left:1em">○第八大光。寄難得行。第一依教趣求。</p>
</div>
<div class='div-orig'><p>爾時善財童子。一心正念彼王所得幻智法門。思惟彼王如幻解脫。觀察彼王如幻法性。發如幻願。淨如幻法。普於一切如幻三世。起於種種如幻變化。如是思惟。</p>
<p>漸次遊行。或至人間城邑聚落。或經曠野巖谷險難。無有疲懈未曾休息。然後乃至妙光大城。而問人言。妙光大城。在於何所。人咸報言。妙光城者。今此城是。是大光王之所住處。時善財童子歡喜踊躍。作如是念。我善知識在此城中。我今必當親得奉見。聞諸菩薩所行之行。聞諸菩薩出要之門。聞諸菩薩所證之法。聞諸菩薩不思議功德。聞諸菩薩不思議自在。聞諸菩薩不思議平等。聞諸菩薩不思議勇猛。聞諸菩薩不思議境界。廣大清淨。</p>
</div>
<div class='div-commentary'><p style="margin-left:1em">【疏】趣求中。先念前。<span class='note-inline'>(【鈔】寄難得行者。無障礙願力。乃能得故。)</span>後漸次下。趣後。於中初推求得知。城名妙光者。前位悲增。今得無住妙慧。運眾生故。土名大光者。慈定之智。無不該故。廣大願中。皆徹照故。後時善財童子下。自慶當益。</p>
<p style="margin-left:1em">○第二見敬咨問。</p>
</div>
<div class='div-orig'><p>作是念已。入妙光城。見此大城．以金銀瑠璃玻瓈真珠硨磲碼碯七寶所成。七寶深壍．七重圍繞。八功德水。盈滿其中。底布金沙。優鉢羅華．波頭摩華．拘物頭華．芬陀利華．徧布其上。寶多羅樹．七重行列。七種金剛以為其垣。各各圍繞。所謂師子光明金剛垣。無能超勝金剛垣。不可沮壞金剛垣。不可毀缺金剛垣。堅固無礙金剛垣。勝妙網藏金剛垣。離塵清淨金剛垣。悉以無數摩尼妙寶。間錯莊嚴。種種眾寶而為埤堄。其城縱廣一十由旬。周迴八方。面開八門。皆以七寶周徧嚴飾。毗瑠璃寶以為其地。種種莊嚴。甚可愛樂。其城之內十億衢道。一一道間皆有無量萬億眾生於中止住。有無數閻浮檀金樓閣。毗瑠璃摩尼網羅覆其上。無數銀樓閣。赤真珠摩尼網羅覆其上。無數毗瑠璃樓閣。妙藏摩尼網羅覆其上。無數玻瓈樓閣。無垢藏摩尼王網羅覆其上。無數光照世間摩尼寶樓閣。日藏摩尼王網羅覆其上。無數帝青摩尼寶樓閣。妙光摩尼王網羅覆其上。無數眾生海摩尼王樓閣。燄光明摩尼王網羅覆其上。無數金剛寶樓閣。無能勝幢摩尼王網羅覆其上。無數黑栴檀樓閣。天曼陀羅華網羅覆其上。無數無等香王樓閣。種種華網羅覆其上。其城復有無數摩尼網。無數寶鈴網。無數天香網。無數天華網。無數寶形像網。無數寶衣帳。無數寶蓋帳。無數寶樓閣帳。無數寶華鬘帳之所彌覆。處處建立寶蓋幢旛。當此城中有一樓閣。名正法藏。阿僧祇寶以為莊嚴。光明赫奕最勝無比。眾生見者心無厭足。彼大光王常處其中。爾時善財童子於此一切珍寶妙物。乃至男女六塵境界。皆無愛著。但正思惟究竟之法。一心願樂見善知識。</p>
</div>
<div class='div-commentary'><p style="margin-left:1em">【疏】初見中三。初見依報中二。先所見殊勝。云十由旬者。欲明圓滿。既有十億衢道。道各無量眾生。豈世間十小由旬之所能受。故此中事物。皆應圓融表法。如理思之。後爾時善財下。能見無染。</p>
</div>
<div class='div-orig'><p>漸次遊行。見大光王去於所住樓閣不遠．四衢道中。坐如意摩尼寶蓮華藏廣大莊嚴師子之座。紺瑠璃寶以為其足。金繒為帳。眾寶為網。上妙天衣以為茵褥。其王於上結跏趺坐。二十八種大人之相。八十隨好而以嚴身。如真金山光色熾盛。如淨空日威光赫奕。如盛滿月見者清涼。如梵天王處於梵眾。亦如大海。功德法寶無有邊際。亦如雪山。相好樹林以為嚴飾。亦如大雲。能震法雷啟悟羣品。亦如虛空。顯現種種法門星象。如須彌山。四色普現眾生心海。亦如寶洲。種種智寶充滿其中。</p>
</div>
<div class='div-commentary'><p style="margin-left:1em">【疏】二見王正報。處四衢道者。以四無量。用四攝法攝眾生故。二十八相者。因未滿故。</p>
</div>
<div class='div-orig'><p>於王座前。有金銀瑠璃摩尼真珠珊瑚琥珀珂貝璧玉諸珍寶聚。衣服瓔珞及諸飲食。無量無邊種種充滿。復見無量百千萬億上妙寶車。百千萬億諸天伎樂。百千萬億天諸妙香。百千萬億病緣湯藥資生之具。如是一切悉皆珍好。無量乳牛蹄角金色。無量千億端正女人。上妙栴檀以塗其體。天衣瓔珞種種莊嚴。六十四能靡不該練。世情禮則。悉皆善解。隨眾生心而以給施。城邑聚落四衢道側。悉置一切資生之具。</p>
<p>一一道傍皆有二十億菩薩。以此諸物給施眾生。</p>
<p>為欲普攝眾生故。為令眾生歡喜故。為令眾生踊躍故。為令眾生心淨故。為令眾生清涼故。為滅眾生煩惱故。為令眾生知一切義理故。為令眾生入一切智道故。為令眾生捨怨敵心故。為令眾生離身語惡故。為令眾生拔諸邪見故。為令眾生淨諸業道故。</p>
</div>
<div class='div-commentary'><p style="margin-left:1em">【疏】三主伴攝生。於中亦三。先列所施。通情非情。六十四能。義如別說。次一一道下。明能施人。即是助伴。後為欲普攝下。明其施意。</p>
</div>
<div class='div-orig'><p>時善財童子。五體投地。頂禮其足。恭敬右繞。經無量帀。合掌而住。</p>
<p>白言。聖者。我己先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。</p>
</div>
<div class='div-commentary'><p style="margin-left:1em">【疏】二三敬問。可知。</p>
<p style="margin-left:1em">○第三授己法界中三。一總示法門。</p>
</div>
<div class='div-orig'><p>時王告言。善男子。我淨修菩薩大慈幢行。我滿足菩薩大慈幢行。</p>
</div>
<div class='div-commentary'><p style="margin-left:1em">【疏】謂大慈首出。離染圓滿故。</p>
<p style="margin-left:1em">○二明得法因緣。</p>
</div>
<div class='div-orig'><p>善男子。我於無量百千萬億。乃至不可說不可說佛所。問難此法。思惟觀察。修習莊嚴。</p>
</div>
<div class='div-commentary'><p style="margin-left:1em">【疏】問難是聞慧。以三種慧。莊嚴此慈。</p>
<p style="margin-left:1em">○三明其業用。</p>
</div>
<div class='div-orig'><p>善男子。我以此法為王。以此法教敕。以此法攝受。以此法隨逐世間。以此法引導眾生。以此法令眾生修行。以此法令眾生趣入。以此法與眾生方便。以此法令眾生熏習。以此法令眾生起行。以此法令眾生安住。思惟諸法自性。以此法令眾生安住慈心。以慈為主。具足慈力。如是令住利益心。安樂心。哀愍心。攝受心。守護眾生不捨離心。拔眾生苦無休息心。我以此法令一切眾生。畢竟快樂。恒自悅豫。身無諸苦。心得清涼。斷生死愛。樂正法樂。滌煩惱垢。破惡業障。絕生死。流入真法海。斷諸有趣。求一切智。淨諸心海。生不壞信。善男子。我已住此大慈幢行。能以正法教化世間。</p>
<p>善男子。我國土中一切眾生。皆於我所<span class='corr'>無有</span>恐怖。</p>
<p>善男子。若有眾生貧窮困乏。來至我所而有求索。我開庫藏恣其所取而語之言。莫造諸惡。莫害眾生。莫起諸見。莫生執著。汝等貧乏。若有所須。當來我所。及四衢道。一切諸物種種具足。隨意而取勿生疑難。</p>
<p>善男子。此妙光城所住眾生。皆是菩薩發大乘意。隨心所欲所見不同。或見此城其量狹小。或見此城其量廣大。或見土沙以為其地。或見眾寶而以莊嚴。或見聚土以為垣牆。或見寶牆周帀圍繞。或見其地多諸瓦石高下不平。或見無量大摩尼寶間錯莊嚴。平坦如掌。或見屋宅土木所成。或見殿堂。及諸樓閣。階墀窗闥。軒檻戶牖。如是一切．無非妙寶。善男子。若有眾生其心清淨。曾種善根。供養諸佛。發心趣向一切智道。以一切智為究竟處。及我昔時修菩薩行曾所攝受。則見此城眾寶嚴淨。餘皆見穢。</p>
<p>善男子。此國土中一切眾生。五濁世時樂作諸惡。我心哀愍而欲救護。入於菩薩大慈為首。隨順世間三昧之門。入此三昧時。彼諸眾生所有怖畏心。惱害心。怨敵心。諍論心。如是諸心悉自消滅。何以故。入於菩薩大慈為首。順世三昧。法如是故。善男子。且待須臾。自當現見。</p>
<p>時大光王即入此定。其城內外六種震動。諸寶地．寶牆．寶堂．寶殿．臺觀樓閣．階砌戶牖。如是一切咸出妙音。悉向於王曲躬敬禮。妙光城內所有居人。靡不同時歡喜踊躍。俱向王所。舉身投地。村營城邑一切人眾。咸來見王。歡喜敬禮近王所住。鳥獸之屬。互相瞻視。起慈悲心。咸向王前恭敬禮拜。一切山原及諸草樹。莫不迴轉向王敬禮。陂池泉井。及以河海。悉皆騰溢流注王前。十千龍王起大香雲。激電震雷。注微細雨。有十千天王。所謂忉利天王。夜摩天王。兜率陀天王。善變化天王。他化自在天王。如是等而為上首。於虛空中作眾伎樂。無數天女歌詠讚歎。雨無數華雲。無數香雲。無數寶鬘雲。無數寶衣雲。無數寶蓋雲。無數寶幢雲。無數寶旛雲。於虛空中而為莊嚴。供養其王。伊羅婆拏大象王以自在力。於虛空中敷布無數大寶蓮華。垂無數寶瓔珞。無數寶繒帶。無數寶鬘。無數寶嚴具。無數寶華。無數寶香。種種奇妙以為嚴飾。無數采女種種歌讚。閻浮提內復有無量百千萬億諸羅剎王。諸夜叉王。鳩槃茶王。毗舍闍王。或住大海。或居陸地。飲血噉肉。殘害眾生。皆起慈心。願行利益。明識後世。不造諸惡。恭敬合掌。頂禮於王。如閻浮提。餘三天下。乃至三千大千世界。乃至十方百千萬億那由他世界中。所有一切毒惡眾生。悉亦如是。</p>
</div>
<div class='div-commentary'><p style="margin-left:1em">【疏】於中五。一以法攝化。二我國土中下。以無畏攝。三若有眾生下。以財寶攝。四此妙光城下。隨機徧攝。五善男子此國土中下。以三昧攝。於中二。先以言告。後時大光王下。正以定示。顯定業用。情與非情咸成勝益者。謂同體大慈。物我無二故。如世間王。德合乾坤。則麟鳳來儀。寶璧呈瑞。況於出世慈力。不令草木屈膝耶。</p>
<p style="margin-left:1em">○第四謙己推勝。</p>
</div>
<div class='div-orig'><p>時大光王從三昧起。告善財言。善男子。我唯知此菩薩大慈為首。隨順世間三昧門。如諸菩薩摩訶薩為高蓋。慈心普蔭諸眾生故。為修行。下中上行悉等行故。為大地。能以慈心任持一切諸眾生故。為滿月。福德光明於世間中平等現故。為淨日。以智光明照耀一切所知境故。為明燈。能破一切眾生心中諸黑暗故。為水清珠。能清一切眾生心中諂誑濁故。為如意寶。悉能滿足一切眾生心所願故。為大風。速令眾生修習三昧。入一切智大城中故。而我云何能知其行。能說其德。能稱量彼福德大山。能瞻仰彼功德眾星。能觀察彼大願風輪。能趣入彼甚深法門。能顯示彼莊嚴大海。能闡明彼普賢行門。能開示彼諸三昧窟。能讚歎彼大慈悲雲。</p>
</div>
<div class='div-commentary'><p style="margin-left:1em">【疏】先謙己知一。慈本為物。名順世間。高出眾行。故名為首。即是幢義。餘並可知。</p>
</div>
<div class='div-orig'><p>善男子。於此南方。有一王都名曰安住。有優婆夷名曰不動。汝詣彼問。菩薩云何學菩薩行。修菩薩道。時善財童子頂禮王足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】大光王入菩薩大慈為首三昧。顯所行慈心業用。饒益自在。令後學者倣之。以明無依之智。入等眾生心。與之同體。無有別性。有情無情皆悉同體。入此三昧所感業故。令一切眾生。及以樹林涌泉。悉皆歸流。悉皆低枝。悉皆稽首。夜叉羅剎悉皆息惡。以明智隨一切眾生。皆與同其業用。一性無二。如世間帝王。有慈悲於人。龍神順伏。鳳集麟翔。何況人焉而不歸仰。況此大光王。智徹真源。行齊法界。慈心為首。神會含靈。與眾物而同光。為萬有之根本。如摩尼寶。與物同色。而本色不違。如聖智無心。以萬物心為心。而物無違也。明同體大慈悲心。與物同用。對現色身而令發明故。山原及諸草樹無不迴轉。向王禮敬。陂池泉井。及以河海。悉皆騰溢流注王前者。以智境大慈。法合如此。若眾生情識所變之境。即眾生不能為之。如蓮華藏世界中境界。盡作佛事。以是智境。非情所為故。聖者以智歸情。令有情眾生。報得無情草木。山泉河海。悉皆隨智迴轉。以末為本故。如世間有至孝於心。冰池涌魚。冬竹抽筍。尚自如斯。況真智從慈者歟。此第八行中。明智從悲行用故。以是列眾之中。先標十千龍王以為眾首者。表智恆遊空。垂慈雨法。以龍遊空。興雲注雨表之。次如天王自在已下諸眾。皆明以大慈為首。三昧業用所招之眾。如文具明。從頂禮於王已下。有四行半經。明攝化廣狹。及推德善財升進。此是第八難得行善知識。以願波羅蜜為主。餘九為伴。約智門中。諸位通治。約位門中。治第八行中智悲不自在障。令得自在。大慈為首。智為先導。已前以慈修智。已後第九第十二位。以智行悲。前十住中亦如是。後十迴向十地。亦倣此意。明以無功之智用。成慈悲等眾生之業用。無自功可成。如來十力四無畏。任運自至。</p>
<p style="margin-left:1em">○第九不動優婆夷。寄善法行。自發心來。於一切法無不得定。煩惱二乘不能動故。亦令眾生心不動故。以智修慈。故示以女。居安住王都者。王子位故。智契實法。不為緣壞。名為安住。<span class='note-inline'>(【鈔】寄善法行。說法授人。動成物軌。思擇修習一切法故。)</span>第一依教趣求。</p>
</div>
<div class='div-orig'><p>爾時善財童子出妙光城。遊行道路。正念思惟大光王教。憶念菩薩大慈幢行門。思惟菩薩隨順世間三昧光明門。增長彼不思議願福德自在力。堅固彼不思議成熟眾生智。觀察彼不思議不共受用大威德。憶念彼不思議差別相。思惟彼不思議清淨眷屬。思惟彼不思議所作業。</p>
<p>生歡喜心。生淨信心。生猛利心。生欣悅心。生踊躍心。生慶幸心。生無濁心。生清淨心。生堅固心。生廣大心。生無盡心。</p>
<p>如是思惟悲泣流淚。念善知識實為希有。出生一切諸功德處。出生一切諸菩薩行。出生一切菩薩淨念。出生一切陀羅尼輪。出生一切三昧光明。出生一切諸佛知見。普雨一切諸佛法雨。顯示一切菩薩願門。出生難思智慧光明。增長一切菩薩根芽。</p>
<p>又作是念。善知識者。能普救護一切惡道。能普演說諸平等法。能普顯示諸夷險道。能普開闡大乘奧義。能普勸發普賢諸行。能普引到一切智城。能普令入法界大海。能普令見三世法海。能普授與眾聖道場。能普增長一切白法。</p>
<p>善財童子如是悲哀思念之時。彼常隨逐覺悟菩薩。如來使天。於虛空中而告之言。善男子。其有修行善知識教。諸佛世尊悉皆歡喜。其有隨順善知識語。則得近於一切智地。其有能於善知識語無疑惑者。則常值遇一切善友。其有發心願常不離善知識者。則得具足一切義利。</p>
<p>善男子。汝可往詣安住王都。即當得見不動優婆夷大善知識。</p>
<p>時善財童子從彼三昧智光明起。漸次遊行至安住城。周徧推求不動優婆夷今在何所。無量人眾咸告之言。善男子。不動優婆夷。身是童女。在其家內。父母守護。與自親屬無量人眾演說妙法。善財童子聞是語已。其心歡喜。如見父母。即詣不動優婆夷舍。</p>
</div>
<div class='div-commentary'><p style="margin-left:1em">【疏】趣求中二。先依教。後趣求。前中有五。一思修前法。二生歡喜下。因修得益。無濁約無他。清淨約自體。三如是思惟下。推功歸友。至此偏悲者。修悲將滿故。四又作是念下。廣歎友能。五善財童子如是悲哀下。勝緣印勸。於中先印。天字兩用。故晉本云。如來使天。隨菩薩天。隨菩薩天．是己業行之神。如來使天．是佛力攝生神。但修行位已著。皆有二天常隨其人。後汝可詣下。勸詣後友。二時善財童子從彼下。趣求後友。可知。</p>
<p style="margin-left:1em">○第二見敬咨問。</p>
</div>
<div class='div-orig'><p>入其宅內。見彼堂宇金色光明普皆照耀。遇斯光者．身意清涼。善財童子光明觸身。即時獲得五百三昧門。所謂了一切希有相三昧門。入寂靜三昧門。遠離一切世間三昧門。普眼捨得三昧門。如來藏三昧門。得如是等五百三昧門。以此三昧門故。身心柔軟如七日胎。又聞妙香。非諸天龍乾闥婆等人與非人之所能有。</p>
<p>善財童子前詣其所。恭敬合掌。一心觀察。見其形色端正殊妙。十方世界一切女人無有能及。況其過者。唯除如來。及以一切灌頂菩薩。口出妙香。宮殿莊嚴。并其眷屬悉無與等。況復過者。十方世界一切眾生。無有於此優婆夷所．起染著心。若得暫見。所有煩惱悉自消滅。譬如百萬大梵天王。決定不生欲界煩惱。其有見此優婆夷者。所有煩惱應知亦然。十方眾生觀此女人皆無厭足。唯除具足大智慧者。</p>
<p>爾時善財童子曲躬合掌。正念觀察。見此女人其身自在不可思議。色相顏容世無與等。光明洞徹物無能障。普為眾生而作利益。其身毛孔恒出妙香。眷屬無邊。宮殿第一。功德深廣莫知涯際。心生歡喜。以頌讚曰。</p>
<p style="margin-left:0em;text-indent:0em;" class="lg-abnormal"><div class='lg-row'>守護清淨戒　修行廣大忍　精進不退轉　光明照世間</div>
</p><p>爾時善財童子說此頌已。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。</p>
</div>
<div class='div-commentary'><p style="margin-left:1em">【疏】見中分二。先見依獲益。後善財童子前詣下。見正超倫。二爾時善財曲躬下。敬問。可知。</p>
<p style="margin-left:1em">○第三稱讚授法。於中先讚。</p>
</div>
<div class='div-orig'><p>時不動優婆夷。以菩薩柔軟語。悅意語。慰喻善財而告之言。善哉善哉。善男子。汝已能發阿耨多羅三藐三菩提心。</p>
</div>
<div class='div-commentary'><p style="margin-left:1em">○後正授法界。於中二。先示法門名體。後徵業用之境界。今初。</p>
</div>
<div class='div-orig'><p>善男子。我得菩薩難摧伏智慧藏解脫門。我得菩薩堅固受持行門。我得菩薩一切法平等地總持門。我得菩薩照明一切法辯才門。我得菩薩求一切法無疲厭三昧門。</p>
</div>
<div class='div-commentary'><p style="margin-left:1em">【疏】不同前例。而舉五法者。亦同九地。當法師位。須廣知故。五中初二所持內德。一智慧無覊。偏名解脫。有智則煩惱不可壞。取著無能勝。故云難摧伏。此智包容。故名．為藏。二受持堅固．偏得行名。謂遇惡眾生而能堪忍。徧生諸趣而心不迷。故云堅固。三即能持。深入法門。得法性地。則無不持矣。四即外化。由正思佛法。明照差別。故得辯才。能轉法輪。稱眾生欲。五即上求。一心求法。故云三昧。近佛無厭。受法無足故。</p>
<p style="margin-left:1em">○二徵業用之境界。於中四。一徵問。二顯難。三重請。四廣答。</p>
</div>
<div class='div-orig'><p>善財童子言。聖者。菩薩難摧伏智慧藏解脫門。乃至求一切法無疲厭三昧門．境界云何。</p>
<p>童女言。善男子。此處難知。</p>
<p>善財白言。唯願聖者。承佛神力．為我宣說。我當因善知識。能信能受。能知能了。趣入觀察。修習隨順。離諸分別。究竟平等。</p>
</div>
<div class='div-commentary'><p style="margin-left:1em">【疏】上三可知。</p>
<p style="margin-left:1em">○四廣答中二。先明得法因緣。以彰深遠。釋上難知。二顯其業用以酬初問。今初。</p>
</div>
<div class='div-orig'><p>優婆夷言。善男子。過去世中。有劫名離垢。佛號脩臂。時有國王名曰電授。唯有一女。即我身是。我於夜分廢音樂時。父母兄弟悉已眠寢。五百童女亦皆昏寐。我於樓上仰觀星宿。於虛空中見彼如來。如寶山王。無量無邊天龍八部諸菩薩眾所共圍繞。佛身普放大光明網。周徧十方無所障礙。佛身毛孔皆出妙香。我聞是香。身體柔軟．心生歡喜。</p>
<p>便從樓下至於地上。合十指爪頂禮於佛。又觀彼佛不見頂相。觀身左右．莫知邊際。思惟彼佛諸相隨好無有厭足。竊自念言。此佛世尊作何等業。獲於如是上妙之身。相好圓滿。光明具足。眷屬成就。宮殿嚴好。福德智慧悉皆清淨。總持三昧不可思議。神通自在。辯才無礙。</p>
<p>善男子。爾時如來知我心念。即告我言。汝應發不可壞心．滅諸煩惱。應發無能勝心．破諸取著。應發無退怯心。入深法門。應發能堪耐心．救惡眾生。應發無迷惑心。普於一切諸趣受生。應發無厭足心。求見諸佛無有休息。應發無知足心。悉受一切如來法雨。應發正思惟心。普生一切佛法光明。應發大住持心。普轉一切諸佛法輪。應發廣流通心。隨眾生欲施其法寶。</p>
<p>善男子。我於彼佛所聞如是法。求一切智。求佛十力。求佛辯才。求佛光明。求佛色身。求佛相好。求佛眾會。求佛國土。求佛威儀。求佛壽命。發是心已。其心堅固。猶如金剛。一切煩惱及以二乘悉不能壞。</p>
<p>善男子。我發是心已來．經閻浮提微塵數劫。尚不生於念欲之心。況行其事。爾所劫中。於自親屬不起瞋心。況他眾生。爾所劫中。於其自身不生我見。況於眾具而計我所。爾所劫中。死時生時及住胎藏。未曾迷惑。起眾生想。及無記心。況於餘時。爾所劫中。乃至夢中。隨見一佛未曾忘失。何況菩薩十眼所見。爾所劫中。受持一切如來正法。未曾忘失一文一句。乃至世俗所有言辭尚不忘失。何況如來金口所說。爾所劫中。受持一切如來法海。一文一句無不思惟無不觀察。乃至一切世俗之法亦復如是。爾所劫中。受持如是一切法海。未曾於一法中不得三昧。乃至世間技術之法。一一法中悉亦如是。爾所劫中。住持一切如來法輪。隨所住持。未曾廢捨一文一句。乃至不曾生於世智。唯除為欲調眾生故。爾所劫中。見諸佛海。未曾於一佛所不得成就清淨大願。乃至於諸化佛之所悉亦如是。爾所劫中。見諸菩薩修行妙行。無有一行我不成就。爾所劫中。所有眾生。無一眾生我不勸發阿耨多羅三藐三菩提心。未曾勸一眾生發於聲聞辟支佛意。爾所劫中。於一切佛法。乃至一文一句不生疑惑。不生二想。不生分別想。不生種種想。不生執著想。不生勝劣想。不生愛憎想。</p>
<p>善男子。我從是來。常見諸佛。常見菩薩。常見真實善知識。常聞諸佛願。常聞菩薩行。常聞菩薩波羅蜜門。常聞菩薩地智光明門。常聞菩薩無盡藏門。常聞入無邊世界網門。常聞出生無邊眾生界因門。常以清淨智慧光明。除滅一切眾生煩惱。常以智慧。生長一切眾生善根。常隨一切眾生所樂示現其身。常以清淨上妙言音。開悟法界一切眾生。</p>
</div>
<div class='div-commentary'><p style="margin-left:1em">【疏】分六。一舉往見佛為發心緣。二便從樓下。內興觀念為發心因。先觀後念。念福智等。即前五法之因。神通自在。是行堅固。三善男子爾時下。佛勸發心。能成前五。有十種心。初二成智慧。次一成總持。次二成神通。次二成三昧。後三成辯才。故上來取斯十句。釋五法門。四善男子我於彼下正明發心堅固。五我發是心已來下。經久無違。六我從是來下。彰發心勝益。即前五因之果。</p>
<p style="margin-left:1em">○二顯其業用。</p>
</div>
<div class='div-orig'><p>善男子。我得菩薩求一切法無厭足莊嚴門。我得一切法平等地總持門。現不思議自在神變。汝欲見不。</p>
<p>善財言唯。我心願見。</p>
<p>爾時不動優婆夷坐於龍藏師子之座。入求一切法無厭足莊嚴三昧門。不空輪莊嚴三昧門。十力智輪現前三昧門。佛種無盡藏三昧門。入如是等一萬三昧門。入此三昧門時。十方各有不可說佛剎微塵數世界六種震動。皆悉清淨。瑠璃所成。一一世界中有百億四天下。百億如來。或住兜率天。乃至般涅槃。一一如來放光明網。周徧法界。道場眾會。清淨圍繞。轉妙法輪。開悟羣生。</p>
<p>時不動優婆夷從三昧起。告善財言。善男子。汝見此不。善財言唯。我皆已見。</p>
</div>
<div class='div-commentary'><p style="margin-left:1em">【疏】於中四。一許現。即舉五法中二。二申請。三正現。入一萬三昧者。於一求法無厭三昧。即入一萬。明知餘解脫等。亦攝多門。四出定印述。並可知。</p>
<p style="margin-left:1em">○第四謙己推勝。</p>
</div>
<div class='div-orig'><p>優婆夷言。善男子。我唯得此求一切法無厭足三昧光明。為一切眾生說微妙法皆令歡喜。如諸菩薩摩訶薩如金翅鳥。遊行虛空無所障礙。能入一切眾生大海。見有善根已成熟者。便即執取置菩提岸。又如商客。入大寶洲採求如來十力智寶。又如漁師。持正法網入生死海。於愛水中漉諸眾生。如阿脩羅王。能徧㧌動三有大城諸煩惱海。又如日輪出現虛空。照愛水泥令其乾竭。又如滿月出現虛空。令可化者．心華開敷。又如大地普皆平等。無量眾生於中止住。增長一切善法根芽。又如大風所向無礙。能拔一切諸見大樹。如轉輪王遊行世間。以四攝事攝諸眾生。而我云何能知能說彼功德行。</p>
</div>
<div class='div-commentary'><p style="margin-left:1em">○第五指示後友。</p>
</div>
<div class='div-orig'><p>善男子。於此南方。有一大城名無量都薩羅。其中有一出家外道名曰徧行。汝往彼問。菩薩云何學菩薩行。修菩薩道。時善財童子頂禮其足。繞無量帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【疏】都薩羅者。此云喜出生。謂此城中。出生無量歡喜之事故。以智度圓滿。則能無所不生。友名徧行。巧智隨機．無不行故．名真實行。示外道者。能行非道。又非道不染。故曰出家。餘可知。</p>
<p style="margin-left:1em">【論】問曰。何故此位念善知識悲泣流淚。何意。答曰。為明從智修悲。滿佛十力故。又問。此位善知識何故為女。答曰。如下文云過去有佛。號曰修臂。修者。長也。明引接義。表此從無功之智。以願波羅蜜行慈。接引一切眾生故。王名電授者。是智也。為明智能破迷。見道速疾。如電光也。唯有一女者。慈悲也。明第六行至第七行。以悲修智。自第八行已去。以智修慈悲故。故以王女表之。是童女者。第八住。第八行已前。慈位猶有染習。此第九住第九行。從智起悲。無有染習故。故以童女表之。在家父母守護者。以方便為父．智度為母。以守護慈心為女。無染障故。淨習障。至十一地方無。如十定品中。灌頂菩薩。猶三求推覓不見普賢者。其樣式是也。善男子。我得菩薩摧伏智慧藏解脫門者。明第九法師行中。善摧邪論。世無當者。已入如是十力智分故。如下文云。我於彼佛所。聞如是法。求一切智。求佛十力。求佛辯才。又以法師位中。表行素潔清高。慈悲和悅。謙下無慢。以女表之。非即女也。善財入其宅內．見彼堂宇．金色光明．普皆照耀者。明此第九法師位。悲室教光所燭故。觸善財身即得五百三昧門者。意有五門。一了相本淨。自體光明。二達心境無依。不居空有。性自寂靜。三如是三昧。能於世間無所染著。四以普眼捨得三昧者。明智眼無依。名之為捨。善知萬有。名之為得。五如來藏三昧門者。明一智之內。含容萬德。舉此五數以明五百。都含五位五百法門。善財入此三昧如七日胎者。同此位中。以智入慈。柔和適悅也。一切眾生見此女人皆無染著心。一切煩惱自然消滅者。明智相福資。仁慈端正。無染愛業以受其身。所生之身。無有淫相。天人恭敬。見者惑亡。善財以一行頌。歎此女人。修戒忍精進三種行。得光明照世間身。如經具明。以優婆夷入定。顯求一切法無厭三昧門。令善財見。如文具明。以不空輪三昧者。須學世間出世間皆具足故。十力智輪三昧者。會佛差別智輪滿故。佛種無盡藏三昧門者。智無不含。化無斷絕故。此三三昧是總。一萬三昧是別。明一多相容自在。入因陀羅網教門。已下推德升進。此是第九善法行中善知識。以力波羅蜜為主。餘九為伴。約智門中。諸位通治。約位門中。治說法不自在障。令得自在。</p>
<p style="margin-left:1em">○第十徧行外道。寄真實行。第一依教趣求。<span class='note-inline'>(【鈔】十徧行外道寄真實行。智度已圓。稱於二諦。言行不虛。故名真實。)</span></p>
</div>
<div class='div-orig'><p>爾時善財童子於不動優婆夷所。得聞法已。專心憶念所有教誨。皆悉信受思惟觀察。漸漸遊行。經歷國邑。至都薩羅城。於日沒時。入彼城中。廛店隣里。四衢道側。處處尋覓徧行外道。</p>
</div>
<div class='div-commentary'><p style="margin-left:1em">○第二見敬咨問。</p>
</div>
<div class='div-orig'><p>城東有山名曰善德。善財童子於中夜時。見此山頂草樹巖巘。光明照耀如日初出。見此事已。生大歡喜。作是念言。我必於此見善知識。便從城出而登彼山。見此外道。於其山上平坦之處。徐步經行。色相圓滿。威光照耀。大梵天王所不能及。十千梵眾之所圍繞。往詣其所。頭頂禮足。繞無量帀。於前合掌。而作是言。聖者。我已先發阿耨多羅三藐三菩提心。而我未知菩薩云何學菩薩行。云何修菩薩道。我聞聖者善能教誨。願為我說。</p>
</div>
<div class='div-commentary'><p style="margin-left:1em">【疏】見中。中夜見者。智入生死故。善財將入此位故。上云日沒入城。於山頂者。表位極故。光明照者。以智慧光。破於生死。及二邊暗故。</p>
<p style="margin-left:1em">○第三稱讚授法。</p>
</div>
<div class='div-orig'><p>徧行答言。善哉善哉。</p>
<p>善男子。我已安住至一切處菩薩行。已成就普觀世間三昧門。已成就無依無作神通力。已成就普門般若波羅蜜。</p>
<p>善男子。我普於世間種種方所。種種形貌。種種行解。種種歿生。一切諸趣。所謂天趣。龍趣。夜叉趣。乾闥婆。阿脩羅。迦樓羅。緊那羅。摩睺羅伽。地獄畜生。閻羅王界。人非人等一切諸趣。</p>
<p>或住諸見。或信二乘。或復信樂大乘之道。如是一切諸眾生中。我以種種方便種種智門而為利益。所謂或為演說一切世間種種技藝。令得具足一切巧術陀羅尼智。或為演說四攝方便。令得具足一切智道。或為演說諸波羅蜜。令其迴向一切智位。或為稱讚大菩提心。令其不失無上道意。或為稱讚諸菩薩行。令其滿足淨佛國土度眾生願。或為演說造諸惡行。受地獄等種種苦報。令於惡業深生厭離。或為演說供養諸佛種諸善根。決定獲得一切智果。令其發起歡喜之心。或為讚說一切如來應正等覺所有功德。令樂佛身求一切智。或為讚說諸佛威德。令其願樂佛不壞身。或為讚說佛自在身。令求如來無能映蔽大威德體。</p>
<p>又善男子。此都薩羅城中一切方所。一切族類。若男若女諸人眾中。我皆以方便示同其形。隨其所應而為說法。諸眾生等。悉不能知我是何人。從何而至。唯令聞者如實修行。</p>
<p>善男子。如於此城利益眾生。於閻浮提城邑聚落。所有人眾住止之處。悉亦如是而為利益。</p>
<p>善男子。閻浮提內九十六眾。各起異見而生執著。我悉於中方便調伏。令其捨離所有諸見。如閻浮提。餘四天下亦復如是。如四天下。三千大千世界亦復如是。如三千大千世界。如是十方無量世界諸眾生海。我悉於中隨諸眾生心之所樂。以種種方便。種種法門。現種種色身。以種種言音而為說法。令得利益。</p>
</div>
<div class='div-commentary'><p style="margin-left:1em">【疏】先讚發心。後善男子下。正授法界。於中二。先彰名體有四者。智徧知故。四義雖別。而得相成。一化境普周。徧行之名。亦從此立。二入定觀機。三由無作神通。故能徧至前處。四由普門般若。故能在定普觀。若約別者。無作無依。用而無住。普門般若．無法不窮。二善男子我普於下。顯四業用。即分為四。一明至一切處用。二或住諸見下。普觀世間用。觀其所宜。隨宜說故。三又善男子此都薩羅下。明無作無依用。故云不知從何而至。四善男子閻浮提內下。普門般若用。九十六種。皆能窮故。上來隨勝別配。實則義通。</p>
<p style="margin-left:1em">○第四謙己推勝。</p>
</div>
<div class='div-orig'><p>善男子。我唯知此至一切處菩薩行。如諸菩薩摩訶薩。身與一切眾生數等。得與眾生無差別身。以變化身普入諸趣。於一切處皆現受生。普現一切眾生之前。清淨光明徧照世間。以無礙願住一切劫。得如帝網諸無等行。常勤利益一切眾生。恒與共居而無所著。普於三世悉皆平等。以無我智周徧照耀。以大悲藏一切觀察。而我云何能知能說彼功德行。善男子。於此南方。有一國土名為廣大。有鬻香長者名優鉢羅華。汝詣彼問。菩薩云何學菩薩行。修菩薩道。</p>
<p>時善財童子頂禮其足。繞無量帀。殷勤瞻仰。辭退而去。</p>
</div>
<div class='div-commentary'><p style="margin-left:1em">【論】言外道名徧行者。菩薩化邪不化正。名為外道。凡所修進．未至究竟一乘法界理智妙行．一多同異自在．身土交徹．十方世界如因陀羅綱門。皆是外道。如是通凡及聖。盡以同行方便引之。名為徧行外道。即如此孔丘老莊之流。亦是其類。如名潛相隱。隨類而行。眾生但受其益。總不知誰是誰非。如是之行．常徧十方。無時不現。如影隨形。如響應聲。非往來之質。以智通萬有。常對現色身。如下文云。我已成就普觀世間三昧門。已成就無依作神通力。已成就普門般若波羅蜜。我普於世間種種方所。種種形貌。種種行解。饒益眾生。乃至普徧一切諸趣。雖在世間。常行利益。時諸人眾。不知從何而至。亦無疑怪。不知不覺。是何人流。有眾生處．一切行徧故。此是第十真實行善知識。以智波羅蜜為主。餘九為伴。此位治於生死中行不自在障。令得自在。餘廣意如文。前十住是入佛所住法門之樣。此十行是普賢行之樣式。十地倣此而成。十迴向是以此十住十行中。和融慈悲願力。起智興悲。令使不偏。修出世涅槃。及染淨二障。使得常居十方一切生死海中。依自體法界佛果普賢大行。恆常充滿。如因陀羅網境界無礙門故。以是安立十迴向門。和會智悲。世及出世。咸使融通。依本自在故。使偏修定業求出世者。和融無量想念。起大智用。無定亂故。安立十迴向。<span class='note-inline'>(已上十善友寄十行竟。)</span></p>
</div></div>
<p class='juan'>大方廣佛華嚴經疏論纂要卷第一百之五</p></div>
</div><!-- end of div[@id='body'] -->
</body></html>