<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu89' />
<p class='juan'>大方廣佛華嚴經疏論纂要卷第三十七</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu90' />
<div class='div-orig'><p class="head1">升夜摩天宮品第十九</p>
</div>
<div class='div-commentary'><p style="margin-left:1em">○自下第四中賢十行會。四門中。初來意。</p>
<p style="margin-left:1em">【疏】來意者。酬前十行問故。匪知之艱。行之惟艱。前解此行。若膏明相類。目足更資。故次來也。次品來者。此會四品。分三。初二品。當會由致。次一品。當會正宗。後一品。勝進趣後。於由致中。此品先明感應道交。後品明讚德顯體。前會已終。將陳後說。故次來也。</p>
<p style="margin-left:1em">○二釋名。</p>
<p style="margin-left:1em">【疏】釋名者。會名有三。一約處。名夜摩天宮會。夜摩．此云時分。即空居之首。表十行涉有化物。宜適其時。時而後言。聞者悅伏。時而後動。見者敬從。涉有依空。即事入玄。託此而說。約人。名功德林。約法。名十行會。並如後釋。三皆依主。次品名者。大同於會。然梵本中上無升字。下有神變。譯者以升為神變。升為神變．略有四義。一不離前三而升此故。二升一處．即升一切處故。三升以廣其處故。四前後同時．無障礙故。謂佛以圓徧之身．不起而升時分天宮。升屬如來。夜摩約處。相違釋也。前升須彌。後升兜率。準此可知。</p>
<p style="margin-left:1em">○三宗趣。</p>
<p style="margin-left:1em">【疏】宗趣者。會品之宗。並如名說。意趣可知。</p>
<p style="margin-left:1em">【論】何故名夜摩天宮。明以處表法。此天名為時分天。為此天無日月晦明。以蓮華開為晝。合為夜。故名時分。為表十行法門。知時而應物。化不可不知時。知是人天種．二乘三乘一乘種。知可以何善根而接引之。故以時分天以表所行之行．須知時故。須彌山以表十住之法門。明以從信升進。離凡夫地故。又表十住之位。初登法頂相盡處故。又表須彌處大海中．高八萬四千由旬。非手足所攀緣而升上故。明初十住之位．非以有心思求。觀行攀緣所及。以無思不為蕩然智應。萬法無依。方可升也。此十行位．處夜摩之中。明依空而住。不與人連。十行亦然。依法空而行行。知時而益俗也。故處此天而表之也。於兜率天說十迴向。為明其處．居欲界天之中。又明此天樂知足。以表十迴向．以迴正智處俗利生。處大悲門．饒益一切。於諸境界．無所貪求。故處此天．以為所表。升他化天說十地法門者。超過化樂。明至欲界際。表十地自在。超升化樂。至欲界之頂。化心魔王．至欲盡際故。升第三禪說佛華法門。明普賢行滿。表以行法悅．悅無盡眾生故。又彰第四禪是佛位故。此約進修升降。表法且如是安立。然其理智．一一徧周。無去來也。以此。皆云不離菩提道場普光明殿．而升忉利夜摩兜率等。如第三禪．超初禪二禪者。明位倍倍勝故。此一會未有來文。是瓔珞本業經。如來領聲聞菩薩眾向菩提樹下。說往昔於此菩提樹下．初成正覺時．說法界經。一一排次。至第三禪故。是故於此夜摩天．以表十行。</p>
<p style="margin-left:1em">○四釋文。一品長分為十。第一本會圓徧。</p>
</div>
<div class='div-orig'><p>爾時如來威神力故。十方一切世界．一一四天下南閻浮提．及須彌頂上．皆見如來處於眾會。彼諸菩薩．悉以佛神力故而演說法。莫不自謂恒對於佛。</p>
</div>
<div class='div-commentary'><p style="margin-left:1em">【疏】本會圓徧。謂前會不散而說後會故。初句徧因。十方下。徧相。亦有主伴等。並如上說。但處加須彌。則而演說法．通上三會。</p>
<p style="margin-left:1em">○第二不離而升。</p>
</div>
<div class='div-orig'><p>爾時世尊。不離一切菩提樹下．及須彌山頂。而向於彼夜摩天宮寶莊嚴殿。</p>
</div>
<div class='div-commentary'><p style="margin-left:1em">○第三天王見佛。</p>
</div>
<div class='div-orig'><p>時夜摩天王。遙見佛來。</p>
</div>
<div class='div-commentary'><p style="margin-left:1em">【疏】並如前會。</p>
<p style="margin-left:1em">○第四各嚴殿座。</p>
</div>
<div class='div-orig'><p>即以神力．於其殿內．化作寶蓮華藏師子之座。百萬層級以為莊嚴。百萬金網以為交絡。百萬華帳。百萬鬘帳．百萬香帳．百萬寶帳．彌覆其上。華蓋鬘蓋香蓋寶蓋．各亦百萬．周迴布列。百萬光明而為照曜。百萬夜摩天王恭敬頂禮。百萬梵王踊躍歡喜。百萬菩薩稱揚讚歎。百萬天樂．各奏百萬種法音．相續不斷。百萬種華雲．百萬種鬘雲．百萬種莊嚴具雲．百萬種衣雲．周帀彌覆。百萬種摩尼雲．光明照曜。從百萬種善根所生。百萬諸佛之所護持。百萬種福德之所增長。百萬種深心．百萬種誓願之所嚴淨。百萬種行之所生起。百萬種法之所建立。百萬種神通之所變現。恒出百萬種言音．顯示諸法。</p>
</div>
<div class='div-commentary'><p style="margin-left:1em">【疏】初一句。總依空起行。故云化作。無著導行．故曰蓮華。一行含多．所以稱藏。餘如上說。百萬已下。別顯嚴相。於中四。初明座體備德嚴。皆云百萬。位漸增故。次百萬夜摩下。明座旁圍繞嚴。三從百萬種善根下。法門行德嚴。文有八句。攝為四對。一因緣。二福智。深心契理故。三願行。四體用。無生法體之所起故。四末後一句。法教流通嚴。</p>
<p style="margin-left:1em">○第五請佛居殿。</p>
</div>
<div class='div-orig'><p>時彼天王敷置座已。向佛世尊曲躬合掌。恭敬尊重而白佛言。善來世尊。善來善逝。善來如來應正等覺。唯願哀愍。處此宮殿。</p>
</div>
<div class='div-commentary'><p style="margin-left:1em">○第六如來受請。</p>
</div>
<div class='div-orig'><p>時佛受請。即升寶殿。一切十方。悉亦如是。</p>
</div>
<div class='div-commentary'><p style="margin-left:1em">○第七各念昔因。</p>
</div>
<div class='div-orig'><p>爾時天王。即自憶念過去佛所所種善根。承佛威力<span class='note-inline'>(【校】力．纂要誤作九。)</span>而說頌言。</p>
</div>
<div class='div-commentary'><p style="margin-left:1em">【疏】然晉經亦有樂音止息。今略無者。譯人之意．謂不如十解．會事歸理．不云樂音止息。不及迴向．事理無礙不云熾然。退可同前。進可齊後。故並略之。</p>
<p style="margin-left:1em">○第八偈讚十佛。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>名稱如來聞十方　諸吉祥中最無上　彼曾入此摩尼殿　是故此處最吉祥</div>
</p></div>
<div class='div-commentary'><p style="margin-left:1em">【疏】此十．是前會十佛之前．如次十佛。明位漸高。念昔亦遠。理實三世諸佛．皆同此說。餘如前會。文亦有二。先明此界。後辨結通。前中十偈。亦各有四。初句標名讚別德。次句通顯具吉祥。三憶曾入此殿。四結處成勝極。亦初一句。諸頌不同。初二字別名。次二字通號。下三字別德。亦皆以下別德．釋上別名。一以聞十方．釋成名稱。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>寶王如來世間燈　諸吉祥中最無上　彼曾入此清淨殿　是故此處最吉祥</div>
</p></div>
<div class='div-commentary'><p style="margin-left:1em">【疏】二以世間燈．釋寶王義。珠有夜光．可代燈者。為寶中王。佛有智光．照無明夜。故曰寶王。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>喜目如來見無礙　諸吉祥中最無上　彼曾入此莊嚴殿　是故此處最吉祥　然燈如來照世間</div>
<div class='lg-row'>諸吉祥中最無上　彼曾入此殊勝殿　是故此處最吉祥　饒益如來利世間　諸吉祥中最無上</div>
<div class='lg-row'>彼曾入此無垢殿　是故此處最吉祥　善覺如來無有師　諸吉祥中最無上　彼曾入此寶香殿</div>
<div class='lg-row'>是故此處最吉祥</div>
</div></div>
<div class='div-commentary'><p style="margin-left:1em">【疏】三四五六。義並可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>勝天如來世中燈　諸吉祥中最無上　彼曾入此妙香殿　是故此處最吉祥</div>
</p></div>
<div class='div-commentary'><p style="margin-left:1em">【疏】七以世燈釋勝天者。身智光照。勝於天故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>無去如來論中雄　諸吉祥中最無上　彼曾入此普眼殿　是故此處最吉祥</div>
</p></div>
<div class='div-commentary'><p style="margin-left:1em">【疏】八以論雄釋無去者。具勇智辨。不可動故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無勝如來具眾德　諸吉祥中最無上　彼曾入此善嚴殿　是故此處最吉祥</div>
<div class='lg-row'>苦行如來利世間　諸吉祥中最無上　彼曾入此普嚴殿　是故此處最吉祥</div>
</div></div>
<div class='div-commentary'><p style="margin-left:1em">【疏】九十可知。又此中殿．各舉別名。初一嚴體。下皆寶之別德。謂此寶清淨。以用莊嚴。殊勝。無垢。此寶發香。是香必妙。能嚴之寶．無所不見可謂普眼。如是嚴者。是善莊嚴。無處不嚴。名普嚴也。又善嚴者。善因生故。</p>
<p style="margin-left:1em">○第九佛同升殿。</p>
</div>
<div class='div-orig'><p>如此世界中夜摩天王。承佛神力。憶念往昔諸佛功德稱揚讚歎。十方世界夜摩天王。悉亦如是歎佛功德。爾時世尊入摩尼莊嚴殿。於寶蓮華藏師子座上．結跏趺坐。</p>
</div>
<div class='div-commentary'><p style="margin-left:1em">○第十處忽寬容。</p>
</div>
<div class='div-orig'><p>此殿忽然。廣博寬容。如其天眾諸所住處。十方世界悉亦如是。</p>
</div>
<div class='div-commentary'><p style="margin-left:1em">【疏】並如前會。</p>
<p style="margin-left:1em">【論】頌中歎十佛昔曾入此殿。明今所入十行理智與古無殊。此十如來．還是約行升進所成之號。前十住位升須彌頂。十如來名號．亦是隨位會古之號。明所入之法．不異古今諸佛故。如十住位中．須彌頂上帝釋宮中遙見佛來。即於殿中．安置普光明藏師子之座。為明初入如來智慧中生。即以方便三昧之門。名安置。普光明藏．即明智慧照曜法界藏故。今此十行位．時分天王．遙見佛來．化作寶蓮華藏師子之座者。明以行華設其教網．漉諸眾生．令入如來智之境界藏故。蓮華．表行無著義故。化座者。明行體以依十住智慧虛無法身安立．所作如化也。末後五行經。都結十方。同時歎佛如來入殿。其殿包容。如天所住者。明入位升進。自智寬容。方知佛境故。<span class='note-inline'>(升夜摩天宮品竟。)</span></p>
</div></div>
<div class='div-pin'><a id='mulu91' />
<div class='div-orig'><p class="head1">夜摩宮中偈讚品第二十</p>
</div>
<div class='div-commentary'><p style="margin-left:1em">○四門中。初來意。</p>
<p style="margin-left:1em">【疏】來意者。助化讚揚故。說行體性故。行所依故。然三天偈讚．來意宗趣．大旨是同。但解行願以為異耳。</p>
<p style="margin-left:1em">○二釋名。三宗趣。</p>
<p style="margin-left:1em">【疏】兩者亦不異前。約處約行．少有別耳。</p>
<p style="margin-left:1em">【論】釋品名目者。明升夜摩天宮．以說十行之法。此品以功德林等十菩薩眾．各各以當位之行．以偈都讚當位之法。故名偈讚品。釋品來意者。明欲說十行之法。先須偈都讚十行之中因果法門故。此品須來。若不先舉所行之因果。十行有何依成。</p>
<p style="margin-left:1em">○四釋文者。文亦有三。一集眾。二放光。三偈讚。今初。</p>
</div>
<div class='div-orig'><p>爾時佛神力故。</p>
</div>
<div class='div-commentary'><p style="margin-left:1em">【疏】初中有十。一正明集因。亦即各隨其類．為現神通也。</p>
</div>
<div class='div-orig'><p>十方各有一大菩薩。</p>
</div>
<div class='div-commentary'><p style="margin-left:1em">【疏】二辨主菩薩。</p>
</div>
<div class='div-orig'><p>一一各與佛剎微塵數菩薩俱。</p>
</div>
<div class='div-commentary'><p style="margin-left:1em">【疏】三明眷屬數。</p>
</div>
<div class='div-orig'><p>從十萬佛剎微塵數國土外諸世界中．而來集會。</p>
</div>
<div class='div-commentary'><p style="margin-left:1em">【疏】四來處分量。然顯數隨位增。信十。住百。迴向是萬。此合當千。而云十萬。或譯人之誤。或是十百。則傳寫之誤。</p>
</div>
<div class='div-orig'><p>其名曰。功德林菩薩。慧林菩薩。勝林菩薩。無畏林菩薩。慚愧林菩薩。精進林菩薩。力林菩薩。行林菩薩。覺林菩薩。智林菩薩。</p>
</div>
<div class='div-commentary'><p style="margin-left:1em">【疏】五列菩薩字。同名林者。表十行建立故。行類廣多故。聚集顯發故。深密無間故。扶疏庇映故。此十菩薩表行之體也。可以意消息之。</p>
</div>
<div class='div-orig'><p>此諸菩薩所從來國。所謂親慧世界。幢慧世界。寶慧世界。勝慧世界。燈慧世界。金剛慧世界。安樂慧世界。日慧世界。淨慧世界。梵慧世界。</p>
</div>
<div class='div-commentary'><p style="margin-left:1em">【疏】六來處剎名。同名慧者。十解之慧。行所依故。</p>
</div>
<div class='div-orig'><p>此諸菩薩．各於佛所．淨修梵行。所謂常住眼佛。無勝眼佛。無住眼佛。不動眼佛。天眼佛。解脫眼佛。審諦眼佛。明相眼佛。最上眼佛。紺青眼佛。</p>
</div>
<div class='div-commentary'><p style="margin-left:1em">【疏】七明所事諸佛。同名眼者。以智導行．了了分明。成有目之足故。斯即十行當位之果佛。於此位顯者。皆名眼故。宜以當界之佛．與當界菩薩．共相屬對。思而釋之。<span class='note-inline'>(【鈔】宜以當界等者。以佛是當位之果。菩薩即當位之因。如功德林菩薩下釋云。積行在躬。功德圓滿。故得成於常住之果。二慧為最勝。故成無勝眼。三悟勝義諦。名為勝林。故成無住眼佛。四聞深無畏。故成不動。五崇真拒迷。成大光淨。六事理無差。離身心相。故得解脫。七了相不動。得審諦眼。八照理正修。故成明相。九照心本源。果成最上。十鑒達諸佛。逈超聲色。心言路絕。故名智林。故得果妙明。為紺青眼。以菩薩名下文自釋。故令屬對。則果號可知。)</span></p>
</div>
<div class='div-orig'><p>是諸菩薩至佛所已。頂禮佛足。</p>
</div>
<div class='div-commentary'><p style="margin-left:1em">【疏】八至已設敬。</p>
</div>
<div class='div-orig'><p>隨所來方。各化作摩尼藏師子之座。於其座上．結跏趺坐。</p>
</div>
<div class='div-commentary'><p style="margin-left:1em">【疏】九參而不雜。</p>
</div>
<div class='div-orig'><p>如此世界中．夜摩天上．菩薩來集。一切世界悉亦如是。其諸菩薩世界如來所有名號．悉等無別．</p>
</div>
<div class='div-commentary'><p style="margin-left:1em">【疏】十結通無盡。</p>
<p style="margin-left:1em">○第二放光足上。</p>
</div>
<div class='div-orig'><p>爾時世尊．從兩足上．放百千億妙色光明。普照十方一切世界夜摩宮中。佛及大眾．靡不皆現。</p>
</div>
<div class='div-commentary'><p style="margin-left:1em">【疏】謂趺背行必動故。背依輪指．得有用故。表行依信解而成用故。餘同前會。</p>
<p style="margin-left:1em">○第三偈讚。先明說偈儀。十菩薩說。即為十段。亦以東方為始。上方為終。各有說偈所依。謂承佛力等。今初功德林菩薩。</p>
</div>
<div class='div-orig'><p>爾時功德林菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】功德林者。且就能說。積行在躬。功德圓滿。故名功德。若就所歎。歎佛勝德。故云功德林。有十二頌。以是會主．總敘此會普徧之事。</p>
<p style="margin-left:1em">○後正說偈讚。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛放大光明　普照於十方　悉見天人尊　通達無障礙</div>
</p></div>
<div class='div-commentary'><p style="margin-left:1em">【疏】於中二。初八述讚奇特。後四舉德釋成。前中四。初一偈。敘此品放光。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛坐夜摩宮　普徧十方界　此事甚奇特　世間所希有　須夜摩天王　偈讚十如來</div>
<div class='lg-row'>如此會所見　一切處咸爾</div>
</div></div>
<div class='div-commentary'><p style="margin-left:1em">【疏】次二。敘前品感應。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼諸菩薩眾　皆同我等名　十方一切處　演說無上法　所從諸世界　名號亦無別</div>
<div class='lg-row'>各於其佛所　淨修於梵行　彼諸如來等　名號悉亦同　國土皆豐樂　神力悉自在</div>
</div></div>
<div class='div-commentary'><p style="margin-left:1em">【疏】次三。敘此品眾集。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方一切處　皆謂佛在此　或見在人間　或見住天宮　如來普安住　一切諸國土</div>
<div class='lg-row'>我等今見佛　處在天宮殿</div>
</div></div>
<div class='div-commentary'><p style="margin-left:1em">【疏】後二。明自在普周。<span class='note-inline'>(【校】自在．纂要誤作目在。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>昔發菩提願　普及十方界　是故佛威力　充徧難思議　遠離世所貪　具足無邊德</div>
<div class='lg-row'>故獲神通力　眾生靡不見</div>
</div></div>
<div class='div-commentary'><p style="margin-left:1em">【疏】後四舉德釋成中二。前二舉因顯用。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>遊行十方界　如空無所礙　一身無量身　其相不可得　佛功德無邊　云何可測知</div>
<div class='lg-row'>無住亦無去　普入於法界</div>
</div></div>
<div class='div-commentary'><p style="margin-left:1em">【疏】後二辨果用深廣。於中一體用自在。上半不去徧至。下半卷舒相盡。謂一身即多．則一相不可得。多即是一．則多相不可得。是故恒一恒多。恒非一多。由此自在。一塵內身．無不周於十方。徧十方身．並潛一身之內。皆悉圓徧。非分徧。故難思議也。後一深廣相成。上半牒廣辨深。下半釋深顯廣。謂不住故．無處不至。不去故．不離本位。此釋深也。塵毛等處無不普入．廣無邊也。</p>
<p style="margin-left:1em">○第二慧林菩薩。</p>
</div>
<div class='div-orig'><p>爾時慧林菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】上明功德。此辨智慧。悟此除冥難遇之慧。故名慧林。偈中歎此。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>世間大導師　離垢無上尊　不可思議劫　難可得值遇</div>
</p></div>
<div class='div-commentary'><p style="margin-left:1em">【疏】十頌分三。初一明佛難遇。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛放大光明　世間靡不見　為眾廣開演　饒益諸羣生　如來出世間　為世除癡冥</div>
<div class='lg-row'>如是世間燈　希有難可見</div>
</div></div>
<div class='div-commentary'><p style="margin-left:1em">【疏】次六別釋難遇。於中亦三。初二益廣難遇。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>已修施戒忍　精進及禪定　般若波羅蜜　以此照世間</div>
</p></div>
<div class='div-commentary'><p style="margin-left:1em">【疏】次一因圓難遇。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如來無與等　求比不可得　不了法真實　無有能得見　佛身及神通　自在難思議</div>
<div class='lg-row'>無去亦無來　說法度眾生　若有得見聞　清淨天人師　永出諸惡趣　捨離一切苦</div>
</div></div>
<div class='div-commentary'><p style="margin-left:1em">【疏】後三果深難遇。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無量無數劫　修習菩提行　不能知此義　不可得成佛　不可思議劫　供養無量佛</div>
<div class='lg-row'>若能知此義　功德超於彼　無量剎珍寶　滿中施於佛　不能知此義　終不成菩提</div>
</div></div>
<div class='div-commentary'><p style="margin-left:1em">【疏】三有三偈。校量顯勝。於中初一長時大行校量。次一長時供佛校量。後一勝物供佛校量。</p>
<p style="margin-left:1em">○第三勝林菩薩。</p>
</div>
<div class='div-orig'><p>爾時勝林菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】勝林。悟勝義甚深之法故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如孟夏月　空淨無雲曀　赫日揚光暉　十方靡不充　其光無限量　無有能測知</div>
<div class='lg-row'>有目斯尚然　何況盲冥者　諸佛亦如是　功德無邊際　不可思議劫　莫能分別知</div>
</div></div>
<div class='div-commentary'><p style="margin-left:1em">【疏】偈歎深廣無涯之德。十頌分二。初三明佛德廣博。後七顯法體甚深。橫豎互顯。前中初二喻況。後一法合。喻言孟夏月者。取意譯也。梵本敵對。翻云後熱月。西域如來聖教．一歲立為三際。謂熱．雨．寒。西域記云。從正月十六日．至五月十五日為熱時。則後熱月言．兼得此方孟夏後半。餘之二際．各有四月。準釋可知。赫日之言．但取陽光時長。難窮其際耳。彼方或為四時。與此名同。但以正月黑半為首耳。</p>
<p style="margin-left:1em">○後七中。令於依他．修三無性觀。以餘之二性．不離依他故。由於二性．成依他故。謂圓成是依他體性。徧計但橫執依他。又迷真似現故。即依三性．說三無性。三性尚一．豈有三無。三無但是即有之無。三性但是即無之有。有無不二．為一實性。有無形奪．性亦非性。故於依他中．具修諸觀。<span class='note-inline'>(【鈔】謂圓成即是依他之體。故觀依他．必觀其體。離依他性．無可橫執。故徧計性．亦約依他。又迷真似現者。此之一句．具足三性。迷即徧計。真即圓成。似即依他。前意明二不離依他。此義明二能成依他。故但觀依他．已具三性。即依三性下。二明三無性不離三性。全是唯識偈文。具足應云。即依此三性。立彼三無性。初則相無性。次無自然性。後由遠離前。所執我法性。則三無性依三性有。三性尚一下。三明融通。謂三性是有．尚猶是一。三無無相．豈定有三。故收三性．但是一有。三無但是一無。離有無無。故有無不二。初句約顯。後有無形奪下。約遮。餘義．玄中已具其相。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸法無來處　亦無能作者　無有所從生　不可得分別　一切法無來　是故無有生</div>
<div class='lg-row'>以生無有故　滅亦不可得　一切法無生　亦復無有滅　若能如是解　斯人見如來</div>
</div></div>
<div class='div-commentary'><p style="margin-left:1em">【疏】文即分三。初三作生無自性性觀。次二兼修勝義無自性性觀。後二修相無自性性觀。<span class='note-inline'>(【鈔】初三作生無自性性觀者。即第二依他上無性也。即唯識云。次無自然性。然三無性名．須彌偈品文中已有。今復略釋。謂法從緣。無自然生性故。上生自性．即是所無。下一性字．是無性性。謂無自然生之自性為其性故。勝義無自性性者。即第三無性。勝義自性．即是所無。下一性字．義同於前。顯無彼勝義之性為其性故。勝義即是圓成。圓成即是真如。故唯識云。此諸法勝義。亦即是真如。常如其性故。即唯識實性。相無自性性者。即第一無性。謂徧計之相亦不可得。如繩上蛇。下一性字．是第一性。以相無自性而為其性故。)</span>今初即分為三。初偈正觀無生。初句果空。謂緣生果法．非先有體。從世性．微塵．及未來藏．因緣．心識中來。若有來處．即先已有。如鳥來棲樹。何得言生。次句因空。既無有果對何說因。又世性等。亦是妄計。因緣有故。次句雙遣。所從是因。所生是果。又初句不自生。次句不他生。次句不共生。又初句非先有而生。次句非先無而生。次句非半有半無。三義各以末句．息妄成觀。<span class='note-inline'>(初句果空等者。即中論先有先無門觀也。然亦名奪破。於中先奪破其所計先有。總舉諸宗。世性．微塵．即是外道。及未來藏．即一切有部。因緣。通大小乘。約相。心識．即唯識唯心所現。若執定有。皆為所遺。若有來處下。縱破。鳥來棲樹。即中論青目釋無來文。謂先有鳥而來就樹。可名為來。今從無之有曰生。曾何先有。次句因空者。即經亦無能作者。能作是因。因即我也。亦即牒辭。從既無有果下。破也。即相待門破。可知。又世性等．亦是妄計。因緣有故者。亦因緣門。因緣無性故。亦無體門。但有妄計．無實體故。又初句不自生等者。上之四句．各別門破。今通用因緣門．以四開破。略無無因。中觀論云。諸法不自生。亦不從他生。不共不無因。是故知無生。而雜集論二門釋之。一云不自生者。謂一切法非自所作。彼未生時．無自性故。不從他生者。謂彼法緣．非作者故。不從共生者。謂即由此二種因故非。不自作他作故。不無因生者。謂緣望眾生．有功能故。二又因緣互奪釋云。自種有故。不從他等。次後當釋。又初句非先有下。前來唯初句用先有門。今通三句。皆用先有先無門。中論因緣品云。果先於緣中。有無俱不可。先無為誰緣。先有何用緣。影公云。因中先有。則境界在六根。因中先無。則因同非因。因同非因。則可鑽水出火。境界在六根。則可湯中求冰。若亦有亦無。則具上二過。其第四句．乃非此門。故中論云。若果非有生。亦復非無生。亦非有無生。何得言有緣。)</span>次偈以無生釋無滅。略有三義。一無生可滅故。二無待對故。三例生從緣故。後偈觀成利益。經云。無生即是佛。故論云。若見因緣法。則為能見佛。依他因緣。即無生故。<span class='note-inline'>(經云等者。正是大品。法尚答常啼云。諸法如．即是佛。諸法無生．即是佛等。下句既云。斯人見如來。即無生是佛義耳。須彌偈讚品。一切慧菩薩云。一切法無生。一切法無滅。若能如是解。諸佛常現前。故論云等者。即中論四諦品末云。是故經中說。若見因緣法。則為能見佛。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸法無生故　自性無所有　如是分別知　此人達深義　以法無性故　無有能了知</div>
<div class='lg-row'>如是解於法　究竟無所解</div>
</div></div>
<div class='div-commentary'><p style="margin-left:1em">【疏】次二偈。約依他。兼修勝義無自性性觀中。前偈遣所觀。上半辨觀。下半明益。各含二義。故致兼言。一者成前。謂非唯能相之生．生即無生。所生法體．從緣無性。即無所有。此顯依他無性．是圓成性。益云深者。即事而真故。二云無生真性．亦無所有。即彼勝義無自性性。益云深者。真性不立故。<span class='note-inline'>(【鈔】各含二義者。釋上兼修之言。而云各者。正取上半觀相．下半觀益為各。二義．即依他圓成．如下疏列。而下遣能．亦含依圓。故此各言．兼於能所。方順二偈兼修之言。一者成前下。別示二義之相。此即依他中義也。先明觀相。由前偈遣能相。四相略舉生滅。已含住異。此偈遣所相。色心法體．由四相相．成其有為。當法緣生．故無自性。觀益可知。二云無生下。即兼修勝義無性義也。)</span>後偈遣能觀。然有二義。一成前所觀。謂以無性故。無有能了。如無有人。能了龜毛長短大小。知無所了。是究竟了。二是正遣能了。既無所了。亦無能了。能所兩亡。為究竟解。<span class='note-inline'>(後偈遣能觀者。然此疏中二義。亦通前依圓。前義依他圓成．俱無所了。後義依圓．皆無能了。皆由即性．即無性故。故疏結云。能所雙亡。即正結上二義也。亦通結上二偈能所。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>所說有生者　以現諸國土　能知國土性　其心不迷惑　世間國土性　觀察悉如實</div>
<div class='lg-row'>若能於此知　善說一切義</div>
</div></div>
<div class='div-commentary'><p style="margin-left:1em">【疏】後二偈明相無自性性觀中。初偈正明。後偈總結。前中上半顯執。不了國等依他。謂為現見。妄計為生。故晉經云。所言有生者。當知由所生。下半明觀。若知無性。則離徧計故。後偈總結。稱於事理之實．以觀世等。故善說也。<span class='note-inline'>(【鈔】不了國等者。而言等者。國即共業緣生。以後偈總結云。世間國土性。世間之言．通有情世間。故致等言。言謂為現見者。以中論內小乘被破。皆悉救云。世間現見故。意云。不合與世間相違。又佛言。世智說有。我亦說有。世智說無。我亦說無。今現見有國等諸法。豈得言無。故引晉經云。當知由所生。所生即現。故見國等。)</span></p>
<p style="margin-left:1em">○第四無畏林菩薩。</p>
</div>
<div class='div-orig'><p>爾時無畏林菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】以信樂力．聞深不畏．名無畏林。偈歎信向益深德故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來廣大身　究竟於法界　不離於此座　而徧一切處</div>
</p></div>
<div class='div-commentary'><p style="margin-left:1em">【疏】十頌分二。初一所信之境。謂法身體即法界。智身證極法界。致令應用之身．不動而徧。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若聞如是法　恭敬信樂者　永離三惡道　一切諸苦難</div>
</p></div>
<div class='div-commentary'><p style="margin-left:1em">【疏】後九聞信之益。分五。初一聞信離惡。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>設往諸世界　無量不可數　專心欲聽聞　如來自在力　如是諸佛法　是無上菩提</div>
<div class='lg-row'>假使欲暫聞　無有能得者</div>
</div></div>
<div class='div-commentary'><p style="margin-left:1em">【疏】次二辨其難聞。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有於過去　信如是佛法　已成兩足尊　而作世間燈　若有當得聞　如來自在力</div>
<div class='lg-row'>聞已能生信　彼亦當成佛　若有於現在　能信此佛法　亦當成正覺　說法無所畏</div>
</div></div>
<div class='div-commentary'><p style="margin-left:1em">【疏】次三明聞信成佛。將過去已成．證現未當成。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>無量無數劫　此法甚難值　若有得聞者　當知本願力</div>
</p></div>
<div class='div-commentary'><p style="margin-left:1em">【疏】四有一偈。明聞必有由。勵物起願。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>若有能受持　如是諸佛法　持已廣宣說　此人當成佛　況復勤精進　堅固心不捨</div>
<div class='lg-row'>當知如是人　決定成菩提</div>
</div></div>
<div class='div-commentary'><p style="margin-left:1em">【疏】五有二頌。顯起行益。</p>
<p style="margin-left:1em">○第五慚愧林菩薩。</p>
</div>
<div class='div-orig'><p>爾時慚愧林菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】拒妄崇真。拒迷崇智。名為慚愧。故偈讚如來大智勝益。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若人得聞是　希有自在法　能生歡喜心　疾除疑惑網</div>
</p></div>
<div class='div-commentary'><p style="margin-left:1em">【疏】十頌分三。初三法說難思。次六以喻並決。後一結德歸佛。今初。初偈明聞生勝益。令物希聞。自在法者。即佛智也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切知見人　自說如是言　如來無不知　是故難思議</div>
</p></div>
<div class='div-commentary'><p style="margin-left:1em">【疏】次偈佛窮種智。故上位難思。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>無有從無智　而生於智慧　世間常暗冥　是故無能生</div>
</p></div>
<div class='div-commentary'><p style="margin-left:1em">【疏】後偈顯智從生。此文反顯。然有二意。一者成前。謂欲生智慧。當於佛求。佛無不知故。不應求之於凡。凡暗冥故。猶搴芙蓉．必於深水。而於木末。安可得耶。二者成後。智從熏習自種而生。不從煩惱無智所生。是故下言。二心不同時。屬自愚智故。故應慎所習也。<span class='note-inline'>(【鈔】二者成後有二。先正釋。謂由本有無漏種子．與多聞熏習和合．而生無漏智故。依唯識論。本有新熏．三師異說。第一清目等師。唯立本有。故論云。有義。一切種子．皆悉性有。不從熏生。由熏習力．但可增長。第二難陀。唯立新熏。故論云。有義。種子皆熏故生。所熏能熏．俱無始有。故諸種子．無始成就。第三護法正義。論云。有義。種子各有二類。一者本有。二者始起。乃至云。由此應信凡諸有情無始時來．有無漏種。不由熏習。法爾成就。又云。其聞熏習．非唯有漏。聞正法時．亦熏本有無漏種子．令漸增盛。展轉乃至生出世心。)</span>若爾。何以經言。煩惱泥中．有佛法耶。此說在纏如來藏故。然此大智．從藏德生。非從迷起。若爾。煩惱即菩提。復云何通。約體性故。從所迷故。如波與濕。然實義者。真妄愚智．若約相成．二門峙立。若約相奪．二相寂然。雙照二門．非即非離。若說一者。離之令異。如此章中。若云異者。合之令同。如後章是。善須得意。勿滯於言。<span class='note-inline'>(然實義者下。第二會實義。通會兩章．方顯中道。正通煩惱即菩提難。是顯真妄交徹之義。雖說三門．義含四句。謂初二門峙立。依理成事．則唯妄非真。事能顯理．則唯真非妄。故各峙立。若說一者下。明此兩章．正為破病。若據菩薩。二皆會中。又此章．則二門峙立。後章．則二相寂然。故合此二。非即非離。言若說一者．則離之令異者。謂有問言。萬法即真。一如無異。故妄即真．有何過耶。答。略有三過。一能依即是所依。謂依真有妄．如依水有波。今妄即是真．便無能依。以無能依．亦失所依。二則亦失真妄。以妄即真．故無妄。無妄對何說真。三者亦失真假二門．若別．則三義俱成。如金與嚴具．波之與水．動濕體相．二俱不同．能依所依．各有三義．皆不雜亂。若云異者．合之令同者。下章云。如金與金色。其性無差別等。)</span>若準晉經云。非從智慧生。亦非無智生。了達一切法。滅除世間暗。則顯智體．絕於愚智。不稱實了．則名無智。此偈雙明性相。後喻但顯二相不同．</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如色及非色　此二不為一　智無智亦然　其體各殊異　如相與無相　生死及涅槃</div>
<div class='lg-row'>分別各不同　智無智如是　世界始成立　無有敗壞相　智無智亦然　二相非一時</div>
<div class='lg-row'>如菩薩初心　不與後心俱　智無智亦然　二心不同時　譬如諸識身　各各無和合</div>
<div class='lg-row'>智無智如是　究竟無和合</div>
</div></div>
<div class='div-commentary'><p style="margin-left:1em">【疏】二以喻並決中二。先五明二性相違。後一辨功能不等。今初。唯第二偈．三句是喻。餘偈．喻合各有半偈。一約色非色者。非色謂心。緣慮質礙．體性不同故。二中有二喻。相無相者。理事相反。生死涅槃．真妄相反。雖同一體．分別義門．不相是故。三成之與壞．約相別故。四初心後心．時不同故。五諸識身．所用別故。緣會不同故。眼無耳用。又此眼識．不合餘根。識身同識．尚不相合。愚智性異．安得相生。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如阿伽陀藥　能滅一切毒　有智亦如是　能滅於無智</div>
</p></div>
<div class='div-commentary'><p style="margin-left:1em">【疏】二功能不等者。非唯二性各別。然智能滅愚。愚不滅智。藥能去毒。毒不去藥。亦猶明能滅暗。暗不滅明。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來無有上　亦無與等者　一切無能比　是故難值遇</div>
</p></div>
<div class='div-commentary'><p style="margin-left:1em">【疏】三一偈。結歸如來。逈出世表。故難值遇。</p>
<p style="margin-left:1em">○第六精進林菩薩。</p>
</div>
<div class='div-orig'><p>爾時精進林菩薩。承佛威力。普觀十方而說頌言。</p>
</div>
<div class='div-commentary'><p style="margin-left:1em">【疏】勤觀理事。同無差別。離身心相。故名精進。十頌總相顯佛此德。前即無差之差。此乃差之無差。二章相接．顯非即離。亦互相成。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸法無差別　無有能知者　唯佛與佛知　智慧究竟故</div>
</p></div>
<div class='div-commentary'><p style="margin-left:1em">【疏】十頌分二。初一約法雙標。後九就喻雙釋。今初也。初句標其所知。五類之法．皆無有差。次句揀非餘境。下半唯佛究盡。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如金與金色　其性無差別　法非法亦然　體性無有異</div>
</p></div>
<div class='div-commentary'><p style="margin-left:1em">【疏】後九釋中。前五釋所知。後四釋能知。前中初四正釋。後一遣疑。前中皆上半喻。下半法。無差所由．在於末句。一體色無別喻。此喻為總。喻雖是一。法合有二。該橫豎故。<span class='note-inline'>(【鈔】此喻為總者。法非法言。該通性相。及諸法故。)</span>豎約理事交徹。法者．事也。非法．理也。色即空故。亦可法．真法也。非法．妄法也。取文雖異。義旨乃同。謂如金之黃色。與金體斤兩。性無差別。隨取互收。合中金是所依。喻其真法。色是能依。喻妄非法。以妄無體。攬真而起。則真無不隱。唯妄現也。以真體實。妄無不盡。唯真現也。是則無體之妄．不異體實之真。故云無有異也。亦同密嚴。如金與指環。展轉無差別。橫者。異法相望。法者。可軌之法也。非法者。不可軌之法也。又法謂有法。非法謂無。故中論釋法不生非法云。有不生無故。體性無異者。謂同如故。<span class='note-inline'>(橫者異法相望者。即一切差別法．無差別也。法即是善法。非法即惡法。故百論取般若意云。福尚捨。何況罪。以金剛云。法尚應捨。何況非法。故以非法而名為罪。又法謂有法者。亦是橫論有無相對。故中論下。引論證成。無法為非法也。)</span>然前義正順於喻。後義乃順標中諸法之言。要由初義．性相無差。方得顯於後義．事事無差。若但用後義。未顯相全同性。那得顯於事事同於一性。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生非眾生　二俱無真實　如是諸法性　實義俱非有</div>
</p></div>
<div class='div-commentary'><p style="margin-left:1em">【疏】第二偈．假名不實喻。以真奪俗。是故無差。攬緣成眾生。即虛非眾生。所遣既無。能遣安有。故俱無實。以喻諸法皆無實義。並從緣故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如未來世　無有過去相　諸法亦如是　無有一切相</div>
</p></div>
<div class='div-commentary'><p style="margin-left:1em">【疏】三三世互無喻。喻無相故無別。謂若未來有過去者。應名過去。何名未來。故知定無過現之相。文舉一隅。應反餘二。諸法無相．如彼互無。此以差別喻無差別。<span class='note-inline'>(【鈔】文舉一隅應反餘二者。應明現在無過未。過去無現未等。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如生滅相　種種皆非實　諸法亦復然　自性無所有</div>
</p></div>
<div class='div-commentary'><p style="margin-left:1em">【疏】四四相非實喻。喻無性故無差別。生等四相離所相法．無別自性。一切諸法離所依理．無別自性。此以相無。喻於性無。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>涅槃不可取　說時有二種　諸法亦復然　分別有殊異</div>
</p></div>
<div class='div-commentary'><p style="margin-left:1em">【疏】後遣疑者。疑云。若都無別。云何見有性相等殊。故此釋云。亦如涅槃。體離有無。百非斯絕。而強立名字。曰餘無餘。諸法亦然。真俗並虛。分別成異。若離分別．則無一切境界之相。<span class='note-inline'>(【鈔】真俗並虛等者。故肇公云。涅槃蓋是鏡像之所歸。絕稱之幽宅也。豈可以有無標榜。故有餘無餘．乃出處之異號。應物之假名耳。若離分別者。即起信論。一切境界．唯依妄念而有差別。次云。若離心念。則無一切境界之相。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如依所數物　而有於能數　彼性無所有　如是了知法</div>
</p></div>
<div class='div-commentary'><p style="margin-left:1em">【疏】第二四偈喻能知者。皆展轉遣疑。初偈疑云。既有分別．則有能知。故釋云。離所數物．無能數數。既所知無性．何有能知。無知之知．是真了法。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如算數法　增一至無量　數法無體性　智慧故差別</div>
</p></div>
<div class='div-commentary'><p style="margin-left:1em">【疏】次復疑云。若依向喻。能數喻能知。能知雖無。所知猶有。故復用能數法．以喻所知。智慧差別．以喻能知。反覆相遣。顯無差理。謂一上加一．名之為二。乃至百千。皆是諸一。由能數智．作百千解。故晉譯中第三句云。皆悉是本數。今譯明一多相待．故無體性。喻彼妄想．於無性中計為有無耳。<span class='note-inline'>(【鈔】反覆相遣者。謂以所知遣能知。復以能知遣所知耳。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>譬如諸世間　劫燒有終盡　虛空無損敗　佛智亦如是</div>
</p></div>
<div class='div-commentary'><p style="margin-left:1em">【疏】次又疑云。都無能所。何名佛智。故釋云。能所雙亡。佛智斯顯。故所知妄法．如世成壞。能知真智．湛若虛空。尚不初成。況當有敗。如出現品。又權智照俗．同世成壞。權即是實．如不離空<span class='note-inline'>(【鈔】況當有敗者。經云。譬如世界有成壞。而其虛空不增減。一切諸佛成菩提。成與不成無差別。是也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如十方眾生　各取虛空相　諸佛亦如是　世間妄分別</div>
</p></div>
<div class='div-commentary'><p style="margin-left:1em">【疏】末偈疑云。佛智既等。應用何殊。釋云。隨心妄取．佛無異相。又謂常無常。如各取空。佛智雙非。如空無別。</p>
</div>
<p class='juan'>大方廣佛華嚴經疏論纂要卷第三十七</p></div>
</div><!-- end of div[@id='body'] -->
</body></html>