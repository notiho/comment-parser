<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu39' />
<p class='juan'>大方廣佛華嚴經疏論纂要卷第十五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu40' />
<div class='div-orig'><p class="head1">世界成就品第四</p>
</div>
<div class='div-commentary'><p style="margin-left:1em">○四門中初來意。</p>
<p style="margin-left:1em">【疏】來意者。前說緣既具。此下正陳所說。總明果相。答法界安立海問。故此品來。<span class='note-inline'>(【鈔】初來意者。疏文有二。初總明分來。對前二品以為說緣。生下三品為正所說。總明果相下。二別明品來。此句對下華藏為別。別明本師之所嚴淨。故指此品以為總。明諸佛果相。)</span></p>
<p style="margin-left:1em">○二釋名。</p>
<p style="margin-left:1em">【疏】釋名者。世謂三世。墮去來今故。界謂方分。有彼此故。又世謂隱覆。界亦分齊。謂諸有為可破壞世．即隱覆無為不可壞法。從真性起同無為法．即隱覆有為可破壞世。各不相雜．是其分齊。是故感娑婆者．對華藏而見娑婆。感華藏者．對娑婆而見華藏。成就者．即能成之緣。謂十緣等。能所合目。若以世界之成就．即依主釋也。準梵本中云。世界海成就。下文辨海。譯人略也。意云。佛果依正．聞修方起。眾生業報．本自有之。故但標世界耳。<span class='note-inline'>(【鈔】世界有其二釋。一以破壞釋世。二以隱覆釋世。若唯前解。令華藏剎是可破壞。今為此釋。令華藏剎．從無為起。同於真極．不可破壞。故感娑婆下。雙出不雜隱覆之義。言成就下。二釋成就二字。能成之緣．通因及果。起具因緣．此一是因。體性依住等是果故。總具十門．世界成立。意云佛果下。出無海意。以剎海莊嚴．是佛修起。直語世界。眾生業成．無始有之。故但云世界。雖為譯家出理。實則海言切要。)</span></p>
<p style="margin-left:1em">○三宗趣。</p>
<p style="margin-left:1em">【疏】宗趣者。標列無邊勝德。廣釋所知世界海為宗。然其意趣．乃有多種。一令諸菩薩發大信解悟入為趣。謂令知佛及菩薩大悲行海．廣覆無盡眾生界。倣而行故。世界無邊悉嚴淨故。眾生無邊悉化度故。剎由心異。當淨自心及他心故。世界重重。無盡無盡。以大行願．悉充滿故。佛界生界．非一非異。能正了知．成大智故。未能了者熏成種故。皆意趣也。亦為顯此深意。故此品來。故下頌云。離諸諂誑心清淨。常樂慈悲性歡喜。志欲廣大深信人。彼聞此法生欣悅。若不聞此無邊無盡無二之境．滯於權小。普賢行願．何由可成。故普賢自說。為令眾生等文。皆是此品之意趣也。</p>
<p style="margin-left:1em">【論】今釋此品．略作三門分別。一釋品名目。二釋品來意。三隨文釋義。一釋品名目者。為明世界海依住形相苦樂淨穢．皆是眾生自業果報之所莊嚴。不從他有。佛菩薩世界海。依大願力。依自體清淨法性力。依諸波羅蜜諸行海等自體清淨力。依為度眾生大慈悲智力。以不思議變化力之所成就。故名世界成就品。二釋品來意者。此品所來．大意有五。一答前世主三十七問佛海眾生海波羅蜜海等。此品示業果報．示法果報．答前所問故。明向前是佛光明神力答。此品示其佛行海．眼耳鼻舌波羅蜜海．徧法界海。眾生業行海故。三十七問．一時總答。令大眾海悟佛所行。入普賢菩薩所行也。故號佛華嚴經。二令諸現在未來始發菩提心者。識佛所行．及菩薩行海．佛菩薩大慈悲海。能普徧法界海．眾生行業海．而利益之。令到究竟岸故。既見是已．而倣傚之。學佛行故。令始發心者。悲智圓滿．行解不錯謬故。三令始發心菩薩。知眾生業報同異差別．由心造故。四令始發心者。知眾生界廣大．等法界虛空界。如影相入．重重無盡．依住各別。佛菩薩行悉充滿故。五令始發心菩薩。知諸佛菩薩境界海．眾生境界．一異不可得故。隨眾生自業轉變．剎海轉變故。隨自業成壞．剎海成壞故。以眾因緣故．此品須來。發初蒙故。若無此品。初心菩薩．云何知其如來攝生．如來行門。及以眾行業世界廣狹之相。若不知者。依何發心。乘佛大悲普濟．願行廣度。以是義故。如下頌云。離諸諂誑心清淨。常樂慈悲性歡喜。志欲廣大深信人。彼聞此法生欣悅。安住普賢諸願地。修行菩薩清淨道。觀察法界如虛空。此乃能知佛行處。若不說眾生界．法界．佛界．菩薩境界．虛空界．無二無盡．如影重重依住者。所有發心者。設不入二乘道。修菩薩行。但得權教菩薩。心常染淨。而有限礙。不入佛境界故。有自佛他佛．及以國剎分劑．有往來所依處故。如三乘中所說。淨土在於他方。菩薩願生其中是也。說此品者。意欲令初發菩提心者。知眾生境界諸佛境界廣大之相．重重無礙無盡之相。佛及菩薩願行．含覆利益．纖塵無遺故。此品須來。三隨文釋義者。此之一品．有十一段經文。從初一段長行．一段偈頌。是此品中序分。後十段長行．及十段偈頌。是正說。乃至華藏世界海．總通此品．為世界成就品。總為正說分。</p>
<p style="margin-left:1em">○四釋文者。三品正陳法海。於中分二。初二品明果。後一品辨因。然有二意。一約兼明。則前二品．通答前三十句果問。後一品．答前十句因問。說因為欲成果。從多而說。分名舉果。二將前二品望前品末三問。通答依正。若望下廣文。正明於依。旁顯於正。留其正報．後分廣故。於中初品．通辨諸佛及諸眾生所有剎海。後品別明本師之所嚴淨。又此品明成剎之緣。後品別辨果相故。此品答安立之問。其中雖明形等。亦是緣故。今初分二。先總標綱要．即為本分。後正陳本義．即是說分。前中亦二。先承力徧觀。後牒問許說。今初。﹂</p>
</div>
<div class='div-orig'><p>爾時普賢菩薩摩訶薩以佛神力。徧觀察一切世界海。一切眾生海。一切諸佛海。一切法界海。一切眾生業海。一切眾生根欲海。一切諸佛法輪海。一切三世海。一切如來願力海。一切如來神變海。</p>
</div>
<div class='div-commentary'><p style="margin-left:1em">【疏】上入三昧．內契其源。今云徧觀．外審其相。十海之義。已如問釋。但小不次耳。但觀於十。已含餘三十。佛海之中．具身等故。大願之中．含因等故。<span class='note-inline'>(【鈔】但觀於十下。通難。難云。問有四十。何唯觀十。故答意云。十海為總。<span class='corr'>已</span>含所餘三十別問。佛海之中者。是佛必有六根三業．為體相炳著之十。必有德用圓備．謂佛地等。故具二十。大願海中．<span class='corr'>已</span>攝因中發趣等十。故四十無遺。)</span></p>
<p style="margin-left:1em">○第二牒問許說。於中分四。一牒問略歎。二許說分齊。三所說成益。四讚勝誡聽。今初。</p>
</div>
<div class='div-orig'><p>如是觀察已。普告一切道場眾海諸菩薩言。佛子。諸佛世尊．知一切世界海成壞清淨智不可思議。知一切眾生業海智不可思議。知一切法界安立海智不可思議。說一切無邊佛海智不可思議。入一切欲解根海智不可思議。一念普知一切三世智不可思議。顯示一切如來無量願海智不可思議。示現一切佛神變海智不可思議。轉法輪智不可思議。建立演說海不可思議。</p>
</div>
<div class='div-commentary'><p style="margin-left:1em">【疏】先結前生後。後佛子下。正牒稱歎。即從後向前。牒上果問三十句也。初十句．牒上世界海等十問。觀乃觀海。歎乃歎智者。智之與海．反覆相成。謂前自智觀海．微細難知。知唯佛智．方能究盡。海難思故．佛智難思。佛智難思故．海為深廣。若爾。何不說智。而但說海。智離海境．安知其相。又表唯所證知。故但說海。十智望海。與問開合小異。名或小差。謂一中。前問及觀．但云世界海。今加成壞。望前與智中．亦有成壞之言。此乃廣略之異耳。言清淨智者。離所知障。決斷分明故。初句貫下。置清淨言。餘皆略也。然皆以多故。廣故。深故。細故。重叠難知．逈超言念。皆云不思議也。二知眾生業海者。眾生即報類差別。業即善惡等殊。從此別義．觀中開為二句。而因果雖殊。同是所化眾生。故此及問．并與智中．並合為一。三即世界都稱。或化眾生法。謂安立施設．方便軌則等也。四能化諸佛。數量無邊。五即所化根欲差別難知。而問中合在後之五海。五海皆須知根欲故。六即所應之時。前就所觀。但云三世。今就佛智。故云一念能知。其問及與智．皆云佛解脫海者。以一念普知三世．是佛不思議解脫故。七稱性大願．為現身說法徧化之因故。前問是名號海．及壽量海。與智之中．名普入法界一切世界海智。皆由願力故也。八應機作用．神變無方。九轉稱性大法輪海。若據問中．攝法輪海在演說中。若約向觀．攝演說海在法輪中。今此開二。演說第十。謂隨方施設言音差別．及法輪隨機故。與智中．亦開。名佛音聲智。</p>
</div>
<div class='div-orig'><p>清淨佛身不可思議。無邊色相海普照明不可思議。相及隨好皆清淨不可思議。無邊色相光明輪海具足清淨不可思議。種種色相光明雲海不可思議。殊勝寶燄海不可思議。成就言音海不可思議。示現三種自在海調伏成熟一切眾生不可思議。勇猛調伏諸眾生海無空過者不可思議。</p>
</div>
<div class='div-commentary'><p style="margin-left:1em">【疏】第二九句。牒上六根三業十問。向十約智．明不思議。此下直就法體．為不思議。又望問．開合影略。顯無盡故。以總收別．但廣身光等。一應機之身．修短難測。二現金銀等．色類無邊。三十蓮華藏剎塵數相。好過於此。四圓光大小．隨機無盡。五隨緣放光．色類非一。六常光如燄．具眾寶色。七圓音無盡。深廣難測。八三輪攝化。謂神通等。九調令成益。得果不空。然其調伏．曲有三種。一者始終軟語。應將攝者而將攝故。二者始終粗語。應折伏者而折伏故。三者有時軟語。有時粗語。應成熟者而成熟故。由具此三．故無空過。<span class='note-inline'>(【鈔】以總收別者。以三業之總．攝六根之別。言但廣身光等者。等取前光明及音聲智慧。二光為身。音聲屬口。智慧是意。今文並具。故致等言。即開三業而為十耳。)</span></p>
</div>
<div class='div-orig'><p>安住佛地不可思議。入如來境界不可思議。威力護持不可思議。觀察一切佛智所行不可思議。諸力圓滿無能摧伏不可思議。無畏功德無能過者不可思議。住無差別三昧不可思議。神通變化不可思議。清淨自在智不可思議。一切佛法無能毀壞不可思議。</p>
</div>
<div class='div-commentary'><p style="margin-left:1em">【疏】第三十句。牒上最初德用圓備十問。前問中略無變化及自在二句。以攝在無能攝取句中。義如前會。亦以前文十海有故。神變屬身。自在屬智。餘並可知。</p>
<p style="margin-left:1em">○第二許說分齊。</p>
</div>
<div class='div-orig'><p>如是等一切法。我當承佛神力．及一切如來威神力故。具足宣說。</p>
</div>
<div class='div-commentary'><p style="margin-left:1em">【疏】謂具足說故。承佛力者。當會佛也。若言具者。何以下文．唯說安立．及世界海耶。經來不盡故。又雖說二。世界海．亦已通具三十句問。<span class='note-inline'>(【鈔】若言具者下。問也。答有二意。一經來未盡。約顯現答。遮那品末．無有結束故。若經具來。應更答餘三十八問。)</span>謂界必有生而依住故。有佛現故。安立異故。行業感故。餘可意求。<span class='note-inline'>(謂界必有生下。二出所兼之相。略出三海。謂一眾生。二佛。三行業。及能兼二。<span class='corr'>已</span>有五海。言餘可意求者。即餘五海等。謂一有生。必有根欲為一。有佛必由願力為二。必有神變普周為三。必轉法益生為四。必有作用解脫為五。則十海具矣。具海既爾。具餘例然。此依別答四十問說。若約十海為總。此但答二。下別答八。<span class='corr'>已</span>如現相品明。則十海之中。兼餘三十。)</span></p>
<p style="margin-left:1em">○第三說所成益。</p>
</div>
<div class='div-orig'><p>為令眾生入佛智慧海故。為令一切菩薩於佛功德海中得安住故。為令一切世界海一切佛自在所莊嚴故。為令一切劫海中如來種性恆不斷故。為令於一切世界海中顯示諸法真實性故。為令隨一切眾生無量解海而演說故。為令隨一切眾生諸根海方便令生諸佛法故。為令隨一切眾生樂欲海摧破一切障礙山故。為令隨一切眾生心行海令淨修治出要道故。為令一切菩薩安住普賢願海中故。</p>
</div>
<div class='div-commentary'><p style="margin-left:1em">【疏】十句攝為五對。一證智成福對。二嚴剎紹種對。亦即時處對。三顯義演教對。四生善滅惡對。五淨業普願對。文並可知。此亦通為一經教起之所因也。此十亦對前十海十智。恐繁不會。</p>
<p style="margin-left:1em">○第四讚勝勸聽二。初長行辨意。後偈頌正顯。今初。</p>
</div>
<div class='div-orig'><p>是時普賢菩薩。復欲令無量道場眾海生歡喜故。令於一切法增長愛樂故。令生廣大真實信解海故。令淨治普門法界藏身故。令安立普賢願海故。令淨治入三世平等智眼故。令增長普照一切世間藏大慧海故。令生陀羅尼力持一切法輪故。令於一切道場中盡佛境界悉開示故。令開闡一切如來法門故。令增長法界廣大甚深一切智性故。即說頌言。</p>
</div>
<div class='div-commentary'><p style="margin-left:1em">【疏】文十一句。初一總標。謂令聞法．必生喜故。餘十別顯喜義。亦為五對。初二樂法生信對。二證性立願對。三了真入俗對。四持法示佛對。五開法增智對。如文並顯。</p>
<p style="margin-left:1em">○二偈頌正顯。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智慧甚深功德海　普現十方無量國　隨諸眾生所應見　光明徧照轉法輪　十方剎海叵思議</div>
<div class='lg-row'>佛無量劫皆嚴淨　為化眾生使成熟　出興一切諸國土　佛境甚深難可思　普示眾生令得入</div>
<div class='lg-row'>其心樂小著諸有　不能通達佛所悟　若有淨信堅固心　常得親近善知識　一切諸佛與其力</div>
<div class='lg-row'>此乃能入如來智　離諸諂誑心清淨　常樂慈悲性歡喜　志欲廣大深信人　彼聞此法生欣悅</div>
<div class='lg-row'>安住普賢諸願地　修行菩薩清淨道　觀察法界如虛空　此乃能知佛行處　此諸菩薩獲善利</div>
<div class='lg-row'>見佛一切神通力　修餘道者莫能知　普賢行人方得悟　眾生廣大無有邊　如來一切皆護念</div>
<div class='lg-row'>轉正法輪靡不至　毗盧遮那境界力　一切剎土入我身　所住諸佛亦復然　汝應觀我諸毛孔</div>
<div class='lg-row'>我今示汝佛境界　普賢行願無邊際　我已修行得具足　普眼境界廣大身　是佛所行應諦聽</div>
</div></div>
<div class='div-commentary'><p style="margin-left:1em">【疏】十頌分二。初八讚。後二勸。前中亦二。初二明佛出現意。後六辨定法器。於中初一揀非器。次四示法器。後一結歸佛力。及後二勸。文並可知。然通此十偈．亦是牒問以讚。前長行總顯難思。此下略示難思之相。而三十句．間列不次。含義並足。欲委配釋。恐厭繁文。</p>
<p style="margin-left:1em">○第二正陳本義分中。分二。初結集生起。二普賢顯說。於三十句果問中。廣釋世界安立海問。餘並攝之。文分為二。初標舉章門。後依章別釋。今初。</p>
</div>
<div class='div-orig'><p>爾時普賢菩薩摩訶薩告諸大眾言。諸佛子。世界海有十種事。過去現在未來諸佛。已說。現說。當說。何者為十。所謂世界海起具因緣。世界海所依住。世界海形狀。世界海體性。世界海莊嚴。世界海清淨。世界海佛出興。世界海劫住。世界海劫轉變差別。世界海無差別門。諸佛子。略說世界海有此十事。若廣說者．與世界海微塵數等。過去現在未來諸佛．已說。現說。當說。</p>
</div>
<div class='div-commentary'><p style="margin-left:1em">【疏】分三。一立數顯同。先告佛子者。使時情注其耳目也。世界廣深．目之為海。謂積剎成種。積種成海。海無別體。世界都名。然事類廣多。略舉其十。以表無盡。三世同說．彰其要勝。又顯說決定．無改易也。二何者下。徵數列異。一明攬緣成立。二成已依住。三外狀區分。四內體差別。五寶等莊校。六垢穢不生。七佛出差殊。八劫住修短。九隨業改變。十包容必均。此十亦攝十八圓滿。後品當會。三諸佛子下。結略顯廣。言世界海塵者。智猶難測。言豈具陳。非證法雲．安受茲說。然上十事。於一一剎．多少不定。具緣一種。或一或二。或三或多。或成四句。謂一成一。一成一切等。清淨一種。或一或多。或亦無之。以有純穢剎故。其次七事。各各唯一。謂依空住者。非依光等故。餘準思之。其無差別．一切皆具。以約體性平等．佛力融攝．故說無差。所以染淨皆具也。</p>
<p style="margin-left:1em">○第二依章別釋者。十事不同．則為十段。一一皆有長行與偈。長行中各三。謂標。釋。結。今初起具因緣。</p>
</div>
<div class='div-orig'><p>諸佛子。略說以十種因緣故。一切世界海已成。現成。當成。何者為十。所謂如來神力故。法應如是故。一切眾生行業故。一切菩薩成一切智所得故。一切眾生及諸菩薩同集善根故。一切菩薩嚴淨國土願力故。一切菩薩成就不退行願故。一切菩薩清淨勝解自在故。一切如來善根所流．及一切諸佛成道時自在勢力故。普賢菩薩自在願力故。諸佛子。是為略說十種因緣。若廣說者。有世界海微塵數。</p>
</div>
<div class='div-commentary'><p style="margin-left:1em">【疏】標中略舉十種。通成三世一切佛剎。二何者下釋。然佛土之義。雖有多種．不出其三。一法性土。二受用土。三變化土。若開受用。有自有他。則成四土。統唯二種。謂淨及穢。或性及相。融而為一．有異餘宗。又此淨土。一質不成．淨穢虧盈。異質不成．一理齊平。有質不成．搜源則冥。無質不成．緣起萬形。故形奪圓融．無有障礙。土既不等。因緣亦殊。今文十中。初三通顯。次四別明。後三即融攝轉變。言初三者。一如來神力者。謂一切淨穢等土．皆是如來通慧力成。為物而取。擬將普應。佛應統之．皆稱佛土。故蓮華藏海．佛所嚴淨。而內含淨穢。然就佛言之。故無國而不淨也。既即穢而淨。故不思議。二法如是者。梵云達磨多。此云法爾。或曰法性。若是法性。即以本識如來藏身為所依持。恆頓變起外諸器界。若云法爾者。謂有問言。何以諸佛眾生起於剎土。答云。法應如是。不可致詰。若會此二。謂法應如是．藏識變起。三眾生業力者。業有善惡。國有淨穢。故淨名以萬行為因。又云。眾生之類．是菩薩佛土。謂法性雖一．隨業成異。佛隨異類．取土攝生。涅槃微善。觀經三心等。其類非一。上三．初因。二緣。三因。<span class='note-inline'>(【鈔】涅槃微善下。別引他經．成其初義。即二十一經。高貴德王菩薩品。琉瓈光菩薩．從不動世界而來。無畏菩薩問佛。此土眾生．當造何業。而得生彼不動世界。佛以偈答。廣列十善。一一皆生。言微善者。彼有偈云。若於佛法僧。供養一香燈。乃至獻一華。則生不動國。若為怖畏故。利養及福德。書是經一偈。則生不動國。造像若佛塔。猶如大拇指。常生歡喜心。則生不動國。是也。觀經三心者。有三種三心。第一佛為韋提希現淨土竟。韋提希願生求因。佛言。欲生彼國。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。如是三事．名為淨業。佛告阿難。及韋提希。汝今知不。此三種業．過去未來現在諸佛淨業正因。)</span>次四別明者。有因有緣。初一自受用土因。大圓鏡智之所成故。二變化土因。謂眾生菩薩共搆一緣。各隨行業來生其國。凡聖同居。三四二種．他受用土因。然初即初地已上。如十大願中．修淨土願是也。後即八地已上。功用不退行之所成故。八地中有淨土分。後三融攝者。通於因緣。初一．即八地已上。攪大海為酥酪。變大地為黃金。以染為淨。以淨為染。自在攝生故。十自在中．有剎自在。窮其因者。清淨勝解。勝解印持．隨心變故。次一．謂成正覺時。其身充滿十方世界微塵剎土。念劫圓融一時成立。由二種因。一善根所流．語因中也。二成道勢力．明果用也。此一受用變化相融也。即如經初摩竭陀地堅固等。後一．無問成與不成．常能融攝。又前是妙覺。此是等覺。其法性土．通為諸土之體。窮其因者。有正有助。謂法爾為其正因。以一切智．及總以諸因而為緣因。故其後三．亦融前土。非有別體。<span class='note-inline'>(其法性土下。第三料揀妨難。問。上之十句．含於四土。何以特明三土因邪。故為此釋。次復問云。四土之外．別說圓融。應有五土。故今答云。故其後三．但融他四。即是我宗。非別有一圓融之因。亦如上說。又說淨土總有二義。一者行淨業為因。感淨相果。二以德業為因。感自在淨果。行業始自凡夫。終至十地。德業始起不動。終至如來。故第二別明．是行業淨。第三融攝．是自在淨。第一總明．具斯二淨。故疏為三。)</span>又此十事．展轉生起。謂諸佛土．總由佛力。何以由之。法如是故。法爾云何而有異耶。業不同故。眾生由業．佛復由何。成一切智之所變故。生佛有異．何以凡聖同居。同搆一緣故。何以復有純菩薩國。菩薩願行力故。既由行業．何可轉變。勝解自在故。云何復得融攝重重。佛及普賢自在力故。三諸佛子下。結略顯廣。如前已釋。</p>
<p style="margin-left:1em">○第二偈頌。</p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>所說無邊眾剎海　毗盧遮那悉嚴淨　世尊境界不思議　智慧神通力如是</div>
</p></div>
<div class='div-commentary'><p style="margin-left:1em">【疏】偈頌多以果顯因。文有九偈。束為八段。第一偈頌佛神力。據此。無邊剎海．皆遮那嚴淨。則下嚴華藏．猶是分明。理實而言。願周法界。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩修行諸願海　普隨眾生心所欲　眾生心行廣無邊　菩薩國土徧十方</div>
</p></div>
<div class='div-commentary'><p style="margin-left:1em">【疏】次一超頌眾生菩薩．同集善根。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩趣於一切智　勤修種種自在力　無量願海普出生　廣大剎土皆成就</div>
</p></div>
<div class='div-commentary'><p style="margin-left:1em">【疏】三一頌．頌第四成一切智自受用土因。前半因。後半果。成唯識云。大圓鏡智相應淨識。由昔所修自利無漏純淨佛土因緣成熟。從初成佛。盡未來際。相續變為純淨佛土。周圓無際。眾寶莊嚴。配經可見。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>修諸行海無有邊　入佛境界亦無量　為淨十方諸國土　一一土經無量劫</div>
</p></div>
<div class='div-commentary'><p style="margin-left:1em">【疏】四一頌．頌第六嚴淨願力。及第七不退行願。修諸行海無有邊者。論云。謂平等性智大慈悲力。由昔所修利他無漏純淨佛土因緣成熟。隨住十地菩薩所宜。變為淨土。或小或大。或劣或勝。前後改變。上經雖云願力。非無有行。謂分功用有無．長行成其二句。皆他受用．故偈為一。初句頌第六。次句頌第七。以八地已上．念念入法流．心心趣佛境故。後之半偈．通其二文。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>眾生煩惱所擾濁　分別欲樂非一相　隨心造業不思議　一切剎海斯成立</div>
</p></div>
<div class='div-commentary'><p style="margin-left:1em">【疏】五一偈．卻頌第三眾生行業。加造業因。煩惱所擾．造於穢剎。欲樂非一．感土有殊。前與菩薩同修。必多善業。故此明於煩惱。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛子剎海莊嚴藏　離垢光明寶所成　斯由廣大信解心　十方所住咸如是</div>
</p></div>
<div class='div-commentary'><p style="margin-left:1em">【疏】六一頌．頌菩薩勝解。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩能修普賢行　遊行法界微塵道　塵中悉現無量剎　清淨廣大如虛空</div>
</p></div>
<div class='div-commentary'><p style="margin-left:1em">【疏】七一頌．超頌普賢願力。以普賢有三。一位前普賢。但發普賢心即是。非今所用。二位中普賢。即等覺位故。此居佛前。三位後普賢。謂得果不捨因行。故長行居後。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>等虛空界現神通　悉詣道場諸佛所　蓮華座上示眾相　一一身包一切剎</div>
<div class='lg-row'>一念普現於三世　一切剎海皆成立　佛以方便悉入中　此是毗盧所嚴淨</div>
</div></div>
<div class='div-commentary'><p style="margin-left:1em">【疏】八有二偈．卻頌如來自在。前偈頌果用。後偈頌善流。略不頌法爾。法爾即是法性。通故略之。又第七偈．依中有依。第八偈．正中有依。第九偈．融於三世。故三共顯融攝無礙。然其無礙．通有十種。諸教說土。或謂但是無常。或云心變。理事懸隔。多一不融。故今經宗．要辨無礙。<span class='note-inline'>(【鈔】但是無常者。通大小乘。或云心變．唯是大乘。理事懸隔．明非實教。)</span>一理事無礙。謂全同真性．而剎相宛然。經云。華藏世界海。法界無差別。莊嚴悉清淨故。<span class='note-inline'>(引經即第十經偈。末句云。安住於虛空。今但取莊嚴為事。法界為理。無差別言．即是無礙。)</span>二成壞無礙。謂成即壞。壞即成等。<span class='note-inline'>(二成壞中．不引文者。義易了故。亦是此偈。故云一一剎種中。劫燒不思議。所現雖敗惡。其處常堅固。)</span>三廣狹無礙。不壞相而普周故。經云。體相如本無差別。無等無量悉周徧等。四相入無礙。下文云。以一剎種入一切。一切入一亦無餘。及此文云。身包一切等。其文非一。亦是一多無礙。<span class='note-inline'>(所引即前偈前半。具云。以一剎種入一切。一切入一亦無餘。體相如本無差別。無等無量悉周徧。)</span>五相即無礙。文云。無量世界即一界故。<span class='note-inline'>(五相即無礙。證文即第十七經。)</span>六微細無礙。經云。清淨珠王布若雲。炳然顯現諸佛影等。<span class='note-inline'>(六清淨珠王等。即第八香水河偈。具云。清淨珠王布若雲。一切香河悉彌覆。其珠等佛眉閒相。炳然顯現諸佛影。今但取初後二句。是顯微細之義。)</span>七隱顯無礙。謂染淨異類。隱顯等殊。見不同故。<span class='note-inline'>(七隱顯中。略不引經。以義多故。即此中偈。隨心造業不思議。一切剎土斯成立。即其義也。以同處異見。故不思議。又形狀偈云。一切塵中所現剎。皆是本願神通力。隨其心樂種種殊。於虛空中悉能作。釋曰。既一塵隨樂種種皆作。則隱顯自在也。然疏中略出二種隱顯。一染淨隱顯。如感娑婆者。對華藏而見娑婆。則淨隱染顯。感華藏者。對娑婆而見華藏。則染隱淨顯。故摩竭提國。其地金剛等。二明異類隱顯。如須彌山形世界一類顯時。江河等形即皆隱也。長剎顯時。短剎則隱。餘可例知。)</span>八重現無礙。謂於塵中見一切剎。剎內塵中見剎亦然。重重無盡。如帝網故。<span class='note-inline'>(八重現無礙。亦不引文。以華藏世界所有塵。一一塵中見法界。已頻引故。若更引者。依住偈云。或有國土周法界。清淨離垢從心現。如影如幻廣無邊。如因陀羅各差別等。)</span>九主伴無礙。凡一世界。必有一切以為眷屬。下經云。毗盧遮那昔所行。種種剎海皆清淨。種種剎即眷屬也。十時處無礙。謂或於一剎現三世劫。或於一念現無量剎。如今第九偈文。又下文云。三世所有諸莊嚴。摩尼果中皆顯現。此十無礙。同時具足。自在難知。散在諸文。可以六相融之。<span class='note-inline'>(第一起具因緣竟。)</span></p>
<p style="margin-left:1em">○第二段所依住。通染淨也。</p>
</div>
<div class='div-orig'><p>爾時普賢菩薩復告大眾言。諸佛子。一一世界海有世界海微塵數所依住。所謂或依一切莊嚴住。或依虛空住。或依一切寶光明住。或依一切佛光明住。或依一切寶色光明住。或依一切佛音聲住。或依如幻業生大力阿脩羅形金剛手住。或依一切世主身住。或依一切菩薩身住。或依普賢菩薩願所生一切差別莊嚴海住。諸佛子。世界海有如是等世界海微塵數所依住。</p>
</div>
<div class='div-commentary'><p style="margin-left:1em">【疏】長行釋中十事。文並可知。然依異者。由於心樂有差別故。謂一依莊嚴住者。樂飾好故。二樂無礙故。三樂即質光故。四怖眾苦故。五愛離質光故。光作寶色。非寶發光。六奉聖教故。七求神護故。八求天護故。九菩薩願力所任持故。十普安眾生故。如何廣大世界。依有情等小類而住。此有二義。一外由內感。故說依身。此復有二。一宿因力。頌云。業力之所持故。二現在轉變力。即世主菩薩神力任持。攝屬己故。二由無漏體事。大小無礙。得相依住。<span class='note-inline'>(【鈔】如何廣大下。隨難別釋。釋第八九。有二義釋。前通諸教。後由無漏下。即事事無礙宗。故上普賢云。一切剎土入我身。所住諸佛亦復然。汝應觀我諸毛孔。我今示汝佛境界。)</span>三諸佛子下結。</p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>徧滿十方虛空界　所有一切諸國土　如來神力之所加　處處現前皆可見</div>
</p></div>
<div class='div-commentary'><p style="margin-left:1em">【疏】頌有二十二。文分兩別。初一。總顯一切世界依佛神力而住。故梵本云。一切依佛神通現。長行不列者。若列。則餘九非佛神通。故偈以此文。該於前十。皆佛神力。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或有種種諸國土　無非離垢寶所成　清淨摩尼最殊妙　熾然普現光明海</div>
</p></div>
<div class='div-commentary'><p style="margin-left:1em">【疏】後二十一偈。別頌前文。分之為九。初一頌依莊嚴住。舉能顯所。莊嚴之具。皆寶成故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或有清淨光明剎　依止虛空界而住</div>
</p></div>
<div class='div-commentary'><p style="margin-left:1em">【疏】二半偈。頌依空。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或在摩尼寶海中　復有安住光明藏</div>
</p></div>
<div class='div-commentary'><p style="margin-left:1em">【疏】三半偈。頌依寶光明。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來處此眾會海　演說法輪皆巧妙　諸佛境界廣無邊　眾生見者心歡喜</div>
</p></div>
<div class='div-commentary'><p style="margin-left:1em">【疏】四一偈。頌佛光。稟佛教光成世界故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有以摩尼作嚴飾　狀如華燈廣分布　香燄光雲色熾然　覆以妙寶光明網</div>
</p></div>
<div class='div-commentary'><p style="margin-left:1em">【疏】五一偈。頌寶色光明住。以嚴及覆。影顯依住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有剎土無邊際　安住蓮華深大海　廣博清淨與世殊　諸佛妙善莊嚴故</div>
<div class='lg-row'>或有剎海隨輪轉　以佛威神得安住　諸菩薩眾徧在中　常見無央廣大寶</div>
</div></div>
<div class='div-commentary'><p style="margin-left:1em">【疏】六二偈。頌佛音聲。謂妙善所感音聲。有威神故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或有住於金剛手　或復有住天主身　毗盧遮那無上尊　常於此處轉法輪</div>
</p></div>
<div class='div-commentary'><p style="margin-left:1em">【疏】七一偈。頌七八二住。兼顯說法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或依寶樹平均住　香燄雲中亦復然　或有依諸大水中　有住堅固金剛海　或有依止金剛幢</div>
<div class='lg-row'>或有住於華海中　廣大神變無不周　毗盧遮那此能現　或脩或短無量種　其相旋環亦非一</div>
<div class='lg-row'>妙莊嚴藏與世殊　清淨修治乃能見　如是種種各差別　一切皆依願海住　或有國土常在空</div>
<div class='lg-row'>諸佛如雲悉充徧　或有在空懸覆住　或時而有或無有　或有國土極清淨　住於菩薩寶冠中</div>
<div class='lg-row'>十方諸佛大神通　一切皆於此中見　諸佛音聲咸徧滿　斯由業力之所化</div>
</div></div>
<div class='div-commentary'><p style="margin-left:1em">【疏】八有六偈。頌依菩薩身住。若樹若水。皆菩薩身。菩薩現故。長行但云菩薩。此中兼依佛身。此中雖有願力。是上宿善所持。非普賢願。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有國土周法界　清淨離垢從心起　如影如幻廣無邊　如因陀網各差別</div>
<div class='lg-row'>或現種種莊嚴藏　依止虛空而建立　諸業境界不思議　佛力顯示皆令見</div>
</div></div>
<div class='div-commentary'><p style="margin-left:1em">【疏】九餘八頌。皆頌普賢願所生住。於中三。初二偈。明廣大國土周法界故。前偈明淨識所生。心外無體。故如影像。後偈難思業起。起不離空。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一國土微塵內　念念示現諸佛剎　數皆無量等眾生　普賢所作恒如是</div>
<div class='lg-row'>為欲成熟眾生故　是中修行經劫海　廣大神變靡不興　法界之中悉周徧</div>
<div class='lg-row'>法界國土一一塵　諸大剎海住其中　佛雲平等悉彌覆　於一切處咸充滿</div>
<div class='lg-row'>如一塵中自在用　一切塵內亦復然　諸佛菩薩大神通　毗盧遮那悉能現</div>
</div></div>
<div class='div-commentary'><p style="margin-left:1em">【疏】次四偈。明微細國土。調生自在。然佛力現此。亦普賢願收。故二段文。皆兼佛力。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切廣大諸剎土　如影如幻亦如燄　十方不見所從生　亦復無來無去處</div>
<div class='lg-row'>滅壞生成互循復　於虛空中無暫已　莫不皆由清淨願　廣大業力之所持</div>
</div></div>
<div class='div-commentary'><p style="margin-left:1em">【疏】末後二偈。彰剎體性。結歸有在。初偈明剎依性有。有即非有。次半成壞更起。猶若循環。後半結歸普願。兼顯廣業。<span class='note-inline'>(第二所依住竟。)</span></p>
<p style="margin-left:1em">○第三形相。亦通染淨。</p>
</div>
<div class='div-orig'><p>爾時普賢菩薩復告大眾言。諸佛子。世界海有種種差別形相。所謂或圓。或方。或非圓方。無量差別。或如水漩形。或如山燄形。或如樹形。或如華形。或如宮殿形。或如眾生形。或如佛形。如是等有世界海微塵數。</p>
</div>
<div class='div-commentary'><p style="margin-left:1em">【疏】長行釋中。非圓方者。三維八隅。皆非圓方。故云無量差別。山燄形者。如山似燄。皆取上尖。對上方圓等故。餘並可知。三如是下。結</p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>諸國土海種種別　種種莊嚴種種住　殊形共美徧十方　汝等咸應共觀察</div>
</p></div>
<div class='div-commentary'><p style="margin-left:1em">【疏】頌中十偈。初之一頌。總讚勸觀。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其狀或圓或有方　或復三維及八隅　摩尼輪狀蓮華等　一切皆由業令異</div>
<div class='lg-row'>或有清淨燄莊嚴　真金間錯多殊好　門闥競開無壅滯　斯由業廣意無雜</div>
</div></div>
<div class='div-commentary'><p style="margin-left:1em">【疏】餘皆正頌前義。兼舉因顯果。於中初二。頌前十段。後七頌前無量差別。今初。摩尼輪者。即水旋之類。淨燄莊嚴。頌上山燄。門闥競開。義兼宮殿。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>剎海無邊差別藏　譬如雲布在虛空　寶輪布地妙莊嚴　諸佛光明照耀中　一切國土心分別</div>
<div class='lg-row'>種種光明而照現　佛於如是剎海中　各各示現神通力　或有雜染或清淨　受苦受樂各差別</div>
<div class='lg-row'>斯由業海不思議　諸流轉法恒如是</div>
</div></div>
<div class='div-commentary'><p style="margin-left:1em">【疏】後七中分二。前三彰剎由因異。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一毛孔內難思剎　等微塵數種種住　一一皆有徧照尊　在眾會中宣妙法　於一塵中大小剎</div>
<div class='lg-row'>種種差別如塵數　平坦高下各不同　佛悉往詣轉法輪　一切塵中所現剎　皆是本願神通力</div>
<div class='lg-row'>隨其心樂種種殊　於虛空中悉能作　一切國土所有塵　一一塵中佛皆入　普為眾生起神變</div>
<div class='lg-row'>毗盧遮那法如是</div>
</div></div>
<div class='div-commentary'><p style="margin-left:1em">【疏】後四明自在由佛。一毛孔內難思剎者。更有一理。謂修行者。居自報土。各各不同。佛攝眾生所現國土。似彼報故。重重而現。不離一毛。<span class='note-inline'>(【鈔】所現國土等者。如千盞燈。共照一毛。則一毛之上有千重光也。準喻思法。)</span><span class='note-inline'>(第三形狀竟。)</span></p>
<p style="margin-left:1em">○第四剎體。唯約淨剎。</p>
</div>
<div class='div-orig'><p>爾時普賢菩薩復告大眾言。諸佛子。應知世界海有種種體。所謂或以一切寶莊嚴為體。或以一寶種種莊嚴為體。或以一切寶光明為體。或以種種色光明為體。或以一切莊嚴光明為體。或以不可壞金剛為體。或以佛力持為體。或以妙寶相為體。或以佛變化為體。或以日摩尼輪為體。或以極微細寶為體。或以一切寶燄為體。或以種種香為體。或以一切寶華冠為體。或以一切寶影像為體。或以一切莊嚴所示現為體。或以一念心普示現境界為體。或以菩薩形寶為體。或以寶華蘂為體。或以佛言音為體。</p>
</div>
<div class='div-commentary'><p style="margin-left:1em">【疏】長行略辨二十種體。然其剎體。諸教不同。或以八微為體。或以唯心為體。或法性為體。或一切法為體。今皆具之。謂眾寶等。即是八微。加之佛音聲。即九微也。一念心現。是唯識頓變。佛變化者。或通果色。或一切法。令三世間互相作故。又融上諸說。為無礙剎體。言日摩尼輪。即日輪也。香通質氣。佛言為體者。無礙體事故。又依如來說力起故。<span class='note-inline'>(【鈔】諸教不同下。即五教出體。釋有二意。一則別配。八微。是小乘。唯心。是始教法性。是終頓二教。或一切法。是圓教。二則通明。圓教具四義。頓教唯法性。小乘唯八微。始終二教。通於前三。若三各別。即三是始教。若三無礙。性相圓融。即是終教。故法相宗出體云。一法性土。以真如為體。二實報土。力無畏等一切功德無漏五蘊以為體性。若攝相歸性。亦真如為體。三色相土。攝境從心。自利後得智為體。故佛地論云。最極自在淨識為相。相即體相。若約相別。即四塵為體。四他受用土。攝境從心。利他後得智為體。攝相歸性。亦以真如為體。若約相別。亦是四塵。五變化土。同前他受用體。是知始教具用三法。圓教則以性融相。相無礙故。通一切法。則事事無礙而為其體。是故疏云。今皆具之。次引經具收。後融無礙。)</span></p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>或有諸剎海　妙寶所合成　堅固不可壞　安住寶蓮華</div>
</p></div>
<div class='div-commentary'><p style="margin-left:1em">【疏】頌中十偈。初偈頌三。謂初二。及第六不可壞金剛。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或是淨光明　出生不可知　一切光莊嚴　依止虛空住</div>
</p></div>
<div class='div-commentary'><p style="margin-left:1em">【疏】次一偈。頌第三第四。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或淨光為體　復依光明住　光雲作嚴飾　菩薩共遊處</div>
</p></div>
<div class='div-commentary'><p style="margin-left:1em">【疏】三有一偈。頌第五一切莊嚴光明。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或有諸剎海　從於願力生　猶如影像住　取說不可得</div>
</p></div>
<div class='div-commentary'><p style="margin-left:1em">【疏】四有一偈。頌二種體。願力生者。頌佛力持。如影像現。頌妙寶相。若兼二事。頌佛變化。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或以摩尼成　普放日藏光　珠輪以嚴地　菩薩悉充滿</div>
</p></div>
<div class='div-commentary'><p style="margin-left:1em">【疏】五有一偈。頌二種體。上半頌日輪。下半頌微細寶。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有剎寶燄成　燄雲覆其上　眾寶光殊妙　皆由業所得</div>
</p></div>
<div class='div-commentary'><p style="margin-left:1em">【疏】第六偈。頌寶燄。殊妙之言。亦兼香也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或從妙相生　眾相莊嚴地　如冠共持戴　斯由佛化起</div>
</p></div>
<div class='div-commentary'><p style="margin-left:1em">【疏】第七偈。頌寶冠。寶冠亦佛化變。非正頌佛化也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或從心海生　隨心所解住　如幻無處所　一切是分別</div>
</p></div>
<div class='div-commentary'><p style="margin-left:1em">【疏】第八偈。頌一念普現境界。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或以佛光明　摩尼光為體　諸佛於中現　各起神通力</div>
</p></div>
<div class='div-commentary'><p style="margin-left:1em">【疏】第九偈。頌一切寶莊嚴示現。及頌後三體。摩尼光者。頌菩薩形寶。及寶華蘂。佛光明者。頌佛音聲。聲光成剎故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或普賢菩薩　化現諸剎海　願力所莊嚴　一切皆殊妙</div>
</p></div>
<div class='div-commentary'><p style="margin-left:1em">【疏】第十偈。結歸普賢。<span class='note-inline'>(第四體性竟。)</span></p>
<p style="margin-left:1em">○第五段剎莊嚴中。唯明淨剎。</p>
</div>
<div class='div-orig'><p>爾時普賢菩薩。復告大眾言。諸佛子。應知世界海有種種莊嚴。所謂或以一切莊嚴具中出上妙雲莊嚴。或以說一切菩薩功德莊嚴。或以說一切眾生業報莊嚴。或以示現一切菩薩願海莊嚴。或以表示一切三世佛影像莊嚴。或以一念頃示現無邊劫神通境界莊嚴。或以出現一切佛身莊嚴。或以出現一切寶香雲莊嚴。或以示現一切道場中諸珍妙物光明照耀莊嚴。或以示現一切普賢行願莊嚴。如是等有世界海微塵數。</p>
</div>
<div class='div-commentary'><p style="margin-left:1em">【疏】其中或寶為嚴。或人或法。或說法修行。示現融攝。皆為嚴剎。以人法為寶故。又由說法因等。得莊嚴果。以果名因。為莊嚴也。<span class='note-inline'>(【鈔】或寶為嚴者。然莊嚴有三。即名三淨。一處所淨。則眾寶為嚴。二住處眾生淨。即人寶為嚴。三法門流布淨。即以法為嚴。對文可知。)</span></p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>廣大剎海無有邊　皆由清淨業所成　種種莊嚴種種住　一切十方皆徧滿</div>
</p></div>
<div class='div-commentary'><p style="margin-left:1em">【疏】十頌分二。初一總顯剎嚴。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無邊色相寶燄雲　廣大莊嚴非一種　十方剎海常出現　普演妙音而說法　菩薩無邊功德海</div>
<div class='lg-row'>種種大願所莊嚴　此土俱時出妙音　普震十方諸剎網　眾生業海廣無量　隨其感報各不同</div>
<div class='lg-row'>於一切處莊嚴中　皆由諸佛能演說　三世所有諸如來　神通普現諸剎海　一一事中一切佛</div>
<div class='lg-row'>如是嚴淨汝應觀　過去未來現在劫　十方一切諸國土　於彼所有大莊嚴　一一皆於剎中見</div>
<div class='lg-row'>一切事中無量佛　數等眾生徧世間　為令調伏起神通　以此莊嚴國土海　一切莊嚴吐妙雲</div>
<div class='lg-row'>種種華雲香燄雲　摩尼寶雲常出現　剎海以此為嚴飾　十方所有成道處　種種莊嚴皆具足</div>
<div class='lg-row'>流光布逈若彩雲　於此剎海咸令見　普賢願行諸佛子　等眾生劫勤修習　無邊國土悉莊嚴</div>
<div class='lg-row'>一切處中皆顯現</div>
</div></div>
<div class='div-commentary'><p style="margin-left:1em">【疏】後九別頌上文。於中初一偈。頌初妙雲。次一偈頌第二菩薩功德。及第四菩薩願海。次一偈卻頌說眾生業報。後六偈如次頌後六事。<span class='note-inline'>(第五莊嚴竟。)</span></p>
<p style="margin-left:1em">○第六段明剎清淨方便。</p>
</div>
<div class='div-orig'><p>爾時普賢菩薩。復告大眾言。諸佛子。應知世界海。有世界海微塵數清淨方便海。</p>
</div>
<div class='div-commentary'><p style="margin-left:1em">【疏】清淨方便者。唯約淨也。若約隨宜攝物。佛應統之。則淨穢皆稱佛土。若就行致。唯淨非穢。<span class='note-inline'>(【鈔】若就行致者。即生公意。彼淨名注云。行致淨土。非造之也。造於土者。眾生類矣。十四科中釋致義云。問。云何致而非得耶。答。夫稱致者。體為物假。雖獲非己。釋曰。謂因他而得。故名為致。謂佛修萬行。直趣真極。不取色相他受用等。因他眾生。遂以大悲為物取土。故云行致。既因萬行而致於土。必招淨也。)</span>然淨有二種。一世間淨。離欲穢故。以六行為方便。二界為淨土。<span class='note-inline'>(言以六行為方便者。謂欣上靜妙離。厭下苦粗障故。以色無色界而為淨土。)</span>二出世間淨。此復二種。一者出世。所謂二乘。以緣諦為方便。權教說之。無別淨土。約實言者。出三界外．別有淨土．二乘所居。智論有文。二出世間上上淨。此謂菩薩。即以萬行而為方便。以實報七珍無量莊嚴而為其土。今此正明菩薩。兼顯二乘。然出世上上淨中。復有二種。一者真極。佛自受用。相累兼亡而為方便。二者未極。等覺已還。故仁王云。三賢十聖住果報。唯佛一人居淨土。未極之中。復有二種。一八地以上。一向清淨。以永絕色累。照體獨立。神無方所。故其淨土。色相難名。二七地已還。未出三界。無漏觀智有間斷故。非一向淨。若依瑜伽。入初地去。方為淨土。三賢所居。皆稱非淨。此分受用變化別故。約此經宗。十信菩薩。即有淨土。故今此文。始自近友。終成佛力。皆淨方便。故通萬行。然淨方便。即是淨因。長行亦可為等流果。如云。久近善友。得生有善友之剎中故。即十事皆淨相也。然望莊嚴有同。約門別故。望具因緣。當知亦爾。又起具因緣。通於染淨。此則唯淨。莊嚴多約其果。清淨多約其因。又前多修善。此多治惡。故於世界。此如洗滌。彼如粉繪。</p>
</div>
<div class='div-orig'><p>所謂諸菩薩親近一切善知識同善根故。增長廣大功德雲徧法界故。淨修廣大諸勝解故。觀察一切菩薩境界而安住故。修治一切諸波羅蜜悉圓滿故。觀察一切菩薩諸地而入住故。出生一切淨願海故。修習一切出要行故。入於一切莊嚴海故。成就清淨方便力故。如是等有世界海微塵數。</p>
</div>
<div class='div-commentary'><p style="margin-left:1em">【疏】別釋中。一近友同善根者。如善財夜神處廣說。二智導慈雲。大彌法界。三法門勝解。皆已淨治。約位地前也。四即初地證徧行如。故云觀察一切境界。生如來家。故云安住。五修治等者。見道之後．修道位故。餘雖未滿。一切皆修。若約圓融。亦得稱滿。六初地勝進。徧學十地行法。後後但是依法行故。上三皆初地。七初地發願。順行至第八地。一切皆成。故名出生一切願海。而言淨者。純無漏故。八即九地。二乘出要。唯止與觀。菩薩出要。唯無礙辯。令眾出故。九一切莊嚴者。十地二嚴。皆成滿故。十淨方便力。即是普賢佛功德也。十中前三變化淨因。後七受用淨因。上欲總收諸土。故依次豎配。若約橫修。初心即可圓具其十。<span class='note-inline'>(【鈔】如善財者。七十三經。大願精進力夜神。善財初見。起於善知識同己等十心。便得佛剎微塵數同行。所謂同念心。常憶念十方三世佛故。同慧心。分別決定一切法故等。廣如彼說。此下數段。皆如十地經文。)</span></p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>一切剎海諸莊嚴　無數方便願力生　一切剎海常光耀　無量清淨業力起</div>
</p></div>
<div class='div-commentary'><p style="margin-left:1em">【疏】其十<span class='note-inline'>(【校】其十。嘉興藏南藏續藏本皆無。係衍文。應刪。)</span>頌中。九偈分二。初一總明能所淨。前半方便。後半清淨。皆上句果。下句因。﹂</p>
</div>
<div class='div-orig'>
<div class="lg regular" style="margin-left:0em;"><div class='lg-row'>久遠親近善知識　同修善業皆清淨　慈悲廣大徧眾生　以此莊嚴諸剎海　一切法門三昧等</div>
<div class='lg-row'>禪定解脫方便地　於諸佛所悉淨治　以此出生諸剎海　發生無量決定解　能解如來等無異</div>
<div class='lg-row'>忍海方便已修治　故能嚴淨無邊剎　為利眾生修勝行　福德廣大常增長　譬如雲布等虛空</div>
<div class='lg-row'>一切剎海皆成就</div>
</div></div>
<div class='div-commentary'><p style="margin-left:1em">【疏】後八別頌前文。於中初四。如次頌上四淨。初地慈悲為首。故云為生修行。徧滿真如。故云廣大。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸度無量等剎塵　悉已修行令具足　願波羅蜜無有盡　清淨剎海從此生</div>
</p></div>
<div class='div-commentary'><p style="margin-left:1em">【疏】第五偈。頌修治淨。及超頌第七願淨。以願通初地八地。此據初地。故超頌也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>淨修無等一切法　生起無邊出要行　種種方便化羣生　如是莊嚴國土海</div>
</p></div>
<div class='div-commentary'><p style="margin-left:1em">【疏】第六偈。頌前第八出要。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>修習莊嚴方便地　入佛功德法門海　普使眾生竭苦源　廣大淨剎皆成就</div>
</p></div>
<div class='div-commentary'><p style="margin-left:1em">【疏】第七偈．頌第九。及卻頌觀菩薩地。地義通前後故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>力海廣大無與等　普使眾生種善根　供養一切諸如來　國土無邊悉清淨</div>
</p></div>
<div class='div-commentary'><p style="margin-left:1em">【疏】第八偈頌方便力。上來且配長行。其間亦兼餘義。<span class='note-inline'>(第六清淨竟。)</span></p>
<p style="margin-left:1em">○第七段佛出差別</p>
</div>
<div class='div-orig'><p>爾時普賢菩薩復告大眾言。諸佛子。應知一一世界海。有世界海微塵數佛出現差別。所謂或現小身。或現大身。或現短壽。或現長壽。或唯嚴淨一佛國土。或有嚴淨無量佛土。或唯顯示一乘法輪。或有顯示不可思議諸乘法輪。或現調伏少分眾生。或示調伏無邊眾生。如是等有世界海微塵數。</p>
</div>
<div class='div-commentary'><p style="margin-left:1em">【疏】十事五對。於海及種。有此差別。五中初二隨彼類故。次一緣廣狹故。次一隨機宜故。五熟未熟故。<span class='note-inline'>(【鈔】初二隨彼類者。如佛出娑婆。但可丈六。若生極樂。無量由旬。不可無邊身如來。以化三尺眾生。丈六之佛。化萬丈之人。壽亦然矣。居於此剎。不滿百年。彌陀人民。壽皆無量。然此一對。亦通化機多少。次一緣廣狹者。緣廣則剎廣。如文殊普見之邦。緣狹則剎狹。如迦葉光德之國。三宜聞三。則祕一乘之妙寶。宜聞一。則廢羊鹿之小車。根熟者化多。如釋迦之化。未熟則化少。如須扇多如來。亦是因中緣廣狹故。)</span></p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>諸佛種種方便門　出興一切諸剎海　皆隨眾生心所樂　此是如來善權力</div>
</p></div>
<div class='div-commentary'><p style="margin-left:1em">【疏】十頌分三。初一頌總標。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛法身不思議　無色無形無影像　能為眾生現眾相　隨其心樂悉令見　或為眾生現短壽</div>
<div class='lg-row'>或現住壽無量劫　法身十方普現前　隨宜出現於世間　或有嚴淨不思議　十方所有諸剎海</div>
<div class='lg-row'>或唯嚴淨一國土　於一示現悉無餘　或隨眾生心所樂　示現難思種種乘　或有唯宣一乘法</div>
<div class='lg-row'>一中方便現無量　或有自然成正覺　令少眾生住於道　或有能於一念中　開悟羣迷無有數</div>
</div></div>
<div class='div-commentary'><p style="margin-left:1em">【疏】次五偈別釋。如次頌前五對。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或於毛孔出化雲　示現無量無邊佛　一切世間皆現覩　種種方便度羣生</div>
<div class='lg-row'>或有言音普周徧　隨其心樂而說法　不可思議大劫中　調伏無量眾生海</div>
<div class='lg-row'>或有無量莊嚴國　眾會清淨儼然坐　佛如雲布在其中　十方剎海靡不充</div>
<div class='lg-row'>諸佛方便不思議　隨眾生心悉現前　普住種種莊嚴剎　一切國土皆周徧</div>
</div></div>
<div class='div-commentary'><p style="margin-left:1em">【疏】後四頌總結。既隨心總徧。故剎海塵數。未足為多。<span class='note-inline'>(第七佛出差別竟。)</span></p>
<p style="margin-left:1em">○第八段劫住不同。</p>
</div>
<div class='div-orig'><p>爾時普賢菩薩復告大眾言。諸佛子。應知世界海有世界海微塵數劫住。所謂或有阿僧祇劫住。或有無量劫住。或有無邊劫住。或有無等劫住。或有不可數劫住。或有不可稱劫住。或有不可思劫住。或有不可量劫住。或有不可說劫住。或有不可說不可說劫住。如是等有世界海微塵數。</p>
</div>
<div class='div-commentary'><p style="margin-left:1em">【疏】謂剎住經停時分也。隨能感因有長短故。長行略列有十大數。更有多少不同。如標結中。及頌所顯。並通諸剎。不謂淨長。如大地獄。其壽更長。人趣卻促。故極惡極善。受時即多。更約異門。亦不可定也。十中唯九者。欠不可說不可說也。並如阿僧祇品。</p>
</div>
<div class='div-orig'><p>爾時普賢菩薩欲重宣其義。承佛威力。觀察十方而說頌言。</p>

<div class="lg regular" style="margin-left:0em;"><div class='lg-row'>世界海中種種劫　廣大方便所莊嚴　十方國土咸觀見　數量差別悉明了</div>
<div class='lg-row'>我見十方世界海　劫數無量等眾生　或長或短或無邊　以佛音聲今演說</div>
</div></div>
<div class='div-commentary'><p style="margin-left:1em">【疏】偈中十頌。然劫但時分。無別義理。故此偈文．轉勢頌之。略分為三。初二總標許說。頌上標也。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>我見十方諸剎海　或住國土微塵劫　或有一劫或無數　以願種種各不同</div>
</p></div>
<div class='div-commentary'><p style="margin-left:1em">【疏】次有一偈．通頌上列。兼顯修短之因．以願力故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或有純淨或純染　或復染淨二俱雜　願海安立種種殊　住於眾生心想中</div>
</p></div>
<div class='div-commentary'><p style="margin-left:1em">【疏】餘七頌總結。偈各一義。一明修短。通於染淨。結以心想。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>往昔修行剎塵劫　獲大清淨世界海　諸佛境界具莊嚴　永住無邊廣大劫</div>
</p></div>
<div class='div-commentary'><p style="margin-left:1em">【疏】二淨劫住久。釋以因深。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有名種種寶光明　或名等音燄眼藏　離塵光明及賢劫　此清淨劫攝一切</div>
</p></div>
<div class='div-commentary'><p style="margin-left:1em">【疏】三列諸劫名。染淨相攝。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有清淨劫一佛興　或一劫中無量現　無盡方便大願力　入於一切種種劫</div>
</p></div>
<div class='div-commentary'><p style="margin-left:1em">【疏】四佛興願異。故入劫不同。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或無量劫入一劫　或復一劫入多劫　一切劫海種種門　十方國土皆明現</div>
</p></div>
<div class='div-commentary'><p style="margin-left:1em">【疏】五一多互融。齊攝雙現。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>或一切劫莊嚴事　於一劫中皆現覩　或一劫內所莊嚴　普入一切無邊劫</div>
</p></div>
<div class='div-commentary'><p style="margin-left:1em">【疏】六時法相攝。普入無邊。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>始從一念終成劫　悉依眾生心想生　一切剎海劫無邊　以一方便皆清淨</div>
</p></div>
<div class='div-commentary'><p style="margin-left:1em">【疏】七結由想心。示以方便。一方便者．即了唯心也。一念與劫．並由想心。心想不生．長短安在。非長非短．是謂清淨。不壞於相．則劫海無邊。<span class='note-inline'>(【鈔】一念與劫下。釋唯心方便之義。然一念與劫．並由想心。此有二意。一者由有想念．即有剎那。積此剎那。終竟成劫。心想若滅．生死長絕。此順經文。二者一切境界．皆依妄念而有差別。若離心念．則無一切境界之相。此順經意。成唯心觀。是故疏云。心想不生。長短安在。無長無短．即心體清淨。是以經言．以一方便皆清淨也。此約真性故。第三句是不壞相義。性相無礙。剎海義也。)</span><span class='note-inline'>(第八劫住竟。)</span></p>
<p style="margin-left:1em">○第九段劫轉變差別。</p>
</div>
<div class='div-orig'><p>爾時普賢菩薩。復告大眾言。諸佛子。應知世界海有世界海微塵數劫轉變差別。</p>
</div>
<div class='div-commentary'><p style="margin-left:1em">【疏】劫轉變差別者。此有二種。一者但約感成住壞劫．皆名轉變。二唯約住劫之中．居人善惡．令染淨轉變。<span class='note-inline'>(【鈔】二唯約住劫之中居人善惡。復有二義。一約眾生引因所得。二約菩薩居中作用。心純善故。染淨交徹耳。)</span></p>
</div>
<div class='div-orig'><p>所謂法如是故。世界海無量成壞劫轉變。</p>
</div>
<div class='div-commentary'><p style="margin-left:1em">【疏】釋中具二。初一即是前義。故云無量成壞劫轉變。言法爾者。法爾隨業轉也。若爾。何異起具因緣。因緣意在於因。轉變意彰於異。</p>
</div>
<div class='div-orig'><p>染汙眾生住故。世界海成染汙劫轉變。</p>
</div>
<div class='div-commentary'><p style="margin-left:1em">【疏】餘九釋後義。一遇惡緣故。淨變為染。下文云。泉池皆枯涸等。<span class='note-inline'>(【鈔】遇惡緣故變淨為染。即是經中染汙眾生住故。七十二經云。往昔此城邑。大王未出時。一切不可樂。猶如餓鬼處。眾生相殺害。竊盜縱淫佚。兩舌不實語。無義粗惡言。貪愛他財物。瞋恚懷毒心。邪見不善行。命終墮惡道。以是等眾生。愚癡所覆蔽。住於顛倒見。（上惡緣也。）天旱不降澤。以無時雨故。百穀悉不生。草木皆枯槁。泉流亦乾竭。大王未興世。河池悉枯涸。園苑多骸骨。望之如曠野。（即劫變也。）)</span></p>
</div>
<div class='div-orig'><p>修廣大福眾生住故。世界海成染淨劫轉變。</p>
</div>
<div class='div-commentary'><p style="margin-left:1em">【疏】二修人天大福。令世界多染少淨。故先云染。如下文云。粳米自然生等。<span class='note-inline'>(【鈔】粳米自然生等。即是上經。次文云。大王升寶位。廣濟諸羣生。油雲被八方。普雨皆充洽。乃翻十惡．成其十善。其中翻偷盜云。往昔諸眾生。貧窮少衣服。以草自遮蔽。饑羸如餓鬼。大王既興世。粳米自然生。樹中出妙衣。男女皆嚴飾。即其事也)</span></p>
</div>
<div class='div-orig'><p>信解菩薩住故。世界海成染淨劫轉變。<span class='note-inline'>(【校】染淨．準疏及刊定記引梵本．應作淨染。)</span></p>
</div>
<div class='div-commentary'><p style="margin-left:1em">【疏】三即地前。以未斷障．故非純淨。以淨多故．故先云淨。經多云染淨。與前何別。或譯人之失。或傳寫之誤。<span class='note-inline'>(【鈔】即地前者。信解是地前通稱。亦名勝解行住。未證真如。但依解力而修行故。)</span></p>
</div>
<div class='div-orig'><p>無量眾生發菩提心故。世界海純清淨劫轉變。</p>
</div>
<div class='div-commentary'><p style="margin-left:1em">【疏】四即證發心。居受用土。故但云純淨。</p>
</div>
<div class='div-orig'><p>諸菩薩各各遊諸世界故。世界海無邊莊嚴劫轉變。</p>
</div>
<div class='div-commentary'><p style="margin-left:1em">【疏】五各各遊者。即二地至十地諸菩薩。遊戲神通。以多莊嚴而嚴一剎。或以一嚴而嚴多剎。所至染剎。則能莊嚴也。<span class='note-inline'>(【鈔】以多莊嚴者。如第五迴向。即願普攝十方三世所有佛剎一切莊嚴而嚴一剎。一切亦然。至登地竟。能如願成。如八地十地中說。或以一嚴而嚴多剎者。第二迴向云。以一莊嚴嚴一切。亦不如法生分別。如是開悟諸眾生。一切無性無所觀。)</span></p>
</div>
<div class='div-orig'><p>十方一切世界海諸菩薩雲集故。世界海無量大莊嚴劫轉變。</p>
</div>
<div class='div-commentary'><p style="margin-left:1em">【疏】六大莊嚴者。即普賢位。嚴於微塵內剎。如上口光召眾等是。<span class='note-inline'>(【鈔】如上口光召眾者。即第六經。其諸菩薩既至會中。現自在用。云如是坐已。其諸菩薩身毛孔中．一一各現十世界海微塵數一切寶種種色光明。一一光中．現十世界海微塵數諸菩薩。皆坐蓮華藏師子之座。此諸菩薩．悉能徧入一切法界諸安立海所有微塵。彼一一塵中．皆有十佛世界微塵數諸廣大剎。一一剎中．皆有三世諸佛世尊。此諸菩薩．悉能徧往親近供養等。即嚴淨塵中剎也。)</span></p>
</div>
<div class='div-orig'><p>諸佛世尊入涅槃故。世界海莊嚴滅劫轉變。</p>
</div>
<div class='div-commentary'><p style="margin-left:1em">【疏】七莊嚴滅者。此明失善緣而惡現。謂如來示滅。能事隨滅。佛滅百年。乳不及水。况今之世。况於減極。稗為上味。鐵為上嚴。<span class='note-inline'>(【鈔】佛滅百年者。育王經說。育王常供養諸聖僧。上座食乳稍多。育王白言。乳若多食。恐生疾患。上座云。此乳有何力。不及世尊在世時水。今佛滅度。一切精淳。皆沉地下。育王願見佛在時水。上座展手。地下取水。育王嘗之。實過於乳。明知福人滅矣。能事隨滅。百年尚爾。況今去聖。將二千年。尤更淡薄。况於減極。鐵為上嚴。稗為上味。如起世經說。)</span></p>
</div>
<div class='div-orig'><p>諸佛出現於世故。一切世界海廣博嚴淨劫轉變。</p>
</div>
<div class='div-commentary'><p style="margin-left:1em">【疏】八如彌勒來也。<span class='note-inline'>(【鈔】如彌勒來者。即彌勒下生經說。佛告舍利弗云。四大海水。以漸減少三千由旬。是時閻浮提地。長十千由旬。廣八千由旬。平坦如鏡。名華軟草。徧覆其地。種種樹木。華果茂盛。其樹悉皆高三十里。城邑次比。雞飛相及。人壽八萬歲。智慧威德。色力具足。安隱快樂。有一大城。名翅頭末底。長十二由旬。廣七由旬。其城七寶。上有樓閣。戶牖軒牕．皆是眾寶。真珠網覆。街廣十二里。巷陌處處皆有明珠柱。處處皆有金銀之聚。便利不淨。地裂受之。受已還合。亦無衰惱水火刀兵。及諸饑饉毒害之事。園林池沼。八功德水。眾華異香。皆悉盈滿。不生草穢。一種七穫。味甚香美。增益色力等。廣如彼說。)</span></p>
</div>
<div class='div-orig'><p>如來神通變化故。世界海普清淨劫轉變。如是等有世界海微塵數。</p>
</div>
<div class='div-commentary'><p style="margin-left:1em">【疏】九以佛神通。于何不淨。淨名足指按地。法華三變淨土。即其類也。<span class='note-inline'>(【鈔】淨名足指按地者。即佛國品說隨其心淨則佛土淨。爾時舍利弗承佛威神。作是念。若菩薩心淨則佛土淨者。我世尊本為菩薩時。意豈不淨。而是佛土不淨若此。佛知其意。即告之言。我此土淨。而汝不見。爾時世尊。即以足指按地。即時三千大千世界。若干百千眾寶嚴飾。譬如寶莊嚴佛。無量功德寶莊嚴土。一切大眾。歎未曾有。而皆自見坐寶蓮華等是也。法華三變淨土。即見寶塔品。大樂說請開塔戶。佛言須集分身。大樂說請集分身。世尊放光遠召。為欲受分身佛故。一變娑婆。二於八方。各更變二百萬億那由他國土。皆令清淨。坐佛不足。第三更變二百萬億那由他國土。皆令清淨。故云三變。)</span>上之十事。初總餘別。不出業故。又初二屬凡次四菩薩。後三屬佛。又約佛菩薩。即染令淨。約於凡夫。即淨成染。</p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>

<div class="lg regular" style="margin-left:0em;"><div class='lg-row'>一切諸國土　皆隨業力生　汝等應觀察　轉變相如是　染汙諸眾生　業惑纏可怖</div>
<div class='lg-row'>彼心令剎海　一切成染汙　若有清淨心　修諸福德行　彼心令剎海　雜染及清淨</div>
<div class='lg-row'>信解諸菩薩　於彼劫中生　隨其心所有　雜染清淨者　無量諸眾生　悉發菩提心</div>
<div class='lg-row'>彼心令剎海　住劫恒清淨　無量億菩薩　往詣於十方　莊嚴無有殊　劫中差別見</div>
<div class='lg-row'>一一微塵內　佛剎如塵數　菩薩共雲集　國土皆清淨　世尊入涅槃　彼土莊嚴滅</div>
<div class='lg-row'>眾生無法器　世界成雜染　若有佛興世　一切悉珍好　隨其心清淨　莊嚴皆具足</div>
<div class='lg-row'>諸佛神通力　示現不思議　是時諸剎海　一切普清淨</div>
</div></div>
<div class='div-commentary'><p style="margin-left:1em">【疏】十頌如次頌前。可知。<span class='note-inline'>(第九劫轉變差別竟。)</span></p>
<p style="margin-left:1em">○第十無差別。</p>
</div>
<div class='div-orig'><p>爾時普賢菩薩。復告大眾言。諸佛子。應知世界海有世界海微塵數無差別。</p>
</div>
<div class='div-commentary'><p style="margin-left:1em">【疏】無差別者。謂前九辨諸世界。約相不同。隨業染淨。由於眾生有差別故。今云無差。性無二故。故偈云業性起也。<span class='note-inline'>(【鈔】謂前九下。皆釋標名。於中有三。一約性相相對。相則有差。性則無差。)</span>又約權設。則種種差別。今約實說。則一切無差。如教法中或說三乘。即是差別。說華嚴時。一切無差。<span class='note-inline'>(又約權設下。二約權實相對。實則無差。)</span>又皆是諸佛之所用故。一一融攝。等無異故。故前九差別。是此無差之差。今此即是前九差之無差也。故法華云。眾生見燒。淨土不毀。二皆相即。由依此義。說淨土中十八圓滿。一一稱真。皆周徧故。<span class='note-inline'>(又皆是諸佛下。三收差與無差。皆歸果用。前之二對。性相權實。二不相即。今則融即。言無差之差者。是圓融之行布也。差之無差者。是行布之圓融也。若離圓融。非圓教法。若無差別。無可圓融。如攬別成總。非離別外而有此總。故法華下。但明二不相離。由依此義下。顯十八圓滿。由此而成。)</span></p>
</div>
<div class='div-orig'><p>所謂一一世界海中。有世界海微塵數世界無差別。一一世界海中。諸佛出現所有威力無差別。一一世界海中。一切道場徧十方法界無差別。一一世界海中。一切如來道場眾會無差別。一一世界海中。一切佛光明徧法界無差別。一一世界海中．一切佛變化名號無差別。一一世界海中。一切佛音聲普徧世界海無邊劫住無差別。一一世界海中。法輪方便無差別。一一世界海中。一切世界海普入一塵無差別。一一世界海中。一一微塵。一切三世諸佛世尊廣大境界皆於中現無差別。諸佛子。世界海無差別。略說如是。若廣說者。有世界海微塵數無差別。</p>
</div>
<div class='div-commentary'><p style="margin-left:1em">【疏】二釋中十事。一海中包數同。則盡海之塵。一塵一剎。已是含攝之義。二佛示威力同。三道場同。同真性故。四眾會同。常隨眾故。五光明。六名號。七音聲。八法輪方便。上七。皆約不動一而普徧無差。九塵含剎海。十塵容佛境。此二．約不壞相而廣容無差。</p>
</div>
<div class='div-orig'><p>爾時普賢菩薩。欲重宣其義。承佛威力。觀察十方而說頌言。</p>

<div class="lg regular" style="margin-left:0em;"><div class='lg-row'>一微塵中多剎海　處所各別悉嚴淨　如是無量入一中　一一區分無雜越　一一塵內難思佛</div>
<div class='lg-row'>隨眾生心普現前　一切剎海靡不周　如是方便無差別　一一塵中諸樹王　種種莊嚴悉垂布</div>
<div class='lg-row'>十方國土皆同現　如是一切無差別　一一塵內微塵眾　悉共圍繞人中主　出過一切徧世間</div>
<div class='lg-row'>亦不迫隘相雜亂　一一塵中無量光　普徧十方諸國土　悉現諸佛菩提行　一切剎海無差別</div>
<div class='lg-row'>一一塵中無量身　變化如雲普周徧　以佛神通導群品　十方國土亦無別　一一塵中說眾法</div>
<div class='lg-row'>其法清淨如輪轉　種種方便自在門　一切皆演無差別　一塵普演諸佛音　充滿法器諸眾生</div>
<div class='lg-row'>徧住剎海無央劫　如是音聲亦無異　剎海無量妙莊嚴　於一塵中無不入　如是諸佛神通力</div>
<div class='lg-row'>一切皆由業性起　一一塵中三世佛　隨其所樂悉令見　體性無來亦無去　以願力故徧世間</div>
</div></div>
<div class='div-commentary'><p style="margin-left:1em">【疏】頌中。十頌如次頌上十義。但第六約身。與前名體異耳。而前但約平漫無差。今顯塵內重疊．融攝無差之義。<span class='note-inline'>(第十無差別竟。)</span></p>
<p style="margin-left:1em">【論】此之一品．答前三十七問。意令現在未來發菩提心者。識佛所行。眾生業海無際。如來以普賢行普濟。以法性理智無礙。從初發心。興大願雲。悲智普覆。以波羅蜜海．無剎不現其身。無行不同其事。塵毫內剎．影現重重。平等智身．莫不隨入。以法界之體而無往來。法常如是。令學者倣之。趣求不謬。此乃如大王路。法爾常然。更有異求。偏僻不當也。<span class='note-inline'>(世界成就品竟。)</span></p>
</div>
<p class='juan'>大方廣佛華嚴經疏論纂要卷第十五</p></div>
</div><!-- end of div[@id='body'] -->
</body></html>