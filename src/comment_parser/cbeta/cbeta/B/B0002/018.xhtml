<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu46' />
<p class='juan'>大方廣佛華嚴經疏論纂要卷第十八</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu47' />
<div class='div-orig'><p class="head2">華藏世界品第五<span class='note-inline'>(之三)</span></p>
</div>
<div class='div-commentary'><p style="margin-left:1em">○第三大段。從第十經去。明十海所管之海。一海各管不可說佛剎微塵數。現文但各說十。即為百海。亦有剎種。及所持剎。十海即為十段。但記次前十海之名。此文居然易了。十段中．一一有二。謂先標能管之海以定方。</p>
</div>
<div class='div-orig'><p>爾時普賢菩薩。復告大眾言。諸佛子。彼離垢燄藏香水海東。</p>
</div>
<div class='div-commentary'><p style="margin-left:1em">○後列所管之海次第。於所管海中．文各有三節。初從能管海邊。隣次列九海。唯第一段。九中缺一。</p>
</div>
<div class='div-orig'><p>次有香水海。名變化微妙身。此海中有世界種。名善布差別方。</p>
<p>次有香水海。名金剛眼幢。世界種名莊嚴法界橋。</p>
<p>次有香水海。名種種蓮華妙莊嚴。世界種名恒出十方變化。</p>
<p>次有香水海。名無間寶王輪。世界種名寶蓮華莖密雲。</p>
<p>次有香水海。名妙香燄普莊嚴。世界種名毗盧遮那變化行。</p>
<p>次有香水海。名寶末閻浮幢。世界種名諸佛護念境界。</p>
<p>次有香水海。名一切色熾然光。世界種名最勝光徧照。</p>
<p>次有香水海。名一切莊嚴具境界。世界種名寶燄燈。</p>
</div>
<div class='div-commentary'><p style="margin-left:1em">○二總結一海所管之大數。</p>
</div>
<div class='div-orig'><p>如是等。不可說佛剎微塵數香水海。</p>
</div>
<div class='div-commentary'><p style="margin-left:1em">○三廣說最近輪圍一海。於中文皆有二。初舉海種名體。</p>
</div>
<div class='div-orig'><p>其最近輪圍山香水海。名玻瓈地。世界種名常放光明。以世界海清淨劫音聲為體。</p>
</div>
<div class='div-commentary'><p style="margin-left:1em">○第二所持之剎皆二十重。於中。超間．文皆四節。一舉下層。</p>
</div>
<div class='div-orig'><p>此中最下方。有世界名可愛樂淨光幢。佛剎微塵數世界圍繞。純一清淨。佛號最勝三昧精進慧。</p>
</div>
<div class='div-commentary'><p style="margin-left:1em">○二超至第十。</p>
</div>
<div class='div-orig'><p>此上過十佛剎微塵數世界。與金剛幢世界齊等。有世界名香莊嚴幢。十佛剎微塵數世界圍繞。純一清淨。佛號無障礙法界燈。</p>
</div>
<div class='div-commentary'><p style="margin-left:1em">【疏】等金剛幢者。即中央香海剎種中．第十重剎。</p>
<p style="margin-left:1em">○三更超至十三。</p>
</div>
<div class='div-orig'><p>此上過三佛剎微塵數世界。與娑婆世界齊等。有世界名放光藏。佛號徧法界無障礙慧明。</p>
</div>
<div class='div-commentary'><p style="margin-left:1em">【疏】超至十三者。以等此中央娑婆故。</p>
<p style="margin-left:1em">○四更至第二十重。</p>
</div>
<div class='div-orig'><p>此上過七佛剎微塵數世界。至此世界種最上方．有世界名最勝身香。二十佛剎微塵數世界圍繞。純一清淨。佛號覺分華。</p>
</div>
<div class='div-commentary'><p style="margin-left:1em">【疏】至第二十重者。以最上故。言最上者。剎種最上。若云二十重最上。何以得此最上之名。設不欲繁文。何以不加乃至最上耶。然超間者。意存略故。云齊等者。恐失次故。又上下橫豎皆相當故。又此隨所管海有不可說。皆望本能管之海方面．一道布列。故下但云此海之外。不言右旋等。</p>
<p style="margin-left:1em">○第二海。</p>
</div>
<div class='div-orig'><p>諸佛子。彼無盡光明輪香水海外。</p>
<p>次有香水海。名具足妙光。世界種名徧無垢。</p>
<p>次有香水海。名光耀蓋。世界種名無邊普莊嚴。</p>
<p>次有香水海。名妙寶莊嚴。世界種名香摩尼軌度形。</p>
<p>次有香水海。名出佛音聲。世界種名善建立莊嚴。</p>
<p>次有香水海。名香幢須彌藏。世界種名光明徧滿。</p>
<p>次有香水海。名栴檀妙光明。世界種名華燄輪。</p>
<p>次有香水海。名風力持。世界種名寶燄雲幢。</p>
<p>次有香水海。名帝釋身莊嚴。世界種名真珠藏。</p>
<p>次有香水海。名平坦嚴淨。世界種名毗琉璃末種種莊嚴。</p>
<p>如是等。不可說佛剎微塵數香水海。</p>
<p>其最近輪圍山香水海。名妙樹華。世界種名出生諸方廣大剎。以一切佛摧伏魔音為體。</p>
<p>此中最下方。有世界名燄炬幢。佛號世間功德海。</p>
<p>此上過十佛剎微塵數世界。與金剛幢世界齊等。有世界名出生寶。佛號師子力寶雲。</p>
<p>此上與娑婆世界齊等。有世界名衣服幢。佛號一切智海王。</p>
<p>於此世界種最上方。有世界名寶瓔珞師子光明。佛號善變化蓮華幢。</p>
</div>
<div class='div-commentary'><p style="margin-left:1em">○第三海。</p>
</div>
<div class='div-orig'><p>諸佛子。彼金剛燄光明香水海外。</p>
<p>次有香水海。名一切莊嚴具瑩飾幢。世界種名清淨行莊嚴。</p>
<p>次有香水海。名一切寶華光耀海。世界種名功德相莊嚴。</p>
<p>次有香水海。名蓮華開敷。世界種名菩薩摩尼冠莊嚴。</p>
<p>次有香水海。名妙寶衣服。世界種名淨珠輪。</p>
<p>次有香水海。名可愛華徧照。世界種名百光雲照耀。</p>
<p>次有香水海。名徧虛空大光明。世界種名寶光普照。</p>
<p>次有香水海。名妙華莊嚴幢。世界種名金月眼瓔珞。</p>
<p>次有香水海。名真珠香海藏。世界種名佛光明。</p>
<p>次有香水海。名寶輪光明。世界種名善化現佛境界光明。</p>
<p>如是等。不可說佛剎微塵數香水海。</p>
<p>其最近輪圍山香水海。名無邊輪莊嚴底。世界種名無量方差別。以一切國土種種言說音為體。</p>
<p>此中最下方。有世界名金剛華蓋。佛號無盡相光明普門音。</p>
<p>此上過十佛剎微塵數世界。有世界與金剛幢世界齊等。名出生寶衣幢。佛號福德雲大威勢。</p>
<p>此上與娑婆世界齊等。有世界名眾寶具妙莊嚴。佛號勝慧海。</p>
<p>於此世界種最上方。有世界名日光明衣服幢。佛號智日蓮華雲。</p>
</div>
<div class='div-commentary'><p style="margin-left:1em">○第四海。</p>
</div>
<div class='div-orig'><p>諸佛子。彼帝青寶莊嚴香水海外。</p>
<p>次有香水海。名阿脩羅宮殿。世界種名香水光所持。</p>
<p>次有香水海。名寶師子莊嚴。世界種名徧示十方一切寶。</p>
<p>次有香水海。名宮殿色光明雲。世界種名寶輪妙莊嚴。</p>
<p>次有香水海。名出大蓮華。世界種名妙莊嚴徧照法界。</p>
<p>次有香水海。名燈燄妙眼。世界種名徧觀察十方變化。</p>
<p>次有香水海。名不思議莊嚴輪。世界種名十方光明普名稱。</p>
<p>次有香水海。名寶積莊嚴。世界種名燈光照耀。</p>
<p>次有香水海。名清淨寶光明。世界種名須彌無能為礙風。</p>
<p>次有香水海。名寶衣欄楯。世界種名如來身光明。</p>
<p>如是等。不可說佛剎微塵數香水海。</p>
<p>其最近輪圍山香水海。名樹莊嚴幢。世界種名安住帝網。以一切菩薩智地音聲為體。</p>
<p>此中最下方。有世界名妙金色。佛號香燄勝威光。</p>
<p>此上過十佛剎微塵數世界。與金剛幢世界齊等。有世界名摩尼樹華。佛號無礙普現。</p>
<p>此上與娑婆世界齊等。有世界名毗瑠璃妙莊嚴。佛號法自在堅固慧。</p>
<p>於此世界種最上方。有世界名梵音妙莊嚴。佛號蓮華開敷光明王。</p>
</div>
<div class='div-commentary'><p style="margin-left:1em">○第五海。第五金剛輪莊嚴底香海所管。但列九海。而結文．及最近輪圍之海。九行許經。諸梵本中．皆同此闕。準前後例。此必定有。</p>
</div>
<div class='div-orig'><p>諸佛子。彼金剛輪莊嚴底香水海外。</p>
<p>次有香水海。名化現蓮華處。世界種名國土平正。</p>
<p>次有香水海。名摩尼光。世界種名徧法界無迷惑。</p>
<p>次有香水海。名眾妙香日摩尼。世界種名普現十方。</p>
<p>次有香水海。名恒納寶流。世界種名普行佛言音。</p>
<p>次有香水海。名無邊深妙音。世界種名無邊方差別。</p>
<p>次有香水海。名堅實積聚。世界種名無量處差別。</p>
<p>次有香水海。名清淨梵音。世界種名普清淨莊嚴。</p>
<p>次有香水海。名栴檀欄楯音聲藏。世界種名逈出幢。</p>
<p>次有香水海。名妙香寶王光莊嚴。世界種名普現光明力。</p>
</div>
<div class='div-commentary'><p style="margin-left:1em">○第六海。</p>
</div>
<div class='div-orig'><p>諸佛子。彼蓮華因陀羅網香水海外。</p>
<p>次有香水海。名銀蓮華妙莊嚴。世界種名普徧行。</p>
<p>次有香水海。名毗琉璃竹密燄雲。世界種名普出十方音。</p>
<p>次有香水海。名十方光燄聚。世界種名恒出變化分布十方。</p>
<p>次有香水海。名出現真金摩尼幢。世界種名金剛幢相。</p>
<p>次有香水海。名平等大莊嚴。世界種名法界勇猛旋。</p>
<p>次有香水海。名寶華叢無盡光。世界種名無邊淨光明。</p>
<p>次有香水海。名妙金幢。世界種名演說微密處。</p>
<p>次有香水海。名光影徧照。世界種名普莊嚴。</p>
<p>次有香水海。名寂音。世界種名現前垂布。</p>
<p>如是等。不可說佛剎微塵數香水海。</p>
<p>其最近輪圍山香水海。名密燄雲幢。世界種名一切光莊嚴。以一切如來道場眾會音為體。</p>
<p>於此最下方。有世界名淨眼莊嚴。佛號金剛月徧照十方。</p>
<p>此上過十佛剎微塵數世界。與金剛幢世界齊等。有世界名蓮華德。佛號大精進善覺慧。</p>
<p>此上與娑婆世界齊等。有世界名金剛密莊嚴。佛號娑羅王幢。</p>
<p>此上過七佛剎微塵數世界。有世界名淨海莊嚴。佛號威德絕倫無能制伏。</p>
</div>
<div class='div-commentary'><p style="margin-left:1em">○第七海。</p>
</div>
<div class='div-orig'><p>諸佛子。彼積集寶香藏香水海外。</p>
<p>次有香水海。名一切寶光明徧照。世界種名無垢稱莊嚴。</p>
<p>次有香水海。名眾寶華開敷。世界種名虛空相。</p>
<p>次有香水海。名吉祥幄徧照。世界種名無礙光普莊嚴。</p>
<p>次有香水海。名栴檀樹華。世界種名普現十方旋。</p>
<p>次有香水海。名出生妙色寶。世界種名勝幢周徧行。</p>
<p>次有香水海。名普生金剛華。世界種名現不思議莊嚴。</p>
<p>次有香水海。名心王摩尼輪嚴飾。世界種名示現無礙佛光明。</p>
<p>次有香水海。名積集寶瓔珞。世界種名淨除疑。</p>
<p>次有香水海。名真珠輪普莊嚴。世界種名諸佛願所流。</p>
<p>如是等不可說佛剎微塵數香水海。</p>
<p>其最近輪圍山香水海。名閻浮檀寶藏輪。世界種名普音幢。以入一切智門音聲為體。</p>
<p>此中最下方。有世界名華蘂燄。佛號精進施。</p>
<p>此上過十佛剎微塵數世界。與金剛幢世界齊等。有世界名蓮華光明幢。佛號一切功德最勝心王。</p>
<p>此上過三佛剎微塵數世界。與娑婆世界齊等。有世界名十力莊嚴。佛號善出現無量功德王。</p>
<p>於此世界種最上方。有世界名摩尼香山幢。佛號廣大善眼淨除疑。</p>
</div>
<div class='div-commentary'><p style="margin-left:1em">○第八海。</p>
</div>
<div class='div-orig'><p>諸佛子。彼寶莊嚴香水海外。</p>
<p>次有香水海。名持須彌光明藏。世界種名出生廣大雲。</p>
<p>次有香水海。名種種莊嚴大威力境界。世界種名無礙淨莊嚴。</p>
<p>次有香水海。名密布寶蓮華。世界種名最勝燈莊嚴。</p>
<p>次有香水海。名依止一切寶莊嚴。世界種名日光明網藏。</p>
<p>次有香水海。名眾多嚴淨。世界種名寶華依處。</p>
<p>次有香水海。名極聰慧行。世界種名最勝形莊嚴。</p>
<p>次有香水海。名持妙摩尼峯。世界種名普淨虛空藏。</p>
<p>次有香水海。名大光徧照。世界種名帝青炬光明。</p>
<p>次有香水海。名可愛摩尼珠充滿徧照。世界種名普吼聲。</p>
<p>如是等。不可說佛剎微塵數香水海。</p>
<p>其最近輪圍山香水海。名出帝青寶。世界種名周徧無差別。以一切菩薩震吼聲為體。</p>
<p>此中最下方。有世界名妙勝藏。佛號最勝功德慧。</p>
<p>此上過十佛剎微塵數世界。與金剛幢世界齊等。有世界名莊嚴相。佛號超勝大光明。</p>
<p>此上與娑婆世界齊等。有世界名琉璃輪普莊嚴。佛號須彌燈。</p>
<p>於此世界種最上方。有世界名華幢海。佛號無盡變化妙慧雲。</p>
</div>
<div class='div-commentary'><p style="margin-left:1em">○第九海。</p>
</div>
<div class='div-orig'><p>諸佛子。彼金剛寶聚香水海外。</p>
<p>次有香水海。名崇飾寶埤堄。世界種名秀出寶幢。</p>
<p>次有香水海。名寶幢莊嚴。世界種名現一切光明。</p>
<p>次有香水海。名妙寶雲。世界種名一切寶莊嚴光明徧照。</p>
<p>次有香水海。名寶樹華莊嚴。世界種名妙華間飾。</p>
<p>次有香水海。名妙寶衣莊嚴。世界種名光明海。</p>
<p>次有香水海。名寶樹峯。世界種名寶燄雲。</p>
<p>次有香水海。名示現光明。世界種名入金剛無所礙。</p>
<p>次有香水海。名蓮華普莊嚴。世界種名無邊岸海淵。</p>
<p>次有香水海。名妙寶莊嚴。世界種名普示現國土藏。</p>
<p>如是等。不可說佛剎微塵數香水海。</p>
<p>其最近輪圍山香水海。名不可壞海。世界種名妙輪間錯蓮華場。以一切佛力所出音為體。</p>
<p>此中最下方。有世界名最妙香。佛號變化無量塵數光。</p>
<p>此上過十佛剎微塵數世界。與金剛幢世界齊等。有世界。名不思議差別莊嚴門。佛號無量智。</p>
<p>此上與娑婆世界齊等。有世界名十方光明妙華藏。佛號師子眼光燄雲。</p>
<p>於此最上方。有世界名海音聲。佛號水天光燄門。</p>
</div>
<div class='div-commentary'><p style="margin-left:1em">○第十海。</p>
</div>
<div class='div-orig'><p>諸佛子。彼天城寶堞香水海外。</p>
<p>次有香水海。名燄輪赫弈光。世界種名不可說種種莊嚴。</p>
<p>次有香水海。名寶塵路。世界種名普入無量旋。</p>
<p>次有香水海。名具一切莊嚴。世界種名寶光徧照。</p>
<p>次有香水海。名布眾寶網。世界種名安布深密。</p>
<p>次有香水海。名妙寶莊嚴幢。世界種名世界海明了音。</p>
<p>次有香水海。名日宮清淨影。世界種名徧入因陀羅網。</p>
<p>次有香水海。名一切鼓樂美妙音。世界種名圓滿平正。</p>
<p>次有香水海。名種種妙莊嚴。世界種名淨密光燄雲。</p>
<p>次有香水海。名周徧寶燄燈。世界種名隨佛本願種種形。</p>
<p>如是等。不可說佛剎微塵數香水海。</p>
<p>其最近輪圍山香水海。名積集瓔珞衣。世界種名化現妙衣。以三世一切佛音聲為體。</p>
<p>此中最下方。有香水海。名因陀羅華藏。世界名發生歡喜。佛剎微塵數世界圍繞。純一清淨。佛號堅悟智。</p>
</div>
<div class='div-commentary'><p style="margin-left:1em">【疏】有香水海名因陀羅華藏者。從香字至藏字。並長。由前已說香水海故。前諸海中．無此例故。縱依海無過。在文不便。前第一海所管中．九海闕一。今此長者。多是梵本脫漏。彼人注之。誤書相似貝葉耳。餘並可知。十海次第。但觀次前疏文。不俟重舉。</p>
</div>
<div class='div-orig'><p>此上過十佛剎微塵數世界。與金剛幢世界齊等。有世界名寶網莊嚴。十佛剎微塵數世界圍繞。純一清淨。佛號無量歡喜光。</p>
<p>此上過三佛剎微塵數世界。與娑婆世界齊等。有世界名寶蓮華師子座。十三佛剎微塵數世界圍繞。佛號最清淨不空聞。</p>
<p>此上過七佛剎微塵數世界。至此世界種最上方。有世界名寶色龍光明。二十佛剎微塵數世界圍繞。純一清淨。佛號徧法界普照明。</p>
</div>
<div class='div-commentary'><p style="margin-left:1em">○第三總略結釋。</p>
</div>
<div class='div-orig'><p>諸佛子。如是十不可說佛剎微塵數香水海中．有十不可說佛剎微塵數世界種。</p>
<p>皆依現一切菩薩形摩尼王幢莊嚴蓮華住。</p>
<p>各各莊嚴際無有間斷。各各放寶色光明。各各光明雲而覆其上。各各莊嚴具。各各劫差別。各各佛出現。各各演法海。各各眾生徧充滿。各各十方普趣入。各各一切佛神力所加持。</p>
<p>此一一世界種中一切世界。依種種莊嚴住。遞相接連成世界網。</p>
<p>於華藏莊嚴世界海．種種差別周徧建立。</p>
</div>
<div class='div-commentary'><p style="margin-left:1em">【疏】文分為五。一總結都數。謂一海各管一不可說。十海即有十不可說。一海一種。是以數同。</p>
<p style="margin-left:1em">二皆依下。結種海所依。謂即是前能持剎海本大蓮華。彼名種種光明蘂香幢。今此乃云現菩薩形等者。是此一華。隨義異名。有此用故。與前最中海底名同。以中間海底．即此大華之體。中受總稱。故取大華體名。或是譯者之誤。</p>
<p style="margin-left:1em">三各各下。結種異門。此與前釋剎種章。及世界成就中十。相參大同。</p>
<p style="margin-left:1em">四此一一下。結種中之剎。言成世界網者。一一世界．猶如網孔。遞相接連。如以網持。橫豎交絡。皆悉相當。如天珠網。</p>
<p style="margin-left:1em">五於華藏下。結歸華藏。即建立之處。</p>
<p style="margin-left:1em">上來雙釋二章長行竟。</p>
<p style="margin-left:1em">○第二重頌。</p>
</div>
<div class='div-orig'><p>爾時普賢菩薩。欲重宣其義。承佛威力而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>華藏世界海　法界等無別　莊嚴極清淨　安住於虛空</div>
</p></div>
<div class='div-commentary'><p style="margin-left:1em">【疏】總有一百一偈。分二。初一明華藏自體。初句標名。次句不壞分量．即同真性。次句具德莊嚴。末句無礙安住。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此世界海中　剎種難思議　一一皆自在　各各無雜亂</div>
</p></div>
<div class='div-commentary'><p style="margin-left:1em">【疏】餘一百偈。頌所持剎網。於中二。初九頌能持剎種。餘頌所持諸剎。初中。初一頌。參而不進。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>華藏世界海　剎種善安布　殊形異莊嚴　種種相不同</div>
</p></div>
<div class='div-commentary'><p style="margin-left:1em">【疏】次一安布行列。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛變化音　種種為其體　隨其業力見　剎種妙嚴飾</div>
</p></div>
<div class='div-commentary'><p style="margin-left:1em">【疏】次一剎種體嚴。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>須彌山城網　水旋輪圓形　廣大蓮華開　彼彼互圍繞</div>
<div class='lg-row'>山幢樓閣形　旋轉金剛形　如是不思議　廣大諸剎種</div>
</div></div>
<div class='div-commentary'><p style="margin-left:1em">【疏】次二辨形。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>大海真珠燄　光網不思議　如是諸剎種　悉在蓮華住</div>
</p></div>
<div class='div-commentary'><p style="margin-left:1em">【疏】次一依住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一諸剎種　光網不可說　光中現眾剎　普徧十方海</div>
<div class='lg-row'>一切諸剎種　所有莊嚴具　國土悉入中　普見無有盡</div>
</div></div>
<div class='div-commentary'><p style="margin-left:1em">【疏】次二方所趣入。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>剎種不思議　世界無邊際　種種妙嚴好　皆由大仙力</div>
</p></div>
<div class='div-commentary'><p style="margin-left:1em">【疏】後一佛力加持。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切剎種中　世界不思議</div>
</p></div>
<div class='div-commentary'><p style="margin-left:1em">【疏】第二頌種所持剎。九十一偈。多頌結文。但一二不同。謂體及形。餘皆同也。大分十段。第一有二十八頌。明剎異由因緣。即結中各各眾生徧充滿。下云。種種眾生居故。及各各佛力所加持。至文當見。第二有二頌。顯剎微細。即結中各各普趣入。第三十頌。明世界體性。結文即無。義見前經。第四五頌。明世界各各莊嚴具。第五五頌。明各各莊嚴際無間斷。此二如結名。第六有十頌。明世界形狀。義見上文。第七二頌。明各各劫差別。第八有八偈。明各各佛出現。此二亦如結名。第九有十頌。光明有無。即各各放寶光明。及各各光明雲覆。第十有十一頌。明音聲善惡。即各各演法海。今初為二。初半偈標章。種種多端。故曰難思。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或成或有壞　或有已壞滅　譬如林中葉　有生亦有落　如是剎種中　世界有成壞</div>
<div class='lg-row'>譬如依樹林　種種果差別　如是依剎種　種種眾生住　譬如種子別　生果各殊異</div>
<div class='lg-row'>業力差別故　眾生剎不同</div>
</div></div>
<div class='div-commentary'><p style="margin-left:1em">【疏】餘偈廣釋難思之相。於中分二。前九偈半喻顯。後十八偈法說。前中分三。初三偈半。明由染因．剎有成壞。初一偈半。明種則長時。剎有成壞。次一偈。剎種雖一．居剎有殊。後偈結歸業種。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如心王寶　隨心見眾色　眾生心淨故　得見清淨剎　譬如大龍王　興雲徧虛空</div>
<div class='lg-row'>如是佛願力　出生諸國土　如幻師呪術　能現種種事　眾生業力故　國土不思議</div>
</div></div>
<div class='div-commentary'><p style="margin-left:1em">【疏】次有三偈。明由淨因。一淨心因。二佛願。通因緣。後一明淨業因。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如眾繢像　畫師之所作　如是一切剎　心畫師所成　眾生身各異　隨心分別起</div>
<div class='lg-row'>如是剎種種　莫不皆由業　譬如見導師　種種色差別　隨眾生心行　見諸剎亦然</div>
</div></div>
<div class='div-commentary'><p style="margin-left:1em">【疏】後三通結染淨因。一隨心染淨因。二分別起業因。即以正喻依。亦是以因喻緣。心即是因。招異熟果。果之粗妙．蓋由業緣。三一偈。雙明心業。行即業故。亦喻眾生同處異見。<span class='note-inline'>(【鈔】以正喻依者。以眾生身．喻種種剎故。亦是以因喻緣者。故下六地云。業為田。識為種。謂心即名言種。為親因緣。名之為因。業為增上緣。名之為緣。餘如疏釋。三有一偈者。標也。行即是業故。釋也。以心顯故不釋。謂隨其心淨則佛土淨。是由心異。見剎不同。若行十善。則見命不中夭。生於大富梵行之國。是隨業異．見剎不同。此即雙舉因緣。亦雙明王所。亦喻眾生同處異見者。佛本無二。見金見銀。剎本是一。見淨見穢。故螺髻所見．如第六天宮。身子所見．丘陵坑坎。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切諸剎際　周布蓮華綱　種種相不同　莊嚴悉清淨　彼諸蓮華綱　剎綱所安住</div>
<div class='lg-row'>種種莊嚴事　種種眾生居</div>
</div></div>
<div class='div-commentary'><p style="margin-left:1em">【疏】後十八偈法說中。分三。初六明染淨。次四明成壞。後八明苦樂。今初分二。前二顯淨相不同。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有剎土中　險惡不平坦　由眾生煩惱　於彼如是見　雜染及清淨　無量諸剎種</div>
<div class='lg-row'>隨眾生心起　菩薩力所持　或有剎土中　雜染及清淨　斯由業力起　菩薩之所化</div>
<div class='lg-row'>有剎放光明　離垢寶所成　種種妙嚴飾　諸佛令清淨</div>
</div></div>
<div class='div-commentary'><p style="margin-left:1em">【疏】後四對因以辨。於中初一唯染。由煩惱故。次二通染淨。心業通善惡故。屬於菩薩．及眾生故。後一唯淨。以屬佛故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一剎種中　劫燒不思議　所現雖敗惡　其處常堅固　由眾生業力　出生多剎土</div>
<div class='lg-row'>依止於風輪　及以水輪住　世界法如是　種種見不同　而實無有生　亦復無滅壞</div>
<div class='lg-row'>一一心念中　出生無量剎　以佛威神力　悉見淨無垢</div>
</div></div>
<div class='div-commentary'><p style="margin-left:1em">【疏】二有四偈顯成壞中。初一粗壞細存。壞由業惡。存由二因。一約佛。二善業者。故法華云。我淨土不毀。天人常充滿。然滅雖不俱。而起必同處。雖曰同處。而恒相無。故難思也。<span class='note-inline'>(【鈔】初一粗壞細存者。所現雖敗惡．即粗壞也。是變化土。其處常堅固．細存也。即自他受用土。略屬經文。下出所以。壞由惡業者。法華云。是諸罪眾生。以惡業因緣。過阿僧祗劫。不聞三寶名。存由二因者。標也。一約佛者。即自受用土。二善業者。即他受用。兼變化淨。以業不同．同處異見。故法華云。諸有修功德。柔和質直者。則皆見我身。在此而說法。故法華下。引證。我淨上不毀．證自受用。成上約佛。天人常充滿．證他受用等。成上善業。如次證上。故義引經文。若具引者。經云。眾生見劫盡。大火所燒時。我此土安隱。天人常充滿。園林諸堂閣。種種寶莊嚴。寶樹多華果。眾生所遊樂。諸天擊天鼓。常作眾伎樂。雨曼陀羅華。散佛及大眾。我淨土不毀。而眾見燒盡。憂怖諸苦惱。如是悉充滿。即云是諸罪眾生等。次云。諸有修功德等。然滅雖不俱下。釋成上義。結歸難思。即叡公意。一滅一存．故曰不俱。不離滅處有存。故曰．起必同處。如人於餓鬼火處見水。餓鬼於人水處見火。雖曰同處者。滅中無存。存中無滅。亦如羅剎宮殿．與人宮殿．同在一處互不相見。他受用土．亦復如是。若自受用．故是徧周。不即三界。不離三界。故法華云。不如三界。見於三界。若法性土．又起滅常如。故難思者。結釋經文劫燒不思議。謂不可作存滅染淨而思矣。)</span>次偈業存處立。次偈世相不同。性無生滅。後偈結歸因緣。內由心變。則染淨萬差。外假佛緣。於何不淨。﹂</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有剎泥土成　其體甚堅硬　黑暗無光照　惡業者所居　有剎金剛成　雜染大憂怖</div>
<div class='lg-row'>苦多而樂少　薄福之所處　或有用鐵成　或以赤銅作　石山險可畏　罪惡者充滿</div>
</div></div>
<div class='div-commentary'><p style="margin-left:1em">【疏】三八偈明苦樂中三。初三總相。約剎論苦樂。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>剎中有地獄　眾生苦無救　常在黑暗中　燄海所燒然　或復有畜生　種種醜陋形</div>
</p><p><span class='note-inline'>(【校】無救．纂要誤作樂救。)</span></p>
<p style="margin-left:0em;text-indent:0em;" class="lg-abnormal"><div class='lg-row'>由其自惡業　常受諸苦惱　或見閻羅界　飢渴所煎逼　登上大火山　受諸極重苦</div>
</p></div>
<div class='div-commentary'><p style="margin-left:1em">【疏】次三。約一剎中。有三惡趣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有諸剎土　七寶所合成　種種諸宮殿　斯由淨業得　汝應觀世間　其中人與天</div>
<div class='lg-row'>淨業果成就　隨時受快樂</div>
</div></div>
<div class='div-commentary'><p style="margin-left:1em">【疏】後二．明人天樂。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一一毛孔中　億剎不思議　種種相莊嚴　未曾有迫隘　眾生各各業　世界無量種</div>
<div class='lg-row'>於中取著生　受苦樂不同</div>
</div></div>
<div class='div-commentary'><p style="margin-left:1em">【疏】第二一一毛下二偈。顯剎微細。初偈舉果。後偈對因以辨。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有剎眾寶成　常放無邊光　金剛妙蓮華　莊嚴淨無垢　有剎光為體　依止光輪住</div>
<div class='lg-row'>金色栴檀香　燄雲普照明　有剎月輪成　香衣悉周布　於一蓮華內　菩薩皆充滿</div>
<div class='lg-row'>有剎眾寶成　色相無諸垢　譬如天帝網　光明恒照耀　有剎香為體　或是金剛華</div>
<div class='lg-row'>摩尼光影形　觀察甚清淨　或有難思剎　華旋所成就　化佛皆充滿　菩薩普光明</div>
<div class='lg-row'>或有清淨剎　悉是眾華樹　妙枝布道場　蔭以摩尼雲　有剎淨光照　金剛華所成</div>
<div class='lg-row'>有是佛化音　無邊列成綱　有剎如菩薩　摩尼妙寶冠　或有如座形　從化光明出</div>
<div class='lg-row'>或是栴檀末　或是眉間光　或佛光中音　而成斯妙剎</div>
</div></div>
<div class='div-commentary'><p style="margin-left:1em">【疏】第三十偈明體性中。亦兼餘義。隨釋可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或見清淨剎　以一光莊嚴　或見多莊嚴　種種皆奇妙　或用十國土　妙物作嚴飾</div>
<div class='lg-row'>或以千土中　一切為莊校　或以億剎物　莊嚴於一土　種種相不同　皆如影像現</div>
<div class='lg-row'>不可說土物　莊嚴於一剎　各各放光明　如來願力起　或有諸國土　願力所淨治</div>
<div class='lg-row'>一切莊嚴中　普見眾剎海</div>
</div></div>
<div class='div-commentary'><p style="margin-left:1em">【疏】第四五頌明莊嚴。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸修普賢願　所得清淨土　三世剎莊嚴　一切於中現　佛子汝應觀　剎種威神力</div>
<div class='lg-row'>未來諸國土　如夢悉令見　十方諸世界　過去國土海　咸於一剎中　現像猶如化</div>
<div class='lg-row'>三世一切佛　及以其國土　於一剎種中　一切悉觀見　一切佛神力　塵中現眾土</div>
<div class='lg-row'>種種悉明見　如影無真實</div>
</div></div>
<div class='div-commentary'><p style="margin-left:1em">【疏】第五有五偈明莊嚴際中。攝三世嚴．故無間斷。結歸佛故．一塵普見。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有眾多剎　其形如大海　或如須彌山　世界不思議　有剎善安住　其形如帝網</div>
<div class='lg-row'>或如樹林形　諸佛滿其中　或作寶輪形　或有蓮華狀　八隅備眾飾　種種悉清淨</div>
<div class='lg-row'>或有如座形　或復有三隅　或如佉勒迦　城郭梵王身　或如天主髻　或有如半月</div>
<div class='lg-row'>或如摩尼山　或如日輪形　或有世界形　譬如香海旋　或作光明輪　佛昔所嚴淨</div>
<div class='lg-row'>或有輪輞形　或有壇墠形　或如佛毫相　肉髻廣長眼　或有如佛手　或如金剛杵</div>
<div class='lg-row'>或如燄山形　菩薩悉周徧　或如師子形　或如海蚌形　無量諸色相　體性各差別</div>
<div class='lg-row'>於一剎種中　剎形無有盡　皆由佛願力　護念得安住</div>
</div></div>
<div class='div-commentary'><p style="margin-left:1em">【疏】第六或有眾多剎下十偈。明剎形差別。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有剎住一劫　或住於十劫　乃至過百千　國土微塵數　或於一劫中　見剎有成壞</div>
<div class='lg-row'>或無量無數　乃至不思議</div>
</div></div>
<div class='div-commentary'><p style="margin-left:1em">【疏】第七二偈。明剎住時分。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有剎有佛　或有剎無佛　或有唯一佛　或有無量佛　國土若無佛　他方世界中</div>
<div class='lg-row'>有佛變化來　為現諸佛事　歿天與降神　處胎及出生　降魔成正覺　轉無上法輪</div>
<div class='lg-row'>隨眾生心樂　示現種種相　為轉妙法輪　悉應其根欲　一一佛剎中　一佛出興世</div>
<div class='lg-row'>經於億千歲　演說無上法　眾生非法器　不能見諸佛　若有心樂者　一切處皆見</div>
<div class='lg-row'>一一剎土中　各有佛興世　一切剎中佛　億數不思議　此中一一佛　現無量神變</div>
<div class='lg-row'>悉徧於法界　調伏眾生海</div>
</div></div>
<div class='div-commentary'><p style="margin-left:1em">【疏】第八有八偈。明佛出多少。文並可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有剎無光明　黑暗多恐懼　苦觸如刀劍　見者自酸毒　或有諸天光　或有宮殿光</div>
<div class='lg-row'>或日月光明　剎網難思議　有剎自光明　或樹放淨光　未曾有苦惱　眾生福力故</div>
<div class='lg-row'>或有山光明　或有摩尼光　或以燈光照　悉眾生業力　或有佛光明　菩薩滿其中</div>
<div class='lg-row'>有是蓮華光　燄色甚嚴好　有剎華光照　有以香水照　塗香燒香照　皆由淨願力</div>
<div class='lg-row'>有以雲光照　摩尼蚌光照　佛神力光照　能宣悅意聲　或以寶光照　或金剛燄照</div>
<div class='lg-row'>淨音能遠震　所至無眾苦　或有摩尼光　或是嚴具光　或道場光明　照耀眾會中</div>
<div class='lg-row'>佛放大光明　化佛滿其中　其光普照觸　法界悉周徧</div>
</div></div>
<div class='div-commentary'><p style="margin-left:1em">【疏】第九十偈。光明有無。初一無。後九有。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>有剎甚可畏　嘷叫大苦聲　其聲極酸楚　聞者生厭怖　地獄畜生道　及以閻羅處</div>
<div class='lg-row'>是濁惡世界　恒出憂苦聲</div>
</div></div>
<div class='div-commentary'><p style="margin-left:1em">【疏】第十有十一頌．剎中音聲善惡．初二惡道唯惡。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有國土中　常出可樂音　悅意順其教　斯由淨業得　或有國土中　恒聞帝釋音</div>
<div class='lg-row'>或聞梵天音　一切世主音　或有諸剎土　雲中出妙聲　寶海摩尼樹　及樂音徧滿</div>
</div></div>
<div class='div-commentary'><p style="margin-left:1em">【疏】次三人天。通善惡。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸佛圓光內　化聲無有盡　及菩薩妙音　周聞十方剎　不可思議國　普轉法輪聲</div>
<div class='lg-row'>願海所出聲　修行妙音聲　三世一切佛　出生諸世界　名號皆具足　音聲無有盡</div>
<div class='lg-row'>或有剎中聞　一切佛力音　地度及無量　如是法皆演　普賢誓願力　億剎演妙音</div>
<div class='lg-row'>其音若雷震　住劫亦無盡　佛於清淨國　示現自在音　十方法界中　一切無不聞</div>
</div></div>
<div class='div-commentary'><p style="margin-left:1em">【疏】後六佛菩薩。善而非惡。正顯各各演說法海也。</p>
<p style="margin-left:1em">【論】此已上十卷經。明三度舉果。一前如來始成正覺。及座內眾。舉佛果行果。明佛自證。二眉間眾。是舉佛中道行果。與一切未信者作成信之因。三華藏世界海。明是所向前座內眾眉間眾所行之行。報得之果。大意以佛報業之果．答前三十七問。見果知因。使後學者．如是倣之。行如是行願。得如是果報。<span class='note-inline'>(華藏世界品竟。)</span></p>
</div></div></div>
<p class='juan'>大方廣佛華嚴經疏論纂要卷第十八</p>
</div><!-- end of div[@id='body'] -->
</body></html>