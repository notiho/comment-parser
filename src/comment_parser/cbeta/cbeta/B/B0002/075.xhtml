<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu171' />
<p class='juan'>大方廣佛華嚴經疏論纂要卷第七十五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu172' />
<div class='div-orig'><p class="head2">十定品第二十七<span class='note-inline'>(之二)</span></p>
</div>
<div class='div-commentary'><p style="margin-left:1em">○第八一切眾生差別身三昧。釋中分五。一明能入智。二顯入出之相。三明入定之益。四明境界自在。五總結究竟。今初。</p>
</div>
<div class='div-orig'><p>佛子。云何為菩薩摩訶薩一切眾生差別身三昧。</p>
<p>佛子。菩薩摩訶薩住此三昧。得十種無所著。何者為十。所謂於一切剎無所著。於一切方無所著。於一切劫無所著。於一切眾無所著。於一切法無所著。於一切菩薩無所著。於一切菩薩願無所著。於一切三昧無所著。於一切佛無所著。於一切地無所著。是為十。</p>
</div>
<div class='div-commentary'><p style="margin-left:1em">【疏】由得十種無著。成後出入自在。一切地者。佛地菩薩地等。</p>
<p style="margin-left:1em">○二入出相中二。先徵起。後釋相。於中先法。後喻。</p>
</div>
<div class='div-orig'><p>佛子。菩薩摩訶薩。於此三昧。云何入。云何起。</p>
<p>佛子。菩薩摩訶薩於此三昧。內身入．外身起。外身入．內身起。同身入．異身起。異身入．同身起。人身入．夜叉身起。夜叉身入．龍身起。龍身入．阿脩羅身起。阿脩羅身入．天身起。天身入．梵王身起。梵王身入．欲界身起。</p>
</div>
<div class='div-commentary'><p style="margin-left:1em">【疏】法中略辨十類以表無盡。一諸類正報相對明入出。</p>
</div>
<div class='div-orig'><p>天中入．地獄起。地獄入．人間起。人間入．餘趣起。</p>
</div>
<div class='div-commentary'><p style="margin-left:1em">【疏】二六趣依報明出入。</p>
</div>
<div class='div-orig'><p>千身入．一身起。一身入千身起。那由他身入．一身起。一身入．那由他身起。</p>
</div>
<div class='div-commentary'><p style="margin-left:1em">【疏】三一多相對。</p>
</div>
<div class='div-orig'><p>閻浮提眾生眾中入．西瞿陀尼眾生眾中起。西瞿陀尼眾生眾中入．北拘盧眾生眾中起。北拘盧眾生眾中入．東毗提訶眾生眾中起。東毗提訶眾生眾中入．三天下眾生眾中起。三天下眾生眾中入．四天下眾生眾中起。四天下眾生眾中入．一切海差別眾生眾中起。一切海差別眾生眾中入．一切海神眾中起。</p>
</div>
<div class='div-commentary'><p style="margin-left:1em">【疏】四四洲大海相對。</p>
</div>
<div class='div-orig'><p>一切海神眾中入．一切海水大中起。一切海水大中入．一切海地大中起。一切海地大中入．一切海火大中起。一切海火大中入．一切海風大中起。一切海風大中入．一切四大種中起。一切四大種中入．無生法中起。無生法中入．妙高山中起。妙高山中入．七寶山中起。七寶山中入．一切地種種稼穡樹林黑山中起。一切地種種稼穡樹林黑山中入．一切妙香華寶莊嚴中起。</p>
</div>
<div class='div-commentary'><p style="margin-left:1em">【疏】五大種事法相對。其無生法．乘四大種生。便故來。</p>
</div>
<div class='div-orig'><p>一切妙香華寶莊嚴中入．一切四天下下方上方一切眾生受生中起。</p>
</div>
<div class='div-commentary'><p style="margin-left:1em">【疏】六諸方相對。</p>
</div>
<div class='div-orig'><p>一切四天下下方上方一切眾生受生中入。小千世界眾生眾中起。小千世界眾生眾中入．中千世界眾生眾中起。中千世界眾生眾中入．大千世界眾生眾中起。大千世界眾生眾中入．百千億那由他三千大千世界眾生眾中起。百千億那由他三千大千世界眾生眾中入．無數世界眾生眾中起。無數世界眾生眾中入．無量世界眾生眾中起。無量世界眾生眾中入．無邊佛剎眾生眾中起。無邊佛剎眾生眾中入．無等佛剎眾生眾中起。無等佛剎眾生眾中入．不可數世界眾生眾中起。不可數世界眾生眾中入．不可稱世界眾生眾中起。不可稱世界眾生眾中入．不可思世界眾生眾中起。不可思世界眾生眾中入。不可量世界眾生眾中起。不可量世界眾生眾中入．不可說世界眾生眾中起。不可說世界眾生眾中入．不可說不可說世界眾生眾中起。</p>
</div>
<div class='div-commentary'><p style="margin-left:1em">【疏】七眾數多少相對。</p>
</div>
<div class='div-orig'><p>不可說不可說世界眾生眾中入．雜染眾生眾中起。雜染眾生眾中入．清淨眾生眾中起。清淨眾生眾中入．雜染眾生眾中起。</p>
</div>
<div class='div-commentary'><p style="margin-left:1em">【疏】八染淨相對。</p>
</div>
<div class='div-orig'><p>眼處入．耳處起。耳處入．眼處起。鼻處入．舌處起。舌處入．鼻處起。身處入．意處起。意處入．身處起。自處入．他處起。他處入．自處起。</p>
</div>
<div class='div-commentary'><p style="margin-left:1em">【疏】九諸界相對。</p>
</div>
<div class='div-orig'><p>一微塵中入．無數世界微塵中起。無數世界微塵中入．一微塵中起。聲聞入．獨覺起。獨覺入．聲聞起。自身入．佛身起。佛身入．自身起。一念入．億劫起。億劫入．一念起。同念入．別時起。別時入．同念起。前際入．後際起。後際入．前際起。前際入．中際起。中際入．前際起。三世入．剎那起。剎那入．三世起。真如入．言說起。言說入．真如起。</p>
</div>
<div class='div-commentary'><p style="margin-left:1em">【疏】十雜明諸類相對。謂粗細．凡聖．念劫．真妄等。其入出等義。如賢首品。</p>
<p style="margin-left:1em">○二喻顯。</p>
</div>
<div class='div-orig'><p>佛子。譬如有人．為鬼所持。其身戰動．不能自安。鬼不現身．令他身然。菩薩摩訶薩住此三昧。亦復如是。自身入定他身起。他身入定自身起。</p>
</div>
<div class='div-commentary'><p style="margin-left:1em">【疏】喻顯中有四喻。喻前十類。各有法合。一鬼力持人喻。喻第一第四。多約身故。</p>
</div>
<div class='div-orig'><p>佛子。譬如死屍。以呪力故．而能起行。隨所作事皆得成就。屍之與呪雖各差別。而能和合成就彼事。菩薩摩訶薩住此三昧。亦復如是。同境入定異境起。異境入定同境起。</p>
</div>
<div class='div-commentary'><p style="margin-left:1em">【疏】第二呪起死屍喻。喻第二五六。多約依報境故。</p>
</div>
<div class='div-orig'><p>佛子。譬如比丘得心自在。或以一身作多身。或以多身作一身。非一身沒多身生。非多身沒一身生。菩薩摩訶薩住此三昧。亦復如是。一身入定多身起。多身入定一身起。</p>
</div>
<div class='div-commentary'><p style="margin-left:1em">【疏】第三羅漢現通喻。喻第三第七。多約數故。</p>
</div>
<div class='div-orig'><p>佛子。譬如大地。其味一種。所生苗稼種種味別。地雖無差別。然味有殊異。菩薩摩訶薩住此三昧。亦復如是。無所分別。然有一種入定多種起。多種入定一種起。</p>
</div>
<div class='div-commentary'><p style="margin-left:1em">【疏】第四地一苗多喻。喻後三門。雜明種種故。喻合相映。文理自顯。</p>
<p style="margin-left:1em">○第三明入定益。</p>
</div>
<div class='div-orig'><p>佛子。菩薩摩訶薩住此三昧。得十種稱讚法之所稱讚。何者為十。所謂入真如故．名為如來。覺一切法故．名之為佛。為一切世間所稱讚故．名為法師。知一切法故．名一切智。為一切世間所歸依故．名所依處。了達一切法方便故．名為導師。引一切眾生入薩婆若道故．名大導師。為一切世間燈故．名為光明。心志圓滿．義利成就．所作皆辦．住無礙智．分別了知一切諸法故。名為十力自在。通達一切法輪故．名一切見者。是為十。</p>
</div>
<div class='div-commentary'><p style="margin-left:1em">【疏】益中有三。一得讚同佛果益。皆上句顯義。下句結名。十力義中云。心志圓滿者。明力自利義。義利成就．顯力利他。所作皆辦．彰力圓滿。住無礙智。總顯力體。分別了知一切諸法．通明力用。餘文可知。</p>
</div>
<div class='div-orig'><p>佛子。菩薩摩訶薩住此三昧。復得十種光明照耀。何者為十。所謂得一切諸佛光明．與彼平等故。得一切世界光明．普能嚴淨故。得一切眾生光明．悉往調伏故。得無量無畏光明．法界為場演說故。得無差別光明．知一切法無種種性故。得方便光明．於一切法離欲際而證入故。得真實光明．於一切法離欲際心平等故。得徧一切世間神變光明．蒙佛所加．恒不息故。得善思惟光明．到一切佛自在岸故。得一切法真如光明．於一毛孔中善說一切故。是為十。</p>
</div>
<div class='div-commentary'><p style="margin-left:1em">【疏】二身智光照益。</p>
</div>
<div class='div-orig'><p>佛子。菩薩摩訶薩住此三昧。復得十種無所作。何者為十。所謂身業無所作。語業無所作。意業無所作。神通無所作。了法無性無所作。知業不壞無所作。無差別智無所作。無生起智無所作。知法無滅無所作。隨順於文不壞於義無所作。是為十。</p>
</div>
<div class='div-commentary'><p style="margin-left:1em">【疏】三業用無作益。皆有佛子。文相並顯。</p>
<p style="margin-left:1em">○第四明境界自在。先法後喻。今初。</p>
</div>
<div class='div-orig'><p>佛子。菩薩摩訶薩住此三昧。無量境界種種差別。所謂一入多起。多入一起。同入異起。異入同起。細入粗起。粗入細起。大入小起。小入大起。順入逆起。逆入順起。無身入有身起。有身入無身起。無相入有相起。有相入無相起。起中入。入中起。如是皆是此之三昧自在境界。</p>
</div>
<div class='div-commentary'><p style="margin-left:1em">【疏】前第二段但明入起。今兼明逆順有無等為種種境界。起中入者．即用之寂故。入中起者．即寂之用故。是知菩薩之定。常入常起。常雙入出。常無入出。方為自在。為顯自在。寄諸境界。交絡而明。<span class='note-inline'>(【鈔】是知菩薩之定者。結成難思。若以定門觀。則常入定。以用門觀。則常出定。以用門觀．則常起用。實則動寂必俱。故常雙入出矣。然動靜唯物。據其體極。動靜斯亡。故常無入起。又入即起故無入。起即入故無起。若然。何以經云。粗細入起等。故下釋云。為顯自在故。寄諸境界。交絡而明。若云一入多起。即云自在。若云無入無起。何明自在。常入常起。自在之相亦然。廣如賢首品辨。)</span></p>
<p style="margin-left:1em">○二喻顯。</p>
</div>
<div class='div-orig'><p>佛子。譬如幻師．持呪得成。能現種種差別形相。呪與幻別．而能作幻。呪唯是聲。而能幻作眼識所知種種諸色。耳識所知種種諸聲。鼻識所知種種諸香。舌識所知種種諸味。身識所知種種諸觸。意識所知種種境界。菩薩摩訶薩住此三昧。亦復如是。同中入定異中起。異中入定同中起。</p>
</div>
<div class='div-commentary'><p style="margin-left:1em">【疏】喻顯中。文有六喻。皆自有合。一幻現六境喻。喻前同異。</p>
</div>
<div class='div-orig'><p>佛子。譬如三十三天．共阿脩羅鬬戰之時。諸天得勝。脩羅退衄。阿脩羅王其身長大七百由旬。四兵圍繞無數千萬。以幻術力。將諸軍眾。同時走入藕絲孔中。菩薩摩訶薩亦復如是。已善成就諸幻智地。幻智即是菩薩。菩薩即是幻智。是故能於無差別法中入定．差別法中起。差別法中入定．無差別法中起。</p>
</div>
<div class='div-commentary'><p style="margin-left:1em">【疏】二修羅竄匿喻。喻前粗細大小二對。約理事相望。則無差別為細。差別為粗。理細事粗故。或無差為粗。總相入故。差別為細別相入故。無差則大周法界。差則隨事成小。若唯約事明大小。並差別所收。</p>
</div>
<div class='div-orig'><p>佛子。譬如農夫．田中下種。種子在下。果生於上。菩薩摩訶薩住此三昧。亦復如是。一中入定多中起。多中入定一中起。</p>
</div>
<div class='div-commentary'><p style="margin-left:1em">【疏】三農夫下種喻。喻明上下。合辨一多。文影略耳。</p>
</div>
<div class='div-orig'><p>佛子。譬如男女赤白和合。或有眾生於中受生。爾時名為歌羅邏位。從此次第住母胎中滿足十月。善業力故．一切支分皆得成就。諸根不缺。心意明了。其歌羅邏與彼六根體狀各別。以業力故．而能令彼次第成就。受同異類種種果報。菩薩摩訶薩亦復如是。從一切智歌羅邏位。信解願力。漸次增長。其心廣大任運自在。無中入定有中起。有中入定無中起。</p>
</div>
<div class='div-commentary'><p style="margin-left:1em">【疏】四受胎生長喻。喻上有身無身。如彼從無之有故。</p>
</div>
<div class='div-orig'><p>佛子。譬如龍宮。依地而立．不依虛空。龍依宮住。亦不在空。而能興雲徧滿空中。有人仰視所見宮殿。當知皆是乾闥婆城。非是龍宮。佛子。龍雖處下。而雲布上。菩薩摩訶薩住此三昧。亦復如是。於無相入有相起。於有相入．無相起。</p>
</div>
<div class='div-commentary'><p style="margin-left:1em">【疏】五龍下雲上喻．喻有相無相。</p>
</div>
<div class='div-orig'><p>佛子。譬如妙光大梵天王所住之宮。名一切世間最勝清淨藏。此大宮中．普見三千大千世界諸四天下．天宮．龍宮．夜叉宮．乾闥婆宮．阿脩羅宮．迦樓羅宮．緊那羅宮．摩睺羅伽宮．人間住處．及三惡道．須彌山等種種諸山．大海江河．陂澤泉源．城邑聚落．樹林眾寶．如是一切種種莊嚴．盡大輪圍所有邊際。乃至空中微細遊塵。莫不皆於梵宮顯現。如於明鏡．見其面像。菩薩摩訶薩住此一切眾生差別身大三昧。知種種剎。見種種佛。度種種眾。證種種法。成種種行。滿種種解。入種種三昧。起種種神通。得種種智慧。住種種剎那際。</p>
</div>
<div class='div-commentary'><p style="margin-left:1em">【疏】六梵宮普現喻。喻上入中起起中入．及逆順相對。故合云種種。</p>
<p style="margin-left:1em">○第五總結究竟。</p>
</div>
<div class='div-orig'><p>佛子。此菩薩摩訶薩到十種神通彼岸。何者為十。所謂到諸佛盡虛空徧法界神通彼岸。到菩薩究竟無差別自在神通彼岸。到能發起菩薩廣大行願．入如來門佛事神通彼岸。到能震動一切世界一切境界悉令清淨神通彼岸。到能自在知一切眾生不思議業果皆如幻化神通彼岸。到能自在知諸三昧粗細入出差別相神通彼岸。到能勇猛入如來境界而於其中發生大願神通彼岸。到能化作佛化轉法輪．調伏眾生．令生佛種．令入佛乘．速得成就神通彼岸。到能了知不可說一切祕密文句而轉法輪．令百千億那由他不可說不可說法門皆得清淨神通彼岸。到不假晝夜年月劫數．一念悉能三世示現神通彼岸。是為十。</p>
<p>佛子。是名菩薩摩訶薩第八一切眾生差別身大三昧善巧智。</p>
</div>
<div class='div-commentary'><p style="margin-left:1em">【疏】並顯可知。</p>
<p style="margin-left:1em">【論】第八一切眾生差別身三昧者。明入此三昧。能現佛身等眾生差別身。皆隨其類現。故立其名也．又能入同異順逆三昧故。以立其名。餘義如文自具。</p>
<p style="margin-left:1em">○第九法界自在三昧。釋中四。一顯定體用。二明定成益。三以喻寄顯。四總結雙行。今初。</p>
</div>
<div class='div-orig'><p>佛子。云何為菩薩摩訶薩法界自在三昧。</p>
<p>佛子。此菩薩摩訶薩。於自眼處乃至意處入三昧。名法界自在。</p>
</div>
<div class='div-commentary'><p style="margin-left:1em">【疏】分三。初總顯名體。謂於眼等法界得自在故。</p>
</div>
<div class='div-orig'><p>菩薩於自身一一毛孔中。入此三昧。</p>
</div>
<div class='div-commentary'><p style="margin-left:1em">【疏】二彰入定處。謂於毛孔中入眼等定。顯互用自在故。<span class='note-inline'>(【鈔】謂於毛孔下。然常途所明互用者。但眼處能作耳處等事。耳處能作眼鼻事等。故六根互用。今約十八界明。則有數重之互。一諸根互。二分圓互。毛孔身根中分能入眼等定故。三一多互。謂一根頓作多根事故。四根境互。謂根入境定。如賢首品說。以此云法界。必該十八界故。五復有一根入多境。一境入多根。六復有六識對境。以明互入等。)</span></p>
</div>
<div class='div-orig'><p>自然能知諸世間。知諸世間法。知諸世界。知億那由他世界。知阿僧祇世界。知不可說佛剎微塵數世界。見一切世界中有佛出興。菩薩眾會悉皆充滿。光明清淨淳善無雜。廣大莊嚴種種眾寶以為嚴飾。菩薩於彼．或一劫．百劫．千劫．億劫．百千億那由他劫．無數劫．無量劫．無邊劫．無等劫．不可數劫．不可稱劫．不可思劫．不可量劫．不可說劫．不可說不可說劫．不可說不可說佛剎微塵數劫．修菩薩行．常不休息。又於如是無量劫中．住此三昧。亦入。亦起。亦成就世界。亦調伏眾生。亦徧了法界。亦普知三世。亦演說諸法。亦現大神通。種種方便無著無礙。以於法界得自在故。善分別眼。善分別耳。善分別鼻。善分別舌。善分別身。善分別意。如是種種差別不同。悉善分別．盡其邊際。</p>
</div>
<div class='div-commentary'><p style="margin-left:1em">【疏】三明定功用。於中四。一了三世間。二菩薩於彼下。多劫修行。三又於下。入出無礙。四以於法界下。結成自在。此有二義。一於理法界自在故。能善分別眼等界。二善分別眼等十八界。即是事法界自在。此二無礙。及事事無礙。故云如是種種。皆橫盡其邊。豎窮其際。</p>
<p style="margin-left:1em">○第二明定成益。</p>
</div>
<div class='div-orig'><p>菩薩如是善知見已。能生起十千億陀羅尼法光明。成就十千億清淨行。獲得十千億諸根。圓滿十千億神通。能入十千億三昧。成就十千億神力。長養十千億諸力。圓滿十千億深心。運動十千億力持。示現十千億神變。具足十千億菩薩無礙。圓滿十千億菩薩助道。積集十千億菩薩藏。照明十千億菩薩方便。演說十千億諸義。成就十千億諸願。出生十千億迴向。淨治十千億菩薩正位。明了十千億法門。開示十千億演說。修治十千億菩薩清淨。</p>
</div>
<div class='div-commentary'><p style="margin-left:1em">【疏】辨十重益。一生多功德益。有二十一句。各十千億。</p>
</div>
<div class='div-orig'><p>佛子。菩薩摩訶薩。復有無數功德。無量功德。無邊功德。無等功德。不可數功德。不可稱功德。不可思功德。不可量功德。不可說功德。無盡功德。佛子。此菩薩於如是功德．皆已辦具。皆已積集。皆已莊嚴。皆已清淨。皆已瑩徹。皆已攝受。皆能出生。皆可稱歎。皆得堅固。皆已成就。</p>
</div>
<div class='div-commentary'><p style="margin-left:1em">【疏】二具無盡德益。隨前一事。皆至無盡故。於中二十句。前十句所具之多。後十句能具之相。清淨者。除垢故。瑩徹者。發本智光故。</p>
</div>
<div class='div-orig'><p>佛子。菩薩摩訶薩住此三昧。為東方十千阿僧祇佛剎微塵數名號諸佛之所攝受。一一名號．復有十千阿僧祇佛剎微塵數佛各各差別。如東方。南西北方．四維上下．亦復如是。</p>
<p>彼諸佛悉現其前。為現諸佛清淨剎。為說諸佛無量身。為說諸佛難思眼。為說諸佛無量耳。為說諸佛清淨鼻。為說諸佛清淨舌。為說諸佛無住心。為說如來無上神通。</p>
<p>令修如來無上菩提。令得如來清淨音聲。開示如來不退法輪。顯示如來無邊眾會。令入如來無邊祕密。讚歎如來一切善根。令入如來平等之法。宣說如來三世種性。示現如來無量色相。闡揚如來護念之法。演暢如來微妙法音。辯明一切諸佛世界。宣揚一切諸佛三昧。示現諸佛眾會次第。護持諸佛不思議法。說一切法猶如幻化。明諸法性無有動轉。開示一切無上法輪。讚美如來無量功德。令入一切諸三昧雲。令知其心．如幻如化。無邊無盡。</p>
</div>
<div class='div-commentary'><p style="margin-left:1em">【疏】三諸佛攝受益。於中三。初明攝受。次彼諸佛下。現身說法。後令修下。令其修證。</p>
</div>
<div class='div-orig'><p>佛子。菩薩摩訶薩住此法界自在三昧時。彼十方各十千阿僧祇佛剎微塵數名號如來。一一名中各有十千阿僧祇佛剎微塵數佛同時護念。令此菩薩得無邊身。令此菩薩得無礙心。令此菩薩於一切法得無忘念。令此菩薩於一切法得決定慧。令此菩薩轉更聰敏．於一切法皆能領受。令此菩薩於一切法悉能明了。令此菩薩諸根猛利．於神通法悉得善巧。令此菩薩境界無礙．周行法界恆不休息。令此菩薩得無礙智畢竟清淨。令此菩薩以神通力．一切世界示現成佛。</p>
</div>
<div class='div-commentary'><p style="margin-left:1em">【疏】四諸佛護念益。攝受．攝之屬佛。護念．即佛力來加。</p>
</div>
<div class='div-orig'><p>佛子。菩薩摩訶薩住此三昧。得十種海。何者為十。所謂得諸佛海．咸覩見故。得眾生海．悉調伏故。得諸法海．能以智慧悉了知故。得諸剎海．以無性無作神通皆往詣故。得功德海．一切修行悉圓滿故。得神通海．能廣示現令開悟故。得諸根海．種種不同悉善知故。得諸心海．知一切眾生種種差別無量心故。得諸行海．能以願力悉圓滿故。得諸願海．悉使成就永清淨故。</p>
</div>
<div class='div-commentary'><p style="margin-left:1em">【疏】五得十海深廣益。</p>
</div>
<div class='div-orig'><p>佛子。菩薩摩訶薩得如是十種海已。復得十種殊勝。何等為十。一者於一切眾生中最為第一。二者於一切諸天中最為殊特。三者於一切梵王中最極自在。四者於諸世間無所染著。五者一切世間無能映蔽。六者一切諸魔不能惑亂。七者普入諸趣無所罣礙。八者處處受生．知不堅固。九者一切佛法．皆得自在。十者一切神通悉能示現．</p>
</div>
<div class='div-commentary'><p style="margin-left:1em">【疏】六得殊勝超絕益。並可知。</p>
</div>
<div class='div-orig'><p>佛子。菩薩摩訶薩得如是十種殊勝已。復得十種力。於眾生界修習諸行。何等為十。一謂勇健力。調伏世間故。二謂精進力。恒不退轉故。三謂無著力。離諸垢染故。四謂寂靜力。於一切法無諍論故。五謂逆順力。於一切法心自在故。六謂法性力。於諸義中得自在故。七謂無礙力。智慧廣大故。八謂無畏力。能說諸法故。九謂辯才力。能持諸法故。十謂開示力。智慧無邊故。佛子。此十種力。是廣大力。最勝力。無能摧伏力。無量力。善集力。不動力。堅固力。智慧力。成就力。勝定力。清淨力。極清淨力。法身力。法光明力。法燈力。法門力。無能壞力。極勇猛力。大丈夫力。善丈夫修習力。成正覺力。過去積集善根力。安住無量善根力。住如來力力。心思惟力。增長菩薩歡喜力。出生菩薩淨信力。增長菩薩勇猛力。菩提心所生力。菩薩清淨深心力。菩薩殊勝深心力。菩薩善根熏習力。究竟諸法力。無障礙身力。入方便善巧法門力。清淨妙法力。安住大勢一切世間不能傾動力。一切眾生無能映蔽力。</p>
</div>
<div class='div-commentary'><p style="margin-left:1em">【疏】七得諸力幹能益。於中初列十力。後佛子此十種力下。顯其超勝。隨前一一力。皆具此三十八力。</p>
</div>
<div class='div-orig'><p>佛子。此菩薩摩訶薩。於如是無量功德法。能生。能成就。能圓滿。能照明。能具足。能徧具足。能廣大。能堅固。能增長。能淨治。能徧淨治。</p>
</div>
<div class='div-commentary'><p style="margin-left:1em">【疏】八結能圓滿益。</p>
</div>
<div class='div-orig'><p>此菩薩功德邊際。智慧邊際。修行邊際。法門邊際。自在邊際。苦行邊際。成就邊際。清淨邊際。出離邊際。法自在邊際。無能說者。此菩薩所獲得。所成就。所趣入。所現前。所有境界。所有觀察。所有證入。所有清淨。所有了知。所有建立。一切法門。於不可說劫無能說盡。</p>
</div>
<div class='div-commentary'><p style="margin-left:1em">【疏】九自德無邊故。他不能說益。</p>
</div>
<div class='div-orig'><p>佛子。菩薩摩訶薩住此三昧。能了知無數．無量．無邊．無等．不可數．不可稱．不可思．不可量．不可說．不可說不可說一切三昧。彼一一三昧所有境界．無量廣大。於境界中．若入。若起。若住。所有相狀。所有示現。所有行處。所有等流。所有自性。所有除滅。所有出離。如是一切。靡不明見。</p>
</div>
<div class='div-commentary'><p style="margin-left:1em">【疏】十三昧無邊。自無不了益。土十段中。前七別明。後三總結。</p>
<p style="margin-left:1em">○第三以喻寄顯。</p>
</div>
<div class='div-orig'><p>佛子。譬如無熱惱大龍王宮．流出四河。無濁無雜．無有垢穢。光色清淨．猶如虛空。其池四面各有一口。一一口中流出一河。於象口中出恒伽河。師子口中出私陀河。於牛口中出信度河。於馬口中出縛芻河。其四大河流出之時。恒伽河口流出銀沙。私陀河口流出金剛沙。信度河口流出金沙。縛芻河口流出瑠璃沙．恒伽河口作白銀色。私陀河口作金剛色。信度河口作黃金色。縛芻河口作瑠璃色。一一河口廣一由旬。其四大河既流出已。各共圍繞大池七帀。隨其方面四向分流。澒涌奔馳。入於大海。其河旋繞一一之間。有天寶所成優鉢羅華．波頭摩華．拘物頭華．芬陀利華．奇香發越。妙色清淨。種種華葉．種種臺蘂．悉是眾寶．自然映徹。咸放光明．互相照現。其無熱池周圍廣大五十由旬。眾寶妙沙徧布其底。種種摩尼以為嚴飾。無量妙寶．莊嚴其岸。栴檀妙香．普散其中。優鉢羅華．波頭摩華．拘物頭華．芬陀利華．及餘寶華．皆悉徧滿。微風吹動．香氣遠徹。華林寶樹．周帀圍繞。日光出時．普皆照明。池河內外一切眾物．接影連輝．成光明網。如是眾物．若遠若近。若高若下。若廣若狹。若粗若細。乃至極小一沙一塵。悉是妙寶。光明鑒徹。靡不於中日輪影現。亦復展轉更相現影。如是眾影．不增不減。非合非散。皆如本質而得明見。</p>
</div>
<div class='div-commentary'><p style="margin-left:1em">【疏】喻顯中。正顯前體用及益。亦明前所未顯。故不全似上文。文中二。先總舉喻體。</p>
</div>
<div class='div-orig'><p>佛子。如無熱大池。於四口中流出四河入於大海。菩薩摩訶薩亦復如是。從四辯才．流出諸行。究竟入於一切智海。</p>
<p>如恒伽大河．從銀色象口．流出銀沙。菩薩摩訶薩亦復如是。以義辯才．說一切如來所說一切義門。出生一切清淨白法。究竟入於無礙智海。如私陀大河．從金剛色師子口．流出金剛沙。菩薩摩訶薩亦復如是。以法辯才．為一切眾生說佛金剛句。引出金剛智。究竟入於無礙智海。如信度大河．從金色牛口．流出金沙。菩薩摩訶薩亦復如是。以訓辭辯說．隨順世間緣起方便。開悟眾生。令皆歡喜。調伏成熟。究竟入於緣起方便海。如縛芻大河．於瑠璃色馬口．流出瑠璃沙。</p>
<p>菩薩摩訶薩亦復如是。以無盡辯．雨百千億那由他不可說法。令其聞者皆得潤洽。究竟入於諸佛法海。</p>
</div>
<div class='div-commentary'><p style="margin-left:1em">【疏】後對喻別合。有十三門。各先喻後合。一合流沙入海喻中。先總明喻合。雖舉四河。意在四口出沙。故下第九別明四河。後別明四辯。即喻四口。所說即喻四沙。若開四辯。總別為五。則有十七門。</p>
</div>
<div class='div-orig'><p>如四大河隨順圍繞無熱池已。四方入海。菩薩摩訶薩亦復如是。成就隨順身業。隨順語業。隨順意業。成就智為前導身業。智為前導語業。智為前導意業。四方流注。究竟入於一切智海。</p>
<p>佛子。何者名為菩薩四方。佛子。所謂見一切佛而得開悟。聞一切法受持不忘。圓滿一切波羅蜜行。大悲說法滿足眾生。</p>
</div>
<div class='div-commentary'><p style="margin-left:1em">【疏】二合繞池入海喻。於中先喻。後合。合中先合繞池。菩提心志．名之為池。三業隨順智慧。即為繞義。後佛子下。合其四方。<span class='note-inline'>(【校】心志．嘉興藏南藏作心智。)</span></p>
</div>
<div class='div-orig'><p>如四大河圍繞大池。於其中間．優鉢羅華．波頭摩華．拘物頭華．芬陀利華．皆悉徧滿。菩薩摩訶薩亦復如是。於菩提心中間．不捨眾生說法調伏。悉令圓滿無量三昧。見佛國土莊嚴清淨。</p>
</div>
<div class='div-commentary'><p style="margin-left:1em">【疏】三合池間寶華喻。說法有開敷之義。三昧有感果之能。莊嚴清淨。皆華上之別義。</p>
</div>
<div class='div-orig'><p>如無熱大池。寶樹圍繞。菩薩摩訶薩亦復如是。現佛國土莊嚴圍繞。令諸眾生趣向菩提。</p>
</div>
<div class='div-commentary'><p style="margin-left:1em">【疏】四合寶樹繞池喻。</p>
</div>
<div class='div-orig'><p>如無熱大池。其中縱廣五十由旬清淨無濁。菩薩摩訶薩亦復如是。菩提之心其量無邊。善根充滿清淨無濁。</p>
</div>
<div class='div-commentary'><p style="margin-left:1em">【疏】五合大池清淨喻。即是池體。</p>
</div>
<div class='div-orig'><p>如無熱大池。以無量寶．莊嚴其岸。散栴檀香．徧滿其中。菩薩摩訶薩亦復如是。以百千億十種智寶．嚴菩提心大願之岸。普散一切眾善妙香。</p>
</div>
<div class='div-commentary'><p style="margin-left:1em">【疏】六合栴檀香岸喻。十種智寶有二義。一即離世間中十種如寶智。二即他心等十種智也。</p>
</div>
<div class='div-orig'><p>如無熱大池。底布金沙。種種摩尼間錯莊嚴。菩薩摩訶薩亦復如是。微妙智慧周徧觀察。不可思議菩薩解脫。種種法寶間錯莊嚴。得一切法無礙光明。住於一切諸佛所住。入於一切甚深方便。</p>
</div>
<div class='div-commentary'><p style="margin-left:1em">【疏】七合底布金寶喻。妙智合金沙。解脫合摩尼。無礙光明合二種放光。住佛所住入於甚深。合布其底。上四段。各以無熱大池為首。</p>
</div>
<div class='div-orig'><p>如阿那婆達多龍王。永離龍中所有熱惱。菩薩摩訶薩亦復如是。永離一切世間憂惱。雖現受生而無染著。</p>
</div>
<div class='div-commentary'><p style="margin-left:1em">【疏】八合龍王無惱喻。即合池名。名因龍得故。</p>
</div>
<div class='div-orig'><p>如四大河．潤澤一切閻浮提地。既潤澤已。入於大海。菩薩摩訶薩亦復如是。以四智河．潤澤天人沙門婆羅門。令其普入阿耨多羅三藐三菩提智慧大海。以四種力而為莊嚴。<span class='note-inline'>(【校】四種力．應從麗藏作十種力。案下經云。究竟入於十力大海。又下云．何者為四．係徵上四智河。與十力無涉。)</span>何者為四。一者願智河。救護調伏一切眾生常不休息。二者波羅蜜智河。修菩提行．饒益眾生。去來今世．相續無盡。究竟入於諸佛智海。三者菩薩三昧智河。無數三昧以為莊嚴。見一切佛入諸佛海。四者大悲智河。大慈自在普救眾生。方便攝取．無有休息。修行祕密功德之門。究竟入於十力大海。</p>
</div>
<div class='div-commentary'><p style="margin-left:1em">【疏】九合四河潤澤喻。</p>
</div>
<div class='div-orig'><p>如四大河．從無熱池既流出已。究竟無盡。入於大海。菩薩摩訶薩亦復如是。以大願力修菩薩行。自在知見無有窮盡。究竟入於一切智海。</p>
</div>
<div class='div-commentary'><p style="margin-left:1em">【疏】十合四河無盡喻。</p>
</div>
<div class='div-orig'><p>如四大河入於大海。無能為礙．令不入者。菩薩摩訶薩亦復如是。常勤修習普賢行願。成就一切智慧光明。住於一切佛菩提法。入如來智．無有障礙。</p>
</div>
<div class='div-commentary'><p style="margin-left:1em">【疏】十一合入海無障喻。</p>
</div>
<div class='div-orig'><p>如四大河奔流入海。經於累劫亦無疲厭。菩薩摩訶薩亦復如是。以普賢行願．盡未來劫修菩薩行。入如來海。不生疲厭。</p>
</div>
<div class='div-commentary'><p style="margin-left:1em">【疏】十二合入海無厭喻。上之四喻。各以如四大河而為喻首。上之十喻。皆以菩薩而為合初。</p>
</div>
<div class='div-orig'><p>佛子。如日光出時。無熱池中．金沙．銀沙．金剛沙．瑠璃沙．及餘一切種種寶物。皆有日影於中顯現。其金沙等一切寶物。亦各展轉而現其影。互相鑒徹．無所妨礙。</p>
<p>菩薩摩訶薩亦復如是。住此三昧。於自身一一毛孔中。悉見不可說不可說佛剎微塵數諸佛如來。亦見彼佛所有國土道場眾會。一一佛所．聽法受持。信解供養。各經不可說不可說億那由他劫。而不想念時節長短。其諸眾會亦無迫隘。何以故。以微妙心。入無邊法界故。入無等差別業果故。入不思議三昧境界故。入不思議思惟境界故。入一切佛自在境界故。得一切佛所護念故。得一切佛大神變故。得諸如來難得難知十種力故。入普賢菩薩行圓滿境界故。得一切佛無勞倦神通力故。</p>
</div>
<div class='div-commentary'><p style="margin-left:1em">【疏】十三合眾寶交影喻。先喻。後合。</p>
<p style="margin-left:1em">○第四總結雙行。</p>
</div>
<div class='div-orig'><p>佛子。菩薩摩訶薩。雖能於定．一念入出。而亦不廢長時在定。亦無所著。雖於境界無所依住。而亦不捨一切所緣。雖善入剎那際。而為利益一切眾生．現佛神通．無有厭足。雖等入法界。而不得其邊。雖無所住無有處所。而恒趣入一切智道。以變化力．普入無量眾生眾中。具足莊嚴一切世界。雖離世間顛倒分別．超過一切分別之地。亦不捨於種種諸相。雖能具足方便善巧。而究竟清淨。雖不分別菩薩諸地。而皆已善入。</p>
<p>佛子。譬如虛空。雖能容受一切諸佛．而離有無。</p>
<p>菩薩摩訶薩亦復如是。雖普入一切世間．而離世間想。雖勤度一切眾生．而離眾生想。雖深知一切法．而離諸法想。雖樂見一切佛．而離諸佛想。雖善入種種三昧．而知一切法自性皆如．無所染著。雖以無邊辯才演無盡法句．而心恒住離文字法。雖樂觀察無言說法．而恒示現清淨音聲。雖住一切離言法際．而恆示現種種色相。雖教化眾生．而知一切法畢竟性空。雖勤修大悲度脫眾生．而知眾生界無盡無散。雖了達法界常住不變．而以三輪調伏眾生恆不休息。雖常安住如來所住．而智慧清淨。心無怖畏。分別演說種種諸法。轉於法輪．常不休息。</p>
<p>佛子。是為菩薩摩訶薩第九法界自在大三昧善巧智。</p>
</div>
<div class='div-commentary'><p style="margin-left:1em">【疏】謂權實定散無障礙故。於中三。先法。次佛子下。喻。後菩薩下。合。然法中明即寂而用。喻合乃明即用而寂。文影畧耳。</p>
<p style="margin-left:1em">【論】第九法界自在三昧者。明此菩薩於自身一一毛孔中入三昧。自然能知諸世間。及知世間法。及十方虛空界中一切世間法。悉皆知盡。乃至佛菩薩大眾．亦皆知盡。何以故。以智稱法界故。以智無中邊大小量故。如虛空故。智體性明白故。於一毛孔中虛空無大小量。即等虛空界。悉能徧知十方世界一切境界。此不可以情識籌量知。當以亡思方便定顯發之。後理智現前。方可堪為。此乃定盡想亡。無思無心。以無作智印方會。故名法界自在三昧。不在情作。任智徧知。故名法界自在。此經云。如蟲食芥子孔中。虛空無損減。以無思之智可見。以思知之者即乖。身邊見盡。即十方與身．量同一性。無表裏故。情存即隔。如無熱惱大龍王宮流出四河者。準經說。香山頂上。有阿耨達池。其池四方。各流出一河。東面私陀河。師子口中。流出金剛沙。東入震旦國。便入東海。南面恆伽河。從象口流出銀沙。流入南印度。便入南海。西面信度河。從牛口流出黃金沙。流入信度國。便入西海。北面縛蒭河。從琉璃馬口。流出琉璃沙。入波斯拂林國。便入北海。其池縱廣五十由旬。隨方面口．各一由旬。於中表法。經自具明。優鉢羅華。此云青蓮華。波頭摩華。此云赤蓮華。拘物頭華。此云小白華。其華未開時。華葉郁蹙然。因立其名。芬陀利華。此云百葉白蓮華。如阿那婆達多龍王者。阿者。無也。那婆達多者。熱惱也。言此龍永離龍中之熱惱故。於中文義表法。一一如經自具。</p>
</div></div>
<p class='juan'>大方廣佛華嚴經疏論纂要卷第七十五</p></div>
</div><!-- end of div[@id='body'] -->
</body></html>