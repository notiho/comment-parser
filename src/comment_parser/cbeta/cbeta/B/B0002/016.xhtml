<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>大方廣佛華嚴經疏論纂要卷第十六</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-pin'><a id='mulu42' />
<div class='div-other'><a id='mulu43' />
<div class='div-orig'><p class="head2">華藏世界品第五<span class='note-inline'>(之一)</span></p>
</div>
<div class='div-commentary'><p style="margin-left:1em">○初來意。</p>
<p style="margin-left:1em">【疏】來意者。前品通明諸佛剎海。今此別明本師所嚴依果。答世界海問。故次來也。</p>
<p style="margin-left:1em">○第二釋名。</p>
<p style="margin-left:1em">【疏】釋名者。準梵本。具云．華藏莊嚴嚴具世界海之徧清淨功德海光明品。譯者嫌繁。乃成太略。處中應云。蓮華藏莊嚴世界海品。謂蓮華含子之處．目之曰藏。今剎種及剎．為大蓮華之所含藏．故云華藏。其中一一境界．皆有剎海塵數清淨功德。故曰莊嚴。世界深廣．故名為海。有云。世界依海．故立海名者．恐非文意。以下云。華藏莊嚴世界海．住在華中故。約事可爾。何因剎海．相狀如斯。略舉二因。一約眾生。如來藏識．即是香海。亦法性海。依無住本．是謂風輪。亦妄想風。於此海中有因果相。恒沙性德．即是正因之華。世出世間未來果法．皆悉含攝．故名為藏。若以法性為海．心即是華。含藏亦爾。然此藏識相分之中。半為外器．不執受故。半為內身．執為自性。生覺受故。如來藏識．何緣如此。法如是故。行業引故。二約諸佛。謂以大願風．持大悲海。生無邊行華。含藏二利染淨果法．重疊無礙。故所感剎．相狀如之。是以出現品中．多將世界以喻佛德。細尋文意．乃由佛德．世界如之。<span class='note-inline'>(【鈔】約事可爾下。覈其本源。不為此釋．豈委剎海之興由。)</span></p>
<p style="margin-left:1em">○第三宗趣。</p>
<p style="margin-left:1em">【疏】宗趣者。別顯本師依報．具三世間融攝無盡為宗。令諸菩薩發生信解．成就行願為趣。餘如前品。但總別異耳。融攝之相．亦見前文。賢首立華藏觀．復有十德。大同小異．如彼文說。<span class='note-inline'>(【鈔】言有十德者。前品已引。)</span></p>
<p style="margin-left:1em">【論】將釋此品。略作十門分別。一釋品來意。二釋品名目。三釋華藏世界海因何報得。四釋華藏世界形狀安立。五配華藏世界安立屬因。六釋華藏世界海純雜無礙。七釋華藏世界海圓攝三世業境。八釋華藏世界本空出生所緣。九明華藏世界因何得隱現自在。十隨文釋義。一釋品來意者。此品答前三十七問中佛世界海．眾生海．波羅蜜海等。此品舉如來五位中行業因果報得。答前三十七問。故此品須來。二釋品名目者。為說此佛境報得之土。蓮華所持。含藏一切淨穢境界皆在其中。故名華藏。三釋華藏世界因何報得者。以從初信心．至於八地已來。恒以大願力持。令其不退菩提諸波羅蜜海．教化饒益一切眾生。至於八地．任利無功。當知風輪是大願波羅蜜所成報故。眾生世間．妄想業風所持。如來世間．以大願力智風能持諸境。為以智能隨願．願能成智。還以大願法身大智之所報．成風輪之體。若無法身．一切諸行總有為故。若無智願。法身無性．不能自成。何況成他。以此三事為緣。方堪利生．不滯空有。進修功熟．任利無功。夫報不虛得．皆有所因。若不知因．云何修果。是故此品之初云。此華藏莊嚴世界海。是毗盧遮那如來．往昔於世界海微塵數佛．一一佛所．淨修世界海微塵數大願之所嚴淨。但云願者。為行由願成。又下云。普賢智地行悉成。一切莊嚴從此出。如香水海．大慈悲業之所報得。香水河．是進修之行之所報得。如下文殊師利常隨眾中．總以名表法。即見名知行。如此華藏世界海．見果知因。不可別引餘經．將來證此。此經見名即知法。見果即知因。方可識此經之意趣。餘經法相門戶．多不與此經相應。餘經云苦諦。此經云苦聖諦。即義有餘。餘經說四諦。此經說十種聖諦。及十十二因緣。若廣說。無量差別．不可卒申。以是義故。此配因果．不可引於餘教．配此經文。此經見名知行。以果識因。四釋華藏世界海形狀者。以無盡大願風輪．持大悲水。生無邊行華。以法性虛空．能容萬境．重疊無礙。於其水上生一大蓮華。周空法界。名種種蘂香幢。明根本智．起差別智．行差別行．名蘂香幢。於蓮華內日珠王寶上．有大輪圍山。經云。日珠王蓮華之上者。只是華內有寶．名日珠王。非別有華也。其寶所成林樹香水．妙華開敷。經自有文．具陳其事。五配華藏世界海安立屬因者。夫果不自生．從因而得。經云。廣大願雲周法界。於一切劫化羣生。普賢智地行悉成。所有莊嚴從此出。如經總舉不可說佛剎微塵數世界種者。明普賢行．攝化之境．徧法界故。即是座內眾眉間眾．所行覺行報得之境。總是都舉果行圓周之境。於彼但言佛世界微塵眾。對不可說佛剎微塵數。於彼是略舉數。此是廣數。如說普賢之行．且但言萬行。此是略言。意在無盡等法界行也。即此二重舉果中普賢滿行。即如座內眾。眉間眾。即此華藏莊嚴世界海不可說佛剎微塵世界種。如天帝網。分布在種種蘂香幢大蓮華之中。是其彼果行所攝生報滿果所得之境。今在經中．不舉大數。但舉中心十一箇世界種。上下二十重。重別相去一佛剎塵。最下重世界．各有一佛剎塵世界。周帀圍繞而住其中。次上第二重中．即云二佛剎世界周帀圍繞。次上第三重中．即言三佛剎塵數世界周帀圍繞。以次向上．一重加一。直至最上重世界中．有二十佛剎塵世界周帀圍繞。此中心十一箇世界種．總皆如是。此明十一地行門進修攝化境界報得。中心十一箇．即十一地報得。上下二十重漸漸．增廣者。明十一地行門中．一地有兩重因果。為地地進修中．皆一正果。一向果。其二十重中所有佛號．皆是勝進中因果佛也。所有世界．是隨位中所化之境界也。即明十一地進修攝化層降佛果故。各隨位配之可見。除此十一箇世界外。周圍別舉出一百箇世界種者。即明此十一地攝化十波羅蜜行．徧輪圍山法界內故。且隨方次第．各有其十。都言一百。明徧不可說佛剎塵境界滿故。近金剛輪圍山．周圍有十箇世界種．上下有四重者。明十一地中四攝法徧故。餘九十箇世界種不云重數者。明但是十波羅蜜十中具百所攝化境故。此是一箇因果竟。六釋華藏世界純雜無礙者。為佛所行之行．徧法界眾生界故。既是行徧。所得依果亦徧。但業不相應者．同居而不見。猶如靈神．及諸鬼趣。與人同處。人不能見。如經云。譬如人身。常有二天隨逐。天常見人。人不見天。此經為佛行周徧。依正亦徧。不同三乘．推淨土於餘方．而致去來自他之相。為彼小心根劣者．且如是設教網故。畢竟求大菩提心者。還須歸此不二之門。興徧周法界之行願也。七明華藏世界圓攝三世業境者。此華藏世界海。明此教法．一念三世故。一念者。為無念也。無念即無三世古今等法。以明法身無念。一切眾生妄念三世多劫之法．不離無念之中。以是義故。此華藏世界所有莊嚴境界．能現諸佛業。眾生三世所行行業因果．總現其中。或過去業現未來中。或未來業現過去中。或過去未來業現現在中。或現在業現過去未來中。如百千明鏡．俱懸四面。前後影像。互相徹故。為法界之體性無時故。妄計三世之業．頓現無時法中。是故經言。智入三世。而無來往。經云。佛子汝應觀。剎種威神力。未來諸國土。如夢悉令見。十方諸世界。過去國土海。咸於一剎中。現像猶如化。三世一切佛。及以其國土。於一剎種中。一切悉觀見。論主頌曰。三世無有時。妄計三世法。以真無妄想。一念現三世。三世無時者。亦無有一念。計著三世法。總現無時中。了達無時法。一念成正覺。八釋佛國本空．何為華藏世界出生所緣者。緣何事意。緣意有四。一為明二乘雖得解脫三界粗業。無有福智。不利眾生。滯於涅槃。二為三乘菩薩．有樂生淨土。淨相常存．障法性如理。染淨當情知見不普。情存淨土．不得自在。不如此法．隱現自在。為利眾生．顯勝福德故。即具相萬差．光明顯照。若令眾生情．無取著。如幻雲散．一物便無。無有所得．存其繫故。三為怖一切法空眾生。為法空無相之理．謂言斷見．空無福智。不樂觀空．樂取相縛。隨境存業．不能解脫者。所現福德依正果故。令觀空法．空卻無明．成福德業。四總為一切三乘．及一切凡夫。現廣大願行福智境界量度樣式。令其倣學．不偏執故。經云。諸佛國土如虛空。無等無生無有相。為利眾生普嚴淨。本願力故住其中。九明華藏世界因何得隱現自在者。為從一切法空之理．隨智現故。得隱現自在。世間龍鬼．具有三毒．猶能隱現。何況法空．空諸三毒．純清淨智．不能隱現自在。如善財入彌勒樓閣。以三昧力．具見眾莊嚴。從三昧起。忽然不見。一相都無。善財白言。此莊嚴何處去。彌勒答言。從來處去。曰。從何處來。曰。從菩薩智慧神通來。依菩薩智慧神力而住。無有去處。亦無住處。非集非常。遠離一切。又如幻師．作諸幻事。無所從來。無所至去。雖無來去。以幻力故．分明可見。彼莊嚴事．亦復如是。無所從來。亦無所去。雖無來去。然以慣習不可思議幻智力故。及往昔大願力故。如是顯現。華藏世界．亦復如是。以如來大願智力．法性自體空無性力．隱現自在。若隨法性．萬相都無。隨願智力．眾相隨現。隱現隨緣。都無作者。但以理智．法爾自具不思議功。不思議變。無能作者。自在隱現。凡夫執著．用作無明。執障既無．智用自在。順法身．萬象俱寂。隨智用．萬象俱生。隨大悲．常居生死。隨理智．生死恒真．以此三事．隱顯萬端。不離一真之智．化儀百變。十隨文釋義者。此一品經。長科為十二段。如文自具。</p>
<p style="margin-left:1em">○第四釋文。一品分三。初明華藏因果自體。二明藏海安布莊嚴。三明所持剎網差別。三段如次釋華藏莊嚴世界之名。今初二。先長行。後偈頌。長行亦二。初舉果屬人．顯因深廣。二彰果體相．辨其寬容。今初。</p>
</div>
<div class='div-orig'><p>爾時普賢菩薩。復告大眾言。諸佛子。此華藏莊嚴世界海。是毗盧遮那如來往昔於世界海微塵數劫修菩薩行時．一一劫中．親近世界海微塵數佛。一一佛所．淨修世界海微塵數大願之所嚴淨。</p>
</div>
<div class='div-commentary'><p style="margin-left:1em">【疏】謂指此剎海．是我本師修因所淨。然因深廣。有三勝相。一長時修。剎海塵劫故．不唯三祇。二於多劫．一一遇多勝緣。不唯勝觀釋迦等佛。三於多勝緣．一一淨多大願。願淨國等。不唯淨一無生等。由上三重．故云深廣。<span class='note-inline'>(【鈔】初華藏等者。然第二安布莊嚴．亦是果相故。應對果分因。總為二段。謂先明剎因。後彰果相。以第一段長行具有因果。偈文雙頌因果。故合於因．屬自體中。不唯勝觀等者。俱舍論第十八說。於三無數劫。各供養七萬。又如次供養。五六七千佛。三無數劫滿。逆次逢勝觀。然燈寶髻佛。初釋迦牟尼。釋曰。此二偈中。初偈明供養佛數。謂初無數劫。供養七萬五千佛。第二無數劫。供養七萬六千佛。第三無數劫。供養七萬七千佛。後頌明逢何佛供養。言逆次者。從第三無數劫向前以明。謂第三無數劫滿．逢勝觀佛。第二無數劫滿．逢然燈佛。第一無數劫滿．逢寶髻佛。最初發心．逢釋迦佛。發誓願言。願我當作佛。一如今世尊。彼佛世尊．末劫出世。法住千年。今我如來．一一同彼。故今疏云。不唯勝觀者。舉第三阿僧祇劫滿佛。言釋迦者。舉初發心之佛。而言等者。乃有三義。一等然燈寶髻。二等所供佛數。三等餘教所明。設言供養三十六恆．三十八恆佛等。皆未足為多也。不唯淨一無生忍者。如智論說。五華供養然燈．得無生法忍故。金剛經云。若有少法可得．然燈佛則不與我授記等。無法可得．是無生相。而言等者。等餘法門。俱舍頌云。但由悲普施。被折心無忿。讚歎底沙佛。次無上菩提。六波羅蜜多。於如是四位。一二又一二。如次修圓滿。釋曰。初之四句．即是四位。初位一滿．謂普施成檀。次位二滿．謂尸及忍。被折不報．故能滿尸。由內無忿．故成於忍。第三位中．但一度滿。謂精進度。第四位中．定慧雙滿。故云一二又一二等。言底沙者。此云圓滿。讚佛偈云。天地此界多聞室。逝宮天處十方無。丈夫牛王大沙門。尋地山林徧無等。七日七夜．忘下一足．歎底沙故。超於彌勒九劫先成佛。智論之中．亦同此說。故六度滿．前後不多。今經一一佛所．淨修世界海微塵數大願。况於多佛。况多劫耶。故疏結云。由上三重．故云廣深。)</span>然瑜伽起信等．約三乘教．一方化儀．一類世界。定說三祇。今約一乘．該通十方．及樹形等界。故云剎海塵數。是以寶雲經言。我為淺識眾生．說三僧祇劫修行。然我實經無量阿僧祇劫修行。又時．無別體。依法上立。法既無盡。時亦無窮。況念劫圓融．不應剋執。<span class='note-inline'>(時無別體下。別教一乘融攝以說。如毗目仙人執善財手。時經多劫。處歷無邊。故不可以長短思也。若顯超勝。一生頓圓。若約甚深。多劫莫究。故云不可定執。貴在入玄。【校】上鈔被折心無忿及被折不報兩折字．南藏鈔本續藏及金陵會本均作析。俱舍論釋云。被析身支。案謂節節支解也。)</span></p>
<p style="margin-left:1em">○二諸佛子下。彰果體相者。植因既深．果必繁奧。然所依剎量．諸教不同。小乘但一娑婆。三乘有大小之化。或色究竟為實。或他方別有淨邦。今一乘十佛之境．大小無礙。淨穢相融。且依一相．說有邊表。實則一重．橫尋無邊。况復重重。塵含法界。<span class='note-inline'>(【鈔】然所依下。彰其分量。言大小之化者。如梵網經。周帀千華上。復現千釋迦。即大化也。一華百憶國。一國一釋迦。即小化也。小化唯一四洲。大化總該百億。且依一相者。且依一種義相．不壞邊表。有蓮華外．別佛剎海等。實則稱性。橫不可尋。故云法界無差別。若以性融相。則一塵中．法界無盡。)</span>然準下別顯。應有十事。一所依風輪。二風持香海。三海出蓮華。四華持剎海。五繞臺輪山。六臺面寶地。七地有香海。八海間香河。九河間樹等。十總結多嚴。今文之中．唯闕一河。文且分四。第一能持風輪。第二所持香海。第三海出蓮華。第四華持剎海。<span class='note-inline'>(應有十事者。以文廣釋十事故。此中長行．略標列故。是以古德一品之中．先分土因。就果相中．即分十段。今不依者。以下六事．各有長行偈頌。而前四事．同一長行。故科十段．於文不便。先科為三。於第一華藏自體長行之內．方分為四耳。)</span></p>
<p style="margin-left:1em">○今初風輪。</p>
</div>
<div class='div-orig'><p>諸佛子。此華藏莊嚴世界海。有須彌山微塵數風輪所持。其最下風輪名平等住。能持其上一切寶燄熾然莊嚴。次上風輪名出生種種寶莊嚴。能持其上淨光照耀摩尼王幢。次上風輪名寶威德。能持其上一切寶鈴。次上風輪名平等燄。能持其上日光明相摩尼王輪。次上風輪名種種普莊嚴。能持其上光明輪華。次上風輪名普清淨。能持其上一切華燄師子座。次上風輪名聲徧十方。能持其上一切珠王幢。次上風輪名一切寶光明。能持其上一切摩尼王樹華。次上風輪名速疾普持。能持其上一切香摩尼須彌雲。次上風輪名種種宮殿遊行。能持其上一切寶色香臺雲。</p>
<p>諸佛子。彼須彌山微塵數風輪最在上者。名殊勝威光藏。</p>
</div>
<div class='div-commentary'><p style="margin-left:1em">【疏】風輪之因．即大願等。亦如前釋。於中文三。初總標數。二其最下。略列名。三諸佛子下。別舉最上。列中名平等住者。一徧持諸位故。二稱實性故。餘名可知。風並在下。寶在臺面．以力遙持。<span class='note-inline'>(【鈔】以力遙持者。古有二釋。一云。一重風輪持一重物。疏以出現品中有十風輪。持欲色等。皆是遙持。故今案定。)</span>三舉最上者。勝力能持香海。故立其名。</p>
<p style="margin-left:1em">○第二所持香海。</p>
</div>
<div class='div-orig'><p>能持普光摩尼莊嚴香水海。</p>
</div>
<div class='div-commentary'><p style="margin-left:1em">【疏】以摩尼發光普照一切嚴海底岸．及寶色香水。故立此名。又藏識名海。具德深廣故。流注名水。剎那性故。又佛性名水。遠熏名香。聞未證故。<span class='note-inline'>(【鈔】又佛性名水下。約通生佛。佛性即是真法性故。故此品初．海表三義。今舉其二．略不說悲。)</span></p>
<p style="margin-left:1em">○第三所出蓮華。</p>
</div>
<div class='div-orig'><p>此香水海有大蓮華。名種種光明蘂香幢。</p>
</div>
<div class='div-commentary'><p style="margin-left:1em">【疏】所出蓮華．蘂放異光。又發勝香。高出降伏。故立此名。又所發萬行．一一覺性．故曰光明。皆能普熏．即香義也。<span class='note-inline'>(【鈔】又所發萬行下。上約事釋。此約表法。但通相表行。若別說者。略示十德。表於十度。開敷鮮榮．以表施度。二自性無染．以表戒度。三香氣芬馥。四寶莖堅固。五寶葉扶疎。六寶蕊光幢。七相巧成就。八含藏蓮子。九寶臺堅住。十普放光明。下八如次顯於八度。)</span></p>
<p style="margin-left:1em">○第四所持剎海。</p>
</div>
<div class='div-orig'><p>華藏莊嚴世界海住在其中。四方均平。清淨堅固。金剛輪山周帀圍繞。地海眾樹各有區別。</p>
</div>
<div class='div-commentary'><p style="margin-left:1em">【疏】所持剎海．四方均平。總顯形相。清淨堅固．彰其體性。金剛圍等．別明所有。即下別顯．此為其本。一山。二地。三海。四樹。各別區分。即總顯多嚴。但闕一河。以下有別顯。故此略明。下亦略頌。</p>
</div>
<div class='div-orig'><p>是時普賢菩薩。欲重宣其義。承佛神力。觀察十方而說頌言。</p>

<div class="lg regular" style="margin-left:0em;"><div class='lg-row'>世尊往昔於諸有　微塵佛所修淨業　故獲種種寶光明　華藏莊嚴世界海</div>
<div class='lg-row'>廣大悲雲徧一切　捨身無量等剎塵　以昔劫海修行力　今此世界無諸垢</div>
</div></div>
<div class='div-commentary'><p style="margin-left:1em">【疏】第二偈中。然長行偈頌．有十例五對。謂有無。廣略。離合。先後。為八。九或超間。十或頌已重頌。故釋頌文。不可一例。上下準之。此文略有四例。一宿因現緣。經離頌合。<span class='note-inline'>(【鈔】一宿因現緣者。此中名長行為經。以取長行綴葺．略說所應說義．別相修多羅故。言經離者。宿因．即顯因深廣。現緣．即前風持香海等。此二明離。言頌合者。初偈頌總。前半宿因。後半現緣。第二偈三句宿因。第四句是現緣故。)</span>二所成果相。經略頌廣。<span class='note-inline'>(二所成果相者。長行云。華藏世界海住在其中者。即所成果相。此文則略。以十偈之內．皆有果相。故云頌廣。)</span>三現緣風輪。經廣頌略。<span class='note-inline'>(三現緣風輪者。經列十種風輪。偈中但云。風力所持無動搖耳。)</span>四山地海樹。經有頌無。<span class='note-inline'>(四山地海樹者。長行云。金剛輪山．周帀圍繞。地海眾樹．各有區別。此經有也。頌無可知。上言有四者。但有四例。唯廣略一種。乃成一對。離合有無。但成一例耳。若成對者。應須經合頌離．經無頌有．方成三對。餘四例二對．此中則無。下頌則有。)</span>十偈分二。初二頌上因相。即辨因招果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>放大光明徧住空　風力所持無動搖　佛藏摩尼普嚴飾　如來願力令清淨</div>
<div class='lg-row'>普散摩尼妙藏華　以昔願力空中住</div>
</div></div>
<div class='div-commentary'><p style="margin-left:1em">【疏】餘頌果相。於中分四。初一偈半。頌風輪。皆上句所持。下句能持。初半偈以果持果。後偈兼明能成之因。前半離障。願令清淨故。後半無礙。願依空住故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>種種堅固莊嚴海　光雲垂布滿十方　諸摩尼中菩薩雲　普詣十方光熾然</div>
</p></div>
<div class='div-commentary'><p style="margin-left:1em">【疏】二有一偈頌香海。尋此了名。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>光燄成輪妙華飾　法界周流靡不徧　一切寶中放淨光　其光普照眾生海　十方國土皆周徧</div>
<div class='lg-row'>咸令出苦向菩提　寶中佛數等眾生　從其毛孔出化形　梵主帝釋輪王等　一切眾生及諸佛</div>
<div class='lg-row'>化現光明等法界　光中演說諸佛名　種種方便示調伏　普應羣心無不盡</div>
</div></div>
<div class='div-commentary'><p style="margin-left:1em">【疏】三有三頌半。頌蓮華。初一偈半釋種種光明蘂。則顯此華以寶為體。次一偈釋香義就法以明。寶中出佛。佛出世主。如從質發香。遠熏之義。後一釋幢義。演佛是高出義。調生是摧伏義。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>華藏世界所有塵　一一塵中見法界　寶光現佛如雲集　此是如來剎自在</div>
<div class='lg-row'>廣大願雲周法界　於一切劫化羣生　普賢智地行悉成　所有莊嚴從此出</div>
</div></div>
<div class='div-commentary'><p style="margin-left:1em">【疏】四有二頌．明剎自在。總頌上所持剎海。初偈自在．一一稱性故。即同時具足相應門也。心塵準思。寶光現佛者。依正互融故。後偈結歸普因。故能含攝。<span class='note-inline'>(初華藏因果自體竟。)</span></p>
<p style="margin-left:1em">○第二別顯安布莊嚴。文分為六。第一四周輪山。二寶地。三香海。四香河。五樹林。六總結。各別有偈。今初輪山。則清淨戒德。內攝外防之所成也。</p>
</div>
<div class='div-orig'><p>爾時普賢菩薩。復告大眾言。諸佛子。此華藏莊嚴世界海大輪圍山。住日珠王蓮華之上。</p>
<p>栴檀摩尼以為其身。威德寶王以為其峯。妙香摩尼而作其輪。燄藏金剛所共成立。一切香水流注其間。眾寶為林。妙華開敷。香草布地。明珠間飾。種種香華．處處盈滿。摩尼為網．周帀垂覆。</p>
<p>如是等有世界海微塵數眾妙莊嚴。</p>
</div>
<div class='div-commentary'><p style="margin-left:1em">【疏】長行中三。初總舉所依。山所依處．即地面四周。日珠王者。所依處地。故舊經云。依蓮華日寶王地住。所以地受此名者。前華名種種光明蘂。偈中云。光燄成輪。又云。一切寶中放淨光。明知此華．以寶為體。是則如日輪之珠王為蓮華也。斯即總華之稱。</p>
<p style="margin-left:1em">二栴檀下。別顯體相。前取堅利．且云金剛。今明具德．略有十相。前四自體圓滿。後六外相莊嚴。一身為總形。摩尼圓明。栴檀芬郁。皆戒之德也。二山峯。謂秀出孤絕。威伏諸惡。三山輪。古有二義。一山彎曲之處。二山腹朓出。如師子座。半月為輪。準下偈文。輪居山下。為山所依。四成山之緣。上舉三事．各別有體。今顯金剛。內含光燄。徧成其體。如世土石雜而成山。金剛徧故。得金輪名。餘六文顯。並在山間。</p>
<p style="margin-left:1em">三如是下。結德無盡。</p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>世界大海無有邊　寶輪清淨種種色　所有莊嚴盡奇妙　此由如來神力起</div>
</p></div>
<div class='div-commentary'><p style="margin-left:1em">【疏】應頌有十。文分為二。前六明山體相莊嚴。頌前別顯。後四辨山妙用自在。亦顯依正無礙。即頌前結文。前中五。初一總頌圍山。初句所圍。次二句能圍。後句出因。言無邊者。有其二義。一但總相顯多。故云無邊。實有邊表。二說有圍山外者。是無邊之邊。不礙理而即事故。今云無邊者。是邊之無邊。不壞相而即理故。<span class='note-inline'>(【鈔】是無邊之邊者。意明理無分限．總曰無邊。事有分限．故名有邊。若依理成事。理性全隱。則無邊即邊。若會事歸理。事相全盡。則邊即無邊。今則不爾。不失理而現事。云無邊之邊。不壞事而理顯。云邊之無邊。此是事理無礙義。不是相即相作之義。思之。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>摩尼寶輪妙香輪　及以真珠燈燄輪　種種妙寶為嚴飾　清淨輪圍所安住</div>
</p></div>
<div class='div-commentary'><p style="margin-left:1em">【疏】二有一頌。頌前山輪。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>堅固摩尼以為藏　閻浮檀金作嚴飾　舒光發燄徧十方　內外映徹皆清淨</div>
</p></div>
<div class='div-commentary'><p style="margin-left:1em">【疏】三一頌山體。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>金剛摩尼所集成　復雨摩尼諸妙寶　其寶精奇非一種　放淨光明普嚴麗</div>
</p></div>
<div class='div-commentary'><p style="margin-left:1em">【疏】四一頌成山之緣。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>香水分流無量色　散諸華寶及栴檀　眾蓮競發如衣布　珍草羅生悉芬馥</div>
<div class='lg-row'>無量寶樹普莊嚴　開華發蘂色熾然　種種名衣在其內　光雲四照常圓滿</div>
</div></div>
<div class='div-commentary'><p style="margin-left:1em">【疏】五六二偈。頌前水等諸嚴。及加衣等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無量無邊大菩薩　執蓋焚香充法界　悉發一切妙音聲　普轉如來正法輪</div>
<div class='lg-row'>諸摩尼樹寶末成　一一寶末現光明　毗盧遮那清淨身　悉入其中普令見</div>
<div class='lg-row'>諸莊嚴中現佛身　無邊色相無央數　悉往十方無不徧　所化眾生亦無限</div>
<div class='lg-row'>一切莊嚴出妙音　演說如來本願輪　十方所有淨剎海　佛自在力咸令徧</div>
</div></div>
<div class='div-commentary'><p style="margin-left:1em">【疏】後四妙用自在。並顯可知。</p>
<p style="margin-left:1em">○第二臺面寶地。即體心性定之所成也。</p>
</div>
<div class='div-orig'><p>爾時普賢菩薩。復告大眾言。諸佛子。此世界海大輪圍山內所有大地。</p>
<p>一切皆以金剛所成。堅固莊嚴不可沮壞。清淨平坦無有高下。摩尼為輪。眾寶為藏。一切眾生種種形狀諸摩尼寶以為間錯。散眾寶末。布以蓮華。香藏摩尼分置其間。諸莊嚴具充徧如雲。三世一切諸佛國土所有莊嚴而為校飾。摩尼妙寶以為其網．普現如來所有境界。如天帝網．於中布列。</p>
<p>諸佛子。此世界海地。有如是等世界海微塵數莊嚴。</p>
</div>
<div class='div-commentary'><p style="margin-left:1em">【疏】長行文三。初標所在。二一切下。別顯體相莊嚴。有十句。初一地體。標以金剛。釋以堅固不壞。徧華藏地．盡是金剛。故上菩提場地．徹華藏也。二地相平淨。餘八皆莊嚴。謂三飾以寶輪。四畜以寶藏。五間以異寶。六散以寶末。七布以蓮華。八分置香摩尼。九充以莊嚴具。但云諸嚴。嚴有多少。三世佛國之嚴而為嚴者。顯無盡之嚴具也。十覆以寶網．隱映莊嚴。網有何用．普現佛影。此網何相．如天帝網而布列也。又此帝網．重現無盡。成上普現如來境界。及上一一境界皆無盡也。<span class='note-inline'>(【鈔】但云諸嚴下。此句稍長。故牒釋之。即從諸莊嚴具下。是第九句。摩尼妙寶下。皆第十句。三諸佛子下。總結。)</span></p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言．</p>

<div class="lg regular" style="margin-left:0em;"><div class='lg-row'>其地平坦極清淨　安住堅固無能壞　摩尼處處以為嚴　眾寶於中相間錯　金剛為地甚可悅</div>
<div class='lg-row'>寶輪寶網具莊嚴　蓮華布上皆圓滿　妙衣彌覆悉周徧　菩薩天冠寶瓔珞　悉布其地為嚴好</div>
<div class='lg-row'>栴檀摩尼普散中　咸舒離垢妙光明　寶華發燄出妙光　光燄如雲照一切　散此妙華及眾寶</div>
<div class='lg-row'>普覆於地為嚴飾</div>
</div></div>
<div class='div-commentary'><p style="margin-left:1em">【疏】偈有十頌。分二。前七頌前別顯。後三頌總結。前中三。初四頌前八段。而小不次者。顯前無優劣故。或重或廣者。顯義無方也。恐繁不配。可以意得。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>密雲興布滿十方　廣大光明無有盡　普至十方一切土　演說如來甘露法</div>
<div class='lg-row'>一切佛願摩尼內　普現無邊廣大劫　最勝智者昔所行　於此寶中無不見</div>
</div></div>
<div class='div-commentary'><p style="margin-left:1em">【疏】次二頌嚴具如雲。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>其地所有摩尼寶　一切佛剎咸來入　彼諸佛剎一一塵　一切國土亦入中</div>
</p></div>
<div class='div-commentary'><p style="margin-left:1em">【疏】後一偈頌如天帝網。謂一寶既收一切。則彼剎諸塵．復攝一切。即重重也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>妙寶莊嚴華藏界　菩薩遊行徧十方　演說大士諸弘願　此是道場自在力　摩尼妙寶莊嚴地</div>
<div class='lg-row'>放淨光明備眾飾　充滿法界等虛空　佛力自然如是現　諸有修治普賢願　入佛境界大智人</div>
<div class='lg-row'>能知於此剎海中　如是一切諸神變</div>
</div></div>
<div class='div-commentary'><p style="margin-left:1em">【疏】後三偈頌總結者。結其所屬。初偈結屬道場。次屬佛力。後結能知之人。</p>
<p style="margin-left:1em">○第三地面香海者。上之大海既是藏識。今明心華之內．攝諸種子。一一種子．不離藏識海。故有多香海。然一一具於性德。故皆有莊嚴。</p>
</div>
<div class='div-orig'><p>爾時普賢菩薩。復告大眾言。諸佛子。此世界海大地中。有十<span class='note-inline'>(【校】十．疏主所見經本原闕。係纂要補入。)</span>不可說佛剎微塵數香水海。</p>
<p>一切妙寶莊嚴其底。妙香摩尼莊嚴其岸。毗盧遮那摩尼寶王以為其網。香水映徹．具眾寶色．充滿其中。種種寶華旋布其上。栴檀細末澄垽其下。演佛言音。放寶光明。無邊菩薩持種種蓋．現神通力。一切世界所有莊嚴．悉於中現。十寶階陛．行列分布。十寶欄楯．周帀圍繞。四天下微塵數一切寶莊嚴芬陀利華．敷榮水中。不可說百千億那由他數十寶尸羅幢。恆河沙數一切寶衣鈴網幢。恆河沙數無邊色相寶華樓閣。百千億那由他數十寶蓮華城。四天下微塵數眾寶樹林．寶燄摩尼以為其網。恆河沙數栴檀香諸佛言音光燄摩尼。不可說百千億那由他數眾寶垣墻．悉共圍繞．周徧嚴飾。</p>
</div>
<div class='div-commentary'><p style="margin-left:1em">【疏】長行分二。初總舉數。準下剎種．及梵本中。皆有十不可說。今闕十字。或是譯人之漏。或是傳寫之失。下標種處亦然。二一切下。別顯莊嚴。準後總結。應云．一一香海．各有若干莊嚴。今文略無。若按文取義．一切之言．即一切海。總以妙寶而為其底等。文有二十句。前十明海體狀。一底。二岸。三網。四水。五華。六垽。七聲。八光。九人衛現通。十結廣無盡。後十寶下十句。攝異莊嚴。唯白蓮華當於水中。餘皆在岸。言十寶者。有云。金。銀。琉璃。硨磲。瑪瑙。珊瑚。琥珀。真珠。玫瑰。琴瑟為十。<span class='note-inline'>(【校】琴瑟．應從嘉興藏南藏疏本作瑟瑟。案瑟瑟．寶名。)</span>十中前七．即是七寶。芬陀利者。即白蓮華。亦是正敷榮時。尸羅幢者。應云試羅。此云美玉。若言尸羅。此云清淨。二義俱通。餘並可知。以法門合之．可以意得。<span class='note-inline'>(【鈔】芬陀利即白蓮華者。即唐三藏等諸師所翻。而言亦是正敷榮時者。即什公意。故叡公法華序云。華有三時之異。華而未敷。名屈摩羅。彫而將落。名迦摩羅。處中盛時。名芬陀利。生公亦云。器像之妙．莫踰蓮華。蓮華之美．榮在始敷。始敷之盛．則子盈於內。色香味足。謂之芬陀利。意亦同也。今存二譯。各是一義。梵語多含。故兩存耳。)</span></p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言。</p>

<div class="lg regular" style="margin-left:0em;"><div class='lg-row'>此世界中大地上　有香水海摩尼嚴　清淨妙寶布其底　安住金剛不可壞　香藏摩尼積成岸</div>
<div class='lg-row'>日燄珠輪布若雲　蓮華妙寶為瓔珞　處處莊嚴淨無垢　香水澄渟具眾色　寶華旋布放光明</div>
<div class='lg-row'>普震音聲聞遠近　以佛威神演妙法</div>
</div></div>
<div class='div-commentary'><p style="margin-left:1em">【疏】頌中菩薩持蓋．經有頌無。日燄珠輪．經無頌有。且分為二。初三頌初十句。一頌底。二頌岸及網。瓔即網類。三頌餘七。細尋可見。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>階陛莊嚴具眾寶　復以摩尼為間飾　周迴欄楯悉寶成　蓮華珠網如雲布　摩尼寶樹列成行</div>
<div class='lg-row'>華蘂敷榮光赫奕　種種樂音恆競奏　佛神通力令如是　種種妙寶芬陀利　敷布莊嚴香水海</div>
<div class='lg-row'>香燄光明無暫停　廣大圓滿皆充徧　明珠寶幢恆熾盛　妙衣垂布為嚴飾　摩尼鈴網演法音</div>
<div class='lg-row'>令其聞者趣佛智　妙寶蓮華作城郭　眾彩摩尼所嚴瑩　真珠雲影布四隅　如是莊嚴香水海</div>
<div class='lg-row'>垣墻繚繞皆周帀　樓閣相望布其上　無量光明恆熾然　種種莊嚴清淨海　毗盧遮那於往昔</div>
<div class='lg-row'>種種剎海皆嚴淨　如是廣大無有邊　悉是如來自在力</div>
</div></div>
<div class='div-commentary'><p style="margin-left:1em">【疏】餘七偈頌後十句．而小不次。謂一頌階陛欄楯。二頌樹林。三頌華敷。四頌幢相。五頌城珠。六頌墻閣。繚者。纏也。七頌結嚴屬佛。一昔因。二現力。</p>
<p style="margin-left:1em">○第四海間香河。即隨一一心。同時相應功德流注也。<span class='note-inline'>(【鈔】即隨一一心者。大海既喻藏識。小海復表種子二皆心王故。河表同時心所。謂善十一。徧行。別境。二千福河。流注心地。)</span></p>
</div>
<div class='div-orig'><p>爾時普賢菩薩。復告大眾言。諸佛子．一一香水海。各有四天下微塵數香水河右旋圍繞。</p>
<p>一切皆以金剛為岸。淨光摩尼以為嚴飾。常現諸佛寶色光雲。及諸眾生所有言音。其河所有漩澓之處．一切諸佛所修因行．種種形相。皆從中出。摩尼為網。眾寶鈴鐸。諸世界海所有莊嚴．悉於中現。摩尼寶雲以覆其上。其雲普現華藏世界毗盧遮那十方化佛。及一切佛神通之事。復出妙音．稱揚三世佛菩薩名。其香水中．常出一切寶燄光雲．相續不絕。</p>
<p>若廣說者。一一河各有世界海微塵數莊嚴。</p>
</div>
<div class='div-commentary'><p style="margin-left:1em">【疏】長行亦三。初舉數。二一切下。辨嚴。嚴事並無差別。故云一切皆以。謂並用寶體寶嚴。聖靈游集。光雲相映．萬象浮輝。十句可知。三若廣下。結廣中。既繞小海之小河．已有剎海塵數之嚴。彌顯諸標結文．非唯約事。皆是一多無礙耳。</p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>清淨香流滿大河　金剛妙寶為其岸</div>
</p></div>
<div class='div-commentary'><p style="margin-left:1em">【疏】偈中初半偈。頌岸體金剛。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>寶末為輪布其地　種種嚴飾皆珍好　寶階行列妙莊嚴　欄楯周迴悉殊麗</div>
<div class='lg-row'>真珠為藏眾華飾　種種瓔鬘共垂下</div>
</div></div>
<div class='div-commentary'><p style="margin-left:1em">【疏】次一偈半。頌摩尼嚴岸。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>香水寶光清淨色　恆吐摩尼競疾流　眾華隨浪皆搖動　悉奏樂音宣妙法</div>
</p></div>
<div class='div-commentary'><p style="margin-left:1em">【疏】三一頌光雲言音。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>細末栴檀作泥垽　一切妙寶同洄澓　香藏氛氳布在中　發燄流芬普周徧　河中出生諸妙寶</div>
<div class='lg-row'>悉放光明色熾然　其光布影成臺座　華蓋珠瓔皆具足　摩尼王中現佛身　光明普照十方剎</div>
<div class='lg-row'>以此為輪嚴飾地　香水映徹常盈滿</div>
</div></div>
<div class='div-commentary'><p style="margin-left:1em">【疏】次三皆頌旋澓出影。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>摩尼為網金為鐸　徧覆香河演佛音　克宣一切菩提道　及以普賢之妙行</div>
</p></div>
<div class='div-commentary'><p style="margin-left:1em">【疏】七頌網鐸垂覆。及總現諸嚴。前現事嚴。此說道行。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>寶岸摩尼極清淨　恆出如來本願音　一切諸佛曩所行　其音普演皆令見</div>
</p></div>
<div class='div-commentary'><p style="margin-left:1em">【疏】八頌現佛依正。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>其河所有漩流處　菩薩如雲常踊出　悉往廣大剎土中　乃至法界咸充滿</div>
</p></div>
<div class='div-commentary'><p style="margin-left:1em">【疏】九頌浪出妙音。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>清淨珠王布若雲　一切香河悉彌覆　其珠等佛眉間相　炳然顯現諸佛影</div>
</p></div>
<div class='div-commentary'><p style="margin-left:1em">【疏】十頌水出光雲。更有影略。可以意得。</p>
<p style="margin-left:1em">○第五河間華林。</p>
</div>
<div class='div-orig'><p>爾時普賢菩薩。復告大眾言。諸佛子。此諸香水河兩間之地．悉以妙寶種種莊嚴。</p>
<p>一一各有四天下微塵數眾寶莊嚴。芬陀利華．周帀徧滿。各有四天下微塵數眾寶樹林．次第行列。一一樹中．恆出一切諸莊嚴雲。摩尼寶王．照耀其間。種種華香．處處盈滿。其樹復出微妙音聲。說諸如來一切劫中所修大願。復散種種摩尼寶王．充徧其地。所謂蓮華輪摩尼寶王。香燄光雲摩尼寶王。種種嚴飾摩尼寶王。現不可思議莊嚴色摩尼寶王。日光明衣藏摩尼寶王。周徧十方普垂布光網雲摩尼寶王。現一切諸佛神變摩尼寶王。現一切眾生業報海摩尼寶王。如是等有世界海微塵數。</p>
<p>其香水河兩間之地．一一悉具如是莊嚴。</p>
</div>
<div class='div-commentary'><p style="margin-left:1em">【疏】長行有三。初總標。次一一下。別顯二事。謂華及樹。水陸各一。實有多事。然此一段．文勢少異。不列十事．以顯無盡。而但舉二．展轉明多。謂初一白蓮。後一寶樹。於此一樹．出五業用。一出莊嚴雲。二寶王照耀。三華香盈滿。四出音演法。五雨寶徧地。於中文有總別及結。別有八事。通三世間。初六現器。次一現正覺。後一現眾生世間。如劍葉林等．現惡業報。天意樹等．即善業報。男女林中．朝生暮落。皆業報海。<span class='note-inline'>(【鈔】如劍葉林者。其林樹葉．猶如刀劍。下即傷人。天意樹者。涅槃四十二問中。當第二十四問云。云何觀三寶。猶如天意樹。言天意樹者。隨天意轉故。至第九經．方始答之云。復次善男子。如菴羅樹．及閻浮提樹。一年三變。有時生華。光色敷榮。有時生葉。滋茂蓊鬱。有時彫落。狀若枯死。善男子。於意云何。是樹實為枯死不耶。不也世尊。善男子。如來亦爾。於三界中。示三種身。有時初生。有時長大。有時涅槃。而如來身．實非無常。釋曰。意明三寶隨物轉變。而實常存。如天意樹。隨天意轉．而實不死。隨天之意．明是善業。男女林者。即楞伽第一百六問。云何男女林。一百七問。云何訶梨勒．阿摩勒。解曰。謂令觀世間．如男女林等。依立世阿毗曇論第一云。閻浮提林外有二林。一名訶梨勒。二名阿摩勒。此二林南．復有七林。中有人林。是人林中．果形如人。如閻浮提勝人王種。若男子十六歲。如女一十五歲。莊嚴具足。狀如行嫁。是人林果。可愛如是。其子蔕形．如人頭髻。未離欲者．見此果子。便生愛心。諸外道等．有離欲人。若見此果。即失禪定。欲心還生。其子熟時。唯鳥競食。鳥食之餘．殘落於地。如屍陀林。甚可厭惡。退禪定者。見是相已．深生厭離。還得本定。意表世間男女如林。所見榮飾．悉皆如幻。與此無別。徧計所執．妄謂之實。菩薩觀之。都無所有。故楞伽云。觀諸眾生．如死屍無知。以妄想故．見有往來。若離妄想。如彼死屍．無鬼入中。云為自在。故有經說。菩薩所見世間資生．無非實相。此之謂矣。)</span>如是等下。且結樹之雨寶．已有剎海塵數。例上出雲等四．一一皆然。一樹之中．已有多剎海之嚴矣。次例芬陀利華．亦同於樹。其華與樹．各有四天下塵。一一皆爾。如華樹等類．復應有剎海塵數之物。故為無盡之嚴也。其香水下。總結。</p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言。</p>

<div class="lg regular" style="margin-left:0em;"><div class='lg-row'>其地平坦極清淨　真金摩尼共嚴飾　諸樹行列蔭其中　聳幹垂條萃若雲　枝條妙寶所莊嚴</div>
<div class='lg-row'>華燄成輪光四照　摩尼為果如雲布　普使十方常現覩　摩尼布地皆充滿　眾華寶末共莊嚴</div>
<div class='lg-row'>復以摩尼作宮殿　悉現眾生諸影像　諸佛影像摩尼王　普散其地靡不周　如是赫奕徧十方</div>
<div class='lg-row'>一一塵中咸見佛　妙寶莊嚴善分布　真珠燈網相間錯　處處悉有摩尼輪　一一皆現佛神通</div>
<div class='lg-row'>眾寶莊嚴放大光　光中普現諸化佛　一一周行靡不徧　悉以十力廣開演</div>
</div></div>
<div class='div-commentary'><p style="margin-left:1em">【疏】後應頌不次。文分為三。初六頌寶樹。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>摩尼妙寶芬陀利　一切水中咸徧滿　其華種種各不同　悉現光明無盡歇</div>
</p></div>
<div class='div-commentary'><p style="margin-left:1em">【疏】次一頌白蓮華。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>三世所有諸莊嚴　摩尼果中皆顯現　體性無生不可取　此是如來自在力</div>
<div class='lg-row'>此地一切莊嚴中　悉現如來廣大身　彼亦不來亦不去　佛昔願力皆令見</div>
<div class='lg-row'>此地一一微塵中　一切佛子修行道　各見所記當來剎　隨其意樂悉清淨</div>
</div></div>
<div class='div-commentary'><p style="margin-left:1em">【疏】後三結嚴所因。謂由佛等力。明體用無礙。現而常如。然此偈有多意趣。一者初一偈．則器世間。次一智正覺。後一眾生。欲明一一事中．皆現三世間嚴。影略其文耳。又初明一果能現。次例一切莊嚴。後明塵塵皆爾。從略至廣。從粗至細。又初明佛力。次彰願力。後隨樂力。又初自。後他。願通自他。又初明即性無性．體本不生。次明即相無相．現無來去。後明不壞於相．各見不同。方顯華藏之嚴．皆言亡慮絕。非可情求也。</p>
<p style="margin-left:1em">○第六辨總結莊嚴。</p>
</div>
<div class='div-orig'><p>爾時普賢菩薩。復告大眾言。諸佛子。諸佛世尊世界海莊嚴．不可思議。何以故。諸佛子。此華藏莊嚴世界海一切境界．一一皆以世界海微塵數清淨功德之所莊嚴。</p>
</div>
<div class='div-commentary'><p style="margin-left:1em">【疏】上來諸段．雖說莊嚴。猶未能盡。故今總顯。一一之境．若說不說。皆具剎海塵數功德莊嚴。是以文云。一切境界。長行文二。先標莊嚴難測。二何以下。徵釋所由。清淨功德．文含二義。一謂眾多果嚴。即是清淨功德。二謂一一果嚴。從多清淨功德因生。以因望果．應成四句。謂多因一果．一因多果等。故隨一一事．即曰難思。<span class='note-inline'>(【鈔】應成四句者。文出二句。三一因一果。四多因多果。隨修一行。無德不招。廣如問明。及昇兜率品。四句相融。故一一難思。)</span>是以頌云。但由如來昔所行。神通願力而出生。斯即因也。若語果嚴．略有五相。一者令多．周給一切。<span class='note-inline'>(一者令多者．第四偈．一切剎海咸周徧。是令周給他也。)</span>二者令常。永無乏絕。<span class='note-inline'>(第二偈中．靡暫停。第三偈中．恆聞見。是令常也。)</span>三者令妙。悅可眾心。<span class='note-inline'>(第三偈中．其音美妙。是令妙也。)</span>四者稱性．無生無相。<span class='note-inline'>(第十偈中．無等無生無有相。是稱性也。)</span>五者自在。鎔融無礙。偈文具之。總斯五義。故曰難思。況因果相即。<span class='note-inline'>(第八偈等．能於一切微塵中。普現其身淨眾剎。及第九偈．一剎那中悉能現。皆自在也。)</span></p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言。</p>

<div class="lg regular" style="margin-left:0em;"><div class='lg-row'>此剎海中一切處　悉以眾寶為嚴飾　發燄騰空布若雲　光明洞徹常彌覆　摩尼吐雲無有盡</div>
<div class='lg-row'>十方佛影於中現　神通變化靡暫停　一切菩薩咸來集　一切摩尼演佛音　其音美妙不思議</div>
<div class='lg-row'>毗盧遮那昔所行　於此寶內恒聞見　清淨光明徧照尊　莊嚴具中皆現影　變化分身眾圍繞</div>
<div class='lg-row'>一切剎海咸周徧</div>
</div></div>
<div class='div-commentary'><p style="margin-left:1em">【疏】偈文有十。大分為二。前六果嚴用勝。後四對因辨果。前中分三。初四別明嚴用。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>所有化佛皆如幻　求其來處不可得　以佛境界威神力　一切剎中如是現</div>
</p></div>
<div class='div-commentary'><p style="margin-left:1em">【疏】次一結屬現緣。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>如來自在神通事　悉徧十方諸國土　以此剎海淨莊嚴　一切皆於寶中見</div>
</p></div>
<div class='div-commentary'><p style="margin-left:1em">【疏】後一總結多類。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方所有諸變化　一切皆如鏡中像　但由如來昔所行　神通願力而出生</div>
</p></div>
<div class='div-commentary'><p style="margin-left:1em">【疏】後四對因辨果中。一由行願神通為因。故獲變化如鏡像果。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若有能修普賢行　入於菩薩勝智海　能於一切微塵中　普現其身淨眾剎</div>
</p></div>
<div class='div-commentary'><p style="margin-left:1em">【疏】二以普行勝智為因。故得一塵淨眾剎果。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>不可思議億大劫　親近一切諸如來　如其一切之所行　一剎那中悉能現</div>
</p></div>
<div class='div-commentary'><p style="margin-left:1em">【疏】三由長時近友為因。故得剎那頓現之果。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>諸佛國土如虛空　無等無生無有相　為利眾生普嚴淨　本願力故住其中</div>
</p></div>
<div class='div-commentary'><p style="margin-left:1em">【疏】四彰淨國之意。使倣而行之。前半智境．嚴即無嚴。謂自受用土．周徧無等。法性之土．體性無生。二皆無相。後半悲應。無嚴之嚴．嚴徧法界。無住之住．常住剎中。上釋莊嚴竟。<span class='note-inline'>(【鈔】悲應已下。後半即他受用。及變化淨。一偈之中．四土具矣。藏海安布莊嚴竟。)</span></p>
<p style="margin-left:1em">○第三明所持剎網。釋品目世界之言。又前明本剎。今辨末界。故兼染淨。文分三別。第一告眾許說。</p>
</div>
<div class='div-orig'><p>爾時普賢菩薩。復告大眾言。諸佛子。此中有何等世界住。我今當說。</p>
</div>
<div class='div-commentary'><p style="margin-left:1em">○二雙標二章。</p>
</div>
<div class='div-orig'><p>諸佛子。此十不可說佛剎微塵數香水海中．有十<span class='note-inline'>(【校】上兩十字．疏主所見經本原無。)</span>不可說佛剎微塵數世界種安住。一一世界種．復有十<span class='note-inline'>(【校】十．麗藏宋藏元藏思溪藏續藏杭本及綱要本皆無。應刪。)</span>不可說佛剎微塵數世界。</p>
</div>
<div class='div-commentary'><p style="margin-left:1em">【疏】二章者。謂種及剎。然剎種依剎海。諸剎依剎種。則寬狹可知。名從何得。欲明世界無邊。方便顯多。故立此名。謂積多世界共在一處．攝諸流類．故名為種。如是種類．復有眾多．深廣無邊．故名為海。如積多魚以成一種。魚龍龜鼈．山泉島嶼．乃有多種。並悉攝在一大海中。而言世界無邊者。海外有海。海海無窮也。若爾。種無別體。攬界以成。何以下文．說有形體。雖依種類．以立種名。何妨此種．別有其體。如多蜂孔．共成一窠。豈妨此窠．別有其體。上舉魚龍。蓋分喻耳。即依後義。亦得名為種性。依於此種。能生世界。如依一禾。有多穀粒。舊經云性．多取此義。恐濫體性．故改為種。言有不可說者。若準下文。香海及種．皆有十不可說。梵本亦有。今脫十字。<span class='note-inline'>(【校】案十．纂要已補入。)</span>多是傳寫之漏耳。<span class='note-inline'>(【鈔】蜂孔如剎。一窠如種。以禾喻種。以粒喻剎。禾能生穀。故有性義。)</span></p>
<p style="margin-left:1em">○三廣釋二章。文分為二。初通明剎種不同。釋剎種章。二別明剎種香海。雙釋二章。二段各有長行與偈。今初長行文二。初列十門。後隨門廣釋。今初。</p>
</div>
<div class='div-orig'><p>諸佛子。彼諸世界種。於世界海中。各各依住。各各形狀。各各體性。各各方所。各各趣入。各各莊嚴。各各分齊。各各行列。各各無差別。各各力加持。</p>
</div>
<div class='div-commentary'><p style="margin-left:1em">【疏】然此十門剎種之異．並悉不離所依華藏。故云於世界海中。所列十事．與成就品．都望全異。彼通一切海。此明一海種故。若別別相望．互有互無。起具因緣．清淨．佛出．劫住．轉變．彼有此無。方所．分齊．行列．趣入．力持等五．彼無此有。依住．形．體．莊嚴．無別．彼此名同。前後互出。都有十五。皆顯十者．俱表無盡。而或異者．彰義多端。復有同者．恐濫全別。然與前同．已如前釋。不同五事．今當說之。各各方所者。若圓滿方所．周滿法界．無處不有。不即三界。不離三界。若隨宜方所．隨十方中．向背各別。<span class='note-inline'>(【鈔】釋此五句。皆十八圓滿中意。次下當明。此中每句各具二義。方所二者。圓滿方所。即自受用方所。如上引唯識明自受用土相。若隨宜方所．即他受用。及變化淨。然依佛地．十八圓滿．唯約他受用說。今約圓通。故進入自受用。下該變化。)</span>各各趣入者。依門趣入。約法門者。謂三解脫。又互相現入．而無來去等。<span class='note-inline'>(依門趣入者。彼有事門．即如向說。二約法為門。今但出此。又互相現入者。是約此宗．以辨門義。並如下說。)</span>各各分齊者。約事隨宜。廣狹異故。約佛分齊．則十方無際。<span class='note-inline'>(分齊分二。隨宜．即他受用等。約佛．即自受用土。)</span>各各行列．即是道路。約事可知。約法。謂大念慧行以為游路。各各力加持者。即食能令住。約法。廣大法味。喜樂所持。</p>
<p style="margin-left:1em">○二隨門廣釋。但釋其三。謂依住。形。體。餘七雖略。義上已說。今初依住。</p>
</div>
<div class='div-orig'><p>諸佛子。此世界種。或有依大蓮華海住。或有依無邊色寶華海住。或有依一切真珠藏寶瓔珞海住。或有依香水海住。或有依一切華海住。或有依摩尼寶網海住。或有依漩流光海住。或有依菩薩寶莊嚴冠海住。或有依種種眾生身海住。或有依一切佛音聲摩尼王海住。如是等。若廣說者。有世界海微塵數。</p>
</div>
<div class='div-commentary'><p style="margin-left:1em">【疏】初列。後結。文並可知。</p>
<p style="margin-left:1em">○二形狀。</p>
</div>
<div class='div-orig'><p>諸佛子。彼一切世界種。或有作須彌山形。或作江河形。或作迴轉形。或作漩流形。或作輪輞形。或作壇墠形。或作樹林形。或作樓閣形。或作山幢形。或作普方形。或作胎藏形。或作蓮華形。或作佉勒迦形。或作眾生身形。或作雲形。或作諸佛相好形。或作圓滿光明形。或作種種珠網形。或作一切門闥形。或作諸莊嚴具形。</p>
<p>如是等。若廣說者。有世界海微塵數。</p>
</div>
<div class='div-commentary'><p style="margin-left:1em">【疏】初列二十種。後結塵數不同。今初迴轉形者。襵褻往來之形也。壇墠形者。築土為壇。除地為墠。佉勒迦者。梵音。此云竹篅。<span class='note-inline'>(【校】襵褻．南藏疏本及續藏會本作攝褺。案褻．本作褺。音牒。襵褻．猶摺疊也。亦作襵疊．攝褻．攝疊。瑜伽音釋云。襵．陟葉切。與摺同。一切經音義云。襵縫．謂襵疊也。廣雅．襵．襞也。說文．褺．重衣也。)</span></p>
<p style="margin-left:1em">○三明體。</p>
</div>
<div class='div-orig'><p>諸佛子。彼一切世界種。或有以十方摩尼雲為體。或有以眾色燄為體。或有以諸光明為體。或有以寶香燄為體。或有以一切寶莊嚴多羅華為體。或有以菩薩影像為體。或有以諸佛光明為體。或有以佛色相為體。或有以一寶光為體。或有以眾寶光為體。或有以一切眾生福德海音聲為體。或有以一切眾生諸業海音聲為體。或有以一切佛境界清淨音聲為體。或有以一切菩薩大願海音聲為體。或有以一切佛方便音聲為體。或有以一切剎莊嚴具成壞音聲為體。或有以無邊佛音聲為體。或有以一切佛變化音聲為體。或有以一切眾生善音聲為體。或有以一切佛功德海清淨音聲為體。如是等。若廣說者。有世界海微塵數。</p>
</div>
<div class='div-commentary'><p style="margin-left:1em">【疏】先列。後結。列中亦二十種。前十色相。後十是聲。會釋如前。</p>
</div>
<div class='div-orig'><p>爾時普賢菩薩。欲重宣其義。承佛神力。觀察十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>剎種堅固妙莊嚴　廣大清淨光明藏　依止蓮華寶海住　或有住於香海等</div>
</p></div>
<div class='div-commentary'><p style="margin-left:1em">【疏】應頌有十。分為六段。初一頌依住。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>須彌城樹壇墠形　一切剎種徧十方　種種莊嚴形相別　各各布列而安住</div>
</p></div>
<div class='div-commentary'><p style="margin-left:1em">【疏】次一形狀。及布列安住。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>或有體是淨光明　或是華藏及寶雲　或有剎種燄所成　安住摩尼不壞藏　燈雲燄彩光明等</div>
<div class='lg-row'>種種無邊清淨色　或有言音以為體　是佛所演不思議　或是願力所出音　神變音聲為體性</div>
<div class='lg-row'>一切眾生大福業　佛功德音亦如是</div>
</div></div>
<div class='div-commentary'><p style="margin-left:1em">【疏】次三體性。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>剎種一一差別門　不可思議無有盡　如是十方皆徧滿　廣大莊嚴現神力　十方所有廣大剎</div>
<div class='lg-row'>悉來入此世界種　雖見十方普入中　而實無來無所入　以一剎種入一切　一切入一亦無餘</div>
<div class='lg-row'>體相如本無差別　無等無量悉周徧</div>
</div></div>
<div class='div-commentary'><p style="margin-left:1em">【疏】次三頌於三事。謂初二句頌所入門。次句方所。第四句莊嚴。餘二偈中。廣大．剎之本相．即是分齊廣狹。此彼相入．亦頌趣入。初偈以多入一。後偈一多互入。皆入而無入。入則壞緣起。不入壞性用。<span class='note-inline'>(【鈔】皆入而無入下。通釋二偈入無入言。前偈中有義通後偈。故致皆言。總有三意。初一反釋。通緣起相由。及法性融通二門。約緣起門者。凡緣起法．要有三義。一諸緣各異義。二互徧相資義。三俱存無礙義。今云入則壞緣起者。反釋不入。入則失緣。則無諸緣各異義。言不入則壞性用者。反釋入義。則不得不入。不入則不得力用交徹故。無互徧相資義。則壞用也。若具入不入．則俱存無礙．成緣起門。言法性融通門者。即性之一字。夫法性融通．要不壞相而即真性。入則壞緣起者。無可相入。不入則壞性用者。則性不徧一切法。由不壞相性而能普徧．方是法性融通義也。)</span>又要由不入。方能入耳。<span class='note-inline'>(二又要由不入方能入者。即順釋也。亦通二門。唯就相說。若約緣起門。要由諸緣歷然不入．方得相資．徧相入耳。若約法性融通門者。要由事相歷然。方隨理融入一切法。故說若唯約理。無可即入。)</span>又約體本空．故無來無入。約相不壞．故如本無差。以性融相．故得互入。<span class='note-inline'>(三又約體本空下。亦順明。而雙約性相。上第一義．相即不入。性即能入。今此一義．獨相獨性．俱不能入。要二相融．方能入故。言又約體空則無來無入者。是若唯約性．無可即入。言約相不壞如本無差者。即若唯約事。不能即入。上二皆不入義。以性融相故得互入者。即釋入義。是顯正義。謂不異理之一事全攝法性時。令彼不異理之多事．隨所依理．皆於一中現等。一事攝理既爾。多事攝理亦然。則一事隨所依理．皆於多中現。故得互入。是法性融通門也。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一切國土微塵中　普見如來在其所　願海言音若雷震　一切眾生悉調伏</div>
</p></div>
<div class='div-commentary'><p style="margin-left:1em">【疏】次一頌無差。謂塵容佛海。等無差故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>佛身周徧一切剎　無數菩薩亦充滿　如來自在無等倫　普化一切諸含識</div>
</p></div>
<div class='div-commentary'><p style="margin-left:1em">【疏】後一頌力持主伴。皆是神力任持。普化之言．兼於法味。</p>
<p style="margin-left:1em">○第二別明種剎香海雙釋二章者。謂香海依剎海。剎種依香海。諸剎依剎種。亦有長行偈頌。長行分三。初總舉諸海所依。二次第別顯海種及剎。第三總略結釋。今初也。</p>
</div>
<div class='div-orig'><p>爾時普賢菩薩。復告大眾言。諸佛子。此十不可說佛剎微塵數香水海在華藏莊嚴世界海中。如天帝網．分布而住。</p>
</div>
<div class='div-commentary'><p style="margin-left:1em">【疏】上來雖復但標剎種及剎二章。而釋依住中．皆云依海。故列海數。此多香海．並在剎海地面．故云所依。言如帝網者。大都分布。則似車輪。其有別者。謂帝釋殿網．貫天珠成。以一大珠當心。次以其次大珠貫穿匝繞。如是展轉遞繞．經百千匝。若上下四面四角望之。皆行伍相當。今此香海．雖在地面。分布相似。又有涉入重重之義。故云如也。</p>
<p style="margin-left:1em">○第二次第別顯諸海種剎。文分為三。初辨中間一海。次辨右旋十海。後明十海所管之海。然十海各管不可說佛剎塵數之海。總顯．則有十不可說佛剎塵數。次第說者。但有一百一十一海。餘皆略指。今初中央一海。文分為二。先明香海出華以持剎種。後有不可說下。明所持世界。今初。</p>
</div>
<div class='div-orig'><p>諸佛子。此最中央香水海。名無邊妙華光。以現一切菩薩形摩尼王幢為底。出大蓮華。名一切香摩尼王莊嚴。有世界種而住其上。名普照十方熾然寶光明。以一切莊嚴具為體。</p>
</div>
<div class='div-commentary'><p style="margin-left:1em">【疏】文三。初香海名。以多華發光故。亦由菩薩行華而為因故。二華名。謂以香摩尼．嚴此華故。又從摩尼底而出生故。約法．即萬行圓明之所成故。海能有華．故受華名。華依於海．取海底稱。<span class='note-inline'>(【鈔】海能有華等者。以海名無邊妙華光故。如蓮華池。池受華名。華依於海者。海以摩尼王幢為底故。華名摩尼王莊嚴。如泥中華。華受泥稱。)</span>三種名。約事．寶光遠照故。約法．其世界種．正是所含種子。一一皆有大智光明徧照法界義故。性德互嚴故。</p>
<p style="margin-left:1em">○第二所持世界中三。初總舉大數。次其最下方下。別辨二十層大剎。後諸佛子下。類結所餘。今初。</p>
</div>
<div class='div-orig'><p>有不可說佛剎微塵數世界．於中布列。</p>
</div>
<div class='div-commentary'><p style="margin-left:1em">【疏】初文可知。</p>
<p style="margin-left:1em">○第二別辨二十層大剎。</p>
</div>
<div class='div-orig'><p>其最下方。有世界名最勝光徧照。以一切金剛莊嚴光耀輪為際。依眾寶摩尼華而住。其狀猶如摩尼寶形。一切寶華莊嚴雲彌覆其上。佛剎微塵數世界周帀圍繞。種種安住。種種莊嚴。佛號淨眼離垢燈。</p>
</div>
<div class='div-commentary'><p style="margin-left:1em">【疏】準標及結．皆有不可說剎塵。其別辨中。但列十九佛剎塵數為二十重。其能繞剎．但有二百一十佛剎塵數。下當會釋。二十層．即分二十段。最下層中。文有七事。一舉名。<span class='note-inline'>(【鈔】但有二百一十者。第一層一佛剎微塵數世界。第二層二佛剎。一上加二為三。第三層加三為六。第四層加四為十。第五層加五成十五。第六層加六成二十一。第七層加七成二十八。第八層加八成三十六。第九層加九成四十五。第十層加十成五十五。下十層有五十五。上十層一一漸加。算數亦有五十五．而各有十。謂十一十二十三十四等。上十層更有一百。都有一百五十五。并下十層五十五。故有二百一十矣。問。既有二十層。何以但云十九佛剎為主剎耶。答以最下一層。但云一世界。非一佛剎塵數世界。故云從此一界。云此上過一佛剎微塵數世界至第二層。故二層共有一佛剎塵數剎耳。如竪二千錢為二十百。最下取一錢．如最下一剎。此上過一百。取一錢為第二層。方共一百耳。此上過一百至第三層。方是二百。乃至二十層。方是一千九百文耳。故二十層．成十九佛剎。思之。下當會釋者。即第三會能繞所繞類結之中。)</span>二辨際。謂世界所據之際。如金剛際。三依住。若準此名。大同剎種所依蓮華。而舊釋云。於前無邊香海所出華上．更有此華。持此一界者。以例上諸層．別有依住。故為此釋。何妨最下。依於總華。思之。四形如摩尼者。為摩尼狀。有於八楞。似方不方。似圓不圓。故異下八隅。五上覆。六眷屬。<span class='note-inline'>(六眷屬者。即經中云。種種安布．種種莊嚴。是辨眷屬剎之相耳。)</span>七本界佛名。離二障垢．智眼清淨。照世如燈。然佛德無邊。各隨一義。二層已去．或有八事。謂加去此遠近故。或有九事。加純淨言故。準此。若無此言．即通染淨。此上眷屬．漸加剎數。中間諸事．可以準知。</p>
</div>
<div class='div-orig'><p>此上過佛剎微塵數世界。有世界名種種香蓮華妙莊嚴。以一切莊嚴具為際。依寶蓮華網而住。其狀猶如師子之座。一切寶色珠帳雲彌覆其上。二佛剎微塵數世界周帀圍繞。佛號師子光勝照。</p>
<p>此上過佛剎微塵數世界。有世界名一切寶莊嚴普照光。以香風輪為際。依種種寶華瓔珞住。其形八隅。妙光摩尼日輪雲而覆其上。三佛剎微塵數世界周帀圍繞。佛號淨光智勝幢。</p>
<p>此上過佛剎微塵數世界。有世界名種種光明華莊嚴。以一切寶王為際。依眾色金剛尸羅幢海住其狀猶如摩尼蓮華。以金剛摩尼寶光雲而覆其上。四佛剎微塵數世界周帀圍繞。純一清淨。佛號金剛光明無量精進力善出現。</p>
<p>此上過佛剎微塵數世界。有世界名普放妙華光。以一切寶鈴莊嚴網為際。依一切樹林莊嚴寶輪網海住。其形普方而多有隅角。梵音摩尼王雲以覆其上。五佛剎微塵數世界周帀圍繞。佛號香光喜力海。</p>
</div>
<div class='div-commentary'><p style="margin-left:1em">【疏】五中云普方者。都望即方。而一面之中．亦有多角。隅即是角。文體容爾。</p>
</div>
<div class='div-orig'><p>此上過佛剎微塵數世界。有世界名淨妙光明。以寶王莊嚴幢為際。依金剛宮殿海住。其形四方。摩尼輪髻帳雲而覆其上。六佛剎微塵數世界周帀圍繞。佛號普光自在幢。</p>
<p>此上過佛剎微塵數世界。有世界名眾華燄莊嚴。以種種華莊嚴為際。依一切寶色燄海住。其狀猶如樓閣之形。一切寶色衣真珠欄楯雲而覆其上。七佛剎微塵數世界周帀圍繞。純一清淨。佛號歡喜海功德名稱自在光。</p>
<p>此上過佛剎微塵數世界。有世界名出生威力地。以出一切聲摩尼王莊嚴為際。依種種寶色蓮華座虛空海住。其狀猶如因陀羅網。以無邊色華網雲而覆其上。八佛剎微塵數世界周帀圍繞。佛號廣大名稱智海幢。</p>
<p>此上過佛剎微塵數世界。有世界名出妙音聲。以心王摩尼莊嚴輪為際。依恆出一切妙音聲莊嚴雲摩尼王海住。其狀猶如梵天身形。無量寶莊嚴師子座雲而覆其上。九佛剎微塵數世界周帀圍繞。佛號清淨月光明相無能摧伏。</p>
<p>此上過佛剎微塵數世界。有世界名金剛幢。以無邊莊嚴真珠藏寶瓔珞為際。依一切莊嚴寶師子座摩尼海住。其狀周圓。十須彌山微塵數一切香摩尼華須彌雲彌覆其上。十佛剎微塵數世界周帀圍繞。純一清淨。佛號一切法海最勝王。</p>
<p>此上過佛剎微塵數世界。有世界名恆出現帝青寶光明。以極堅牢不可壞金剛莊嚴為際。依種種殊異華海住。其狀猶如半月之形。諸天寶帳雲而覆其上。十一佛剎微塵數世界周帀圍繞。佛號無量功德法。</p>
<p>此上過佛剎微塵數世界。有世界名光明照耀。以普光莊嚴為際。依華旋香水海住。狀如華旋。種種衣雲而覆其上。十二佛剎微塵數世界周帀圍繞。佛號超釋梵。</p>
<p>此上過佛剎微塵數世界。至此世界。名娑婆。以金剛莊嚴為際。依種種色風輪所持。蓮華網住。狀如虛空。以普圓滿天宮殿莊嚴虛空雲而覆其上。十三佛剎微塵數世界周帀圍繞。其佛即是毗盧遮那如來世尊。</p>
</div>
<div class='div-commentary'><p style="margin-left:1em">【疏】其第十三層主剎．即此娑婆。言形如虛空者。靜法云。大小乘經．並說虛空體無形質。不可見相。今云有形者。迴文者誤。梵本云。三曼多。<span class='note-inline'>(周圓。)</span>第嚩皤嚩曩。<span class='note-inline'>(天宮。)</span>伽伽那。<span class='note-inline'>(虛空。)</span>阿楞迦羅。<span class='note-inline'>(莊嚴蓋覆。)</span>僧塞怛那。<span class='note-inline'>(形狀。)</span>迴文．應以形狀置周圓之前。虛空安天宮之上。然後合綴飾云。其形周圓。以空居天宮莊嚴之具而覆其上。靜法此正．深有理致。今依經通之。亦有理在。謂空雖無形。隨俗說故。以俗典指空為天。謂天為圓穹。其形如鏊。故說天勢圍平野。亦如法華云。梵王為眾生之父。亦隨俗說耳。<span class='note-inline'>(謂天為圓穹者。外典說天。或謂有形。故云天形穹隆。其形如鏊。故天圓地方。若莊子云。天者。自然也。則無形質。如法華者。即第六經。藥王本事品中云。譬如大梵天王。為一切眾生之父。此經亦復如是。為一切眾生之父。以梵王劫初初生。後有諸天下降。梵王凡夫．皆悉妄計梵王為父。諸經論皆破為非。是外道計。今法華經如來自引以譬法華。豈佛不知是父為妄。故是世尊隨俗說耳。今亦隨俗說天有形。於理何違。然今疏意。非是不許靜法之見。但已著在經。小有可通。即為會釋。不欲使人輕毀聖教耳。)</span></p>
</div>
<div class='div-orig'><p>此上過佛剎微塵數世界。有世界名寂靜離塵光。以一切寶莊嚴為際。依種種寶衣海住。其狀猶如執金剛形。無邊色金剛雲而覆其上。十四佛剎微塵數世界周帀圍繞。佛號徧法界勝音。</p>
<p>此上過佛剎微塵數世界。有世界名眾妙光明燈。以一切莊嚴帳為際。依淨華網海住。其狀猶如卍字之形。摩尼樹香水海雲而覆其上。十五佛剎微塵數世界周帀圍繞。純一清淨。佛號不可摧伏力普照幢。</p>
<p>此上過佛剎微塵數世界。有世界名清淨光徧照。以無盡寶雲摩尼王為際。依種種香燄蓮華海住。其狀猶如龜甲之形。圓光摩尼輪栴檀雲而覆其上。十六佛剎微塵數世界周帀圍繞。佛號清淨日功德眼。</p>
<p>此上過佛剎微塵數世界。有世界名寶莊嚴藏。以一切眾生形摩尼王為際。依光明藏摩尼王海住。其形八隅。以一切輪圍山寶莊嚴華樹網彌覆其上。十七佛剎微塵數世界周帀圍繞。佛號無礙智光明徧照十方。</p>
<p>此上過佛剎微塵數世界。有世界名離塵。以一切殊妙相莊嚴為際。依眾妙華師子座海住。狀如珠瓔。以一切寶香摩尼王圓光雲而覆其上。十八佛剎微塵數世界周帀圍繞。純一清淨。佛號無量方便最勝幢。</p>
<p>此上過佛剎微塵數世界。有世界名清淨光普照。以出無盡寶雲摩尼王為際。依無量色香燄須彌山海住。其狀猶如寶華旋布。以無邊色光明摩尼王帝青雲而覆其上。十九佛剎微塵數世界周帀圍繞。佛號普照法界虛空光。</p>
<p>此上過佛剎微塵數世界。有世界名妙寶燄。以普光明日月寶為際。依一切諸天形摩尼王海住。其狀猶如寶莊嚴具。以一切寶衣幢雲及摩尼燈藏網而覆其上。二十佛剎微塵數世界周帀圍繞。純一清淨。佛號福德相光明。</p>
</div>
<div class='div-commentary'><p style="margin-left:1em">○第三類結所餘。此中非唯結數。兼總顯上文所依住等。文分為四。一總結都數。二各各所依下。結形類。三此一一下。結眷屬。四如是所說下。彰其所在。今初。</p>
</div>
<div class='div-orig'><p>諸佛子。此徧照十方熾然寶光明世界種。有如是等不可說佛剎微塵數廣大世界。</p>
</div>
<div class='div-commentary'><p style="margin-left:1em">【疏】即舉本剎種。結有若干。此所結剎。定是主剎。以下文指此不可說佛剎。更有兩重繞故。其直上中間。但有十九佛剎。而結有不可說者。以旁論故。不爾。豈一剎種最下．唯一主剎。故知如向所說主剎．橫豎共論．有不可說。故下結其所在。云及在香水河中。思之。<span class='note-inline'>(【鈔】此所結剎者。以昔人云。經言此一一世界者。此上二百一十佛剎塵數之剎耳。非此上不可說佛剎塵數之剎也。以二百一十塵數剎為所繞。兩重繞竟。方有不可說耳。故立理云。若不將此以會大數。一即此剎種中非唯有不可說剎塵數廣大世界。二即三處說數相違。釋曰。此公意云。若所繞已有不可說佛剎塵數。更加兩重繞剎。則有眾多不可說佛剎塵剎也。言三處說數相違者。一是標中有不可說。二中間說。但有二百一十。三是結文。兩重能繞。初則有不可說。後則有無量不可說。中間則不滿不可說。故相違也。此釋亦似有理。而經此一一言。遠承於前二百一十。殊已隔越。文中既云。如是有不可說佛剎微塵數佛剎。即云。此一一世界。各有十佛剎微塵數廣大世界周帀圍繞。明知合繞前不可說也。又以二百一十為所繞者。前中間說剎。但超間明。有二百一十。望其文意。直上十九佛剎塵數之剎．一一各有眾多佛剎圍繞。應有不可說不可說也。何者。且如最下一剎。已有一佛剎微塵數佛剎圍繞。向上過一佛剎微塵數世界。方至第二層一剎。有二佛剎微塵數世界圍繞。此第一層向上至第二層。中間諸剎。何以無繞剎。無繞．則剎網不成。故知直上一佛剎塵數之剎。一一皆應有繞。不能具說。故有超過。舉二十重耳。既最下層一剎。有一佛剎塵數剎繞。此上次第二剎。更加一剎為能繞。第三亦加一剎。如是漸上至百。加百至千。加千至萬。加萬至滿佛剎微塵數。到第二層。還加一佛剎微塵數剎為能繞。故有二佛剎塵數剎繞。如是乃至第二十層。亦復如是。一一漸增。故但直上。至一佛剎塵數世界。并其能繞。已有眾多佛剎微塵數箇佛剎微塵數世界。不可知數。且就一期之數．云不可說耳。明知所繞．定是主剎。若爾。云何不與標文相違。標文但云一剎種有不可說佛剎微塵數世界故。既加兩重。能繞多多故．答。此有二意。一言不可說者。就主標耳。二者其兩重能繞．並不出不可說剎塵剎中。何者。觀其文意。但是諸剎互為主伴．為相繞耳。如百人共聚。一人為主。則九十九人繞之。餘九十九人一一為主時。皆得九十九人繞之。若不爾者。最下一剎。已有一佛剎塵數世界圍繞。此能繞剎．更有兩重能繞。已有不可說不可說剎塵數剎也。思之。明知互為主伴。則本數不增。)</span></p>
<p style="margin-left:1em">○二結形類。</p>
</div>
<div class='div-orig'><p>各各所依住。各各形狀。各各體性。各各方面。各各趣入。各各莊嚴。各各分齊。各各行列。各各無差別。各各力加持。周帀圍繞。</p>
<p>所謂十佛剎微塵數迴轉形世界。十佛剎微塵數江河形世界。十佛剎微塵數旋流形世界。十佛剎微塵數輪輞形世界。十佛剎微塵數壇墠形世界。十佛剎微塵數樹林形世界。十佛剎微塵數樓觀形世界十佛剎微塵數尸羅幢形世界。十佛剎微塵數普方形世界。十佛剎微塵數胎藏形世界。十佛剎微塵數蓮華形世界。十佛剎微塵數佉勒迦形世界。十佛剎微塵數種種眾生形世界。十佛剎微塵數佛相形世界。十佛剎微塵數圓光形世界。十佛剎微塵數雲形世界。十佛剎微塵數網形世界。十佛剎微塵數門闥形世界。</p>
<p>如是等有不可說佛剎微塵數。</p>
</div>
<div class='div-commentary'><p style="margin-left:1em">【疏】文三。初列十門。既言周帀圍繞。則知旁去。<span class='note-inline'>(【鈔】而疏言旁去者。經中現說下狹上闊。如倒立浮圖。倒安鴈齒。亦合更說。上尖下廣。如正浮圖。仰安鴈齒。則上下櫛比．皆悉周滿．間無空處。方為剎網。上下四周．皆悉相當。經欲揀別諸重。不能備舉。故且增數。說繞剎殊。又欲令斜望相當。故為此說。所以梵網經云。世界不同。猶如網孔。若但取二百一十以為所繞。殊非得意。)</span>二所謂下。廣說十門形狀。有十八事。望前剎種。形中．闕須彌山形。及嚴具形。餘皆全同。但此約剎為異耳。三如是等下。結歸都數。<span class='note-inline'>(【校】上鈔．如倒立浮圖．倒安鴈齒。如正浮圖．仰安鴈齒。嘉興藏鈔本續藏會本作如倒立浮圖．仰安鴈齒。如正浮圖．俯安鴈齒。)</span></p>
<p style="margin-left:1em">○三結眷屬。</p>
</div>
<div class='div-orig'><p>此一一世界．各有十佛剎微塵數廣大世界周帀圍繞。此諸世界．一一復有如上所說微塵數世界而為眷屬。</p>
</div>
<div class='div-commentary'><p style="margin-left:1em">【疏】然有兩重主伴。此一一者。指上不可說塵數也。若望前文。主剎直上．繞數漸增。今總相說。故云一一各有十剎塵也。又是欲顯無盡義故。一一復有如上所說微塵數者。如上之言．文含二義。一即總指前能繞所繞之數。繞一世界。不欲繁文．故云如上。二者。如上亦用十佛剎為能繞也。依此。則似譯人文繁理隱。何不言一一復有十佛剎塵數耶。若依前義．則譯者之妙。<span class='note-inline'>(【鈔】依此則似者。若言十佛剎．但有三字。今云如上所說．則有四字。故為文繁。但云如上所說．言不分明。即是理隱。若依前義者。能繞所繞．其數既多。但云如上．則言省略。故云妙耳。雖有二釋。疏意存第二釋。但用十佛剎塵數而為能繞。為順經宗．明無盡故。前後體勢．類皆然故。餘如疏文。細尋可見。)</span></p>
<p style="margin-left:1em">○四彰所在。</p>
</div>
<div class='div-orig'><p>如是所說一切世界。皆在此無邊妙華光香水海。及圍繞此海香水河中。</p>
</div>
<div class='div-commentary'><p style="margin-left:1em">【疏】即最中香海。既言及在香水河。明知旁去。</p>
</div></div>
<p class='juan'>大方廣佛華嚴經疏論纂要卷第十六</p></div>
</div><!-- end of div[@id='body'] -->
</body></html>