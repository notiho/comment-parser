<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu146' />
<p class='juan'>大方廣佛華嚴經疏論纂要卷第六十三</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu147' />
<div class='div-orig'><p class="head2">十地品第二十六<span class='note-inline'>(之四)</span></p>
</div>
<div class='div-commentary'><p style="margin-left:1em">○第二雙辨慈悲二行中二。先明三觀為方便。後菩薩見諸眾生下。明所起之行相。前中三觀．即為三段。第一遠離最上第一義樂觀。第二而諸凡夫下。具足諸苦觀。三然諸眾生下。彼二顛倒觀。但失真樂。已為可愍。況加妄苦．況復雙迷。反本何日。由初觀故起慈。由次起悲。由後雙起。今初。</p>
</div>
<div class='div-orig'><p>佛子。此菩薩復作是念。諸佛正法．如是甚深。如是寂靜。如是寂滅．如是空。如是無相。如是無願。如是無染。如是無量。如是廣大。</p>
</div>
<div class='div-commentary'><p style="margin-left:1em">【疏】初觀者。性淨深寂．名第一義。不動為樂。隨妄則離。文中先總標起念。<span class='note-inline'>(【鈔】三觀。即是唯識真樂本有。失而不知。妄苦本空。得而不覺。於三段中。初即真樂本有。二即妄苦本空。三即不覺不知。然其初一即性淨涅槃。下釋云。三祇方得者。方始契故。故得宜言證。涅槃之樂。樂中精極。故云最上。殊勝無加。故曰第一。有大義利。故名為義。)</span>後諸佛下。顯所離樂。於中九句。初總。餘別。總云佛法者。唯佛教證所能顯故。具下諸義．所以甚深。別有九種甚深。今經闕論第九難得。一寂靜甚深。謂法體離於妄計實有。故名寂靜。自是妄計於中正取。非本不寂。中論云。虛誑妄取者。是中何所取。此一約遮詮。二寂滅甚深。此約表詮。論云。法義定故。謂一心體寂．故云法定。二門亦寂．即是義定。次三甚深．對治三障。成三解脫門觀。謂三治妄分別障。四治有相障。五治取真捨妄障。六明離雜染觀。謂真方便道。七不可算數思量生善根觀故．即是助道。八依自利利他增上智觀。故云廣大。即不住道。<span class='note-inline'>(即不住道者。自利大心．不住生死。利他廣心．不住涅槃。)</span>九論云難得甚深。三僧祇劫．證智觀故．即是證道。證性淨信故。今廣大攝之。大稱體故．與證義同。前二直就法體。後七約智顯深。故皆云觀。</p>
<p style="margin-left:1em">【論】此三行。是舉諸佛正法．如是甚深．如是寂靜。如是寂滅．如是無相等。愍念凡夫不悟。邪見無明．長夜覆翳。輪轉苦流。問曰。一切眾生。體自真理。智等如來。何故從迷．成諸業苦。答曰。為真如理智。體皆無性。無性理智．不能自知。若也自知．不名無性。但眾生緣隨境流轉．不知善惡。為隨境變。業有差殊。或因佛菩薩為說苦因。或自因苦生厭。方求正見不苦之道。若也未厭苦果。終不信聖言。未可自知是真是假。是苦是樂。但受得其生．都無厭患。驚怖熱惱．都不覺知。若不深自勤修。責躬匪懈。作諸定觀。入法界之真門者。終未可盡其苦源也。</p>
<p style="margin-left:1em">○第二具足諸苦觀。約十二緣明之。然十二緣。具業惑苦。但云苦觀者。業惑苦因故。又二流動。當相即苦。動即有苦故。文分為二。先別明緣相。後如是眾生下。結成妄苦。前中分二。初明前際三支。後於三界田下。顯中後九支。故論主分前三支．一處解釋。後十及結．一處解釋。欲顯前三是因。因是倒惑。邪見義同故。識支約種。是因義故。亦顯前二前三．與次七次八．許異世故。約果結苦。苦義顯故。今初三支中初總。</p>
</div>
<div class='div-orig'><p>而諸凡夫。心墮邪見。</p>
</div>
<div class='div-commentary'><p style="margin-left:1em">【疏】文有十句。初總。餘別。總云邪見者。前明正法。理本無偏。今迷彼實義。理外謬取．皆名邪見。通於業惑。非獨撥無因果。涅槃亦云。一切煩惱邪見攝盡。本在其中。云何言墮。此有二義。一約始起一分。名之為墮。二約迷真隨妄．義說為墮。非有始也。真雖本有。迷亦無初。相依無性。故名為真。若定有真。真還成妄。若爾。真應同妄．互相依故。妄必可斷。真必可顯。斯則不同。不空之真．非由妄故。但空妄執。自見真源。<span class='note-inline'>(【鈔】本在其中下。釋心墮言。亦通妨難。上即難辭。煩惱無始。何有初墮。若有初墮。則有未墮邪見之時。此有二義下。答有二義。初義易了。謂於一身。身心澄靜。念慮瞥生．即名為墮。二約迷真下。正通無煩惱之難。真是所迷。妄是能迷。既有能迷。義如墮耳。故妄與真。皆無始也。言相依無性者。雙遣真妄。言相依者。依真起妄。因妄說真。若無能迷。所迷不立。安得有真。依真有妄。故妄無性。依妄說真。真豈定有。故云相依無性。則能所俱空。若定有真下。反成真義。離妄說真。定性有故。事外真故。若爾已下。躡迹起難。難上相依無性之義。同妄無性。應可斷故。妄必可斷下答。上約不異。難令可斷。今約不一。若真叵斷。如波與溼。雖互相依。波則可滅。而其溼性。不一不異。真妄俱成。此是一意。不空之真下。復是一意。上依空真．則同於妄。不空真性。非對妄論。即此空有。非一非異。方為微妙之真。恐難無窮。故下結云。但空妄執．自見真源。分別不亡。皆成妄惑。謂如復禮法師有遣問云。真法性本淨。妄念何由起。許妄從真生。此妄安可止。無初則無末。有終應有始。無始而有終。長懷懵斯理。願為開祕密。析之出生死。今疏末句。正示祕密。故應總酬其問云。迷真妄念生。悟真妄則止。能迷非所迷。安得全相似。從來未曾悟。故說妄無始。知妄本自真。方是恆常理。分別心未亡。何由出生死。然疏文中理已具矣。但云無始而有終。長懷懵斯理者。則法相事而例難之。今云有妄即真。則同無終始。若分別說。應有四句。真理則無終無始。妄念則無始有終。真智則無終有始。瞥起妄念。有終有始。若約圓融。同無終始。既無終始。亦復無有無始無終。唯亡言絕想。可會斯玄。)</span></p>
<p style="margin-left:1em">○後別有九種邪見。初五無明。次三是行。後一識支。業及識種．亦名邪見者。義如前說。又邪見俱故。邪見引故。所以無明具多句者。一切煩惱謝往過去。<span class='note-inline'>(【校】去．纂要及金陵會本誤作故。據嘉興藏南藏疏本及續藏會本改正。)</span>總名無明。故今委說。又顯一切煩惱皆能發潤。而發業位．無明力增。故名無明。今初。</p>
</div>
<div class='div-orig'><p>無明覆翳。</p>
<p>立憍慢高幢。</p>
<p>入渴愛網中。</p>
<p>行諂誑稠林．不能自出。</p>
<p>心與慳嫉．相應不捨。恆造諸趣受生因緣。</p>
</div>
<div class='div-commentary'><p style="margin-left:1em">【疏】初五中有二。初三根本。迷法義過。後二為末。追求時過。今初前一迷法。後二迷義。故論總云。此三依法義妄計。如是次第。斯則妄計之言。通上法義。亦可妄計。別對第三愛念邪見。初一句是蔽意邪見。此依迷法。謂無明住地。迷覆法體。所言法者。謂眾生心。名為蔽意。故此無明．迷真之初。妄惑之本。次二迷義者。通四住惑。由前癡故。迷覆因緣無我之義。妄立諸法。所迷諸法．有內有外。謂第二憍慢邪見。此依迷內．妄立我法。自高陵物。故經云。立憍慢高幢。三入渴愛網中。即愛念邪見。此依迷外。妄謂我所。及外境界而生貪愛。如渴鹿馳燄。魚為網纏。如今愛支。四行諂誑下二種邪見。追求時過。如今之取支。故俱舍云。徧馳求名取。由上內計有我。外見我所。以我對所．便生三過。一初句於可得處。起諂誑邪見。諂誑屈曲．虛而似實。故喻稠林。不能自出。二於不可得處．則生忌嫉。三於已得處．則生慳吝。上二即第五慳嫉邪見。經云。心與慳嫉．相應不捨。由嫉他身故．生卑賤中．形貌鄙陋。由慳財故．資生不足。故云恆造諸趣受生因緣。</p>
<p style="margin-left:1em">【論】此段中所受生苦。有十八種煩惱。皆依二種煩惱起故。云何為二。一根本無明。為長夜所覆。二邪見逐境。常流轉不息。此二種無明。若達得根本智。方成智用。非三乘空觀能斷得故。是故勝鬘經。聲聞緣覺。及淨土菩薩。但能折伏現行煩惱。不名為斷煩惱。為折伏故。得變易生死。菩薩得隨意樂生身。皆有忻厭自他佛剎。皆未得法界普光明智。未得與十方諸佛同一智海。永絕邪見自他取捨一切見流。為迷前二種無明。妄生厭捨。別證真如及空相。迷大智故。是故淨名經云。一切煩惱諸塵勞門以為佛種。此無明邪見．一乘菩薩達而成智。三乘折伏現行。亦云留惑潤生。此乃皆非稱智而說。不同一乘。依不動智上。自有無邊大自在用門．如十信位中。十箇智佛是。以不動智佛為首。如此無明．及邪見。與一切煩惱而作根本。自餘已下一切諸煩惱。皆從此生。總名隨煩惱。為依根本而有故。</p>
<p style="margin-left:1em">○次三明行。</p>
</div>
<div class='div-orig'><p>貪恚愚癡．積集諸業。日夜增長。</p>
<p>以忿恨風．吹心識火。熾然不息。</p>
<p>凡所作業．皆顛倒相應。</p>
</div>
<div class='div-commentary'><p style="margin-left:1em">【疏】行中。初貪恚下。集業邪見。由前追求．增長煩惱。起業行過。此句總明。由惑造業。故六地云。不正思惟。起於妄行。亦是行俱無明。正發業故。諸業非一．是為橫集。日夜增長．復顯豎集。然集業因。由於三毒。故云貪恚愚癡。三毒緣於三受。故論云。受諸受時。愛憎彼二顛倒境界故。謂樂受生愛。苦受生瞋。癡從中容。故云彼二。顛倒之言。通於上三。皆由無違順中。妄謂有故。然愚癡無明．行相何別。愚即遲鈍．多所封著。癡者迷暗。不別是非。皆對現境．不緣三世。緣三世境而不了達。乃名無明。不見未來．發現業故。通義可知。次二別明行支中。初句明吹心識火熾然邪見。即內心思業。為煩惱風動。謂於怨恨時．互相追念．名為忿恨。此思之始。欲起報惡業．故云熾然不息。此思之終。思通諸惡。而殺業在初。故偏云忿恨。下加害亦然。八起業邪見。即兼動身口。故云凡所作業。論云。於作惡時。迭相加害故。由倒造業。業不離倒。故曰相應。</p>
<p style="margin-left:1em">○三第九心意識邪見。明所引識支。以其識支通因果故。經欲具明．故具顯因果。論欲分析．故先明識種。</p>
</div>
<div class='div-orig'><p>欲流。有流。無明流。見流。相續起心意識種子。</p>
</div>
<div class='div-commentary'><p style="margin-left:1em">【疏】心意識三．名有通別。已如前釋。今此文中。義含通別。別謂心是識種。意識通餘四種。種子之言。揀異現行。謂五果種。<span class='note-inline'>(【鈔】言如前釋者。即問明品。言意識通餘四種者。識即前六識。是六處種。六識必含於觸受。是觸受種。除上四外。皆名色種。故云通四。)</span>誰能起此。謂善惡業。無記非因。故此不論。善業云何復生苦種。以與欲等四流相應。令施戒等。皆是有漏。非無念智。無有斷期。若爾。何不名為起業種子。理實俱通。望苦樂報。業為正種。望生心體。識為正種。以就本性。一切生死皆心起故。如芽肥瘦．由於水土。而生芽者．正在穀子。故諸經論．互說二種。<span class='note-inline'>(諸經論者。總指唯識論具二。以業種為增上緣。識種為親因緣。)</span><span class='note-inline'>(上明前際三支竟。)</span></p>
<p style="margin-left:1em">○第二明中後九支。<span class='note-inline'>(【鈔】明中後九支者。亦可言十。義如前說。隱現行識．即言九耳。下當廣明。)</span>然論兼結文．總分三段。初明自相。二有生故下。同相。三是中皆空下。顛倒相。言自相者。現在名色等支．體狀別故。言同相者。釋有二義。一未來二支。亦同現在有名色等故。二約果相。顯緣起過患。通徧果位。故名為同。猶如色等。礙等為自相。苦等為共相。共即同也。是則現在亦有同相。未來非無自相。但隱顯耳。此釋順論。論云。二同相。謂生老病死等過故。三顛倒者。緣體是空。執有是倒。今初自相。</p>
</div>
<div class='div-orig'><p>於三界田中。復生苦芽。所謂名色共生．不離。此名色增長．生六處聚落。於中相對生觸。觸故生受。因受生愛。愛增長故生取。取增長故生有。</p>
</div>
<div class='div-commentary'><p style="margin-left:1em">【疏】自相復有三種。一者報相。二不離二字是因相。三此名色下。彼果次第相。言報相者。即初受生異熟識體。共名色生。故論云。報相者。名色共阿賴耶識生。此含識支一半。名色支全。故攝論云。本識有三相。一自相。謂本識自體。二因相。謂種子識。三果相。謂異熟識。此意明為因義邊．名種子識。即前約因識支。為果義邊．名異熟識。即此報相．名色所依。若不望因果．直語自體．名為自相。經云。於三界田中者。是所生處。下六地中約因位說。業為田．以識為種。今約果位。故以三界為田．生前識種。復生苦芽者。標所生報。前三支因．必依苦果而起。今更生苦．所以稱復。此顯展轉無窮義。所謂已下。出苦芽體相。論云。名色共生者。名色共彼生故。謂名色共彼本識生也。恐人謬取名與色共。故有此言。名謂非色四蘊。色謂羯邏藍等。此二與識相依而住。如二束蘆．更互為緣。恒時而轉．不相捨離。二不離是因相者。即顯本識為名色因。謂是名色不離彼本識。依彼本識故。既依此釋。定知此段．具於二支。謂識及名色。三彼果相者。是彼報相名色之果。由名色增長．成餘八支。非別有體。初成六處者。名增成意處。色增成餘五。次六處增長成觸。言於中者。於六處中。有根境故。餘因緣義。廣如六地。<span class='note-inline'>(【鈔】上言次第者。名色生六處。六處生觸等。次第不亂故。恐繁指後。)</span></p>
<p style="margin-left:1em">○二同相。</p>
</div>
<div class='div-orig'><p>有生故。有生老死憂悲苦惱。</p>
</div>
<div class='div-commentary'><p style="margin-left:1em">【疏】同相中。生及老死。正顯同相。<span class='note-inline'>(別明緣相竟。)</span></p>
<p style="margin-left:1em">○二總結成妄苦。</p>
</div>
<div class='div-orig'><p>如是眾生。生長苦聚。</p>
</div>
<div class='div-commentary'><p style="margin-left:1em">【疏】何處是苦。此有三重。一論將入同相中。則以生老憂悲苦惱明於苦聚。文義顯故。二近結於果。名色共生。此明苦生。餘八苦長。三遠結十二。前二支半為能生長。後九支半為所生長。<span class='note-inline'>(【鈔】文義顯者。文即此中有憂悲苦等。唯識論云。老死位中．多無樂故。此是他文。言義顯者。生死是苦。憂悲之苦．最明顯故。故為同相。)</span></p>
<p style="margin-left:1em">【論】如是十二有支。互為主伴。則一支上有十二有支。總一百四十四有支。以成無邊生死。已上十八種煩惱無明。皆依十二有支以為根本。十二有支依名色邪見為本。若以無作定門印之。八萬四千塵勞．總為法流智海。</p>
<p style="margin-left:1em">○三顛倒相。</p>
</div>
<div class='div-orig'><p>是中皆空。</p>
<p>離我我所。</p>
<p>無知。無覺。無作。無受。</p>
<p>如草木石壁。亦如影像。</p>
</div>
<div class='div-commentary'><p style="margin-left:1em">【疏】顛倒相中。言是中者。是前十二緣中。皆空已下。明倒所以。由空謂有。所以名倒。此有四重。一緣成無性．所以言空。二離我我所．釋成空義。離我．人空。離所．法空。三無知下。釋無我所以。四以外事．釋無知覺。三中四句．通外及小。初約外道。外道雖眾。不出僧佉及與衛世。僧佉說覺以為神相。衛世說知以為神相。今無知覺。成上自體．本無有我。作受二句．通於能所。能作能受．故是於我。所作所受．即是我所。在因名作。在果名受。今但緣成。故無作受．若約小乘．就五蘊說。受蘊名覺。三蘊名知。約六根說。身識名覺。餘五名知。五陰造業。故名作者。當陰招報．名為受者。今並遣之。現有知覺。云何言無．隨俗故有。約真故無。又心法有四。一事．二法．三理．四實。謂隨境分別見聞覺知。名之為事。論體唯是生滅法數。故名為法。窮之空寂．說以為理。論其本性．唯是真實如來藏法。故名為實。此四重中。說初即說知覺等名。若就後三．即無知等。四如草下。以彼外事．喻釋無知覺等。以諸眾生．現見有於動止語言。云何說言。無知覺等。故以外物動不動事．示無知覺。草木則動。石壁不動。皆無知覺。故內動止．豈當有之。淨名云。是身無知。如草木瓦礫。言亦如影像者。顯從緣有。似而非真。即雙喻二諦。若準論經．無影像喻．而有如響。可喻言聲．而無知覺。<span class='note-inline'>(【鈔】可喻言聲者。此喻亦是遮救無知。謂無情之物．動與不動．固無知覺。眾生是有。安無知覺。故引響喻。因心發聲。扣谷發響。響無知覺。情發亦然。【校】眾生是有．嘉興藏鈔本作眾生有心。)</span></p>
<p style="margin-left:1em">○第三彼二顛倒觀。</p>
</div>
<div class='div-orig'><p>然諸眾生．不覺不知。</p>
</div>
<div class='div-commentary'><p style="margin-left:1em">【疏】妄苦本空．得而不覺。真樂本有。失而不知。而遠樂就苦。名彼二顛倒。<span class='note-inline'>(【鈔】彼二等者。有三意。一迷真隨妄．即是顛倒。二由迷真故．於樂計苦。由隨妄故．於苦計樂。三不識真故遠之。不知妄故隨之。故論經云。不覺不知而受苦惱。雖有三重。其旨一也。故疏文中。前後互出。)</span><span class='note-inline'>(上來三觀為方便竟。)</span></p>
<p style="margin-left:1em">○第二正起慈悲之行相。</p>
</div>
<div class='div-orig'><p>菩薩見諸眾生．於如是苦聚不得出離。是故即生大悲智慧。復作是念。此諸眾生我應救拔。置於究竟安樂之處。是故即生大慈光明智。</p>
</div>
<div class='div-commentary'><p style="margin-left:1em">【疏】初明興悲。謂見苦應拔。後復作下。興慈。謂無樂應與。既言具苦。必知無樂故。</p>
<p style="margin-left:1em">【論】從是中皆空離我我所．至大慈光明智。五行經。明如是十二有支．一切眾生．從此而起前十八種煩惱。而流轉生死．無苦不受。聲聞．緣覺．淨土菩薩．厭而伏之。現行不起。一乘菩薩．以此十二有支而成根本智．起差別智。教化眾生．住持善法。及成菩提心。意明迷悟不同。非十二有支與智異故。如勝鬘經。亦同此說。如上十八種煩惱。如邪見無明。十住初發心住上．初生如來智慧家時。正使能作惡道邪見已除。習氣微薄。未盡憍慢等十八種。以十行十迴向法中。有十法加行治之。漸漸微薄。至十地以正智增明。方成隨願智用。只可名為達煩惱而成智用。不可名為斷煩惱故。法執現行．至七地故。法執習氣．十地方無。如算數廣大愚。隨好功德愚。此二愚。至佛果行終方見盡。如阿僧祇品。隨好光明功德品是。是故如來自說二品經。明佛果二愚故。明十二有支微習。直至佛果方盡。以此安立五位十度。十十治之。皆十住．十行．十迴向．十地．十一地法則。皆體相似。以明治習階級不同。畧敘五位升進。大意有六。一十住明創生佛家。且除正使煩惱。二明十行。治隨世現行習惑。三明十迴向。起大願力。和融智悲。使世間出世間無礙利物。四明十地。長養蘊習。悲智功圓。五明十一地普賢行滿。即普賢行品。及十定品已後是。六明成佛位終。即如來出現品是。如離世間品。明進修佛果已後普賢恆行。法界品．即明前後一部之經。皆是以法界為體。如是以法界大智圓通。總無一法一時有前後差別。以智照之可見。如是五位中差別行位。總在初發心住中。以願行智悲普印。令圓滿故。教雖前後。願行悲智。法是一時。時亦不異。法亦不差。是故發心之士。應如是修。如是圓滿。不離如來不動智之體圓滿故。於一佛果智悲。始終徹故。普見一切眾生是佛國土。無出入故。教化迷如來智中眾生。令依本故。令諸眾生於自智中。普見諸佛同一智故。不於自智生別有佛想故。令一切眾生不於自身起內外遠近見故。以一智印印之。破情有大小長短量故。如是修行。即是令諸眾生佛種不斷故。為諸眾生說如斯法。是故能令法種不斷。普令一切眾生普見自身同佛智海。入佛知見。是故能令僧種不斷。一一如是觀察。而令心境。如是相應。</p>
<p style="margin-left:1em">○第四施行。文三。初總明施行。二別顯施物。三總結行成。今初。</p>
</div>
<div class='div-orig'><p>佛子。菩薩摩訶薩。隨順如是大悲大慈。以深重心住初地時。於一切物無所吝惜。求佛大智。修行大捨。</p>
</div>
<div class='div-commentary'><p style="margin-left:1em">【疏】文有五句。一明施所依。以見有苦無樂故。二以深重下。彰其施位。此地檀度得圓滿故。契理曰深。不捨悲願為重。此心住地。故能滿檀。三於一切下。明施體相。四求佛大智。顯施所為。五修行大捨。結施行名。</p>
<p style="margin-left:1em">○二別明施物。偏顯上文一切無吝。</p>
</div>
<div class='div-orig'><p>凡是所有．一切能施。所謂財穀倉庫。金銀摩尼。真珠瑠璃。珂貝璧玉。珊瑚等物。珍寶瓔珞嚴身之具。象馬車乘。奴婢人民。城邑聚落。園林臺觀。妻妾男女。內外眷屬。及餘所有珍玩之具。頭目手足。血肉骨髓．一切身分。皆無所惜。</p>
</div>
<div class='div-commentary'><p style="margin-left:1em">【疏】於中初總。後所謂下別。別顯一切．略有二種。一者外財。二者內財。謂頭目等。文顯可知。</p>
<p style="margin-left:1em">○三總結行成。</p>
</div>
<div class='div-orig'><p>為求諸佛廣大智慧。是名菩薩住於初地．大捨成就。</p>
</div>
<div class='div-commentary'><p style="margin-left:1em">【疏】初結所為。後是名下。正結行成。然初地中應具三施。從增勝說。但舉於財。故般若論二三地中。方行無畏。四地已上。乃行法施。</p>
<p style="margin-left:1em">○第五無疲厭行。</p>
</div>
<div class='div-orig'><p>佛子。菩薩以此慈悲大施心。為欲救護一切眾生。轉更推求世出世間諸利益事無疲厭故。即得成就無疲厭心。</p>
</div>
<div class='div-commentary'><p style="margin-left:1em">【疏】分三。初牒前起後。二轉更下。正顯行相。三即得下。結其行成。下五行中。唯除第十。顯相即是結名。餘皆具三。文處可見。</p>
<p style="margin-left:1em">○第六成經論智。</p>
</div>
<div class='div-orig'><p>得無疲厭心已。於一切經論．心無怯弱。無怯弱故。即得成就一切經論智。</p>
</div>
<div class='div-commentary'><p style="margin-left:1em">○第七成世智行。</p>
</div>
<div class='div-orig'><p>獲是智已。善能籌量應作不應作。於上中下一切眾生．隨應．隨力．隨其所習．如是而行。是故菩薩得成世智。</p>
</div>
<div class='div-commentary'><p style="margin-left:1em">【疏】言隨應者。隨機所應。宜以何法。隨力者。隨己智力所能。隨他智力所堪。隨其所習者。約機現作。<span class='note-inline'>(【鈔】現作者。如浣衣之子。應令修習不淨觀等。)</span></p>
<p style="margin-left:1em">○第八明慚愧行。</p>
</div>
<div class='div-orig'><p>成世智已。知時知量。以慚愧莊嚴。勤修自利利他之道。是故成就慚愧莊嚴。</p>
</div>
<div class='div-commentary'><p style="margin-left:1em">【疏】知時已下。正顯行相。時有三種。一者念時。如是時中。宜修定等。剎那不間故。二日夜時。晝則存心。初中後夜。皆勿廢故。三所作得必不斷時。此即知量。謂量力所能。亦愛亦策。勿令過分。後休廢故。以此三時。修前八科二利之行。煩惱睡蛇。晝夜不雜。為慚愧服而自莊嚴。<span class='note-inline'>(【鈔】晝則存心等者。即遺教經。經云。汝等比丘。晝則勤心修習善法。無令失時。初夜後夜。亦勿有廢。中夜誦經以自消息。無以睡眠因緣。令一生空過。無所得也。當念無常之火。燒諸世間。早求自度。勿睡眠也。諸煩惱賊。常伺殺人。甚於怨家。安可睡眠。不自警悟。煩惱毒蛇。睡在汝心。譬如黑蚖。在汝室睡。當以持戒之鉤。早併除之。睡蛇既出。乃可安眠。不出而眠。是無慚人。慚恥之服。於諸莊嚴。最為第一。慚如鐵鉤。能制人非法。是故比丘。常當慚愧。無得暫替。若離慚恥。則失諸功德。有愧之人。則有善法。若無愧者。與諸禽獸．無相異也。釋曰。但觀所引。疏文易了。)</span></p>
<p style="margin-left:1em">○第九成堅固力。</p>
</div>
<div class='div-orig'><p>於此行中。勤修出離。不退不轉。成堅固力。</p>
</div>
<div class='div-commentary'><p style="margin-left:1em">【疏】謂此即前慚愧二利行中。欲早求度。應當精勤。不退自分。不轉勝進。</p>
<p style="margin-left:1em">○第十明供養行。</p>
</div>
<div class='div-orig'><p>得堅固力已。勤供諸佛。於佛教法。能如說行。</p>
</div>
<div class='div-commentary'><p style="margin-left:1em">【疏】利養正行。具二供養。<span class='note-inline'>(【鈔】利養正行下。上願校量中。有三供養。一利養供養。二恭敬供養。三正行供養。今以恭敬通上二故。但分財法。)</span></p>
<p style="margin-left:1em">○第三結十名體用。</p>
</div>
<div class='div-orig'><p>佛子。菩薩如是成就十種淨諸地法。所謂信。悲。慈。捨。無有疲厭。知諸經論。善解世法。慚愧。堅固力。供養諸佛。依教修行。</p>
</div>
<div class='div-commentary'><p style="margin-left:1em">【疏】先結體用。所謂下。結名。言體用者。此十即是淨諸地法。以治十障故。障如前說。然安住地分。有三十句。亦明信慈悲等。與此何異。論云。前是清淨地法。今盡是障地淨法者。前句文畧。若具。應云。前是清淨此地法。以局初地故。今盡是障地淨法者。謂不局初地。故云盡是。盡淨諸地障故。故經云。淨諸地法。瑜伽亦云。此十種法。於一切地能淨修治。故下諸地中。皆云信等。皆轉淨等。<span class='note-inline'>(二修行勝竟。)</span></p>
<p style="margin-left:1em">○第三佛子菩薩住此歡喜下。果利益校量勝。有四種果。一調柔果。二發趣果。三攝報果。四願智果。通釋果者。地中滿足故。別言調柔者。謂調鍊柔熟。以供養攝化等為能調鍊。信等十行為所調鍊。由行供等。令信等調柔。隨意堪用。故名調柔。下鍊金喻。其義甚顯。二發謂發進。趣謂趣向。於地滿中。更求明解為能發趣。發自此地。趣向後後。為所發趣。下商人喻。義甚相似。三王位之身。酬因名報。因成納果。故名為攝。四內證願力教智自在。又以願力助智．令業用無邊。故稱願智。初二是其行修方便。後二是其報行純熟。行修唯在地滿。報行該於始終。從初住地。乃至地滿。所受王身。說為攝報。所有作用。說為願智。又初二後一。此地定有。攝報一果。有無不定。容有不作。故云多作。而定能作。故亦定有。又初二果。亦是地法。初行次解。是所修故。後之二果。唯果非法。初體後用。非所修故。是以經於二果之後。更有結文云。畧說初地法門。不得此意。則似論家謬取法門。濫為果稱。<span class='note-inline'>(【鈔】又初二果下。通妨。謂安國法師。以見二果之後有結文故。便以前二果唯是地法。後二方果法。即出心故。今為通前二。通法通果。為法易見。後有結故。為果難見。故論判屬果。不得此意下。結彈安國。)</span>發趣文局初地。以最在初故。義通十地。通解十地故。餘三義局初地。報等殊故。文通十地。地地皆有故。四果即為四別。今初調柔分三。謂法．喻．合。法中分四。一見佛為鍊行緣。二所鍊行體。三別地行相。四鍊行成熟。今初。</p>
</div>
<div class='div-orig'><p>佛子。菩薩住此歡喜地已。以大願力。得見多佛。所謂見多百佛。多千佛。多百千佛。多億佛。多百億佛。多千億佛。多百千億佛。多億那由他佛。多百億那由他佛。多千億那由他佛。多百千億那由他佛。</p>
</div>
<div class='div-commentary'><p style="margin-left:1em">【疏】先總明。後所謂下別顯。總中以大願力是見佛因。力兼神力。故瑜伽住品。有二因見佛。一願二力。論經具二。論云。以勝通力。見色身佛。以正願力。見法身佛。別中云。見多百佛等者。論云。方便善巧。示現多佛故。此善巧有二。一不直云無量。而巧歷百千等數。為方便顯多。二言多百者。是多箇百。多千等亦然。是為一數之中。已攝於多。故名善巧。理實入華藏剎海。見法界身雲也。</p>
<p style="margin-left:1em">【論】見多百佛者。即是華藏智境。一佛剎海。融十方諸佛剎海。互參徧徹之多百。非如三千大千世界佛境。限之百佛故。乃至身塵毛孔。等周法界虛空界之百也。不可如情所知之百佛故。此是智境無限中多百。但以安立隨位升進之法。明其升進。然其一一佛境。不可存其中邊量見。但得自觀身智境無中邊見。何得論佛境有邊量見。此初地。中間十地。及如來地法。為一地。通修十地及佛地法故。此中因果。依十迴向中佛果名妙。以十地但成就十迴向中大願海。令滿彼大願行故。亦不離初信心中金色世界不動智佛。文殊師利普賢等行。如經頌云。佛子始發生。如是妙寶心。則超凡夫位。入佛所行處。</p>
<p style="margin-left:1em">○二所鍊行體。</p>
</div>
<div class='div-orig'><p>悉以大心。深心。恭敬尊重。承事供養。衣服飲食。臥具醫藥。一切資生悉以奉施。亦以供養一切眾僧。以此善根。皆悉迴向無上菩提。佛子。此菩薩因供養諸佛故。得成就眾生法。</p>
</div>
<div class='div-commentary'><p style="margin-left:1em">【疏】以行入行。故名為鍊。如金入火。然有三種入。即分為三。一入功德。即供佛行。去薄福垢。亦兼供僧。二以此善下。入無上果。即迴向行。去下劣垢。論當第三。意明通迴二行。三佛子此菩薩下。入大悲心。即利生行。去懈怠故。<span class='note-inline'>(【鈔】論云。供養者。有其三種。一恭敬供養。謂讚歎等。顯佛功德。二尊重供養。謂禮拜等。三奉施供養。謂華香等。即衣服下文。其大心深心。即能供養心。謂為求佛。故云大心。心殷重故。名為深心。)</span></p>
<p style="margin-left:1em">○三別地行相。</p>
</div>
<div class='div-orig'><p>以前二攝。攝取眾生。謂布施愛語。後二攝法。但以信解力故行。未善通達。是菩薩十波羅蜜中。檀波羅蜜增上。餘波羅蜜非不修行。但隨力隨分。</p>
</div>
<div class='div-commentary'><p style="margin-left:1em">【疏】先約四攝。然四攝望前。猶是利眾生法。望後為別地行相。以因利生之便。故於此明。下二地中。乃在鍊行成後。四攝雖不足全別十地。為是化生之法。故用之耳。愛語是法施。初地檀滿。故說二增。二約十度。然證相難分。寄十度等以顯差別。各說一增。若不爾者。何不二地言二度增。檀度初地先已增故。乃至九地。應言九增。九地尚云。餘非不修。隨力隨分。顯寄明矣。是以具論諸地所行。略有五義。一為別地各說一增。如今文是。二辨勝過前。初地檀勝。二地二度勝。故二地文云。遠離慳嫉破戒垢故。乃至十地十度皆勝。是則後後皆勝前前。三論其實行。地地具修。四證理平等。非多非一。五約圓融。一具一切。</p>
<p style="margin-left:1em">○四所鍊行成。</p>
</div>
<div class='div-orig'><p>是菩薩隨所勤修。供養諸佛。教化眾生。皆以修行清淨地法。所有善根。悉以迴向一切智地。轉轉明淨。調柔成就。隨意堪用。</p>
</div>
<div class='div-commentary'><p style="margin-left:1em">【疏】鍊行成中。總收三入。初牒供佛化生以為能鍊。信等淨法以為所鍊。後舉前迴向能鍊。令信等淨也。言轉轉者。此之信等。於初地中。有三節淨。謂初住地時。證前緣修。令成真修。已是一淨。二行校量中。對除障法。復一度淨。今此地後。更歷三修。故云轉轉。</p>
<p style="margin-left:1em">○第二喻。</p>
</div>
<div class='div-orig'><p>佛子。譬如金師。善巧鍊金。數數入火。轉轉明淨。調柔成就。隨意堪用。</p>
</div>
<div class='div-commentary'><p style="margin-left:1em">【疏】喻中。金師喻菩薩。金喻信等。火喻供等三行。三行非一。名數數入。調柔成就。喻鍊行成。金性本有。從緣始顯。信等修生．云何同喻。信等有二。一未證真前。但約緣修為對治行。妄識為體。二證真之後。乃知信等非是今有。即如來藏中恒沙佛法。真心為體。真心為體。即是理性。信等相殊。說為行性。此二不二。並可喻金。雖假供等緣修。以成真德。德由真起。後成嚴具。亦不異金。既了於真。真非妄外。故全妄識。即是真心。寄相顯真。故分能所。</p>
<p style="margin-left:1em">○第三法合。</p>
</div>
<div class='div-orig'><p>菩薩亦復如是。供養諸佛。教化眾生。皆為修行清淨地法。所有善根。悉以迴向一切智地。轉轉明淨。調柔成就。隨意堪用。</p>
</div>
<div class='div-commentary'><p style="margin-left:1em">【疏】準喻可知。</p>
<p style="margin-left:1em">○第二發趣果中二。初正明發趣果。後佛子是名下。總結地相。前中有四。一法。二喻。三合。四結。法中亦四。一問。二知。三行。四到。知是明解。正能發趣。然由問故知。所以先問。知意在行。行必能到。今初問。</p>
</div>
<div class='div-orig'><p>佛子。菩薩摩訶薩住於初地。應從諸佛菩薩善知識所。推求請問。於此地中。相及得果。無有厭足。為欲成就此地法故。亦應從諸佛菩薩善知識所。推求請問第二地中。相及得果．無有厭足。為欲成就彼地法故。亦應如是推求請問。第三第四第五第六第七第八第九第十地中。相及得果。無有厭足。為欲成就彼地法故。</p>
</div>
<div class='div-commentary'><p style="margin-left:1em">【疏】問中。具問諸地。初地已滿。而更問者。一問勝進。非問自分。二者一地之中。具攝一切諸地功德。故問所攝。容許未知。於中云相及得果者。相即隨諸地中所有諸障。及對治相故。謂諸地能所觀相。皆別十地故。得者。即正證出世間智故。果者。因證智力。得世間出世間智故。相即方便智。得是根本。果即後得。後得緣俗。故名世間。無分別故。復名出世。又此三者。即是三道。初是無間。與惑相翻。二是解脫。正證無為。三是勝進。後智進修。不說加行者。地前加行。非地攝故。地上加行。勝進收故。言為欲成就此地法者。當地法也。後云彼地法者。後地法也。若準論意。成就地法。即是信等。</p>
<p style="margin-left:1em">○第二明知。</p>
</div>
<div class='div-orig'><p>是菩薩善知諸地障對治。善知地成壞。善知地相果。善知地得修。善知地法清淨。善知地地轉行。善知地地處非處。善知地地殊勝智。善知地地不退轉。善知淨治一切菩薩地。乃至轉入如來地。</p>
</div>
<div class='div-commentary'><p style="margin-left:1em">【疏】由問故知。知不異問。經展問中相及得果以為十句。論攝十句為五方便。言方便者。行修善巧也。第一觀方便。觀。謂觀解。攝初二句。一諸地障對治者。以能治觀解。治十種障。立十地別。本文具之。此約所斷明觀。二地成壞者。攬行成位。集故名成。諸行各住。散故名壞。此約所知明觀。第二得方便。得謂證入。攝次三句。曲有三種方便。一相果者。即欲入方便。是方便智。帶相觀終。故名相果。二得修者。已入方便。即根本智。顯是證修。非緣修故。三勝進方便。即後得智。謂信等成地之法。離障清淨故。第三增上方便。進修後位。故名增上。亦攝三句。一地地轉行者。依前起後地。背相捨故。二二執名非處。二空為住處。亦是相應不相應也。三以後勝前．增長善巧。名殊勝智。第四不退轉方便。唯第九句。前三方便無退息故。第五盡至方便。即第十句。淨治菩薩地盡。轉至佛智地故。若以相等攝五方便。初一是相。二具於三。如次三句。配相。得。果。第三唯果。第四總明三事不退。五通明三因窮入果。若攝十句。初三為相。第四是得。次四是果。後二具三。</p>
<p style="margin-left:1em">○第三行。第四由此下。到。</p>
</div>
<div class='div-orig'><p>佛子。菩薩如是善知地相。始於初地。起行不斷。如是乃至入第十地。無有斷絕。</p>
<p>由此諸地智光明故。成於如來智慧光明。</p>
</div>
<div class='div-commentary'><p style="margin-left:1em">【疏】並可知。</p>
<p style="margin-left:1em">○第二喻。</p>
</div>
<div class='div-orig'><p>佛子。譬如商主善知方便。欲將諸商人。往詣大城。未發之時。先問道中功德過失。及住止之處。安危可不。然後具道資糧。作所應作。佛子。彼大商主雖未發足。能知道中所有一切安危之事。善以智慧籌量觀察。備其所須令無乏少。將諸商眾。乃至安隱到彼大城。身及眾人悉免憂患。</p>
</div>
<div class='div-commentary'><p style="margin-left:1em">【疏】喻中。初喻前問。有二方便。一不迷方便。道中喻行因。住止喻得地。各有障治。故曰安危。二資具方便。具資糧故。不迷多約利他。資具多明自利。次佛子彼大下。喻知。三善以下。喻行。四乃至下喻到。行中語畧。故云乃至。</p>
<p style="margin-left:1em">○第三合。</p>
</div>
<div class='div-orig'><p>佛子。菩薩商主亦復如是。住於初地。善知諸地障對治。乃至善知一切菩薩地清淨。轉入如來地。然後乃具福智資糧。將一切眾生經生死曠野險難之處。安隱得至薩婆若城。身及眾生不經患難。</p>
</div>
<div class='div-commentary'><p style="margin-left:1em">【疏】合中。初合知。然後下。合行。安隱下合到。喻中畧行。此中畧問。欲影顯耳。</p>
<p style="margin-left:1em">○第四結勸。</p>
</div>
<div class='div-orig'><p>是故菩薩常應匪懈。勤修諸地殊勝淨業。乃至趣入如來智地。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○第二總結地相。</p>
</div>
<div class='div-orig'><p>佛子。是名畧說菩薩摩訶薩入菩薩．初地門。廣說則有無量無邊百千阿僧祇差別事。</p>
</div>
<div class='div-commentary'><p style="margin-left:1em">【疏】行修已竟。故於此結。前說分齊深故。說其一分。此中廣故。說所不盡。</p>
<p style="margin-left:1em">○第三攝報果利益勝中分二。先明在家果。後出家果。前中復二。初上勝身。顯其報勝。後明上勝果。顯其行勝。今初。</p>
</div>
<div class='div-orig'><p>佛子。菩薩摩訶薩住此初地。多作閻浮提王。豪貴自在。常護正法。</p>
</div>
<div class='div-commentary'><p style="margin-left:1em">【疏】閻浮提王者。即鐵輪王。然瓔珞仁王。地前四位。已配四輪。今在初地。方作鐵輪。正明皆寄。不可定執。常護正法。應是行勝。如何論主將屬身勝。護法有二。一護國正法．則賞罰以宜。二護佛正法教理等。興建擯斥。論依初義。</p>
<p style="margin-left:1em">○二上勝果。</p>
</div>
<div class='div-orig'><p>能以大施攝取眾生。善除眾生慳貪之垢。常行大施無有窮盡。布施。愛語。利行。同事。如是一切諸所作業。皆不離念佛。不離念法。不離念僧。不離念同行菩薩。不離念菩薩行。不離念諸波羅蜜。不離念諸地。不離念力。不離念無畏。不離念不共佛法。乃至不離念具足一切種一切智智。復作是念。我當於一切眾生中為首為勝。為殊勝。為妙。為微妙。為上。為無上。為導。為將。為帥。乃至為一切智智依止者。</p>
</div>
<div class='div-commentary'><p style="margin-left:1em">【疏】上勝果者。依前王報。起於勝行。是身之果。於中二。初行。後願。前中亦二。一大悲利他。謂若施若攝。二如是一切下。不失自利。正作利他業時。即不離念佛等故。謂利他事中。迴向菩提故。成大恭敬事。不生分別故。除諸妄想。順理合體。故云不離。所念有十一。論分為四。一初三是上念。三寶在己上故。不離三輪故。次一是同法念。次三功德念。一自身他身菩薩行。二度行自體。三諸地轉勝故。後四求義念佛。以力等是真實究竟義故。己所求故。二復作下。明願。有十一句。前七自德。後四攝化。前中此云殊勝。論經名大。餘名並同。首唯是總。謂大菩提位尊高故。妙等唯別。勝大亦總亦別故。首有二種。一勝首。光明功德故。二殊勝首。獨無二故。勝亦二種。一妙。智自在勝故。二微妙。離一切煩惱自在勝故。殊勝亦二。一上。無與等故。二無上。無能過故。後四中初一約教。謂導者於阿含中。分別法義正說故。餘三顯證。將者。令他得證義。滅諸煩惱故。此約斷德。後二約智。前因後果。帥者。教令入正道故．後句以大菩提而教化故。<span class='note-inline'>(【鈔】光明功德者。行體清淨離垢障故。分別法義者。以辭及辯。分別法義二無礙也。)</span></p>
<p style="margin-left:1em">○第二出家果。</p>
</div>
<div class='div-orig'><p>是菩薩若欲捨家。於佛法中勤行精進。便能捨家妻子五欲。依如來教出家學道。既出家已。勤行精進。於一念頃。得百三昧。得見百佛。知百佛神力。能動百佛世界。能過百佛世界。能照百佛世界。能教化百世界眾生。能住壽百劫。能知前後際各百劫事。能入百法門。能示現百身。於一一身。能示百菩薩以為眷屬。</p>
</div>
<div class='div-commentary'><p style="margin-left:1em">【疏】出家果中二。初捨俗出家。後既出家下。修行剋證。禪定勝業。勝業有二。一者三昧勝。即勝定體。二三昧所作勝。謂因三昧。得見佛等。有十一句。明其二利。分為三對。初六句橫論二利。初二自利。一見百佛者。十方各十。他受用身。瑜伽住品。能於種種國見百如來。寄位顯百。理實如前見多佛也。二知神力。論意取神力所加說法菩薩。於上二處。修習智慧。次四利他。初一有信機者。動剎現通。次三有悟機者。往剎光照。正授以法。次有二句。豎論二利。一自攝勝生。瑜伽云。若欲留命。能住百劫。二三明窮照。示物善惡。後三句一對。明二利速疾。一為增長自智。思惟種種法門。二分身速疾。作多利益故。</p>
<p style="margin-left:1em">○第四願智果。</p>
</div>
<div class='div-orig'><p>若以菩薩殊勝願力。自在示現。過於是數。百劫。千劫。百千劫。乃至百千億那由他劫。不能數知。</p>
</div>
<div class='div-commentary'><p style="margin-left:1em">【疏】正願久積。以智內證。故其自在示現。難可窮究。則顯上來百數。彰地階差。非定爾也。今行合法界。是圓融實德。故云過此。論後結云。畧說諸地。各有因體果相者。以此地中。相及得果。類後九地也。因即是相。體即是得。果名不殊。應知此三。通於下九。所以於此結者。顯上廣說。不出此故。</p>
<p style="margin-left:1em">○第二應頌。</p>
</div>
<div class='div-orig'><p>爾時金剛藏菩薩。欲重宣其義而說頌曰。</p>

<div class="lg regular" style="margin-left:0em;"><div class='lg-row'>若人集眾善　具足白淨法　供養天人尊　隨順慈悲道</div>
<div class='lg-row'>信解極廣大　志樂亦清淨　為求佛智慧　發此無上心</div>
</div></div>
<div class='div-commentary'><p style="margin-left:1em">【疏】四十六偈半。分為二別。初正頌前。後二結說。前中分四。初十一偈。頌初住分。於中四。初二頌依何身。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>淨一切智力　及以無所畏　成就諸佛法　救攝羣生眾　為得大慈悲　及轉勝法輪</div>
<div class='lg-row'>嚴淨佛國土　發此最勝心　一念知三世　而無有分別　種種時不同　以示於世間</div>
<div class='lg-row'>畧說求諸佛　一切勝功德　發生廣大心　量等虛空界</div>
</div></div>
<div class='div-commentary'><p style="margin-left:1em">【疏】次四頌為何義。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>悲先慧為主　方便共相應　信解清淨心　如來無量力　無礙智現前　自悟不由他</div>
<div class='lg-row'>具足同如來　發此最勝心</div>
</div></div>
<div class='div-commentary'><p style="margin-left:1em">【疏】次二頌以何因。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>佛子始發生　如是妙寶心　則超凡夫位　入佛所行處　生在如來家　種族無瑕玷</div>
<div class='lg-row'>與佛共平等　決成無上覺　纔生如是心　即得入初地　志樂不可動　譬如大山王</div>
</div></div>
<div class='div-commentary'><p style="margin-left:1em">【疏】後三頌有何相。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>多喜多愛樂　亦復多淨信　極大勇猛心　及以慶躍心　遠離於鬬諍　惱害及瞋恚</div>
<div class='lg-row'>慚敬而質直　善守護諸根　救世無等者　所有眾智慧</div>
</div></div>
<div class='div-commentary'><p style="margin-left:1em">【疏】第二五偈。頌釋名分。初二偈半。頌喜相。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>此處我當得　憶念生歡喜</div>
</p></div>
<div class='div-commentary'><p style="margin-left:1em">【疏】餘頌喜因。於中先半偈。頌念當得。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>始得入初地　即超五怖畏　不活死惡名　惡趣眾威德</div>
<div class='lg-row'>以不貪著我　及以於我所　是諸佛子等　遠離諸怖畏</div>
</div></div>
<div class='div-commentary'><p style="margin-left:1em">【疏】後二頌念現得。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>常行大慈愍　恆有信恭敬　慚愧功德備　日夜增善法　樂法真實利　不愛受諸欲</div>
</p></div>
<div class='div-commentary'><p style="margin-left:1em">【疏】第三有六頌。頌安住地分。初一頌半。頌信心成就。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>思惟所聞法　遠離取著行　不貪於利養　唯樂佛菩提　一心求佛智　專精無異念</div>
</p></div>
<div class='div-commentary'><p style="margin-left:1em">【疏】次一頌半。修行成就。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>修行波羅蜜　遠離諂虛誑　如說而修行　安住實語中　不污諸佛家　不捨菩薩戒</div>
<div class='lg-row'>不樂於世事　常利益世間　修善無厭足　轉求增勝道　如是好樂法　功德義相應</div>
</div></div>
<div class='div-commentary'><p style="margin-left:1em">【疏】後三頌迴向成就。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>恆起大願心　願見於諸佛　護持諸佛法　攝取大仙道　常生如是願　修行最勝行</div>
<div class='lg-row'>成熟諸羣生　嚴淨佛國土　一切諸佛剎　佛子悉充滿　平等共一心　所作皆不空</div>
<div class='lg-row'>一切毛端處　一時成正覺　如是等大願　無量無邊際　虛空與眾生　法界及涅槃</div>
<div class='lg-row'>世間佛出興　佛智心境界　如來智所入　及以三轉盡　彼諸若有盡　我願方始盡</div>
<div class='lg-row'>如彼無盡期　我願亦復然</div>
</div></div>
<div class='div-commentary'><p style="margin-left:1em">【疏】第四二十二偈半。頌校量勝分。於中三。初六頌半。頌願校量。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是發大願　心柔軟調順　能信佛功德　觀察於眾生　知從因緣起　則興慈念心</div>
<div class='lg-row'>如是苦眾生　我今應救脫　為是眾生故　而行種種施　王位及珍寶　乃至象馬車</div>
<div class='lg-row'>頭目與手足　乃至身血肉　一切皆能捨　心得無憂悔　求種種經書　其心無厭倦</div>
<div class='lg-row'>善解其義趣　能隨世所行　慚愧自莊嚴　修行轉堅固　供養無量佛　恭敬而尊重</div>
</div></div>
<div class='div-commentary'><p style="margin-left:1em">【疏】次六頌行校量。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>如是常修習　日夜無懈倦　善根轉明淨　如火鍊真金</div>
<div class='lg-row'>菩薩住於此　淨修於十地　所作無障礙　具足不斷絕</div>
</div></div>
<div class='div-commentary'><p style="margin-left:1em">【疏】後十頌果校量。於中初二調柔果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>譬如大商主　為利諸商眾　問知道險易　安隱至大城</div>
<div class='lg-row'>菩薩住初地　應知亦如是　勇猛無障礙　到於第十地</div>
</div></div>
<div class='div-commentary'><p style="margin-left:1em">【疏】次二發趣果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>住此初地中　作大功德王　以法化眾生　慈心無損害　統領閻浮地　化行靡不及</div>
<div class='lg-row'>皆令住大捨　成就佛智慧　欲求最勝道　捨己國王位　能於佛教中　勇猛勤修習</div>
<div class='lg-row'>則得百三昧　及見百諸佛　震動百世界　光照行亦爾　化百土眾生　入於百法門</div>
<div class='lg-row'>能知百劫事　示現於百身　及現百菩薩　以為其眷屬</div>
</div></div>
<div class='div-commentary'><p style="margin-left:1em">【疏】次五頌半攝報果。<span class='note-inline'>(【校】攝報果。纂要誤作攝果報。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>若自在願力　過是數無量</div>
</p></div>
<div class='div-commentary'><p style="margin-left:1em">【疏】後半偈。頌願智果。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>我於地義中　畧述其少分　若欲廣分別　億劫不能盡</div>
<div class='lg-row'>菩薩最勝道　利益諸羣生　如是初地法　我今已說竟</div>
</div></div>
<div class='div-commentary'><p style="margin-left:1em">【疏】結說可知。</p>
<p style="margin-left:1em">【論】夫驗經所說。入此初地法。乃是創始具足凡夫。能發廣大願行。能趣入故。非是由因地前行解而來者。意明設教。備明修行滯障。節級安危。然發心者。一時總頓修。居一時一行之內。非是要從節級次第來修。以總別同異成壞六相法圓融可見。於此六字三對法中。一字有六。且如人類之。餘可準知。如一人身。具足是六相。頭身手足眼耳鼻舌等用各別。是別相。全是一身。一四大。是總相。一空無體。是名同相。不廢如是同無異性。頭身手足眼耳鼻舌等用有殊。是為異相。頭身手足眼耳鼻舌等共成一身。名為成相。但隨無作緣有。各無自性。無體無相。無生無滅。無成無壞。名為壞相。又明一字中有六相義。互為主伴。十玄義。亦在此通。一同時具足相應門。二廣狹自在無礙門。三一多相容不同門。四諸法相即自在門。五祕密隱顯俱成門。六微細相容安立門。七因陀羅網境界門。八託事表法生解門。九十世圓融異成門。十主伴圓明具德門。是其義也。</p>
</div>
<div class='div-orig'><div>六相義<img src='../images/B04p1381_01.gif' alt='B04p1381_01.gif' /></div>
</div>
<div class='div-commentary'><p style="margin-left:1em">此一字中有六相。一切字。一切法。皆有此六相。若善見者。得智無礙總持門。於諸法不滯有無斷常等障。</p>
<p style="margin-left:1em">可以離情照之可見。此六字義闕一。即理智不圓。是此初地中觀。通世間一切法門故。<span class='note-inline'>(初地竟。)</span></p>
</div></div>
<p class='juan'>大方廣佛華嚴經疏論纂要卷第六十三</p></div>
</div><!-- end of div[@id='body'] -->
</body></html>