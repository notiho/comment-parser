<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu115' />
<p class='juan'>大方廣佛華嚴經疏論纂要卷第四十八</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu116' />
<div class='div-orig'><p class="head2">十迴向品第二十五<span class='note-inline'>(之二)</span></p>
</div>
<div class='div-commentary'><p style="margin-left:1em">○第二不壞迴向。長行中二。先位行。後位果。位行中三。謂標。釋。結。今初標名徵起。</p>
</div>
<div class='div-orig'><p>佛子。云何為菩薩摩訶薩不壞迴向。</p>
</div>
<div class='div-commentary'><p style="margin-left:1em">【疏】謂於諦寶等十種勝境．深信堅固．得不壞名。然十表無盡。信通事理。故本業云。觀一切法。但有用。但有名。念念不住。故名不壞。是知善根迴向皆通事事無礙。方真不壞耳。<span class='note-inline'>(【鈔】故本業云下。證通事理。但有名用。事也。念念不住故名不壞者。單取不住。即是剎那無常。合是壞義。以無所住。故名不住。則是理不壞義耳。準下供具等。皆通事事無礙。)</span></p>
<p style="margin-left:1em">【論】第二不壞迴向。以戒波羅蜜為體。餘九為伴。善財以船師號婆施羅。為表行行之人。此云自在。住樓閣城城門外海岸上。修大悲幢行法門。明此迴向位中。以大悲為戒體。視一切生死之海。令得一切大智之海。居生死海而得自在。故名自在。廣說如經。又表戒體如海。性淨不宿死屍。明法身本淨。不宿煩惱染淨死屍也。廣義如文。</p>
<p style="margin-left:1em">○第二依徵廣釋中三。初舉所迴善根。二辨迴向之行。三明迴向所為。今初分二。先明起不壞信。後佛子下。依信種善。今初。</p>
</div>
<div class='div-orig'><p>佛子。此菩薩摩訶薩於去來今諸如來所．得不壞信。悉能承事一切佛故。於諸菩薩．乃至初發一念之心．求一切智得不壞信。誓修一切菩薩善根無疲厭故。於一切佛法得不壞信。發深志樂故。於一切佛教得不壞信。守護住持故。於一切眾生得不壞信。慈眼等觀善根迴向普利益故。於一切白淨法得不壞信。普集無邊諸善根故。於一切菩薩迴向道得不壞信。滿足殊勝諸欲解故。於一切菩薩法師得不壞信。於諸菩薩起佛想故。於一切佛自在神通得不壞信。深信諸佛難思議故。於一切菩薩善巧方便行得不壞信．攝取種種無量無數行境界故。</p>
</div>
<div class='div-commentary'><p style="margin-left:1em">【疏】初十句。不出三寶四信。初句佛寶。次句僧寶。餘皆法寶。於中初句是總。兼含理法。餘七句別。別中初一教法。次四行法。一大悲行。二惡止善行行。亦攝於戒。三迴向行。四近友行。次一果法。後一重舉行法。意欲總包其中理法。即信真如。<span class='note-inline'>(【鈔】不出三寶四信者。四信即三寶外加一。然二文不同。若起信論。即是真如。故彼論修行信心分云。略說信有四種。一者信根本。所謂樂念真如法故。二者信佛有無量功德。常樂親近供養恭敬。發起善根。願求一切智故。三者信法有大利益。常念修行諸波羅蜜故。四者信僧能正修行自利利他。常樂親近諸菩薩眾。求學如實行故。故下疏云。其中理法。即信真如。二若準瓔珞下卷．四不壞信。前三是三寶。四是正戒。云從今時盡未來際。歸依佛。歸依法。歸依賢聖僧。歸依戒法。如是言說。故疏云。二惡止善行行。亦攝於戒。意取戒為第四信故。四既不定。為十何爽。)</span></p>
<p style="margin-left:1em">○第二依信種善根。</p>
</div>
<div class='div-orig'><p>佛子。菩薩摩訶薩。如是安住不壞信時。於佛菩薩聲聞獨覺。若諸佛教。若諸眾生。如是等種種境界中。種諸善根無量無邊。令菩提心轉更增長。慈悲廣大。平等觀察。隨順修學諸佛所作。攝取一切清淨善根。入真實義。集福德行。行大惠施。修諸功德。等觀三世。</p>
</div>
<div class='div-commentary'><p style="margin-left:1em">【疏】先種善根。後令菩提下。長菩薩道。有十句。初總餘別。可知。<span class='note-inline'>(初舉所迴善根竟。)</span></p>
<p style="margin-left:1em">○第二明迴向行中二。先將善根迴向。後將勝報迴向。前中即雙向眾生菩提。</p>
</div>
<div class='div-orig'><p>菩薩摩訶薩。以如是等善根功德。迴向一切智。</p>
<p>願常見諸佛。親近善友。與諸菩薩同共止住。念一切智心無暫捨。受持佛教勤加守護。教化成熟一切眾生。心常迴向出世之道。供養瞻侍一切法師。解了諸法憶持不忘。修行大願悉使滿足。</p>
<p>菩薩如是積集善根。成就善根。增長善根。思惟善根。繫念善根。分別善根。愛樂善根。修習善根。安住善根。</p>
</div>
<div class='div-commentary'><p style="margin-left:1em">【疏】文二。初正明迴向。二結成。先總明迴向菩提之果。願常下。別明迴向成得果之因。文有十句。初三行緣。次二行因。後五所成之行。初成利他行．即迴向眾生意。次三自利。後一通二利。<span class='note-inline'>(【鈔】前中即雙向等者。以初云。迴向一切智。故是菩提。次下教化調伏一切眾生等。即向眾生。故下疏云。即迴向眾生意。)</span>二如是積集下。結成中九句。前三通顯收攝。亦是聞慧。一積一至多。二令至究竟。三隨一使增。次四皆思慧。後二修慧。起行為修習。相應為安住。</p>
<p style="margin-left:1em">○二將勝報迴向。謂依迴向得報。復將迴向．通向三處。文中二。先明所迴善根。二如是修集無量功德下。顯迴向行。今初又二。先結前生後。</p>
</div>
<div class='div-orig'><p>菩薩摩訶薩．如是積集諸善根已。以此善根所得依果修菩薩行。</p>
</div>
<div class='div-commentary'><p style="margin-left:1em">○二正明供佛善根。於中又二。先總標。後以阿僧祇下。廣顯。今初。</p>
</div>
<div class='div-orig'><p>於念念中。見無量佛。如其所應。承事供養。</p>
</div>
<div class='div-commentary'><p style="margin-left:1em">【疏】言如其所應者。有二義。一隨何所要。如應即供。二稱佛境界所應之供。謂不以稱法界之供。不能供稱法界之佛故。</p>
<p style="margin-left:1em">○二廣顯中四。一廣列供事。二明供佛。三顯供意。四結分齊。今初。廣列供事有六十七句。為六。初二十句雜門。明內外之供。下皆純門。</p>
</div>
<div class='div-orig'><p>以阿僧祇寶。阿僧祇華。阿僧祇鬘。阿僧祇衣。阿僧祇蓋。阿僧祇幢。阿僧祇旛。阿僧祇莊嚴具。阿僧祇給侍。阿僧祇塗飾地。阿僧祇塗香。阿僧祇末香。阿僧祇和香。阿僧祇燒香。阿僧祇深信。阿僧祇愛樂。阿僧祇淨心。阿僧祇尊重。阿僧祇讚歎。阿僧祇禮敬。</p>
</div>
<div class='div-commentary'><p style="margin-left:1em">【疏】可知。</p>
<p style="margin-left:1em">○二座。</p>
</div>
<div class='div-orig'><p>阿僧祇寶座。阿僧祇華座。阿僧祇香座。阿僧祇鬘座。阿僧祇栴檀座。阿僧祇衣座。阿僧祇金剛座。阿僧祇摩尼座。阿僧祇寶繒座。阿僧祇寶色座。</p>
</div>
<div class='div-commentary'><p style="margin-left:1em">○三經行處。</p>
</div>
<div class='div-orig'><p>阿僧祇寶經行處。阿僧祇華經行處。阿僧祇香經行處。阿僧祇鬘經行處。阿僧祇衣經行處。阿僧祇寶間錯經行處。阿僧祇一切寶繒綵經行處。阿僧祇一切寶多羅樹經行處。阿僧祇一切寶欄楯經行處。阿僧祇一切寶鈴網彌覆經行處。</p>
</div>
<div class='div-commentary'><p style="margin-left:1em">○四宮殿。</p>
</div>
<div class='div-orig'><p>阿僧祇一切寶宮殿。阿僧祇一切華宮殿。阿僧祇一切香宮殿。阿僧祇一切鬘宮殿。阿僧祇一切栴檀宮殿。阿僧祇一切堅固妙香藏宮殿。阿僧祇一切金剛宮殿。阿僧祇一切摩尼宮殿。皆悉殊妙。出過諸天。</p>
</div>
<div class='div-commentary'><p style="margin-left:1em">○五樹。</p>
</div>
<div class='div-orig'><p>阿僧祇諸雜寶樹。阿僧祇種種香樹。阿僧祇諸寶衣樹。阿僧祇諸音樂樹。阿僧祇寶莊嚴具樹。阿僧祇妙音聲樹。阿僧祇無厭寶樹。阿僧祇寶繒綵樹。阿僧祇寶璫樹。阿僧祇一切華香幢旛鬘蓋所嚴飾樹。如是等樹。扶疏蔭映。莊嚴宮殿。</p>
</div>
<div class='div-commentary'><p style="margin-left:1em">○六嚴宮殿。亦純雜無礙。</p>
</div>
<div class='div-orig'><p>其諸宮殿。復有阿僧祇軒檻莊嚴。阿僧祇窗牖莊嚴。阿僧祇門闥莊嚴。阿僧祇樓閣莊嚴。阿僧祇半月莊嚴。阿僧祇帳莊嚴。阿僧祇金網彌覆其上。阿僧祇香周帀普熏。阿僧祇衣敷布其地。</p>
</div>
<div class='div-commentary'><p style="margin-left:1em">【疏】可知。<span class='note-inline'>(上來廣列供事竟。)</span></p>
<p style="margin-left:1em">【論】三菩薩如是已下。至阿僧祇衣敷布其地。有三十三行經。明舉依果報嚴分。釋義云。如是阿僧祇寶。是本行中以法利生依果也。阿僧祇華者。是以行能利自他開敷眾善之依果。阿僧祇鬘。是忍所報也。阿僧祇衣。從慚愧生也。阿僧祇蓋。大慈悲所生也。阿僧祇旛。迴向心所生也。阿僧祇幢。是隨行不退力所生也。阿僧祇莊嚴具。諸助道法所生也。阿僧祇侍從。謙敬離慢所生也。阿僧祇塗飾地。從戒品生也。阿僧祇塗香。以戒徧諸法生也。阿僧祇末香。以往昔散華香報所生。大綱以行知果。如影隨形。一一相似。準物類以義解之可解。亦以昔曾以如是物供養佛法僧。獲得斯果故。餘準此知之。</p>
<p style="margin-left:1em">○二明供佛。</p>
</div>
<div class='div-orig'><p>佛子。菩薩摩訶薩。以如是等諸供養具。於無量無數不可說不可說劫。淨心尊重恭敬供養一切諸佛。恒不退轉無有休息。一一如來滅度之後所有舍利。悉亦如是恭敬供養。</p>
</div>
<div class='div-commentary'><p style="margin-left:1em">【疏】先供現佛。後一一下。明供舍利。</p>
<p style="margin-left:1em">○三明供意。</p>
</div>
<div class='div-orig'><p>為令一切眾生生淨信故。一切眾生攝善根故。一切眾生離諸苦故。一切眾生廣大解故。一切眾生以大莊嚴而莊嚴故。無量莊嚴而莊嚴故。諸有所作得究竟故。知諸佛興難可值故。滿足如來無量力故。莊嚴供養佛塔廟故。住持一切諸佛法故。</p>
</div>
<div class='div-commentary'><p style="margin-left:1em">【疏】有十一句。可知。</p>
<p style="margin-left:1em">○四結供分齊。</p>
</div>
<div class='div-orig'><p>如是供養現在諸佛。及滅度後所有舍利。其諸供養。於阿僧祇劫說不可盡。</p>
</div>
<div class='div-commentary'><p style="margin-left:1em">【疏】謂非唯如上所列。故云不可盡。</p>
<p style="margin-left:1em">○第二顯迴向行中三。初迴向之心。二迴向之相。三迴向行成。今初。</p>
</div>
<div class='div-orig'><p>如是修集無量功德。皆為成熟一切眾生。無有退轉。無有休息。無有疲厭。</p>
<p>無有執著。離諸心想。無有依止。永絕所依。遠離於我及以我所。如實法印印諸業門。得法無生。住佛所住。觀無生性。印諸境界。</p>
<p>諸佛護念發心迴向。</p>
</div>
<div class='div-commentary'><p style="margin-left:1em">【疏】文中有三。初不離大悲。兼迴向眾生之意。次無有執著下。離妄契真。即離相之意。後諸佛下。結前生後。</p>
<p style="margin-left:1em">○二迴向之相。</p>
</div>
<div class='div-orig'><p>與諸法性相應迴向。入無作法成就所作方便迴向。捨離一切諸事想著方便迴向。住於無量善巧迴向。永出一切諸有迴向。修行諸行不住於相善巧迴向。普攝一切善根迴向。普淨一切菩薩諸行廣大迴向。發無上菩提心迴向。與一切善根同住迴向。滿足最上信解心迴向。</p>
</div>
<div class='div-commentary'><p style="margin-left:1em">【疏】兼顯迴向菩提。於中有十一句。前六離相。後五隨相。</p>
<p style="margin-left:1em">○三迴向行成。於中三。初隨相行成。二以清淨下。離相行成。三菩薩如是善巧下。雙結二行無礙。今初。</p>
</div>
<div class='div-orig'><p>佛子。菩薩摩訶薩。以諸善根如是迴向時。</p>
<p>雖隨生死而不改變。求一切智未曾退轉。在於諸有心無動亂。悉能度脫一切眾生。不染有為法。不失無礙智。菩薩行位因緣無盡。世間諸法無能變動。具足清淨諸波羅蜜。悉能成就一切智力。</p>
<p>菩薩如是離諸癡暗。成菩提心。開示光明。增長淨法。迴向勝道。具足眾行。</p>
</div>
<div class='div-commentary'><p style="margin-left:1em">【疏】有三。初牒前。由前離相。非唯不礙隨相。亦能成此隨相。<span class='note-inline'>(【鈔】非唯不礙等者。不礙者。如空不礙萬象。能成者。如無水即無可為波。亦如無空。不能生起雲霞煙霧。不礙即相徧門。能成即相成門。即理成事。以有空義故。一切法得成也。)</span>次雖隨下正顯。文有十句。一由前法性相應故。隨生死而不變。二以入無作成所作故。求一切智未曾退轉。三由捨離想著故。諸有不動。四住多善巧。能度眾生。五永出諸有故。不染有為。六修行不住相故。不失無礙智。七普攝善根故。因緣無盡。八普淨大願故。世法不動。九發菩提心故。具修諸度。十由善根同住故。具足十力。如次配土。<span class='note-inline'>(由前法性等者。正辨離相成隨相也。此句猶與法性相應故。是離相故。法性即是真如。真如隨緣。故能成事。不失不變．故而不改。下九例然。細尋前十。一一相對可知。)</span>後菩薩如是下。結前生後。即由前最上信解心生。</p>
<p style="margin-left:1em">○二明離相行成．</p>
</div>
<div class='div-orig'><p>以清淨意善能分別。</p>
<p>了一切法悉隨心現。</p>
<p>知業如幻。業報如像。諸行如化。因緣生法悉皆如響。菩薩諸行一切如影。</p>
<p>出生無著清淨法眼。見於無作廣大境界。證寂滅性．了法無二．得法實相。</p>
<p>具菩薩行。</p>
<p>於一切相皆無所著。</p>
<p>善能修行同事諸業。</p>
<p>於白淨法恆無廢捨。</p>
<p>離一切著。</p>
<p>住無著行。</p>
</div>
<div class='div-commentary'><p style="margin-left:1em">【疏】由前事不礙理。故觸境了如。<span class='note-inline'>(【鈔】由前等者。前之十句離相成於隨相者。由理不礙事故。今成離相。由前事不礙理。上總釋意。)</span>於中初一句總。了一切下別。別中初唯心觀成。次知業下。緣生無性觀成。次出生下。法眼了真。具菩薩下。妙行無著。亦如次配前一了心性故。<span class='note-inline'>(亦如次配前者。從頭別釋。即配前與諸法性相應迴向。入無作法成就所作迴向等十句。而前隨相行成．舉前迴向離相為能成。隨相為所成。故前云。由前法性相應。故隨生死流而不變等。今此則舉前隨相不礙。成此離相。若事礙理．不即離故。近躡前事。亦遠躡前離相。謂由前迴向．與法性相應故。今成了心性之行。)</span>二業無作故。<span class='note-inline'>(二由前入無所作法。成就所作。故成此知業如幻等。)</span>三不起想故。<span class='note-inline'>(三由前捨離一切諸事想著故．成此中出生無著清淨法眼等。)</span>四行善巧故。<span class='note-inline'>(四由住於無量善巧故。成此具菩薩行。)</span>五諸有緣生故。<span class='note-inline'>(五由前永出一切諸有故。成此於一切相皆無所著。)</span>六行無住故。<span class='note-inline'>(六由前修行諸行．不住於相故。成此善能修行．同事諸業。)</span>七普攝無著故。<span class='note-inline'>(七由前普攝一切善根故。成此於白淨法．恆無廢捨。)</span>八諸行廣大故。<span class='note-inline'>(八由前普淨一切菩薩諸行廣大迴向故。成此離一切著。)</span>九了菩提性無有二。唯一實故。<span class='note-inline'>(九由前發無上菩提心故。成此離一切著。此句難解。故疏云。了菩提性無有二。唯一實故。)</span>十由與善根同住故。能具菩薩行。<span class='note-inline'>(十由前與一切善根同住故。住無著行。)</span>十一由最上信解故。於無漏白法．無有廢捨。若通由前。則易可知。<span class='note-inline'>(十一由最上信解等。即前第十一句。此中對前文小不次。而白淨法．兩重用之。第七<span class='corr'>已</span>用故。)</span></p>
<p style="margin-left:1em">○三雙結二行無礙以成迴向。</p>
</div>
<div class='div-orig'><p>菩薩如是善巧思惟無有迷惑。不違諸法。不壞業因。明見真實。善巧迴向。知法自性。以方便力成就業報。到於彼岸。智慧觀察一切諸法。獲神通智。諸業善根。無作而行。隨心自在。</p>
</div>
<div class='div-commentary'><p style="margin-left:1em">【疏】初總明不迷理惑事。故名善巧思惟。後不違下別。皆事理無礙。可知。<span class='note-inline'>(第二辨迴向之行竟。)</span></p>
<p style="margin-left:1em">○第三迴向所為。</p>
</div>
<div class='div-orig'><p>菩薩摩訶薩。以諸善根如是迴向。為欲度脫一切眾生。</p>
<p>不斷佛種。永離魔業。見一切智無有邊際信樂不捨。離世境界斷諸雜染。亦願眾生得清淨智。入深方便。出生死法。獲佛善根。永斷一切諸魔事業。以平等印普印諸業。發心趣入一切種智。成就一切出世間法。</p>
<p>佛子。是為菩薩摩訶薩第二不壞迴向。</p>
</div>
<div class='div-commentary'><p style="margin-left:1em">【疏】初句總明。後不斷下別顯。於中前離魔業。通一切惡。後魔事業。通一切相。但違法印。皆魔事故。故下釋云。以平等印。普印諸業。則離魔也。餘句可知。</p>
<p style="margin-left:1em">○第二位果。</p>
</div>
<div class='div-orig'><p>菩薩摩訶薩住此迴向時。得見一切無數諸佛。成就無量清淨妙法。普於眾生得平等心。於一切法無有疑惑。一切諸佛神力所加。降伏眾魔永離其業。成就生貴。滿菩提心。得無礙智。不由他解。善能開闡一切法義。能隨想力入一切剎。普照眾生悉使清淨。</p>
<p>菩薩摩訶薩以此不壞迴向之力。攝諸善根．如是迴向。</p>
</div>
<div class='div-commentary'><p style="margin-left:1em">【疏】亦如十地調柔等果。文中初牒得時。次得見下。正辯果相。後菩薩下總結所屬。</p>
<p style="margin-left:1em">○第二偈頌。</p>
</div>
<div class='div-orig'><p>爾時金剛幢菩薩。承佛神力。普觀十方即說頌言。</p>

<div class="lg regular" style="margin-left:0em;"><div class='lg-row'>菩薩已得不壞意　修行一切諸善業　是故能令佛歡喜　智者以此而迴向</div>
<div class='lg-row'>供養無量無邊佛　布施持戒伏諸根　為欲利益諸眾生　普使一切皆清淨</div>
</div></div>
<div class='div-commentary'><p style="margin-left:1em">【疏】二十五偈分三。初二頌所迴善根。及第一節迴向。次十八偈頌所成供行．復將迴向。後五偈頌迴向所為。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切上妙諸香華　無量差別勝衣服　寶蓋及以莊嚴具　供養一切諸如來　如是供養於諸佛</div>
<div class='lg-row'>無量無數難思劫　恭敬尊重常歡喜　未曾一念生疲厭　專心想念於諸佛　一切世間大明燈</div>
<div class='lg-row'>十方所有諸如來　靡不現前如目覩　不可思議無量劫　種種布施心無厭　百千萬億眾劫中</div>
<div class='lg-row'>修諸善法悉如是　彼諸如來滅度已　供養舍利無厭足　悉以種種妙莊嚴　建立難思眾塔廟</div>
<div class='lg-row'>造立無等最勝形　寶藏淨金為莊嚴　巍巍高大如山王　其數無量百千億　淨心尊重供養已</div>
<div class='lg-row'>復生歡喜利益意　不思議劫處世間　救護眾生令解脫　了知眾生皆妄想　於彼一切無分別</div>
<div class='lg-row'>而能善別眾生根　普為羣生作饒益</div>
</div></div>
<div class='div-commentary'><p style="margin-left:1em">【疏】二中亦二。前八頌所迴善根。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩修集諸功德　廣大最勝無與比　了達體性悉非有　如是決定皆迴向　以最勝智觀諸法</div>
<div class='lg-row'>其中無有一法生　如是方便修迴向　功德無量不可盡　以是方便令心淨　悉與一切如來等</div>
<div class='lg-row'>此方便力不可盡　是故福報無盡極　發起無上菩提心　一切世間無所依　普至十方諸世界</div>
<div class='lg-row'>而於一切無所礙</div>
</div></div>
<div class='div-commentary'><p style="margin-left:1em">【疏】後十頌迴向之行。文中三。初四頌迴向之心。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切如來出世間　為欲啟導眾生心　如其心性而觀察　畢竟推求不可得</div>
<div class='lg-row'>一切諸法無有餘　悉入於如無體性　以是淨眼而迴向　開彼世間生死獄</div>
</div></div>
<div class='div-commentary'><p style="margin-left:1em">【疏】次二頌迴向之相。<span class='note-inline'>(〔補註曰〕此偈八句。首二句明諸佛出世之意。謂佛出不為別事。唯為啟發開導眾生之心。眾生者。凡夫二乘也。凡夫心住生死。曠劫沈淪。二乘心住涅槃。棄利樂事。佛乃出世。以大法而啟導之。令其究竟出離耳。中間四句。正示所以啟導之法。初二句於心性上啟導。如其心性而觀察者。隨緣名心。即第八賴耶。令依賴耶正理量而觀察之。是唯心識觀。即起信生滅門也。不變名性。即如來藏性。依如來藏性正理量而觀察之。是真如實觀。即真如門也。夜摩偈云。應觀法界性。一切唯心造。是也。畢竟推求不可得者。謂究竟窮極。復還一心。則能觀之智。所觀之理。當體寂滅皆不可得。上句信解。下句證入。所謂離念境界。唯證相應也。次二句於諸法上啟導。梵行品云。知一切法。即心自性。謂世出世間凡聖染淨一切諸法。皆是真性緣起。無自體性。即是真如。若真如上見有一法可得。即是有餘。若有一法不是真如。則真如有不徧之處。即是欠也。故信心銘云。圓同太虛。無欠無餘。又以五教言之。依心觀察。是大乘始教。依如來藏性觀察。終教。畢竟推求不可得。頓教。知一切法無體性。即是真如。具十玄六相。乃圓教義也。後二句結歸迴向之義。如是淨眼。即上四句。謂能依此法門觀察證入。是清淨智眼也。迴向有三。實際佛果。具上四句內。此但迴向眾生。謂凡小眾生。無量劫來。關閉二種生死牢獄。無由得出。諸佛出世。示大法門。直下即開也。噫。死生大矣。智者可不於此求出路哉。)</span></p>
</div>
<div class='div-orig'>
<div class="lg regular" style="margin-left:0em;"><div class='lg-row'>雖令諸有悉清淨　亦不分別於諸有　知諸有性無所有　而令歡喜意清淨　於一佛土無所依</div>
<div class='lg-row'>一切佛土悉如是　亦不染著有為法　知彼法性無依處　以是修成一切智　以是無上智莊嚴</div>
<div class='lg-row'>以是諸佛皆歡喜　是為菩薩迴向業　菩薩專心念諸佛　無上智慧巧方便　如佛一切無所依</div>
<div class='lg-row'>願我修成此功德</div>
</div></div>
<div class='div-commentary'><p style="margin-left:1em">【疏】後四頌迴向行成。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>專心救護於一切　令其遠離眾惡業　如是饒益諸羣生　繫念思惟未曾捨　住於智地守護法</div>
<div class='lg-row'>不以餘乘取涅槃　唯願得佛無上道　菩薩如是善迴向　不取眾生所言說　一切有為虛妄事</div>
<div class='lg-row'>雖復不依言語道　亦復不著無言說　十方所有諸如來　了達諸法無有餘　雖知一切皆空寂</div>
<div class='lg-row'>而不於空起心念　以一莊嚴嚴一切　亦不於法生分別　如是開悟諸羣生　一切無性無所觀</div>
</div></div>
<div class='div-commentary'><p style="margin-left:1em">【疏】頌迴向所為。可知。</p>
<p style="margin-left:1em">【論】已上頌有五十行。兩行一頌。皆頌當位之中迴向所行之行。如文自具。不煩更釋。如文行之。第二隨文解義者。云何為不壞迴向。雖隨生死海不壞法身。雖隨分別而不壞無作。雖隨諸見而不壞法眼。雖隨順諸行而不壞菩提心。雖教化成熟眾生皆至佛果．不壞身心無依住門。雖隨一切眾生知根同事。而不壞戒體。恆自白淨。是故名為不壞迴向。又一切世間出世間法。無成壞體。此迴向體。如經云。如實法印。印諸業門。得法無生．住佛所住。觀無生性．印諸境界。諸佛護念。發心迴向。與諸法性相應迴向。入無作法成就所作方便迴向。此是不壞迴向之大體也。智不壞。生死不壞。大願不壞。大悲不壞。皆如實故。如十住位。以離染大悲為戒體。即以海門國海雲比丘為所表。十行位中。即以工巧算術以為戒體。即以釋天童子於河渚中算印法以為所表。為明行為河．流歸海故。十迴向中。以處俗大悲為戒體。即以海師自在為所表。</p>
<p style="margin-left:2em"><span class='note-inline'>(第二迴向竟。)</span></p>
<p style="margin-left:1em">○第三等一切佛迴向。長行亦二。先位行。後位果。前中亦三。初標名。</p>
</div>
<div class='div-orig'><p>佛子。云何為菩薩摩訶薩等一切佛迴向。</p>
</div>
<div class='div-commentary'><p style="margin-left:1em">【疏】標名者。若準次文。但等三世諸佛迴向之道。準上亦等善根。故文云。如過去佛所行一切善根。我亦如是故。本業亦云。三世諸佛善．一切時行。兼顯無間。故下文云。與妻子俱。未曾暫捨菩提之心。此從所等立名。即等一切佛之迴向。以深入法性。行普門善而為其性。<span class='note-inline'>(【鈔】兼顯無間者。上引本業。但證等善根。以云一切時行。故云無間。此從所等下。結得名。從以深入下。出體性。)</span></p>
<p style="margin-left:1em">【論】第三等一切佛迴向。以忍波羅蜜為體。餘九為伴。表法中。以善財童子所見可樂城東大莊嚴幢無憂林中無上勝長者是也。為城名可樂。依主所行之行立其名故。為明得法成忍。人見可樂。住城東者。為明忍為覺行之首。為表東方角亢氐房之位。主眾善之首。房為青龍。主吉慶位故。以東方為陽。為生萬物之首。明忍為萬行之首。生眾福故。故居城東也。大莊嚴幢者。忍隨違境不動。是幢義。無憂林者。明忍成行滿。如林廣蔭也。無上勝者。眾行之中。不勝忍也。以無忍不成行故。餘廣如經說。</p>
<p style="margin-left:1em">○二依徵廣釋中二。先總標舉。</p>
</div>
<div class='div-orig'><p>佛子。此菩薩摩訶薩。隨順修學去來現在諸佛世尊迴向之道。</p>
</div>
<div class='div-commentary'><p style="margin-left:1em">【疏】即釋名也。</p>
<p style="margin-left:1em">○後廣釋亦二。先顯迴向。後明成益。前中又二。先等隨相。後等離相。前中復二。先明對境善根以將迴向。後總攝萬善以將迴向。前中又二。初所迴善根。後正顯迴向。今初。</p>
</div>
<div class='div-orig'><p>如是修學迴向道時。見一切色。乃至觸法。若美若惡。不生愛憎。心得自在。無諸過失。廣大清淨。歡喜悅樂。離諸憂惱。心意柔軟。諸根清涼。</p>
</div>
<div class='div-commentary'><p style="margin-left:1em">【疏】謂學佛修時。於六境違順。成四淨心。一於順違成就行捨。不為境牽。名心自在。二異於凡小。以悲智廣大。淨諸惑故。三離憂過故。有喜樂捨。無憂苦惱。四禪定輕安故。心意柔軟。不妄取境。故諸根清涼。</p>
<p style="margin-left:1em">○第二正迴向中。迴向五乘之境。文分五段。一佛。二菩薩。三有善眾生。四二乘。五有惡眾生。今初。</p>
</div>
<div class='div-orig'><p>佛子。菩薩摩訶薩獲得如是安樂之時。復更發心迴向諸佛。作如是念。願以我今所種善根。令諸佛樂轉更增勝。所謂不可思議佛所住樂。無有等比佛三昧樂。不可限量大慈悲樂。一切諸佛解脫之樂。無有邊際大神通樂。最極尊重大自在樂。廣大究竟無量力樂。離諸知覺寂靜之樂。住無礙住恆正定樂。行無二行不變異樂。</p>
</div>
<div class='div-commentary'><p style="margin-left:1em">【疏】文二。先牒前起後。後願以我下．正顯所願。初總願樂增。然佛德已圓。今願增者。尊重荷恩。展誠敬故。亦猶獻芹於上。香華奉佛。非彼須待。<span class='note-inline'>(【鈔】然佛德已圓下。顯文意。亦是通難。先出難。從尊重荷恩下。釋。亦猶獻芹者。即外典中事。野老美之而獻於君。君豈美之。)</span>所謂下別。文有十句。初句望九。亦是總句。具下諸住故。由此名不思議。二即天住。謂海印等。三即梵住。四即聖住。謂無邊解脫等。五種類俱生。無作行通。<span class='note-inline'>(即天住等者。智論云。天住謂四禪。聖住謂三解脫。梵住謂四無量。皆通三乘。今皆約一乘果位。故皆無量。五種類等者。即三種意生身中第三。從十地得。至佛亦同。但增勝耳。而非生死。但取變化身耳。三種之義。第六迴向當辨。)</span>六十自在樂。或八自在我。<span class='note-inline'>(或八自在我者。即涅槃二十三經云。一能示一身以為多身等。二示一塵身滿三千界。三能以滿三千界身。飛舉過二十恆河沙等世界而無障礙。四心自在故。而得自在。云何自在。如來一心安住不動。身化無量類形等五根自在。一根見色聞聲等。六以自在故。得一切法。謂無得而得等。)</span>七智用無邊。<span class='note-inline'>(七說自在故。謂說一偈義。經無量劫等。)</span>八離覺圓寂。<span class='note-inline'>(八如來徧滿一切諸處。猶如虛空之性。不可得見。廣釋如彼。皆明無得無作而有所成。故云自在。今但略列而已。)</span>九大用恆湛。十二行永亡。<span class='note-inline'>(二行永亡者。即上二十一種功德第一。已如前辨。)</span></p>
<p style="margin-left:1em">○二迴向菩薩。</p>
</div>
<div class='div-orig'><p>佛子。菩薩摩訶薩以諸善根迴向佛已。復以此善根迴向菩薩。所謂願未滿者令得圓滿。心未淨者令得清淨。諸波羅蜜未滿足者令得滿足。安住金剛菩提之心。於一切智得不退轉。不捨大精進。守護菩提門一切善根。能令眾生捨離我慢．發菩提心所願成滿。安住一切菩薩所住。獲得菩薩明利諸根。修習善根證薩婆若。</p>
</div>
<div class='div-commentary'><p style="margin-left:1em">【疏】亦二。初結前生後。後所謂下。正顯有十。前六自行。後四利他。前中通有三義。一通相辨。隨願行等而滿故。二究竟滿故。三從次滿。<span class='note-inline'>(【鈔】從次滿者。此義該下諸句。即次第滿義。)</span>初信中。隨緣之願。如淨行品。二淨十住解心。故晉經云。未淨直心者。三成十行。四成十向。故菩薩戒。名十金剛。五得初地已上證不退故。六得八地已上無功用行．名大精進。任運了一切法。名護菩提門善根。<span class='note-inline'>(初句信滿。二十住滿。故晉經云。未淨直心。證成此句是住義。十住直心增故。故云心未得淨者。令得清淨。)</span>後能令眾生下。四利他中。初令證發心離二我故。二徧安諸地。三通得地中之德。四令證佛果。</p>
<p style="margin-left:1em">○三迴向有善眾生。</p>
</div>
<div class='div-orig'><p>佛子。菩薩摩訶薩以諸善根如是迴向菩薩已。復以迴向一切眾生。願一切眾生所有善根。乃至極少。一彈指頃。見佛聞法。恭敬聖僧。彼諸善根皆離障礙。</p>
<p>念佛圓滿。念法方便。念僧尊重。不離見佛。心得清淨。獲諸佛法。集無量德。</p>
<p>淨諸神通。捨法疑念。依教而住。</p>
</div>
<div class='div-commentary'><p style="margin-left:1em">【疏】亦是迷真實義愚眾生。有於少善。但為求有。處人天乘。今令住佛乘。以成十益。初三令念三寶。次三念已成德。後三由德成益。各如次配佛法僧寶。念佛三昧。能發通故。<span class='note-inline'>(【鈔】各如次配者。如云不離見佛。即由前念佛圓滿所成等。淨諸神通。即是常見佛益。由此句似隱。故疏釋云。念佛三昧。能發通故。)</span></p>
<p style="margin-left:1em">○四迴向二乘。</p>
</div>
<div class='div-orig'><p>如為眾生如是迴向。為聲聞辟支佛迴向亦復如是。</p>
</div>
<div class='div-commentary'><p style="margin-left:1em">【疏】然眾生於佛法易反復。故先迴向之。二乘終竟迴心。故亦不捨。例前成益。<span class='note-inline'>(【鈔】於佛法易反復者。即淨名第二。凡夫於佛法有反復。而聲聞無也。以聲聞斷結。故下云終竟迴心。揀異定性。下當廣引。)</span></p>
<p style="margin-left:1em">○五為於有惡。</p>
</div>
<div class='div-orig'><p>又願一切眾生。永離地獄餓鬼畜生閻羅王等一切惡處。增長無上菩提之心。專意勤求一切種智。</p>
<p>永不毀謗諸佛正法。得佛安樂。身心清淨。證一切智。</p>
</div>
<div class='div-commentary'><p style="margin-left:1em">【疏】謂不遺闡提。亦是迷異熟愚眾生。不見苦果故。初令離苦果。成因善。後永不下。令離惡因。成當果。<span class='note-inline'>(【鈔】亦是迷異熟愚眾生者。對前迷勝義愚。亦如前釋。)</span>上來五段。初一迴向菩提。餘四迴向眾生。</p>
<p style="margin-left:1em">○第二總攝萬善迴向中二。先總顯其相。後歷事別陳。今初。</p>
</div>
<div class='div-orig'><p>佛子。菩薩摩訶薩所有善根。皆以大願。發起正發起。積集正積集。增長正增長。悉令廣大具足充滿。</p>
</div>
<div class='div-commentary'><p style="margin-left:1em">【疏】所有善根．即所發起等也。皆以大願．即能發起等也。別有三句。一未生善根。以大願方便發起令生。故晉經以發起為行。二亦以大願積集令多。三隨已生善。一一增勝。令充佛地。而皆有重句。云正發起等者。謂隨發起積集增進。必向三處。不餘趣求。離諸過失．名之為正。悉令已下。總結成益。由正發等故。令稱悲智。故名廣大。由發起積集故。諸善具足。由增長故．一一充滿法界。等於如來。無善不爾。故云悉令。</p>
<p style="margin-left:1em">○第二歷事別陳。諸善非一．畧舉一兩。以顯隨緣攝善。皆成迴向。文中二。初顯增長迴向。後佛子菩薩爾時下。明積集迴向。其發起迴向．通在二處。前段亦是大悲隨順。後段以明大悲深重。此約善根。若據迴向。前明迴向菩提。為眾生故。後迴向眾生。令得菩提。皆是綺互。欲顯一時迴向三處耳。今初增長中分二。先別明。後菩薩如是下。總結。前中三。初明隨染無污迴向。</p>
</div>
<div class='div-orig'><p>佛子。菩薩摩訶薩在家宅中與妻子俱。未曾暫捨菩提之心。正念思惟薩婆若境。自度度彼令得究竟。以善方便化己眷屬。令入菩薩智。令成熟解脫。雖與同止心無所著。以本大悲處於居家。以慈心故隨順妻子。於菩薩清淨道無所障礙。</p>
</div>
<div class='div-commentary'><p style="margin-left:1em">【疏】以慈故隨染。以智故居清淨道。念薩婆若。</p>
<p style="margin-left:1em">○二動與道合迴向。徧而無間。</p>
</div>
<div class='div-orig'><p>菩薩摩訶薩。雖在居家作諸事業。未曾暫捨一切智心。所謂若著衣裳。若噉滋味。若服湯藥。澡漱塗摩。迴旋顧視。行住坐臥。身語意業。若睡若寤。如是一切諸有所作。心常迴向薩婆若道。繫念思惟。無時捨離。</p>
</div>
<div class='div-commentary'><p style="margin-left:1em">○三總顯迴向之相。正顯前文大願發起增長之義。</p>
</div>
<div class='div-orig'><p>為欲饒益一切眾生。安住菩提無量大願。攝取無數廣大善根。勤修諸善。普救一切。</p>
<p>永離一切憍慢放逸。決定趣於一切智地。終不發意向於餘道。常觀一切諸佛菩提。永捨一切諸雜染法。修行一切菩薩所學。於一切智道．無所障礙。住於智地。愛樂誦習。以無量智．集諸善根。心不戀樂一切世間．亦不染著所行之行．專心受持諸佛教法。</p>
</div>
<div class='div-commentary'><p style="margin-left:1em">【疏】文中二。先總明。初句標意。安住下。即能發起願。攝取下。所起所增善根。普救一切．即結成正義。二永離下。別顯。文有十句。一離惑故。二正趣向故。三不取餘道故。四正觀故。五捨離染故。六具修因故。七於菩提因捨二障故。八持誦智地。九以智習善。十不染世行。受出世法。十皆自德．能向菩提。若以上普救一切貫之。則十皆為生。令得此善。<span class='note-inline'>(【鈔】謂離惑故者。即永離一切憍慢放逸。放逸眾惑之根。憍為染法所依。慢能長淪生死。故離此二。諸惑皆離。餘可思準。)</span></p>
<p style="margin-left:1em">○二總結。</p>
</div>
<div class='div-orig'><p>菩薩如是處在居家。普攝善根令其增長。迴向諸佛無上菩提。</p>
</div>
<div class='div-commentary'><p style="margin-left:1em">【疏】結中。以此文證。釋增長義。理甚分明。</p>
<p style="margin-left:1em">○第二明積集迴向中二。初別明。後總結。前中二。初明微細積集。後長時積集。今初。</p>
</div>
<div class='div-orig'><p>佛子。菩薩爾時乃至施與畜生之食。一摶一粒．咸作是願。當令此等捨畜生道。利益安樂。究竟解脫。永度苦海。永滅苦受。永除苦蘊。永斷苦覺。苦聚。苦行。苦因。苦本。及諸苦處。願彼眾生皆得捨離。菩薩如是專心繫念一切眾生。以彼善根而為上首。為其迴向一切種智。</p>
</div>
<div class='div-commentary'><p style="margin-left:1em">【疏】前中亦二。先明所積善根。下至一摶一粒。其福至微。施與畜生。其田至劣。積此微善。亦以大願。令正發起。成迴向行。二明迴向行。先總明離苦得樂。次永度已下。別彰離苦。文有九句。初總顯深廣。次八別明苦相。受．即苦之自性。蘊．即苦依。謂五盛陰。苦覺．謂苦相。亦攝怨會愛離等覺。聚．謂生老病死三苦八苦。行．即罪業。因．即諸惑。本．即貪欲。處．即三塗。乃至變易所依。皆得捨離。通後五句。後菩薩如是下總結。令得菩提。<span class='note-inline'>(【鈔】初總顯深廣者。為苦海故。餘可思準。本即貪欲者。法華第二云。諸苦所因。貪欲為本。)</span></p>
<p style="margin-left:1em">○第二長時積集。</p>
</div>
<div class='div-orig'><p>菩薩初發菩提之心。普攝眾生修諸善根。悉以迴向。欲令永離生死曠野。得諸如來無礙快樂。出煩惱海。修佛法道。慈心徧滿。悲力廣大。普使一切得清淨樂。守護善根。親近佛法。出魔境界。入佛境界。斷世間種。植如來種。住於三世平等法中。</p>
</div>
<div class='div-commentary'><p style="margin-left:1em">【疏】長時積集者。從初發心。即積集故。文中二。先總標善根迴向。後欲令下。明迴向意。即此迴向之相。以欲令之言。是心願故。文有十三句。前十二為六對。得隨相益。後一句。入平等理益。前中一離苦果．得滅樂。二出集因．修正道。三具悲智．成上修道。四護善近佛．則出煩惱海。餘二對．共成初對。</p>
<p style="margin-left:1em">○第二總結。</p>
</div>
<div class='div-orig'><p>菩薩摩訶薩．如是所有已集當集現集善根。悉以迴向。</p>
</div>
<div class='div-commentary'><p style="margin-left:1em">【疏】結中．一摶一粒等。即現集也。初發心來．即已集也。當集之善．雖則未起。願力逆要．起必任運。注向三處。況依此教．九世圓融。<span class='note-inline'>(先等隨相迴向竟。)</span></p>
<p style="margin-left:1em">○第二等佛離相迴向。即向實際。統於前二。說有前後。行在一心。文二。初等過去。後佛子下。等現未。前中二。先舉所等。後顯於能等。今初。</p>
</div>
<div class='div-orig'><p>復作是念。如過去諸佛菩薩所行恭敬供養一切諸佛。度諸眾生令永出離。勤加修習一切善根。悉以迴向而無所著。</p>
<p>所謂不依色。不著受。無倒想。不作行。不取識。捨離六處。不住世法。樂出世間。知一切法皆如虛空。無所從來。不生不滅。無有真實。無所染著。遠離一切諸分別見。不動不轉。不失不壞。住於實際。無相離相。唯是一相。</p>
<p>如是深入一切法性。常樂習行普門善根。悉見一切諸佛眾會。</p>
</div>
<div class='div-commentary'><p style="margin-left:1em">【疏】前中三。初標隨相。即有離相。故末句云。而無所著。</p>
<p style="margin-left:1em">次所謂下。別顯離相之相。</p>
<p style="margin-left:1em">三如是深入下。結其無礙。二中先離妄契止。初蘊。次處。不住世法．即十八界。有根境識．是世間故。不依不著．即是出世。後知一切下。釋前不著。所以不著者。由見實成觀故。初句是喻。無所從下。文含法喻。但觀所喻。能喻可知。皆由從緣無性故。無來等五句。展轉相釋。故上文云。一切法無來。是故無有生等。遠離已下。結其成觀。心無分別故．寂然不動。外緣不轉。不失於照。不壞於止。故與實際相應。實際謂何。即是無相。何名無相。體離十相．唯是一相。一相謂何。即是無相。又無相約理。本自無故。離相約智．離取相故。唯是一相。心境冥故。<span class='note-inline'>(【鈔】一切法無來等者。此上半以無來釋無生。而言等者。等取下半云。以生無有故。滅亦不可得。此以無生釋無滅也。不滅故無有真實。有實則有可滅故。無實故無染。譬如雲霧。不能染空。故云五句展轉相釋。何名無相等者。涅槃三十一云。大般涅槃。名為無相。師子吼問。何名無相。善男子。無十相故。何等為十。所謂色相。聲相。香相。味相。觸相。生．住．壞相。男相。女相。是名十相。無如是相。故名無相。又無相約理下。上之四義。展轉相承。唯明一體。此下分能所證。以為無相離相。能所契合以為一相。則實際為總。下三別明。)</span>三如是深入下。結無礙者。既稱法性。修隨相故。一攝一切。名普門善。悉見諸佛。略辨成益。</p>
<p style="margin-left:1em">○二顯能等。</p>
</div>
<div class='div-orig'><p>如彼過去一切如來善根迴向。我亦如是而為迴向。</p>
<p>解如是法。證如是法。依如是法。發心修習。不違法相。知所修行．如幻如影。如水中月。如鏡中像。因緣和合之所顯現。乃至如來究竟之地。</p>
</div>
<div class='div-commentary'><p style="margin-left:1em">【疏】此顯能等中二。先牒所等。總顯能等。</p>
<p style="margin-left:1em">二解如是下。別顯等相。初二句。願等佛解證。次二句。依之修行。不違已下。顯修行相。至究竟地．即是修果。</p>
<p style="margin-left:1em">○第二等現未。</p>
</div>
<div class='div-orig'><p>佛子。菩薩摩訶薩復作是念。如過去諸佛修菩薩行時。以諸善根如是迴向。未來現在。悉亦如是。</p>
<p>我今亦應如彼諸佛如是發心。以諸善根而為迴向。</p>
<p>第一迴向。勝迴向。最勝迴向。上迴向。無上迴向。無等迴向。無等等迴向。無比迴向。無對迴向。尊迴向。妙迴向。平等迴向。正直迴向。大功德迴向。廣大迴向。善迴向。清淨迴向。離惡迴向。不隨惡迴向。</p>
</div>
<div class='div-commentary'><p style="margin-left:1em">【疏】分三。初牒所等。即舉過去。例於現未。次我今下。總顯能等。三第一下。別明等相。通能所等。前過去章中已廣顯離相。今此文內。直歎殊勝。義存影畧。不欲繁文。有十九句。晉經具二十句。謂廣大下。有明淨迴向。今譯謂同清淨。故闕此一。於中初九形對辨勝。初總明首出。故名第一。二越凡小故。三超因位故。四獨出故。五無加過故。六無與齊故。七唯至極無二者．可齊等故。八無匹故。九無敵故。後十約自體顯勝。一尊。可貴重故。二妙者。言思不及故。三稱理無差故。四不餘趣向故。五攝德故。六周法界故。舊云大願。七離無記故。八離垢染故。九自無惡行故。十不隨惡緣故。<span class='note-inline'>(上來正顯迴向竟。)</span></p>
<p style="margin-left:1em">○第二明迴向成益。</p>
</div>
<div class='div-orig'><p>菩薩如是以諸善根正迴向已。成就清淨身語意業。住菩薩住。無諸過失。修習善業。離身語惡。心無瑕穢。修一切智。住廣大心。知一切法無有所作。住出世法。世法不染。分別了知無量諸業。成就迴向善巧方便。永拔一切取著根本。</p>
<p>佛子。是為菩薩摩訶薩第三等一切佛迴向。</p>
</div>
<div class='div-commentary'><p style="margin-left:1em">【疏】文顯可知。</p>
<p style="margin-left:1em">○第二位果。</p>
</div>
<div class='div-orig'><p>菩薩摩訶薩住此迴向。深入一切諸如來業。趣向如來勝妙功德。入深清淨智慧境界。不離一切諸菩薩業。善能分別巧妙方便。入深法界。善知菩薩修行次第。入佛種性。以巧方便．分別了知無量無邊一切諸法。雖復現身於世中生．而於世法心無所著。</p>
</div>
<div class='div-commentary'><p style="margin-left:1em">【疏】畧辨十種勝德。一因修佛業。以等佛迴向故。迴向眾生是佛業故。又如離世間品十種佛業。二趣佛果德。向菩提故。三智入深理。向實際故。餘可知。<span class='note-inline'>(【鈔】又如離世者。即五十八經云。所謂隨時開導是佛業。令正修行故。夢中令見是佛業．覺昔善根故。為他演說所未聞經是佛業．令生智斷疑故等。恐繁且止。)</span></p>
<p style="margin-left:1em">○第二偈頌。</p>
</div>
<div class='div-orig'><p>爾時金剛幢菩薩。承佛神力。普觀十方即說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>彼諸菩薩摩訶薩　修過去佛迴向法　亦學未來現在世　一切導師之所行</div>
</p></div>
<div class='div-commentary'><p style="margin-left:1em">【疏】二十四偈分三。初二十一頌。頌前位行。次二位果。後一結歎。前中二。初一頌總標釋名。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於諸境界得安樂　諸佛如來所稱讚　廣大光明清淨眼　悉以迴向大聰哲</div>
<div class='lg-row'>菩薩身根種種樂　眼耳鼻舌亦復然　如是無量上妙樂　悉以迴向諸最勝</div>
</div></div>
<div class='div-commentary'><p style="margin-left:1em">【疏】後二十偈。頌上廣釋。亦二。先十九頌正明迴向。後一頌成益。前中隨相離相雙頌。文中亦二。初六頌對境所生善根迴向。於中初二偈。頌所迴善根。兼迴向佛樂。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切世間眾善法　及諸如來所成就　於彼悉攝無有餘　盡以隨喜益眾生　世間隨喜無量種</div>
<div class='lg-row'>令此迴向為眾生　人中師子所有樂　願使羣萌悉圓滿　一切國土諸如來　凡所知見種種樂</div>
<div class='lg-row'>願令眾生皆悉得　而為照世大明燈　菩薩所得勝妙樂　悉以迴向諸羣生　雖為羣生故迴向</div>
<div class='lg-row'>而於迴向無所著</div>
</div></div>
<div class='div-commentary'><p style="margin-left:1em">【疏】後四頌迴向眾生。令得佛安樂。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩修行此迴向　興起無量大悲心　如佛所修迴向德　願我修行悉成滿　如諸最勝所成就</div>
<div class='lg-row'>一切智乘微妙樂　及我在世之所行　諸菩薩行無量樂　示入總趣安隱樂　恒守諸根寂靜樂</div>
<div class='lg-row'>悉以迴向諸羣生　普使修成無上智　非身語意即是業　亦不離此而別有　但以方便滅癡冥</div>
<div class='lg-row'>如是修成無上智</div>
</div></div>
<div class='div-commentary'><p style="margin-left:1em">【疏】二有十三偈。頌總攝萬善迴向。分三。初四頌增長迴向。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩所修諸行業　積集無量勝功德　隨順如來生佛家　寂然不亂正迴向　十方一切諸世界</div>
<div class='lg-row'>所有眾生咸攝受　悉以善根迴向彼　願令具足安隱樂　不為自身求利益　欲令一切悉安樂</div>
<div class='lg-row'>未曾暫起戲論心　但觀諸法空無我</div>
</div></div>
<div class='div-commentary'><p style="margin-left:1em">【疏】二有三偈。頌積集迴向。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方無量諸最勝　所見一切真佛子　悉以善根迴向彼　願使速成無上覺　一切世間含識類</div>
<div class='lg-row'>等心攝取無有餘　以我所行諸善業　令彼眾生速成佛　無量無邊諸大願　無上導師所演說</div>
<div class='lg-row'>願諸佛子皆清淨　隨其心樂悉成滿　普觀十方諸世界　悉以功德施於彼　願令皆具妙莊嚴</div>
<div class='lg-row'>菩薩如是學迴向　心不稱量諸二法　但恒了達法無二　諸法若二若不二　於中畢竟無所著</div>
<div class='lg-row'>十方一切諸世間　悉是眾生想分別　於想非想無所得　如是了達於諸想</div>
</div></div>
<div class='div-commentary'><p style="margin-left:1em">【疏】三六偈。卻頌上對境善根．迴向菩薩。迴文前卻。初四隨相。後二離相。於中初偈達法際。二與不二。相待皆寂。後偈了妄源。以想遣境．境盡想亡。非想遣想。相待俱寂。寂而常照方名了想。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>彼諸菩薩身淨已　則意清淨無瑕穢　語業已淨無諸過　當知意淨無所著　一心正念過去佛</div>
<div class='lg-row'>亦憶未來諸導師　及以現在天人尊　悉學於其所說法　三世一切諸如來　智慧明達心無礙</div>
<div class='lg-row'>為欲利益眾生故　迴向菩提集眾業　彼第一慧廣大慧　不虛妄慧無倒慧　平等實慧清淨慧</div>
<div class='lg-row'>最勝慧者如是說</div>
</div></div>
<div class='div-commentary'><p style="margin-left:1em">【疏】此四偈。一偈頌成益。兩偈頌位果。後頌結歎。可知。</p>
<p style="margin-left:1em">【論】已上有四十八行頌。兩行一頌。所頌前法。如文具明。不煩更解。第二隨文釋義者。何故名為等一切佛迴向。為此第三迴向。成其忍門。明無貪瞋癡。三業如佛。佛所行願。皆悉願為。故云等一切佛迴向。令願行一如佛故。又前云不壞迴向。以次等一切諸佛迴向。明次第合然。<span class='note-inline'>(第三迴向竟。)</span></p>
<p style="margin-left:1em">○第四至一切處迴向。長行亦二。先位行。後位果。前中亦三。謂牒。釋。結。今初牒名徵起。</p>
</div>
<div class='div-orig'><p>佛子。云何為菩薩摩訶薩至一切處迴向。</p>
</div>
<div class='div-commentary'><p style="margin-left:1em">【疏】至。是能至善根。及其供具。一切處。即所至供境。謂以大願。令此善根供具。徧至一切時處。隨所應供．供諸福田。本業云。以大願力。入一切佛國中。供養一切佛故。然準下文。若因若果。皆至一切。略舉十事。一法身至一切處。如來藏身普周徧故。二法身至故智身至。三智身至故大願至。四大願至故供具善根至。五則見佛聽聞至。六則現身開悟至。七則無來無去至。八則不出一毛孔而能至。九則一身一毛等一切身毛至。十則一念等一切劫至。若剋陳別體。則以供佛善根。及勝解心為體。通則該於法界。</p>
<p style="margin-left:1em">【論】第四至一切處迴向者。以精進波羅蜜為體。餘九為伴。以善財所見比丘尼名師子嚬申。住輸那國。此曰勇猛。城名迦陵迦林。此云鬬諍時也。明此比丘尼。能和斷鬬諍。此表第四迴向行精進業利物之相。表比丘者。明離染清淨。尼者。慈音。明此精進行門。離染慈悲以為行體。號師子嚬申者。明已得四無礙智。已得四種無畏故。師子者。明智無畏也。嚬申者。卷舒自在也。明以清淨大智勇猛．自在卷舒。說法利生。善和斷鬬諍。皆悉從伏。無量諸眾生見聞不同。廣如經說。意表此第四迴向中行精進之行。表智悲之相故。無染慈悲。說法自在。表悲常隨苦流。智常無染。是摩尼義。四無礙智者。一義無礙智。二法無礙智。三辭無礙智。四樂說無礙智。四無畏者。一一切智無畏。二漏盡無畏。三說障道無畏。四說盡苦道無畏。</p>
<p style="margin-left:1em">○第二依徵廣釋中三。初迴向眾生菩提。二迴向實際。三結歎成益。前中二。初畧明。後廣顯。今初。</p>
</div>
<div class='div-orig'><p>佛子。此菩薩摩訶薩修習一切諸善根時。作是念言。願此善根功德之力。至一切處。</p>
<p>譬如實際。無處不至。至一切物。至一切世間。至一切眾生。至一切國土。至一切法。至一切虛空。至一切三世。至一切有為無為。至一切語言音聲。</p>
<p>願此善根亦復如是。徧至一切諸如來所。供養三世一切諸佛。過去諸佛所願悉滿。未來諸佛具足莊嚴。現在諸佛及其國土道場眾會。徧滿一切虛空法界。願以信解大威力故。廣大智慧無障礙故。一切善根悉迴向故。以如諸天諸供養具而為供養。充滿無量無邊世界。</p>
</div>
<div class='div-commentary'><p style="margin-left:1em">【疏】前中三。謂法。喻。合。法中。謂以願力及善根力。此二相資。故能徧至。</p>
<p style="margin-left:1em">次譬如下。喻況中。實際者。即一切法真實之際。故無不在。一切物者。謂凡是有形。故晉經中名一切有。餘並可知。此與如相及法界迴向．有差別者。此據善根迴向．成供具至一切處。第八約善根迴向．同如體相業用。第十約所迴向行廣多無量。故無濫也。</p>
<p style="margin-left:1em">第三以法合中。先總。後過去下別明。於中二。先舉三世。合所至處。能事已畢。過云願滿。修因已圓。未云具足。現成正化。故云國土道場。後願以信下。明能至供。於中先成供因。因有三種。一以勝解．則隨心轉變。二以大智。了無障礙。三以善根迴向．稱願而成。以如諸下。辨所成供。可知。</p>
<p style="margin-left:1em">○第二廣明。於中二。先約十方佛明其徧至。後約常住佛明其徧至。前中分三。初總明供處。二別明供養。三通顯迴向之心。今初。</p>
</div>
<div class='div-orig'><p>佛子。菩薩摩訶薩復作是念。諸佛世尊。普徧一切虛空法界。種種業所起。十方不可說一切世界種世界。不可說佛國土佛境界。種種世界。無量世界。無分齊世界。轉世界。側世界。仰世界。覆世界。</p>
</div>
<div class='div-commentary'><p style="margin-left:1em">【疏】先約處顯多。次種種業所起。約因顯多。十方已下。約數顯多。種種世界。約形類顯多。義通受用及變化土。</p>
<p style="margin-left:1em">○二別明供養。</p>
</div>
<div class='div-orig'><p>如是一切諸世界中。現住於壽。示現種種神通變化。彼有菩薩。以勝解力。為諸眾生堪受化者。於彼一切諸世界中。現為如來出興於世。以至一切處智。普徧開示如來無量自在神力。法身徧往。無有差別。平等普入一切法界。如來藏身．不生不滅．善巧方便．普現世間。證法實性超一切故。得不退轉無礙力故。生於如來無障礙見廣大威德種性中故。</p>
<p>佛子。菩薩摩訶薩。以其所種一切善根。願於如是諸如來所。以眾妙華．及眾妙香．鬘蓋幢旛．衣服燈燭．及餘一切諸莊嚴具．以為供養。</p>
<p>若佛形像。若佛塔廟。悉亦如是。</p>
</div>
<div class='div-commentary'><p style="margin-left:1em">【疏】文二。初供現在佛。後若佛形像下。供住持佛。前中二。先所供田。後佛子下。明能供行。前中二。初實報田。二彼有下。辨權應田。於中三。初現身。次說法。言以至一切處智者。意明今此位菩薩。亦能爾也。此即本下迹高。若佛為菩薩。則本高迹下。或俱高俱下。因果交徹。思之。<span class='note-inline'>(【鈔】或俱高俱下者。略成四句。佛化為佛．本迹俱高。菩薩化為菩薩．本迹俱下。就菩薩中以位相望．亦有高下。可知。)</span>三法身下。釋權佛所由。初之三句。顯與果佛平等。同性起故。一得法性身。同徧往故。二等有智身。入法界故。三普賢自體。如來藏身不生滅故。由上三義。故能善巧．普現世間。若爾。眾生豈無如來藏身。故下三句。復釋成前義。一證法實故．得同法身。二有無礙智力故．普入法界。三佛種中生故．得如來藏身之用。謂絕二障。權實無礙。是如來見。廣大威德。是如來用。菩薩隨順悟入．是生彼種性之中。故出現品云。若得聞此如來無量不思議無障礙智慧法門。聞已信解。隨順悟入。當知此人．生如來家。廣如彼說。得斯後三。因位尚即為果。況應現耶。上亦供行所因。<span class='note-inline'>(上亦供行所因者。即上釋權化所由。以如來藏等力故。令供行至。故為所因。)</span>二明供行。及供住持佛等。文並可知。</p>
<p style="margin-left:1em">○三通顯迴向之心。</p>
</div>
<div class='div-orig'><p>以此善根如是迴向。所謂不亂迴向。一心迴向。自意迴向。尊敬迴向。不動迴向。無住迴向。無依迴向。無眾生心迴向。無躁競心迴向。寂靜心迴向。</p>
</div>
<div class='div-commentary'><p style="margin-left:1em">【疏】初句總牒善根迴向。後所謂下。別顯行相。謂前以善根迴向成供。供諸田時．如是用心。文有十句。一不生妄念。二專注正境。三不由他悟。四於田殷重。五違順不動。六不住於法。七不依於境。八知我空。九心行安審。十正順涅槃。</p>
<p style="margin-left:1em">○第二約常住佛明徧至者。謂三世住壽。盡未來際。應亦常也。三身十身．融無礙故。不同前文有塔廟等。文中有三。初以善根迴向供佛。二願令一切下。以供佛善迴向眾生。三譬如下。總願善根普攝迴向。初中二。先所供境。後顯能供行。今初。<span class='note-inline'>(【鈔】三身十身融故者。出應亦常所以。若法相說。應雖名常。是不斷常。今法性宗。同是一常。若別說者。法身無始無終。報身有始無終。化身有始有終。今化即法。故無始終。況報同法亦無有始。十身融義。居然可知。)</span></p>
</div>
<div class='div-orig'><p>復作是念。盡法界虛空界。去來現在一切劫中。諸佛世尊。得一切智。成菩提道。無量名字各各差別。於種種時現成正覺。悉皆住壽盡未來際。一一各以法界莊嚴而嚴其身。道場眾會周徧法界。一切國土隨時出興．而作佛事。</p>
</div>
<div class='div-commentary'><p style="margin-left:1em">【疏】盡空法界。明處無不徧。去來現劫。時無不窮。諸佛世尊。總該真應。得一切下。明真極之成。於種種時下。明應現成。成即有始。應乃無終。故皆住壽盡未來際。真應無二。故一一各以法界莊嚴。主伴圓通。故道場眾會皆周法界。出非在我．故曰隨時。興必利生．名作佛事。</p>
<p style="margin-left:1em">○二顯能供行。</p>
</div>
<div class='div-orig'><p>如是一切諸佛如來。我以善根。普皆迴向。</p>
<p>願以無數香蓋。無數香幢。無數香旛。無數香帳。無數香網。無數香像。無數香光。無數香燄。無數香雲。無數香座。無數香經行地。無數香所住處。無數香世界。無數香山。無數香海。無數香河。無數香樹。無數香衣服。無數香蓮華。無數香宮殿。</p>
<p>無量華蓋。廣說乃至無量華宮殿。無邊鬘蓋。廣說乃至無邊鬘宮殿。無等塗香蓋。廣說乃至無等塗香宮殿。不可數末香蓋。廣說乃至不可數末香宮殿。不可稱衣蓋。廣說乃至不可稱衣宮殿。不可思寶蓋。廣說乃至不可思寶宮殿。不可量燈光明蓋。廣說乃至不可量燈光明宮殿。不可說莊嚴具蓋。廣說乃至不可說莊嚴具宮殿。不可說不可說摩尼寶蓋。不可說不可說摩尼寶幢。如是摩尼寶旛。摩尼寶帳。摩尼寶網。摩尼寶像。摩尼寶光。摩尼寶燄。摩尼寶雲。摩尼寶座。摩尼寶經行地。摩尼寶所住處。摩尼寶剎。摩尼寶山。摩尼寶海。摩尼寶河。摩尼寶樹。摩尼寶衣服。摩尼寶蓮華。摩尼寶宮殿。皆不可說不可說。</p>
<p>如是一一諸境界中。各有無數欄楯。無數宮殿。無數樓閣。無數門闥。無數半月。無數卻敵。無數窗牖。無數清淨寶。無數莊嚴具。</p>
<p>以如是等諸供養物。恭敬供養如上所說諸佛世尊。</p>
</div>
<div class='div-commentary'><p style="margin-left:1em">【疏】能供行中三。初結前生後。二願以下。所成供具。三以如是下。結成供行。二中三。初以香為蓋等二十事。次無量華蓋下。以華鬘等九例於前香。各具二十。香等離蓋等更無別體。故有二百。<span class='note-inline'>(【鈔】香等離蓋等者。如初以香等為二十事。但有二十。無二十一．以香徧二十故。如刻栴檀為二十事。豈別有栴檀後華等九事。各為二十亦然。)</span>後如是一一下。隨彼蓋幢等中。若總相說。皆有楯等九事。成一千八百。并前本門。總有二千。是則香等成蓋等。蓋等有楯等。從無數無量。如是漸增且至不可說。理實皆等法界。難可稱也。然一一諸言。定通香等。不全通於蓋等。以衣及光明何有門闥樓閣等耶。是則都數未必二千。但通相言。一一諸境界也。三結成供行。可知。</p>
<p style="margin-left:1em">○第二以供佛善根迴向眾生者。正願迴向之願。</p>
</div>
<div class='div-orig'><p>願令一切世間皆得清淨。一切眾生咸得出離。住十力地。於一切法中得無礙法明。</p>
<p>令一切眾生具足善根．悉得調伏。其心無量．等虛空界。往一切剎而無所至。入一切土．施諸善法。常得見佛．植諸善根。</p>
<p>成就大乘不著諸法。具足眾善．立無量行。普入無邊一切法界。成就諸佛神通之力。得於如來一切智智。</p>
</div>
<div class='div-commentary'><p style="margin-left:1em">【疏】然前段供後有不亂等心。今此供後．明清淨等願者。文有影略。義實相通。文分為二。初總顯所為。謂令得果．惑淨智明。後令一切下。別顯。願得因圓果滿。初明二利因圓。成就已下。智用果滿。</p>
<p style="margin-left:1em">○第三總願善根普攝迴向。</p>
</div>
<div class='div-orig'><p>譬如無我。普攝諸法。我諸善根。亦復如是。普攝一切諸佛如來．咸悉供養無有餘故。普攝一切無量諸法．悉能悟入無障礙故。普攝一切諸菩薩眾．究竟皆與同善根故。普攝一切諸菩薩行．以本願力皆圓滿故。普攝一切菩薩法明．了達諸法皆無礙故。普攝諸佛大神通力．成就無量諸善根故。普攝諸佛力無所畏．發無量心滿一切故。普攝菩薩三昧辯才陀羅尼門．善能照了無二法故。普攝諸佛善巧方便．示現如來大神力故。普攝三世一切諸佛降生成道轉正法輪調伏眾生入般涅槃．恭敬供養悉周徧故。普攝十方一切世界．嚴淨佛剎咸究竟故。普攝一切諸廣大劫．於中出現修菩薩行無斷絕故。普攝一切所有趣生．悉於其中現受生故。普攝一切諸眾生界．具足普賢菩薩行故。普攝一切諸惑習氣．悉以方便令清淨故。普攝一切眾生諸根．無量差別咸了知故。普攝一切眾生解欲．令離雜染得清淨故。普攝一切化眾生行．隨其所應為現身故。普攝一切應眾生道．悉入一切眾生界故。普攝一切如來智性．護持一切諸佛教故。</p>
</div>
<div class='div-commentary'><p style="margin-left:1em">【疏】普攝迴向者。以上來三段別明善根。但說成供供佛。今欲顯此善根無所不成。故復明此。於中二。初喻。謂二無我理．普攝理事。無不周故。二法合。有二十句。前十二句攝成自利德。後八成利他。並顯可知。<span class='note-inline'>(初迴向眾生菩提竟。)</span></p>
<p style="margin-left:1em">○第二實際迴向中二。初總標。二不於下。別顯。今初。</p>
</div>
<div class='div-orig'><p>佛子。菩薩摩訶薩。以諸善根如是迴向時。用無所得而為方便。</p>
</div>
<div class='div-commentary'><p style="margin-left:1em">【疏】用無所得為方便者。畧有二義。一以無所得導前隨相。則涉有不迷於空。為入有之方便。二假無得以入有．不存無得。即此無得．亦是方便。此為入空之方便也。今文正用前意。義兼於後。欲顯隨相離相無前後故。然略云無得。準大般若。亦以無生無滅無住等。皆為涉有之方便也。</p>
<p style="margin-left:1em">○二別顯中三。初正顯觀心。二菩薩如是了達下。明觀成之相。三菩薩如是觀一切下。明觀成益。今初。</p>
</div>
<div class='div-orig'><p>不於業中分別報。不於報中分別業。</p>
</div>
<div class='div-commentary'><p style="margin-left:1em">【疏】初中十句。義有四節。初一會事歸理。謂事法既虛。相無不盡。理無不現。故業果皆空。業空故無體可能招報。況謂因中而有果耶。報空故無體可以酬因。況謂果中而有因耶。若約觀心。名會用歸寂。<span class='note-inline'>(【鈔】業空下別釋。此有二意。一正以緣生即空。破權小見。顯業不能為因招果。果亦不能為果酬因。二兼破外。道因中有果等。彼計因中有果者。如乳是酪因。乳中有酪。成酪之後。亦有於乳。故曰果中有因。若約觀心者。上約法理．通境及智。今約觀心。但一是非。即名為寂。亦無心於事理方稱為寂。不失於照。故名為用。不取用相。即用常寂。)</span></p>
</div>
<div class='div-orig'><p>雖無分別而普入法界。雖無所作而恆住善根。雖無所起而勤修勝法。不信諸法而能深入。不有於法而悉知見。</p>
</div>
<div class='div-commentary'><p style="margin-left:1em">【疏】次五句明理不礙事。約心則寂不礙用。於中初句理無能所分別。而不礙有能入之智。所入法界。次句無作而造作。次句無起而修起。次句無能所信。而能即事入玄。此與初句。但事理之異。大般若云。若信一切法．則不信一切法。以不信一切法．名信一切法。此約不信是真信。今約不信不礙信。末句不有能所見。而不礙能所見。<span class='note-inline'>(【鈔】此與初句者。初句約理。無入而入。今約事上無能入。以諸法即事而能深入。故云即事入玄。大般若下。引此文者。揀義不同。謂般若意卻是即用而寂。同上須彌山頂偈云。無見即是見。能見一切法。於法若有見。是則無所見。此偈則先正後反。大般若則先反後正。今此中意。明理不礙事。故意別也。末句不有能所見者。以文言不有於法。法通能所見也。何以得知法是能所見。以下句云。悉知見故。即同金剛如來悉知悉見。)</span></p>
</div>
<div class='div-orig'><p>若作不作皆不可得。知諸法性恆不自在。</p>
</div>
<div class='div-commentary'><p style="margin-left:1em">【疏】三有二句。事理雙絕。約心則止觀兩亡。初句正釋。作．事也。不作．理也。待對假言。故皆不可得。下句釋成。法從緣起．不能不生。諸緣離散．不能不滅。從緣生滅．不能不有。緣生無性．不能不空。故諸法性無暫自在。何有性相而可得耶。<span class='note-inline'>(【鈔】待對者。出絕事理之意。一相待門。謂待事說理。待理說事。知因長有短。短不可得等。二云假言者。諸法寂滅。本絕名言。今云事理。皆假名耳。故皆雙絕。上是疏家釋成。下句經自釋成。)</span></p>
</div>
<div class='div-orig'><p>雖悉見諸法而無所見。普知一切而無所知。</p>
</div>
<div class='div-commentary'><p style="margin-left:1em">【疏】四有二句明事理無礙。約心則寂照雙流。良以事虛攬理。無不理之事。理實應緣。無不事之理。所以寂而常照。照而常寂。故終日知見而無知見也。上四句。初則會有歸空．有未曾損。次依空立有。有未始存。次空有兩亡．無隱無顯。後空有無礙．存沒同時。四句鎔融。方名離相實際觀。<span class='note-inline'>(【鈔】上四句下。總融前四。言有未曾損者。法即是空。非法滅空。有未始存者。即空之有。有相虛故。無隱無顯者。有存則空隱。空存則有隱。今由兩亡。故非隱顯。存沒同時者。空不礙有故存。有不礙空故沒。然隱顯皆就理明。存沒並約事說。亦影略耳。四句鎔融下總結。此則非唯離於隨相。亦離離相。真無礙也。真實際也。)</span></p>
<p style="margin-left:1em">○二觀成之相。</p>
</div>
<div class='div-orig'><p>菩薩如是了達境界。知一切法因緣為本。見於一切諸佛法身。至一切法離染實際。解了世間皆如變化。明達眾生唯是一法．無有二性。不捨業境善巧方便。於有為界示無為法．而不滅壞有為之相。於無為界示有為法．而不分別無為之相。</p>
</div>
<div class='div-commentary'><p style="margin-left:1em">【疏】然此段文．更有二意。一前是即觀之止。後明即止之觀。前雖云知。意明無知。二以後段釋成前文。由知因緣等故．不於業中分別報等。雖有此二。觀成相顯。於中分二。初句結前生後。由依如前了達心境。故能成下如是知見。後知一切下。正顯其相。文有八句。初總餘別。總中由上觀故．能知因緣。何等因緣。謂一切法。若漏無漏。為無為等。皆以因緣而為其本。云何謂本。謂因緣故有。因緣故空。因緣故不有。因緣故不空。因緣故流轉。因緣故還滅。乃至一切皆由因緣。故中論云。未曾有一法。不從因緣生。有為緣生。無為緣顯。因有有為．則有無為。又形奪相盡。是真無為。下別有七句釋成上義。由觀因緣得見佛等。是故因緣為諸法本。一見法身．因緣無住。無住之本。即是法身。經云。佛以法為身。故中論云。若見因緣法。則為能見佛。二見法實際。因緣性離。為法實故。三無性緣生。故如化似有。四理外無事。故唯一法．皆如來藏。事事皆虛。故無二性。尚無有二。何況有五。五緣性無礙。故於業境皆得善巧。以業攝報。境必對心。則內外因果皆善巧也。六即事顯理而不壞事。故云於有為等。七即理成事而不隱理。故云於無為等。若滅壞有為．則失有為本空。若分別無為．即壞無為之性。是以若約相即。為即無為．無可滅壞。無為即為．亦無可分別。若約無礙。則事能顯理而非理。理能成事而非事。事理相即。性相歷然。故為無為．體非一異。示謂顯示。有為界分。無為界性。</p>
<p style="margin-left:1em">○三觀成之益。</p>
</div>
<div class='div-orig'><p>菩薩如是觀一切法畢竟寂滅。成就一切清淨善根．而起救護眾生之心。智慧明達一切法海。常樂修行。離愚癡法。已具成就出世功德。不更修學世間之法。得淨智眼離諸癡翳。以善方便修迴向道。</p>
</div>
<div class='div-commentary'><p style="margin-left:1em">【疏】文顯可知。<span class='note-inline'>(二迴向實際竟。)</span></p>
<p style="margin-left:1em">○第三結歎成益。</p>
</div>
<div class='div-orig'><p>佛子。菩薩摩訶薩以諸善根。如是迴向。稱可一切諸佛之心。嚴淨一切諸佛國土。教化成就一切眾生。具足受持一切佛法。作一切眾生最上福田。為一切商人智慧導師。作一切世間清淨日輪。一一善根充徧法界。悉能救護一切眾生。皆令清淨具足功德。</p>
<p>佛子。菩薩摩訶薩如是迴向時。能護持一切佛種。能成熟一切眾生。能嚴淨一切國土。能不壞一切諸業。能了知一切諸法。能等觀諸法無二。能徧往十方世界。能了達離欲實際。能成就清淨信解。能具足明利諸根。</p>
<p>佛子。是為菩薩摩訶薩第四至一切處迴向。</p>
</div>
<div class='div-commentary'><p style="margin-left:1em">【疏】上來近明離相之益。今則通辨一迴向益。文中二。先明自分二利益。初句上稱佛心。餘句自成二利。二佛子下。勝進二利益。文兼體用。並顯可知。</p>
<p style="margin-left:1em">○第二大段位果。</p>
</div>
<div class='div-orig'><p>菩薩摩訶薩住此迴向時。</p>
<p>得至一切處身業。普能應現一切世界故。得至一切處語業。於一切世界中演說法故。得至一切處意業。受持一切佛所說法故。得至一切處神足通。隨眾生心悉往應故。得至一切處隨證智。普能了達一切法故。得至一切處總持辯才。隨眾生心令歡喜故。得至一切處入法界。於一毛孔中普入一切世界故。得至一切處徧入身。於一眾生身普入一切眾生身故。得至一切處普見劫。一一劫中常見一切諸如來故。得至一切處普見念。一一念中一切諸佛悉現前故。佛子。菩薩摩訶薩得至一切處迴向。能以善根如是迴向。</p>
</div>
<div class='div-commentary'><p style="margin-left:1em">【疏】位果中三。初牒得時。二得至下。正顯所得。文有十句。初三三業體徧。次三三業用徧。後四顯用自在。三佛子下總結。</p>
<p style="margin-left:1em">○第二重頌。</p>
</div>
<div class='div-orig'><p>爾時金剛幢菩薩。承佛威力。普觀十方而說頌言。</p>
<p style="margin-left:0em;text-indent:0em;" class="lg-abnormal"><div class='lg-row'>內外一切諸世間　菩薩悉皆無所著　不捨饒益眾生業　大士修行如是智</div>
</p></div>
<div class='div-commentary'><p style="margin-left:1em">【疏】有十一偈。分三。初七頌迴向眾生及菩提。次三偈半。頌迴向實際。後半頌成益。前中二。初一偈頌前畧明至一切處。但頌法說所修善根。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方所有諸國土　一切無依無所住</div>
</p></div>
<div class='div-commentary'><p style="margin-left:1em">【疏】後六頌前廣明。於中初半偈。通頌前所至處。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>不取活命等眾法　亦不妄起諸分別　普攝十方世界中　一切眾生無有餘</div>
<div class='lg-row'>觀其體性無所有　至一切處善迴向</div>
</div></div>
<div class='div-commentary'><p style="margin-left:1em">【疏】次一偈半。頌前迴向眾生。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>普攝有為無為法　不於其中起妄念　如於世間法亦然　照世燈明如是覺</div>
<div class='lg-row'>菩薩所修諸業行　上中下品各差別　悉以善根迴向彼　十方一切諸如來</div>
<div class='lg-row'>菩薩迴向到彼岸　隨如來學悉成就　恒以妙智善思惟　具足人中最勝法</div>
<div class='lg-row'>清淨善根普迴向　利益羣迷恆不捨　悉令一切諸眾生　得成無上照世燈</div>
</div></div>
<div class='div-commentary'><p style="margin-left:1em">【疏】後四頌前普攝迴向。餘可知。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>未曾分別取眾生　亦不妄想念諸法　雖於世間無染著　亦復不捨諸含識</div>
<div class='lg-row'>菩薩常樂寂滅法　隨順得至涅槃境　亦不捨離眾生道　獲如是等微妙智</div>
<div class='lg-row'>菩薩未曾分別業　亦不取著諸果報　一切世間從緣生　不離因緣見諸法</div>
<div class='lg-row'>深入如是諸境界　不於其中起分別　一切眾生調御師　於此明了善迴向</div>
</div></div>
<div class='div-commentary'><p style="margin-left:1em">【論】已上有二十二行頌。兩行一頌。如文自具。第二隨文釋義者。云何至一切處迴向。約位有十一．一法身至一切處。二智身至一切處。三大願至一切處。四供養諸佛至一切處。五見聞聽受諸法至一切處。六徧現色身至一切處。七開悟眾生至一切處。八不出毛孔至一切處。九徧滿十方等於法界而無去來至一切處。十入一眾生身心等一切眾生身心至一切處。十一入一佛身毛孔等一切佛身毛孔至一切處迴向。又迴向者有十法。一以無作法迴向有作法。二以有作法迴向無作法。三以一法迴向多法。四以多法迴向一法。五於諸有法迴向無法。六於無法迴向有法。七以世間法迴向出世間法。八以出世間法迴向世間法。九以一切自性無迴向以為方便有迴向法。十以一切有迴向法。以為自性無迴向法。為令滯有無者。得自在故。生死涅槃無障礙故。得大神通無法拘留故。供養諸佛教化眾生一多同別皆得自在故。以誠實心．起大願雲．周覆法界虛空界興種種供具．供養三世一切諸佛．皆願自他福德圓滿故。是故名為至一切處迴向。大意以修得十住十行之中法身理智。即依此法．起大願大悲。依無作理智起神通行。使不滯染淨。不為染淨二法心所拘留。入神通自在門。不著神通。不著自在。為神通諸法．性自離故。<span class='note-inline'>(第四迴向竟。)</span></p>
</div></div>
<p class='juan'>大方廣佛華嚴經疏論纂要卷第四十八</p></div>
</div><!-- end of div[@id='body'] -->
</body></html>