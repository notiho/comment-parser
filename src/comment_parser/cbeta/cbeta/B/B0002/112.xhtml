<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu252' />
<p class='juan'>大方廣佛華嚴經疏論纂要卷第一百之十二</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu253' />
<div class='div-orig'><p class="head2">入法界品第三十九<span class='note-inline'>(之十五)</span></p>
</div>
<div class='div-commentary'><p style="margin-left:1em">○自下大文第二。從摩耶下。有十一人。明會緣入實相。謂會前諸位差別之緣。令歸一實法界。生於佛果。如摩耶生佛。故次明之。然人雖十一。約法唯九。約會為十。初一為總。餘九為別。故摩耶得智幻法門。末後亦得幻住。始終相會。該於中間。總別圓融。歸實無二故。摩耶既會緣入實。何得更須十人。豈不向言總別相會。非別無以成總故。又顯是所會之緣。語十表其無盡。無盡之緣。皆成摩耶之實德故。又此一相。義當等覺。等覺方能親生佛故。等覺卻入重玄門中。故有十人。多明入俗。初天主光。且須正念無失。次可為世師。徧窮眾藝字智之門。無依無盡。無著清淨。清淨則淨智發光。發光則智相無盡。無盡則誠願不違。方能還歸幻住。故雖十一。不失入實之言。始末皆幻。方知諸緣。體虛即實。<span class='note-inline'>(【鈔】初天主光。且須正念無失者。彼得菩薩解脫。名無礙念清淨莊嚴故。二可為世師。即徧友。不得法門。三徧窮下。即善知眾藝童子。得解脫名善知眾藝。而廣說字母。四無依無盡。則賢勝優婆夷。得無依處道場。又得三昧名為無盡故。五無著清淨。即堅固解脫長者。得解脫名無著念清淨莊嚴故。六清淨則淨智發光者。即妙月長者。得解脫名淨智光明故。七發光則智相無盡者。即無勝軍長者。得無相解脫故。八無盡則誠願不違者。即最寂靜婆羅門。得解脫名誠願語故。九方能還歸幻住者。即德生有德。幻住法門故。故雖下。總結。)</span>今初總中。文亦具六。第一依教趣求中二。初將詣觀成。後勝緣引導。今初。</p>
</div>
<div class='div-orig'><p>爾時善財童子。一心欲詣摩耶夫人所。即時獲得觀佛境界智。</p>
<p>作如是念。是善知識。遠離世間。住無所住。超過六處。離一切著。知無礙道。具淨法身。以如幻業而現化身。以如幻智而觀世間。以如幻願而持佛身。隨意生身。無生滅身。無來去身。非虛實身。不變壞身。無起盡身。所有諸相皆一相身。離二邊身。無依處身。無窮盡身。離諸分別如影現身。知如夢身。了如像身。如淨日身。普於十方而化現身。住於三世無變異身。非身心身。猶如虛空所行無礙。超諸世眼。唯是普賢淨目所見。</p>
<p>如是之人。我今云何而得親近。承事供養。與其同住。觀其狀貌。聽其音聲。思其語言。受其教誨。</p>
</div>
<div class='div-commentary'><p style="margin-left:1em">【疏】於中三。初標將詣觀成。次作如是下。別明觀念。後如是之人下。思欲親承。今初。摩耶。昔云天后。天后能生佛故。權教中說。生佛七日。命終生天。而晉經指在迦毗羅城。則顯常不滅矣。又上云。此世界者。亦表即佛境界。故得觀佛境智。然說摩耶。或云是實非化。或云是化非實。或云亦化亦實。或云非化非實。皆帶方便。約此宗說。即法界實德。人法圓融。二別明觀念中。初總念勝德。己能暗合願智幻門。後隨意生下。別念一十七身。唯普眼見。冥契下文天后所現。<span class='note-inline'>(【鈔】己暗合願智幻門者。以今文云。具淨法身。以如幻業而現化身。以如幻智而觀世間等故。冥契下文天后所現下。見正報現無量身雲。今此未見。己知現身。故云冥契。)</span>三思欲親承。可知。</p>
<p style="margin-left:1em">○二勝緣引導中三。初城神顯教修心。次身眾神密加受法。三法堂羅剎教求友之方。今初。</p>
</div>
<div class='div-orig'><p>作是念己。有主城神名曰寶眼。眷屬圍繞。於虛空中而現其身。種種妙物以為嚴飾。手持無量眾色寶華以散善財。</p>
</div>
<div class='div-commentary'><p style="margin-left:1em">【疏】於中三。一以散華。二正以言教。三結讚徵釋。初可知。</p>
</div>
<div class='div-orig'><p>作如是言。善男子。應守護心城。謂不貪一切生死境界。應莊嚴心城。謂專意趣求如來十力。應淨治心城。謂畢竟斷除慳嫉諂誑。應清涼心城。謂思惟一切諸法實性。應增長心城。謂成辦一切助道之法。應嚴飾心城。謂造立諸禪解脫宮殿。應照耀心城。謂普入一切諸佛道場。聽受般若波羅蜜法。應增益心城。謂普攝一切佛方便道。應堅固心城。謂恒勤修習普賢行願。應防護心城。謂常專禦扞惡友魔軍。應廓徹心城。謂開引一切佛智光明。應善補心城。謂聽受一切佛所說法。</p>
<p>應扶助心城。謂深信一切佛功德海。應廣大心城。謂大慈普及一切世間。應善覆心城。謂集眾善法以覆其上。應寬廣心城。謂大悲哀愍一切眾生。應開心城門。謂悉捨所有隨應給施。應密護心城。謂防諸惡欲不令得入。應嚴肅心城。謂逐諸惡法不令其住。應決定心城。謂集一切智助道之法恒無退轉。應安立心城。謂正念三世一切如來所有境界。應瑩徹心城。謂明達一切佛正法輪修多羅中所有法門種種緣起。應部分心城。謂普曉示一切眾生皆令得見薩婆若道。</p>
<p>應住持心城。謂發一切三世如來諸大願海。應富實<span class='note-inline'>(【校】實．纂要及．明清藏作貴。準貞元譯應從麗宋元南諸藏合論本杭本續藏金陵本作實。)</span>心城。謂集一切周徧法界大福德聚。應令心城明了。謂普知眾生根欲等法。應令心城自在。謂普攝一切十方法界。應令心城清淨。謂正念一切諸佛如來。應知心城自性。謂知一切法皆無有性。應知心城如幻。謂以一切智了諸法性。﹂</p>
</div>
<div class='div-commentary'><p style="margin-left:1em">【疏】二正以言教。有三十門。分三。一明十度行。有十二門。初施。後智。各有二句。中八各一。城神既爾令護心城。是知無有一事一塵非法門矣。心名城者。蓋其中有正覺法王。萬德所聚故。</p>
<p style="margin-left:1em">二應扶下。有十一句。即初地淨治地法十種勝行。文小不<span class='corr'>次</span>。而數全足。一信。次慈。三堅固。四悲。五捨。六七皆慚愧．謂不容惡故。八無疲厭。九如說修行。十知諸經論。十一即成就世智。故能普曉眾生。</p>
<p style="margin-left:1em">三應住持下。有七句。福智圓滿。上二是福。下五是智。前三權智。後二實智。</p>
</div>
<div class='div-orig'><p>佛子。菩薩摩訶薩。若能如是淨修心城。則能積集一切善法。何以故。蠲除一切諸障難故。所謂見佛障。聞法障。供養如來障。攝諸眾生障。淨佛國土障。善男子。菩薩摩訶薩。以離如是諸障難故。若發希求善知識心。不用功力。則便得見。乃至究竟。必當成佛。</p>
</div>
<div class='div-commentary'><p style="margin-left:1em">【疏】三結讚徵釋。及成勝益。</p>
<p style="margin-left:1em">○二身眾神密加授法。</p>
</div>
<div class='div-orig'><p>爾時有身眾神。名蓮華法德。及妙華光明。無量諸神。前後圍繞。從道場出。住虛空中。於善財前。以妙音聲種種稱歎。</p>
<p>摩耶夫人從其耳璫。放無量色相光明網。普照無邊諸佛世界。令善財見十方國土一切諸佛。其光明網右繞世間經一帀已。然後還來入善財頂。乃至徧入身諸毛孔。</p>
<p>善財即得淨光明眼。永離一切愚癡闇故。得離翳眼。能了一切眾生性故。得離垢眼。能觀一切法性門故。得淨慧眼。能觀一切佛國性故。得毗盧遮那眼。見佛法身故。得普光明眼。見佛平等不思議身故。得無礙光眼。觀察一切剎海成壞故。得普照眼。見十方佛起大方便轉正法輪故。得普境界眼。見無量佛以自在力調伏眾生故。得普見眼。觀一切剎諸佛出興故。</p>
</div>
<div class='div-commentary'><p style="margin-left:1em">【疏】文三。初讚友令欣。二從其下。放光加被。皆可知。三善財下獲益。所謂十眼。不思議身者。十身無礙故。佛平等者。佛佛同故。故異於前。但明法身。餘可準思。</p>
<p style="margin-left:1em">○三法堂羅剎教求友之方。</p>
</div>
<div class='div-orig'><p>時有守護菩薩法堂羅剎鬼王名曰善眼。與其眷屬萬羅剎俱。於虛空中．以眾妙華散善財上。作如是言。善男子。菩薩成就十法。則得親近諸善知識。何等為十。所謂其心清淨離諸諂誑。大悲平等．普攝眾生。知諸眾生無有真實。趣一切智。心不退轉。以信解力．普入一切諸佛道場。得淨慧眼．了諸法性。大慈平等普覆眾生。以智光明．廓諸妄境。以甘露雨．滌生死熱。以廣大眼．徹鑒諸法。心常隨順諸善知識。是為十。</p>
<p>復次佛子。菩薩成就十種三昧門。則常現見諸善知識。何等為十。所為法空清淨輪三昧。觀察十方海三昧。於一切境界不捨離不缺減三昧。普見一切佛出興三昧。集一切功德藏三昧。心恒不捨善知識三昧。常見一切善知識生諸佛功德三昧。常不離一切善知識三昧。常供養一切善知識三昧。常於一切善知識所無過失三昧。佛子。菩薩成就此十三昧門。常得親近諸善知識。又得善知識轉一切佛法輪三昧。得此三昧已。悉知諸佛體性平等。處處值遇諸善知識。</p>
<p>說是語時。善財童子仰視空中而答之言。善哉善哉。汝為哀愍攝受我故。方便教我見善知識。願為我說。云何往詣善知識所。於何方處城邑聚落求善知識。</p>
<p>羅剎答言。善男子。汝應普禮十方求善知識。正念思惟一切境界求善知識。勇猛自在徧遊十方求善知識。觀身觀心如夢如影求善知識。</p>
</div>
<div class='div-commentary'><p style="margin-left:1em">【疏】文三。初教二。初教十法增其智。何等下。徵釋。有十一心。一直心。二悲心。三智。四進。五信。六深。七慈。八淨。九益。十巧。十一常。後是為下。結。二復次下。示三昧息其亂。三。初標。二何等下。徵釋。於境不捨離等者。凡夫染境。二乘捨境。權教縱觀空有互陳並為缺減。若圓修者。觸目對境。窮盡法源。不取不捨。故央掘經云。摩訶衍者。所謂彼眼根。於諸如來常。了了分明見。具足無減修等。又云。所謂眼入處。於諸如來常。明見來入門。具足無減修等。餘可知。三佛子下結。處處遇友者。既定慧雙遊。無境不契。並為道品。則真友懸通。能如是行。為護正法堂也。<span class='note-inline'>(【鈔】故央掘經等者。央掘之緣。玄中已引。今直釋所引之義。然第二經後。世尊令其受三歸依。答云。我唯一依。佛即是法。法即僧故。意明一學。至第三卷。佛問。云何為一學。偈云。一切眾生命。皆由飲食住。是則聲聞乘。斯非摩訶衍。所謂摩訶衍。離食常堅固。云何名為一。謂一切眾生。皆以如來藏。畢竟常安住。次二謂名色。三謂三種受。四謂四諦等。然此即云何名為五。所謂彼五根。是則聲聞乘。斯非摩訶衍。所謂彼眼根。於諸如來常。決定分明見。具足無減修。耳聞。鼻嗅。舌嘗。身觸。一同於眼。然有二本。一本云。了了分明。一本云。決定分明也。次云。云何名為六。所謂六入處。是則聲聞乘。斯非摩訶衍。所謂眼入處。於諸如來常。明見六入門。具足無減修。聞嗅嘗觸。皆同眼也。意入處云。所謂意入處。明說如來常。不起違逆心。淨信來入門。義如疏釋。徧歷七覺。八正。九定。十力。皆舉大折小。說如來藏。如來常樂我淨。為無缺減也。故疏云。餘可知。可知有二。一則例央掘二例此中餘三昧等。)</span>二說是下。問。三羅剎下。答。文有四法。一以友無不在故。二以法為體故。三身同友徧故。四智與境合。故如夢如影。又前三離境界相。四則離心緣相。求善友者。幸思此言。</p>
<p style="margin-left:2em"><span class='note-inline'>(已上第一依教趣求竟。)</span></p>
<p style="margin-left:1em">○第二見敬咨問三。初見。</p>
</div>
<div class='div-orig'><p>爾時善財受行其教。</p>
<p>即時覩見大寶蓮華從地涌出。金剛為莖。妙寶為藏。摩尼為葉。光明寶王以為其臺。眾寶色香以為其鬚。無數寶網彌覆其上。</p>
<p>於其臺上有一樓觀。名普納十方法界藏。奇妙嚴飾。金剛為地。千柱行列。一切皆以摩尼寶成。閻浮檀金以為其壁。眾寶瓔珞四面垂下。階陛欄楯周帀莊嚴。</p>
<p>其樓觀中有如意寶蓮華之座。種種眾寶以為嚴飾。妙寶欄楯寶衣間列。寶帳寶網以覆其上。眾寶繒旛周帀垂下。微風徐動光流響發。寶華幢中。雨眾妙華。寶鈴鐸中。出美音聲。寶戶牖間．垂諸瓔珞。摩尼身中．流出香水。寶象口中。出蓮華網。寶師子口。吐妙香雲。梵形寶輪．出隨樂音。金剛寶鈴。出諸菩薩大願之音。寶月幢中．出佛化形。淨藏寶王．現三世佛受生次第。日藏摩尼。放大光明徧照十方一切佛剎。摩尼寶王．放一切佛圓滿光明。毗盧遮那摩尼寶王。興供養雲。供養一切諸佛如來。如意珠王。念念示現普賢神變充滿法界。須彌寶王。出天宮殿。天諸采女．種種妙音。歌讚如來不可思議微妙功德。</p>
</div>
<div class='div-commentary'><p style="margin-left:1em">【疏】文三。初覩依。二。初受行其教。躡前起後。近躡羅剎之言。遠通前三勝友。以前二神。並未有答故．即由前三位調練。故得覩斯勝報。後即時下。正明所見。於中三。初明蓮華。所證法界。自性無染。故曰蓮華。無明既開。不離心內。如從地涌。亦表性淨萬行之因。從法性地而出現故。此即十定中普賢之華也。二於其臺下。明臺上樓觀。謂能證權實二智。依於所證而重現故。智包無外．云普納十方。總攝五位自分勝進。故云千柱行列。其一一事。皆有所表。恐厭繁文。三其樓觀下。明樓中寶座。即智體自空。故云樓中有座。空具性德。故廣顯莊嚴。<span class='note-inline'>(【鈔】普賢之華者。此中雖不舉華量。十定云。無有邊際。)</span></p>
</div>
<div class='div-orig'><p>爾時善財見如是座。復有無量眾座圍繞。摩耶夫人在彼座上。於一切眾生前現淨色身。</p>
<p>所謂超三界色身。已出一切諸有趣故。隨心樂色身。於一切世間無所著故。普周徧色身。等於一切眾生數故。無等比色身。令一切眾生滅倒見故。無量種色身。隨眾生心種種現故。無邊相色身。普現種種諸形相故。普對現色身。以大自在而示現故。化一切色身。隨其所應而現前故。恒示現色身。盡眾生界而無盡故。無去色身。於一切趣無所滅故。無來色身。於諸世間無所出故。不生色身。無生起故。不滅色身。離語言故。非實色身。得如實故。非虛色身。隨世現故。無動色身。生滅永離故。不壞色身。法性不壞故。無相色身。言語道斷故。一相色身。無相為相故。如像色身。隨心應現故。如幻色身。幻智所生故。如燄色身。但想所持故。如影色身。隨願現生故。如夢色身。隨心而現故。法界色身。性淨如空故。大悲色身。常護眾生故。無礙色身。念念周徧法界故。無邊色身。普淨一切眾生故。無量色身。超出一切語言故。無住色身。願度一切世間故。無處色身。恒化眾生不斷故。無生色身。幻願所成故。無勝色身。超諸世間故。如實色身。定心所現故。不生色身。隨眾生業而出現故。如意珠色身。普滿一切眾生願故。無分別色身。但隨眾生分別起故。離分別色身。一切眾生不能知故。無盡色身。盡諸眾生生死際故。清淨色身。同於如來無分別故。</p>
<p>如是身者。非色。所有色相如影像故。非受。世間苦受究竟滅故。非想。但隨眾生想所現故。非行。依如幻業而成就故。離識。菩薩願智空無性故。一切眾生語言斷故。已得成就寂滅身故。</p>
<p>爾時善財童子。又見摩耶夫人隨諸眾生心之所樂。現超過一切世間色身。所謂或現超過他化自在天女身。乃至超過四大天王天女身。或現超過龍女身。乃至超過人女身。</p>
</div>
<div class='div-commentary'><p style="margin-left:1em">【疏】二見友正報。於中二。先結前標後。前但明主座。今雙結主伴。後所謂下。別顯身雲。於中亦二。先明身相。後顯身業。前中亦二。先明萬類難思身。後明一類超勝<span class='note-inline'>(【校】勝．纂要及南藏續藏金陵本作色。茲據嘉興藏改正．與下疏及行願品疏合。)</span>身。前中亦二。先顯別相。後明通體。今初。有四十身。於中或唯約事。如普徧色身。或唯約理。如十二十三．不生不滅身。以本無生起．滅亦不為滅故。或理事交徹。如第三十二三十五．無生不生色身。以事顯理故。於中無生．則約自願所成．無別有生。不生．則隨他而現．生即不生。餘可思準。後如是身者下。明其通體。謂離有取蘊故。二爾時善財下。明一類超勝身。約唯女故。</p>
</div>
<div class='div-orig'><p>現如是等無量色身。饒益眾生。集一切智助道之法。</p>
<p>行於平等檀波羅蜜。大悲普覆一切世間。</p>
<p>出生如來無量功德。</p>
<p>修習增長一切智心。</p>
<p>觀察思惟諸法實性。獲深忍海。</p>
<p>具眾定門。住於平等三昧境界。得如來定圓滿光明。消竭眾生煩惱巨海。心常正定未嘗動亂。</p>
<p>恒轉清淨不退法輪。善能了知一切佛法。恒以智慧觀法實相。</p>
<p>見諸如來心無厭足。知三世佛出興次第。見佛三昧常現在前。了達如來出現於世。無量無數諸清淨道。行於諸佛虛空境界。普攝眾生。各隨其心教化成就。入佛無量清淨法身。</p>
<p>成就大願。淨諸佛剎。究竟調伏一切眾生。</p>
<p>心恒徧入諸佛境界。出生菩薩自在神力。已得法身清淨無染。而恒示現無量色身。摧一切魔力。成大善根力。出生正法力。具足諸佛力。得諸菩薩自在之力。速疾增長一切智力。</p>
<p>得佛智光普照一切。悉知無量眾生心海。根性欲解種種差別。其身普徧十方剎海。悉知諸剎成壞之相。以廣大眼見十方海。以周徧智知三世海。身普承事一切佛海。心恒納受一切法海。</p>
<p>修習一切如來功德。出生一切菩薩智慧。常樂觀察一切菩薩從初發心。乃至成就所行之道。常勤守護一切眾生。常樂稱揚諸佛功德。願為一切菩薩之母。</p>
</div>
<div class='div-commentary'><p style="margin-left:1em">【疏】二明身業中二。初總標。後行於平等下。別顯。亦二。先明十度行。唯精進在於忍前。餘皆如次。謂初明檀。次出生下。戒。戒能生長故。三修習下。進。四觀察下。忍。五具眾下。定。六恆轉下。般若。七見諸如來下。方便。八成就大願下。願。九心恆徧入下。力。十得佛智光下。智。後修習一切如來下。明二嚴行。末為佛母者。是其本行故。<span class='note-inline'>(初見竟。)</span></p>
<p style="margin-left:1em">○第二設敬。</p>
</div>
<div class='div-orig'><p>爾時善財童子。見摩耶夫人現如是等閻浮提微塵數諸方便門。既見是已。如摩耶夫人所現身數。善財亦現作爾許身。於一切處摩耶之前。恭敬禮拜。即時證得無量無數諸三昧門。分別觀察。修行證入。從三昧起。右繞摩耶。并其眷屬。合掌而立。</p>
</div>
<div class='div-commentary'><p style="margin-left:1em">【疏】自道已深。故現身等彼。上二並是住體徧應。<span class='note-inline'>(【鈔】上二並是住體徧應者。然此即緣起相由門中三義。一諸緣各異義。二互徧相資義。三體用無礙義。今言住體。即諸緣各別。言徧應者。即互徧相資。即住體而徧應。是第三體用無礙也。然上摩耶。萬類殊應。即異體中多。今此善財一類之身。徧對摩耶。即同體中多。若約摩耶善財。並不分而徧。同異雖殊。住體徧應。義無別也。摩耶亦是同體一即多。以隨所應義。無二體故。下自言非一處住。非多處住。善財亦是同體多即一。諸處善財即一身故。又二聖互望。並含同體異體。以一摩耶。應多善財故。此即摩耶為同體。以多善財對摩耶故。即善財異體。)</span></p>
<p style="margin-left:1em">○第三咨問。</p>
</div>
<div class='div-orig'><p>白言。大聖。文殊師利菩薩。教我發阿耨多羅三藐三菩提心。求善知識。親近供養。我於一一善知誠所．皆往承事無空過者。漸來至此。願為我說。菩薩云何學菩薩行而得成就。</p>
</div>
<div class='div-commentary'><p style="margin-left:1em">【疏】所以敘文殊等者。若約等覺。則因位極故。若約會緣。從初發心一一善友。皆是所會之緣。同入此故。<span class='note-inline'>(<span class='corr'>已</span>上第二見敬咨問竟。)</span></p>
<p style="margin-left:1em">○第三授己法界分三。初明體。<span class='note-inline'>(【校】明體．南藏續藏金陵本及行願品疏作名體。)</span></p>
</div>
<div class='div-orig'><p>答言。佛子。我已成就菩薩大願智幻解脫門。</p>
</div>
<div class='div-commentary'><p style="margin-left:1em">【疏】大有二義。一願大。願為一切諸佛母故。二智大。智亦二義。權智即能起大願．能成幻事。二實智。即是般若。生佛真身。幻亦二義。一願智體虛。當相名幻。故上文云。幻智即是菩薩。菩薩即是幻智。故能無不為。二者即智所作生佛之義。謂於己身。不壞小而廣容。若於佛身。無生起而現起。又願收普賢。智收文殊。皆入大幻。同為般若。亦名佛母。<span class='note-inline'>(【鈔】不壞小而廣容。即廣狹無礙門。無生起而生起。即事理無礙門。又願收普賢等者。上約別願。今是通願。無願不收。無智不攝等。願智即相融。皆是大幻。成不共般若。故生佛也。)</span></p>
<p style="margin-left:1em">○二業用二。初總。二佛子如我下別。於中有四。初為現在遮那母。</p>
</div>
<div class='div-orig'><p>是故常為諸菩薩母。</p>
<p>佛子。如我於此閻浮提中迦毗羅城淨飯王家。右脇而生悉達太子。現不思議自在神變。如是乃至盡此世界海所有一切毗盧遮那如來。皆入我身。示現誕生自在神變。</p>
<p>又善男子。我於淨飯王宮菩薩將欲下生之時。見菩薩身。一一毛孔咸放光明。名一切如來受生功德輪。一一毛孔皆現不可說不可說佛剎微塵數菩薩受生莊嚴。彼諸光明皆悉普照一切世界。照世界已。來入我頂。乃至一切諸毛孔中。</p>
<p>又彼光中。普現一切菩薩名號受生神變。宮殿眷屬五欲自娛。</p>
<p>又見出家。往詣道場。成等正覺。坐師子座。菩薩圍繞。諸王供養。為諸大眾轉正法輪。</p>
<p>又見如來往昔修行菩薩道時。於諸佛所恭敬供養。發菩提心。淨佛國土。念念示現無量化身。充徧十方一切世界。乃至最後入般涅槃。如是等事靡不皆見。</p>
<p>又善男子。彼妙光明入我身時。我身形量雖不踰本。然其實已超諸世間。所以者何。我身爾時量同虛空。悉能容受十方菩薩受生莊嚴諸宮殿故。</p>
</div>
<div class='div-commentary'><p style="margin-left:1em">【疏】文二。初標為剎海遮那母。二又善男子下。別顯生佛之相。文中四。初毛光為先相．復分為五。初光入身。二又彼光中下。光現變。三又見出家下。現八相。四又見如來下。現因果。五又善男子下。令身難思。謂身不大。而容十方無盡法界。</p>
</div>
<div class='div-orig'><p>爾時菩薩。從兜率天將降神時。有十佛剎微塵數諸菩薩。皆與菩薩同願。同行。同善根。同莊嚴。同解脫。同智慧。諸地諸力。法身色身。乃至普賢神通行願。悉皆同等。如是菩薩。前後圍繞。又有八萬諸龍王等．一切世主乘其宮殿。俱來供養。</p>
<p>菩薩爾時以神通力。與諸菩薩普現一切兜率天宮。一一宮中。悉現十方一切世界閻浮提內受生影像。方便教化無量眾生。令諸菩薩離諸懈怠無所執著。</p>
<p>又以神力。放大光明。普照世間。破諸黑暗。滅諸苦惱。令諸眾生。皆識宿世所有業行。永出惡道。</p>
<p>又為救護一切眾生。普現其前作諸神變。現如是等諸奇特事。與眷屬俱來入我身。</p>
<p>彼諸菩薩於我腹中遊行自在。或以三千大千世界而為一步。或以不可說不可說佛剎微塵數世界而為一步。</p>
</div>
<div class='div-commentary'><p style="margin-left:1em">【疏】第二正明自在入胎。五。初爾時菩薩下。眷屬翼從。二菩薩爾時下。菩薩現通。三又以神力下。光明息苦。四又為救護下。現變入胎。五彼諸菩薩下。入已遊步。</p>
</div>
<div class='div-orig'><p>又念念中。十方不可說不可說一切世界諸如來所．菩薩眾會。及四天王天。三十三天乃至色界諸梵天王。欲見菩薩處胎神變。恭敬供養。聽受正法。皆入我身。雖我腹中悉能容受如是眾會。而身不廣大。亦不迫窄。其諸菩薩各見自處眾會道場清淨嚴飾。</p>
</div>
<div class='div-commentary'><p style="margin-left:1em">【疏】三腹包眾海。</p>
</div>
<div class='div-orig'><p>善男子。如此四天下閻浮提中菩薩受生我為其母。三千大千世界百億四天下閻浮提中。悉亦如是。然我此身本來無二。非一處住。非多處住。何以故。以修菩薩大願智幻莊嚴解脫門故。</p>
</div>
<div class='div-commentary'><p style="margin-left:1em">【疏】四舉此類於百億世界。稱一性故。體周徧故。不如事故。又上句不壞多故。下句不壞一故。又上句理如事故。下句事如理故。又一與多相即入故。此並釋中智幻之義。</p>
<p style="margin-left:1em">○二為過去諸佛母。三善男子下。為賢劫千佛母義通三世。四如於此下。結通橫豎無窮</p>
</div>
<div class='div-orig'><p>善男子。如今世尊我為其母。往昔所有無量諸佛悉亦如是。而為其母。善男子。我昔曾作蓮華池神。時有菩薩於蓮華藏忽然化生。我即捧持。瞻侍養育。一切世間皆共號我為菩薩母。又我昔為菩提場神。時有菩薩於我懷中忽然化生。世亦號我為菩薩母。善男子。有無量最後身菩薩。於此世界種種方便示現受生。我皆為母。</p>
<p>善男子。如此世界賢劫之中。過去世時。拘留孫佛。拘那含牟尼佛。迦葉佛。及今世尊釋迦牟尼佛。現受生時。我為其母。未來世中彌勒菩薩。從兜率天將降神時。放大光明普照法界。示現一切諸菩薩眾受生神變。乃於人間生大族家。調伏眾生。我於彼時亦為其母。如是次第。有師子佛。法幢佛。善眼佛。淨華佛。華德佛。提舍佛。弗沙佛。善意佛。金剛佛。離垢佛。月光佛。持明佛。名稱佛。金剛楯佛。清淨義佛。紺身佛。到彼岸佛。寶燄山佛。持炬佛。蓮華德佛。名稱佛。無量功德佛。最勝燈佛。莊嚴身佛。善威儀佛。慈德佛。無住佛。大威光佛。無邊音佛。勝怨敵佛。離疑惑佛。清淨佛。大光佛。淨心佛。雲德佛。莊嚴頂髻佛。樹王佛。寶璫佛。海慧佛。妙寶佛。華冠佛。滿願佛。大自在佛。妙德王佛。最尊勝佛。栴檀雲佛。紺眼佛。勝慧佛。觀察慧佛。熾盛王佛。堅固慧佛。自在名佛。師子王佛。自在佛。最勝頂佛。金剛智山佛。妙德藏佛。寶網嚴身佛。善慧佛。自在天佛。大天王佛。無依德佛。善施佛。燄慧佛。水天佛。得上味佛。出生無上功德佛。仙人侍衛佛。隨世語言佛。功德自在幢佛。光幢佛。觀身佛。妙身佛。香燄佛。金剛寶嚴佛。喜眼佛。離欲佛。高大身佛。財天佛。無上天佛。順寂滅佛。智覺佛。滅貪佛。大燄王佛。寂諸有佛。毗舍佉天佛。金剛山佛。智燄德佛。安隱佛。師子出現佛。圓滿清淨佛。清淨賢佛。第一義佛。百光明佛。最增上佛。深自在佛。大地王佛。莊嚴王佛。解脫佛。妙音佛。殊勝佛。自在佛。無上醫王佛。功德月佛。無礙光佛。功德聚佛。月現佛。日天佛。出諸有佛。勇猛名稱佛。光明門佛。娑羅王佛。最勝佛。藥王佛。寶勝佛。金剛慧佛。無能勝佛。無能映蔽佛。眾會王佛。大名稱佛。敏持佛。無量光佛。大願光佛。法自在不虛佛。不退地佛。淨天佛。善天佛。堅固苦行佛。一切善友佛。解脫音佛。遊戲王佛。滅邪曲佛。薝蔔淨光佛。具眾德佛。最勝月佛。執明炬佛。殊妙身佛。不可說佛。最清淨佛。友安眾生佛。無量光佛。無畏音佛。水天德佛。不動慧光佛。華勝佛。月燄佛。不退慧佛。離愛佛。無著慧佛。集功德蘊佛。滅惡趣佛。普散華佛。師子吼佛。第一義佛。無礙見佛。破他軍佛。不著相佛。離分別海佛。端嚴海佛。須彌山佛。無著智佛。無邊座佛。清淨住佛。隨師行佛。最上施佛。常月佛。饒益王佛。不動聚佛。普攝受佛。饒益慧佛。持壽佛。無滅佛。具足名稱佛。大威力佛。種種色相佛。無相慧佛。不動天佛。妙德難思佛。滿月佛。解脫月佛。無上王佛。希有身佛。梵供養佛。不瞬佛。順先古佛。最上業佛。順法智佛。無勝天佛。不思議功德光佛。隨法行佛。無量賢佛。普隨順自在佛。最尊天佛。如是乃至樓至如來。在賢劫中於此三千大千世界當成佛者。悉為其母。</p>
<p>如於此三千大千世界。如是於此世界海十方無量諸世界一切劫中。諸有修行普賢行願為化一切諸眾生者。我自見身悉為其母。</p>
</div>
<div class='div-commentary'><p style="margin-left:1em">【疏】已上文俱可知。<span class='note-inline'>(二業用竟。)</span></p>
<p style="margin-left:1em">○三辨法眼根源。</p>
</div>
<div class='div-orig'><p>爾時善財童子。白摩耶夫人言。大聖。得此解脫。經今幾時。</p>
<p>答言。善男子。乃往古世。過不可思議非最後身菩薩神通道眼所知劫數。爾時有劫名淨光。世界名須彌德。雖有諸山五趣雜居。然其國土眾寶所成。清淨莊嚴無諸穢惡。有千億四天下。有一四天下名師子幢。於中有八十億王城。有一王城名自在幢。有轉輪王名大威德。</p>
<p>彼王城北有一道場。名滿月光明。其道場神名曰慈德。時有菩薩名離垢幢。坐於道場將成正覺。有一惡魔名金色光。於其眷屬無量眾俱。至菩薩所。</p>
<p>彼大威德轉輪聖王。已得菩薩神通自在。化作兵眾其數倍多。圍繞道場。諸魔惶怖悉自奔散。故彼菩薩得成阿耨多羅三藐三菩提。</p>
<p>時道場神見是事已。歡喜無量。便於彼王而生子想。頂禮佛足。作是願言。此轉輪王在在生處。乃至成佛。願我常得與其為母。作是願已。於此道場。復曾供養十那由他佛。</p>
<p>善男子。於汝意云何。彼道場神豈異人乎。我身是也。轉輪王者。今世尊毗盧遮那是。</p>
<p>我從於彼發願已來。此佛世尊於十方剎一切諸趣處處受生。種諸善根。修菩薩行。教化成就一切眾生。乃至示現住最後身。念念普於一切世界示現菩薩受生神變。常為我子。我常為母。善男子。過去現在十方世界無量諸佛將成佛時。皆於臍中放大光明來照我身。及我所住宮殿屋宅。彼最後生。我悉為母。</p>
</div>
<div class='div-commentary'><p style="margin-left:1em">【疏】二。初問。二答言下。答。文中六。初輪王久遠。非後身菩薩所知者。顯唯佛知。非但久遠。亦顯時無時相。佛智契故。二彼王城下。有佛魔來。三彼大威德下。聖帝助降。表智王助體。本覺現故。此時已得菩薩神通。明今始成。非實始也。四時道場下。場神興願。智假慈興。故神於王。生如一子想。五善男子下。結會古今。六我從於彼下。為母普周。前來為佛生時之母。即是願母。此明為佛成道時母。即是智母。臍中放光者。生長同氣之所。表佛佛皆從無二理生故。</p>
</div>
<div class='div-orig'><p>善男子。我唯知此菩薩大願智幻解脫門。如諸菩薩摩訶薩具大悲藏。教化眾生。常無厭足。以自在力。一一毛孔示現無量諸佛神變。我今云何能知能說彼功德行。</p>
<p>善男子。於此世界三十三天。有王名正念。其王有女名天主光。汝詣彼問。菩薩云何學菩薩行。修菩薩道。</p>
<p>時善財童子敬受其教。頭面作禮。繞無數帀。戀慕瞻仰。却行而退。</p>
</div>
<div class='div-commentary'><p style="margin-left:1em">【疏】後三段可知。</p>
<p style="margin-left:1em">【論】摩耶夫人總相中。以三法而成。別相中。以等佛數眾生數行門而得其名。三法者。一以等一切諸佛眾生平等無相自體清淨法身妙理為體。二以等一切諸佛眾生平等理中普光明無作無依之智為體。三以等一切諸佛眾生無作理智之中無作性．長養一切眾生。饒益大慈大悲。與一切眾生本同一體．自他性亡。恆為利益．不求恩報。此乃天真本然。眾生共有。依此三法行之即是。雖然眾生共有。而眾生迷之者。須具方便行門。起發顯明方得。云何方便。其方便有十大願門。如願修學。一願初發心時。起等一切眾生數慈悲大願。皆當救度一切眾生。令出三界苦。皆令成佛。二願承事恭敬供養十方一切諸佛。無空過者。三願於諸世界中所生之處。有德藝過己之人。奉事修學。雖學諸藝。智出人天。不生憍慢。恆以大慈大悲為首。四願恆以四念處觀。隨病治之。立四正勤。成就根力。五願恆以七覺分。不離心首。長諸正慧。照十二緣生。成大智海。六願恆以八正道行。無始無終。常現在前。七願自己八正道現前。常住世間。利益人天一切六道眾生。自己不樂別求餘方淨土。明見一切法界之門。深知染淨。本從妄起。依真本無。八願於菩薩五位行門。明知法則。所有十住．十行．十迴向．十地．十一地中方便。及諸三昧利人天法。一念徧周。善知其趣。次第修行。九願常念本願風輪以持本智。鼓揚無邊諸波羅蜜行。等十方界對現色身。應根接引一切眾生。十願常以大慈悲身起一切智。如理徧周法界。大智普照。不遺一物平等普資。此是摩耶夫人身所成之行。若修行者。應如是修。無有一佛不從大願海大悲智生。是故經云。但行普賢行願。所願皆從我生。表此十一地智從悲起。十地已前大慈大悲之行。皆以本願。及以從根本智生。有修學長養。十一地一切功終。純．是大慈悲為法界體。以悲生智。幻生等眾生數身。常為利益。曾無休息。名為生佛。非要得三十二相。乃至九十七相。但初發心時。一分會真。智悲同起。雖未得通化。變易自在。法是一同。知見真故。如是修學。如是悟入。方名初發心時便成正覺。亦名以佛知見示悟眾生。欲令眾生入佛知見。從此摩耶夫人。表十一地。初門已後九個善知識。總明從大慈悲為母體。皆從母行。以智幻生。悲智徧周。十方普現。不作階級次第對治。已後善知識。雖亦云。我唯知此法門．餘不能知者。以明同中具別。表普賢差別智隨俗徧周。非如十地已前。滯障不達。此之十一地。但顯修行。十一地行滿。此普賢十一地位。顯德徧周。行備塵俗。無求出世。自天主光已去。總是同世凡流。不標神相異狀。與世人一種。但有法利人。明十地已前。是修悲智自己出世聖道法門。十一地是自以大慈悲心行赴俗濟生之門。表自出世道滿。無更求解脫離染離淨之心。但以乘法性船。張大慈悲帆。以大智為船師。順本願風。吹諸波羅蜜網。常遊生死海。漉一切眾生有著之魚。安置無依普光明之智岸。常生一切幻住萬行功德法界無礙寶堂。如下慈氏所居樓閣是。如善財得羅剎王為說求善知識法。令善財普禮十方。正念思惟一切境界。勇猛自在徧遊十方。觀身觀心。如夢如幻如影。求善知識。爾時善財受行其教。即時覩見大寶蓮華。從地涌出者。明十方求善知識者。明自身心內外十方。以法諦求。有何體性。令稱法身。又令觀身觀心如夢如影者。令達其相。達性達相如影。通同無二。便入智幻生門。是見摩耶夫人也。初見蓮華從地涌出者。以自性清淨法身為地體。一切萬行蓮華從此生故。金剛為莖者。是根本智。明一切差別行差別智。從法身根本智生。設是有此境界莊嚴。亦是此依報也。終不別有報因果也。妙寶藏者。慈悲含育報生也。摩尼為葉者。行無垢報生也。光明寶王以為其臺者。以根本智現。照用自在所報生也。眾寶色香以為鬚者。戒定慧解脫解脫知見香所報生也。無數寶網彌覆其上者。以能施教網報生也。上有樓觀者。差別智報生。名普納十方法界藏者。以大智徧周教網普覆所報生也。奇妙嚴飾者。妙行報嚴故。金剛為地者。法身報生也。千柱行列者。行有千萬行也。一切皆以摩尼寶成者。行行中無垢也。以閻浮檀金以為其壁者。柔和忍辱之所報生也。眾寶瓔珞四面垂下者。四攝之行垂慈接生之所報生也。已下準此例知。教廣文長。不可具述。已下摩耶夫人所現徧法界身。同一切眾生事業等身。生一切諸如來身。如文自明。</p>
<p style="margin-left:1em">○第二遂往天宮下十友。別明會緣。然位德已極。託迹凡流。深悲接生。不標神異。但以法利人。又顯求者道深。或但示法門之名。則懸領旨趣。第一天主光。即幻智念力善友。言天主光者。謂悲智勝用。光淨自在。破暗義故。父名正念者。此由定發故。故法門名無礙清淨念。初一句即依教趣求。第二見彼下。見敬咨問。<span class='note-inline'>(【鈔】天主光女。父名正念者。即第三會問梵行之王也。又云往三十三天者。是摩耶捨化所生天也。則知摩耶。非獨在天。故晉經云。在迦毗羅城。)</span></p>
</div>
<div class='div-orig'><p>遂往天宮。</p>
<p>見彼天女禮足圍繞。合掌前住。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。</p>
</div>
<div class='div-commentary'><p style="margin-left:1em">○第三示己法門。</p>
</div>
<div class='div-orig'><p>天女答言。善男子。我得菩薩解脫。名無礙念清淨莊嚴。</p>
<p>善男子。我於此解脫力。憶念過去有最勝劫。名青蓮華。我於彼劫中。供養恒河沙數諸佛如來。彼諸如來從初出家。我皆瞻奉。守護供養。造僧伽藍。營辦什物。又彼諸佛。從為菩薩住母胎時。誕生之時。行七步時。大師子吼時。住童子位在宮中時。向菩提樹成正覺時。轉正法輪現佛神變教化調伏眾生之時。如是一切諸所作事。從初發心。乃至法盡。我皆明憶。無有遺餘。常現在前念持不忘。</p>
<p>又憶過去劫名善地。我於彼供養十恒河沙數諸佛如來。又過去劫名為妙德。我於彼供養一佛世界微塵數諸佛如來．又劫名無所得。我於彼供養八十四億百千那由他諸佛如來．又劫名善光。我於彼供養閻浮提微塵數諸佛如來。又劫名無量光。我於彼供養二十恒河沙數諸佛如來。又劫名最勝德。我於彼供養一恒河沙數諸佛如來。又劫名善悲。我於彼供養八十恒河沙數諸佛如來。又劫名勝遊。我於彼供養六十恒河沙數諸佛如來。又劫名妙月。我於彼供養七十恒河沙數諸佛如來。善男子。如是憶念恒河沙劫。我常不捨諸佛如來應正等覺。從彼一切諸如來所。聞此無礙念清淨莊嚴菩薩解脫。受持修行恒不忘失。如是先劫所有如來。從初菩薩。乃至法盡。一切所作。我以淨嚴解脫之力。皆隨憶念。明了現前。持而順行．曾無懈廢。</p>
</div>
<div class='div-commentary'><p style="margin-left:1em">【疏】於中二。先標名。謂以一念無礙智。普觀三世無不明現。而無去來今。為無礙念。不雜異念為清淨念。念佛功德。有益悲智。故曰莊嚴。後善男子下。明業用。於中三。一念最初一劫。二又憶下。中間諸劫。三善男子如是憶下。總結多劫。非唯憶念。亦於彼多劫多佛。聞持此門。</p>
</div>
<div class='div-orig'><p>善男子。我唯知此無礙念清淨解脫。如諸菩薩摩訶薩。出生死夜。朗然明徹。永離癡冥。未嘗昏寐。心無諸蓋身行輕安。於諸法性清淨覺了。成就十力。開悟羣生。而我云何能知能說彼功德行。</p>
<p>善男子。迦毗羅城．有童子師名曰徧友。汝詣彼問。菩薩云何學菩薩行。修菩薩道。</p>
<p>時善財童子以聞法故。歡喜踊躍。不思議善根自然增廣。頂禮其足。繞無數帀。辭退而去。</p>
</div>
<div class='div-commentary'><p style="margin-left:1em">【疏】後三段並可知。下諸善友．六段之文．多有不具。皆可思準。</p>
<p style="margin-left:1em">【論】王名正念者。明智淨自在如天王。正念者。表淨智無念而自在。任理施為。不為而萬事自為。明十一地淨智。任運應現也。在十住位中。但名正念天子。問其梵行。未云有女。至此十一地中名王。又云有女。明以智生悲也。有女名天主光者。表無作智中慈悲無染性。任用利物也。此位表智圓。用無前後也。取天表處。生死中自在。神化無方。非即在於處所也。敬申所求云。我得菩薩解脫名無礙念。意明無礙念者。得三世無礙智。一念印三世古今。及未來一切眾生生死劫量。及一切三世諸佛成道劫量。一念徧知。無不了然。如今現前。以無妄念智現前。諸法本如是。故此明無妄念之正念智也。於中所有諸劫中諸佛之數。於諸劫中。或供養多佛。或供養少佛。增減不定者。是一念中無念正智。普皆供養三世諸佛之數。此是無久近中久近之狀也。總無時之大圓智境。法自如是。不由修生也。修者。但自照十二緣生。達妄成智。智無所修。但自解迷。真無可作。亦無三世古今之性。此是十一地中第二地善知識。次十一地中第二地善知識已下。總明正念中無礙智用徧周。同行攝生之行身也。此方如是。十方一切世界例然。六道等徧。總從摩耶大悲海生。以正念無作智為體也。此是十一地中戒波羅蜜。以智生悲門。故女名天主光。</p>
<p style="margin-left:1em">○第二童子師徧友。幻智師範善知識。謂為童蒙師。徧與眾生為善友故。</p>
</div>
<div class='div-orig'><p>從天宮下。漸向彼城。至徧友所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。徧友答言。善男子。此有童子。名善知眾藝。學菩薩字智。汝可問之。當為汝說。</p>
</div>
<div class='div-commentary'><p style="margin-left:1em">【疏】居迦毗羅黃色城者。中道軌物故。不得法者。略有四義。一與眾藝法門同故。二法有所付。顯流通故。三表一切法門體無二故。四表無所得。方為得故。</p>
<p style="margin-left:1em">【論】迦毗羅城童子師。此云黃色城也。黃色者。是中宮色故。明為此童子師。不離中道。軌治俗典。如此土孔丘之流。明世間師範門。如孔子頭頂。下如反宇。表處俗行謙之道。以身表法像尼丘山。似彼山頂中下。非彼山因求祠而生。此俗說非也。姓孔者。聖人無名無姓。以德為名為姓。非以俗姓為姓。約德以有寬明之德。以之姓孔。孔者寬也。以行化蒙名之為丘。丘者。山嶽之稱。以艮為山。為小男。為童蒙。因行所化而立名也。故名丘也。亦以德超過俗。名之為丘。亦至德尊重。無傾動之質。名之為丘。生在兗州者。艮之分也。主以化小男童蒙之位。兗州上值於角。角為天門。主眾善之門。亦主以僧尼道士。以乘角氣而生。此非世凡流之能體故。善財至此。徧友不言。而便令善財往眾藝所者。師範之法。正者不親教。付之以助教。不決之事。問之以正師。表德不孤。必有鄰。附讚成其化行也。</p>
<p style="margin-left:1em">○第三善知眾藝。幻智字母善知識。</p>
</div>
<div class='div-orig'><p>爾時善財即至其所。頭頂禮敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。</p>
</div>
<div class='div-commentary'><p style="margin-left:1em">【疏】初二可知。</p>
<p style="margin-left:1em">○第三授己法門中二。初標名體。</p>
</div>
<div class='div-orig'><p>時彼童子告善財言。善男子。我得菩薩解脫。名善知眾藝。</p>
</div>
<div class='div-commentary'><p style="margin-left:1em">【疏】名體。謂以無礙智。窮世間之伎藝故。</p>
<p style="margin-left:1em">○二顯其業用。</p>
</div>
<div class='div-orig'><p>我恒唱持此之字母。</p>
</div>
<div class='div-commentary'><p style="margin-left:1em">【疏】字母為眾藝之勝。書說之本。故偏明之。有標列結。列有四十二門。<span class='note-inline'>(【鈔】言字母為眾藝之勝者。出偏示所以也。標知眾藝而偏釋故。故智論云。諸陀羅尼。皆從分別語生。四十二字。是一切字根本。因字有語。因語有名。因名有義。菩薩若聞其字。乃至能了其義。是字初阿後荼。中有四十。得是字陀羅尼。多所成益。乃至廣說。又如本行集云。爾時菩薩。為諸童子。一一分別字之本末。乃至訓化三萬二千童子。勸發無上真正道意。是知字為眾藝之本。故十地中。以喻十地為諸法本。)</span>皆言般若波羅蜜門者。從字入於無相智。故字義為門。故毗盧遮那經中皆言不可得智。無所得即般若故。又文殊五字經云。受持此陀羅尼。即入一切法平等。速得成就摩訶般若。纔誦一遍。如持一切八萬四千修多羅藏。然初五字。若準阿目佉三藏。即全是文殊真言。若準今本。而第二一字不同。今依彼經釋之。<span class='note-inline'>(皆言般若下釋文。先釋總標。於中三。一暗引毗盧遮那經。彼有偈云。甚深相無相。劣慧所不堪。為化是等故。兼存有無說。釋曰。因字是有。無相智是無。故念誦瑜伽之者。先觀字相。後入字義也。阿字相觀云。八葉白蓮一時開。炳現阿字素光色。斯即字相也。而智表菩提心。悟本不生。圓滿具足。猶如月輪。即是字義。相有義無。故云兼也。是以今經唱阿字時。即是相也。入般若波羅蜜門．即是無相智也。智論云。此字是實相門。則顯三種般若。不相捨離。字即名字般若。入般若波羅蜜門。即觀照般若。悟不生等。即實相般若也。故毗盧下。第二明引遮那。又上義證。今即文證。不可得言。即般若相故。般若中廣說無得為般若故。又文殊下。第三引五字證為般若門。然初五字下。第二釋別列中。合為四十二段。今疏有三。初別釋五字。約五字陀羅尼經。而引不空。會通字音。然古諸德。於此經中。不多解釋。靜法有章。名為漩澓。六門分別。一釋名。二體性。三建立。四釋相。五利益。六問答。而其釋相。亦廣引諸經。而不全具。又諸經字音參雜。以梵音輕重。三藏解釋。不看下義。但取字同。故多乖舛。如涅槃以阿字為噁。此中以囉字為多。此等不以義定。故多訛謬。今亦別有一章。總引十經一論。一興善譯華嚴四十二字門。二大般若第四百九十。三引大品般若第八。四放光般若第六。五光讚般若第十。六普耀經第三。七興善三藏別譯文殊問般若字母。八別譯金剛頂瑜伽字母。九涅槃第八。十即今經。言一論者。即智度論。其五字經。唯釋初之五字。今疏但用大般若。及興善別譯四十二字。以二本多同。初之五字。用五字經。餘文全要。鈔更引證。餘在別章。)</span></p>
</div>
<div class='div-orig'><p>唱阿字時。入般若波羅蜜門。名以菩薩威力。入無差別境界。</p>
</div>
<div class='div-commentary'><p style="margin-left:1em">【疏】一阿者。是無生義。以無生之理。統該萬法。故經云。無差別境。而菩薩得此無生。則能達諸法空。斷一切障。故云威力。<span class='note-inline'>(【鈔】今按定用五字。疏文分二。先別釋五字。後收攝圓融。今初五字。鈔卻廣引五字。分為五段。文皆有三。一牒本經字母。二以彼經義釋之。三會今經之意。今初阿者。即第一牒經字母。即今經云。唱阿字時。今但略取所牒之字。下四十一字。釋義皆然。二是無生義。即五字經釋義。三以無生之理下。會釋今經。意云。諸法皆悉無生．故無差別。故上經云。一切法無生。一切法無滅。若能如是解。斯人見如來。而大般若金剛頂。全同上釋。大品云。阿字門。一切法初不生故。智論釋云。若菩薩一切語法中聞阿字時。即時隨義。所謂一切法從初來不生相。阿提。秦言初。阿耨波陀。秦言不生故。釋曰。論文二節。一隨經釋義。二阿提秦言初下。會釋方言。下四十一字皆然。見此論文。則知四十二字。皆是所依之相。從此入於無得般若。故名為般若之門。放光云。阿者。謂諸法來入．不見有起。光讚云．阿者。因緣之門。一切法已過去者。亦無所起。釋曰。上二經。起即生義。因緣之門。從緣生也。文殊間經云。阿者是無常聲。普曜云。然此言云無者。是宣無常苦空無我之音。上二經似同小乘之無。若取無彼常等。即與無生義同。此初阿字。上聲短呼。故譯涅槃。噁字當初。雖呼小異。義亦同也。故云噁者。不破壞故。不破壞者。名曰三寶。喻如金剛。亦同無生義。)</span></p>
</div>
<div class='div-orig'><p>唱多字時。入般若波羅蜜門。名無邊差別門。</p>
</div>
<div class='div-commentary'><p style="margin-left:1em">【疏】二多者。彼經第二。當囉字。是清淨無染離塵垢義。今云多者。毗盧遮那經釋多云。如如解脫。金剛頂云．如如不可得故。謂如即無邊差別。故如不可得。此順多字義。應是譯人之誤。囉多二字。字形相近。聲相濫故。若順無塵垢釋。以無邊之門。方淨塵垢。<span class='note-inline'>(【鈔】二多者。此廣牒經也。彼經第二下。疏釋有五。一依五字釋。二今云多下。按今多釋。三如即無邊差別者。會經也。四應是譯人下。會釋偏正。言字形相近者。今示二梵之形。（◇多字。◇囉字。）此二小近。聲相濫者。同疊韻故。五若順無塵下。正以囉字會釋經文。以諸經字義。第二多同。故大品云。囉字悟一切法離塵垢故。放光云。二囉者。垢貌。於諸法無有塵。光讚云。是囉之門。法離塵垢。金剛頂云。囉者。一切法離故。涅槃云。囉者。能壞貪瞋癡。說真實法。亦壞塵垢義。智論云。若聞囉字。即隨義知一切法離垢相。以囉闍。秦言垢故。以上諸經。皆第二囉字。同離垢義。故無惑矣。)</span></p>
</div>
<div class='div-orig'><p>唱波字時。入般若波羅蜜門。名普照法界。</p>
</div>
<div class='div-commentary'><p style="margin-left:1em">【疏】三波者。五字經云。亦無第一義諦。諸法平等。謂真俗雙亡。是真法界。諸法皆等。即是普照。<span class='note-inline'>(【鈔】三波者。別譯及餘經論。多是跛字。今依五字跛字釋義。大般若言。跛者。一切法勝義教。大品云。跛者。第一義故。放光云。跛者。諸法泥洹。最第一義。文殊問經云。出勝義聲。釋曰。上諸經皆獨明第一義。但是所遣。唯金剛頂云。跛者。第一義不可得。則具般若相矣。故疏云。謂真俗雙亡下。會經前二字。以第一義遣俗。今亦無第一義。則復遣真。為雙亡真俗。是真法界。上即所照。從諸法皆等下。含普照義。智論云。若聞跛字。即知一切法入第一義。以波囉末陀。秦言第一義故。釋曰。此亦但入第一義耳。)</span></p>
</div>
<div class='div-orig'><p>唱者字時。入般若波羅蜜門。名普輪斷差別。</p>
</div>
<div class='div-commentary'><p style="margin-left:1em">【疏】四者者。諸法無有諸行。謂諸行既空。故徧摧差別。<span class='note-inline'>(【鈔】四者。興善譯為左字．義則全同五字經也。文中先釋義。後諸行既空下．會經。大般若云。入者字門。悟一切法遠離生死。若生若死。皆無所得。釋曰。諸行即生死體也。然諸經多明生死之行。大品涅槃。義當遮字。俱明出世之行。大品云。遮字修不可得。涅槃云。遮者。即是修義。調伏一切諸眾生故。然出世行亦不可得。方為般若之門耳。智論云。若聞遮字。即時知一切法諸行皆悉非行。以遮利夜。秦言行故。)</span></p>
</div>
<div class='div-orig'><p>唱那字時。入般若波羅蜜門。名得無依無上。</p>
</div>
<div class='div-commentary'><p style="margin-left:1em">【疏】五那者。諸法無有性相。言說文字皆不可得。謂性相雙亡。故無所依。能所詮亡。是謂無上。<span class='note-inline'>(【鈔】五那者。別譯為曩。字義全同。文中先依五字釋義。後謂性相雙亡下。會釋經文。諸經多是那字。大般若云。聞那字門。入一切法遠離名相。若名若相。皆以無所得而為方便故。大品云。那字門。諸法離名。性相不同不失故。放光云。那者。謂於諸法字本性。亦不得。亦不失。光讚云。是那之門。一切諸法。離諸名字。計其本淨而不可得。涅槃云。那者。三寶安住。無有傾動。喻如門閫。釋曰。真實三寶。永離名相。智論云。若聞那字。即知一切法不得不失。不來不去。以那素。秦言不故。)</span>遮那經中字義。與此無殊。下多依彼經。及阿目佉所譯。而梵音輕重有殊。釋義無別。<span class='note-inline'>(遮那經下。會釋二文。亦是結前生後。結前五字。生後餘三十七字。多依彼經即毗盧遮那經。及阿目佉所譯。即別譯華嚴四十二字門。此別譯義。既與大般若同。則是依大般若。而有二三字音小異。故不言依耳。然阿目佉別譯。皆先牒經般若之名。而別名為先。後方釋義。次下當見。)</span></p>
</div>
<div class='div-orig'><p>唱邏字時。入般若波羅蜜門。名離依止無垢。</p>
</div>
<div class='div-commentary'><p style="margin-left:1em">【疏】六邏字。悟一切法離世間故。愛支因緣永不現故。離世故無依。愛不現故無垢。<span class='note-inline'>(【鈔】六邏字。彼為攞字。云稱攞字時。入無垢般若波羅蜜。悟一切法出世間故。愛支因緣永不現故。釋曰。今疏但引釋義。更不引經。彼與今經全同。但此別名在下。彼別名在上耳。然大品放光等多為邏字耳。智論云。聞邏字。即知一切法離輕重相．以邏此云輕故。意明有惑為重。斷即為輕。今不可得。亦無輕矣。即無無明盡也。)</span></p>
</div>
<div class='div-orig'><p>唱拖<span class='note-inline'>(輕呼)</span>字時。入般若波羅蜜門。名不退轉方便。</p>
</div>
<div class='div-commentary'><p style="margin-left:1em">【疏】七柂字。悟一切法調伏寂靜。真如平等。無分別故。方為不退轉方便。<span class='note-inline'>(【鈔】七柂字。別譯為娜字。大品為陀字。放光為柂。義皆同也。文中先釋義。後方為不退轉下。會經也。智論云。若聞陀字。知一切法善相。以陀摩。秦言善故。釋曰。調伏寂靜。真如平等。善之極也。)</span></p>
</div>
<div class='div-orig'><p>唱婆<span class='note-inline'>(蒲我切)</span>字時。入般若波羅蜜門。名金剛塲。</p>
</div>
<div class='div-commentary'><p style="margin-left:1em">【疏】八婆字。悟一切法離縛解故。方入金剛塲。<span class='note-inline'>(【鈔】八婆上聲字。別譯及般若。皆為麼字。與蒲我反大同。文中先釋義。後方入金剛場者。會經。如佛入金剛三昧。斷如金剛。或在金剛場。則無縛解為真斷也。智論云。若聞婆字。知一切法無縛脫。以婆他。此言轉故。)</span></p>
</div>
<div class='div-orig'><p>唱荼<span class='note-inline'>(徒解切)</span>字時。入般若波羅蜜門。名曰普輪。</p>
</div>
<div class='div-commentary'><p style="margin-left:1em">【疏】九荼字。悟一切法離熱矯穢。得清涼故。是普摧義。<span class='note-inline'>(【鈔】九荼字。別譯為拏字。二俱上聲。大品放光。亦為荼字。文中先釋義。後是普摧義。即會經也。智論云。若聞荼字。即知諸法不熱。天竺荼闍陀。秦言不熱故。)</span></p>
</div>
<div class='div-orig'><p>唱沙<span class='note-inline'>(史我切)</span>字時。入般若波羅蜜門。名為海藏。</p>
</div>
<div class='div-commentary'><p style="margin-left:1em">【疏】十沙字。悟一切法無罣礙故。如海含像。<span class='note-inline'>(【鈔】十沙字。史我切。別譯為灑字。大品放光等。皆為沙字。文中先釋義。後如海含像者。會經。像之與水。不相礙故。智論云。若聞沙字。即知人身六種之相。以沙此言六故。釋曰。以大品云。沙字門。諸法六自在王。性清淨故。即內六處為六自在王。心海湛然。不礙見聞覺知。猶如湛海。不礙像故。)</span></p>
</div>
<div class='div-orig'><p>唱縛<span class='note-inline'>(房可切)</span>字時。入般若波羅蜜門。名普生安住。</p>
</div>
<div class='div-commentary'><p style="margin-left:1em">【疏】十一縛字。悟一切法言語道斷故。能徧安住。</p>
</div>
<div class='div-orig'><p>唱哆<span class='note-inline'>(都我切)</span>字時。入般若波羅蜜門。名圓滿光。</p>
</div>
<div class='div-commentary'><p style="margin-left:1em">【疏】哆字。悟一切法真不動故。不動。則圓滿發光。<span class='note-inline'>(【鈔】十二哆字。從不動則圓滿發光。會經也。如密室燈定。如止水影圓。契於如如。知無動矣。智論云。若聞哆字。即知諸法在如中不動。以多他。秦言如故。)</span></p>
</div>
<div class='div-orig'><p>唱也<span class='note-inline'>(以可切)</span>字時。入般若波羅蜜門。名差別積聚。</p>
</div>
<div class='div-commentary'><p style="margin-left:1em">【疏】也字。悟如實不生故。則諸乘差別積聚。皆不可得。</p>
</div>
<div class='div-orig'><p>唱瑟吒字時。入般若波羅蜜門。名普光明息煩惱。</p>
</div>
<div class='div-commentary'><p style="margin-left:1em">【疏】瑟吒字。悟一切法。制伏任持相不可得故。普光明．即能制伏任持。煩惱．即所制伏。息即伏義。</p>
</div>
<div class='div-orig'><p>唱迦字時。入般若波羅蜜門。名無差別雲。</p>
</div>
<div class='div-commentary'><p style="margin-left:1em">【疏】迦字。悟作者不可得。則作業如雲。皆無差別。<span class='note-inline'>(【鈔】十五迦字。悟作者不可得。此字上略一切法。下猶有不可得。此後諸字。皆上有悟一切法。下有不可得。疏文從簡。故並略之。下方總說耳。從則作業如雲下。會經。)</span></p>
</div>
<div class='div-orig'><p>唱娑<span class='note-inline'>(蘇我切)</span>字時。入般若波羅蜜門。名降霔大雨。</p>
</div>
<div class='div-commentary'><p style="margin-left:1em">【疏】娑<span class='note-inline'>(上)</span>字。即時平等性。<span class='note-inline'>(【鈔】十六娑字。但有釋義。具云。悟一切法時平等性不可得故。智論云。若聞娑字。知一切法一切種不可得。以薩婆。秦言一切故。釋曰。論云。一切種智故。)</span></p>
</div>
<div class='div-orig'><p>唱麼字時。入般若波羅蜜門。名大流湍激。眾峯齊峙。</p>
</div>
<div class='div-commentary'><p style="margin-left:1em">【疏】麼字。即我所執性。我慢高舉。若峯齊峙。我慢則生死長流。湍馳奔激。<span class='note-inline'>(【鈔】十七麼字者。大品云。麼即悟一切法我所執性不可得。我慢高舉下會經。智論云。若聞麼字。知一切法離我所義。以麼迦。秦言我所故。)</span></p>
</div>
<div class='div-orig'><p>唱伽<span class='note-inline'>(上聲輕呼)</span>字時。入般若波羅蜜門。名普安立。</p>
</div>
<div class='div-commentary'><p style="margin-left:1em">【疏】伽字。即一切法行取性。<span class='note-inline'>(【鈔】十八伽字。別譯為誐字。義亦全同。易故不會經。若欲會者。以行取故。而能安立。智論云。若聞伽字。即知一切法底不可得。以伽陀。秦言底故。釋曰。行取。即生死底甚深故。)</span></p>
</div>
<div class='div-orig'><p>唱他<span class='note-inline'>(他可切)</span>字時。入般若波羅蜜門。名真如平等藏。</p>
</div>
<div class='div-commentary'><p style="margin-left:1em">【疏】他字。即是處所性。<span class='note-inline'>(【鈔】十九他字。疏但釋義。易不會經。會者。真如平等。是所依處。出生一切。終歸此故．智論云。若聞他字。即知四句。如去不可得。以多他阿伽度。秦言如去故。如去即是處所．如來時去故。)</span></p>
</div>
<div class='div-orig'><p>唱社字時。入般若波羅蜜門。名入世間海清淨。</p>
</div>
<div class='div-commentary'><p style="margin-left:1em">【疏】社字。即能所生起。<span class='note-inline'>(【鈔】二十社字。別譯為惹字。但舉其義。若會經者。有能有所。是世間海。故賢首品。能緣所緣力。一切法出生。速滅不暫停。念念悉如是。今不可得。成般若矣。)</span></p>
</div>
<div class='div-orig'><p>唱鎖字時。入般若波羅蜜門。名念一切佛莊嚴。</p>
</div>
<div class='div-commentary'><p style="margin-left:1em">【疏】鎖字。即安隱性。<span class='note-inline'>(【鈔】二十一鎖字。別譯是娑嚩字。若會經者。念佛莊嚴。最安隱故。)</span></p>
</div>
<div class='div-orig'><p>唱柂字時。入般若波羅蜜門。名觀察揀擇一切法聚。</p>
</div>
<div class='div-commentary'><p style="margin-left:1em">【疏】柂字。即能持界性。<span class='note-inline'>(【鈔】二十二柂字。別譯為馱字。義必然者。以第七亦有柂字。注之為上故。然經云。揀擇法聚。即能持界性。法聚差別。即是界義。各各持自性也。智論云。若聞馱字。知一切法性不可得。以馱摩。此云法故。)</span></p>
</div>
<div class='div-orig'><p>唱奢<span class='note-inline'>(口何切)</span>字時。入般若波羅蜜門。名隨順一切佛教輪光明．</p>
</div>
<div class='div-commentary'><p style="margin-left:1em">【疏】奢字。即寂靜性。<span class='note-inline'>(【鈔】二十三奢字。別譯為捨。大般若亦云捨。涅槃云奢。若會經者。寂靜則順佛教。智論云。若聞賒字。即知諸佛寂滅相。以賒多（都餓）。此云寂滅故。)</span></p>
</div>
<div class='div-orig'><p>唱佉字時。入般若波羅蜜門。名修因地智慧藏。</p>
</div>
<div class='div-commentary'><p style="margin-left:1em">【疏】佉字。即如虛空性。<span class='note-inline'>(【鈔】二十四佉字。若會經者。智慧等空。故能含藏。智論云。若聞佉字。知一切法等於虛空不可得義。以呿伽。秦言虛空故。)</span></p>
</div>
<div class='div-orig'><p>唱叉<span class='note-inline'>(楚我切)</span>字時。入般若波羅蜜門。名息諸業海藏。</p>
</div>
<div class='div-commentary'><p style="margin-left:1em">【疏】叉字。即盡性。<span class='note-inline'>(【鈔】二十五叉。別譯為漩澓字。若會經者。業海深廣。無不包含。非是無為。終竟須盡。智論云。若聞叉字。則知一切法盡不可得。以叉耶。秦言盡。)</span></p>
</div>
<div class='div-orig'><p>唱娑<span class='note-inline'>(蘇紇切)</span>多<span class='note-inline'>(上聲呼)</span>字時。入般若波羅蜜門。名蠲諸惑障。開淨光明。</p>
</div>
<div class='div-commentary'><p style="margin-left:1em">【疏】娑多字。即任持處非處。令不動性。惑障為非處。開淨光明為其處。<span class='note-inline'>(【鈔】智論云。若聞娑多字。即知諸法邊不可得。以阿利迦多度求那。秦言是事邊不可得。釋曰。以大品云。多字門諸法有不可得故。論為此釋。以有即有邊。必對無故。有是妄惑。故為非處。以為有邊。無是真空。故名為處。故為無邊。惑智雙絕。即不可得。)</span></p>
</div>
<div class='div-orig'><p>唱壤字時。入般若波羅蜜門。名作世間智慧門。</p>
</div>
<div class='div-commentary'><p style="margin-left:1em">【疏】壤字。即能所知性。<span class='note-inline'>(【鈔】二十七壤字。（輕呼）別譯為孃字。若會經者。能所知性。即智慧門。能知為智慧。智慧即門。所知為智慧。智慧之門。智論云。若聞惹字。即知一切法中無智相。以惹那。秦言智故。釋曰。但有能知。必有所耳。)</span></p>
</div>
<div class='div-orig'><p>唱曷攞多<span class='note-inline'>(上聲呼)</span>字時。入般若波羅蜜門。名生死境界智慧輪。</p>
</div>
<div class='div-commentary'><p style="margin-left:1em">【疏】曷攞多字。即執著義性。執著為生死境義。即智慧輪。<span class='note-inline'>(【鈔】言境義者。總有四義。一文義。是所詮義。二境義。是所緣境。三道理義。謂苦無常等。四性義。即第一義空。今是第二。生死是果。執著是因。並是智慧所觀境義。智論云。若聞曷攞多字。即知一切法義不可得。以阿利他。秦言義故。【校】苦．纂要及金陵本作若。茲據嘉興藏南藏續藏改正。)</span></p>
</div>
<div class='div-orig'><p>唱婆<span class='note-inline'>(蒲餓切)</span>字時。入般若波羅蜜門。名一切智宮殿圓滿莊嚴。</p>
</div>
<div class='div-commentary'><p style="margin-left:1em">【疏】婆字。即可破壞性。圓滿之言。不空譯為道場。然此婆字。宜蒲餓反。諸本多云。蒲我。則與第八不殊。<span class='note-inline'>(【鈔】二十九婆字。圓滿之言下會經。興善譯為道場者。故彼云。稱婆字時。入一切宮殿道場莊嚴般若波羅蜜門。以梵云曼茶羅。通圓滿道場二義故。智論云。若聞婆字。了知一切法不可得破壞相。以婆伽。秦言破故。釋曰。經中宮殿莊嚴。以從緣故。亦可破壞。以不可得。即非莊嚴。方為圓滿。成般若矣。)</span></p>
</div>
<div class='div-orig'><p>唱車<span class='note-inline'>(上聲呼)</span>字時。入般若波羅蜜門。名修行方便藏各別圓滿。</p>
</div>
<div class='div-commentary'><p style="margin-left:1em">【疏】車字。即欲樂覆性。<span class='note-inline'>(【鈔】三十車字。別譯為縒。若會經文。既方便隨喜樂。故各別圓滿。智論云。若聞車字。即知一切法無所去。以伽車。秦言去故。)</span></p>
</div>
<div class='div-orig'><p>唱娑<span class='note-inline'>(蘇紇切)</span>麼字時。入般若波羅蜜門。名隨十方現見諸佛。</p>
</div>
<div class='div-commentary'><p style="margin-left:1em">【疏】娑麼字。即可憶念性。</p>
</div>
<div class='div-orig'><p>唱訶婆<span class='note-inline'>(訶婆二字皆上聲呼)</span>字時。入般若波羅蜜門。名觀察一切無緣眾生。方便攝受。令出生無礙力。</p>
</div>
<div class='div-commentary'><p style="margin-left:1em">【疏】訶婆字。即可呼召性。無緣。召令有緣故。<span class='note-inline'>(【鈔】三十二訶婆字。別譯為訶嚩。文中釋義。無緣召令有緣。即會經也。)</span></p>
</div>
<div class='div-orig'><p>唱縒<span class='note-inline'>(七可切)</span>字時。入般若波羅蜜門。名修行趣入一切功德海。</p>
</div>
<div class='div-commentary'><p style="margin-left:1em">【疏】縒字。即勇健性。<span class='note-inline'>(【鈔】若會經者。勇健。方能修入功德。智論云。若聞縒字。知一切法無慳無施。以末縒羅。秦言慳故。釋曰。無慳最勇健。施為行首。勇而能行。故偏說耳。)</span></p>
</div>
<div class='div-orig'><p>唱伽<span class='note-inline'>(上聲呼)</span>字時。入般若波羅蜜門。名持一切法雲堅固海藏。</p>
</div>
<div class='div-commentary'><p style="margin-left:1em">【疏】伽字。即厚平等性。<span class='note-inline'>(【鈔】三十四伽字。若會經者。如地之厚。平等能持。亦能含藏。如海平等。能持能包雲雨說法。智論云。若聞伽字。即知諸法不厚不薄。以伽那。秦言厚故。釋曰。厚薄之事。事則已入般若矣。)</span></p>
</div>
<div class='div-orig'><p>唱吒字時。入般若波羅蜜門。名隨願普見十方諸佛。</p>
</div>
<div class='div-commentary'><p style="margin-left:1em">【疏】吒字。即積集性。<span class='note-inline'>(【鈔】三十五吒字。別譯為姹（上聲）字。若會經者。積集念佛。故能普見。)</span></p>
</div>
<div class='div-orig'><p>唱拏<span class='note-inline'>(乃可切。)</span>字時。入般若波羅蜜門。名觀察字輪有無盡諸億字。</p>
</div>
<div class='div-commentary'><p style="margin-left:1em">【疏】拏字。即離諸諠諍。無往無來。行住坐臥。謂以常觀字輪故。<span class='note-inline'>(【鈔】三十六拏字。先釋義。後謂以常觀下會經。智論云。若聞拏字。即知一切法及眾生．不去不來。不生不滅。不臥不立。眾生空法空。以南天竺云拏。秦言不故。釋曰。去等即是諠諍。無即是不。上二俱不可得。方為般若。)</span></p>
</div>
<div class='div-orig'><p>唱娑<span class='note-inline'>(蘇紇切。)</span>頗字時。入般若波羅蜜門。名化眾生究竟處。</p>
</div>
<div class='div-commentary'><p style="margin-left:1em">【疏】娑頗字。即徧滿果報。<span class='note-inline'>(【鈔】三十七娑頗字。別譯但云頗字。若會經者。化生究竟。方為徧滿果報。智論云。若聞頗字。即一切法因果皆空。以頗羅。秦言空故。釋曰．因果俱空。方為圓滿。亦不可得。)</span></p>
</div>
<div class='div-orig'><p>唱娑<span class='note-inline'>(同前音。)</span>迦字時。入般若波羅蜜門。名廣大藏無礙辯光明輪徧照。</p>
</div>
<div class='div-commentary'><p style="margin-left:1em">【疏】娑迦字。即積聚蘊性。<span class='note-inline'>(【鈔】三十八娑迦字。別譯為塞迦。若會經者。蘊積為廣大藏。無礙光輪所積蘊也。智論云。若聞歌字。即知一切法五眾不可得。以歌大秦言眾故。釋曰。五眾即五蘊也。略舉一蘊耳。)</span></p>
</div>
<div class='div-orig'><p>唱也<span class='note-inline'>(夷舸切。)</span>娑<span class='note-inline'>(蘇舸切。)</span>字時。入般若波羅蜜門。名宣說一切佛法境界。</p>
</div>
<div class='div-commentary'><p style="margin-left:1em">【疏】也娑字。即衰老性相。<span class='note-inline'>(【鈔】三十九也娑字。若會經者。衰老性。即佛法境界。兼餘老死者。菩薩勇猛觀境也。)</span></p>
</div>
<div class='div-orig'><p>唱室者字時。入般若波羅蜜門。名於一切眾生界法雷徧吼。</p>
</div>
<div class='div-commentary'><p style="margin-left:1em">【疏】室者字。即聚集足迹。謂聚集即一切眾生。法雷即是足迹。<span class='note-inline'>(【鈔】四十室者字。別譯云室左。文中先釋義。謂聚集即下。會經。法雷即是足迹者。佛所行迹故。智論云。若聞遮字。即知一切法不動相義。以遮邏。秦言動故。釋曰。以大品云。遮字門。諸法行不可得。行即動義。足即能行。即因行有迹。迹為所行。若依此義。法雷徧吼。即行法也。)</span></p>
</div>
<div class='div-orig'><p>唱侘<span class='note-inline'>(恥加切。)</span>字時。入般若波羅蜜門。名以無我法。開曉眾生。</p>
</div>
<div class='div-commentary'><p style="margin-left:1em">【疏】侘字。即相驅迫性。謂無我曉之。即為驅迫。<span class='note-inline'>(【鈔】四十一侘。別譯為吒。文中先釋義。後謂無我下。會經。智論云。若聞吒字。即知一切法此彼岸不可得。以吒羅。秦言岸故。釋曰。即無我驅迫。令至彼岸。亦不可得。若約表位。此當等覺故。法身欲滿。始本欲齊。故亡二岸。)</span></p>
</div>
<div class='div-orig'><p>唱陀字時。入般若波羅蜜門。名一切法輪差別藏。</p>
</div>
<div class='div-commentary'><p style="margin-left:1em">【疏】陀字。即究竟處所。謂此究竟處。含藏一切法輪。然新譯乃是茶字。去聲引之。<span class='note-inline'>(【鈔】四十二陀。（引聲）文中先釋義。後謂此究竟下會經。從然新譯下。會經字音。即興善別譯也。智論云。若聞茶字。即知一切法必不可得。以彼茶。秦言必故。釋曰。唯至究竟。為必不可得。故般若中。以無所得。則得菩提。又約表位。此四十二當妙覺故。大品云。茶字門。入諸法邊竟處。光讚云。是陀之門。一切法究竟邊際。盡其處所。無生無死。無有作者。皆菩提意也。若約初發心時。便成正覺。則初阿。最後茶。)</span>上來從娑字來。皆上有悟一切法。下有不可得言。今並畧之。若具。皆如瑟吒字耳。其中難者已釋。餘以經疏相對。文並可知。更有對會。及修觀儀所得功德。並別章具也。<span class='note-inline'>(更有對會下。指廣在餘。於中有三。一對會同異。前已會竟。二修觀儀式。三所得功德。後之二門。皆興善別譯。今當敘之。先明所得功德者。彼文結云。又善男子。如是字門。是能悟入法界邊際。除如是字。表諸法門。更不可得。何以故。如是字義。不可宣說。不可顯示。不可執取。不可了持。不可觀察。離諸相故。善男子。譬如虛空。是一切佛所歸趣處。此諸字門。亦復如是。諸法空義。皆入此門。方得顯了。若菩薩摩訶薩。於如是入諸字門。得善巧智。於諸言音所詮所表。皆無罣礙。於一切法平等空性。盡能證持。於眾言音。咸得善巧。若菩薩摩訶薩能聽如是入諸字門。即顯字印。聞已受持。讀誦通利。為他解說。不貪名利。由此因緣。得二十種功德。何等二十。謂得強憶念。得勝慚愧。得堅固力．得法旨趣。得增上覺。得殊勝慧。得無礙辯。得總持門。得無疑惑。得違順不生恚愛。得無高下平等而住。得於有情言音善巧。得蘊善巧。處善巧。界善巧。緣起善巧。因善巧。緣善巧。得法善巧。得根勝劣智善巧。得他心智善巧。得觀星曆善巧。得天耳智善巧。宿住隨念智善巧。神境智善巧。生死智善巧。漏盡智善巧。得說處非處智善巧。得往來威儀施說善巧。是為得二十種殊勝功德。大般若。放光。光讚。大同於此。第三修觀儀式者。彼文標名。大方廣佛華嚴經入法界品頓證毗盧遮那法身字輪。瑜伽儀軌釋云。夫欲頓入一乘修習毗盧遮那如來法身觀者。先應發起普賢菩薩微妙行願。復應以三密加持身心。則能悟入文殊師利大智慧海。然修行者。最初於空閒處。攝念安心。閉目端身。結跏趺坐。運心普緣無邊剎海。諦觀三世一切如來．徧於一一佛菩薩前。殷勤恭敬。禮拜旋繞。又以種種供具雲海。奉獻如是一切聖眾。廣大供養已。復應觀自心。心本不生。自性成就。光明徧照。猶如虛空。復應深起悲念。哀愍眾生。不悟自心。輪迴諸趣。我當普化拔濟。令其開悟。盡無有餘。復應觀察自心。諸眾生心。及諸佛心。本無有異。平等一相。成大菩提心。瑩徹清淨。廓然周徧。圓明皎潔。成大月輪。量等虛空。無有邊際。復於月輪內。右旋布列四十二梵字。悉皆金色。放大光明。照徹十方。分明顯現。一一光中。具無量剎海。一一剎海。有無量諸佛。一一諸佛。有無量聖眾。前後圍繞。坐菩提場成等正覺。智入三世。身徧十方。轉大法輪。度脫羣品。悉令現證無住涅槃。復應悟入般若波羅蜜四十二字門。了一切法。皆無所得。能觀法界。悉皆平等。無異無別。修瑜伽者。若能與是旋陀羅尼觀行相應。即能現證毗盧遮那如來智身。於諸法中。得無障礙。)</span></p>
</div>
<div class='div-orig'><p>善男子。我唱如是字母時。此四十二般若波羅蜜門為首。入無量無數般若波羅蜜門。</p>
</div>
<div class='div-commentary'><p style="margin-left:1em">【疏】結云四十二門者。謂表四十二位故。故智論中。諸位圓融。明初阿。具後諸字。</p>
<p style="margin-left:1em">○第四謙推。</p>
</div>
<div class='div-orig'><p>善男子。我唯知此善知眾藝菩薩解脫。如諸菩薩摩訶薩。能於一切世出世間善巧之法。以智通達到於彼岸。殊方異藝咸綜無遺。文字算數蘊其深解。醫方呪術善療眾病。有諸眾生鬼魅所持。怨憎呪詛。惡星變怪。死屍奔逐。癲癇羸瘦。種種諸疾。咸能救之使得痊愈。又善別知金玉珠貝。珊瑚瑠璃。摩尼硨磲。雞薩羅等一切寶藏出生之處。品類不同。價直多少。村營鄉邑。大小都城。宮殿苑園。巖泉藪澤。凡是一切人眾所居。菩薩咸能隨方攝護。又善觀察天文地理。人相吉凶。鳥獸音聲。雲霞氣候。年穀豐儉。國土安危。如是世間所有技藝。莫不該練盡其源本。又能分別出世之法。正名辨義。觀察體相。隨順修行。智入其中。無疑無礙。無愚闇。無頑鈍。無憂惱。無沈沒。無不現證。而我云何能知能說彼功德行。</p>
</div>
<div class='div-commentary'><p style="margin-left:1em">【疏】謙推中。推勝。即就其所知眾藝。寄勝推之。不捨世俗。皆與實相不相違背。會同般若之門。</p>
<p style="margin-left:1em">○第五指後。</p>
</div>
<div class='div-orig'><p>善男子。此摩竭提國有一聚落。彼中有城名婆呾那。有優婆夷號曰賢勝。汝詣彼問。菩薩云何學菩薩行。修菩薩道。</p>
</div>
<div class='div-commentary'><p style="margin-left:1em">【疏】婆怛那。此云增益。以無盡三昧能出生故。友名賢勝者。賢猶直善。無依道場。直善之最故。</p>
</div>
<div class='div-orig'><p>時善財童子。頭面敬禮知藝之足。繞無數帀。戀仰辭去。</p>
</div>
<div class='div-commentary'><p style="margin-left:1em">【論】徧友云。此有童子。名善知眾藝。學菩薩字智者。明徧友是師。童子是學者。依教立名。即如此方孔丘門人顏回之流。善財致敬。申請所求。童子眾藝云。我得菩薩解脫。名善知眾藝。我恆唱持此之字母。唱阿字時。此云無也。入般若波羅蜜門。名菩薩威力入無差別境。明達一切法空門。是菩薩威力。斷一切障。入無功智。徧法界眾生界故。唱多字時。入般若波羅蜜門。名無邊差別境。是明一切諸有。是差別智。是普賢行。徧知一切三界六道眾生中法則行解。及所宜應化。如是總有四十二般若波羅蜜門為首。名為字母。入無量無數般若波羅蜜門。如文自具。</p>
<p style="margin-left:1em">○第四賢勝優婆夷．幻智無依善友。</p>
</div>
<div class='div-orig'><p>向聚落城。至賢勝所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。</p>
</div>
<div class='div-commentary'><p style="margin-left:1em">【疏】初二可知。</p>
</div>
<div class='div-orig'><p>賢勝答言。善男子。我得菩薩解脫。名無依處道場。既自開解。復為人說。又得無盡三昧。非彼三昧法有盡無盡。以能出生一切智性眼無盡故。又能出生一切智性耳無盡故。又能出生一切智性鼻無盡故。又能出生一切智性舌無盡故。又能出生一切智性身無盡故。又能出生一切智性意無盡故。又能出生一切智性功德波濤無盡故。又能出生一切智性智慧光明無盡故。又能出生一切智性速疾神通無盡故。</p>
</div>
<div class='div-commentary'><p style="margin-left:1em">【疏】三授己法門中二。初得解脫。後得三昧。今初。直就經文。內外無依．即是道場。賢首云。梵名那阿賴耶曼茶羅。那者。此云無也。不也。阿賴耶。云依處也。依止也。曼茶羅。云道場也。圓場也。謂無阿賴耶染分依處。而有淨分圓場。出生勝德。不可窮盡。即轉依究竟。顯德無盡故也。下二句。即二利之用。後得三昧。先明。後非彼下用。即為釋名。於中初揀濫。後以能下。顯是。謂體則雙超盡及無盡。但從用出生。說無盡耳。然則二門相成。無依道場即空如來藏。無盡三昧即是不空。要心無依。契於本空。方見不空。具性功德。故云出生智性眼等。息妄顯出。故曰出生。出非本無。猶稱智性。</p>
</div>
<div class='div-orig'><p>善男子。我唯知此無依處道場解脫。如諸菩薩摩訶薩一切無著功德行。而我云何盡能知說。</p>
<p>善男子。南方有城。名為沃田。彼有長者。名堅固解脫。汝可往問。菩薩云何學菩薩行。修菩薩道。</p>
<p>爾時善財禮賢勝足。繞無數帀。戀慕瞻仰。辭退南行。</p>
</div>
<div class='div-commentary'><p style="margin-left:1em">【疏】指後云沃田者。是南天竺。近水沃潤故。顯無念定水。能滋長故。長者名堅固解脫者。無著清淨。惑不能壞。即解脫故。</p>
<p style="margin-left:1em">【論】賢勝優婆夷者。明世醫方眾術。世及出世。莫不總明。安物養生。無法不了。以居塵俗。方便利生。或作博說世筮。玄占未達。或作良醫善藥。救世不安。辨寶物以定真偽。刊名言而釋文義。奇才異智。莫不普明。鬼魅眾邪。皆能制伏。含普賢之智海。等文殊之法身。佛果處躬。化靈萬有。無方不至。無剎不周。無行不行。無生不濟。為慈悲故。現作女身。智無不明。號為賢勝。主禪波羅蜜門。城名婆怛那者。此云喜增益。此以德立名。以多饒益人。多增喜事。雞薩羅寶。此寶為師子旋毛。得無依處道場者。法無依處。身亦無依。徧萬行故。行無體故。居南印度。</p>
<p style="margin-left:1em">○第五堅固長者。幻智無著善友。</p>
</div>
<div class='div-orig'><p>到於彼城。詣長者所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。長者答言。善男子。我得菩薩解脫。名無著念清淨莊嚴。我自得是解脫已來。於十方佛所勤求正法無有休息。善男子。我唯知此無著念淨莊嚴解脫。如諸菩薩摩訶薩。獲無所畏大師子吼。安住廣大福智之聚。而我云何能知能說彼功德行。善男子。即此城中有一長者。名為妙月。其長者宅常有光明。汝詣彼問。菩薩云何學菩薩行。修菩薩道。時善財童子禮堅回足。繞無數帀。辭退而行。</p>
</div>
<div class='div-commentary'><p style="margin-left:1em">【疏】示法門中。先顯名。無著約境。離所知故。無念約心。心體離念。故無煩惱。二障永盡。是曰清淨。淨則能嚴法身。後我自得下。彰用。既二障不生。則無愛見。故無求求法。無厭無休。<span class='note-inline'>(【鈔】第五堅固長者。無念約心者。即以無字兩用。若無著念三字連釋。則無著約止。而不礙念念明記。即止觀雙行也。亦離二障。則以智斷而嚴法身。三德備矣。)</span></p>
<p style="margin-left:1em">【論】南方有城名為沃田者。以約此善友。以智德澤資也。人多善增德厚。以立其名。故長者名堅固解脫者。明求法無懈。如下自言。爾時善財詣彼致敬。申請所求。長者云。我得無著清淨念莊嚴。明第六般若。無相智慧。莊嚴諸念。即於一切法。念自無著也。</p>
<p style="margin-left:1em">○第六妙月長者。幻智智光善友。</p>
</div>
<div class='div-orig'><p>向妙月所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。妙月答言。善男子。我得菩薩解脫。名淨智光明。善男子。我唯知此智光解脫。如諸菩薩摩訶薩。證得無量解脫法門。而我云何能知能說彼功德行。善男子。於此南方。有城名出生。彼有長者名無勝軍。汝詣彼問。菩薩云何學菩薩行。修菩薩道。是時善財禮妙月足。繞無數帀。戀仰辭去。</p>
</div>
<div class='div-commentary'><p style="margin-left:1em">【疏】真智廓妄。名為淨智。後智照法。名為智光。能淨能光。若秋空滿月。故名妙月。</p>
<p style="margin-left:1em">【論】此城中有一長者名妙月者。明此中長者。會第六無相智慧門。以方便波羅蜜為一體故。明十地已前第六地。三空無相智慧門。是出世間解脫。十地已後。十一地中三空寂滅智慧門。是處世間成第七方便波羅蜜。與大慈悲．一體無二。以從大慈悲母智幻所生此最後地。十住十地中七八二位相融。此十一地中六七兩位。和融一體。須知升進。形勢如是。善財往詣致敬頂禮。申請所求。妙月長者云。我唯知此淨智光明解脫者。是妙月長者。約德立名。慈悲智光。是破惑義。以破世間眾生惑故。因慈悲利生破惑立名。此明三空慈悲淨智。總一體用圓滿故。</p>
<p style="margin-left:1em">○第七無勝軍長者。幻智無盡相善友。</p>
</div>
<div class='div-orig'><p>漸向彼城。至長者所。禮足圍繞。合掌恭敬。於一面立。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。長者答言。善男子。我得菩薩解脫。名無盡相。我以證此菩薩解脫。見無量佛。得無盡藏。善男子。我唯知此無盡相解脫。如諸菩薩摩訶薩得無限智無礙辯才。而我云何能知能說彼功德行。善男子。於此城南有一聚落。名之為法。彼聚落中有婆羅門。名最寂靜。汝詣彼問。菩薩云何學菩薩行。修菩薩道。時善財童子禮無勝軍足。繞無數帀。戀仰辭去。</p>
</div>
<div class='div-commentary'><p style="margin-left:1em">【疏】法門之名。即所成德相。無窮盡故。我以證下。以用釋名。得無盡藏。謂聞諸妙法。又諸心境。無非佛法故。若佛若法。皆無有盡。既見佛得法無盡。故無能勝。眾德所聚。從喻如軍。亦能普勝諸魔軍故。皆從體出。故城名出生。</p>
<p style="margin-left:1em">【論】南方者。依初釋。有城名出生者。表第八願波羅蜜。出生諸法。及眾行故。長者名無勝軍者。表勝一切無明憍慢生死邪見惡賊魔軍故。善財往詣禮敬。申請所求。長者答云。我得菩薩解脫名無盡相者。明一切心境總如來相。於一毛處。念念出生無盡諸相。無念理中。智幻所生。何有盡相。</p>
<p style="margin-left:1em">○第八最寂靜婆羅門。幻智誠願語善友。</p>
</div>
<div class='div-orig'><p>漸次南行。詣彼聚落。見最寂靜。禮足圍繞。合掌恭敬。於一面立。白言。聖者。我己先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。婆羅門答言。善男子。我得菩薩解脫。名誠願語。過去現在未來菩薩。以是語故。乃至於阿耨多羅三藐三菩提無有退轉。無己退。無現退。無當退。善男子。我以住於誠願語故。隨意所作。莫不成滿。</p>
</div>
<div class='div-commentary'><p style="margin-left:1em">【疏】授法中。先標名。有二義故。一始終無妄故。如從初發心。立弘誓言。必如言行。不乖先語故。二者隨行不虛故。如忍辱仙人。言我不瞋。令身還復。後過去下。以用釋名。即如次釋前二義。虛誑言息。故云寂靜。寂靜即為淨行。言行君子之樞機。苟能誠實。斯則可法。故城名為法。<span class='note-inline'>(【鈔】第八最寂靜。即如次釋前二義者。先釋始終無妄。後善男子我以住是下。釋隨行不虛。心行稱言。故所作成滿。通二利滿。虛誑言息下。以法釋名。於中初釋最寂靜。次寂靜即為淨行。釋婆羅門。後言行君子之樞機下。釋其城名。然此一句。即周易繫辭。子曰。君子居其室。出其言善。則千里之外應之。況其邇者乎。居其室。出其言不善。則千里之外違之。況其邇者乎。言出乎身。加乎民。行發乎邇。見乎遠。言行君子之樞機。（樞機制動之主。）樞機之發。榮辱之主。言行君子之所以動天地也。可不慎乎。雖為外典。意與斯合。但所行內外異耳。)</span></p>
</div>
<div class='div-orig'><p>善男子。我唯知此誠語解脫。如諸菩薩摩訶薩。與誠願語行止無違。言必以誠。未曾虛妄。無量功德因之出生。而我云何能知能說。善男子。於此南方。有城名妙意華門。彼有童子。名曰德生。復有童女。名為有德。汝詣彼問。菩薩云何學菩薩行。修菩薩道。</p>
</div>
<div class='div-commentary'><p style="margin-left:1em">【疏】指後云妙意華門者。妙意華者。即蘇滿那華。其城門側有之故。亦在南天。當受其訓。得求友之妙意。勝因之華故。童子表於淨智。智則萬德由生。童女表於淨悲。悲為眾德之本。以悲智相導。故二人同會。會緣之終。此二滿故。將見慈氏紹佛位故。<span class='note-inline'>(【鈔】會緣之終。此二滿者。即悲智滿。言將見慈氏紹佛位者。慈氏悲滿。佛位智滿耳。)</span></p>
</div>
<div class='div-orig'><p>時善財童子。於法尊重。禮婆羅門足。繞無數帀。戀仰而去。</p>
</div>
<div class='div-commentary'><p style="margin-left:1em">【論】此城南有一聚落名為法者。眾人所居。名之聚落。以無體性。名之為法。取其寂靜。名之中有。婆羅門名最寂靜者。姓之及名。總皆寂靜。表力波羅蜜。隨俗不俗。眾會不諠。名為力用自在。善財往詣致敬頂禮。申請所求。云我得菩薩解脫名誠願語者。誠是實也。明所願依言誠實。無虛妄言。此是信士。語從心願。所言依真。而無虛誑。語言體真也。所願皆真。故名句文及聲。言辭及所說。一切皆性真故。此為解脫。此是法師位。表法界為聚落。一切言說自真。人法悉皆如。然表言不虛也。</p>
</div></div>
<p class='juan'>大方廣佛華嚴經疏論纂要卷第一百之十二</p></div>
</div><!-- end of div[@id='body'] -->
</body></html>