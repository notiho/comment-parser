<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經疏論纂要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'><a id='mulu85' />
<p class='juan'>大方廣佛華嚴經疏論纂要卷第三十五</p><p class="byline">五臺山清涼國師澄觀疏鈔　太原方山長者李通玄論　閩鼓山私淑比丘道霈纂要</p>
<div class='div-other'><a id='mulu86' />
<div class='div-orig'><p class="head2">初發心功德品第十七<span class='note-inline'>(之二)</span></p>
</div>
<div class='div-commentary'><p style="margin-left:1em">○第十一明供佛及生喻。文二。初舉喻校量。二徵釋。今初分二。前廣明一人。後略辨九人。今初。</p>
</div>
<div class='div-orig'><p>佛子。復置此喻。假使有人。於一念頃。以諸種種上味飲食。香華衣服。幢旛傘蓋。及僧伽藍。上妙宮殿。寶帳網幔。種種莊嚴師子之座。及眾妙寶。供養東方無數諸佛。及無數世界所有眾生。恭敬尊重禮拜讚歎。曲躬瞻仰相續不絕。經無數劫。又勸彼眾生悉令如是供養於佛。至佛滅後．各為起塔。其塔高廣無數世界．眾寶所成。種種莊嚴。一一塔中．各有無數如來形像．光明徧照無數世界。經無數劫。南西北方四維上下。亦復如是。</p>
<p>佛子。於汝意云何。此人功德．寧為多不。</p>
<p>天帝言。是人功德．唯佛乃知。餘無能測。</p>
<p>佛子。此人功德比菩薩初發心功德。百分不及一。千分不及一。百千分不及一。乃至優波尼沙陀分亦不及一。</p>
</div>
<div class='div-commentary'><p style="margin-left:1em">【疏】初中有四。一舉廣喻。二問。三答。四校量顯勝。初中有二。初廣說東方。後南西下。略例九方。初中又二。先明佛在供養。後至佛滅下。明滅後供養。前中又二。先自行。後又勸下。化他。前中有四深勝。一供具廣妙。二供田廣勝。謂無數界悲敬田故。三供心勝。恭敬等故。四供時勝。相續無數劫故。此自行已勝。況於教他。況復滅後。況於餘方。餘並可知。</p>
<p style="margin-left:1em">○後略辨九人。</p>
</div>
<div class='div-orig'><p>佛子。復置此喻。假使復有第二人。於一念中．能作前人及無數世界所有眾生無數劫中供養之事。念念如是。以無量種供養之具。供養無量諸佛如來。及無量世界所有眾生。經無量劫。其第三人。乃至第十人。皆亦如是。於一念中。能作前人所有供養。念念如是。以無邊．無等．不可數．不可稱．不可思．不可量．不可說．不可說不可說．供養之具。供養無邊乃至不可說不可說諸佛。及爾許世界所有眾生。經無邊乃至不可說不可說劫。至佛滅後．各為起塔。其塔高廣。乃至住劫。亦復如是。佛子。此前功德。比菩薩初發心功德。百分不及一。千分不及一。百千分不及一。乃至優波尼沙陀分亦不及一。</p>
</div>
<div class='div-commentary'><p style="margin-left:1em">【疏】中二。先舉廣喻。二佛子下。校量顯勝。前中九人展轉遞望。念敵多劫。數量復增。此中如第一人．一念以無數供。至第二人．皆增至無量。乃至第十．增至不可說不可說。皆積當位之念。以至當位極長時也。後校量可知。</p>
<p style="margin-left:1em">○二徵釋。</p>
</div>
<div class='div-orig'><p>何以故。佛子。菩薩摩訶薩。不齊限但為供養爾所佛故。發阿耨多羅三藐三菩提心。為供養盡法界虛空界．不可說不可說十方無量去來現在所有諸佛故。發阿耨多羅三藐三菩提心。</p>
</div>
<div class='div-commentary'><p style="margin-left:1em">【疏】徵意云。其第十人供福。已至不可說不可說。全比容許不齊。何以不及少分。釋中分二。先反顯不為齊限。明前不及此。後為供養盡法界下。順釋。以無限故。辨此過前。略申十種。一時過。謂窮三際念劫重重時故。二處過。謂該十方相即入故。三供過。謂盡法界稱理之供故。四田過。謂盡虛空界塵毛等處諸如來身．各充法界故。五心過。謂一一念中。各以無盡供．供無盡佛。經無盡劫。心猶不足故。六悲過。自作教他。以此善根。唯為眾生。令先成佛。我亦供養故。七智過。了達三事。隨其一一稱法界故。如海一滴．則具百川之味。芥子之空。已無分限。八善巧過。能以一事為多。攝多為一。善巧成就。融攝諸位真實行故。九所求過。唯為菩提．不餘趣故。十平等過。謂生佛自他。供與不供．皆平等故。束上十義．總不出三。一無齊限故。二稱法性故。三事事無礙故。無此三義。設更重重廣喻。亦不及少分。<span class='note-inline'>(第三約喻校量十一段竟。)</span></p>
<p style="margin-left:1em">○大科第四就法略示分。前喻顯大心因廣。此明攝德深勝。亦是讚勝勸學。文有二。一發是心已者。牒前諸喻所校量心。二能知下。明此大心所攝功德。於中有五。一解行圓滿。二妙果當成。三與佛平等。四能作佛事。五大智現前。今初。</p>
</div>
<div class='div-orig'><p>發是心已。</p>
<p>能知前際一切諸佛始成正覺及般涅槃。能信後際一切諸佛所有善根。能知現在一切諸佛所有智慧。彼諸佛所有功德。此菩薩能信．能受．能修．能得．能知．能證．能成就。能與諸佛平等一性。何以故。此菩薩為不斷一切如來種性故發心。為充徧一切世界故發心。為度脫一切世界眾生故發心。為悉知一切世界成壞故發心。為悉知一切眾生垢淨故發心。為悉知一切世界三有清淨故發心。為悉知一切眾生心樂煩惱習氣故發心。為悉知一切眾生死此生彼故發心。為悉知一切眾生諸根方便故發心。為悉知一切眾生心行故發心。為悉知一切眾生三世智故發心。</p>
</div>
<div class='div-commentary'><p style="margin-left:1em">【疏】初中三。一總舉所知。現佛正覺．但云智慧。過佛示滅．故加涅槃。當佛在因．云善根也。過現已從緣。應可得云知。未來未有．但可云信。亦信一切．皆當佛也。二彼諸下。攝以修證。有為能得。無為能知。能證。使智身成就。法身等佛。古德判此一段。為攝位修成。謂於佛功德智慧。能信是十信。信成就故。後攝初故。能受是十住。能修是十行。能知是十向。得證是十地。謂本智證。後智得能成就是結因究竟。能與佛等是果滿。平等。謂與佛能證所證。平等無二故。初心即攝諸位。乃至佛果。亦是一理。<span class='note-inline'>(【鈔】古德判此一段以為攝位修成者。上直就初住之德。已為深勝。今明攝位．即初後圓融。不違經宗．事事無礙。亦是一理。)</span>三徵釋所以。何以初心即滿因位。釋意云。以等真性．所為無齊限故。有十一句。初總餘別。文並同前初喻中辨。</p>
<p style="margin-left:1em">○第二妙果當成。</p>
</div>
<div class='div-orig'><p>以發心故。常為三世一切諸佛之所憶念。當得三世一切諸佛無上菩提。即為三世一切諸佛與其妙法。即與三世一切諸佛體性平等。已修三世一切諸佛助道之法。成就三世一切諸佛力無所畏。莊嚴三世一切諸佛不共佛法。悉得法界一切諸佛說法智慧。何以故。以是發心當得佛故。</p>
</div>
<div class='div-commentary'><p style="margin-left:1em">【疏】分二。初標因所得。二徵釋所由。今初得於八事。一解契佛心。故為憶念。二入正定聚。故當得菩提。三真器已成．故佛授妙法。妙法者。即如來知見也。四知心性故。與佛平等。五圓修助道。六度四攝。六力等未證。亦定無疑。故云成就。七十八不共．修習莊嚴。八得四無礙辯．名說法智慧。上七皆言三世明其豎該。今云法界。辨其橫攝。前後影略。二徵釋所由中。初徵意云。何以發心即得果法。釋云。以是發心為因．決定當得佛故。望圓極之果。故定當成。約見性成智身。上品云。即得故。晉經梵本。此中皆云。即是佛故者。當此義也。<span class='note-inline'>(【鈔】力等未證者。即是偈意。偈云。菩薩於佛十力中。雖未證得亦無疑。十八不共．淨行品已說。望圓極之果等者。當得佛言。且順經文。分為二義。故引晉經梵本。則知當字．是譯人之意。譯人意欲不壞初後。故作此譯。若此意存不壞初後。則前梵行品．初發心即得菩提。如何會釋。此改為當。彼亦須改。彼成無妨。此即何違。故此即佛．正是梵行初心即成耳。且順彼釋。故云見性即成智身。若約圓融。此後更無別佛。)</span></p>
<p style="margin-left:1em">○第三與佛平等者。</p>
</div>
<div class='div-orig'><p>應知此人即與三世諸佛同等。即與三世諸佛如來境界平等。即與三世諸佛如來功德平等。得如來一身無量身．究竟平等真實智慧。</p>
</div>
<div class='div-commentary'><p style="margin-left:1em">【疏】見性均故。發心畢竟二不別也。文有四句。初總餘別．總言等佛．何所等耶。有三種等。一所緣境界及分齊境界等。二大悲大定力無畏等皆等。三得知身無從。亦無積聚。隨物分別．見種種身。如是智慧。與佛平等。</p>
<p style="margin-left:1em">○第四能作佛事。</p>
</div>
<div class='div-orig'><p>纔發心時。即為十方一切諸佛所共稱歎。即能說法教化調伏一切世界所有眾生。即能震動一切世界。即能光照一切世界。即能息滅一切世界諸惡道苦。即能嚴淨一切國土。即能於一切世界中示現成佛。即能令一切眾生皆得歡喜。即能入一切法界性。即能持一切佛種性。即能得一切佛智慧光明。</p>
</div>
<div class='div-commentary'><p style="margin-left:1em">【疏】有十一句。皆是纔發即得。言即得者。有二意故。一約法圓融。初心攝諸位故。通說諸位相攝。總有三類。一以行攝位。如信中具一切位。賢首品說。二以位攝位。如十住滿．即得成佛。如十住品．及法界品海幢比丘處說。其十行．十向．十地皆爾。各如自品說。三初心攝終。如十住初心．即攝諸位。如此品說。並就因位滿說。如普賢作用。大分同佛。猶未是佛。此中亦爾。二約見性齊故。說與佛等。具諸佛法。豎論位次．優劣非無。若爾。此與歷別何異。請以喻顯。若彼虛室。置之一燈。光周室內。加二加三。乃至百千。各各重重徧於室內。雖同周徧。不妨後後益明。初心等佛．若彼一燈。妙覺等初．同第百千。若器中盛燈．雖復百千。共置一室．互不相見。歷別修行．類同此也。依於此義。故初心即云振動光照一切世界。登地已上卻說百剎千剎。如理思之。又即由此義。廢高就下。住中即齊地故。</p>
<p style="margin-left:1em">○第五明大智現前。</p>
</div>
<div class='div-orig'><p>此初發心菩薩不於三世少有所得。所謂若諸佛．若諸佛法。若菩薩．若菩薩法。若獨覺．若獨覺法。若聲聞．若聲聞法。若世間．若世間法。若出世間．若出世間法。若眾生．若眾生法。唯求一切智。於諸法界．心無所著。</p>
</div>
<div class='div-commentary'><p style="margin-left:1em">【疏】此文二意。一別是一段。謂以無著大智．求菩提故。二通釋上四段。謂由於一切無所著故。稱性圓融。能成能攝一切功德。文中分二。初正明無著。後釋其所由。前中初總。所謂下別。謂從三世門。見佛法僧．非佛法僧．同三世攝。於中三位。初八清淨。次四通染淨。後二唯染。後唯求下。釋不著所由。有二。一只為求一切智．故求而無著。以有所著．非真求故。故淨名云。夫求法者。於一切法．應無所求。了法無求。順一切智。二言求者．不壞相也。不著者。稱法性也。性相雙鑑。終日求而無所求。經云。無所求中．吾故求之矣。<span class='note-inline'>(【鈔】今釋有二。下。述正義也前意即順般若性空。後意即明事理雙現。經云無所求中。吾故求之。即方等經中．佛為雷音菩薩說於法華昔因緣已。又云。過去有佛。名栴檀華。彼佛去世甚久。我於彼時．如汝無異。彼有菩薩。名曰上首．作一乞士。入城乞食。時有比丘。名曰恆伽。謂乞士言。汝從何來。答曰。我從真實中來。又問。何謂真實。答曰。寂滅相故．名為真實。又問。寂滅相中．有所求．無所求耶。答曰。無所求。又問。無所求者。何用求耶．答曰。無所求中。吾故求之。又問。無所求中。何用求耶。答曰。有所求者。一切皆空。得者亦空。著者亦空。實者亦空。求者亦空。語者亦空。問者亦空。寂滅涅槃。一切虛空。一切世界．亦復皆空。吾為如是次第空法．而求真實。又問。菩薩於何處求。答。於六波羅蜜中求。恆伽聞已。賣身供養。釋曰。然上經文。雙證二意。以正說求者皆空。即般若意。故不礙求。即雙行意。雙行亦即不共般若之意耳。)</span></p>
<p style="margin-left:1em">○第五動地興供分。</p>
</div>
<div class='div-orig'><p>爾時佛神力故。十方各一萬佛剎微塵數世界六種震動。所謂動．徧動．等徧動。起．徧起．等徧起。踊．徧踊．等徧踊。震．徧震．等徧震。吼．徧吼．等徧吼。擊．徧擊．等徧擊。雨眾天華。天香。天末香。天華鬘。天衣。天寶。天莊嚴具。作天伎樂。放天光明。及天音聲。</p>
</div>
<div class='div-commentary'><p style="margin-left:1em">【疏】全同上文。</p>
<p style="margin-left:1em">○第六他方證成分。望於上文．有同有異。同義可知。異有三種。即為三段。一佛現證成。異前菩薩。二顯益證成。前文所無。三結通無盡。前略此廣。加說因故。今初也。</p>
</div>
<div class='div-orig'><p>是時十方各過十佛剎微塵數世界外。有萬佛剎微塵數佛。同名法慧。各現其身。在法慧菩薩前。作如是言。善哉善哉。法慧。汝於今者能說此法。我等十方各萬佛剎微塵數佛。亦說是法。一切諸佛。悉如是說。</p>
</div>
<div class='div-commentary'><p style="margin-left:1em">【疏】先現身。次讚說。後引己同。以初心攝德深廣。恐難信受。故佛自證。</p>
<p style="margin-left:1em">○二顯益證成。</p>
</div>
<div class='div-orig'><p>汝說此法時。有萬佛剎微塵數菩薩發菩提心。我等今者悉授其記。於當來世過千不可說無邊劫。同一劫中而得作佛出興於世。皆號清淨心如來。所住世界各各差別。我等悉當護持此法。令未來世一切菩薩未曾聞者。皆悉得聞。</p>
</div>
<div class='div-commentary'><p style="margin-left:1em">【疏】益通二世。初益現在。清淨心者。以聞菩提心。見心性故。而經多劫者。然餘教說。定三僧祇。此宗所明。劫數不定。略有四類。一或展。則無量不可說不可說剎塵。如法界品說。二或千不可說。或減或增。如威光太子。及此中說。三或一生二生。如善財童子。兜率天子。四初心即得。如前所說。所乘之法．既自在圓融。能乘之人．亦遲速不定。念劫融故。故彌勒云。一切菩薩無量劫修。善財一生皆得。起信則以若遲若速皆為方便。此宗則以楷定為權。並有聖言．無煩固執。不以長時而生退怯。不以速證而起輕心。若遲若疾．誓要當剋。是佛意也。<span class='note-inline'>(【鈔】而經多劫者。此標舉。亦是問難也。應有問言。前來讚經玄妙．則言一生圓曠劫之果。今既圓妙．何以多劫方成。起信則以下。三雙出二宗之意。發趣道相中。證發心後云。或示超地。速成正覺。以為怯弱眾生。或說於無量阿僧祇劫當成佛道。以為懈慢眾生故。能示如是無數方便不可思議。而實菩薩種性根等。發心則等。所證亦等。無有超過之法。以一切菩薩皆經三阿僧祇劫故。但隨眾生世界不同。所見所聞根欲性異。故示所行．亦有差別。釋曰。此即以遲速皆方便也。此宗則楷定為權。以不定或遲或速為實。如前第二段明。故毗目瞿沙．暫時執手．時經多劫。則一生不定一生。無量劫即一念。多劫豈為多劫。故結勸之。勿生執也。)</span>後我等悉當下。顯益末世。令信仰故。今之聞者。皆由佛力願。深愧信行。</p>
<p style="margin-left:1em">○三結通無盡。</p>
</div>
<div class='div-orig'><p>如此娑婆世界四天下須彌頂上說如是法。令諸眾生聞已受化。如是十方百千億那由他．無數．無量．無邊．無等．不可數．不可稱．不可思．不可量．不可說．盡法界虛空界諸世界中。亦說此法。教化眾生。其說法者同名法慧。悉以佛神力故。世尊本願力故。為欲顯示佛法故。為以智光普照故。為欲開闡實義故。為令證得法性故。為令眾會悉歡喜故。為欲開示佛法因故。為得一切佛平等故。為了法界無有二故。說如是法。</p>
</div>
<div class='div-commentary'><p style="margin-left:1em">【疏】是證佛結通。非經家也。先明說徧。後其說法下。示所說同。文中有三。一說人同。二說因同。謂神力本願故。三說意同。為欲下是。此文大旨．同前十住。並顯可知。<span class='note-inline'>(【鈔】此文大旨等者。同十住中．加所為也。)</span></p>
<p style="margin-left:1em">○第七以偈重頌分。先辨偈意。</p>
</div>
<div class='div-orig'><p>爾時法慧菩薩。普觀盡虛空界十方國土一切眾會。欲悉成就諸眾生故。欲悉淨治諸業果報故。欲悉開顯清淨法界故。欲悉拔除雜染根本故。欲悉增長廣大信解故。欲悉令知無量眾生根故。欲悉令知三世法平等故。欲悉令觀察涅槃界故。欲增長自清淨善根故。承佛威力。即說頌言。<span class='note-inline'>(【校】威力．纂要誤作成功。)</span></p>
</div>
<div class='div-commentary'><p style="margin-left:1em">【疏】有十一句。初一後一．是說偈儀。而離開者。欲顯中九皆承佛力．該十方故。中九正明所為。初總。餘別。別中四對。一淨業顯理。二除惑開信。妄想分別為雜染根。三知病識藥。四觀果淨因。即由利他。自業便淨。</p>
<p style="margin-left:1em">○第二正顯偈辭。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>為利世間發大心　其心普徧於十方　眾生國土三世法　佛及菩薩最勝海</div>
</p></div>
<div class='div-commentary'><p style="margin-left:1em">【疏】有一百二十一頌。文分三段。初八十二偈．超頌就法略示。二有三十四偈．卻頌就喻校量。三有五偈．結德勸讚。令景慕發心。歎深難說。徧於三段。又歎為長行偈頌之本。故略不頌之。初中文亦分五。初有十七偈。頌第一解行圓滿。二菩薩始發下十七頌．超頌第四能作佛事。三菩薩所住下十八偈。卻頌第三得佛平等。四趣向菩提下六偈半。頌第五大智現前。五恒勸眾生下二十三偈半。頌第二當成妙果。文不次者。顯德無前後故。又長行明先同果體。後同果用。偈明用可在今。果明當得。大智通徧故。前後互明。初中文分為二。初一偈．頌前正明解行圓滿。然初句是總舉發心為因。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>究竟虛空等法界　所有一切諸世間　如諸佛法皆往詣　如是發心無退轉</div>
</p></div>
<div class='div-commentary'><p style="margin-left:1em">【疏】餘十六偈．頌前徵釋。於中有七。初一偈．頌充徧一切世界。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>慈念眾生無暫捨　離諸惱害普饒益　光明照世為所歸　十力護念難思議</div>
<div class='lg-row'>十方國土悉趣入　一切色形皆示現　如佛福智廣無邊　隨順修因無所著</div>
</div></div>
<div class='div-commentary'><p style="margin-left:1em">【疏】二有二偈．頌為欲度脫一切世界眾生。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>有剎仰住或傍覆　粗妙廣大無量種　菩薩一發最上心　悉能往詣皆無礙</div>
</p></div>
<div class='div-commentary'><p style="margin-left:1em">【疏】三有一偈。頌知世界成壞。知者。意在往化覲佛故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩勝行不可說　皆勤修習無所住　見一切佛常欣樂　普入於其深法海</div>
<div class='lg-row'>哀愍五趣諸羣生　令除垢穢普清淨</div>
</div></div>
<div class='div-commentary'><p style="margin-left:1em">【疏】四一偈半。頌為悉知一切眾生垢淨故。及一切世界三有清淨。知垢意在令淨故。立趣三有。名左右耳。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>紹隆佛種不斷絕　摧滅魔宮無有餘　已住如來平等性　善修微妙方便道　於佛境界起信心</div>
<div class='lg-row'>得佛灌頂心無著　兩足尊所念報恩　心如金剛不可沮　於佛所行能照了　自然修習菩提行</div>
</div></div>
<div class='div-commentary'><p style="margin-left:1em">【疏】五紹隆下。兩偈半。卻頌為不斷如來種性故。初半摧邪顯正。即紹隆義。次句示佛種之體性。次二句即起佛種緣。餘是種起之相。化化不絕是報佛恩。心如金剛．是種性義。照佛所行．修菩提行。則佛種不斷也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>諸趣差別想無量　業果及心亦非一　乃至根性種種殊　一發大心悉明見　其心廣大等法界</div>
<div class='lg-row'>無依無變如虛空　趣向佛智無所取　諦了實際離分別　知眾生心無生想　了達諸法無法想</div>
<div class='lg-row'>雖普分別無分別　億那由剎皆往詣　無量諸佛妙法藏　隨順觀察悉能入　眾生根行靡不知</div>
<div class='lg-row'>到如是處如世尊　清淨大願恒相應　樂供如來不退轉　人天見者無厭足　常為諸佛所護念</div>
</div></div>
<div class='div-commentary'><p style="margin-left:1em">【疏】六五偈．頌知眾生心樂煩惱習氣下四種發心。於中初偈總明所知事。想是妄想。即煩惱也。業即習氣。果即死此生彼。心即心行。根性即諸根。次二偈顯知之體相。皆即事入玄。次偈非唯知病。亦識法藥。故如世尊。後偈非唯空知。行願相符．能為實益。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>其心清淨無所依　雖觀深法而不取　如是思惟無量劫　於三世中無所著</div>
<div class='lg-row'>其心堅固難制沮　趣佛菩提無障礙　志求妙道除蒙惑　周行法界不告勞</div>
<div class='lg-row'>知語言法皆寂滅　但入真如絕異解　諸佛境界悉順觀　達於三世心無礙</div>
</div></div>
<div class='div-commentary'><p style="margin-left:1em">【疏】七有三偈。頌知一切眾生三世智。謂離三世障故。障有十種。一煩惱雜染障。二觸境迷倒障。三長時懈怠障。四取著因果障。五邪教邪師引轉障。六趣下乘障。七粗相現前障。八於徧趣行無堪能障。九隨言生解障。十不亡能所障。如次十句。各一對治。末後二句。總結通達。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩始發廣大心　即能徧往十方剎　法門無量不可說　智光普照言明了</div>
<div class='lg-row'>大悲廣度最無比　慈心普徧等虛空　而於眾生不分別　如是清淨遊於世</div>
</div></div>
<div class='div-commentary'><p style="margin-left:1em">【疏】第二菩薩始發下。有十七偈。頌上能作佛事。總分為十。初二偈．頌即能說法教化調伏一切眾生。以悲智相導故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>十方眾生悉慰安　一切所作皆真實　恒以淨心不異語　常為諸佛共加護</div>
</p></div>
<div class='div-commentary'><p style="margin-left:1em">【疏】二有一偈。頌諸佛讚歎。歎必加護。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>過去所有皆憶念　未來一切悉分別　十方世界普入中　為度眾生令出離</div>
</p></div>
<div class='div-commentary'><p style="margin-left:1em">【疏】三有一偈。頌即能振動一切世界。動入互舉。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩具足妙智光　善了因緣無有疑　一切迷惑皆除斷　如是而遊於法界　魔王宮殿悉摧破</div>
<div class='lg-row'>眾生翳膜咸除滅　離諸分別心不動　善了如來之境界　三世疑網悉已除　於如來所起淨信</div>
<div class='lg-row'>以信得成不動智　智清淨故解真實　為令眾生得出離　盡於後際普饒益　長時勤苦心無厭</div>
<div class='lg-row'>乃至地獄亦安受　福智無量皆具足　眾生根欲悉了知　及諸業行無不見　如其所樂為說法</div>
<div class='lg-row'>了知一切空無我　慈念眾生恆不捨　以一大悲微妙音　普入世間而演說</div>
</div></div>
<div class='div-commentary'><p style="margin-left:1em">【疏】四菩薩具足下六偈．頌即能息滅一切諸惡道苦。於中具悲智之德。故能拔因果之苦而無我人。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>放大光明種種色　普照眾生除黑暗　光中菩薩坐蓮華　為眾闡揚清淨法</div>
</p></div>
<div class='div-commentary'><p style="margin-left:1em">【疏】五有一偈。頌即能光照一切世界。照世意在照生。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>於一毛端現眾剎　諸大菩薩皆充滿　眾會智慧各不同　悉能明了眾生心</div>
</p></div>
<div class='div-commentary'><p style="margin-left:1em">【疏】六一偈。即能嚴淨一切國土。毛孔現剎。即神通嚴也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方世界不可說　一念周行無不盡　利益眾生供養佛　於諸佛所問深義</div>
<div class='lg-row'>於諸如來作父想　為利眾生修覺行</div>
</div></div>
<div class='div-commentary'><p style="margin-left:1em">【疏】七有一偈半。頌上即令一切眾生歡喜。供佛問法。但為益物故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智慧善巧通法藏　入深智處無所著　隨順思惟說法界　經無量劫不可盡</div>
<div class='lg-row'>智雖善入無處所　無有疲厭無所著</div>
</div></div>
<div class='div-commentary'><p style="margin-left:1em">【疏】八一偈半。頌上即能入一切法界性。初半聞而通達。次半思而兼說。後半修而無著。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>三世諸佛家中生　證得如來妙法身</div>
</p></div>
<div class='div-commentary'><p style="margin-left:1em">【疏】九有半偈。依修而證。頌即能持一切佛種性也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>普為羣生現眾色　譬如幻師無不作　或現始修殊勝行　或現初生及出家</div>
<div class='lg-row'>或現樹下成菩提　或為眾生示涅槃</div>
</div></div>
<div class='div-commentary'><p style="margin-left:1em">【疏】十有一偈半。頌即能示現成佛。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩所住希有法　唯佛境界非二乘　身語意想皆已除　種種隨宜悉能現　菩薩所得諸佛法</div>
<div class='lg-row'>眾生思惟發狂亂　智入實際心無礙　普現如來自在力　此於世間無與等　何況復增殊勝行</div>
<div class='lg-row'>雖未具足一切智　已獲如來自在力　已住究竟一乘道　深入微妙最上法</div>
</div></div>
<div class='div-commentary'><p style="margin-left:1em">【疏】第三菩薩所住下十八偈。頌得佛平等。於中分四。初三偈半。頌佛境界平等。初偈分齊境。次偈兼所證所緣境。後一偈半。舉況顯勝。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>善知眾生時非時　為利益故現神通　分身徧滿一切剎　放淨光明除世暗　譬如龍王起大雲</div>
<div class='lg-row'>普雨妙雨悉充洽　觀察眾生如幻夢　以業力故常流轉　大悲哀愍咸救拔　為說無為淨法性</div>
<div class='lg-row'>佛力無量此亦然　譬如虛空無有邊　為令眾生得解脫　億劫勤修而不倦　種種思惟妙功德</div>
<div class='lg-row'>善修無上第一業　於諸勝行恒不捨　專念生成一切智</div>
</div></div>
<div class='div-commentary'><p style="margin-left:1em">【疏】二善知下四偈半。頌功德平等。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>一身示現無量身　一切世界悉周徧　其心清淨無分別　一念難思力如是</div>
</p></div>
<div class='div-commentary'><p style="margin-left:1em">【疏】三有一偈。頌前文得如來一身無量身平等。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>於諸世間不分別　於一切法無妄想　雖觀諸法而不取　恒救眾生無所度　一切世間唯是想</div>
<div class='lg-row'>於中種種各差別　知想境界險且深　為現神通而救脫　譬如幻師自在力　菩薩神變亦如是</div>
<div class='lg-row'>身徧法界及虛空　隨眾生心靡不見　能所分別二俱離　雜染清淨無所取　若縛若解智悉忘</div>
<div class='lg-row'>但願普與眾生樂</div>
</div></div>
<div class='div-commentary'><p style="margin-left:1em">【疏】四於諸下九偈。頌真實智慧。於中有四。初四頌發離一切妄想廣大心。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切世間唯想力　以智而入心無畏　思惟諸法亦復然　三世推求不可得</div>
<div class='lg-row'>能入過去畢前際　能入未來畢後際　能入現在一切處　常勤觀察無所有</div>
</div></div>
<div class='div-commentary'><p style="margin-left:1em">【疏】二有二頌。發窮三際廣大心。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>隨順涅槃寂滅法　住於無諍無所依　心如實際無與等　專向菩提永不退</div>
<div class='lg-row'>修諸勝行無退怯　安住菩提不動搖　佛及菩薩與世間　盡於法界皆明了</div>
</div></div>
<div class='div-commentary'><p style="margin-left:1em">【疏】三有二頌。發順涅槃菩提廣大心。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>欲得最勝第一道　為一切智解脫王　應當速發菩提心　永盡諸漏利羣生</div>
</p></div>
<div class='div-commentary'><p style="margin-left:1em">【疏】四一偈結勸。可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>趣向菩提心清淨　功德廣大不可說　為利眾生故稱述　汝等諸賢應善聽</div>
</p></div>
<div class='div-commentary'><p style="margin-left:1em">【疏】第四趣向菩提下六偈半。頌大智現前。於中初一結前生後。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>無量世界盡為塵　一一塵中無量剎　其中諸佛皆無量　悉能明見無所取　善知眾生無生想</div>
<div class='lg-row'>善知言語無語想　於諸世界心無礙　悉善了知無所著　其心廣大如虛空　於三世事悉明達</div>
<div class='lg-row'>一切疑惑皆除滅　正觀佛法無所取　十方無量諸國土　一念往詣心無著　了達世間眾苦法</div>
<div class='lg-row'>悉住無生真實際　無量難思諸佛所　悉往彼會而覲謁　常為上首問如來　菩薩所修諸願行</div>
<div class='lg-row'>心常憶念十方佛　而無所依無所取</div>
</div></div>
<div class='div-commentary'><p style="margin-left:1em">【疏】餘正頌大智現前。初偈於佛無著。次偈即若眾生若眾生法。次偈即若佛若佛法。次偈若世間若世間法。次偈若菩薩若菩薩法。二乘文略。後半偈。頌上結文。念十方佛．即求一切智。無依無取．即於諸法界．心無所著。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>恆勸眾生種善根　莊嚴國土令清淨　一切趣生三有處　以無礙眼咸觀察　所有習性諸根解</div>
<div class='lg-row'>無量無邊悉明見　眾生心樂悉了知　如是隨宜為說法　於諸染淨皆通達　令彼修治入於道</div>
<div class='lg-row'>無量無數諸三昧　菩薩一念皆能入　於中想智及所緣　悉善了知得自在</div>
</div></div>
<div class='div-commentary'><p style="margin-left:1em">【疏】第五有二十三偈半。頌前妙果當成。於中有九。初三偈半。頌常為一切諸佛護念。以具德故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩獲此廣大智　疾向菩提無所礙</div>
</p></div>
<div class='div-commentary'><p style="margin-left:1em">【疏】二半偈。頌當得無上菩提。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>為欲利益諸羣生　處處宣揚大人法</div>
</p></div>
<div class='div-commentary'><p style="margin-left:1em">【疏】三半偈。頌與其妙法。大人法者。八大人覺也。<span class='note-inline'>(【鈔】八大人覺者。遺教全明。一少欲．二知足．三寂靜．四精進．五正念．六正定．七正慧．八無戲論。涅槃二十七．加二為十。云。善男子。菩薩成就十法。雖見佛法。不得明了。前七同上。八即解脫。九讚歎解脫。十以涅槃教化眾生。十地鈔中．更當廣釋。)</span></p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>善知世間長短劫　一月半月及晝夜　國土各別性平等　常勤觀察不放逸</div>
</p></div>
<div class='div-commentary'><p style="margin-left:1em">【疏】四有一偈。頌佛體平等。時處平等。即佛體故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>普詣十方諸世界　而於方處無所取　嚴淨國土悉無餘　亦不曾生淨分別</div>
</p></div>
<div class='div-commentary'><p style="margin-left:1em">【疏】五有一偈。頌已修三世諸佛助道之法。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>眾生是處若非處　及以諸業感報別　隨順思惟入佛力　於此一切悉了知　一切世間種種性</div>
<div class='lg-row'>種種所行住三有　利根及與中下根　如是一切咸觀察　淨與不淨種種解　勝劣及中悉明見</div>
<div class='lg-row'>一切眾生至處行　三有相續皆能說　禪定解脫諸三昧　染淨因起各不同　及以先世苦樂殊</div>
<div class='lg-row'>淨修佛力咸能見　眾生業惑續諸趣　斷此諸趣得寂滅　種種漏法永不生　并其習種悉了知</div>
<div class='lg-row'>如來煩惱皆除盡　大智光明照於世　菩薩於佛十力中　雖未證得亦無疑</div>
</div></div>
<div class='div-commentary'><p style="margin-left:1em">【疏】六有六偈。頌<span class='note-inline'>(【校】頌．纂要誤作顧。)</span>成就三世諸佛力無所畏。廣十力之別名。略無畏之都號。於中五偈半。別明十力。後半偈．顯德分齊。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩於一毛孔中　普現十方無量剎　或有雜染或清淨　種種業作皆能了　一微塵中無量剎</div>
<div class='lg-row'>無量諸佛及佛子　諸剎各別無雜亂　如一一切悉明見　於一毛孔見十方　盡虛空界諸世間</div>
<div class='lg-row'>無有一處空無佛　如是佛剎悉清淨　於毛孔中見佛剎　復見一切諸眾生　三世六趣各不同</div>
<div class='lg-row'>晝夜月時有縛解　如是大智諸菩薩　專心趣向法王位　於佛所住順思惟　而獲無邊大歡喜</div>
</div></div>
<div class='div-commentary'><p style="margin-left:1em">【疏】七有五偈。頌已莊嚴三世諸佛不共佛法。三世間圓融。不共權小故。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩薩分身無量億　供養一切諸如來　神通變現勝無比　佛所行處皆能住　無量佛所皆鑽仰</div>
<div class='lg-row'>所有法藏悉耽味　見佛聞法勤修行　如飲甘露心歡喜　已獲如來勝三昧　善入諸法智增長</div>
<div class='lg-row'>信心不動如須彌　普作羣生功德藏　慈心廣大徧眾生　悉願疾成一切智　而恆無著無依處</div>
<div class='lg-row'>離諸煩惱得自在　哀愍眾生廣大智　普攝一切同於己　知空無相無真實　而行其心不懈退</div>
</div></div>
<div class='div-commentary'><p style="margin-left:1em">【疏】八五偈。頌悉得諸佛說法智慧。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>菩薩發心功德量　億劫稱揚不可盡　以出一切諸如來　獨覺聲聞安樂故</div>
</p></div>
<div class='div-commentary'><p style="margin-left:1em">【疏】九一偈。結德無盡。并屬初心。該前諸段。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方國土諸眾生　皆悉施安無量劫　勸持五戒及十善　四禪四等諸定處　復於多劫施安樂</div>
<div class='lg-row'>令斷諸惑成羅漢　彼諸福聚雖無量　不與發心功德比　又教億眾成緣覺　獲無諍行微妙道</div>
<div class='lg-row'>以彼而校菩提心　算數譬喻無能及　一念能過塵數剎　如是經於無量劫　此諸剎數尚可量</div>
<div class='lg-row'>發心功德不可知　過去未來及現在　所有劫數無邊量　此諸劫數猶可知　發心功德無能測</div>
<div class='lg-row'>以菩提心徧十方　所有分別靡不知　一念三世悉明達　利益無量眾生故　十方世界諸眾生</div>
<div class='lg-row'>欲解方便意所行　及以虛空際可測　發心功德難知量　菩薩志願等十方　慈心普洽諸羣生</div>
<div class='lg-row'>悉使修成佛功德　是故其力無邊際　眾生欲解心所樂　諸根方便行各別　於一念中悉了知</div>
<div class='lg-row'>一切智智心同等　一切眾生諸惑業　三有相續無暫斷　此諸邊際尚可知　發心功德難思議</div>
<div class='lg-row'>發心能離業煩惱　供養一切諸如來　業惑既離相續斷　普於三世得解脫　一念供養無邊佛</div>
<div class='lg-row'>亦供無數諸眾生　悉以香華及妙鬘　寶幢旛蓋土衣服　美食珍座經行處　種種宮殿悉嚴好</div>
<div class='lg-row'>毗盧遮那妙寶珠　如意摩尼發光耀　念念如是持供養　經無量劫不可說　其人福聚雖復多</div>
<div class='lg-row'>不及發心功德大</div>
</div><p><span class='note-inline'>(【校】億眾．纂要誤作憶眾。)</span></p>
</div>
<div class='div-commentary'><p style="margin-left:1em">【疏】大文第二。十方國土下。三十四頌。頌前約喻校量。於中分二。先十四頌。正頌前喻。可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>所說種種眾譬喻　無有能及菩提心</div>
</p></div>
<div class='div-commentary'><p style="margin-left:1em">【疏】後二十偈。通釋諸喻不及所由。前雖略釋。今此廣辨。又長行中多隨喻別明。今此總辨。亦總相頌前歎深難說。於中分三。初半偈．結前生後。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>以諸三世人中尊　皆從發心而得生　發心無礙無齊限　欲求其量不可得</div>
</p></div>
<div class='div-commentary'><p style="margin-left:1em">【疏】次十七偈半正釋。後二偈結德無盡。就正釋中分三。初偈標章。次十二偈半別釋。三四偈顯德圓滿。今初也。謂標出生無盡。體相無限二章。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>一切智智誓必成　所有眾生皆永度　發心廣大等虛空　生諸功德同法界　所行普徧如無異</div>
<div class='lg-row'>永離眾著佛平等　一切法門無不入　一切國土悉能往　一切智境咸通達　一切功德皆成就</div>
<div class='lg-row'>一切能捨恆相續　淨諸戒品無所著　具足無上大功德　常勤精進不退轉　入深禪定恆思惟</div>
<div class='lg-row'>廣大智慧共相應</div>
</div></div>
<div class='div-commentary'><p style="margin-left:1em">【疏】二別釋中。初四偈。釋無齊限。或一句是一義。後一偈半。六度義。可以意得。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此是菩薩最勝地　出生一切普賢道　三世一切諸如來　靡不護念初發心　悉以三昧陀羅尼</div>
<div class='lg-row'>神通變化共莊嚴　十方眾生無有量　世界虛空亦如是　發心無量過於彼　是故能生一切佛</div>
</div></div>
<div class='div-commentary'><p style="margin-left:1em">【疏】後八偈半。釋出生無盡。於中分三。初二偈半。結前生後。以體無限故．出生無盡也。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>菩提心是十力本　亦為四辯無畏本　十八不共亦復然　莫不皆從發心得　諸佛色相莊嚴身</div>
<div class='lg-row'>及以平等妙法身　智慧無著所應供　悉以發心而得有　一切獨覺聲聞乘　色界諸禪三昧樂</div>
<div class='lg-row'>及無色界諸三昧　悉以發心作其本　一切人天自在樂　及以諸趣種種樂　進定根力等眾樂</div>
<div class='lg-row'>靡不皆由初發心</div>
</div></div>
<div class='div-commentary'><p style="margin-left:1em">【疏】次菩提心是下四偈。正顯出生為本。出生乃一義耳。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>以因發起廣大心　則能修行六種度　勸諸眾生行正行　於三界中受安樂</div>
<div class='lg-row'>住佛無礙實義智　所有妙業咸開闡　能令無量諸眾生　悉斷惑業向涅槃</div>
</div></div>
<div class='div-commentary'><p style="margin-left:1em">【疏】後二偈略釋為本所由。由修六度．為菩薩乘本。由勸正行。為人天乘本。由闡妙業。通為三乘涅槃之本。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>智慧光明如淨日　眾行具足猶滿月　功德常盈譬巨海　無垢無礙同虛空　普發無邊功德願</div>
<div class='lg-row'>悉與一切眾生樂　盡未來際依願行　常勤修習度眾生　無量大願難思議　願令眾生悉清淨</div>
<div class='lg-row'>空無相願無依處　以願力故皆明顯　了法自性如虛空　一切寂滅悉平等　法門無數不可說</div>
<div class='lg-row'>為眾生說無所著</div>
</div><p><span class='note-inline'>(【校】著．纂要誤作菩。)</span></p>
</div>
<div class='div-commentary'><p style="margin-left:1em">【疏】三四偈顯德圓滿中。初偈總顯。次二偈別顯願滿。後一偈別明智圓。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>十方世界諸如來　悉共讚歎初發心　此心無量德所嚴　能到彼岸同於佛</div>
<div class='lg-row'>如眾生數爾許劫　說其功德不可盡　以住如來廣大家　三界諸法無能喻</div>
</div></div>
<div class='div-commentary'><p style="margin-left:1em">【疏】第三二偈。結德無盡。可知。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>欲知一切諸佛法　宜應速發菩提心</div>
</p></div>
<div class='div-commentary'><p style="margin-left:1em">【疏】大文第三欲知下。結勸發心。於中三。初半偈正勸。</p>
</div>
<div class='div-orig'>
<div class="lg regular" style="margin-left:0em;"><div class='lg-row'>此心功德中最勝　必得如來無礙智　眾生心行可數知　國土微塵亦復然　虛空邊際乍可量</div>
<div class='lg-row'>發心功德無能測　出生三世一切佛　成就世間一切樂　增長一切勝功德　永斷一切諸疑惑</div>
<div class='lg-row'>開示一切妙境界　盡除一切諸障礙　成就一切清淨剎　出生一切如來智</div>
</div></div>
<div class='div-commentary'><p style="margin-left:1em">【疏】次三偈半。釋勸所由。總舉具足一切德故。</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>欲見十方一切佛　欲施無盡功德藏　欲滅眾生諸苦惱　宜應速發菩提心</div>
</p></div>
<div class='div-commentary'><p style="margin-left:1em">【疏】後一偈。結勸速發。</p>
<p style="margin-left:1em">【論】如是校量初發心功德。設使以等虛空無限一切樂具．供養無限眾生。皆令得人天勝樂。又教令得四沙門果．及辟支佛．三乘出世菩提。如是虛空境界．及所度眾生雖等。然未令所化眾生得成佛。亦不可比於此教中初發心．乘如來大智．等佛所行．普化眾生皆成佛故．發菩提心。以是義故。雖然所舉境界廣狹雖等。所化眾生成佛不成佛不等故。不可為比。是故此品下文云。初發心菩薩。不於三世少有所得。所謂若諸佛．若諸佛法。若菩薩．若菩薩法。若獨覺．若獨覺法。若聲聞．若聲聞法。乃至廣說。但為唯求一切智。於諸法界．心無所著。發菩提心。畧說菩提。其法有四。一聲聞菩提。二緣覺菩提。三權教菩薩菩提。四一乘菩薩佛果菩提。前三並是出世菩提。佛果菩提．是法身大智大悲真俗萬行法界圓滿菩提。無出入故。三乘菩提．雖觀四諦十二緣。而亦未知四諦十二緣之實體。非獨二乘不知。三種意生身菩薩位登十地。猶未能悉知。唯一乘菩薩以智方知。至十地品具明。且畧而總言。三乘中觀苦集滅道．及十二緣生．及行六波羅蜜菩薩。厭苦欣真。但求出世。大悲菩薩。方云留惑潤生。一乘菩薩。以智觀四諦十二緣生。無明即智。苦諦即聖諦。於生死涅槃．無解縛性。是故此經名苦聖諦．集聖諦。如是十聖諦．十十二因緣．總是法界自性無縛無解自在之緣。不名無明。不名苦諦。如是總觀萬法如是。名為一乘法界緣起。智悲自在。任性緣生。一切眼耳鼻舌身．莫不皆是法界緣起自在法門。一切諸佛知見神通道力。以此而有。但以禪定觀照諸波羅蜜而顯發之。是故學者．應如是修．如是悟入。已上頌文。四行一頌。如文自具。不煩更釋。有智之士．隨文稱歎。令眾發心。<span class='note-inline'>(發心功德品竟。)</span></p>
</div></div></div>
<p class='juan'>大方廣佛華嚴經疏論纂要卷第三十五</p>
</div><!-- end of div[@id='body'] -->
</body></html>