<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記校釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu30' />
<p class='juan'>洛陽伽藍記卷第三</p></div></div>
<div class='div-other'><a id='mulu31' />
<p class='h1'>城南</p>
<div class='div-other'><a id='mulu32' />
<div class='div-orig'><p style="margin-left:1em;text-indent:-1em">○景明寺，宣武皇帝所立也。<span class='note-inline'>(宣武帝元恪，高祖孝文皇帝第二子，史稱世宗。)</span></p>
</div>
<div class='div-commentary'><p style="margin-left:2em">景明年中立，因以為名。</p>
</div>
<div class='div-orig'><p style="margin-left:1em">在宣陽門外一里御道東。<span class='note-inline'>(元河南志云：「御道東曰利民里。」)</span></p>
<p style="margin-left:1em">其寺東西南北方五百步，前望嵩山少室，<span class='note-inline'>(文選卷廿二沈約鍾山詩李善注引戴延之西征記曰：「嵩高，中嶽也。東謂太室，西謂少室，相去十七里。嵩高總名也。」又卷十六潘岳懷舊賦注引河南郡圖經曰：「嵩丘在縣西南十五里。」)</span>却負帝城，青林垂影，綠水為文，形勝之地，爽塏獨美。<span class='note-inline'>(說文：塏，高燥也。左氏傳昭公三年「請更諸爽塏者」，注曰：「塏，燥也。」塏音愷。)</span>山懸堂光觀盛，<span class='note-inline'>(此句有脫誤。永樂大典卷一三八二二作「山縣堂觀光盛」。逸史本、漢魏本作「山縣臺觀光盛」，真意本同。津逮本縣作懸。)</span>一千餘間。複殿重房，<span class='note-inline'>(原無此四字，大典本、逸史本有此，今據補。)</span>交疏對霤，<span class='note-inline'>(疏者，文窗也。文選卷二十九古詩「交疏結綺牕，阿閣三重階」。霤者，承霤也。釋名釋宮室：「霤，流也，水從屋上流下也。」禮記檀弓上「池視重霤」，鄭玄曰：「承霤以木為之，用行水，亦宮之飾也。」此云對霤者，即承霤相對距也。文選卷五左思吳都賦云：「玉堂對霤，石室相距。」)</span>青臺紫閣，<span class='note-inline'>(青紫皆言其色。)</span>浮道相通。<span class='note-inline'>(浮道者，猶言飛道也。)</span>雖外有四時，而內無寒暑。房簷之外，皆是山池。<span class='note-inline'>(山池者，山林池沼也。)</span>松竹蘭芷，<span class='note-inline'>(松竹，原作竹松，津逮本、真意堂本同，此依大典及逸史本改。)</span>垂列堦墀，含風團露，<span class='note-inline'>(團，聚也。詩野有蔓草「零露溥兮」。)</span>流香吐馥。<span class='note-inline'>(馥，香氣也。)</span>至正光年中，太后始造七層浮圖一所，<span class='note-inline'>(太后即胡太后。)</span>去地百仞。</p>
</div>
<div class='div-commentary'><p style="margin-left:2em">是以邢子才碑文云「俯聞激電，旁屬奔星」，<span class='note-inline'>(屬，大典同，真意本作矚。矚，望也。)</span>是也。<span class='note-inline'>(案藝文類聚卷七十七所載子才碑文無此二句。)</span></p>
</div>
<div class='div-orig'><p style="margin-left:1em">妝飾華麗，侔於永寧。金盤寶鐸，煥爛霞表。<span class='note-inline'>(魏書釋老志亦云：「永寧寺佛圖九層，景明寺佛圖亦其亞也。」)</span></p>
<p style="margin-left:1em">寺有三池，萑蒲菱藕，<span class='note-inline'>(雈，細葦也，一名薍。詩七月曰：「八月萑葦。」)</span>水物生焉。或黃甲紫鱗，<span class='note-inline'>(文選蜀都賦「觴以清醥，鮮以紫鱗」。)</span>出沒於蘩藻，<span class='note-inline'>(案左氏傳隱公三年云：「蘋蘩薀藻之菜。」蘋蘩，皆為水草。蘩音煩。)</span>或青鳬白雁，<span class='note-inline'>(或字原脫，此據逸史本補。)</span>沈浮於綠水。<span class='note-inline'>(沈浮，原作浮沈，此依逸史本。)</span>碾磑舂[竺-二+欺]，<span class='note-inline'>(碾字字書無，蓋即今之碾字。磑，廣韻五對切，磨也。)</span>皆用水功，伽藍之妙，最為稱首。<span class='note-inline'>(為字原作得，津逮本同。大典作為，逸史本同，今據改。)</span></p>
<p style="margin-left:1em">時世好崇福，四月七日京師諸像皆來此寺，尚書祠部曹錄像凡有一千餘軀。<span class='note-inline'>(部字原無，今據大典及逸史本增。案祠部曹見魏書卷一百八之四禮志神龜元年下。又凡大典作名，逸史本同。真意本作「名凡」二字。)</span>至八日，<span class='note-inline'>(八日原作八月節，非。此據逸史本改正。)</span>以次入宣陽門，向閶闔宮前受皇帝散花。<span class='note-inline'>(按此即行像也。魏書釋老志云：「世祖於四月八日與諸寺像，行於廣衢，帝御門樓臨觀，散花致禮焉。」)</span>于時金花映日，寶蓋浮雲，旛幢若林，香煙似霧，梵樂法音，聒動天地。<span class='note-inline'>(聒音括，喧嘩也。)</span>百戲騰驤，<span class='note-inline'>(見卷一長秋寺下。)</span>所在駢比。名僧德眾，負錫為羣，<span class='note-inline'>(錫者錫杖也。釋氏要覽卷中云：「梵云隙棄羅，此云錫杖，由振時作錫聲故。」)</span>信徒法侶，持花成藪。車騎填咽，<span class='note-inline'>(文選吳都賦：「冠蓋雲蔭，閭閻闐噎。」劉逵注：「閭閻闐噎，言人物遍滿之貌。」案闐噎即填咽也。梁書陶弘景傳：「永明十年，上表辭祿，公卿祖之，供帳甚盛，車馬填咽。」)</span>繁衍相傾。<span class='note-inline'>(文選蜀都賦：「與輦雜沓，冠蓋混并，累轂疊跡，叛衍相傾。」李善注：「司馬彪莊子注曰：叛衍，猶漫衍也。」案繁衍亦即叛衍，言其連屬之盛。或曰奐衍，或曰紛衍，義並相同。相傾者，相傾側也。)</span>時有西域胡沙門見此，唱言佛國。<span class='note-inline'>(盛贊佛事之盛儼如佛國也。)</span></p>
<p style="margin-left:1em">至永熙年中始詔國子祭酒邢子才為寺碑文。<span class='note-inline'>(碑文見藝文類聚卷七十七，然所載非全文，節略甚多。)</span></p>
</div>
<div class='div-commentary'><p style="margin-left:2em">子才，河間人也。<span class='note-inline'>(北齊書卷三十六邢邵傳云：「邵字子才，河間鄚人。父虬，魏光祿卿。邵小字吉，少時有避，遂不行名。」案邵蓋避魏彭城王元劭嫌名，故以字行也。)</span>志性通敏，風情雅潤，<span class='note-inline'>(逸史本作「風雅潤□。」)</span>下帷覃思，<span class='note-inline'>(下帷者，垂下書帷也。漢書董仲舒傳稱仲舒為博士，下帷講誦，三年不窺園，是也。)</span>溫故知新。文宗學府，䠮班馬而孤上，<span class='note-inline'>(䠮，逸史本作跨。班馬者，班固、司馬遷也。)</span>英規勝範，凌許郭而獨高。<span class='note-inline'>(凌，大典及逸史本作陵。許郭者，漢許劭、郭泰也。此謂其匪特文采華瞻，學識淵廣，為一時之宗主，且有許郭之風範也。許郭見卷二秦太上君寺條注。)</span>是以衣冠之士，輻輳其門，<span class='note-inline'>(輻輳，聚集也。)</span>懷道之賓，去來滿室。升其堂者，若登孔氏之門；<span class='note-inline'>(揚子法言吾子篇云：「詩人之賦麗以則，辭人之賦麗以淫。如孔氏之門用賦也，則賈誼升堂，相如入室矣。」)</span>沾其賞者，猶聽東吳之句。<span class='note-inline'>(聽，大典引作德。逸史本作得。事未詳。)</span>藉甚當時，<span class='note-inline'>(史記陸賈傳：「陸生以此游漢廷公卿間，名聲藉甚。」集解：「漢書音義曰：言狼藉甚盛。」)</span>聲馳遐邇。<span class='note-inline'>(馳，大典引作布。北齊書邢邵傳曰：「邵雅有才思，聰明強記，文章典麗，既瞻且速。年未二十，名動衣冠。孝明之後，獨步當時。每一文出，京師為之紙貴。與濟陰溫子昇為文士之冠，世論謂之溫邢。」)</span>正光末，<span class='note-inline'>(此從大典及逸史本。末，原作中。)</span>解褐為世宗挽郎，奉朝請。<span class='note-inline'>(案北齊書邵傳云：「釋巾為魏宣武挽郎，除奉朝請，遷著作佐郎，深為領軍元乂所禮。又新除遷尚書令，令邵作謝表，須臾便成。」考元乂之為尚書令，當肅宗孝明帝孝昌元年，是邵之為奉朝請，即在正光末也。解褐，或曰釋褐、釋巾。褐，短衣也，貧者之所服。解褐，謂釋巾褐，而衣官服，喻為官也。)</span>尋進中書侍郎、黃門〔侍郎〕。<span class='note-inline'>(黃門下侍郎二字各本並無，今補。案北齊書本傳云：「永安初，累遷中書侍郎，普奏中，兼給事黃門侍郎。」此稱為黃門侍郎似在普泰以前，與正史不同。)</span>子才洽聞博見，無所不通，軍國制度，罔不訪及。自王室不靖，虎門業廢。<span class='note-inline'>(周禮地官「師氏居虎門之左，司王朝，掌國中之事，以教國子弟」。鄭注曰：「虎門，路寢門也。門外畫虎焉。以明勇猛於守宜也。」案虎門即指國子學而言。劉芳請立學表云：「今之祭酒，即周之師氏。洛陽記：國子學宮在天子宮對，太學在開陽門外。」莊帝永安三年尒朱兆入洛，京師擾亂，邵與弘農楊愔俱避地嵩高山，故曰「王室不靖，虎門業廢」。)</span>後遷國子祭酒，<span class='note-inline'>(後，津逮本同，大典及逸史本作復，非。北齊書邢邵傳云：「（孝武帝）太昌初，敕令恆直內省，後除衛將軍，國子祭酒。」)</span>謨訓上庠。子才罰惰賞勤，專心勸誘，青領之生，<span class='note-inline'>(青領，猶青衿也，謂國子生徒也。詩子衿「青青子衿」，傳曰：「青衿，青領也。」顏氏家訓書證篇云：「古者斜領下連於衿，故謂領為衿。」)</span>競懷雅術。<span class='note-inline'>(競，原作竟，非。此從津逮，逸史本改。)</span>洙泗之風，<span class='note-inline'>(謂禮樂教化也。孔子曾講學於洙泗之間。洙、泗，魯國二水名。)</span>茲焉復盛。永熙年末，<span class='note-inline'>(鉤沈作末年。)</span>以母老辭，帝不許之。子才恪請，<span class='note-inline'>(逸史本、津逮本無恪請二字。)</span>辭情懇至，<span class='note-inline'>(原作「懇至」。逸史本作「辭請懇至」。此依津逮本。)</span>涕淚俱下，<span class='note-inline'>(涕，原作辭，此從逸史本。)</span>帝乃許之。詔以光祿大夫歸養私庭，所在之處，<span class='note-inline'>(在，原誤作生，大典本及逸史本、津逮本不誤。)</span>給事力五人，歲一入朝，<span class='note-inline'>(入字各本無，今據史傳補。)</span>以備顧問。<span class='note-inline'>(北齊書本傳云：「邵以親老還鄉，詔所在特給兵力五人，并令歲一入朝，以備顧問。」文與此同。)</span>王侯祖道，<span class='note-inline'>(詩烝民「仲山甫出祖」，鄭玄曰：「祖者，行犯軷之祭也。」案後世飲酒餞行曰祖餞。)</span>若漢朝之送二疏。<span class='note-inline'>(漢書疏廣傳云：「廣字仲翁，東海人也。明春秋，為太子太傅。兄子受，字公子，亦以賢良為太子家令。廣謂受曰：吾聞知足不辱，知止不殆。今仕至二千石，功成名立，如此不去，懼有後悔。豈如父子相隨出關，歸老故鄉，以壽命終，不亦善乎？遂上疏乞骸骨。上以其年篤老，皆許之。公卿大夫故人邑子為設祖道供帳東都門外，送車數百兩，辭訣而去。道路觀者曰：賢哉二大夫！或歎息，為之下泣。」文選張協詠史詩曰：「藹藹東都門，羣公祖二疏。」)</span>暨皇居徙鄴，民訟殷繁，前革後沿，<span class='note-inline'>(原作「前格後詔」，此從逸史本。)</span>自相與奪，<span class='note-inline'>(與，津逮本作予。案魏書刑罰志亦云：「天平後，遷移草剏，百司多不奉法。」)</span>法吏疑獄，簿領成山，<span class='note-inline'>(文選卷二十九劉楨雜詩云：「沈迷簿領書，回回自昏亂。」李善注云：「簿領，謂文簿而記錄之。司馬彪莊子注曰：領，錄也。」)</span>乃敕子才與散騎常侍溫子昇撰麟趾新制十五篇。<span class='note-inline'>(麟趾，鄴京宮禁閣名。魏書卷十二孝靜帝紀云：「興和三年冬十月癸卯齊文襄王自晉陽來朝，先是詔文襄王與羣臣於麟趾閣議定新制，甲寅班於天下。」)</span>省府以之决疑，州郡用為治本。武定中，除驃騎大將軍、西兗州刺史。為政清靜，吏民安之。後徵為中書令。<span class='note-inline'>(後，大典及逸史本作復。)</span>時戎馬在郊，朝廷多事，國禮朝儀，咸自子才出。<span class='note-inline'>(咸，逸史本作或，非。案北齊書本傳云：「邵博覽墳籍，無不通曉，晚年尤以五經章句為意，窮其指要。每公卿會議，事關典故，邵援筆立成，證引該洽。帝命朝章，取定俄頃。詞致宏遠，獨步當時。」)</span>所製詩賦詔策章表碑頌讚記五百篇，皆傳於世。<span class='note-inline'>(讚，大典及逸史本作贊。北齊書云：「有集三十卷，見行於世。」)</span>鄰國欽其模楷，朝野以為美談也。</p>
</div></div>
<div class='div-other'><a id='mulu33' /></div>
<div class='div-orig'><p style="margin-left:1em;text-indent:-1em">○大統寺，在景明寺西，即所謂利民里。<span class='note-inline'>(逸史本無即字。)</span>寺南有三公令史高顯畧宅。<span class='note-inline'>(高顯畧，太平廣記卷三九一引作高顯洛。太平寰宇記作尚書高顯業。西陽雜爼前集十作洛陽令史高顯。)</span></p>
</div>
<div class='div-commentary'><p style="margin-left:2em">每於夜見赤光行於堂前，<span class='note-inline'>(每字上廣記引有洛字。於字原無，逸史本有，與廣記引合，今據補。)</span>如此者非一。向光明所掘地丈餘，<span class='note-inline'>(廣記引光下無明字。)</span>得黃金百斤，<span class='note-inline'>(百，逸史本作千。)</span>銘云：「蘇秦家金，得者為吾造功德。」顯畧遂造招福寺。<span class='note-inline'>(顯畧，廣記作洛。)</span>人謂此地是蘇秦舊宅。<span class='note-inline'>(人謂此地是蘇秦舊宅，逸史本作「以世人謂此地是蘇秦舊宅」，廣記引作「世又謂此地蘇秦舊時宅」。鉤沈改作「以是人謂此地是蘇秦舊宅」。)</span>當時元乂秉政，聞其得金，就畧索之，<span class='note-inline'>(畧，原作洛。之字逸史本脫。)</span>以二十斤與之。</p>
<p style="margin-left:2em">衒之按：蘇秦時未有佛法，功德者不必是寺，<span class='note-inline'>(是，廣記引作起。)</span>應是碑銘之類，<span class='note-inline'>(應，廣記引作或。)</span>頌其聲績也。<span class='note-inline'>(績字各本作跡，此依廣記引改正。)</span></p>
</div>
<div class='div-other'><a id='mulu34' /></div>
<div class='div-orig'><p style="margin-left:1em;text-indent:-1em">○東有秦太上公二寺，<span class='note-inline'>(原與上文連為一條，今從逸史本別為一條。太上，原作太師，誤。)</span>在景明寺南一里。<span class='note-inline'>(寺字原無，據永樂大典卷一三八二二增。)</span>西寺，太后所立；<span class='note-inline'>(秦太上公，靈太后父胡國珍之封號。此寺為劉騰所監造，見魏書騰傳。)</span>東寺，皇姨所建。<span class='note-inline'>(大典及逸史本建作造。)</span></p>
</div>
<div class='div-commentary'><p style="margin-left:2em">並為父追福，因以名之，時人號為雙女寺。</p>
</div>
<div class='div-orig'><p style="margin-left:1em">並門鄰洛水，<span class='note-inline'>(大典及逸史本門下有俱字。)</span>林木扶疎，<span class='note-inline'>(扶疎，大典作齊竦。)</span>布葉垂陰。各有五層浮圖一所，高五十丈，素綵畫工，<span class='note-inline'>(畫，原作布，此從大典及逸史本改。)</span>比於景明。至於六齋，<span class='note-inline'>(六齋見卷一景樂寺條。)</span>常有中黃門一人監護，僧舍襯施供具，<span class='note-inline'>(襯施指衣物。釋氏要覽卷上嚫錢條云：「梵語達嚫拏，此云財施。今略達拏，但云嚫。五分律云：食後施衣物，名達嚫。」)</span>諸寺莫及焉。</p>
<p style="margin-left:1em">寺東有靈臺一所，<span class='note-inline'>(文選卷十六潘岳閒居賦李善注引陸機洛陽記曰：「靈臺在洛陽南，去城三里。」)</span>基址雖頹，猶高五丈餘，即是漢光武所立者。<span class='note-inline'>(漢光武，原作漢武帝，此依元河南志及逸史本改。靈臺，望雲物者。水經注穀水注云：「高六丈，方二十步。」)</span>靈臺東有辟雍，<span class='note-inline'>(有字各本脫，此從元河南志補。)</span>是魏武所立者。<span class='note-inline'>(大典作「是魏武所立作者」，逸史本同。文選閒居賦李善注引陸機洛陽記云：「辟雍在靈臺東，相去一里，俱魏武所建。」案辟雍即太學。班固白虎通德論云：「天子立辟雍者，所以行禮樂，宣教化。辟者，象璧，圓以法天，雍者，擁之以水，象教化流行也。」)</span>至我正光中造明堂於辟雍之西南，<span class='note-inline'>(正光，孝明帝年號。)</span>上圓下方，八牎四闥。<span class='note-inline'>(闥，門也。案明堂五室九階，四戶八窗。封軌明堂辟雍議稱：「明堂者，布政之宮，在國之陽，所以嚴父配天，聽朝設教。」又稱：「四戶者，達四時，八窗者，通八風。若其上圓下方，以則天地，通水環宮，以節觀者。」見魏書卷三十二。)</span>汝南王復造磚浮圖於靈臺之上。<span class='note-inline'>(汝南王元悅見卷一。)</span></p>
</div>
<div class='div-commentary'><p style="margin-left:2em">孝昌初，<span class='note-inline'>(孝昌亦孝明帝年號。)</span>妖賊四侵，州郡失據，朝廷設募征格於堂之北，從戎者拜曠掖將軍、<span class='note-inline'>(曠掖，大典及逸史本作曠夜，魏書官氏志作曠野。)</span>偏將軍、裨將軍。<span class='note-inline'>(皆八九品職。)</span>當時甲冑之士，號明堂隊。<span class='note-inline'>(大典及逸史本脫隊字。)</span>時有虎賁駱子淵者，<span class='note-inline'>(時下原無有字，此依法苑珠林卷九十四及太平廣記卷二九二引補。駱兩書所引均作洛。)</span>自云洛陽人。昔孝昌年戍在彭城，<span class='note-inline'>(珠林及廣記引作「孝昌中戍於彭城」，無昔字。)</span>其同營人樊元寶得假還京師，<span class='note-inline'>(師字原無，珠林、廣記引及大典均有師字，今據增。)</span>子淵附書一封，令達其家。<span class='note-inline'>(廣記引無此四字。)</span>云：「宅在靈臺南，<span class='note-inline'>(宅上珠林引有某字。)</span>近洛河，卿但至彼，<span class='note-inline'>(但下原有是字，依廣記刪。廣記引作「近洛水鄉，但至彼」，大典及逸史本作「近洛水鄉即是，至彼云云」。)</span>家人自出相看。」元寶如其言，至靈臺南，了無人家可問。<span class='note-inline'>(廣記引作「見無人家」。)</span>徙倚欲去，忽見一老翁來，<span class='note-inline'>(翁，逸史本作公，下同。)</span>問從何而來，<span class='note-inline'>(大典作「何從而來」。)</span>徬徨於此。元寶具向道之。老翁云：「是吾兒也。」取書引元寶入，遂見館閣崇寬，屋宇佳麗。既坐，<span class='note-inline'>(既字原無，據珠林、廣記引補。)</span>命婢取酒。須臾見婢抱一死小兒而過，元寶初甚怪之，<span class='note-inline'>(廣記引無初字。)</span>俄而酒至，色甚紅，<span class='note-inline'>(珠林、廣記引色上有酒字。)</span>香美異常。兼設珍羞，海陸備具。<span class='note-inline'>(備具，原作具備，大典及逸史本作備具，今據改。珠林及廣記引作備有。)</span>飲訖，辭還。<span class='note-inline'>(辭還，珠林、廣記引並作告退。)</span>老翁送元寶出云：「後會難期，以為悽恨！」別甚殷勤。<span class='note-inline'>(珠林引殷作慇，大典作慇懃。)</span>老翁還入，元寶不復見其門巷，<span class='note-inline'>(巷，珠林引作衖。)</span>但見高岸對水，<span class='note-inline'>(岸，珠林、廣記引並作崖。)</span>淥波東傾，<span class='note-inline'>(廣記引同，大典及逸史本作綠波連漪。)</span>唯見一童子可年十五，<span class='note-inline'>(可年十五，珠林引同，廣記引作可年十四五。)</span>新溺死，鼻中出血，<span class='note-inline'>(出血，廣記引作血出。珠林引同。)</span>方知所飲酒是其血也。<span class='note-inline'>(珠林引作乃是血也。)</span>及還彭城，子淵已失矣。元寶與子淵同戍三年，不知是洛水之神也。</p>
</div>
<div class='div-other'><a id='mulu35' /></div>
<div class='div-orig'><p style="margin-left:1em;text-indent:-1em">○報德寺，高祖孝文皇帝所立也。</p>
</div>
<div class='div-commentary'><p style="margin-left:2em">為馮太后追福。<span class='note-inline'>(高宗文成帝后，馮朗女，孝文帝祖母，魏書卷十三后妃傳有傳。)</span></p>
</div>
<div class='div-orig'><p style="margin-left:1em">在開陽門外三里。</p>
<p style="margin-left:1em">開陽門御道東有漢國子學堂，<span class='note-inline'>(文選卷十六閒居賦李善注引郭緣生述征記曰：「國學在辟雍東北五里，太學在國學東二百步。」後漢書蔡邕傳注引洛陽記云：「太學在洛陽城南開陽門外，講堂長十丈，廣二丈。」)</span>堂前有三種字石經二十五碑，表裏刻之，寫春秋尚書二部，作篆科斗隸三種字，<span class='note-inline'>(此所指即魏正始所立三體石經也。太平御覽卷五八九引戴延之西征記云：「國子堂前有列碑南北行三十五枚，刻之表裏，書春秋經尚書二部，大篆隸科斗三種字。碑長八尺，今有十八枚存，餘皆崩。」所稱碑數與本書不同。所寫之經數，就今日所見殘石考之，有尚書、春秋及春秋左氏傳之一部分。每字有古篆隸三體。此所稱科斗，即古文壁中書也。先列古文，次列篆文，再次為隸書。晉書衛恒傳云：「漢武時，魯恭王壞孔子宅，得尚書、春秋、孝經，時人以不復知有古文，謂之科斗書。漢世秘藏，希得見之。魏初傳古文者，出於邯鄲淳。恒祖敬叔寫淳尚書，後以示淳，而淳不別。至正始中立三字石經，轉失淳法。因科斗之名，遂效其形。」)</span>漢右中郎將蔡邕筆之遺跡也。<span class='note-inline'>(案魏三字石經與漢熹平一字石經不同。一字石經為隸書，書石者為蔡邕等人。三字石經為魏正始年間所立，書石者無可考。以實物考之，亦非一人所書。楊衒之所記以魏石經與漢熹平石經相混，故謂為蔡邕所書也。)</span>猶有十八碑，餘皆殘毀。</p>
<p style="margin-left:1em">復有石碑四十八枚，亦表裏隸書，寫周易、尚書、公羊、禮記四部。<span class='note-inline'>(案此所指為漢熹平一字石經。漢靈帝熹平四年（公元一七五）刻石，至光和六年（公元一八三）始成。包括周易、尚書、魯詩、儀禮、春秋及公羊傳、論語。後漢書蔡邕傳注引洛陽記云：「本碑凡四十六枚。」此云四十八枚，數目不同。水經注卷十六穀水注云：「漢魏以來，置太學于國子堂東。漢靈帝光和六年刻石鏤碑，載五經立於太學講堂前，悉在東側。」今所見殘碑中，禮記碑有馬日磾、蔡邕等名，則一字石經為蔡邕等所書也。別詳張國淦歷代石經考。)</span>又讚學碑一所，<span class='note-inline'>(讚學碑，原作讀書碑，津逮本同，此依元河南志及逸史本改。)</span>並在堂前。<span class='note-inline'>(案讚學碑御覽卷五八九引西征記作太學讚碑。水經注卷十六云：「陸機言太學贊，別一碑，在講堂西。下列石龜碑，載蔡邕、韓說、堂谿典等名。太學弟子贊復一碑，在外門中，今二碑並無。」然則衒之所記皆本之前代所記，非由自驗至明。)</span>魏文帝作典論六碑，<span class='note-inline'>(六，原作云，誤。今依逸史本校正。)</span>至太和十七年猶有四碑。<span class='note-inline'>(四下原空格，津逮本作存。此依上文文例及元河南志補。案御覽引西征記亦云：「有魏文典論六碑，今四存二敗。」)</span>高祖題為勸學里。</p>
</div>
<div class='div-commentary'><p style="margin-left:2em">武定四年，大將軍遷石經於鄴。<span class='note-inline'>(鄴，原作頴，此依逸史本改正。此十二字原在下文寧遠三寺數字下，文意不相連，今依吳若準集證說移前。武定為孝靜帝年號，大將軍即高澄。高澄所遷漢魏石經凡五十二枚，見北齊書卷四文宣帝紀。)</span></p>
</div>
<div class='div-orig'><p style="margin-left:1em">里內有大覺、三寶、寧遠三寺。<span class='note-inline'>(里下內字原無，據津逮本增。大覺，原作文覺，據津逮本、逸史本校改。)</span>週迴有園，珍果出焉，有大谷梨承光之柰。<span class='note-inline'>(津逮本此處作「有含消梨，重十斤，從樹着地，盡化為水。有承光之柰」。二十字。案太平御覽卷九六九引作「有含消梨，重六斤，禁苑所無也。從樹投地，盡散為水焉。世人云：報德之梨，承光之柰」。宋吳淑事類賦卷二十六引云：「報德寺有含消梨，重六斤，從樹投地，盡化為水。」是津逮本亦有所據。惟「含消梨重十斤」，十斤當作六斤。酉陽雜爼前集卷十云：「洛陽報德寺梨重六斤。」與御覽事類賦並同，可證十為六字之誤。如隱本所云大谷梨，大谷乃地名，在洛陽城南數十里。文選潘岳閒居賦云：「張公大谷之梨，梁侯烏椑之柿。」大谷梨亦洛陽名產也。)</span>承光寺亦多果木，柰味甚美，冠於京師。</p>
</div>
<div class='div-other'><a id='mulu36' />
<div class='div-orig'><p style="margin-left:1em;text-indent:-1em">○勸學里東有延賢里，<span class='note-inline'>(勸學里東云云原與上文相連，津逮本同。今從逸史本別為一條。)</span>里內有正覺寺，尚書令王肅所立也。</p>
</div>
<div class='div-commentary'><p style="margin-left:2em">肅字恭懿，琅琊人也，<span class='note-inline'>(恭，原作公，此依逸史本。)</span>偽齊雍州刺史奐之子也。<span class='note-inline'>(奐字彥孫，齊永明間為鎮北將軍、雍州刺史。永明十一年以殺寧蠻長史劉興祖罪，為州司馬黃瑤起所殺。見南齊書卷四十九奐傳。)</span>贍學多通，才辭美茂，為齊秘書丞，太和十八年背逆歸順。<span class='note-inline'>(魏書卷六十三王肅傳稱：「肅於太和十七年自建業來奔。高祖至鄴，聞肅至，虛襟待之。肅陳說治亂，音韻雅暢，深會帝旨，高祖嗟納之。」)</span>時高祖新營洛邑，多所造制，<span class='note-inline'>(制下原有論字，各本無。又制字津逮本作製。)</span>肅博識舊事，大有裨益，高祖甚重之，常呼王生。延賢之名，因肅立之。<span class='note-inline'>(因字津逮本、逸史本無。)</span></p>
<p style="margin-left:2em">肅在江南之日，聘謝氏女為妻，<span class='note-inline'>(陳郡謝莊之女，見肅女王普賢墓誌。)</span>及至京師，復尚公主。<span class='note-inline'>(宣武時尚陳留長公主。公主本劉昶子婦，高祖妹，原封彭城長公主。見魏書卷六十三王肅傳。太平廣記卷一七四引此下有「其後謝氏入道為尼，亦來奔肅，見肅尚主」，十六字。)</span>謝作五言詩以贈之。<span class='note-inline'>(津逮本無以字。)</span>其詩曰：「本為箔上蠶，今作機上絲，得路逐勝去，頗憶纏綿時。」<span class='note-inline'>(丁福保輯北魏詩路作絡，是也。絡為繞絲者。勝為機上之持經者。勝或呼為甑，說文字從木作滕。絡、勝皆就機上絲而言，但語意雙關。)</span>公主代肅答謝云：「針是貫線物，<span class='note-inline'>(是，真意堂本作自。又線逸史本作綿。)</span>目中恒任絲，得帛縫新去，何能納故時。」<span class='note-inline'>(納者，縫也。)</span>肅甚有愧謝之色，<span class='note-inline'>(甚下原無有字，今依逸史本補。)</span>遂造正覺寺以憩之。<span class='note-inline'>(案魏書傳稱：肅子紹，為謝氏所生。肅臨薨，謝始擕二女及紹至壽春。與伽藍記所載不同。考其女王普賢，世宗納為貴華。普賢墓誌云：「考昔鍾家恥，投誠象魏。夫人痛臯魚之晚悟，感樹靜之莫因，遂乘險就夷，庶恬方寸。惟道冥昧，仍羅極罰。茹荼泣血，哀深乎禮。」由是觀之，史傳蓋得其實。)</span>肅憶父非理受禍，常有子胥報楚之意，<span class='note-inline'>(伍子胥父奢、兄尚為楚平王所殺，子胥奔吳，佐吳伐楚。見史記卷六十六伍子胥列傳。)</span>卑身素服，<span class='note-inline'>(卑，逸史本、津逮本作畢。)</span>不聽音樂，<span class='note-inline'>(原無音字，據逸史本增。魏書亦云：「清身好施，簡絕聲色，終始廉約，家無餘財。」)</span>時人以此稱之。肅初入國，不食羊肉及酪漿等物，常飯鯽魚羹，<span class='note-inline'>(飯，太平御覽卷九三七引同，紺珠集作食。)</span>渴飲茗汁。京師士子道肅一飲一斗，<span class='note-inline'>(道，津逮本、逸史本作見。)</span>號為漏巵。<span class='note-inline'>(漏酒器曰漏巵。)</span>經數年已後，<span class='note-inline'>(已，津逮本作以。)</span>肅與高祖殿會，食羊肉酪粥甚多。高祖怪之，<span class='note-inline'>(怪者，以其可異也。)</span>謂肅曰：「卿中國之味也，<span class='note-inline'>(卿，逸史本作即，真意堂本同。)</span>羊肉何如魚羹？茗飲何如酪漿？」<span class='note-inline'>(逸史本作「魚羹何如？茗飲酪漿何如？」真意堂本作「茗飲何如？酪漿何如？」案紺珠集與如隱堂本同。此高祖問肅羊肉與魚羹孰優，茗飲與酪漿孰優也。)</span>肅對曰：「羊者是陸產之最，魚者乃水族之長。<span class='note-inline'>(乃，逸史本作是。)</span>所好不同，並各稱珍。以味言之，甚是優劣。<span class='note-inline'>(甚是，逸史本作是有，紺珠集作甚有。)</span>羊比齊魯大邦，魚比邾莒小國，<span class='note-inline'>(邾莒皆春秋時鄰近齊魯之小國，後為楚所滅。)</span>唯茗不中，與酪作奴。」<span class='note-inline'>(謂茗汁遠不能與酪漿相比也。)</span>高祖大笑。因舉酒曰：<span class='note-inline'>(太平廣記卷一七四引作「因舉巵屬羣臣及親王等酒曰」。)</span>「三三橫，兩兩縱，<span class='note-inline'>(此設字謎也。橫即橫畫，縱即豎畫。)</span>誰能辨之，賜金鍾。」<span class='note-inline'>(鍾，酒器。)</span>御史中尉李彪曰：<span class='note-inline'>(御史中尉，各本作御史中丞，誤。御史中尉李彪，見卷二正始寺條。魏書本傳亦作御史中尉。太平廣記及紺珠集引同，今據改。)</span>「沽酒老嫗瓮注瓨，<span class='note-inline'>(瓮，廣記引及逸史本均作甕。又瓨各本均作[土*瓦]，紺珠集引作瓨。案作瓨是也。瓨者，長頸甖也。)</span>屠兒割肉與秤同。」<span class='note-inline'>(秤，紺珠集同。廣記引及逸史本作稱。稱秤通用字。)</span>尚書左丞甄琛曰：<span class='note-inline'>(左丞，原作右丞，此依廣記及紺珠集改。案琛字思伯，中山無極人，頗學經史。太和初，拜中書博士，遷諫議大夫。世宗時，曾隨高肇伐蜀。正光間，為車騎將軍。死贈尚書左僕射。魏書卷六十八有傳。)</span>「吳人浮水自云工，妓兒擲繩在虛空。」<span class='note-inline'>(妓，廣記引作技。繩，原作絕，津逮本、逸史本作繩，紺珠集同。廣記引作袖。)</span>彭城王勰曰：<span class='note-inline'>(元勰事蹟見卷一永寧寺條。)</span>「臣始解此字是習字。」<span class='note-inline'>(廣記引作「臣思解此是習字」，紺珠集作「臣始解此乃是習字爾」。)</span>高祖即以金鍾賜彪。朝廷服彪聰明有智，<span class='note-inline'>(智，廣記引及逸史本作知。知智通用。)</span>甄琛和之亦速。彭城王謂肅曰：<span class='note-inline'>(太平御覽卷八六七引作「彭城王勰戲謂王肅曰」，事類賦卷十七引作「彭城王嘗戲謂肅曰」。)</span>「卿不重齊魯大邦，而愛邾莒小國。」肅對曰：「鄉曲所美，不得不好。」彭城王重謂曰：<span class='note-inline'>(御覽引作勰復謂曰。)</span>「卿明日顧我，為卿設邾莒之食，<span class='note-inline'>(食，事類賦引作飱。飱即餐字。)</span>亦有酪奴。」因此復號茗飲為酪奴。</p>
<p style="margin-left:2em">時給事中劉縞慕肅之風，<span class='note-inline'>(縞，逸史本作鎬。案御覽及事類賦引均作縞。)</span>專習茗飲。彭城王謂縞曰：「卿不慕王侯八珍，好蒼頭水厄。<span class='note-inline'>(好字上御覽引有如字，事類賦不作如，作而。紺珠集云：「王濛好茶，人至輙飲，士大夫甚以為苦。每飲候濛，必云今日有水厄。」)</span>海上有逐臭之夫，里內有學顰之婦。<span class='note-inline'>(曹植與楊德祖書云：「蓀蕙之芳，眾人所好，而海畔有逐臭之夫。」見文選卷四十二。莊子天運篇云：「西施病心而矉，其里之醜人見而美之，歸亦捧心而矉。」顰矉字通用。)</span>以卿言之，即是也。」其彭城王家有吳奴，<span class='note-inline'>(吳奴，御覽引作吳嫗，事類賦引作吳妓。)</span>以此言戲之。自是朝貴讌會雖設茗飲，皆恥不復食，唯江表殘民遠來降者好之。<span class='note-inline'>(逸史本作「遠來降者飲焉」。)</span>後蕭衍子西豐侯蕭正德歸降，<span class='note-inline'>(蕭正德，蕭宏子，梁武帝善之為子。後封為西豐侯。梁書卷五十五本傳稱：孝昌元年逃奔于魏，七年又自魏逃歸，與侯景接納，終為景所殺。案正德降魏，本書下文稱在正光四年中，魏書肅宗紀稱在正光三年，若為孝昌元年，則元乂<span class='corr'>已</span>除名為民。梁書所載，可能有誤。)</span>時元乂欲為之設茗，先問卿於水厄多少。正德不曉乂意，答曰：「下官雖生於水鄉，<span class='note-inline'>(雖字原無，御覽引及逸史本有之，今據增。水鄉指江南而言。文選卷二十六陸機答張士然詩云：『余固水鄉士。』)</span>而立身以來，未遭陽侯之難。」<span class='note-inline'>(陽侯，水神名。本為陽國侯，溺死於水，其神能為大波。見漢書揚雄傳注。)</span>元乂與舉坐之客皆笑焉。</p>
</div></div>
<div class='div-other'><a id='mulu37' /></div>
<div class='div-orig'><p style="margin-left:1em;text-indent:-1em">○龍華寺，廣陵王所立也。<span class='note-inline'>(廣陵王元恭常住龍華寺，見卷二平等寺。鉤沈以此寺為廣陵王元欣所立。元恭、元欣皆廣陵王元羽之子。疑此寺為元羽所立。元羽及北海王元祥皆高祖弟也。)</span>追聖寺，北海王所立也。<span class='note-inline'>(北海王，元祥也。金石萃編卷二十七有法生為北海王母子造像記。元祥獻文帝子，元顥父。宣武時為侍中大將軍，錄尚書事。見魏書卷二十一上本傳。)</span>並在報德寺之東。<span class='note-inline'>(德，原誤作恩。別本不誤。)</span>法事僧房，比秦太上公。京師寺皆種雜果，而此三寺園林茂盛，<span class='note-inline'>(三寺，津逮本作二寺。)</span>莫之與爭。</p>
<p>宣陽門外四里，<span class='note-inline'>(此條原與上文分寫，另為一條。逸史本與上條相連。今依逸史本。)</span>至洛水上，作浮橋，<span class='note-inline'>(文選閒居賦李善注引楊佺期洛陽記曰：「城南七里，名曰洛水。」)</span>所謂永橋也。<span class='note-inline'>(文選閒居賦李善注引河南郡縣境界簿曰：「城南五里，洛水浮橋。」此云四里有異。)</span></p>
</div>
<div class='div-commentary'><p style="margin-left:2em">神龜中，常景為汭頌。<span class='note-inline'>(事亦見魏書常景傳，魏書云：「景經洛汭，乃作銘焉。」汭頌二字當作洛汭頌。洛汭為洛水隈曲之處。汭頌二字，逸史本作勒銘。)</span>其辭曰：「浩浩大川，泱泱清洛，<span class='note-inline'>(泱泱，原作決決，誤。此依孫星衍續古文苑校。泱泱，深廣貌。詩小雅『瞻彼洛矣，維水泱泱』。)</span>導源熊耳，<span class='note-inline'>(熊耳山，在河南盧氏縣南。尚書禹貢云：『導洛自熊耳。』)</span>控流巨壑，納穀吐伊，<span class='note-inline'>(穀者穀水，伊者伊水。穀水源出澠池穀陽谷。伊水源出盧氏熊耳山。均流入洛水。)</span>貫周淹毫，<span class='note-inline'>(周即成周，毫即偃師。水經注卷十六穀水條云：『皇甫謐曰：帝嚳作都于毫，偃師是也。』)</span>近達河宗，遠朝海若。兆唯洛食，<span class='note-inline'>(兆，逸史本作非，誤。尚書洛誥云：『我乃卜澗水東，瀍水西，惟洛食。』兆者，卜兆也。食謂吉兆。張衡東京賦云：『召伯相宅，卜惟洛食。』)</span>實曰土中，<span class='note-inline'>(曰，原作同，此據逸史本。土中，土地之中也。尚書召誥云：『王來紹上帝，自服于土中。』)</span>上應張柳，<span class='note-inline'>(張、柳皆二十八宿名。漢書地理志云：『周地柳七星，張之分野也。』)</span>下據河嵩。<span class='note-inline'>(河謂黃河，嵩謂嵩山。)</span>寒暑攸叶，<span class='note-inline'>(叶即協字。攸，所也。)</span>日月載融，<span class='note-inline'>(載，則也。融，明也。)</span>帝世光宅，<span class='note-inline'>(宅，居也。)</span>函夏同風。<span class='note-inline'>(原作『□函下風』，續古文苑作『函夏同風』，今據正。逸史本作『函夏□風』，闕同字。函夏者，全中國也。)</span>前臨少室，<span class='note-inline'>(少室山在嵩高。)</span>却負太行，<span class='note-inline'>(太行山在河南之北。)</span>制巖東邑，<span class='note-inline'>(左傳隱公元年『制，巖邑也』。制在今河南汜水。巖，險也。)</span>峭峘西疆。<span class='note-inline'>(峘，大山。峭疑當作崤。)</span>四險之地，六達之莊，<span class='note-inline'>(莊，道路也。爾雅釋宮云：『六達謂之莊。』)</span>恃德則固，失道則亡。詳觀古列，考見丘墳，<span class='note-inline'>(續古文苑作『詳觀古昔，列見丘墳』。丘墳，即典籍也。三墳五典，八索九丘，皆上古之書。)</span>乃禪乃革，或質或文。<span class='note-inline'>(指堯舜禪讓，湯武革命而言。)</span>周餘九裂，<span class='note-inline'>(裂，原作列，據逸史本及續古文苑改正。周餘即周末，九裂者，九州分裂也。)</span>漢季三分，<span class='note-inline'>(謂漢末魏蜀吳三分天下。)</span>魏風衰晚，晉景彫曛。<span class='note-inline'>(彫，津逮本作雕，誤。日晚餘光曰曛。)</span>天地發輝，<span class='note-inline'>(輝，原作揮，此從逸史本正。輝，光也。)</span>圖書受命，<span class='note-inline'>(圖書，指河圖洛書而言。)</span>皇建有極，神功無競。<span class='note-inline'>(競，並進也。無競者，無比也。)</span>魏籙仰天，玄符握鏡。<span class='note-inline'>(皆指符命而言。籙，亦符也。文選卷四十八揚雄劇秦美新云：『玄符靈契。』李善注：『玄符，天符也。』梁元帝玄覽賦云：『粵我皇之握鏡，實乃神而乃聖。』握鏡，即班固典引所謂『榮鏡宇宙』之意。)</span>璽運會昌，<span class='note-inline'>(文選卷四左思蜀都賦云：『天帝運期而會昌。』李善注云：『昌，慶也。』)</span>龍圖受命。<span class='note-inline'>(上言『天地發輝，圖書受命』，此又云『龍圖受命』，意思重複。孫星衍謂此二句為衍文。)</span>乃睠書軌，永懷保定。<span class='note-inline'>(保，原作寶，此依逸史本。詩小雅『天保定爾，亦孔之固』。)</span>敷茲景跡，流美洪模，<span class='note-inline'>(模，原作謨，今從逸史本。模者，規模也。)</span>襲我冠冕，正我神樞。<span class='note-inline'>(樞為樞紐，以喻政權。)</span>水陸兼會，周鄭交衢。爰勒洛汭，敢告中區。」</p>
</div>
<div class='div-orig'><p style="margin-left:1em">南北兩岸有華表，<span class='note-inline'>(元河南志作「有四華表」。案華表所以表識道路者也。以橫木交於柱頭，形似桔槔。古代建築前路邊每有石華表。)</span>舉高二十丈，華表上作鳳凰似欲沖天勢。<span class='note-inline'>(元河南志鳳凰上有金字。)</span></p>
<p style="margin-left:1em">永橋以南，<span class='note-inline'>(此下原別為一條，逸史本與上為一條。今從逸史本。)</span>圜丘以北，<span class='note-inline'>(圜丘，祭天之所。)</span>伊洛之間，夾御道，東有四夷館，一曰金陵，二曰燕然，三曰扶桑，四曰崦嵫。道西有四夷里，一曰歸正，二曰歸德，三曰慕化，四曰慕義。<span class='note-inline'>(「夾御道」下，原作「有四夷館，道東有四館」，下接「一曰歸正」云云，無「一曰金陵」以下二十二字。津逮本在「道東有四館」下作「一名金陵，二名燕然，三名扶桑，四名崦嵫。道西有四館，一曰歸正」，云云。案元河南志在「夾御道」下作「東有四夷館，一曰金陵，二曰燕然，三曰扶桑，四曰崦嵫。道西有四夷里，一曰歸正」，云云。語意極清順。御道兩邊，東有四夷館，西有四夷里，故曰夾御道。金陵、燕然、扶桑、崦嵫為館舍之名，歸正、歸德、慕化、慕義為里衖之名，均見下文。如隱堂本有脫文，至為明顯。津逮本有四夷館名，而作「夾御道有四夷館，道東有四館，道西有四館」，亦不合。今並據元河南志校正。)</span>吳人投國者，處金陵館。<span class='note-inline'>(金陵即建業。吳人來歸者居此，故名金陵館。)</span>三年<span class='corr'>已</span>後，賜宅歸正里。<span class='note-inline'>(卷二景寧寺條下稱：「民間號為吳人坊，里三千餘家。」)</span></p>
</div>
<div class='div-commentary'><p style="margin-left:2em">景明初，<span class='note-inline'>(景明，宣武帝元恪年號。)</span>偽齊建安王蕭寶寅來降，<span class='note-inline'>(楊衒之仕北魏，故稱南朝為偽。蕭寶寅，逸史本作夤，下同。寶寅在齊，蕭鸞封之為建安王。蕭衍克建業以後，寶寅於景明二年逃歸北魏。後入關征万俟醜奴，連年不勝，慮見猜責，遂反。永安三年，尒朱天光破醜奴，並擒寶寅，賜死。寶寅在關中時，肅宗遣御史中尉酈道元為關中大使，路中為寶寅將郭子恢所殺。見魏書卷五十九寶寅傳。)</span>封會稽公，為築宅於歸正里，後進爵為齊王，<span class='note-inline'>(進，元河南志作晉。景明四年寶寅除揚州刺史，晉為齊王。)</span>尚南陽長公主。寶寅恥與夷人同列，<span class='note-inline'>(列，原空格，逸史本、津逮本均作列，元河南志同。)</span>令公主啟世宗，<span class='note-inline'>(世宗，即宣武帝。)</span>求入城內，世宗從之，賜宅於永安里。<span class='note-inline'>(元河南志賜宅上有乃字。)</span>正光四年中，蕭衍子西豐侯蕭正德來降，處金陵館，為築宅歸正里。後正德捨宅為歸正寺。<span class='note-inline'>(後，各本無，此據元河南志增。)</span></p>
</div>
<div class='div-orig'><p style="margin-left:1em">北夷來附者處燕然館，<span class='note-inline'>(燕然，山名。東漢竇憲破北單于，登燕然山刻石紀功而還。燕然館，即取燕然山為名。)</span>三年已後，賜宅歸德里。</p>
</div>
<div class='div-commentary'><p style="margin-left:2em">正光元年，蠕蠕主郁久閭阿那肱來朝，<span class='note-inline'>(蠕蠕主三字，原作□□至。逸史本作芮□。郁久閭阿那肱，原作都久閭阿郍[肱-月+舟]。津逮本無空格，作「蠕蠕主郁久閭阿郍[肱-月+舟]」。元河南志作「北夷郁久閭阿郍[肱-月+舟]」。案郁久閭是姓氏，阿那肱乃人名。郍即那字別體。今據津逮本及元河南志校正。魏書肅宗紀及蠕蠕傳阿那肱作何那瓌。蠕蠕，史書亦作茹茹，本東胡苗裔，自稱柔然。居於漠北，至社崘遂強大。西至焉耆，東至朝鮮，皆為其所有。阿那瓌乃伏圖之子，為族兄所攻，故投奔魏國。詳魏書卷一百三蠕蠕傳。)</span>執事者莫知所處，中書舍人常景議云：「咸寧中單于來朝<span class='note-inline'>(咸寧，晉武帝年號。晉咸寧五年（公元二七九）匈奴都督曾率部落歸化。見晉書武帝紀。)</span>晉世處之王公特進之下。可班郍肱蕃王儀同之間。」<span class='note-inline'>(蕃與藩通用。事亦見魏書常景傳。)</span>朝廷從其議。<span class='note-inline'>(魏書蠕蠕傳云：「謁者引王公以下升殿，阿那瓌位於藩王之下。」)</span>又處之燕然館，賜宅歸德里。北夷酋長遣子入侍者，常秋來春去，避中國之熱，時人謂之雁臣。<span class='note-inline'>(雁為候鳥，春則北去，秋則南來。雁臣之名，亦見北史卷五十四斛律金傳。斛律金，朔州敕勒部人，統所部歸魏，魏除為第二領民酋長，秋朝京師，春還部落。故稱為雁臣。)</span></p>
</div>
<div class='div-orig'><p style="margin-left:1em">東夷來附者，處扶桑館，<span class='note-inline'>(扶桑，木名。山海經海外東經云：「湯谷上有扶桑，十日所浴。」上古神話謂日出於扶桑，後人乃稱東海以外之國，如日本等，曰扶桑。)</span>賜宅慕化里。西夷來附者，處崦嵫館，<span class='note-inline'>(崦嵫，山名。上古神話謂日入於崦嵫。崦嵫山在甘肅天水縣西。)</span>賜宅慕義里。自葱嶺<span class='corr'>已</span>西，至於大秦，<span class='note-inline'>(古人稱東羅馬帝國為大秦。)</span>百國千城，莫不款附。<span class='note-inline'>(款，原作歡。今從逸史本作款。款附者，誠心歸附也。)</span>商胡販客，日奔塞下。所謂盡天地之區已。<span class='note-inline'>(<span class='corr'>已</span>，逸史本作矣。)</span>樂中國土風因而宅者，不可勝數。是以附化之民，萬有餘家。門巷修整，閶闔填列。<span class='note-inline'>(填列，言其多。)</span>青槐蔭陌，綠柳垂庭。<span class='note-inline'>(柳，原作樹，此依逸史本、津逮本改。)</span>天下難得之貨，咸悉在焉。</p>
</div>
<div class='div-commentary'><p style="margin-left:2em">別立市於洛水南，<span class='note-inline'>(洛，原作樂，誤。)</span>號曰四通市。民間謂為永橋市。<span class='note-inline'>(謂下為字原無，逸史本有為字，無謂字。今依元河南志校正。市字逸史本作寺，誤。)</span>伊洛之魚，多於此賣，士庶須膾，<span class='note-inline'>(須，要也。)</span>皆詣取之。<span class='note-inline'>(詣，至也。)</span>魚味甚美。京師語曰：「洛鯉伊魴，<span class='note-inline'>(逸史本作「伊洛鯉魴」。案西陽雜爼前集卷十六亦作「洛鯉伊魴」，如隱堂本不誤。洛鯉伊魴為對文。)</span>貴於牛羊。」</p>
</div>
<div class='div-orig'><p style="margin-left:1em">永橋南道東有白象獅子二坊。<span class='note-inline'>(獅子，元河南志作師子。案獅為後起字，古代多寫作師。坊者，里巷之名。)</span></p>
</div>
<div class='div-commentary'><p style="margin-left:2em">白象者，永平二年乾陀羅國胡王所獻。<span class='note-inline'>(永平，宣武帝年號。乾陀羅國，原作乾羅國，各本同。今據太平廣記卷四四一引及元河南志校正。乾陀羅，在北天竺。大唐西域記作健馱羅。大唐西域記云：「健馱羅國東西千餘里，南北八百餘里，東臨信度河。」本書卷五記宋雲西行求法曾至乾陀羅城。案魏書宣武帝紀云：「永平二年春正月嚈噠薄知國遣使來朝，貢白象一。」此云乾陀羅國，與史異。)</span>背設五采屏風、七寶坐床，<span class='note-inline'>(背設五采，原作「皆施五綵」，今據太平廣記引及元河南志校改。此指白象背上施設坐床，且有屏風，其形製似轎。七寶者，即金、銀、瑠璃、瑪瑙之類。)</span>容數人，<span class='note-inline'>(廣記引作「容數十人」，蓋誤。)</span>真是異物。常養象於乘黃曹，<span class='note-inline'>(常，元河南志作詔。乘黃曹，掌皇帝車輿者。)</span>象常壞屋毀牆，<span class='note-inline'>(元河南志無常字，廣記引常下有曾字。又毀原作敗，此依廣記引及元河南志校改。)</span>走出於外。逢樹即拔，遇牆亦倒。<span class='note-inline'>(亦，逸史本、津逮本作則。)</span>百姓驚怖，奔走交馳。太后遂徙象於此坊。<span class='note-inline'>(太后，即指胡太后。)</span></p>
<p style="margin-left:2em">獅子者，波斯國胡王所獻也。<span class='note-inline'>(波斯國，太平廣記卷四四一引同，元河南志作嚈噠國。案魏書西域傳稱：嚈噠國於正光末遣使貢師子，至高平，遇万俟醜奴反，因留之。醜奴平，送京師。與本書所記為一事。史不稱波斯國貢師子。案嚈噠國為大月氏種，在于闐之西，去長安一萬一百里，王都曰拔底延。)</span>為逆賊万俟醜奴所獲，<span class='note-inline'>(俟，原作侯，誤。万俟醜奴，高平鎮人（今甘肅固原），建義元年夏反，自立朝廷。爾朱天光與賀拔岳入關討之，擒之於平涼。見魏書卷七十五爾朱天光傳。嚈噠進師子，路經甘肅，故為醜奴所獲也。)</span>留於寇中。永安末，醜奴破滅，<span class='note-inline'>(原無滅字，此依逸史本增。)</span>始達京師。<span class='note-inline'>(魏書孝莊帝紀云：「永安三年六月嚈噠國獻師子一。」)</span>莊帝謂侍中李彧曰：<span class='note-inline'>(彧，各本作或，誤。此依元河南志改正。彧字子文，隴西李延寔子。尚莊帝姊，封東平郡公，位侍中，左光祿大夫，中書監。見魏書卷八十三下李延寔傳。)</span>「朕聞虎見獅子必伏，可覓試之。」<span class='note-inline'>(試，原作誠，誤。此依逸史本。)</span>於是詔近山郡縣捕虎以送。<span class='note-inline'>(郡縣，元河南志作州縣。)</span>鞏縣、山陽並送二虎一豹。帝在華林園觀之。於是虎豹見獅子，悉皆瞑目，不敢仰視。園中素有一盲熊，<span class='note-inline'>(有，逸史本作育。)</span>性甚馴，<span class='note-inline'>(廣記引馴下有善字。)</span>帝令取試之。虞人牽盲熊至，<span class='note-inline'>(虞人，掌獸者。)</span>聞獅子氣，驚怖跳踉，<span class='note-inline'>(踉音良。跳踉，跳動也。)</span>曳鎖而走。帝大笑。<span class='note-inline'>(衒之記此，正足以見統治者但求荒樂而不恤民力也。)</span>普泰元年，廣陵王即位，<span class='note-inline'>(廣陵王，即前廢帝。)</span>詔曰：「禽獸囚之，則違其性，宜放還山林。」獅子亦令送歸本國。送獅子者以波斯道遠，不可送達，<span class='note-inline'>(者，原作胡，津逮本、逸史本均作者，今據正。達上逸史本無送字。)</span>遂在路殺獅子而返。有司糾劾，罪以違旨論。廣陵王曰：「豈以獅子而罪人也？」遂赦之。</p>
</div>
<div class='div-other'><a id='mulu38' /></div>
<div class='div-orig'><p style="margin-left:1em;text-indent:-1em">○菩提寺，西域胡人所立也，在慕義里。</p>
</div>
<div class='div-commentary'><p style="margin-left:2em">沙門達多發塚取甎，<span class='note-inline'>(達多無考。)</span>得一人以進。<span class='note-inline'>(進，法苑珠林卷九十七引作送。)</span>時太后與明帝在華林都堂，以為妖異。謂黃門侍郎徐紇曰：<span class='note-inline'>(徐紇，見卷一永寧寺條。)</span>「上古以來，頗有此事否？」<span class='note-inline'>(頗，或也。)</span>紇曰：「昔魏時發塚，得霍光女婿范明友家奴，<span class='note-inline'>(范明友，見漢書卷六十八霍光傳。光兩女婿，為東西宮衛尉，明友為未央衛尉。)</span>說漢朝廢立，與史書相符，此不足為異也。」<span class='note-inline'>(此事見晉張華博物志。)</span>后令紇問其姓名，死來幾年，何所飲食。死者曰：<span class='note-inline'>(珠林引曰上有答字。)</span>「臣姓崔，名涵，字子洪，<span class='note-inline'>(珠林引及酉陽雜爼前集卷十三同。太平廣記卷三七五引亦作崔涵字子洪。逸史本作「姓崔，名洪，字子涵」，蓋因下文云「有息子涵」而改。)</span>博陵安平人也。<span class='note-inline'>(崔氏為博陵大姓。博陵在今河北安平。逸史本作博令，非。)</span>父名暢，母姓魏，家在城西阜財里。<span class='note-inline'>(阜財，逸史本作準財，誤。珠林引作埠財。足見字不作準。阜者，殷厚也。)</span>死時年十五，今滿二十七，<span class='note-inline'>(滿，珠林引作乃。)</span>在地十有二年，<span class='note-inline'>(逸史本地字下有下字，珠林引同。)</span>常似醉臥，無所食也。時復遊行，或遇飯食，<span class='note-inline'>(飯，珠林引作飲。)</span>如似夢中，不甚辨了。」后即遣門下錄事張雋詣阜財里，<span class='note-inline'>(張雋，各本作張秀擕，下同。珠林引作張俊，太平廣記卷三七五引作雋，清嘉慶洛陽縣志亦作雋，今據改。又阜原誤作準，據上文正。)</span>訪涵父母，果得崔暢，<span class='note-inline'>(得，珠林引作有。)</span>其妻魏氏。雋問暢曰：「卿有兒死否？」暢曰：「有息子洪，<span class='note-inline'>(息，即子也。子洪原作子涵，今據珠林及上文改正。)</span>年十五而死。」<span class='note-inline'>(死，珠林引作亡。)</span>雋曰：「為人所發，今日蘇活，<span class='note-inline'>(蘇，珠林引作穌。)</span>在華林園中，主人故遣我來相問。」<span class='note-inline'>(主人，珠林引作主上。故字珠林引無。)</span>暢聞驚怖曰：「實無此兒，向者謬言。」雋還，具以實陳聞，<span class='note-inline'>(清洛陽縣志作「雋還，具以實聞」。珠林引作「俊還，具以實聞啟后」。)</span>后遣雋送涵回家。<span class='note-inline'>(遣雋，原作遣擕。回，珠林引作向，逸史本同。)</span>暢聞涵至，門前起火，手持刀，魏氏把桃枝。<span class='note-inline'>(古人以為桃木可以制鬼，故魏氏把桃枝。事類賦卷二十六引典術曰：「桃者，五木之精，其精生鬼門，制百鬼，故今作桃人著門以壓邪。」)</span>謂曰：<span class='note-inline'>(珠林引作拒之。)</span>「汝不須來，吾非汝父，汝非吾子，<span class='note-inline'>(吾子，珠林引作我子。)</span>急手速去，<span class='note-inline'>(急手，珠林引同，逸史本作急急。)</span>可得無殃。」涵遂捨去，遊於京師，<span class='note-inline'>(珠林引京師下有衖內二字。)</span>常宿寺門下。汝南王賜黃衣一具。<span class='note-inline'>(汝南王，元悅也。一具，珠林引作一通。)</span>涵性畏日，不敢仰視，<span class='note-inline'>(珠林引作不仰視天。)</span>又畏水火及兵刃之屬，<span class='note-inline'>(兵刃，原作刀兵，津逮本同。珠林引及酉陽雜爼均作兵刃，逸史本同，今據改。)</span>常走於逵路，遇疲則止，<span class='note-inline'>(逸史本無遇字。酉陽雜爼作「常走，疲極則止」。)</span>不徐行也。時人猶謂是鬼。洛陽大市北有奉終里，<span class='note-inline'>(大市，原作太市，誤。奉終里上原無有字，此據珠林引補。)</span>里內之人，多賣送死之具及諸棺槨。<span class='note-inline'>(死下原有人字。珠林引及酉陽雜爼均無人字。)</span>涵謂曰：「作栢木棺，勿以桑木為欀。」<span class='note-inline'>(欀，裹也。)</span>人問其故，涵曰：<span class='note-inline'>(珠林引作「涵謂曰」。)</span>「吾在地下見發鬼兵，<span class='note-inline'>(見下原有人字，珠林引及酉陽雜爼均無，今據刪。)</span>有一鬼訴稱：是栢棺，應免。」<span class='note-inline'>(免下珠林引有兵字。)</span>主兵吏曰：<span class='note-inline'>(珠林引作「主吏曰」，酉陽雜爼作「主者曰」。)</span>「爾雖栢棺，桑木為欀。遂不免。」<span class='note-inline'>(免下珠林引有兵字，逸史本同。)</span>京師聞此，栢木踴貴，<span class='note-inline'>(珠林引踴作勇。)</span>人疑賣棺者貨涵發此言也。<span class='note-inline'>(原作「貨涵發此等之言也」，逸史無「等之」二字。今依逸史本。珠林引作「貨涵故發此言也」。)</span></p>
</div>
<div class='div-other'><a id='mulu39' /></div>
<div class='div-orig'><p style="margin-left:1em;text-indent:-1em">○高陽王寺，高陽王雍之宅也。<span class='note-inline'>(孝昌二年，太后胡氏以劉騰宅賜高陽王雍，見卷一建中寺條。彼在城內，此所稱高陽王雍宅在城外。高陽王雍<span class='corr'>已</span>見卷一建中寺條。)</span>在津陽門外三里御道西。<span class='note-inline'>(太平廣記卷二三六引此條津陽門作清陽門，誤。又御道西下有旁字。)</span>雍為尒朱榮所害也，<span class='note-inline'>(建義元年尒朱榮入洛，於河陰遇害。)</span>捨宅以為寺。</p>
</div>
<div class='div-commentary'><p style="margin-left:2em">正光中，<span class='note-inline'>(正光，孝明帝年號。)</span>雍為丞相，給羽葆鼓吹、虎賁班劍百人，<span class='note-inline'>(羽葆上原有輿字，廣記引及逸史本無，今刪。羽葆者，以鳥羽為幢也。虎賁班劍百人者，即執劍而從者百人也。削木為劍，畫之以文，曰班劍。)</span>貴極人臣，富兼山海。<span class='note-inline'>(史稱雍歲祿萬餘，粟至四萬。)</span>居止第宅，匹於帝宮。白壁丹楹，<span class='note-inline'>(壁，原作殿，楹，原作檻。此據廣記引改。楹者，柱也。)</span>窈窕連亘，<span class='note-inline'>(亘音更，去聲。窈窕言其深，連亘言其長。)</span>飛簷反宇，<span class='note-inline'>(反，津逮本作仄，逸史本作峻，廣記引作華。案文選卷二張衡西京賦云：「反宇業業，飛檐䡾䡾。」反宇謂屋邊瓦向上高出也。)</span>轇轕周通。<span class='note-inline'>(周，原作週，此依逸史本。廣記引及永樂大典卷一三八二二並作「膠葛周通」。膠葛與轇轕同。膠葛者，縱橫交加也。)</span>僮僕六千，妓女五百，<span class='note-inline'>(妓，大典作伎。)</span>隋珠照日，<span class='note-inline'>(隋珠，隋侯珠也。)</span>羅衣從風，<span class='note-inline'>(衣，廣記引作綺。)</span>自漢晉以來，諸王豪侈，未之有也。出則鳴騶御道，<span class='note-inline'>(騶者，從騎也。)</span>文物成行，<span class='note-inline'>(文物，即指儀仗而言。)</span>鐃吹響發，<span class='note-inline'>(響發，大典引作發響，逸史本同。鐃吹，即鐃歌。鐃者，鉦鐃也。)</span>笳聲哀轉。<span class='note-inline'>(轉，廣記及大典作囀。哀轉猶言哀鳴。)</span>入則歌姬舞女，擊筑吹笙，<span class='note-inline'>(筑似瑟，安絃，以竹擊之。)</span>絲管迭奏，<span class='note-inline'>(絲管猶言絲竹。)</span>連宵盡日。其竹林魚池，侔於禁苑，芳草如積，珍木連陰。</p>
<p style="margin-left:2em">雍嗜口味，<span class='note-inline'>(太平廣記卷一六五引口味作食味。)</span>厚自奉養，一食必以數萬錢為限。<span class='note-inline'>(一食，原作一日，大典作一食，逸史本同。案宋曾慥類說引亦作一食。今據正。)</span>海陸珍羞，方丈於前。<span class='note-inline'>(方丈者，食物列前，方一丈也。)</span>陳留侯李崇謂人曰：「高陽一食，敵我千日。」<span class='note-inline'>(一食，原作一日，依永樂大典改。李崇<span class='corr'>已</span>見卷二正始寺條。)</span>崇為尚書令，儀同三司，<span class='note-inline'>(案此在肅宗時。)</span>亦富傾天下，<span class='note-inline'>(魏書卷六十六本傳稱：「崇性好財貨，販肆聚斂，家資巨萬，營求不息。」)</span>僮僕千人。而性多儉恡，<span class='note-inline'>(恡即悋字別體。太平御覽九七六引同，太平廣記卷一六五引作吝。曾慥類說引作「而性儉嗇」。意同。)</span>惡衣麤食。<span class='note-inline'>(麤，原作麄，別體字。)</span>食常無肉，<span class='note-inline'>(食常，原作亦常，誤。大典作食常，今據改。逸史本肉下有味字。案太平御覽及太平廣記引皆無味字。)</span>止有韭茹、韭葅。<span class='note-inline'>(原作「止有韭菹」，逸史本作「止有韭薤」，並誤。今依御覽、廣記及類說、大典諸書改正。韭茹、韭葅皆以韭為之。茹，菜也。葅，酢菜也。是以下文有「二韭一十八」之語。)</span>崇客李元祐語人云：<span class='note-inline'>(祐，原作佑，逸史本作祐，與御覽、廣記引合，今據改。下同。又客上御覽及廣記引有家字。下云「李令公」，正家客之語也。)</span>「李令公一食十八種。」<span class='note-inline'>(李崇為尚書令，故尊稱之曰令公，猶如高允為中書令，文成帝重允，常不名之，恒呼之為令公也。)</span>人問其故，元祐曰：「二韭一十八。」<span class='note-inline'>(韭，原作九，津逮本同。太平廣記引作韭，御覽引則作九。大典及逸史本均作韭。案韭九同音，言二韭正為雙關語。字當作韭。案南齊書庾杲之傳云：「食常有韭葅瀹韭。任昉戲之曰：誰謂庾郎貧，食常有二十七種。」謂三種韭也。其事與此相類。)</span>聞者大笑。世人即以此為譏罵。<span class='note-inline'>(原作「世人即以為譏罵」。逸史本無為字。御覽引作「世以此為譏」。今據御覽增此字。)</span></p>
<p style="margin-left:2em">及雍薨後，<span class='note-inline'>(及字依太平廣記卷二三六引增。)</span>諸妓悉令入道，或有嫁者。美人徐月華，善彈箜篌，<span class='note-inline'>(箜篌二十三絃，形如弓，置於懷前，兩手彈之。)</span>能為明妃出塞之歌，<span class='note-inline'>(歌上原有曲字，廣記引無，大典及逸史本同。今據刪。酉陽雜爼前集卷六作「明妃出塞之聲」。)</span>聞者莫不動容。永安中，與衛將軍原士康為側室，<span class='note-inline'>(衛將軍，廣記作衙將軍。)</span>宅近青陽門。<span class='note-inline'>(青陽門，城東面最南門。廣記引此文作「士康宅亦近清陽門」。)</span>徐鼓箜篌而歌，哀聲入雲，行路聽者，俄而成市。徐常語士康曰：「王有二美姬，<span class='note-inline'>(大典卷一三八二二引無美字，逸史本同。)</span>一名修容，<span class='note-inline'>(修，原作脩，此依廣記及逸史本。)</span>一名艷姿，<span class='note-inline'>(一名，各本作二名。此據廣記引。)</span>並蛾眉皓齒，潔貌傾城。修容亦能為綠水歌，<span class='note-inline'>(綠水歌，大典作淥水歌。)</span>艷姿善為火鳳舞，<span class='note-inline'>(為字原無，據廣記引增。火鳳，大典及逸史本作么鳳。津逮本作「艷姿尤善作么鳳舞」。廣記引作「艷姿善為逐鳳舞」。)</span>並愛傾後室，寵冠諸姬。」士康聞此，遂常令徐鼓綠水、火鳳之曲焉。<span class='note-inline'>(鼓，廣記引作歌。又火鳳，逸史本作么鳳。廣記引作文鳳。)</span></p>
</div>
<div class='div-orig'><p style="margin-left:1em">高陽宅北有中甘里。</p>
</div>
<div class='div-commentary'><p style="margin-left:2em">里內潁川荀子文，年十三，<span class='note-inline'>(原作「里內荀頴子文」，誤。今據逸史本改正。)</span>幼而聰辨，神情卓異，雖黃琬、文舉無以加之。<span class='note-inline'>(黃琬字子琰，後漢黃瓊之孫。少而辯慧，光和末年為青州刺史，董卓秉政，徵為司徒。後與王允同謀誅卓，下獄死。見後漢書卷九十一黃瓊傳。文舉，即孔融也。少亦聰慧，見後漢書卷一百。)</span>正光初，廣宗潘崇和講服氏春秋於城東昭義里，<span class='note-inline'>(廣宗在今河北威縣東。潘崇和無考。唐晏鉤沈云：「北史儒林傳於服氏春秋有潘叔虔，當即崇和之字。」案北史儒林傳序云：「河北諸儒能通春秋者，並服子慎所注，亦出徐生（徐遵明）之門。張買奴、馬敬德、邢峙、張思伯、張奉禮、張彫、劉晝、鮑長宣、王元則並得服氏之精微。又有衛覬、陳達、潘叔虔，雖不傳徐氏之門，亦為通解。」案服氏即服虔。虔字子慎，後漢滎陽人。見後漢書卷一百九下儒林傳。)</span>子文攝齊北面，<span class='note-inline'>(齊通齋，裳下縫也。攝齊者，摳衣也。論語鄉黨篇云「攝齊升堂」。)</span>就和受道。<span class='note-inline'>(和即崇和。)</span>時趙郡李才問子文曰：<span class='note-inline'>(李才，大典及逸史本作李予。下同。趙郡在今河北趙縣。)</span>「荀生住在何處？」<span class='note-inline'>(逸史本無在字。清洛陽縣志卷十四引作「荀生何住」。)</span>子文對曰：「僕住在中甘里。」才曰：「何為住城南？」<span class='note-inline'>(原作「才曰：何往？曰：往城南」。此依大典及逸史本。)</span>城南有四夷館，<span class='note-inline'>(大典及逸史本作「有四夷里館」，多一里字。)</span>才以此譏之。子文對曰：「國陽勝地，卿何怪也？若言川澗，伊洛崢嶸，<span class='note-inline'>(伊水在洛陽縣南，入洛水。陵岸高峻，故曰「伊洛崢嶸」。)</span>語其舊事，靈臺石經。招提之美，報德、景明。<span class='note-inline'>(招提已見序文。報德，即報德寺；景明，即景明寺。)</span>當世富貴，高陽、廣平。<span class='note-inline'>(高陽，即指高陽王雍而言。廣平，蓋指廣平王元懷而言。)</span>四方風俗，萬國千城。<span class='note-inline'>(城南有四夷館、四夷里，以處遠人之來自四方者。四方之民，風俗各異，故曰「四方風俗，萬國千城」。)</span>若論人物，有我無卿！」<span class='note-inline'>(以上嶸經明平城卿押韻。)</span>才無以對之。崇和曰：「汝潁之士利如錐，燕趙之士鈍如錘。<span class='note-inline'>(此為當時里語。錐錘押韻。)</span>信非虛言也。」舉學皆笑焉。</p>
</div>
<div class='div-other'><a id='mulu40' /></div>
<div class='div-orig'><p style="margin-left:1em;text-indent:-1em">○崇虛寺，在城西，<span class='note-inline'>(本卷所記皆洛陽城南寺宇，此云城西不合，疑西字下脫南字。)</span>即漢之濯龍園也。<span class='note-inline'>(濯龍園，原作躍龍閣，誤。逸史本作躍龍園，亦誤。今據永樂大典卷一三八二三改正。下同。文選卷三張衡東京賦云：「濯龍芳林，九谷八溪。」李善注引洛陽圖經曰：「濯龍，池名。」案後漢書卷七桓帝紀稱濯龍宮。)</span></p>
</div>
<div class='div-commentary'><p style="margin-left:2em">延熹九年，桓帝祠老子於濯龍園，<span class='note-inline'>(延熹九年，公元一六六年。)</span>設華蓋之坐，<span class='note-inline'>(設，原作室，誤。大典引作設，逸史本同，今據正。又坐原作座，今從逸史本。)</span>用郊天之樂，<span class='note-inline'>(郊天者，祭天也。案後漢書卷十八祭祀志云：「桓帝即位十八年，好神僊事。延熹八年初，使中常侍之陳國苦縣祠老子。九年，親祠老子於濯龍，文罽為壇飾，淳金釦器，設華蓋之坐，用郊天樂也。」)</span>此其地也。<span class='note-inline'>(案漢之濯龍園近北宮，見後漢書百官志注，當在城內。崇虛寺若在城外，則不得為漢之濯龍園故址。衒之所記蓋誤。)</span></p>
</div>
<div class='div-orig'><p style="margin-left:1em">高祖遷京之始，以地給民，憩者多見妖怪，<span class='note-inline'>(怪，異也。)</span>是以人皆去之，遂立寺焉。</p>
</div><div><img src='../images/B12p0173_01.gif' alt='B12p0173_01.gif' /></div>
<p style="margin-left:7em;text-indent:-5em">圖版一四　漢魏洛陽故城城西白馬寺塔</p>
<div><img src='../images/B12p0174_01.gif' alt='B12p0174_01.gif' /></div>
<p style="margin-left:7em;text-indent:-5em">圖版一五　白馬寺元代塑像（閻文儒先生攝）</p>
<div><img src='../images/B12p0174_02.gif' alt='B12p0174_02.gif' /></div>
<p style="margin-left:7em;text-indent:-5em">圖版一六　釋迦佛在鹿野苑說法造像（鹿野苑出土古代雕刻）</p>
</div>
</div><!-- end of div[@id='body'] -->
</body></html>