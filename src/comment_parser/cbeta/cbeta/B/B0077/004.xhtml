<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>洛陽伽藍記校釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu41' />
<p class='juan'>洛陽伽藍記卷第四</p></div>
<div class='div-other'><a id='mulu42' />
<p class='h1'>城西</p>
<div class='div-other'><a id='mulu43' />
<div class='div-orig'><p style="margin-left:1em;text-indent:-1em">○沖覺寺，太傅清河王懌捨宅所立也。<span class='note-inline'>(清河王元懌，<span class='corr'>已</span>見卷一景樂寺條。)</span>在西明門外一里御道北。</p>
</div>
<div class='div-commentary'><p style="margin-left:2em">懌，親王之中，最有名行，世宗愛之，特隆諸弟。延昌四年世宗崩，懌與高陽王雍、廣平王懷並受遺詔，輔翼孝明。<span class='note-inline'>(廣平王元懷，已見卷二平等寺條。)</span>時帝始年六歲，太后代總萬機，<span class='note-inline'>(機，永樂大典卷一三八二三作幾。案如隱堂本萬機一律作機。)</span>以懌名德茂親，體道居正，<span class='note-inline'>(體者，親近之意。居者，處也。)</span>事無大小，多諮詢之。是以熙平神龜之際，<span class='note-inline'>(孝明即位之初四年。)</span>勢傾人主，第宅豐大，踰於高陽。<span class='note-inline'>(雍宅在城南，見卷三高陽王寺條。)</span>西北有樓，出凌雲臺，<span class='note-inline'>(淩雲臺在閶闔城千秋門內西游園中，見卷一瑤光寺條。)</span>俯臨朝市，目極京師，<span class='note-inline'>(目極，猶言遠望也。)</span>古詩所謂「西北有高樓，上與浮雲齊」者也。<span class='note-inline'>(詩見文選卷二十九。衒之引此，謂正如古詩所云，非謂古詩所稱之高樓即元懌宅之高樓也。四庫全書總目提要誤解衒之之意，以為衒之即以此樓當古詩所稱之樓，而譏其固於說詩，為此書之瑕<span class='corr'>纇</span>，非是。)</span>樓下有儒林館、延賓堂，<span class='note-inline'>(延賓，各本均作退賓，誤。今依元河南志校改。下文云「懌愛賓客，重文藻」，則其為延賓無疑。)</span>形製並如清暑殿。<span class='note-inline'>(製，元河南志作制。清暑殿在華林園內，見卷一。)</span>土山釣池，<span class='note-inline'>(河南志在土山釣池上有「園中有」三字。釣池原作釣臺，永樂大典及逸史本均作釣池，河南志同，今據改。)</span>冠於當世。斜峰入牖，曲沼環堂，樹響飛嚶，<span class='note-inline'>(詩伐木「鳥鳴嚶嚶」。)</span>堦叢花藥。懌愛賓客，重文藻，海內才子，莫不輻輳，府僚臣佐，並選雋民。<span class='note-inline'>(雋民，原作雋俊，誤。雋、俊一字也。今據逸史本改作雋民。雋民者，才德優秀之士也。書洪範云：「俊民用章」是也。下法雲寺條稱元彧「僚寀成羣，俊民滿席」，字作俊同。)</span>至於清晨明景，<span class='note-inline'>(大典及逸史本明景作美景。)</span>騁望南臺，<span class='note-inline'>(南臺乃泛指之辭。大典作高臺。)</span>珍羞具設，琴笙並奏，芳醴盈罍，嘉賓滿席。<span class='note-inline'>(嘉，原作佳，津逮本同，此從逸史本。詩鹿鳴：「我有嘉賓，鼓瑟吹笙。」)</span>使梁王愧兔園之遊，<span class='note-inline'>(兔園，漢梁孝王之苑囿。葛洪西京雜記云：「梁孝王好營宮室苑囿之樂，作曜華之宮，築兔園。」又云：「其諸宮觀相連，延亘數十里。奇果異樹，瑰禽怪獸，畢備。王日與賓客弋釣其中。」兔園在今河南商邱縣。)</span>陳思慙雀臺之讌。<span class='note-inline'>(讌，原作燕，此從大典及逸史本。雀臺，即銅雀臺，漢建安十五年冬曹操建，在鄴城。故址在今河南臨漳縣西南鄴城內西北隅。陳思即陳思王曹植，曹操少子也。銅雀臺成，曹操悉將諸子登臺，使各為賦，植援筆立就。見三國志魏志卷十九陳思王植傳。)</span></p>
<p style="margin-left:2em">正光初元乂秉權，閉太后於後宮，薨懌於下省。<span class='note-inline'>(下省指門下省。懌於正光元年被害，年三十四。見卷一永寧寺條注。)</span>孝昌元年，太后還總萬機，<span class='note-inline'>(太后，原誤為太子，別本不誤。)</span>追贈懌太子太師、大將軍、<span class='note-inline'>(大，原誤作太。)</span>都督中外諸軍事、假黃鉞。<span class='note-inline'>(假，給也。黃鉞即金斧。)</span>給九旒鸞輅、<span class='note-inline'>(旒音流，旌旗斿也。鸞輅，車有鸞鈴者。)</span>黃屋、左纛、轀輬車，<span class='note-inline'>(車蓋以黃繒為裏，曰黃屋。毛羽幢施於車衡之左，曰左纛。纛音導。轀輬車，即喪車，有窗，閉之則溫，開之則涼，故曰轀輬車。轀輬音溫涼。)</span>前後部羽葆鼓吹，虎賁班劍百人，輓歌二部，<span class='note-inline'>(每部六十四人。)</span>葬禮依晉安平王孚故事。<span class='note-inline'>(安平王孚即司馬孚。孚為司馬懿次弟，嘗為曹植文學掾，仕魏，官至尚書令，復遷司空。晉武帝司馬炎即位，封為安平王。泰始八年卒，年九十三。喪葬加以殊禮，給鑾輅輕車，介士武賁百人，吉凶導從二千餘人，前後鼓吹。見晉書卷三十七本傳。)</span><span class='corr'>諡</span>曰文獻。圖懌像於建始殿。拔清河國郎中令韓子熙為黃門侍郎，<span class='note-inline'>(原無郎中二字，今依大典及逸史本補。子熙字元雍，昌黎棘城人，韓麒麟之孫。崔光舉子熙為元懌常侍，遷郎中令。懌被害，久不得葬，子熙為之憂悴，屏居田野。後胡太后反政，子熙伏闕上書，訴懌之冤，太后乃賜元乂死，引子熙為中書舍人。天平初，除國子祭酒。見魏書卷六十韓麒麟傳。)</span>徙王國三卿為執㦸者，<span class='note-inline'>(徙，原作從，今依逸史本改正。)</span>近代所無也。</p>
</div>
<div class='div-orig'><p style="margin-left:1em">為文獻追福，建五層浮圖一所，工作與瑤光寺相似也。<span class='note-inline'>(瑤光寺五層浮圖，高五十丈，見卷一。)</span></p>
</div></div>
<div class='div-other'><a id='mulu44' />
<div class='div-orig'><p style="margin-left:1em;text-indent:-1em">○宣忠寺，侍中司州牧城陽王徽所立也。<span class='note-inline'>(原無徽字，依逸史本補。徽字顯順，元鸞子。史稱粗涉書史，頗有吏才，肅宗時為尚書令。莊帝即位，以與謀之功除侍中領司州牧。見魏書卷十九下本傳。)</span>在西陽門外一里御道南。</p>
<p>永安中，<span class='note-inline'>(安，原誤作康，津逮本同，今依逸史本改正。)</span>北海王入洛，<span class='note-inline'>(北海下各本均脫王字，依元河南志補。北海王即元顥，元顥入洛在永安二年五月，事見卷一永寧寺條下。)</span>莊帝北巡，自餘諸王，各懷二望，<span class='note-inline'>(二望者，存心觀望也。)</span>唯徽獨從莊帝至長子城。<span class='note-inline'>(長子城在今山西長子縣西。)</span>大兵阻河，雄雌未決，<span class='note-inline'>(雄雌，原作雌雄，永樂大典卷一三八二三及逸史本作雄雌。)</span>徽願入洛陽，捨宅為寺。及北海敗散，國道重暉，遂捨宅焉。</p>
</div>
<div class='div-commentary'><p style="margin-left:2em">永安末，莊帝謀殺尒朱榮，恐事不果，請計於徽。徽曰：「以生太子為辭，榮必入朝，因以斃之。」莊帝曰：「后懷孕未十月，<span class='note-inline'>(未，原作於，大典作投，逸史本空，今依漢魏本改作未。案卷一云「九月二十五日詐言產太子」，則不能云「后懷孕於十月」。若爾，則太子<span class='corr'>已</span>生，下文不當云「今始九月」矣。)</span>今始九月，<span class='note-inline'>(言未足十月也。)</span>可爾以不？」<span class='note-inline'>(以，原作已，依逸史本改。上文元徽謂莊帝以生太子為辭，莊帝恐為尒朱榮所疑，故重問「可爾以不」，即「能如是以生太子為辭耶？」不與否義同。)</span>徽曰：「婦人生產，<span class='note-inline'>(原作「婦生產子」，津逮本作「婦人產子」，永樂大典作「婦人產生」，此從逸史本。)</span>有延月者，有少月者，不足為怪。」帝納其謀，遂唱生太子。<span class='note-inline'>(唱者，唱言也。)</span>遣徽特至太原王第，<span class='note-inline'>(特至，大典作馳至，逸史本作馳詔至，注云：「一本作持詔。」)</span>告云皇儲誕育。<span class='note-inline'>(莊帝后即爾朱榮女，故馳至榮第告之也。)</span>值榮與上黨王天穆博戲，<span class='note-inline'>(即元天穆，與榮共立莊帝者。見卷一永寧寺條。)</span>徽脫榮帽，懽舞盤旋。徽素大度量，喜怒不形於色，遶殿內外懽叫，榮遂信之，與穆並入朝。莊帝聞榮來，不覺失色。中書舍人溫子昇曰：「陛下色變！」帝連索酒飲之，然後行事。榮穆既誅，拜徽太師司馬，餘官如故，典統禁兵，偏被委任。及尒朱兆擒莊帝，徽投前洛陽令寇祖仁。<span class='note-inline'>(魏書城陽王元徽傳云：「及尒朱兆之人，禁衛奔散，莊帝步出雲龍門，徽乘馬奔度，帝頻呼之，徽不顧而去，遂走山南，至故吏寇彌宅。」此稱寇祖仁，祖仁當是彌字。彌為寇臻子，寇讚孫。讚即寇謙之之見也。史稱臻長子祖訓，祖訓弟治，字祖禮，治弟彌。則彌字祖仁無疑。詳見魏書卷四十二寇讚傳。讚傳言彌兼尚書郎，不云為洛陽令。其兄治則洛陽令也。)</span>祖仁一門刺史，皆是徽之將校，<span class='note-inline'>(原脫校字，今據逸史本補。祖仁兄祖訓為順陽太守，兄祖禮為洛陽令，稍遷東荊州刺史，世宗末遷河州刺史。)</span>以有舊恩，<span class='note-inline'>(以，原作少，逸史本作以，今從之。)</span>故往投之。<span class='note-inline'>(逸史本無故字。寇讚傳稱：彌兼尚書郎，為城陽王徽所親待。永安末，徽避尒朱兆，脫身南走，歸命於彌。)</span>祖仁謂子弟等曰：「時聞尒朱兆募城陽王甚重，<span class='note-inline'>(募者求也。)</span>擒獲者千戶侯。今日富貴至矣！」遂斬送之。<span class='note-inline'>(魏書徽傳云：「彌外雖容納，內不自安，乃怖徽云：官捕將至，令其避他所，使人於路邀害，送屍於爾朱兆。」案徽墓誌稱：「永安三年十二月五日卒於洛陽之南原，年四十一。」)</span>徽初投祖仁家，齎金一百斤、馬五十疋，<span class='note-inline'>(疋匹古人通用。)</span>祖仁利其財貨，故行此事。所得金馬，緦親之內均分之。<span class='note-inline'>(緦親之內，即五服之內。)</span>所謂「匹夫無罪，懷璧其罪」，信矣。<span class='note-inline'>(「匹夫無罪，懷璧其罪」，左傳桓公十年虞叔引周諺。信矣下大典及逸史本有哉宇。)</span>兆得徽首，亦不勳賞祖仁。兆忽夢徽云：「我有黃金二百斤、<span class='note-inline'>(黃字大典及逸史本無。)</span>馬一百疋在祖仁家，卿可取之。」兆悟覺，即自思量：城陽祿位隆重，<span class='note-inline'>(大典及逸史本祿位作位望。)</span>未聞清貧，常自入其家採掠，本無金銀，此夢或真。至曉掩祖仁，<span class='note-inline'>(掩，收捕也。)</span>徵其金馬。祖仁謂人密告，望風款服，云實得金一百斤、馬五十疋。兆疑其藏隱，依夢徵之。祖仁諸房素有金三十斤、馬三十疋，<span class='note-inline'>(三十疋，原作五十疋，津逮本同。案法苑珠林卷六十七引冤魂志所記為三十疋，大典及逸史本亦均作三十疋，今據改。)</span>盡送致兆，<span class='note-inline'>(逸史本無致字。)</span>猶不充數。<span class='note-inline'>(逸史本作猶不滿數。)</span>兆乃發怒捉祖仁，懸首高樹，大石墜足，<span class='note-inline'>(珠林引冤魂志云「以石硾其足」。)</span>鞭捶之以及於死。<span class='note-inline'>(案魏書寇讚傳言彌後沒關西，與本書不同。)</span>時人以為交報。</p>
<p style="margin-left:2em">楊衒之曰：「崇善之家，必有餘慶；積禍之門，殃所畢集。<span class='note-inline'>(周易坤卦文言云：「積善之家，必有餘慶；積不善之家，必有餘殃。」禍，津逮本作惡，畢，大典作必，逸史本此處作「積禍之門，餘殃所集」。)</span>祖仁負恩反噬，貪貨殺徽，徽即託夢增金馬，<span class='note-inline'>(津逮本增下有徵字，大典及逸史本作徽，非是。)</span>假手於兆，還以斃之。使祖仁備經楚撻，窮其塗炭，雖魏其侯之笞田蚡，<span class='note-inline'>(原無其字，津逮本同，今據逸史本補。)</span>秦主之刺姚萇，以此論之，不能加也！」<span class='note-inline'>(魏其侯笞田蚡，見史記卷一百七魏其武安侯列傳。漢書卷五十二竇嬰田蚡灌夫列傳亦載之。魏其侯即竇嬰。嬰與灌夫友善，夫素與丞相田蚡有隙，蚡娶燕王女為夫人，嬰與灌夫往賀，灌夫以酒醉仵蚡，嬰與灌夫俱為蚡所誣陷棄市。史稱竇嬰死，蚡亦病。漢書云：「蚡疾一身盡痛，若有擊者，謼服謝罪。上使視鬼者瞻之，曰：魏其侯與灌夫共守笞，欲殺之。蚡竟死。」○秦主刺姚萇，事見晉書卷一百十六記載第十六。秦主即前秦苻堅。姚萇乃羌人，後歸苻堅，累有戰功。及苻堅伐晉，敗于淮南，歸長安，慕容泓起兵叛堅，堅遣子叡討之，以萇為司馬，竟為泓所敗，叡死之。萇遣使詣堅謝罪，堅怒，殺萇使，萇懼，奔渭北，稱秦王。時堅為慕容沖所逼，走入五將山，萇遣將吳忠圍堅，忠執堅送萇，殺之。萇稱帝後，又掘苻堅屍，鞭撻無數，裸剝衣裳，荐之以棘，坎土而埋之。後萇遇疾。載記云：「夢苻堅將天官使者鬼兵數百突入營中，萇懼走入宮，宮人迎萇刺鬼，誤中萇陰，鬼相謂曰：正中死處。拔矛出血石餘。寤而驚悸，遂患陰腫。醫刺之，出血如夢。萇遂狂言。以大元十八年卒。」此二事亦見法苑珠林卷七十引冤魂志。)</span></p>
</div></div>
<div class='div-other'><a id='mulu45' /></div>
<div class='div-orig'><p style="margin-left:1em;text-indent:-1em">○宣忠寺東王典御寺，閹官王桃湯所立也。<span class='note-inline'>(王桃湯上原有楊字，別本無，今刪。王桃湯名溫，趙郡欒城人，高祖時充宦者。肅宗時，出為鉅鹿太守，後徵還，為中常侍，光祿大夫。後遷車騎將軍，左光祿大夫。建義初，於河陰遇害。見魏書卷九十四閹宦傳。)</span></p>
</div>
<div class='div-commentary'><p style="margin-left:2em">時閹官伽藍皆為尼寺，<span class='note-inline'>(如卷一之昭儀尼寺，卷二之魏昌尼寺、景興尼寺，皆閹官所立也。)</span>唯桃湯獨造僧寺，<span class='note-inline'>(獨造，原作所建，此依永樂大典卷一三八二三改。逸史本、漢魏本同。)</span>世人稱之英雄。<span class='note-inline'>(之，原空格，大典及津逮本、逸史本均作之，今據補。)</span></p>
</div>
<div class='div-orig'><p style="margin-left:1em">門有三層浮圖一所，<span class='note-inline'>(浮圖，原作浮屠。依本書例當作圖。大典及逸史本亦均作圖。)</span>工踰昭儀，<span class='note-inline'>(昭儀，各本均誤作昭義，今改。昭儀尼寺見卷一。)</span>宦者招提，最為入室。<span class='note-inline'>(言最為精妙也。入室大典本同，逸史本誤作人寶。)</span>至於六齋，<span class='note-inline'>(六齋，見卷一景樂寺條。)</span>常擊鼓歌舞也。</p>
</div>
<div class='div-other'><a id='mulu46' />
<div class='div-orig'><p style="margin-left:1em;text-indent:-1em">○白馬寺，漢明帝所立也。</p>
</div>
<div class='div-commentary'><p style="margin-left:2em">佛教入中國之始。<span class='note-inline'>(佛下各本無教字，今據太平御覽卷六五八引增。)</span></p>
</div>
<div class='div-orig'><p style="margin-left:1em">寺在西陽門外三里御道南。<span class='note-inline'>(西陽門，漢稱雍門。)</span>帝夢金神，<span class='note-inline'>(逸史本作帝夢金人，御覽引作明帝夢見金人。)</span>長丈六，項背日月光明。<span class='note-inline'>(背，御覽引作佩。)</span>胡神號曰佛，<span class='note-inline'>(胡神，原作金神。御覽引及逸史本均作胡神。)</span>遣使向西域求之，乃得經像焉。<span class='note-inline'>(漢明帝遣使至西域求經像事，見牟子理惑論及魏書釋老志。釋老志云：「帝遣郎中蔡愔。博士弟子秦景等使於天竺，寫浮屠遺範。愔仍與沙門攝摩騰、竺法蘭東還洛陽。中國有沙門及跪拜之法，自此始也。愔又得佛經四十二章及釋迦立像，明帝令畫工圖佛像置清涼臺及顯節陵上，經緘於蘭臺石室。」案白馬負經至洛陽，事在明帝永平十年（公元六七）。)</span>時以白馬負經而來，因以為名。<span class='note-inline'>(時下以字各本無，依御覽引增。經字原脫，據御覽及逸史本補。案魏書釋老志云：「愔之還也，以白馬負經而至，漢因立白馬寺於洛城雍門西。」又云：「白馬寺盛飾佛圖，畫迹甚妙，為四方式。凡宮塔制度，猶依天竺舊狀而重構之。從一級至三五七九，世人相承謂之浮圖。」案漢白馬寺遺址尚在洛陽故城城西。)</span></p>
<p style="margin-left:1em">明帝崩，起祗洹於陵上，<span class='note-inline'>(祗洹為 Jetavana 之譯音。祗，佛書中多作祇。賢愚經卷十云：「舍衛國王波斯匿有一大臣，名曰須達（Sudatta），居家巨富，財寶無限，好喜布施，賑濟貧乏及諸孤老，時人為其立號，名給孤獨。須達以國王太子祇陀（Jeta）之園為佛立精舍，因名太子祇陀樹給孤獨園。」案樹為太子所有，園為給孤獨所有，故名。此所稱祗洹，殆即精舍也。精舍者，修行者所居。)</span>自此以後，<span class='note-inline'>(以，原誤作從，津逮本、逸史本均作以，今據改。)</span>百姓冢上或作浮圖焉。</p>
<p style="margin-left:1em">寺上經函，至今猶存。<span class='note-inline'>(此所稱經函，殆即四十二章經。)</span>常燒香供養之，經函時放光明，耀於堂宇。是以道俗禮敬之，<span class='note-inline'>(道俗指僧徒及僧徒以外之人。)</span>如仰真容。<span class='note-inline'>(真容指佛。)</span></p>
</div>
<div class='div-commentary'><p style="margin-left:2em">浮圖前荼林蒲萄異於餘處，<span class='note-inline'>(荼林，各本作柰林，此依太平御覽卷九七二引改，下同。案荼林果名，即塗林。荼塗同音，皆譯音字也。賈思勰齊民要術卷四云：「陸機曰：張騫為漢使外國十八年，得塗林。塗林，安石榴也。」又云：「鄴中記云：石虎苑中有安石榴，子大如盂椀，其味不酸。」可證作柰林誤。下文云「實重七斤」，又云「白馬甜榴」，正合。)</span>枝葉繁衍，子實甚大。荼林實重七斤，蒲萄實偉於棗，味並殊美，冠於中京。<span class='note-inline'>(即洛陽。)</span>帝至熟時，常詣取之。或復賜宮人，宮人得之，轉餉親戚，<span class='note-inline'>(餉，饋贈也。)</span>以為奇味。得者不敢輒食，<span class='note-inline'>(輒，原誤作轍，據逸史本正。)</span>乃歷數家。京師語曰：「白馬甜榴，一實直牛。」<span class='note-inline'>(直即值。)</span></p>
<p style="margin-left:2em">有沙門寶公者，不知何處人也，<span class='note-inline'>(或以為即梁釋寶誌，非。寶誌未嘗至北方。法苑珠林卷九十一引侯君素旌異記錄云：「高齊初沙門寶公者，嵩山高栖士也。」與此所稱，殆為一人。)</span>形貌醜陋，<span class='note-inline'>(醜，太平御覽卷六五五及太平廣記卷九十引均作寢。寢亦陋也。)</span>心識通達，<span class='note-inline'>(心識，原作心機，御覽及廣記引均作心識，逸史本、津逮本同，今據改。)</span>過去未來，預覩三世。<span class='note-inline'>(三世，即過去、現在、未來。)</span>發言似讖，<span class='note-inline'>(讖即隱語預言也。)</span>不可得解，<span class='note-inline'>(得字各本無，據御覽及廣記引補。)</span>事過之後，始驗其實。胡太后聞之，問以世事。寶公曰：「把粟與雞呼朱朱。」<span class='note-inline'>(呼，御覽及廣記引並作喚。酉陽雜俎前集卷三以此為沙門寶誌事，非。朱朱乃喚雞聲，朱朱是二朱也，隱指尒朱榮，二爾音近。)</span>時人莫之能解。建義元年，后為尒朱榮所害，始驗其言。時亦有洛陽人趙法和請占早晚當有爵否。<span class='note-inline'>(逸史本作「當有官爵」，無否字。廣記引作「當有爵」。)</span>寶公曰：「大竹箭，不須羽，東廂屋，急手作。」時人不曉其意。<span class='note-inline'>(人字各本無，此依廣記引補。)</span>經十餘日，<span class='note-inline'>(廣記引作「經月餘」，逸史本、漢魏本同。)</span>法和父喪。<span class='note-inline'>(喪，廣記引作亡。)</span>大竹箭者，苴杖：<span class='note-inline'>(原作「大竹者杖」，今依廣記引改正。苴杖者，喪服所用竹杖也。苴音居。)</span>東廂屋者，倚廬。<span class='note-inline'>(有喪者所居。)</span>造十二辰歌，<span class='note-inline'>(造字上逸史本有初字。)</span>終其言也。<span class='note-inline'>(十二辰歌，蓋如「禪門十二時」之類。敦煌零拾有禪門十二時，分十二時為歌。即夜半子、雞鳴丑、平旦寅、日出卯、食時辰、隅中巳、正南午、日昃未、晡時申、日入酉、黃昏戌、人定亥。十二時，每段四句。如：「雞鳴丑，擿木看窗牖，明來暗自知，佛性心中有。」寶公所作十二辰歌，或亦如是。)</span></p>
</div></div>
<div class='div-other'><a id='mulu47' /></div>
<div class='div-orig'><p style="margin-left:1em;text-indent:-1em">○寶光寺，<span class='note-inline'>(津逮本同。永樂大典卷一三八二三則作光寶寺，逸史本同，未知孰是。)</span>在西陽門外御道北。有三層浮圖一所，以石為基，形製甚古，畫工雕刻。<span class='note-inline'>(此下疑脫一句。)</span></p>
</div>
<div class='div-commentary'><p style="margin-left:2em">隱士趙逸見而嘆曰：<span class='note-inline'>(趙逸，已見卷一昭儀尼寺條及卷二魏昌尼寺條。)</span>「晉朝石塔寺，今為寶光寺也。」人問其故。逸曰：「晉朝三十二寺盡皆湮滅，唯此寺獨存。」<span class='note-inline'>(唯下逸史本有「有」字。魏書釋老志云「晉世洛中佛圖有四十二所」，本書序文亦云「至於晉室永嘉，唯有寺四十二所」，此處云「三十二寺」，或為四十二之誤。)</span>指園中一處，曰：「此是浴堂。<span class='note-inline'>(堂，原作室，逸史本作堂，與下文合。今據改。)</span>前五步，應有一井。」眾僧掘之，果得屋及井焉。井雖填塞，磚口如初。浴堂下猶有石數十枚，當時園地平衍，<span class='note-inline'>(園地，原作園池，大典及逸史本均作園地，是也。今據正。)</span>果菜葱青，莫不嘆息焉。</p>
<p style="margin-left:2em">園中有一海，號咸池。葭菼被岸，<span class='note-inline'>(菼，大典及逸史本作芙，誤。葭者，葦之未秀者。菼者，荻也。菼音毯。)</span>菱荷覆水，青松翠竹，羅生其旁。京邑士子，至於良辰美日，休沐告歸，<span class='note-inline'>(指為官者因休沐而歸家。)</span>徵友命朋，來遊此寺。雷車接軫，<span class='note-inline'>(雷，逸史本作雲，蓋誤。雷者，狀其聲也。班固東都賦云：「千乘雷起。」左思蜀都賦云：「車馬雷駭。」皆是。)</span>羽蓋成陰。或置酒林泉，題詩花圃，折藕浮瓜，<span class='note-inline'>(文選卷四十二曹丕與朝歌令吳質書「浮甘瓜於清泉，沈朱李於寒水」。)</span>以為興適。</p>
</div>
<div class='div-orig'><p style="margin-left:1em">普泰末，<span class='note-inline'>(節閔帝（前廢帝）元恭年號。)</span>雍州刺史隴西王尒朱天光總士馬於此寺。<span class='note-inline'>(雍州，原作雍西，誤。此依逸史本改正。尒朱天光，榮從祖兄子。少勇決，善弓馬。建義初，為肆州刺史，尋遷驃騎將軍，加散騎常侍，封廣宗郡公。万俟醜奴反，除驃騎大將軍，雍州刺史，與賀拔岳等討之。爾朱榮死，莊帝使侍中朱瑞慰喻天光，進天光為廣宗王。元曄又以為隴西王。及聞爾朱兆已入京師，天光乃至都，見爾朱世隆。世隆廢元曄而立前廢帝元恭。後高歡立元朗於信都，爾朱度律與天光拒之，敗於韓陵，斛斯椿執之，送於高歡，歡致於洛，斬於都市。見魏書卷七十九天光傳及卷八十斛斯椿傳。)</span>寺門無何都崩，天光見而惡之。其年天光戰敗，斬於東市也。</p>
</div>
<div class='div-other'><a id='mulu48' />
<div class='div-orig'><p style="margin-left:1em;text-indent:-1em">○法雲寺，西域烏塲國胡沙門曇摩羅所立也。<span class='note-inline'>(烏塲，魏書西域傳作烏萇。在今巴基斯坦 Swat 河沿岸。詳見卷五。○曇摩羅，原作僧摩羅。案太平御覽卷五五五引作曇摩羅，逸史本同，今據改。)</span>在寶光寺西，隔牆並門。<span class='note-inline'>(寶光寺，逸史本作光寶寺。)</span></p>
</div>
<div class='div-commentary'><p style="margin-left:2em">摩羅聰慧利根，<span class='note-inline'>(利根，謂根性明利也。)</span>學窮釋氏。至中國，即曉魏言及隸書，<span class='note-inline'>(及字各本無，今依御覽引補。)</span>凡所聞見，<span class='note-inline'>(所字原無。御覽引及逸史本有之，今據補。)</span>無不通解，是以道俗貴賤，同歸仰之。作祗洹寺一所，<span class='note-inline'>(逸史本無寺字。)</span>工制甚精。</p>
</div>
<div class='div-orig'><p style="margin-left:1em">佛殿僧房，皆為胡飾。丹素炫彩，<span class='note-inline'>(丹素，津逮本作丹青，炫彩，逸史本作發彩。)</span>金玉垂輝，<span class='note-inline'>(金玉，逸史本作金碧。)</span>摹寫真容，似丈六之見鹿苑；<span class='note-inline'>(鹿苑，又名鹿野苑，佛成道後說法處，在波羅奈國。在今印度北方貝拿勒斯（Banaras）以北六英里。)</span>神光壯麗，若金剛之在雙林。<span class='note-inline'>(丈六、金剛皆指佛言。金剛之身，不可壞者也。佛在拘尸那城阿夷羅跋提河邊娑羅（sala）雙樹前入般涅槃（見大般涅槃經）。在今印度北方 Kasia（距 Gorakhpur 約三十二英里）。)</span>伽藍之內，花果蔚茂，<span class='note-inline'>(花果，逸史本作珍果。)</span>芳草蔓合，嘉木被庭。<span class='note-inline'>(津逮本嘉木作嘉樹。)</span>京師沙門好胡法者，皆就摩羅受持之。戒行真苦，難可揄揚。祕呪神驗，閻浮所無。<span class='note-inline'>(無下逸史本有也字。閻浮，見卷一永寧寺條注。)</span>呪枯樹能生枝葉，呪人變為驢馬，見之莫不忻怖。<span class='note-inline'>(御覽引作「見者莫不驚怖」。)</span>西域所齎舍利骨及佛牙經像皆在此寺。<span class='note-inline'>(魏書釋老志云：「佛既謝世，香木焚尸。靈骨分碎，大小如粒。擊之不壞，焚亦不燋，或有光明神驗，胡言謂之舍利。（sarira）。弟子收奉，置之寶瓶，竭香花致敬慕。」)</span></p>
<p style="margin-left:1em">寺北有侍中尚書令臨淮王彧宅。<span class='note-inline'>(令字逸史本脫。案彧字文若，臨淮王元譚玄孫。史稱少有才學，與從兄安豐王延明、中山王熙並以宗室博古文學齊名。肅宗時，累遷侍中，衛將軍，兼尚書左僕射，攝選。爾朱榮人洛，殺害元氏，彧奔蕭衍。莊帝立，彧以母老辭還。除尚書令、大司馬，兼錄尚書。爾朱榮死，爾朱兆入洛，被害。見魏書卷十八本傳。)</span></p>
</div>
<div class='div-commentary'><p style="margin-left:2em">彧博通典籍，辨慧清悟，<span class='note-inline'>(悟，原作恬，此據逸史本正。)</span>風儀詳審，容止可觀。至三元肇慶，<span class='note-inline'>(元日為年月日三者之始，謂之三元。)</span>萬國齊臻，<span class='note-inline'>(臻，原誤作珍。此據逸史本正。)</span>金蟬曜首，<span class='note-inline'>(金蟬，津逮本同，逸史本作貂蟬。金蟬指冠飾而言。武冠加黃金璫，附蟬為文，插貂尾為飾，故曰金蟬曜首。詳後漢書卷四十輿服志武冠條。)</span>寶玉鳴腰，<span class='note-inline'>(指佩玉而言。)</span>負荷執笏，逶迤複道，<span class='note-inline'>(逶迤，行進貌。複道，宮中之上下道也。)</span>觀者忘疲，莫不歎服。彧性愛林泉，<span class='note-inline'>(逸史本作山林。)</span>又重賓客。至於春風扇揚，花樹如錦，晨食南館，夜遊後園，僚寀成羣，<span class='note-inline'>(寀即官屬也。音采。)</span>俊民滿席。<span class='note-inline'>(俊民，見前沖覺寺條。)</span>絲桐發響，<span class='note-inline'>(絲桐即琴。琴以桐木為之，故稱琴曰絲桐。文選卷二十三王粲七哀詩云：「絲桐感人情，為我發悲音。」)</span>羽觴流行，<span class='note-inline'>(羽觴，飲酒爵也。)</span>詩賦並陳，清言乍起，<span class='note-inline'>(乍，暫也。)</span>莫不領其玄奧，<span class='note-inline'>(領，原作飲，從逸史本改。)</span>忘其褊恡焉。<span class='note-inline'>(恡，原作郄，從逸史本改。褊恡，褊狹鄙吝也。恡即悋字，悋為吝之異體。)</span>是以入彧室者，謂登僊也。荊州秀才張斐常為五言，<span class='note-inline'>(張斐，各本作張裴，常又誤為裳，乃成張裴裳矣。逸史本在裳下復有常字。按元河南志作張斐，是其人名斐，非名裴裳。今據正。常本書與嘗通用。)</span>有清拔之句云：「異林花共色，別樹鳥同聲。」<span class='note-inline'>(異林，原作異秋，此依元河南志及逸史本正。異林與別樹相對。)</span>彧以蛟龍錦賜之。亦有得緋紬紫綾者。<span class='note-inline'>(紫綾，各本作緋綾，今據河南志改。緋紬即絳色綢。紬今通作綢。)</span>唯河東裴子明為詩不工，<span class='note-inline'>(河東郡在今山西永濟縣東南。)</span>罰酒一石。子明飲八斗而醉眠，<span class='note-inline'>(原作子明八日而醉眠，此依元河南志。八日，逸史本亦作八斗。)</span>時人譬之山濤。<span class='note-inline'>(山濤，晉河內懷人，字巨源。在晉典選三十餘年，仕至司徒。太康四年卒，年七十九。見晉書卷四十三本傳。傳稱：「濤飲酒至八斗方醉，帝欲試之，乃以酒八斗飲濤，而密益其酒。濤極本量而止。」裴子明飲至八斗而醉，故時人比之山濤也。)</span>及尒朱兆入京師，彧為亂兵所害，朝野痛惜焉。</p>
</div>
<div class='div-orig'><p style="margin-left:1em">出西陽門外四里御道南，有洛陽大市，周迴八里。市南有皇女臺，<span class='note-inline'>(市南，逸史本作市東南。案水經注卷十六「穀水又南逕平樂觀東」下云：「今於西門外無他基觀，惟西明門外猶有此臺。巍然廣秀，疑即平樂觀也。」又言：「皇女稚殤埋於臺側，故復名之曰皇女臺。」)</span>漢大將軍梁冀所造，<span class='note-inline'>(冀本鬥雞走狗之人，後漢順帝時為執金吾，轉河南尹，後拜大將軍。順帝崩，沖帝、質帝、桓帝皆冀所立。貪暴恣肆，無所不為，後為桓帝所誅。見後漢書卷六十四本傳。)</span>猶高五丈餘。景明中比丘道恆立靈僊寺於其上。臺西有河陽縣，臺東有侍中侯剛宅。<span class='note-inline'>(臺東，各本作臺中，今依元河南志校正。又侯剛原作侯釗，逸史本作侯剛是也。剛字乾之，其先上谷人。少以善鼎俎得為內小。世宗時，遷武衛將軍，領典御。肅宗時，除衛尉卿，封武陽縣開國公。尋為侍中，與元乂結為親黨。元乂敗，削爵。孝昌二年終於洛陽中練里。詳魏書卷九十三恩倖傳及侯剛墓誌。)</span>市西北有土山魚池，亦冀之所造。</p>
</div>
<div class='div-commentary'><p style="margin-left:2em">即漢書所謂「採土築山，十里九坂，以象二崤」者。<span class='note-inline'>(語見後漢書冀傳。冀與妻孫壽大起第舍，連房洞戶，臺閣周通。又廣開園囿，採土築山，十里九坂，以象二崤。深林絕澗，有若自然。史又稱：冀又起兔苑於河南城西，經亘數十里，發屬縣卒徒繕修樓觀，數年乃成。水經注卷十六亦云：「注陽渠穀水自閶闔門而南逕土山東。水西三里有坂，坂上有土山，漢大將軍梁冀所成。」○崤山在今河南洛寧縣北六十里。崤有二陵，故稱二崤。)</span></p>
</div>
<div class='div-orig'><p style="margin-left:1em">市東有通商、達貨二里。里內之人盡皆工巧屠販為生，資財巨萬。</p>
</div>
<div class='div-commentary'><p style="margin-left:2em">有劉寶者，最為富室。州郡都會之處皆立一宅，各養馬十疋。<span class='note-inline'>(十疋，原作一疋，此依元河南志校正。案劉寶於通衢要會立宅養馬，所以便於貨運，若但養馬一疋，則何濟於用？河南志作十疋當不誤。)</span>至於鹽粟貴賤，市價高下，所在一例。舟車所通，足跡所履，莫不商販焉。是以海內之貨，咸萃其庭，產匹銅山，家藏金穴。宅宇踰制，樓觀出雲，車馬服飾擬於王者。<span class='note-inline'>(王者，元河南志作侯王。)</span></p>
</div>
<div class='div-orig'><p style="margin-left:1em">市南有調音、樂律二里。<span class='note-inline'>(律，元河南志作肆，逸史本同。)</span>里內之人，絲竹謳歌，天下妙伎出焉。</p>
</div>
<div class='div-commentary'><p style="margin-left:2em">有田僧超者，善吹笳，能為壯士歌、項羽吟，征西將軍崔延伯甚愛之。<span class='note-inline'>(崔延伯，博陵人。史稱延伯有氣力，少以勇壯聞。膽氣絕人，兼有謀略，所在征討，咸立戰功。正光五年秋，莫折天生寇岐州，征西將軍元志被擒，朝廷以延伯為使，持節征西將軍、西道都督，與蕭寶夤討天生，大破之。後又討万俟醜奴，戰死。見魏書卷七十三本傳。)</span>正光末，高平失據，<span class='note-inline'>(高平在今甘肅固原。)</span>虎吏充斥，<span class='note-inline'>(虎，原作虐，逸史本作虎，元河南志同，今從之。)</span>賊帥万俟醜奴寇暴涇岐之間，<span class='note-inline'>(万俟，原作万侯，誤。)</span>朝廷為之旰食，<span class='note-inline'>(之字原無，今依逸史本增。旰音幹，日晚也。後時而食曰旰食，以有憂不得早食也。○万俟醜奴寇暴涇岐之間，見魏書蕭寶夤傳及崔延伯傳。)</span>詔延伯總步騎五萬討之。<span class='note-inline'>(詔字各本無，據河南志增。案魏書肅宗紀云：「正光五年九月壬申詔尚書左僕射齊王蕭寶夤為西道行臺大都督，率征西將軍都督崔延伯西討。」本書下文亦云「朝廷傾心送之」，是有詔字為是。)</span>延伯出師於洛陽城西張方橋，即漢之夕陽亭也。<span class='note-inline'>(漢洛陽城外門亭有十二，夕陽亭是其一。晉賈充出鎮長安時，百寮餞送於此。)</span>時公卿祖道，車騎成列，延伯危冠長劍耀武於前，僧超吹壯士笛曲於後，<span class='note-inline'>(元河南志無笛字。)</span>聞之者懦夫成勇，劍客思奮。延伯膽略不羣，威名早著，<span class='note-inline'>(早，逸史本作卓。)</span>為國展力，二十餘年，<span class='note-inline'>(二十，逸史本作三十。)</span>攻無全城，戰無橫陣，<span class='note-inline'>(橫即橫逆之橫，音去聲。)</span>是以朝廷傾心送之。延伯每臨陣，常令僧超為壯士聲，<span class='note-inline'>(陣，原作場，誤。常字原無，今從逸史本補。河南志亦有常字。)</span>甲冑之士莫不踴躍。<span class='note-inline'>(莫不二字依河南志補。)</span>延伯單馬入陣，<span class='note-inline'>(延伯二字原無，依逸史本補。)</span>旁若無人，勇冠三軍，威鎮戎豎。<span class='note-inline'>(鎮，逸史本作振。)</span>二年之間，獻捷相繼。醜奴募善射者射僧超亡，延伯悲惜哀慟，左右謂伯牙之失鍾子期不能過也。<span class='note-inline'>(鍾子期，春秋時楚人。伯牙鼓琴，意在高山或流水，鍾子期皆聽而知之。子期死，伯牙謂世再無知音者，終身不復鼓琴。見呂氏春秋本味篇。)</span>後延伯為流矢所中，卒於軍中。<span class='note-inline'>(時為孝昌元年四月，見魏書肅宗紀。)</span>於是五萬之師，一時潰散。</p>
</div>
<div class='div-orig'><p style="margin-left:1em">市西有延酤、治觴二里，<span class='note-inline'>(延酤，各本作退酤，今依元河南志改正。)</span>里內之人多醞酒為業。<span class='note-inline'>(醞，河南志作釀。)</span></p>
</div>
<div class='div-commentary'><p style="margin-left:2em">河東人劉白墮善能釀酒。<span class='note-inline'>(太平廣記卷二三三引作「河東人劉白墮者，善於釀酒」。劉白墮，水經注卷四河水注作劉墮，云：「河東郡多流雜，謂之徙民。民有姓劉名墮者，宿擅工釀，採挹河流，釀成芳酎，香醑之色，清白若滫漿焉。」)</span>季夏六月，<span class='note-inline'>(月下廣記引有中字。)</span>時暑赫晞，<span class='note-inline'>(赫晞，炎盛也。字亦作赫羲。文選卷二十六潘岳在懷縣作云：「初伏啟新節，隆暑方赫羲。」)</span>以甖貯酒，暴於日中，<span class='note-inline'>(暴，逸史本作曝，同。)</span>經一旬，其酒味不動。<span class='note-inline'>(味字各本並脫，今據廣記及河南志補。)</span>飲之香美，醉而經月不醒。<span class='note-inline'>(醉而，原作而醉，今依廣記、元河南志及逸史本校改。)</span>京師朝貴多出郡登藩，<span class='note-inline'>(多字廣記及河南志無。)</span>遠相餉饋，踰于千里。以其遠至，<span class='note-inline'>(元河南志同，廣記引作「以其可至遠」。)</span>號曰鶴觴，亦名騎驢酒。永熙年中南青州刺史毛鴻賓齎酒之藩，<span class='note-inline'>(廣記引及曾慥類說均脫南字。宋寶革酒譜（見說郛卷六十六）及河南志均有南字。之藩，廣記作之任，河南志作赴州。案毛鴻賓，北地三原人，毛遐弟。蕭寶夤討關中，万俟醜奴敗，毛遐與弟鴻賓聚鄉曲豪傑，東西略地，氐羌多赴之，共推鴻賓為盟主。明帝以鴻賓兄弟所定處多，乃改北地郡為北雍州，鴻賓為刺史。後轉南青州刺史。及孝武帝與高歡有隙，令鴻賓鎮潼關，為歡所擒，憂恚卒。事見北史卷四十九毛遐傳。南青州在今山東沂水縣。)</span>路逢賊盜，飲之即醉，<span class='note-inline'>(路逢，原作逢路，誤。廣記引作「中夜逢刧盜，盜飲之皆醉」。元河南志作「路逢盜，飲之即醉」。)</span>皆被擒獲，因此復名擒奸酒。<span class='note-inline'>(原作「因復命擒奸酒」，津逮本同。逸史本名作為。今依廣記引改正。元河南志作「因此復名獲姦酒」。)</span>游俠語曰：<span class='note-inline'>(游，原作遊，誤。)</span>不畏張弓拔刀，唯畏白墮春醪。</p>
</div>
<div class='div-orig'><p style="margin-left:1em">市北〔有〕慈孝、奉終二里，里內之人以賣棺槨為業，賃輀車為事。<span class='note-inline'>(輀音而。輀車，載喪車也。)</span></p>
</div>
<div class='div-commentary'><p style="margin-left:2em">有輓歌孫巖，<span class='note-inline'>(輓歌下太平廣記卷四四七引有者字。)</span>娶妻三年，妻不脫衣而臥。<span class='note-inline'>(妻字各本脫，此據廣記引補。)</span>巖因怪之，<span class='note-inline'>(因，廣記引作私。)</span>伺其睡，陰解其衣，有毛長三尺，<span class='note-inline'>(毛，廣記引作尾。)</span>似野狐尾，巖懼而出之。妻臨去，將刀截巖髮而走，隣人逐之，變成一狐，<span class='note-inline'>(成，廣記引作為。)</span>追之不得。其後京邑被截髮者，一百三十餘人。初變為婦人，<span class='note-inline'>(為字各本無，依廣記增補。)</span>衣服靚妝，行於道路，<span class='note-inline'>(原無於道二字，廣記及逸史本均有此二字，今據增。)</span>人見而悅近之，皆被截髮。<span class='note-inline'>(逸史本作「人見而悅之，近者被截髮」，廣記引同。真意堂本作「人見而悅近之者，皆被截髮」。)</span>當時有婦人着綵衣者，人皆指為狐魅。熙平二年四月有此，<span class='note-inline'>(事亦見魏書卷一百十二上靈徵志。)</span>至秋乃止。</p>
</div>
<div class='div-orig'><p style="margin-left:1em">別有阜財、金肆二里，<span class='note-inline'>(阜財，原作準財，誤。阜者，盛多之意也。)</span>富人在焉。凡此十里，多諸工商貨殖之民。千金比屋，層樓對出，<span class='note-inline'>(對出原空格，此依逸史本、津逮本補。)</span>重門啟扇，閣道交通，迭相臨望。金銀錦繡，<span class='note-inline'>(錦，逸史本作緹。)</span>奴婢緹衣；<span class='note-inline'>(逸史本緹字空格，漢魏本緹作裳。)</span>五味八珍，僕隸畢口。<span class='note-inline'>(言當時奴婢僕隸皆衣錦繡，食八珍也。)</span>神龜年中，以工商上<span class='corr'>僭</span>，<span class='note-inline'>(僭，越制也。)</span>議不聽衣金銀錦繡。<span class='note-inline'>(原無議字、衣字，依逸史本增。錦繡，逸史本作緹繡。案魏書卷二十一上高陽王雍傳云：「雍表諸王公以下賤妾悉不聽用織成錦繡、金玉珠璣，違者以違旨論。奴婢悉不得衣綾綺纈，止於縵繒而<span class='corr'>已</span>。奴則布服，並不得以金銀為釵帶，犯者鞭一百。太后從之，而不能久行也。」)</span>雖立此制，竟不施行。</p>
</div></div>
<div class='div-other'><a id='mulu49' />
<div class='div-orig'><p style="margin-left:1em;text-indent:-1em">○阜財里內有開善寺，<span class='note-inline'>(此條原與上文連寫為一條，津逮本同。今依逸史本劃分。又阜財原作準財，各本同。太平廣記卷三七一引作阜，今據改。)</span>京兆人韋英宅也。<span class='note-inline'>(京兆屬雍州。)</span>英早卒，其妻梁氏不治喪而嫁，更納河內人向子集為夫，<span class='note-inline'>(納，原作約，逸史本作納，法苑珠林卷三十二及太平廣記引並同，今據改。)</span>雖云改嫁，仍居英宅。英聞梁氏嫁，<span class='note-inline'>(珠林及廣記引無氏字。)</span>白日來歸，<span class='note-inline'>(白，逸史本作向，誤。)</span>乘馬將數人至於庭前，呼曰：「阿梁！卿忘我耶？」<span class='note-inline'>(耶，各本均作也。案珠林引及酉陽雜俎前集卷十三均作耶，今據改。)</span>子集驚怖，張弓射之，應箭而倒，<span class='note-inline'>(箭，原作弦。逸史本作箭，珠林及廣記引同，今據改。)</span>即變為桃人。所騎之馬亦變為茅馬，<span class='note-inline'>(變，逸史本作化，廣記引同。)</span>從者數人盡化為蒲人。梁氏惶懼，捨宅為寺。<span class='note-inline'>(珠林引捨字上有遂字。)</span></p>
<p>南陽人侯慶有銅像一軀，<span class='note-inline'>(南陽即今河南南陽。)</span>可高尺餘。<span class='note-inline'>(尺，各本作丈，誤。今依法苑珠林卷五十七引改正。既為私人所造，不得有丈餘高。)</span>慶有牛一頭，擬貨為金色，<span class='note-inline'>(貨字原無，此據珠林引增。慶欲貨牛為像添為金色也。)</span>遇急事，遂以牛他用之。<span class='note-inline'>(珠林引作「遇有急事，遂以牛與他用之」。)</span>經二年，慶妻馬氏忽夢此像謂之曰：「卿夫婦負我金色久而不償，今取卿兒醜多以償金色焉。」馬氏悟覺，<span class='note-inline'>(馬氏二字原無，津逮本有之，與珠林引同。又悟珠林作寤。)</span>心不遑安。至曉，醜多得病而亡。慶年五十，唯有一子，悲哀之聲，感於行路。醜多亡日，像自有金色，<span class='note-inline'>(原作「像自然金色」，此依逸史本改。珠林引作「像忽有金色」。)</span>光照四鄰，一里之內，咸聞香氣。僧俗長幼，<span class='note-inline'>(僧，逸史本作道，珠林引同。)</span>皆來觀覩。<span class='note-inline'>(覩，珠林引作矚。)</span>尚書左僕射元順聞里內頻有怪異，遂改阜財里為齊諧里也。<span class='note-inline'>(左僕射元順原作右僕射元稹，今依河南志改。案魏書無元稹其人，或以為即北海王元顥弟元瑱也瑱事蹟見魏書卷二十一上。莊帝初，拜侍中車騎將軍，封東海王。後遷中書監，左光祿大夫，兼尚書右僕射，顥敗，被誅。但史稱：「瑱無他才幹，以親屬早居重任。」本書所云改阜財里為齊諧里，似非元瑱事。元河南志不作元稹，而作元順。考順字子和，任城王元澄子，見魏書卷十九中澄傳。史稱：順下帷讀書，篤志愛古，有詩賦表頌數十篇。肅宗時，為給事黃門侍郎，兼殿中尚書，轉侍中，除尚書，兼右僕射。後除征南將軍，右光祿大夫，轉兼左僕射。因迎莊帝，路過陵戶村，為人所害。順墓誌記順事甚詳。順既好學能文，齊諧里之名蓋為元順所改。元河南志作「尚書左僕射元順」，當據舊本伽藍記而來。今本作元稹者，蓋由唐人寫書順每作慎（法苑珠林卷五十七引即作慎），又譌為稹耳。○齊諧本人名，莊子逍遙遊云：「齊諧者，志怪者也。」)</span></p>
<p>自延酤以西，張方溝以東，<span class='note-inline'>(延酤，原作退酤，據元河南志改。)</span>南臨洛水，北達芒山，其間東西二里，南北十五里，並名為壽丘里，皇宗所居也。<span class='note-inline'>(居，逸史本作立，非。元河南志作「皆宗室所居也」。)</span>民間號為王子坊。</p>
</div>
<div class='div-commentary'><p style="margin-left:2em">當時四海晏清，<span class='note-inline'>(天清無雲曰晏，此喻安寧也。漢書諸侯年表云：「四海晏如。」)</span>八荒率職，<span class='note-inline'>(八荒，八方也。率者，遵循也。率職，言循其職守也。)</span>縹囊紀慶，<span class='note-inline'>(帛青白色曰縹。縹囊，盛書囊也。此指書籍而言。)</span>玉燭調辰。<span class='note-inline'>(爾雅釋天云：「四氣和謂之玉燭。」案此言四時和順，無災害殄厲也。)</span>百姓殷阜，年登俗樂。<span class='note-inline'>(年穀豐收曰登。)</span>鰥寡不聞犬豕之食，煢獨不見牛馬之衣。<span class='note-inline'>(牛馬，逸史本作牛羊，非。編麻或草以被牛馬之體，即所謂牛馬之衣。樂歲則鰥寡不食犬豕之食，煢獨者不服牛馬之衣也。)</span>於是帝族王侯，外戚公主，擅山海之富，居川林之饒。<span class='note-inline'>(饒亦富也。)</span>爭修園宅，互相誇競。崇門豐室，洞戶連房，飛館生風，重樓起霧。高臺芳榭，<span class='note-inline'>(榭，原作樹。太平廣記卷二三六引同。案下云「家家而築」，則作樹非是。此依津逮本改。)</span>家家而築；花林曲池，園園而有。莫不桃李夏綠，竹栢冬青。而河間王琛最為豪首。<span class='note-inline'>(元琛字曇寶。世宗時，拜定州刺史。琛妃世宗舅女，高皇后妹，琛憑恃內外，多所受納，貪惏之極。後出為秦州刺史，聚<span class='corr'>斂</span>無厭，百姓患之，有甚狼虎。進討氐羌，大敗。後討汾晉胡蜀，卒於軍。見魏書卷二十本傳。)</span>常與高陽爭衡，<span class='note-inline'>(高陽王元雍也。)</span>造文栢堂，形如徽音殿，<span class='note-inline'>(徽音殿，宮內殿名。依元河南志圖在太極殿西。)</span>置玉井金罐，以五色繢為繩。<span class='note-inline'>(原作「以金五色績為繩」，金字蓋因上文衍。廣記引作「以五色絲為繩」，津逮本作「以五色絲續為繩」。案元河南志由造文柏堂至此數語在下文造迎風館上，彼作「以五色繢為繩」，是也。今據正。繢者，絛組之屬，意正相合。作繢，作續，皆誤。)</span>妓女三百人，盡皆國色。有婢朝雲，善吹篪，能為團扇歌、隴上聲。<span class='note-inline'>(隴，原作壟，此依太平御覽卷五百八十引改。元河南志亦作隴。團扇歌，乃吳聲歌曲；隴上聲，蓋即隴頭流水，隴上歌之類。)</span>琛為秦州刺史，<span class='note-inline'>(秦州在甘肅天水。)</span>諸羌外叛，屢討之不降。<span class='note-inline'>(史稱元琛進討氐羌，大被摧破，士卒死者千數，率眾走還。)</span>琛令朝雲假為貧嫗，吹篪而乞。諸羌聞之，悉皆流涕。迭相謂曰：「何為棄墳井，在山谷為寇也？」即相率歸降。秦民語曰：「快馬健兒，不如老嫗吹篪」。<span class='note-inline'>(兒箎協韻。)</span>琛在秦州，<span class='note-inline'>(州，廣記引作中。)</span>多無政績，遣使向西域求名馬，遠至波斯國。得千里馬，號曰追風赤驥。<span class='note-inline'>(廣記及元河南志無驥字，逸史本驥作其，屬下文。)</span>次有七百里者十餘匹，皆有名字。以銀為槽，金為環鎖，<span class='note-inline'>(環鎖，原作鎖環，今依廣記及元河南志改。環，河南志從金旁作鐶。)</span>諸王服其豪富。琛常語人云：<span class='note-inline'>(常，從逸史本增。河南志亦有常字。廣記引作嘗。)</span>「晉室石崇，乃是庶姓，<span class='note-inline'>(石崇<span class='corr'>已</span>見卷一昭儀尼寺條。崇為荊州刺史，刼遠使商客致富。見晉書卷三十三本傳。史稱：「崇財產豐積，室宇宏麗，與貴戚王愷、羊琇之徒以奢靡相尚。」)</span>猶能雉頭狐腋，<span class='note-inline'>(腋，原作掖，此依廣記及河南志改。雉羽華麗，五彩皆備，頸毛如繡，可製為服。狐腋之皮，其毛純厚，集以為裘，最為輕煖，所以為貴。)</span>畫卵雕薪，<span class='note-inline'>(卵，原作卯，逸史本作茆，並誤。案廣記、類說及元河南志均作卵，今據正。考梁宗懍荊楚歲時記云：「古之豪家，食稱畫卵。今代猶染藍茜雜色，仍加雕鏤，遞相餉遺。」又管子侈靡篇云：「雕卵然後淪之，雕橑然後爨之。」注云：「此皆富者所為。橑，薪也。」畫卵雕薪，足見豪奢。)</span>況我大魏天王，不為華侈。」造迎風館於後園，<span class='note-inline'>(上文造文柏堂云云元河南志在造迎風館上。)</span>牎戶之上，列錢青瑣，玉鳳銜鈴，金龍吐佩。<span class='note-inline'>(佩，廣記及類說均作斾，逸史本作珮。案珮佩通用。佩即環佩也。)</span>素柰朱李，枝條入簷，伎女樓上，坐而摘食。琛常會宗室，<span class='note-inline'>(常，廣記及元河南志常作嘗。)</span>陳諸寶器。金瓶銀瓮百餘口，<span class='note-inline'>(廣記瓮作甕，元河南志同。又金瓶以下十五字逸史本在下文皆從西域而來下，誤。)</span>甌檠盤盒稱是。<span class='note-inline'>(檠為有脚之器皿。音競。)</span>自餘酒器，<span class='note-inline'>(自餘，廣記引作其餘。)</span>有水晶鉢，<span class='note-inline'>(鉢，元河南志作缽。)</span>瑪瑙琉璃碗、<span class='note-inline'>(碗，元河南志作椀。)</span>赤玉卮、數十枚。<span class='note-inline'>(津逮本瑪瑙下有盃字，廣記及河南志並無。)</span>作工奇妙，中土所無，皆從西域而來。又陳女樂及諸名馬。復引諸王按行府庫，<span class='note-inline'>(按，尋按也。元河南志字作案。)</span>錦罽珠璣，<span class='note-inline'>(罽者，毛織物也。)</span>冰羅霧穀，<span class='note-inline'>(穀，似羅而疏。音斛。冰羅者，言其潔白如冰雪；霧穀者，言其輕薄如霧也。)</span>充積其內，綉纈、紬綾、絲綵、越葛、錢絹等，不可數計。<span class='note-inline'>(纈音頡，綵繒也。)</span>琛忽謂章武王融曰：「不恨我不見石崇，恨石崇不見我。」<span class='note-inline'>(章武王元融，字永興。世宗時，為征虜將軍，并州刺史。肅宗時，除散騎常侍，青州刺史。還為秘書監，遷中護軍，領河南尹。性尤貪殘，恣情聚<span class='corr'>斂</span>，為中尉糾彈，削除官爵。後討鮮于脩禮失利，葛榮擊融，融歿於陣。見魏書卷十九下。)</span>融立性貪暴，志欲無限，<span class='note-inline'>(限，廣記引作厭。)</span>見之歎惋，<span class='note-inline'>(歎惋，各本作惋歎，此依廣記引改。)</span>不覺生疾。<span class='note-inline'>(生，廣記引作成。)</span>還家臥三日不起。江陽王繼來省疾，<span class='note-inline'>(江陽王元繼，即元乂父。高祖時，曾安輯高車四鎮有功。肅宗時，位至太尉公、侍中、太師、錄尚書事。繼貪婪聚<span class='corr'>斂</span>無已，牧守令長新除赴官，無不受納貨賄。永安二年卒。見魏書卷十六本傳。)</span>謂曰：「卿之財產，應得抗衡，何為嘆羨，以至於此？」融曰：「常謂高陽一人，寶貨多於融，<span class='note-inline'>(原無於字，據廣記及逸史本補。高陽，指高陽王元雍。)</span>誰知河間，瞻之在前。」<span class='note-inline'>(此為歇後語。瞻之在前，忽焉在後也。語見論語子罕篇。)</span>繼笑曰：「卿欲作袁術之在淮南，不知世間復有劉備也？」<span class='note-inline'>(漢末，袁術據九江稱帝，置百官，郊祀天地，以九江太守為淮南尹。時劉備領徐州，居下邳，與袁術相拒於淮上，術欲引呂布擊備，乃與布書，謂術生年以來，不聞天下有劉備。布得書即襲備，備請降。後曹操起兵征術，術敗走，欲過徐州奔袁譚，曹操使劉備徼之，不得過。術憤慨結病，歐血死。見後漢書卷一百五袁術傳呂布傳。)</span>融乃蹶起，<span class='note-inline'>(蹶，急遽貌。音厥。禮記孔子閒居云：「子夏蹶然而起。」)</span>置酒作樂。</p>
<p style="margin-left:2em">于時國家殷富，庫藏盈溢，錢絹露積於廊者，不可校數。<span class='note-inline'>(逸史本無積字。案太平廣記卷一六五引有積字。又校原作較，此據廣記及逸史本改。)</span>及太后賜百官負絹，<span class='note-inline'>(逸史本無負字，廣記引有負字。)</span>任意自取，朝臣莫不稱力而去。<span class='note-inline'>(稱力者，就力之所任也。稱音去聲。案魏書卷一百十食貨志亦云：「自魏德既廣，西域、東夷貢其珍物，充於王府。又於南垂立互市，以致南貨，羽毛齒革之屬，無遠不至。神龜正光之際，府藏盈溢，靈太后曾令公卿已下任力負物而取之。又數賚禁內左右，所費無貲，而不能一丐百姓也！」)</span>唯融與陳留侯李崇負絹過任，<span class='note-inline'>(任，原作性。逸史本空格。案廣記引作任，是也。今據正。過任者，非力所能任也。)</span>蹶倒傷踝。<span class='note-inline'>(蹶，顛仆也。踝，足之左右圓骨也。字音化。今北方言踝子骨。踝音淮。魏書卷十三皇后胡氏傳記此事云：「崇乃傷腰，融至損脚，時人為之語曰：陳留章武，傷腰折股。」○廣記引此下有「太后即不與之，令其空出，時人笑焉」，十四字。今本並無。)</span>侍中崔光止取兩疋。<span class='note-inline'>(崔光見卷二秦太上君寺條。)</span>太后問曰：<span class='note-inline'>(曰字原無，依廣記引補。)</span>「侍中何少？」對曰：「臣有兩手，唯堪兩疋。所獲多矣。」朝貴服其清廉。</p>
</div>
<div class='div-orig'><p style="margin-left:1em">經河陰之役，諸元殲盡，<span class='note-inline'>(見卷一永寧寺條注。)</span>王侯第宅，多題為寺。壽丘里閭。<span class='note-inline'>(里閭，太平廣記卷二三六引同。逸史本作里閭，元河南志同。)</span>列剎相望，祗洹鬱起，<span class='note-inline'>(鬱者，積聚貌。)</span>寶塔高淩。四月初八日，<span class='note-inline'>(此日為行像之日。)</span>京師士女多至河間寺，<span class='note-inline'>(原為河間王宅。)</span>觀其廊廡綺麗，<span class='note-inline'>(廊，廣記及元河南志均作堂，逸史本作殿。)</span>無不歎息，以為蓬萊僊室亦不是過。入其後園，見溝瀆蹇產，<span class='note-inline'>(蹇產，曲折之貌。)</span>石磴嶕嶢，<span class='note-inline'>(嶕，原作礁，誤。嶕嶢，高貌。音焦堯。)</span>朱荷出池，<span class='note-inline'>(池，原誤作也。逸史本則誤地。今依津逮本改正。)</span>綠萍浮水，飛梁跨閣，高樹出雲，<span class='note-inline'>(高字原空格，今依津逮本補。逸史本此處作「飛梁跨樹，□□出雲」。漢魏本作「層閣出雲」。)</span>咸皆唧唧，<span class='note-inline'>(唧唧，嗟嘆聲。)</span>雖梁王兔苑想之不如也。</p>
</div></div>
<div class='div-other'><a id='mulu50' />
<div class='div-orig'><p style="margin-left:1em;text-indent:-1em">○追先寺，<span class='note-inline'>(原作追光寺，今依元河南志改。案下文稱此寺原為東平王元略宅，略卒，嗣王景式捨宅為寺，則作追先方合。追先者，追念先人也。)</span>在壽丘里，<span class='note-inline'>(各本無此四字，永樂大典卷一三八二三有之，今據補。)</span>侍中尚書令東平王略之宅也。<span class='note-inline'>(元略字儁興，中山王英子為散騎常侍，冠軍將軍，給事黃門侍郎。及其兄元熙起兵，欲誅元乂，事敗，略潛投蕭衍，孝昌元年返魏。見魏書卷十九下本傳及略墓誌。)</span></p>
</div>
<div class='div-commentary'><p style="margin-left:2em">略生而岐嶷，<span class='note-inline'>(詩大雅生民「克岐克嶷」。岐嶷，挺秀俊茂也。)</span>幼則老成。博洽羣書，好道不倦。神龜中為黃門侍郎。元乂專政，虐加宰輔，<span class='note-inline'>(指殺清河王元懌事。)</span>略密與其兄相州刺史中山王熙欲起義兵，問罪君側。<span class='note-inline'>(熙字真興。肅宗初，為將作大匠，給事黃門侍郎，除平西將軍，東秦州刺史。熙平元年，入為秘書監。神龜之初，為安東將軍，相州刺史。相州在今河南臨漳縣西。及元乂殺清河王懌，乃起兵。見魏書卷十九下熙傳及熙墓誌。)</span>雄規不就，釁起同謀。<span class='note-inline'>(同，大典作周，逸史本同。案作周非是。史稱熙兵起甫十日，為其長史柳元章等所執，熙及其三子同時遇害。故曰釁起同謀。)</span>略兄弟四人並罹塗炭，唯略一身逃命江左。<span class='note-inline'>(左，原誤作右。今依逸史本改正。元熙及弟元誘、元纂均為元乂所誅。熙三子亦同時被害。)</span>蕭衍素聞略名，見其器度寬雅，文學優贍，<span class='note-inline'>(贍，原作瞻，誤。大典作贍，逸史本同，今據正。贍者，富也。)</span>甚敬重之。謂曰：「洛中如王者幾人？」略對曰：「臣在本朝之日，承乏攝官，<span class='note-inline'>(攝者，兼也。)</span>至於宗廟之美，百官之富，鴛鸞接翼，<span class='note-inline'>(鸞，逸史本作鴦，誤。)</span>[木*巳]梓成陰，<span class='note-inline'>([木*巳]梓，良材也。以喻人才傑出。)</span>如臣之比，趙咨所云：車載斗量，不可數盡。」<span class='note-inline'>(趙咨字德度，漢末南陽人。仕吳，為都尉。博聞多識，應對辯捷。建安二十五年，孫權遣咨使魏。魏文帝問曰：「吳如大夫者幾人？」咨曰：「聰明特達者，八九十人；如臣之比，車載斗量，不可勝數。」見三國志吳志卷二吳主權紀注。)</span>衍大笑。乃封略為中山王，食邑千戶，儀比王子。<span class='note-inline'>(大典作「位比王子」，逸史本作「儀比皇子」。)</span>又除宣城太守，<span class='note-inline'>(宣城在今安徽宣城。)</span>給鼓吹一部，劍卒千人。略為政清肅，甚有治聲。江東朝貴，侈於矜尚，<span class='note-inline'>(矜尚者，驕矜自尊大也。)</span>見略入朝，莫不憚其進止。<span class='note-inline'>(憚，畏也。)</span>尋遷信武將軍，衡州刺史。<span class='note-inline'>(衡州在今廣東英德縣西七十五里。)</span>孝昌元年，明帝宥吳人江革，請略歸國。<span class='note-inline'>(是年蕭綜降魏，綜長史江革等五千人被擒。肅宗令有司遣革等還南，因以徵略歸國。)</span>江革者，蕭衍之大將也。<span class='note-inline'>(江革字休映，濟陽考城人。幼孤，耽學不倦，仕齊為尚書駕部郎。蕭衍時，與徐勉同掌書記。累遷為豫章王長史，鎮彭城。彭城失守，被執。後還國，仕至光祿大夫，領步兵校尉，南北兗二州大中正。大同元年卒。見梁書卷三十六本傳。)</span>蕭衍謂曰：「朕寧失江革，不得無王。」略曰：「臣遭家禍難，白骨未收，乞還本朝，敘錄存沒。」<span class='note-inline'>(敘，逸史本作收。)</span>因即悲泣，衍哀而遣之。乃賜錢五百萬，金二百斤，銀五百斤，錦繡寶玩之物，不可稱數。親帥百官送於江上，作五言詩贈者百餘人。凡見禮敬如此比。<span class='note-inline'>(原作「如親比」，今依逸史本、津逮本改正。)</span>略始濟淮，明帝拜略侍中義陽王，<span class='note-inline'>(義陽在河南信陽。)</span>食邑千戶。略至闕，詔曰：「昔劉蒼好善，利建東平，<span class='note-inline'>(劉蒼，漢光武帝第八子，封為東平王。蒼好經術，明帝時為驃騎將軍，永平年間，與公卿共定南北郊冠冕車服制度。後上疏歸藩，明帝問：處家何者最樂？王言：為善最樂。章帝時卒。見後漢書卷七十二。東平在今山東東平縣。)</span>曹植能文，大啟陳國，<span class='note-inline'>(魏明帝太和六年以陳四縣封植，為陳王。見三國志魏志卷十九本傳。)</span>是用聲彪盤石，義鬱維城。<span class='note-inline'>(盤，大典及逸史本均作磐，字通。盤石、維城皆指封藩宗族而言。史記孝文帝紀云：『高帝封王子弟地，犬牙相制，此所謂磐石之宗也。』索隱云：『言其固如磐石。』維城，見詩大雅板篇。板篇云：『宗子維城。』)</span>侍中義陽王略，體自藩華，門勳夙著，內潤外朗，兄弟偉如。既見義忘家，<span class='note-inline'>(忘原作亡，此依逸史本改。)</span>捐生殉國，永言忠烈，何日忘之？<span class='note-inline'>(此言中山王熙兄弟三人。)</span>往雖弛擔為梁，今便言旋闕下，<span class='note-inline'>(闕下，逸史本作詣闕。)</span>有志有節，能始能終。方傳美丹青，懸諸日月。<span class='note-inline'>(丹青指史冊而言。)</span>略前未至之日，<span class='note-inline'>(未至，大典作來至。)</span>即心立稱，<span class='note-inline'>(立稱者，立名也。)</span>故封義陽。然國既邊地，<span class='note-inline'>(義陽與梁地相接。)</span>寓食他邑，求之二三，未為盡善。宜比德均封，追芳曩烈。可改封東平王，戶數如前。<span class='note-inline'>(曩烈，指漢劉蒼而言。)</span>尋進尚書令，儀同三司，領國子祭酒，侍中如故。略從容閒雅，本自天資，出南入北，轉復高邁。言論動止，朝野師模。建義元年薨於河陰，<span class='note-inline'>(爾朱榮入洛被害。)</span>贈太保，<span class='corr'>諡</span>曰文貞。嗣王景式捨宅為此寺。」<span class='note-inline'>(景式名頊，頊蓋即規字。見元略墓誌。)</span></p>
</div></div>
<div class='div-other'><a id='mulu51' /></div>
<div class='div-orig'><p style="margin-left:1em;text-indent:-1em">○融覺寺，清河文獻王懌所立也，在閶闔門外御道南。有五層浮圖一所，與沖覺寺齊等。<span class='note-inline'>(沖覺寺亦元懌所立。見前。)</span>佛殿僧房，充溢三里。<span class='note-inline'>(三里，原作一里。案續高僧傳卷二十三曇無最傳稱融覺寺「廊宇充溢，周于三里」。今據改。)</span>比丘曇謨最善於禪學，<span class='note-inline'>(禪學，逸史本作義學，太平御覽卷六五五引及永樂大典卷一三八二三均作釋學。)</span>講涅槃華嚴，<span class='note-inline'>(華，原作花，據逸史本改。涅槃華嚴皆大乘經典。大般涅槃經有北涼曇無讖譯本，凡四十卷。大方廣佛華嚴經，東晉佛馱跋陀羅譯本，凡六十卷。)</span>僧徒千人。<span class='note-inline'>(曇謨最事蹟，見續高僧傳卷二十三，詳卷二崇真寺條注。)</span>天竺國胡沙門菩提流支見而禮之，號為菩薩。<span class='note-inline'>(續高僧傳卷一云：「菩提流支，魏言道希，北天竺人也。遍通三藏，妙入總持。以魏永平之初來遊東夏。宣武皇帝下勅引勞，處之永寧大寺，四事將給。七百梵僧，勅以流支為譯經之元匠也。」)</span></p>
</div>
<div class='div-commentary'><p style="margin-left:2em">流支解佛義，知名西土，諸夷號為羅漢，<span class='note-inline'>(羅漢，梵言阿羅漢（arhan），沙門小乘果也。)</span>曉魏言及隸書，翻十地楞伽及諸經論二十三部。<span class='note-inline'>(續高僧傳流支傳云：「三藏流支自洛及鄴，爰至天平，二十餘年，凡所出經三十九部，一百二十七卷。即佛名、楞伽、法集、深密等經；勝思惟、大寶積、法華、涅槃等論是也。並沙門僧朗、道湛及侍中崔光等筆受。具列唐貢觀內典錄。」此稱流支所翻經論二十三部，少十六部，蓋所據經錄不同。流支譯十地經論。始永平元年，至永平四年譯成。同時翻譯者，有天竺勒那摩提及北天竺伏陀扇多，見嚴可均輯全後魏文卷二十四崔光所作十地經論序。楞伽經十卷，大唐內典錄卷四云：「延昌二年菩提流支譯，沙門僧朗、道湛筆受。」)</span>雖石室之寫金言，草堂之傳真教，不能過也。<span class='note-inline'>(石室之寫金言，指後漢明帝永平中攝摩騰至洛陽譯四十二章經，緘于蘭臺石室而言。草堂之傳真教，謂鳩摩羅什也。鳩摩羅什，天竺沙門，以後秦弘治三年冬至長安，為姚興所禮敬。於長安草堂寺集義學沙門八百人，重譯經本，手執梵本，口翻解釋，公元四一三卒，年七十。見高僧傳。魏書釋老志云：「羅什聰辯有淵思，達東西方言。時沙門道彤、僧略、道恆、道標、僧肇、曇影等與羅什共相提挈，發明幽致，諸深大經論十有餘部。」)</span></p>
</div>
<div class='div-orig'><p style="margin-left:1em">流支讀曇謨最大乘義章，<span class='note-inline'>(漢魏本、真意堂本作「義大乘章」，誤。案御覽引及續高僧傳流支傳均作「大乘義章」。)</span>每彈指讚嘆，唱言微妙。即為胡書寫之，傳之於西域，西域沙門常東向遙禮之，<span class='note-inline'>(西域二字原脫，此據御覽、大典及逸史本補。)</span>號曇謨最為東方聖人。</p>
</div>
<div class='div-other'><a id='mulu52' />
<div class='div-orig'><p style="margin-left:1em;text-indent:-1em">○大覺寺，廣平王懷捨宅〔立〕也，<span class='note-inline'>(立字各本無，今依文例補。廣平王元懷已見卷二平等寺條。)</span>在融覺寺西一里許。北瞻芒嶺，南眺洛汭，東望宮闕，西顧旗亭，<span class='note-inline'>(閶闔門外門亭。)</span>禪皐顯敞，<span class='note-inline'>(逸史本禪作神。皐者，澤邊地也。)</span>實為勝地。</p>
</div>
<div class='div-commentary'><p style="margin-left:2em">是以溫子昇碑云：<span class='note-inline'>(子昇，原作子升，據別本改。下同。)</span>「面水背山，左朝右市。」是也。</p>
</div>
<div class='div-orig'><p style="margin-left:1em">懷所居之堂，<span class='note-inline'>(懷，原誤作環，逸史本誤作壞。)</span>上置七佛，<span class='note-inline'>(釋迦前有六佛，釋迦繼六佛而成道，合稱七佛。七佛名號，佛典所說不同，增一阿含經指維衛佛、式棄佛、隨葉佛、拘樓秦佛、拘那含牟尼佛、迦葉佛及釋迦牟尼佛而言。長阿含經無維衛佛及隨葉佛，有毘婆尸佛、毘舍婆佛。見法苑珠林卷八。)</span>林池飛閣，比之景明。<span class='note-inline'>(景明寺見卷三。)</span>至於春風動樹，則蘭開紫葉，秋霜降草，則菊吐黃花。名僧大德，寂以遣煩。永熙年中，平陽王即位，<span class='note-inline'>(平陽王即出帝元修。)</span>造磚浮圖一所。是土石之工，窮精極麗，詔中書舍人溫子昇以為文也。<span class='note-inline'>(溫子昇所作大覺寺碑文，見藝文類聚卷七十七，但非全文。)</span></p>
</div></div>
<div class='div-other'><a id='mulu53' />
<div class='div-orig'><p style="margin-left:1em;text-indent:-1em">○永明寺，宣武皇帝所立也，在大覺寺東。時佛法經像盛於洛陽，異國沙門，咸來輻輳，負錫持經，<span class='note-inline'>(錫即錫杖。)</span>適茲樂土。<span class='note-inline'>(樂，原作藥，非。逸史本作洛。案詩魏風碩鼠有「適彼樂土」之句，衒之即用詩句也。)</span>世宗故立此寺以憩之。<span class='note-inline'>(世宗二字逸史本作宣武。)</span>房廡連亘，一千餘間。庭列修竹，簷拂高松，奇花異草，駢闐堦砌。<span class='note-inline'>(駢闐者，羅列也。)</span>百國沙門，三千餘人。</p>
</div>
<div class='div-commentary'><p style="margin-left:2em">西域遠者，乃至大秦國。<span class='note-inline'>(魏書卷一百二云：「大秦國，一名黎軒，都安都城。從條支西渡海一萬里，去代三萬九千四百里，地方六千里，居兩海之間。其人端正長大，衣服車旗，擬儀中國，故外域謂之大秦。其土宜五穀桑麻，人務蠶田。」案北魏時所稱大秦，即當時羅馬帝國。)</span>盡天地之西垂，<span class='note-inline'>(垂，逸史本作陲。陲垂字通。)</span>耕耘績紡，<span class='note-inline'>(原無耕耘二字，績上空一格，此依學津本補。)</span>百姓野居，邑屋相望，衣服車馬，擬儀中國。</p>
<p style="margin-left:2em">南中有歌營國，去京師甚遠，<span class='note-inline'>(歌營，古書或作加營。太平御覽卷三五九引三國時康泰所著吳時外國傳云：「加營國王好馬，月支賈人常以舶載馬到加營國，國王悉為售之。若於路失羈絆，但將頭皮示王，王亦售其半價。」歌營，法人伯希和謂蓋在今之馬來半島南。見馮承鈞西域南海史地譯叢一百七十八頁。)</span>風土隔絕，世不與中國交通，雖二漢及魏，亦未曾至也。<span class='note-inline'>(吳孫權時，曾遣宣化從事朱應、中郎康泰通海南。其所經及傳聞，則有百數十國。晉代通中國者，蓋尠。宋齊以後漸多。見梁書卷五十四海南諸國傳敘。)</span>今始有沙門菩提拔陁至焉。<span class='note-inline'>(原作「今始有沙門焉子善提拔陁」。逸史本善作菩，但亦無至焉二字。今據津逮本校正。○菩提拔陁蓋即佛馱跋陀羅（Buddhabhadra），見馮承鈞史地叢考續編伯希和「扶南考」附錄三引沙畹說。)</span>自云：「北行一月，至句稚國，<span class='note-inline'>(月下原有日字，逸史本無。句稚國，亦見太平御覽卷七九〇。梁書卷五十四海南傳扶南國條有國名九稚，九稚當即句稚。九句聲音相近。御覽卷八八八又有拘利國，一云九離國。伯希和「扶南考」謂九稚應為九離之訛。若然，則句稚與拘利所指為一國矣。未知然否。)</span>北行十一日，至典孫國，<span class='note-inline'>(典孫，原作孫典，下同。今據梁書卷五十四扶南國傳校正。御覽卷七九〇引萬震南州異物志云：「句稚去典遜八百里。」典遜即典孫，典孫史書亦作頓遜。梁書云：「頓遜國在海崎上，地方千里，城去海十里，有五王，並羈屬扶南。頓遜之東界通交州，其西界接天竺安息徵外諸國，往還交市。所以然者，頓遜廻入海中千餘里，漲海無崖岸，船舶未曾得逕過也。其市東西交會，日有萬餘人。珍物寶貨，無所不有。又有酒樹，似安石榴，采其花汁停瓮中，數日成酒。」典孫蓋在今之馬來半島。)</span>從典孫國北行三十日，至扶南國。<span class='note-inline'>(典孫，原作孫典，今改。)</span>方五千里，南夷之國，最為強大。<span class='note-inline'>(扶南，伯希和考證在今之柬埔寨及下南圻（見扶南考）。梁書卷五十四扶南國傳云：「扶南國，在日南郡之南海西大灣中。去日南可七千里，在林邑西南三千餘里。城去海五百里。有大江，廣十里，西北流，東入於海。其國輪廣三千餘里。土地洿下而平博，氣候風俗大較與林邑同。出金、銀、銅、錫、沉木香、象牙、孔翠、五色鸚鵡。」太平御覽卷七八六引外國傳云：「扶南人最大居舍，雕文刻鏤。好布施。多禽獸。王好獵，皆乘象，一去月餘日。」)</span>民戶殷多，出明珠金玉及水精珍異，<span class='note-inline'>(水精，太平御覽卷九七一引同，津逮本作水晶。)</span>饒檳榔。從扶南國北行一月，至林邑國。<span class='note-inline'>(林邑國，在今之越南本部，唐代稱占波（Champa）。梁書卷五十四林邑國傳稱：「林邑國者，本漢日南郡象林縣，古越裳之界也。其地縱廣可六百里，城去海百二十里。其國有金山，石皆赤色，其中生金。又出瑇瑁、貝商、吉貝、沉木香。吉貝者，樹名也。其華成時如鵞毳，抽其緒紡之，以作布，潔白與紵布不殊。亦染成五色，織為斑布也。其國俗居處為閣，名曰于闌。門戶皆北向。書樹葉為紙。男女皆以橫幅吉貝繞腰以下，謂之干漫，亦曰都縵。穿耳貫小鐶。貴者著革屣，賤者跣行。自林邑扶南以南，諸國皆然也。」)</span>出林邑，入蕭衍國。」拔陁至揚州歲餘，隨揚州比丘法融來至京師。京師沙門問其南方風俗，<span class='note-inline'>(沙門上原脫京師二字，此據逸史本補。)</span>拔陁云：「古有奴調國，乘四輪馬為車，<span class='note-inline'>(奴調，史書無記載。)</span>斯調國出火浣布，以樹皮為之，其樹入火不燃。<span class='note-inline'>(奴調、斯調，蓋在南洋羣島中。梁書扶南傳云：『扶南東界即大漲海，海中有大洲，洲上有諸薄國，國東有馬五洲。復東行漲海千餘里，至自然火洲。其上有樹生火中，洲左近人剝取其皮，紡績作布，極得數尺，以為手巾，與焦麻無異，而色微青黑。若小垢污，則投火中，復更精潔。或作燈炷用之，不知盡。』)</span>凡南方諸國，皆因城郭而居，<span class='note-inline'>(郭，原作廓，今依逸史本改。)</span>多饒珍麗，<span class='note-inline'>(珍麗，指珠玉而言。)</span>民俗淳善，質直好義，亦與西域、大秦、安息、身毒諸國交通往來。<span class='note-inline'>(西域，原作西國，此依逸史本改。魏書卷一百二云：『安息國在葱嶺西，都蔚搜城。北與康居，西與波斯相接，在大月氏西。北去代二萬一千五百里。身毒，即印度之古譯名也。』)</span>或三方四方，浮浪乘風，<span class='note-inline'>(浪，逸史本作海。)</span>百日便至。率奉佛教，好生惡殺。」</p>
</div>
<div class='div-orig'><p style="margin-left:1em">寺西有宜年里，<span class='note-inline'>(宜年，各本作宜牛，誤。今依元河南志改正。)</span>里內有陳留王景皓、侍中安定公胡元吉等二宅。<span class='note-inline'>(元景皓，元祚子。祚字龍壽，陳留王元虔之後。景皓襲陳留王爵，北齊天保時為高洋所誅。見北齊書卷四十一元景安傳。胡元吉，即胡祥。元吉，祥字也。乃胡國珍之子。歷位殿中尚書，中書監，侍中。見魏書卷八十三下胡國珍傳。)</span></p>
</div>
<div class='div-commentary'><p style="margin-left:2em">景皓者，河州刺史陳留莊王祚之子。<span class='note-inline'>(北史卷十五陳留王虔傳稱：祚於宣武帝時教習講武，後卒於河州刺史（河州在今甘肅導河縣）。河州，原作河內，蓋傳寫之誤。案河內乃郡名，不得有刺史也。州刺史與郡太守不同。卷一永寧寺條元桃湯為河內太守，足證河內之內為誤字，當據北史作河州。)</span>立性虛豁，少有大度，愛人好士，<span class='note-inline'>(士，原作事，津逮本同，此依逸史本改。)</span>待物無遺。夙善玄言道家之業，遂捨半宅安置佛徒，演唱大乘數部。<span class='note-inline'>(華嚴、涅槃、法華等經皆為大乘。)</span>並進京師大德超、光、[日*延]、榮四法師、三藏胡沙門菩提流支等咸預其席。<span class='note-inline'>(超、光、[日*延]、榮，事蹟無考。魏書釋老志有僧超、惠光、法榮、並當時之大德。惠光，續高僧傳卷十六少林寺天竺僧佛陀傳作慧光。)</span>諸方伎術之士，莫不歸赴。時有奉朝請孟仲暉者，武威人也。<span class='note-inline'>(武威，各本誤作武城，此依太平御覽卷六五四引改正。武威即今甘肅武威。)</span>父賓，金城太守。<span class='note-inline'>(金城在今甘肅蘭州。)</span>暉志性聰明，學兼釋氏，四諦之義，窮其旨歸。<span class='note-inline'>(四諦者，苦諦、集聖諦、滅聖諦、道聖諦。)</span>恆來造第，與沙門論議，時號為玄宗先生。暉遂造人中夾紵像一軀，<span class='note-inline'>(夾紵，原作夾貯，今從逸史本改。案夾紵為外來語，意為灰泥。)</span>相好端嚴，希世所有。置皓前廳，須臾彌寶坐。永安二年中，此像每夜行遶其坐，四面脚跡，隱地成文。於是士庶異之，咸來觀矚。由是發心者，亦復無量。永熙三年秋，忽然自去，莫知所之。其年冬，而京師遷鄴。<span class='note-inline'>(而字逸史本無。)</span>武定五年，暉為洛州開府長史，重加採訪，寥無影迹。</p>
</div>
<div class='div-orig'><p style="margin-left:1em">出閶闔門城外七里，有長分橋。<span class='note-inline'>(有字各本脫，依元河南志補。)</span></p>
</div>
<div class='div-commentary'><p style="margin-left:2em">中朝時以穀水浚急，注於城下，多壞民家，<span class='note-inline'>(家，元河南志作舍。)</span>立石橋以限之，長則分流入洛，<span class='note-inline'>(長音上聲。)</span>故名曰長分橋。或云：晉河間王在長安遣張方征長沙王，<span class='note-inline'>(方，逸史本作芳，誤。河間王，司馬顒也。顒，安平王孚孫。晉惠帝時八王爭亂，顒及成都王穎討長沙王乂，顒遣張方率眾自函谷關入屯河南，惠帝遣皇甫商距之。商距戰，潰敗。方遂攻洛陽西明門。方河間人，後為郅輔所殺。見晉書卷五十九河間王顒傳及卷六十張方傳。)</span>營軍於此，因名為張方橋也。<span class='note-inline'>(名字原無，依元河南志補。)</span>未知孰是。今民間語訛，<span class='note-inline'>(語訛，原誤作訛語，今依元河南志及逸史本改正。)</span>號為張夫人橋。<span class='note-inline'>(夫人合言則為分。)</span></p>
</div>
<div class='div-orig'><p style="margin-left:1em">朝士送迎，多在此處。</p>
<p style="margin-left:1em">長分橋西，有千金堰。<span class='note-inline'>(文選卷三十沈約三月三日率爾成篇李善注引楊佺期洛陽記曰：「千金堰在洛陽城西，去城二十五里。堰上有穀水塢。」水經注卷十六引河南十二縣境簿曰：「河南縣城東十五里有千金堨。」兩書所說里數不同。)</span></p>
</div>
<div class='div-commentary'><p style="margin-left:2em">計其水利，日益千金，因以為名。</p>
</div>
<div class='div-orig'><p style="margin-left:1em">昔都水使者陳勰所造，<span class='note-inline'>(勰，原作勰。水經注卷十六引作陳協，並引語林曰：「陳協數進阮步兵酒，後晉文王欲修九龍堰，阮舉協，文王用之。掘地得古承水銅龍六枚，堰遂成。」)</span>令備夫一千，歲恆修之。</p>
</div><div><img src='../images/B12p0211_01.gif' alt='B12p0211_01.gif' /></div>
<p style="margin-left:7em;text-indent:-5em">圖版一七　濕婆仙（雲崗石窟寺第四窟佛籟洞門口所刻，下為金剛力士）</p>
<div><img src='../images/B12p0212_01.gif' alt='B12p0212_01.gif' /></div>
<p style="margin-left:7em;text-indent:-5em">圖版一八　龍門賓陽洞北魏造像（宣武帝時造）</p>
</div></div>
</div><!-- end of div[@id='body'] -->
</body></html>