<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿底峽尊者傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><div class='other'><a id='mulu16' />
<p class='juan'>阿底峽尊者傳（卷二）</p><p class="byline"><span class='note-inline'>(世界佛學苑漢藏教理院)</span>法尊譯述</p></div>
<div class='div-other'><a id='mulu17' />
<p class='h4'>第二目　尊者所證功德</p><p style="margin-left:0em;text-indent:2em">修已所證功德，類攝為三：（初）殷重修持，（二）本尊現身，（三）證諸神通。</p>
<p style="margin-left:0em;text-indent:2em">（初）大小顯密一切修持，悉不出戒定慧三學；定慧以止觀攝納，止觀後有世出世別，密乘攝入二種次，是諸功德恐繁且止。戒為一切善法基礎，尊者自云：「別解脫戒，曾未少犯；菩提戒及密宗三昧耶，諸微小者，時或有違，然悉即日悔除，未曾與罪同宿……」云云。有問尊者：「出家以來，曾趣入人法處否？」（謂親近俗人，往俗人談論世法之處。）對曰：「彼不喜我，我亦不喜彼，從未曾去。」又問：「親里曾有來尊者處者否？」曰：「曾來一次，我勸彼往學功德，不聽而去，餘未曾也。」又問：「凡諸女人什物，尊者曾未手受，如是持律精嚴，故身具戒香，遙至即聞也。」尊者深以慈悲潤澤身心，菩提心、增上心清淨堅固，六度四攝是其常法。於諸弟子亦唯以菩提心教授而教授之，故徒眾依菩提心得成就及神通者不可勝數。曾有弟子住止迦摩尸羅寺，時諸僧眾皆受施請，唯餘彼年少苾芻在寺。有一近事欲請彼供養，見彼苾芻於窗戶中東觀西望，見無餘人，遂以神足騰空，往北俱盧取衣滿鉢而回。彼居士見之，欲告尊者未果；明年又見如前，告尊者知。尊者遂問其事？弟子答曰：「實爾。」問以何力？答是菩提心力。尊者喜曰：「實也，任比何法，唯菩提心功德最大……」云云。</p>
<p style="margin-left:0em;text-indent:2em">尊者又有一弟子，任其如何修行，終不成就。尊者告曰：「可修慈悲及菩提心。」彼依教修，立得悉地（菩提地中說菩提心功德，悉皆同此）。又有一修明王法者，口目皆圓，成忿怒相，人若視之，被視者即死。尊者教修慈悲及菩提心，後視之不至死。尊者臨赴藏時，謂口目漸復原也。尊者至藏後，專教後學修菩提心，曰：「若無菩提心，雖聽聞多法，思擇修習，生次、滿次、中觀、念誦等，悉皆無益。菩提未攝持之善行，及防害菩提心之善行，悉屬魔業。菩提未攝持之一切身語善行，多為無明緣生諸行，多屬集諦云云。」（此數語似稍寬泛，但若將菩提心之因果眷屬攝入其中，言亦無過。或約障碍成佛者為魔業，凡非能證無住湼槃法，皆非大乘道諦為言，亦無過失。）種敦仁波卿等諸大善知識，皆依尊者之菩提心教授修行，見多本尊，證廣大神境，獲得諸品成就。至今藏中修菩提心法，悉依尊者傳承為主也。</p>
<p style="margin-left:0em;text-indent:2em"><span class='corr'>（二）</span>見本尊之功德者，尊者所見諸佛菩薩不可量計，曾依如來百字教授，見十方佛，其常現身者則有建立三三昧耶王、聖觀自在、聖救度母、聖不動尊、勝樂輪、喜金剛之六。尊者在印度時，每念三昧耶王滿千遍時，定一現身；至藏之後，每日一現（是尊者自述）。聖觀自在及度母隨念即現，凡有所為，悉為記莂。不動尊者亦然。其餘二尊，為尊者密部之本尊，現身亦為常事。</p>
<p style="margin-left:0em;text-indent:2em"><span class='corr'>（三）</span>尊者神通事迹甚繁，傳中亦徧布，故不特錄也。</p>
</div></div></div></div>
<div class='div-other'><a id='mulu18' />
<p class='h1'>第二章　宏法利生廣大事業</p>
<div class='div-other'><a id='mulu19' />
<p class='h2'>第一段　住大菩提寺</p><p style="margin-left:0em;text-indent:2em">宏法利生事業分任金剛座大菩提寺、住止迦摩羅尸羅寺、受大德菩提光請赴藏宏法利生之三：（初）尊者自金洲返贍部<span class='corr'>已</span>，住大菩提寺專修。寺中有觀自在聖像，時有無嗣之老夫婦二人，修廣大供養。一夜老夫於夢中有菩薩告曰：「莫供我。此處有勝然燈智苾芻，可供養彼，福德極大。」次早老夫至四根本部中問之，悉答無其人。後有說一切有部之長老告曰：「昨來一客苾芻，現住客室，可問是否。」答曰：「是。」「若爾願受我食，為我供處。」尊者受許，遂住金剛座寺。爾時尊者作如是念：「今從諸師學法已訖，亦見多本尊，後得多種成就，亦現見多數密咒壇輪（謂見本尊宮殿眷屬等圓滿之曼陀羅）。今當專住一心，速證正覺也。」尊者起此念<span class='corr'>已</span>，前住里山寺之羅睺羅笈多金剛，以通力降臨，告尊者曰：「僅見本尊壇輪，得其成就、三摩地等，全無所至，仍當專修慈悲及菩提心。大悲是悲心菩薩故，當依之為本尊，乃至未空以來，利益有情，修行正法……」云云。尊者前依金洲大師獲得決定，今猶決定。尊者繞金剛座時，於繞道處，有諸泥像，一像起立，問餘像云：「欲速證等正覺，當學何法？」彼像答曰：「欲速證等正覺者，應學菩提心也。」又問云：「菩提心當如何修？」答：「如是修。」遂說一依顯教修菩提心之善方便門。尊者住而聽之，悉能了解。尊者自云：「彼二像是真化身，為使心見決定，假作問答，非彼不知故問也。」又於異日繞金剛座時，見金剛座南方空中有二童女，勝出人身，相同天女。其一問云：「願速證等正覺，當學何法？」一答曰：「應學菩提心也。」又問曰：「如何修？」遂說一依咒軌菩提心之善妙方便。尊者住聽亦悉解了，如器注器。彼二童女亦非不知故問，尊者自謂是度母與怒相母也。</p>
<p style="margin-left:0em;text-indent:2em">尊者又繞降魔窣都彼時，亦依二婦人聞菩提心法（是空行母），又見度母殿前有老幼二婦人亦問答如前。又繞金剛座寺時，寺簷下之佛像繞龍猛菩薩所建之金剛須彌時，象牙釋迦牟尼佛像等皆囑令修菩提心法（如是等類尚繁）。尊者受諸佛菩薩、瑜伽男女、師長慈誨，獲得無量教授教誡，作是念云：「為欲圓滿一切諸佛菩薩意念，隨順一切師長言教，成辦自他圓滿利樂，除菩提心，更無餘法。今唯當依大悲為本尊，修菩提心而無他也。」次住金剛座西阿彌陀殿，修慈心時，大悲觀自在現身慰曰：「善士善哉善哉！作所應作，三世一切諸佛密藏，汝今了知。此之北方有我國土，天女度母亦在彼處作有情事，汝所化者亦多在彼，當往北方也。」又往金剛座摩底寺，朝度母殿時，適逢殿主鎖門他去。尊者住於慈心待之，殿中一切悉見無餘。後殿主至啟戶觀之，與定中見者一無所異。尊者依慈定力，獲得諸三摩地，廣大神通，見無量諸佛菩薩饒益無邊有情。時摩羯陀一切道場，及無量出家在家、瑜伽男女、大善巧者，悉頂戴尊者如如意摩尼，立正破邪俱著名於此時也。</p>
</div>
<div class='div-other'><a id='mulu20' />
<p class='h2'>第二段　住止迦摩羅尸羅寺</p><p style="margin-left:0em;text-indent:2em">住止迦摩羅尸羅寺（有譯戒香寺者。有謂彼是藥叉之名，建寺鎮壓，應名鎮藥叉寺。有謂比札摩羅譯映蔽，尸羅譯戒，應名戒映蔽寺等等），此寺初為護法王所建（建寺因緣恐繁且止），常供四部大德，每部二十七人，共百八數。又有客苾芻位十二，以備遊謁聖迹者住止。另有學習聲明因明等院，共約二百僧侶，悉是三藏法師，五明俊彥。其最著名於當時者，五十有七也，彼皆恭敬頂戴者，則為阿底峽尊者耳。</p>
<p style="margin-left:0em;text-indent:2em">尊者住金剛座寺，盛名遠覆五天。時止迦摩羅尸羅（前文之止迦摩尸羅是略去羅字，亦作比札摩羅尸羅）主護法王後號大護王者，殷勤至誠請為供處。時止迦摩畫寺，殿之前壁，右畫龍猛菩薩，左畫尊者，意謂德等龍猛；殿之左右二壁，分畫通達五明之善巧者，及得成就者。尊者兩壁俱畫，意表雙具二德也。爾時印度寺規，以大善巧，掌寺鑰匙；尊者持十有八，宏法利生固不待言。（擯教主慈氏，即在此時；後臨赴藏時，鑰匙有百八。）</p>
</div>
<div class='div-other'><a id='mulu21' />
<p class='h2'>第三段　赴藏宏法</p>
<div class='div-other'><a id='mulu22' />
<p class='h3'>第一節　略述藏王之系統</p><p style="margin-left:0em;text-indent:2em">赴藏宏法分三：謂略述藏王系統與佛法興衰及迎尊者因緣、尊者途中宏法事業、至藏後以至圓寂。</p>
<p style="margin-left:0em;text-indent:2em">初藏王之始，謂孃持讚（近尊音讀）薄（傳謂自印度來，藏人奉以為主也）次傳二十八代，至拉托托日寧讚王（傳謂藥師佛代身）略有正法之名。又五傳至松讚崗薄王（是觀音代身，能傳可考）迎中國文成公主及尼帕爾公主為妃，廣建正法，安立有情於十善業道。次五傳（有謂四傳）至持松得讚王，延請靜命菩薩、蓮花生大師等大善巧者一百餘人，廣譯顯密經論，度眾出家，建立桑耶等諸大寺院，所有梵本盡存桑耶。後尊者至藏閱時，稱讚宏教之盛，實為印度所希有。王傳位太子雷金允，彼有三子，謂藏瑪、達瑪、㘃跋僅也。㘃跋僅為王，敬重聖教，承事三寶，尤非前王之可比。時有逆臣害王，扶達瑪立，拆寺焚經，殺逐僧侶，佛正法為之一滅。王有二子，曰光護、母固。光護有子曰勝輪實，彼有二子，曰勝吉祥積及安樂日依。時因朝中不和，日依赴哦日，哦日民眾迎立為主。王有三子，曰札喜[瑏-牙+兄]、跋給[瑏-牙+兄]、得祖[瑏-牙+兄]，遂劃哦日為三處，補讓與札喜[瑏-牙+兄]，漾溶與跋給[瑏-牙+兄]，芒盂與得祖[瑏-牙+兄]。札喜[瑏-牙+兄]有二子，曰智光（係出家諱）、松得。智光有二子，名天王、龍王。松得有一子，曰拉得。拉得有三子，曰啊得、靜光、菩提光也。初為智光攝持王位，後見先王盛業，志在紹繼（欲宏法也），遂傳位於姪拉得，自與二子俱隨學能仁捨貴出家矣。前達瑪滅法時，有極明等三苾芻，住勝河山修行，聞滅法事，急將所有典籍，載于牦牛，逃避青海等處，度密意極顯出家近園（近園有漢僧二人助伴），極顯徧學顯密三藏，漸傳法於藏地，正法枯芽自是重萌也。</p>
</div>
<div class='div-other'><a id='mulu23' />
<p class='h3'>第二節　初次迎請</p><p style="margin-left:0em;text-indent:2em">又滅法時，有諸在家，慢謂住持密教，邪解密法，見諸不順自所許者，輒彼咒殺，諍辯衝起，延數百年。更有一類，謂唯修空性一門即能成佛，施等福德資糧徒自勞苦而已。如是邪知妄解非僅一二，故智光見而生悲，不忍坐視墮落而不救。又見顯密大小，言辭違反，為一是一非，抑言乖義符，終含二意，難取一決，唯有重遊天竺更明聖意始可也。遂召集哦日三地十歲以上之童子，定其字數，限以時間，考諸根器，得上智者七人，俱令其學經出家，各給使童二人，遣往迦濕密羅求學。並屬云：「須將慶喜藏法，一切調伏，二種集攝而還。若能請得東印度護法者莫惜金財，若能請得迦濕密羅寶金剛者亦莫惜金，並須訪問有何大德能饒益藏地之有情者。」諸人依教學法，十九人為熱病殞命，唯餘寶賢譯師、善慧譯師二人而已（寶賢生於周世宗五年，歲次戊午，長尊者二十二歲，壽九十八）。二人徧學顯密，斷諸疑懷<span class='corr'>已</span>，議曰：「今或請能饒益藏人，或問知而歸。」遂賞諸貧人，請其代訪，未得堪請之人。</p>
<p style="margin-left:0em;text-indent:2em">次至止迦摩羅尸羅寺，問有能饒益藏人者否？有人答曰：「此有王種出家者，號勝然燈智，一切佛教徒之頂嚴，末法五百年之第二徧智，然汝等不能請，更無餘人能饒益藏地也。」二人雖知尊者功德威重，然未敢言請，遂歸藏地，將印度諸時俊所許，啟白王知：「佛因眾生，根性利鈍，福智厚薄，修與未修，種種別故，施設大小顯密種種次第，義實無違也。能饒益藏人者，印度徧覓未得，唯於止迦摩羅尸羅寺，有王種出家苾芻，為一切佛教徒之頂嚴，是大護王自金剛座寺請至者，若能請來實能饒益藏地有情，寺中諸善巧者皆為授記矣。」</p>
<p style="margin-left:0em;text-indent:2em">王聞言已，餘疑盡除，更聞尊者之德，深起信敬，必須迎請也。遂重請譯師，號精進師子者，授與真金一整錠重拾陸兩，更加散碎無數，眷屬百許，遣往印度迎請尊者。譯師奉教，至止迦摩羅尸羅，將金供上，白以迎請之意。尊者曰：「我赴藏者，總有二因：一謂求金故行，然我於金無所用。二謂具有捨自愛他之菩提心而行，是我亦無，故我不行也。」仍將金還主。譯師牽衣涕泣，再三祈禱，終不蒙聽許。爾時譯師眷屬，多為熱致死，散金亦將盡。尊者曰：「汝藏人實可悲也。」次譯師回藏，白其不堪迎請尊者之任。王曰：「譯師願不辭艱苦，棄捨身命，尊者未能請者亦無餘法。今於尊者以下之大德，可請之也。」譯師承命，俱五六眷屬，重赴印度。</p>
</div>
<div class='div-other'><a id='mulu24' />
<p class='h3'>第三節　第二<span class='corr'>次</span>迎請</p><p style="margin-left:0em;text-indent:2em">時智光法王為籌迎請之順緣故，至於邊境，被迦羅外道王所執，繫閉牢獄。時拉尊跋菩提光（尊跋譯大德，是苾芻尊稱；拉譯天，是王種之尊稱）聞之，急整兵往救，因外道之兵眾未<span class='corr'>遂</span>。欲重徵兵，唯恐有情塗炭，惡趣難逃，更恐自有不測。請尊者之事<span class='corr'>廢</span>，故另設方便，以金易人。遂面會外道王，彼曰：「汝若廢止迎請尊者之事，建我教法，非但不須金易，我猶當重賞。若不爾者，則須金與王自相等方放也。」拉尊跋等徧集藏人資<span class='corr'>財</span>，得金身量，尚欠頭許未足，外道王仍不放捨。時拉尊跋往見智光，白云：「今我更覓頭許來易。」智光笑曰：「汝心亦足矣（謂汝愛我之心，我已知矣，不須以金易也）。然我所想者，是非整理藏地法律不可也。我今年已衰老，自無始以來，未曾為法捨身，今為法死者，甚善。此罪惡王，一金莫給。所有金財，皆持往印度奉迎尊者。並將我言白尊者知，謂我專望尊者及佛聖教故，今施身命於惡王之手，願一切生中，慈悲攝受。我心所望者，惟願尊者來藏宏法不違所請，更願慈悲加持，來生定遇尊者。汝今心放捨我專思聖教……」云云。</p>
<p style="margin-left:0em;text-indent:2em">拉<span class='corr'>尊</span>跋回國欲更覓金，聞智光已去世，遂止其事，專謀迎請尊者之法。遂請地公塘（公塘有二，此是哦日公塘也）姓那錯、諱戒勝之持律苾芻（生於宋真宗十四年歲次辛亥），恭敬供養已，謂曰：「今請於大律師者（不斥其號），謂我祖代王臣、諸大菩薩，或得佛教少許，次立正規，次廣宏揚。但於今世，佛教低微，魔種熾盛，宣揚邪法，深生悲愍。我叔姪二人（實為祖孫，藏人隔倫皆曰叔姪）徧求愛顧佛教之人，至少授以百金，遣迎尊者，祇因聖教事大故，雖未能請至，然心猶未死。大天（指智光）往跋盂邊境（尼帕爾）覔奉尊者所須之金故，被迦羅惡王所執……（廣述上緣）云云，乃至我雖欲覔金重往，聞叔已死，汝可具白尊者。又應白言：『我藏地邊方無明所覆之有情，尚有如是心力，汝（指尊者）一切眾生所邊依處、大悲心者，又應何似耶？今有純金七百兩，供上尊者。』更當代我白言：『我藏地如同餓鬼城市，雖一粒金，貴為大寶，今此是我等一切人財畢集也。今尊者仍不赴藏，則汝善士悲心如此，我亦只好任意而行也（謂更無他術整頓佛法也）。』」拉尊跋隨說隨哭，戒勝譯師亦唯有對注，全無言答，更念：「彼貴為人王，尚如是珍重聖教，不惜身命，我安享苾芻，於心何已也。」遂又不顧道途艱辛身命危險，應拉尊跋之教（是時譯師有云二十七者，年應為丁丑。但依余算應在丙子，因彼傳自許譯師依尊者十九年，尊者圓寂於甲午年故。亦有云尊者圓寂於己未年者）。拉尊<span class='corr'>跋</span>遣百人隨從，譯師云：「甚多。」僅與六人俱（有云其五人者），携金趣程。時拉尊跋送行，又囑云：「汝等為我作事故，今雖艱辛，然須拚捨身命前去，回時我當酬報深恩也。」又囑云：「萬望祈禱大悲尊者而行也。」</p>
<p style="margin-left:0em;text-indent:2em">次行跋薄（尼帕爾）地界，遇一空行人，彼告曰：「汝等似遠往他方求辦大事者，可誦言而行，事能成辦：『敬禮三寶尊，願雪山國內，一切勝本源，正法得增廣。』（此文含種敦仁波卿之諱『法增』及號『勝本』在內。）如是口誦而行，途中無諸災難也。」問云：「汝為誰耶？」對曰：「漸次當知。」次行至跋薄邊地，於民間借宿，住於竹廬。彼知有金，欲焚殺之。譯師主伴俱疲，復加熱度逼急，不覺睡去。次來一白衣人啟戶而入，喚云：「莫睡莫睡，宜速起，莫逸！今當起趣途，若睡當失寶及命，我是藏地總本尊（藏地是觀音化土也）。」譯師等急起逃去，至天曉時，與跋薄小王赴印度者相遇，結伴並進。</p>
<p style="margin-left:0em;text-indent:2em">漸至恒河，日已西沒，船少人多，王勢大先行。譯師念今日不得渡河，即將金埋於沙中，異處眠臥。見一船夫身著白衣，徐搖槳而至，譯師問云：「汝名為誰，欲何所往耶？」對曰：「是迎主伴眷屬來。大心有情至此時，聖若不現船及師，恐怖之時不迎送，具惑有情何能辦。七百無餘持上此，徐徐度至迦摩羅。」譯師等遂取金登船，疑而問之：「為誰？」對曰：「具壽，初共時不違識（謂不<span class='corr'>造次</span>相交），正<span class='corr'>共</span>時不少愧（謂交人時，不作可愧之事），後共時不情短（謂非久交反仇也），無能時饒益，必須時即至，久共者必不可必少（此三語，言救諸緩急），漸次可知也。」少時度已，告云：「今已中夜，恐有毒蛇盜賊之災，可直往比札摩羅（即前文之止迦摩羅寺之異譯）門下睡。」說已他去。譯師至彼寺下，時精進師<span class='corr'>子</span>在門房上問云（此是化身，非實精進師子）：「汝等為何處來者？」曰：「我是哦日來者。」彼曰：「若爾有一守門童子，可將汝等財物寄彼而安眠。」遂將金財交付童子，彼取金置內，告曰：「寄財如寄怨（寄以害事也），寄子如寄心，然能為心依者即是勝伴（謂無欺者也），汝等可安心睡也。」時譯師念云：「如是少年能出此語，定非常人。」遂安然而睡。次晨寺門初開，內出一童子，口作藏地牧場之語，問曰：「汝等何處來者？途中無怖耶？」對曰：「我是哦日來者，路途平安，汝為誰耶？」彼答曰：「我亦是藏人。然我等藏人，言多心緩，要言不知秘，但諸大事須隱密而為，在藏人總室，問之可知。」<span class='corr'>未</span>說而去。譯師主伴，行至長衢，遇一老仙，髮鬚色黃長垂，目赤肉乾，持一芭蕉枝，問曰：「汝等何來？何往？欲作何事？」對曰：「我等自哦日來迎請阿底峽尊者，精進<span class='corr'>師</span>子居室何在？」彼急依枝回視，告曰：「今早兒童所說者為實，藏人無喉結（喉上筋結也），下至於巷中遊人前洩露實情，汝尚望成辦其事耶？幸對我言無過，今後除阿底峽前切莫出口，精進師子前少說亦可，我示住處。」</p>
<p style="margin-left:0em;text-indent:2em">時老仙緩行，譯師等疾行而不及，深生希有。彼先至室門坐待，復告曰：「成辦大事，緩即是速，欲情莫急，山可徐登，是此房。」譯師入內，見精進師子閱梵文經典而住，頂禮已，供金少多。彼問曰：「汝自何來耶？」遂將上緣詳告。彼曰：「今後莫言迎請尊者，只說是求學。此處有上座囉那啊迦囉，具大勢力，亦是阿底峽尊者之主，須依彼聽經，攝護彼心，切不得使彼覺知。今可供金半兩，言是來求學，不請善巧者，但願依止座下，學成與善巧者相等，願慈悲攝受也。事亦莫急，心莫不安，當求學休息，我等可漸設方便，待尊者至此處而申請也。」</p>
<p style="margin-left:0em;text-indent:2em">次譯師為察精進師子之意故，假做是言：「倘若不能請尊者，可請彼下位之大德耶？」彼曰：「莫出此言，若其如是，則我前數年中，縱請二十餘位，已請訖。然我藏地有情之性行，汝寧不知乎？除阿底峽尊者外，更無餘人能調伏者。尊者具有不共增上意樂，今仍勵力，唯請尊者方可也。」又問曰：「若爾更有如何之大德？」對曰：「大善巧者密如星宿，所謂明了杜梋、那[口*熱]跋、種比跋、然燈賢、阿嚩都帝、菩提賢、響底跋、寶賢、清淨頂珠、山賢、月珠、普賢、天慧、智覺、語在自稱、那薄跋、勝敵、海無邊、須彌積、伽伽河流、星王、遊戲金剛、地蓋足、智密、蓮花戒、法親、龍自在王、雲勢、不思讓慧、除熱惱、戒自在等五十二位，各具希有不可思議之勝德。然除阿底峽尊者外，無能饒益我等者也。」「若爾頗示我尊者阿底峽？」對曰：「我藏人如此無勢，猶引他人疑論，汝自明朝，可往僧園觀看。於一千八百餘僧中，威德晃耀，勝出一切，任何方觀，殊勝難比，任居何位，端嚴無倫者，即是阿底峽尊者，汝可晝夜祈禱也。」</p>
<p style="margin-left:0em;text-indent:2em">次二人往參上座囉那阿迦囉，頂禮畢，供金五錢，如精進師子所教而啟白，請為依止。上座慰曰：「所言甚善，具壽，我不放尊者去藏者，並非有悋於人也，然此處若無阿底峽者，諸餘善巧未能調伏有情。印度是佛教本源，此若空虛，則一切有情之安樂俱壞。以是因緣，故印度一切道場之鑰匙，皆在阿底峽手中掌持。倘若非爾者，我亦悲愍藏地有情，特為阿底峽一人之故，致令藏王人財皆空，實覺顏赤也。汝若思念佛教，可發大精進、徧學一切，我亦盡力導之。汝藏人能代我印度人如是想者，甚希有也……」云云。</p>
<p style="margin-left:0em;text-indent:2em">次晨，上座引譯師至僧園食處，安置於學者位中。譯師想尊者為一切大德所恭敬，定居座首也無疑。時見座首明了杜梋，年邁德高，見者生信，問左右人曰：「此是阿底峽否？」對曰：「具壽何言？此是明了杜梋，月稱論師之高足，善巧成就。知否，是阿底峽之師長也。」如是見響底跋，那[口*熱]跋等年邁耆德，一一指而問云：「此是阿底峽否？」「何言？此是響底跋大善巧得成就，亦是阿底峽之師長。此是那[口*熱]跋，現代無人倫比，亦是阿底峽之師長也。」如是徧問，未見尊者何在，懷悶而坐。爾時有比札摩羅王（是寺之主，故以寺名代之）踞寶座上，諸餘大德過其前時，曾不暫起。次僧眾畢集，尊者方至，相好莊嚴，觀之無厭。印度人觀如印度人，藏人觀之猶如藏人，乃至諸天觀之宛如天人，威德尊重，顏帶笑容。多數小鑰，繫掛腰間，少年苾芻，擎香前導。遙見其來，王急站起。因王起故，一切僧眾悉皆起立，尊者至大眾間，空位而住。時譯師念云：「一切眾人如是恭敬起立，然座不見高，此或是此王種？或是餘大德？或是阿底峽？」遂又問云：「此是阿底峽耶？」對曰：「何言？此是笑勇金剛，行住無定處之大善巧者也。」若爾：「此人功德何似耶？」對曰：「此功德量，非我能測。」次譯師於殿門前，誦讀心經，至無色無受等之無字，梵文原為「阿」字，譯者讀聲為「訶」。諸餘大德過其前時，曾不一言。次尊者至時，含笑教曰：「具壽，汝是俗音，應讀色『阿』受『阿』也。」譯師答云：「此是一具足大悲心者，德高無慢，引發信心，隨餘方人亦以餘言教誨。倘談尊者而不隨，定請此人也。」次早，譯師讀色阿等，聲仍不便，尊者笑曰：「具壽澀滯，觀自在之言（指藏語）亦無所惡，直讀無色無受等可也。」譯師聞教，信猶倍前。隨其後，見尊者惠施貧乏，問諸貧人曰：「此是阿底峽否？」彼曰：「何言不遣阿底峽赴藏，我等孤獨不斷腹兮！（下至乞丐，皆密尊者而不告，可見印度不捨之心。）此非阿底峽，彼在餘處住也。」</p>
<p style="margin-left:0em;text-indent:2em">又一日尊者施食時，少一貧童之分。彼貧童隨尊者後呼云：「阿底峽、跋羅訶、跋達聞。」譯師聞之，知是尊者，不覺悲從心起，痛哭而隨逐。次尊者住而慰曰：「[口*藹]摩（譯為希有，是讚詞，亦作悲歎詞用）具壽，汝真實心也（謂汝傷心為實也）。莫哭！我實獲過於汝藏地王民，但我年已衰老，復掌持如是多數鑰匙，汝等今尚未捨，可祈禱三寶也。」</p>
<p style="margin-left:0em;text-indent:2em">次一日請尊者至精進師子之房，七百兩金供壇輪上，將藏王為請尊者耗費之人財，法王叔姪之痛苦，藏地現時之邪法，智光等請尊者之言詞，一切奉白。又白云：「今此具壽亦為請尊者而遣來，我二人經如是苦難，然所求終歸無果，我藏地有情豈不可愍耶？此公塘跋當此少年，唯在聞思之時，未至辦事之期，豈不猶可哀愍耶？今尊者惟願慈悲而行也……」云云。尊者曰：「汝等之言實爾，今藏王人財俱盡，實為可恥，我亦非悲心小也！然聖教事大，我今管八百寺之鎖鑰，並有許多法事未圓，年復衰老，恐難成辦。然我當使藏王叔姪之苦難，汝等之辛苦絕不虛費，今汝暫收其金，莫言我欲赴藏，可善學翻譯之事也。」是晚尊者供養度母，祈問三事：「謂赴藏與佛教有無利益、能滿否藏王菩薩之願心、身命有無留難也。」白已眠臥，夢中告云：「某外道城中有一內教神堂，彼處住一瑜伽母，明日可往彼問之。」</p>
<p style="margin-left:0em;text-indent:2em">次日尊者持貝子一握，至其處設一壇供。忽來一瑜伽母，髮長埀地。供貝子已，言以藏來迎請之事。告云：「赴藏有大利益，藏王心願亦滿。特依一近事，利益猶大，但壽減少也。」問：「減幾許？」曰：「不赴藏者壽九十二，赴藏者壽七十二也。」尊者念云：「但能利益藏人，壽短也短之。」（不顧壽數，此乃捨自愛他之菩提心。）次尊者謂譯師云：「可往金剛座處。」至已，見一童子手持弓箭，白尊者曰：「今請依怙赴藏，此藏諸具壽悉可悲也。」說已頂禮而去。時譯師問：「為誰？住何處？」尊者曰：「明日金剛座北方，有一瑜<span class='corr'>伽</span>母舞躍而來，可問彼也。」次晨，坐而待之。見一瑜伽母，著鹿皮裙，髮披肩背，手執小鼓，舞躍而至。譯師問昨日之事，答曰：「汝藏人反問我印度人耶？」說已他去。</p>
<p style="margin-left:0em;text-indent:2em">次隨尊者，往阿蘭陀寺。尊者坐大菩提前，右有前見之童子，左有一紺色童女，彼二人將肘置尊者膝上，互相笑視。譯師念云：「此男女被世法所惱互相顧視，尊者何故住其間耶？」時童女曰：「勝前勝子號賢護，住勝地已現勝行，究竟勝行眾生依，勝者父子我頂禮。」童子曰：「若於何處護勝事，童女汝亦來我家，增子受用及富樂，歡喜共住除災難。呵呵！今尊者當赴藏矣！」說已他去。</p>
<p style="margin-left:0em;text-indent:2em">譯師念云：「此二亦是化現。」遂問尊者：「前於途中所遇，乃至今日所見者為誰？惟願速疾赴藏。」尊者曰：「比札摩宮南門，有一織布童女，可往問之。」譯師依教往問，童女略笑曰：「汝藏中近事，有善名稱者為誰耶？」答曰：「有號法增者。」問云：「何姓？」曰：「種。」童女作曲唱云：「初於北方示降誕，豈非阿底峽弟子，汝知姓名及生處，莫為欺誑反問我，是彼常時現化身……」云云。</p>
<p style="margin-left:0em;text-indent:2em">譯師聞已大悟：「初所遇之空<span class='corr'>行</span>，次竹室之救者、渡河船師、守門童子、門上精進師子、門內之藏童、長衢之老仙、乞食之貧兒、持弓之童子、昨日之子女，皆是種敦一人所化。初僅遙聞，未起信心，彼實觀音示現。倘若早知，往彼祈禱，何致經此大苦耶！今知得信，惟願一切時中慈悲觀照也。」譯師知請尊者有種敦仁波卿，翻譯有精進師子，自實不須勞苦，心為之一安也。又一時尊者師長號都訶囉者，<span class='corr'>授</span>尊者觀地之幻鏡一面曰：「汝今將赴藏地，有一勝地，北有依山，南有平原，林木茂盛。汝之徒眾，建多寺院，集諸僧侶，宏揚正法，彼時須此也。」又於一時，修曼陀羅內供，有一瑜伽母，詳為記莂赴藏宏法盛業。尊者後漸次請問法鎧、種比跋、啊嚩都帝、谷蘇鑪、明杜梋，及諸本尊，一一皆蒙受記勸勉。尊者只因佛教事大，又恐為上座囉那阿迦囉等所知，國王等為作留難，遂遊禮聖迹行住無定也。</p>
</div></div></div>
</div><!-- end of div[@id='body'] -->
</body></html>