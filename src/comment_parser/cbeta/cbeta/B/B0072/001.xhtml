<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿底峽尊者傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' /><div><img src='../images/B11p0179_01.gif' alt='B11p0179_01.gif' /></div>

<p class='juan'>阿底峽尊者傳</p></div>
<div class='div-other'><a id='mulu3' />
<p class='h1'>目錄</p>
<table>
<tr><td>阿底峽尊者聖像</td>
</tr></table>
<table>
<tr><td>阿底峽尊者傳</td>
<td>卷一</td>
<td>一</td>
</tr>
<tr><td colspan="2">第一章：自身所具廣大功德</td>
<td>二</td>
</tr>
<tr><td>　第一段</td>
<td>在家時代</td>
<td>二</td>
</tr>
<tr><td>　　第一節</td>
<td>受用圓滿</td>
<td>二</td>
</tr>
<tr><td>　　第二節</td>
<td>種姓圓滿</td>
<td>二</td>
</tr>
<tr><td>　　第三節</td>
<td>俱生功德圓滿</td>
<td>三</td>
</tr>
<tr><td>　第二段</td>
<td>學法時代</td>
<td>四</td>
</tr>
<tr><td>　第三段</td>
<td>留學阿蘭陀寺</td>
<td>七</td>
</tr>
<tr><td>　第四段</td>
<td>出家及其菩薩行</td>
<td>一三</td>
</tr>
<tr><td>　　第一節</td>
<td>出家</td>
<td>一三</td>
</tr>
<tr><td>　　第二節</td>
<td>廣修菩薩之行</td>
<td>一四</td>
</tr>
<tr><td>　　　第一目</td>
<td>修習五明學處</td>
<td>一四</td>
</tr>
<tr><td>阿底峽尊者傳</td>
<td>卷二</td>
<td>一九</td>
</tr>
<tr><td>　　　第二目</td>
<td>尊者所證功德</td>
<td>一九</td>
</tr>
<tr><td colspan="2">第二章：宏法利生廣大事業</td>
<td>二一</td>
</tr>
<tr><td>　第一段</td>
<td>住大菩提寺</td>
<td>二一</td>
</tr>
<tr><td>　第二段</td>
<td>住止迦摩羅尸羅寺</td>
<td>二三</td>
</tr>
<tr><td>　第三段</td>
<td>赴藏宏法</td>
<td>二四</td>
</tr>
<tr><td>　　第一節</td>
<td>略述藏王之系統</td>
<td>二四</td>
</tr>
<tr><td>　　第二節</td>
<td>初次迎請</td>
<td>二五</td>
</tr>
<tr><td>　　第三節</td>
<td>第二次迎請</td>
<td>二七</td>
</tr>
<tr><td>阿底峽尊者傳</td>
<td>卷三</td>
<td>三七</td>
</tr>
<tr><td>　　第四節</td>
<td>赴藏途中宏揚聖教</td>
<td>三七</td>
</tr>
<tr><td>　　　第一目</td>
<td>起行之前</td>
<td>三七</td>
</tr>
<tr><td>　　　第二目</td>
<td>途中降魔</td>
<td>三九</td>
</tr>
<tr><td>　　　第三目</td>
<td>說深奇法大轉法輪</td>
<td>四四</td>
</tr>
<tr><td>阿底峽尊者傳</td>
<td>卷四</td>
<td>四九</td>
</tr>
<tr><td>　　　第四目</td>
<td>請赴拉薩</td>
<td>四九</td>
</tr>
<tr><td>　　　第五目</td>
<td>拉薩途中</td>
<td>五三</td>
</tr>
<tr><td>　　　第六目</td>
<td>卓錫拉薩轉大法輪</td>
<td>五八</td>
</tr>
<tr><td>阿底峽尊者傳</td>
<td>卷五</td>
<td>六五</td>
</tr>
<tr><td>　　第五節</td>
<td>尊者之圓寂</td>
<td>六五</td>
</tr>
<tr><td>　　　第一目</td>
<td>圓寂前相</td>
<td>六五</td>
</tr>
<tr><td>　　　第二目</td>
<td>涅槃勝樂</td>
<td>六七</td>
</tr>
<tr><td colspan="2">第三章：事業流傳教法增廣</td>
<td>六九</td>
</tr></table></div>
<p class='juan'>阿底峽尊者傳（卷一）</p><p class="byline"><span class='note-inline'>(世界佛學苑漢藏教理院)</span>法尊譯述</p>
<div class='div-xu'><a id='mulu4' /><p style="margin-left:0em;text-indent:0em;" class="lg-abnormal"><div class='lg-row'>敬禮焚燒諸戲論，　圓證深廣二種身；　事業光明流十方，　末世法王然燈智。</div>
</p><p style="margin-left:0em;text-indent:2em">正法有無，依於受持宏演之行者；有諸行者正法住世，無諸行者正法隱沒。俱舍云：「佛正法有二：謂教證為體；有持說行者，此便住世間。」受持講說修行，亦依有傳承者為言；若不爾者，則邪正濫矣。西藏佛法，大宏於持松德尊王朝；三傳至朗達瑪王朝，大滅佛法；未久朗達瑪遭變，佛法重興。然當一切時<span class='corr'>臆</span>度邪徒，隨自聰辯，不依師承，濫傳教法，數百年中真偽莫辨（至今尚存餘習）。俟有王名哦日（原地名）出家，號曰智光，智遊綸言，聖意莫決，參訪諸師，疑情尤甚。遂集智童，遣送天竺，徧學顯密諸宗，訪迎宏法彥德。凡經兩代（智光後有菩提光續之，下文廣述）殷勤訪學，始阿底峽尊者至藏，破邪顯正，重樹法幢。是為西藏佛法中興之時代也（阿底峽尊者所傳者曰迦當派，宗喀巴大師大宏此派之宗義。即今之所謂黃教派，其實亦名修行派，又稱新迦當派；又依俱善寺為名，稱俱善派等）。阿底峽者，教證德圓，非以少智而能測。僅依傳記所載，隨自勝解，略錄少分，以供國內之有緣云爾。　譯者識</p>
</div>
<div class='div-other'><a id='mulu5' />
<p class='h1'>第一章　自身所具廣大功德</p>
<div class='div-other'><a id='mulu6' />
<p class='h2'>第一段　在家時代</p>
<div class='div-other'><a id='mulu7' />
<p class='h3'>第一節　受用圓滿</p><p style="margin-left:0em;text-indent:2em">中天竺金剛座之東方，有國曰伽[口*邦]羅。國內大都，曰薩訶囉，有二十七億戶。城中王宮，平潔高廣，有無量金幢嚴飾，故名金幢宮，受用圓滿可見一斑耳。（譯者按：鍾敦仁波卿所造傳謂：東印度地名薩訶囉，都名[口*邦]伽羅，宮名金幢。有居戶一億，遊園七百二十，浴地二萬五千，多羅樹五萬六千株，圍繞城邑，城有七重垣牆。城中有橋三百六十架，金幢二萬五千，王宮金頂凡有十三。受用富樂，可與香城比。正法熾盛，等同法上菩薩而無有異。）</p>
</div>
<div class='div-other'><a id='mulu8' />
<p class='h3'>第二節　種姓圓滿</p><p style="margin-left:0em;text-indent:2em">王曰善勝（或曰善吉祥，善德），正法代世。妃曰勝光（或吉祥光，婆羅門種），德同女寶。王有三子，長曰蓮華藏，次曰月藏，三曰勝藏（或曰吉祥藏）。長紹王位，納王妃生九子，棄素披緇，世稱為大善巧達那寶利密多羅（譯曰米勝友）；勝藏出家，號精進月，善巧密法，獲得生起次第三摩地，能化現壇場，傳法灌頂。（譯者按：後來藏朝尊者，時尊者已圓寂，遂往阿喀朵壠等處宏法，聖迹可攷。）其月藏王子者，即尊者阿底峽是也。</p>
</div>
<div class='div-other'><a id='mulu9' />
<p class='h3'>第三節　俱生功德圓滿</p><p style="margin-left:0em;text-indent:2em">尊者初生，天雨寶花，五色霞光密覆宮上；諸<span class='corr'>天</span>音樂，時眾悉聞。如是瑞相，其類非一。（譯者按：尊者誕於宋太宗七年，歲次壬午。）一日臥於宮殿上層寶床之上，忽聞尊者寶床所對宮頂，發大響聲，若樑崩裂。其母觀之，見有數蝎，若落螫尊者之狀。尊者全無懼色，遂即散去。（譯者按：後云，為非人欲作災害所化，尊者未懼而去也。）又一日聲響如前，其母觀之，見青蓮一束，尊者則見度母現身。自此以後，尊者凡有所疑，則設供於度母像前，祈禱所懷；雖不現身說法，而疑能任運自解也。（現身時甚多，下文可知。）尊者凡十八月未出宮門，有八乳母將護一切。次宮之北，有聚落<span class='corr'>曰</span>比扎摩羅。王妃臣庶，乘車五百，童女嚴飾，樂師歌讚，持無量供具，往供如來。當時尊者，雖僅年半，量似三載，相好端殊，觀者無厭。首著天冠，身衣天服。父王抱持，處寶車上。時諸觀者，咸共讚云：「初生之日雨天花，日照霞彩聞妙聲，常顧何時得瞻視，今日見矣甚希有！」時王子問父母曰：「此諸眾生，為誰所有？」父母告曰：「是汝所屬。」時王子發願云：「願此諸人，悉皆如我，常生王家，富樂自在……」云云。</p>
<p style="margin-left:0em;text-indent:2em">未幾至扎摩羅道場，王子禮三寶已，以和雅讚誦而發願云：「我得暇滿人王身，諸根無過隨三寶，常敬頂戴三寶尊，自今永為歸依處。」時諸會眾，咸生希有。次父母眷屬供養已畢，發願云：「惟願我等生生世中，恒常供養三寶尊，承事僧眾宣正法，除煩惱言得自在。」王子聞已，顧其父母而發願云：「世世不被家法縛，處僧伽中獲法樂，無慢供養三寶尊，悲心觀照諸有情。」時諸眾會愈生甚奇希有之想也。</p>
<p style="margin-left:0em;text-indent:2em">尊者三歲，算數字書，一切學畢。至六歲時，能辨內外正邪之法。於十歲內，常時歸依佛法僧寶，守持齋戒，饋施貧乏；讀誦經論，祈禱本尊，尋求正法；恭敬父母，迎愛法侶，悲愍眷屬，護恤無怙。無量善士，一切勝行，悉能擔荷而無遺缺。</p>
</div></div>
<div class='div-other'><a id='mulu10' />
<p class='h2'>第二段　學法時代</p><p style="margin-left:0em;text-indent:2em">尊者十一歲時，諸餘王臣供獻童女二十一人歡娛王子。尊者一日王命莊飾十三寶車，無量臣庶前後圍繞，幢幡寶蓋，奏諸音樂，歡遊街衢，苑囿聚落，作十五日廣大歡會。他方國來觀王子者，謂持福王女、持輞王女、持水主王女、持猛王女……等，凡有二十五王女至會。各乘寶車，七女侍從，眾寶嚴飾，奏諸美樂，一一皆與天女無別。王子見已，眼根難捨，貪念頓萌，身毛驟竪。爾時有一空行母，化作一紺色童女，以歌讚而助云：「莫貪莫貪善根者，如象沉溺蘆葦圍，勇識溺此欲泯中，清淨戒衣豈不沒？五百五十二生中，恒受奔勤（譯大善巧）苾芻身，猶如鵝王游蓮池，汝於此世當出離。城邑淨妙諸童女，是魔使女奪戒顏，現似歡喜而誑惑，妙相王子願當知。如月明淨印海中，身相明淨無濁垢，具足五髻天莊嚴，殊妙奪諸有情意。（此一頌是讚王子相好。）得此難得暇滿寶身時，當以聞思修三盡人世，增上緣謂無盡善知識，為斷短故<span class='corr'>惟</span>願極依止。」王子聞已，笑言答之。（頌文恐繁不錄，義謂：「釋尊捐棄王位、六萬妃女，成等正覺轉正法輪，為天人師，稱讚供養。我今何因，不捨王位，增此貪染。我今已知世事如幻，欲境欺誑，謹當依教依知識修學正法。」）</p>
<p style="margin-left:0em;text-indent:2em">時諸眾會聞王子語，雖生希有，然恐出離。彩妃聞已，急告父母，重增女樂，戀惑其情。如是漸次，將返城邑。王子與百二十騎俱作武裝飾，至一山林，見勝敵婆羅門（內道者），獨居靜處，修出離法。王子觀其德相，即騎問云：「獨居靜處，行諸難行，以梵淨法，清淨存活，捐除欲塵，習仙人道，為得何等勝功德耶？」時婆羅門目不顧視，答曰：「我見諸行無常，無有真實。生時雖具王樂，死已為業自在，引向惡趣。見此義<span class='corr'>故</span>，獨居靜處。又見惡劣諸眾生等，行同畜類，死後恐生不靜垢中。故我行此難行之行，住此林藪。又於幻財，見無真實，思後世故，頂受仙法……」云云。王子聞已，為觀實否，重作是言：「諸沙門者，慢重餘人，見王至前，何為不起？」婆羅門答云：「我無資財，依林安樂。身命仇敵，唯有死主。我無慢故，棄捨喧雜。汝為何王？復自何至？我無親怨，不相識故……」云云。</p>
<p style="margin-left:0em;text-indent:2em">王子即曰：「我自金幢宮中而來，我是善勝王（又號虛空自在）之太子，今來林藪，誰敢與比？汝不識主，有違戒法！」婆羅門曰：「我已出人羣，超越諸律則，無官亦無奴，復無所護恤。王趣後世時，無馬亦無伴，獨自徒步行；無衣亦無食，獨自趣中有；無地亦無國，遠遊無知處。王子亦非常，故我依林藪，王來不起迎！」王子聞已，急從騎下，供上三輪（三輪謂弓、箭、劍），恭敬合掌而作是言：「為觀善巧勝德故，現似慢相發憍語。我亦晝夜六時中，思生死患悉出離，欲捨王位趣解脫，願婆羅門哀攝受！」時婆羅門以三寶加持，傳「發心法」。王子後將車馬，一同供獻。婆羅門為使王子資糧圓故，暫為收領，並說教言：「現世圓滿，魔鬼亦求。專行自利，鷂狼悉知。雖諸獨覺，何成無上？唯求飽滿，奴僕亦食。一切生中，非皆為王。<span class='corr'>惟</span>願王子，發大精進，捨棄王位，急趣解脫……」云云。王子更請云：「我居王宮如繫牢獄。祈垂加持，不被王逼。」婆羅門曰：「種姓是三有之縛索，王位同不<span class='corr'>淨</span>之污泥，國王為魔王之代名詞，臣宰係魔羅之親里人。汝今不久定遭羈逼。今莫居此，當往阿蘭陀寺。彼處有汝多生師長，名曰菩提跋陀羅，從彼請受『發心教法』。彼大善巧，能饒益汝。」說已，還其車乘供具，更告之曰：「出王宮時，重當來此。有多教授，當傳於汝……」云云。</p>
</div>
<div class='div-other'><a id='mulu11' />
<p class='h2'>第三段　留學阿蘭陀寺</p><p style="margin-left:0em;text-indent:2em">王子回宮，取金銀寶，偕諸眷屬，直趣中印度阿蘭陀寺。時阿蘭陀王（護寺之國王）聞知，嚴備四兵，遠迎郊外，問云：「大王從何來？欲摧何怨敵耶？」答曰：「我自東方薩訶而來，我為摧伏三有怨敵及死主怨敵來，非為他來也！」王讚：「善哉！」復問：「國王安否？汝國境內比扎摩羅有無量聖眾，何故至此？」王子曰：「我受勝敵婆羅門所記，來阿蘭陀，參菩提賢論師。」時阿蘭陀王聞已，先迎於宮中，承事供養，次送往阿蘭陀寺菩提賢論師前。王子見論師已，極生歡喜。論師歡喜，出諸言外，從座起立，互問訊<span class='corr'>已</span>，論師曰：「王子請坐！何緣至此？」王子遂恭敬頂禮，供諸珍寶，白言：「我恐為王位所欺，陷溺生死污泥，故携隨從往遊林藪，見勝敵婆羅門，請求慈悲攝受。」彼云：「可往阿蘭陀寺，有汝多生師長菩提賢論師，當從請受發心之法。」我依彼命，急回宮中，持諸供物，速至師前：「<span class='corr'>惟</span>願哀愍攝受，授我發心、教授之法……」云云。白已落坐。時菩提賢論師住「三摩地」，加持王子三業清淨，授與無量發心教授。復說：「五欲欺誑，王位虛幻。後世境現，追恨何及！當發大精進，尋求佛正法。阿蘭陀北，有明了杜梋菩薩，具清淨戒，無碍神通，獲得中觀正見，遠離八邊戲論（即生滅常斷來去一異之八），盡其生壽住寂靜處。彼是汝無始生中師長，當往彼前，請諸深旨……」云云。</p>
<p style="margin-left:0em;text-indent:2em">王子受教，<span class='corr'>顧</span>戀論師，含悲而去。至菩薩前，禮敬供養白云：「我自東方薩訶羅來，我是薩伽羅王太子。初至阿蘭陀寺，菩提賢論師前，請諸教授。師云：『此北靜處，有汝無始生中師長，可依彼處請「發心法」。』謹奉師命，來至尊前，<span class='corr'>惟</span>願慈悲攝受教授，使我不為父王所逼。」爾時菩薩深生歡喜，慰問加持，授與發心教授，並講緣起性空之深義。王子得教授已，即於本座，證「加行道」獲得「勇健三摩地門」，將自所證啟白菩薩曰：「我今住定，見諸法性，光明澄淨，無諸濁染，猶如虛空離諸雲翳。次從定起見諸法現，雖見顯現，而不執實，亦能任運憶緣有情。（譯者按：悲心菩提心俱攝在此。）雖見諸法虛假，然於極微細業，獲不放逸。如是空有，豈無謬耶？」菩薩讚云：「善哉！王子集聚福德，定中雖達性空，後得大悲緣諸有情，二諦教授是我教授中尊。今欲出離王宮苦者，可往黑山之南，彼有我師阿嚩都帝，亦是汝往昔師長，當往依彼，請『發心教授』，並求『出離教授』等法……」云云。王子聞教，愛戀難捨，為求法故，含悲而去。</p>
<p style="margin-left:0em;text-indent:2em">時阿蘭陀王，供養無量珍財，及諸眷屬，送三踰繕那而返。如是漸次，至黑山南遙見阿嚩都帝，於一黑巖石下，著毛衣，躆皮墊，體粗腹大，目赤色青，離諸分別，半跏而坐。王子急從騎下與諸眷屬頂禮足已，坐於座旁。爾時阿嚩都帝，啟目視之，問從何來。王子合掌白言：「從東方[口*邦]伽羅金幢宮來。初至明了菩薩處求歸依救護，彼教至此。<span class='corr'>惟</span>願慈悲，哀愍攝受。」是時阿嚩都帝聞已告言：「王子！我亦生於王家，深怖<span class='corr'>惑</span>業，捐棄王位，如同涕唾。汝今能修阿嚩都帝行否？（譯者按：阿嚩都帝，是人身中『中脈』之名，又具『取』、『畏』、『慚』、『斷』四義，是無上瑜伽之行法。）王位圓滿，猶如毒海，略飲少分，能斷命根。王位圓滿，猶如火坑，略為越度，生無量苦。汝今當還王宮，觀察家室過患，然後速來！」王子聞教，恭敬供養已，急還本國。到其國已，一切人民，見王子歸，歡歌供養，無量欣樂。及至宮中，父母喜甚，問至何所，今歸善哉。</p>
<p style="margin-left:0em;text-indent:2em">王子恭對父母，啟白一切，願許出離。父母告云：「汝厭生死者，應當攝受王位，供養三寶，建立伽藍，承事僧眾。於諸有情，修大悲心，惠施匱乏，安樂一切。何用他為，而必出離？」王子答以「王位過患，<span class='corr'>五</span>欲虛偽。如實哀愍，願垂聽許，修諸佛法，不為宜兒作諸留難」。爾時父母聞子所說，無言可答，遂暫許之。王子既蒙父母許，持諸飲食及諸供具，與一千騎俱，趣依阿嚩都帝，求請教授。到已，恭敬供養，合掌禮足。阿嚩都帝乃為傳「發心等法」，教云：「汝今應往黑山寺，親近修歡喜金剛及閻曼德迦瑜伽者羅睺羅笈多，於彼座前請受『發心』、『灌頂』等一切教授，彼亦是汝往生師長……」云云。王子依教，與千勇士，趣黑山寺。爾時歡喜金剛瑜伽者，於無量瑜伽男女會中宣演密法，遙見王子將至其所；為顯王子勝德，除眾會疑，生希有心故，以大悲心，降大霹靂，擊王子上；時其霹靂不擊王子，遙擊外道黑塔山。諸大眾會，見此事已，咸生希有，問云：「今此王軍，從何而至？」歡喜金剛瑜伽者即告眾曰：「此人前於五百五十二生，恒為清淨苾芻，得大善巧。今生[口*邦]伽羅，為善勝王子，於如是殊勝眷屬及以王位，毫無貪著，捐棄一切，行諸難行。阿嚩都帝教來此處，因具勝德，現此境界，為希有否？」時諸大眾，同聲讚曰：「希有！」急從座起，遙為迎接。王子見眾來迎，與其從侍下馬而行。到師面前，恭敬頂禮，白言：「師長存念！我雖久願棄家，茲因種姓高貴，終遭羈縛。前已親近勝敵、覺賢、明了杜梋、阿嚩都帝，諸得成就之師長。然至現在，猶未能脫。今阿嚩都帝師教來此，願賜大乘『發心灌頂』一切教授，決定加持，令得解脫！」爾時羅睺羅笈多作觀察已，獨引王子入於密<span class='corr'>壇</span>，為灌「歡喜金剛」頂，密號智密金剛，晝夜相續，傳諸教授，凡十三日灌頂圓滿。十三日中，眷屬千人悉來眠息，唯念王子何時當出也。十三日已，王子作「勝樂輪相」而去，顧諸眷屬，唱無常歌。</p>
<p style="margin-left:0em;text-indent:2em">時羅睺笈多更遣成就瑜伽者八人，前後擁護返[口*邦]伽羅，變國王心，絕其貪戀，令送與阿嚩都帝，獨修難行之勝等。王子受教已，作瑜伽者相，騎馬而返，千人圍繞，漸至王宮。父母親屬，咸來觀見，生大畏<span class='corr'>怖</span>，懼其出離，凡經三月，防範不捨。王子及諸同來瑜伽者，徧城遊歷，作瘋狂相。親眷臣庶，見是事已，知王太子決不能留，各自涕泣，悲惜不已。父王泣曰：「噫唏！王子初誕之時，瑞相無量，意為能紹王位，心生歡喜。何故今者，欲依林藪，豈不令吾大失所望？夫復何言！」王子聞父悲語，即安慰曰：「父王！請聽兒言，倘我今者，攝持王位，雖能暫時相聚，而不捨離；暫時不能，何能長期？又非一切生中悉成父子，何能生生相聚，永享快樂耶？兒今捐捨王位行菩提道，一切生中定能歡聚。故願父王慈悲聽許，不作留難。」其父無言，而母哀曰：「雖甚愛顧，於事何益？一切眾生，業力為主。今可放捨，任樂是從，願後生生永為眷屬共相歡聚。」是時王子蒙開許已，心大歡喜，得未曾有。即與同來瑜伽男女，次晨往詣阿嚩都帝，修諸難行，舉中觀論，學中觀法，聞思修三，一座並行。從十二歲至十八歲，唯依止阿嚩都帝修學，未嘗捨離。（譯者按：有傳謂依止九年，或謂依止十二年者。）</p>
<p style="margin-left:0em;text-indent:2em">總之，尊者之修習密法，多從羅睺羅笈多（又名蓮華鎧）求得。<span class='corr'>然</span>羅睺羅笈多初是習唯識學，其見解為一切法唯識幻義；尊者初習中觀，其<span class='corr'>見</span>解為一切法性空義。故羅睺羅笈多師不喜，語云：「汝生於是見解，全是往業所致。」後依密修法，獲大成就時，見諸法性，同尊者所許，喜曰：「諸法本性，如汝所說。」尊者對於中觀之見解，係依阿嚩都帝修學獲得。雖為瑜伽中觀派（譯者按：西藏中觀派總分佛護月稱派、清辯派、靜命派，初二派許外境，後一不許，故名瑜伽。然復不許依他圓成有勝義自性，故曰中觀。後二派若依勝義，不許自性，依世俗則許之。第一派世諦亦不許，故成三派差別。但此義深幽，非少文而能盡述），然其實許，則為月稱派之正見。尊者自云：「我待此派義，是受喇嘛阿嚩都帝所教。然我於月稱論師派，具極大之信心……」云云。尊者又依喇嘛乞食者，請求密宗智慧之灌頂、加持、教授等故，入於大海。（譯者按：尊者入海三次，此為一也。）又尊者住比迦摩尸羅聚落時，見一躶形婦人，時哭時笑，竊念此婦人定具希有功德，遂以意想頂禮（即觀想禮）供養，請諸教授。時彼婦人答曰：「教授我實有。」說已向東而去。尊者隨逐，見住一大尸林中，及至彼所，婦人問曰：「汝見我有功德耶？」尊者答曰：「我實見有功德。」曰：「知我哭笑意否？」答曰：「不知。」告曰：「哭者，見諸有情，未通達時，流轉生死，受種種苦，故我慟哭；若通達時，現前即佛，故我歡笑。」彼婦人作此語已，即現金剛瑜伽母之本身，灌頂加持。爾時尊者見金剛瑜伽母身已，即頂禮供養請諸教授，罄無遺餘。爾時[口*邦]伽羅境內，外道與內道辯諍，內不抵外，是故內教道場多失於外道。</p>
<p style="margin-left:0em;text-indent:2em">時有一上座，於意不安，心欲摧伏諸惡外道復我內教，乃徧訪堪破外道之大善巧師及瑜伽師，久而未獲，無量憂愁。尊者適住彼城。一日有一女人，見尊者身有光明，疑其殊勝功德，急詣上座，告其所見。上座聞已往觀，述其因緣，白其所請。尊者許之，大破一切邪見外道，取回所失寺院僧侶，復將外道徒眾感化歸向，建立佛法中。上座深生歡喜，竊念如是勝士現乞丐相，甚為可惜；若出家者，定能饒益聖教。遂勸請出家，未蒙允許；請常住聚樂，亦未許之，未幾盡去。</p>
<p style="margin-left:0em;text-indent:2em">尊者自睺伽羅西返，途中念云：「今一切密法之加持、教授、堪能、知解，莫越於我者。」一夜於睡夢中，見諸空行母，示諸未曾聞見之密典，摧伏慢意。又於一日度母現身問云：「汝是密乘之善巧者耶？」尊者答曰：「是。」「若爾，知某某修法否？」尊者曰：「彼等昔未曾見。」度母曰：「若爾，則汝之慢大矣。」又云：「汝人間如一毛端許之一切密典，多在空行母等手中。」說已不現。尊者慢意，從此永摧。</p>
</div>
<div class='div-other'><a id='mulu12' />
<p class='h2'>第四段　出家及其菩薩行</p>
<div class='div-other'><a id='mulu13' />
<p class='h3'>第一節　出家</p><p style="margin-left:0em;text-indent:2em">初者，尊者依諸師長專修之時，一夜夢中，見勝樂輪，住虛空中，教曰：「善男子！僅修阿嚩都帝行，無其所至（謂不能證聖位）。汝當出家。汝出家已，汝之弟子出家多也。」又一夜夢中，見釋迦世尊與無量大苾芻僧共坐受齋，自己亦坐邊座，見釋尊顧尊者謂眾曰：「彼人有何所貪而不出家耶？」又尊者初欲專以阿嚩都帝行證見諦時，遇一自性瑜伽母（從父母生已即成瑜伽母，不加新修，名自性瑜伽，猶云俱生瑜伽者，然此多屬化現）告尊者曰：「汝莫修阿嚩都帝行，縱<span class='corr'></span>今生所修亦不能見諦，返起障難。今當出家，則能利益於佛陀之聖教也。」一日尊者又於夢中，見一道場，中敷大座。有一上座，坐彼座前。尊者欲入，上座告云：「此是出家地，汝在家莫前。」（彼上座者有謂是慈氏菩薩示現）醒已念云：「我今定須出家矣。」</p>
<p style="margin-left:0em;text-indent:2em">尊者二十九歲時，至阿蘭陀寺問一善巧者云：「我當於何部出家？」彼反詰曰：「汝之密行為捨不捨耶？」答曰：「不捨。」（捨則何部皆可。）告云：「若爾，須於大眾部中佛智論師派出家（佛智派即說出世部）。」尊者受教，往證大菩提金剛座處摩底毘訶羅寺，依說出世<span class='corr'></span>部證大乘位持律上座戒鎧論師（或譯戒護），請為親教。出家正諱，名勝然燈智，入正僧教，恐怖魔軍，慰悅人天。</p>
<p style="margin-left:0em;text-indent:2em">下明如何修心者分三：一、修習五明學處，二、教學之傳承，三、修已所證之功德。</p>
</div>
<div class='div-other'><a id='mulu14' />
<p class='h3'>第二節　廣修菩薩之行</p>
<div class='div-other'><a id='mulu15' />
<p class='h4'>第一目　修習五明學處</p><p style="margin-left:0em;text-indent:2em">尊者善巧聲明因明，前文可見一斑。出家後，依其親教師住。親教師與一外道辯論，辯論未竟，親教忽病。尊者繼其事，外道墮負，問云：「此善巧者我初未聞，其德何似耶？」告曰：「非善巧者（謂俱達五明之善巧者），此人僅習聲明而已矣。」外道聞已，極為畏敬。次依親教師廣習五明。後住大菩提寺，修慈悲及菩提心。金剛座處，每年內外聚會，興大辯諍，隨其勝者，法改歸從。（寺院及人，悉改為勝者之所有，是其常規。）一次南方外道師，持十三傘（傘多者，多次勝相）謂尊者曰：「汝今是佛教之主，我是外教之主。我二人辯論，隨其勝者，改入其教，尊意云何？」尊者許諾，以國王等為證者。尊者未勞少力，即折外道師。傘供尊者頂禮出家，所有徒眾皆改為內。次歲又一持七傘之外道師，降伏如前。又一年有一持五傘極善聲因二明之外道師，邀尊者辯論，許之。午食畢，設辯場，內外分左右兩側，國王居中，無量有情悉來聚會。</p>
<p style="margin-left:0em;text-indent:2em">初辯論時，一切善巧悉領解，次僅有三十餘人能領解，次僅二十，次十五，次十，次五；全極深細之時，唯彼二人而已。最後外師，恐難取勝，遂以聲明中一頌義見質，尊者未能即答，告云：「稍坐。」遂起入寺（辯時許便利等故，尊者亦現此方便相），於度母前供一壇供，殷誠祈禱。承度母加持力故，忽然了解，出而應釋。外師墮負，供傘出家與前無異（如是等事尚繁）。總之，尊者於二十一歲以內，內外二教之聲明因明，及六十四種藝術，觀察日光、鳥語、地界、珍寶、寶劍、馬、象、男、女等，悉得極善巧矣。</p>
<p style="margin-left:0em;text-indent:2em">工巧明者，謂一切工藝美術，如製衣、畫像等。尊者能善通達龍猛菩薩所造之說因論等，及一切內教工巧諸論；又能通達大天響迦所造之摩訶羅等一切外教工<span class='corr'>巧</span>諸論，並庶種事業邊際論、楞那迦婆羅門所造之世間軌論、桚那迦國王所造之桚那迦論等全部善巧。後尊者來西藏時，曾云：「西藏中無工巧論故，工巧度量決無一定。我天竺國有工巧論故，有決定量，無錯亂失。」</p>
<p style="margin-left:0em;text-indent:2em">醫方明者，一切有情不可缺少之主要明論，為人、象、馬三，依此治方，有無量種。尊者善巧如來所說《醫童請問住醫方益他經》、《觸本經》、《命食經》，善得大師所造《善得藥論》，龍猛菩薩所造《四支論》，馬鳴《八支論》等，皆善通達。尊者<span class='corr'>亦</span>自<span class='corr'>造</span>醫明論，曰命藏。尊者臨赴藏時，念云：「藏地無藥。此醫方明，恐當隱沒！」時度母化為翠綠鸚鵡，至尊者前告曰：「汝勿憂，藥由我指示，請赴藏可也。」尊者至藏，度母示與山藥及平原藥等。尊者云：「印度之藥，藏地皆有之。較其藥之能力，藏藥猶強也。」</p>
<p style="margin-left:0em;text-indent:2em">內明分大小二乘。小乘四部之見行等，近護阿羅漢所造之《毘婆沙藏論》，三百卷中總述（此論或即中國所譯之《大毘婆沙論》）。尊者在具飛聚落從法鎧論師聽學，餘人須十二年方訖，尊者以精進力故，七年學<span class='corr'>竟</span>。（種敦仁波卿謂以獲得成就力故，悉是夢中所學，非實學也。七年亦是方便說耳。）其大眾部之三藏固不在言，即上座、正量、一切有部之三藏，亦善巧而無餘。下至十八部之受食法、淨水法、緣起法、戒體之得捨等，互相差別，悉皆明達毫髮而不紊。</p>
<p style="margin-left:0em;text-indent:2em">大乘分顯密之別。顯又分三：初以四諦門趣入者，依據《三杖鬘》等<span class='corr'>經</span>、馬鳴所造之經莊嚴等論、依婆沙見修菩提心，是從法鎧論師所傳也。二謂其餘一切<span class='corr'>經</span>藏趣入大乘。三趣入大乘般若，此又分唯識與中觀。初唯識傳響底跋論師派，次為師子賢派，次傳中觀月稱派，及文殊所傳靜天論師派，慈尊傳無著派等，則依金洲法稱論師（又號護法）及明了杜梋論師所得也。</p>
<p style="margin-left:0em;text-indent:2em">密教可分七部：（初）所作部，謂《蘇悉地經》、《妙臂問經》、《準提佛母經》、《文殊根本教王經》等，善達四千種。（二）行部，謂《毘盧如來現證菩提經》、《金剛手灌頂經》等，通了八千種。（三）分別部，謂《度母出生經》、《建立三種三昧耶王經》等，明了四千種。（四）二俱部，謂《幻<span class='corr'>網</span>經》、《蓮花舞自在經》等，共六千種，皆能明達。（五）瑜伽部，謂《勝三世經》、《勝瑜伽經》、《金剛頂經》等，無量數種，一切通達。（六）大瑜伽部，謂《集密經》、《月密經》、《黑色閻曼德迦》、《調伏不空》、《智金剛集》等，略有一萬二千種，廣則無量。（七）無上瑜伽部，謂《等虛空》、《勝樂輪》、《大幻術金剛四座》等，一萬二千種，若廣分別，亦復無量。</p>
<p style="margin-left:0em;text-indent:2em">尊者善巧如是經藏，非僅白日所能盡。故尊者前起慢心之時，曾於一夜夢中，至海密寺（或曰海護），從語自在稱論師，聽聞一億零四百五十五種密經，醒後未忘一字，其中專明究竟勝義者凡有六種。此為一例。尊者從種比跋受加持派之密傳，亦屬夢得，下文廣述。尊者云：「較小乘律藏，經藏為多；較彼二藏，大乘經多；較前三種，大乘論多；較彼一切，密乘所作部經多；較彼等，而瑜伽部多；較彼等，其母部為多；較比一切總集，而智慧部之經尤為甚多，人間僅存少分耳。」</p>
<p style="margin-left:0em;text-indent:2em">尊者之慢心，為本尊及空行母摧伏已，後起是念：「人間所有者，我可為善巧之至也。」後至藏時，住桑耶寺（是蓮華生大師所造，紅教根本道場，在拉薩南）開一存藏庫藏，參閱梵本，前未見聞者甚富，曰此定係大師自天龍等處請來者也（意為非人間所有）。</p>
</div></div></div></div>
</div><!-- end of div[@id='body'] -->
</body></html>