<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>瑜伽師地論戒品纂釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>瑜伽師地論戒品纂釋卷首</p><p class="byline">民國．湯薌銘譯纂</p>
<div class='div-other'><a id='mulu2' />
<p class='h1'>瑜伽師地論戒品纂釋緒言</p><p style="margin-left:1em">將釋戒品，略緒十端：一、戒品出處；二、纂釋所依；三、標題意趣；四、專據梵疏；五、廣引經論；六、修行訣要；七、引論標名；八、戒品戒經；九、校勘漢藏；十、纂釋緣起。</p>
<p style="margin-left:1em">初、戒品出處　謂此戒品，出自瑜伽師地論，第四十卷本地分菩薩地初持瑜伽處。據奘師傳，謂是彌勒菩薩親說；藏本則云，是無著造。說造緣起固一事也。</p>
<p style="margin-left:1em">二、纂釋所依　今所纂釋，除於校勘漢藏本論，及自引據少分註外，一切文義，悉以藏本宗喀巴師菩薩戒釋論為所正依。徵諸藏土古來譯師翻譯經論，首先標明依據梵語，名某某經，名某某論。表有根據，遮諸偽造。亦為昭示依本正誤。此所依據菩薩戒釋論，已於正本標列藏名，今不再揭。</p>
<p style="margin-left:1em">三、標題意趣　宗師釋論，依於廣宗無著菩薩所造戒品，月官菩薩所造律儀二十頌。復依深宗寂天菩薩集菩薩學論中所說菩薩根本重罪，及其攝頌。綜集二宗圓滿戒品，分科解釋，文廣義深，具詳拙譯菩提正道菩薩戒釋論。今茲但依戒品一分，纂輯斯論略釋其義。容有未符原論體例，復隨此土習尚有所增略。恐啟割裂失實過故，不欲標言上師所造，名自譯纂。匪敢竊法，希遠過耳。</p>
<p style="margin-left:1em">四、專據梵疏　宗師自言：若引全論，依戒品文分別註釋，誠恐太繁，不便初業。（且諸名相、讀者可自檢閱辭典。）故專依於義理一分，根據菩薩地釋，戒品疏等，於受戒法，於防護法，於還淨法，廣為決擇。考天竺菩薩所造大論，或菩薩地，或菩薩戒品諸種釋論，藏土<span class='corr'>已</span>有傳譯本，而中土未傳者，計有八種，列名如左。</p>

<ul class="">
<li>瑜伽師地論釋（較奘師譯多十餘倍。）　　　　　最勝子等諸菩薩造</li>

<li>菩薩地釋　　　　　德光菩薩造</li>

<li>瑜伽師地論菩薩地釋　　　　　海雲菩薩造</li>

<li>菩薩戒品疏　　　　　德光菩薩造</li>

<li>菩薩戒品大疏　　　　　最勝子菩薩造</li>

<li>菩薩律儀二十頌　　　　　月官菩薩造</li>

<li>律儀二十頌疏（亦名舊疏）　　　　　寂壽大士造</li>

<li>菩薩律儀二十頌釋難（亦名新疏）　　　　　菩提賢大士造</li>
</ul><p style="margin-left:1em">如是八種，釋全論者唯前一種，釋菩薩地唯次二種，專釋戒品廣有五種。且釋全論，或菩薩地，亦復兼釋戒品文義。故知戒品，是論主要。又聞藏土研求甚深教理處所，有三大寺。此三寺中，首習五論：曰現觀莊嚴論（慈氏造）；曰入中論（月稱造）；曰俱舍論（世親造）；曰因明論（法稱造）；曰毗奈耶論（德光造）。而此大論瑜伽師地則不與焉。要依藏土判教道理，鮮有專事學此論者。然於素不專注之論，尚復譯文如此其精，所傳天竺菩薩疏釋如此其多，彼土蘊藏法寶，至勝至廣，於斯益信。</p>
<p style="margin-left:1em">五、廣引經論　云何釋論？於彼兩疏二釋而外，復須廣引佛說契經，及諸師論。當知戒品有多文義，非經不立，非論不顯。今舉五例：</p>
<p style="margin-left:1em">（一）者、如戒品云：「律儀戒者：謂諸菩薩所受七眾別解脫律儀。即是苾芻戒、苾芻尼戒、正學戒、勤策男戒、勤策女戒、近事男戒、近事女戒。」難者或曰：別解脫戒是聲聞戒，彼能障碍菩薩律儀，豈諸菩薩所應依止？又別解脫命終即捨，若律儀戒即別解脫戒，菩薩歿已，便應捨失其律儀戒。云何天身菩薩無別解脫戒，而亦能得三聚淨戒菩薩律儀？復次，出家菩薩，理應先受其所應受別解脫戒。若在家身，先未正受近事男女所應受戒，堪來正受菩薩戒否？受菩薩戒，能發戒否？能住戒否？如是諸義，若唯徵引論師論答，難者則謂一家言說，豈堪憑信。況本論師所造論中皆未有釋。又若不依極堪信順阿笈摩量，契一切智所說言教，亦不堪答難者所難。是故釋論引論疏外，復廣徵引三律儀經，圓滿究竟證成其義。由是因緣，亦令昭示菩薩止息惡行之戒，除別解脫，定無其餘文句制立。如律儀二十頌釋難云：「此中非是別有止息殺生等軌。」何以故？菩薩所作唯有二事：謂令成熟自內相續，故有遠離惡行之律儀戒，攝集妙行之攝善法戒；又令成熟於他相續，故有饒益有情之戒。如是三戒攝為二類：一、止息戒：謂正受持遠離畢竟所不應作惡不善法，如殺生等諸種作業，即律儀戒；二、趣入戒：謂學一向定應作事，即攝一切善法之戒、饒益一切有情之戒。是故菩薩止息惡行，唯今所說之律儀戒。於此戒中，所應止息惡不善法，別解脫中制立<span class='corr'>已</span>盡。若或有謂菩薩止息惡行之戒，於苾芻等七眾戒外，別有制立止息惡行種種文句，定不應理。此為釋論廣引經論第一因緣。</p>
<p style="margin-left:1em">（二）者、如戒品云：「若諸菩薩安住菩薩淨戒律儀善權方便，為利他故，於諸性罪，少分現行。由是因緣，於菩薩戒無所違犯，生多功德。」此文以下，分說現行殺生等七，無所違犯，生多功德。難者或曰：既<span class='corr'>已</span>證成彼律儀戒即是七眾別解脫律儀，云何今得開許別解脫中所立性罪？又如論師所造攝大乘論云：「共不共學處殊勝者：謂諸菩薩一切性罪不現行故，與聲聞共。」世親釋云：「一切性罪，謂殺生等，說名為共。」是殺生等七支性罪，不許現行，與聲聞共。云何彼論又云：「甚深殊勝者：謂諸菩薩由是品類方便善巧，行殺生等十種作業，而無有罪，生無量福。」復次，若如戒品所說開許現行，何等菩薩得開許耶？幾開在家，幾開出家耶？如是等義，往昔天竺具法善現大師，謂此應依如來善說為據。當知此從決擇菩薩律儀聖典之所出故。是故釋論引諸論疏分釋其義，復引方便善巧經，及大日經，以為依證。此為釋論廣引經論第二因緣。</p>
<p style="margin-left:1em">（三）者、如戒品云：「若諸菩薩，欲於如是菩薩所學三種戒藏勤修學者，或是在家，或是出家，先於無上正等菩提發弘願已。」既云應先發起願心，即應有受發願儀軌。何以故？以受趣入有儀軌故。（廣釋於纂釋本文「受戒法」中）然論不現受願心軌，慈氏五論亦復不現。是捨徵引餘宗正論，無能圓成受戒軌法。此為釋論廣引諸論第三因緣。</p>
<p style="margin-left:1em">（四）者、如戒品云：「若諸菩薩毀犯四種他勝處法，數數現行，都無慚愧，深生愛樂，見是功德，當知說名上品纏犯。」若爾，幾許現行名數數耶？起於何時，乃至何時，方得名為都無慚愧耶？何名為愛，何名樂耶？為是執受他勝處法無有過失，即得名為見是功德耶？如是等類，論師論中無可尋求，故引經論，及諸疏釋，廣破廣明，成立正義。設憑自臆創立新釋，定墮釋論所破諸說。此為釋論廣引經論第四因緣。</p>
<p style="margin-left:1em">（五）者、如戒品云：「若諸菩薩以上品纏違犯如上他勝處法，失戒律儀，應當更受；若中品纏違犯如上他勝處法，應對於三補特伽羅，或過是數，應如發露除惡作法；若下品纏違犯如上他勝處法，及餘違犯，應對於一補特伽羅發露悔法當知如前。」以是義故，菩薩應知何者所犯是中品纏，何者所犯是下品纏。從此了別對三對一補特伽羅如法露悔。然論唯說上品纏犯，未分餘二，若不廣引諸疏所釋，或破其說，或申其義，無由成立中下纏量。此為釋論廣引諸論第五因緣。復次，當知徵引契經，及餘菩薩所造正論，是順天竺一切菩薩釋論正軌。即依奘師所譯最勝子等造瑜伽師地論釋，亦足證明其理。謂彼釋文，廣引大梵問經、入楞伽經、大義經、廣義經、辯說瑜伽師地經、月燈經、大分別六處經、海慧經、功德實性經、正行經、毗奈耶經、慧到彼岸經、分別義經、殊勝經、分別三乘功德經等，多種契經。復引讚佛論、集義論、顯揚論等，多種釋論。釋境、行、果三種瑜伽。又復當知彼所引經，有中觀宗所依據者，豈復專是唯識一宗？復次，如戒品云：「如是所起諸事菩薩學處，佛於彼彼素怛纜中隨機散說。」若爾，如是菩薩學處，出何經耶？集菩薩學論云：「菩薩律儀者，出於廣大乘。」是故釋此菩薩律儀，理應根據廣大乘經。</p>
<p style="margin-left:1em">六、修行訣要　如來善說，悉是一切求解脫者能感現未利樂方便。是故契經，為教授中第一殊勝。然不具有成就定量諸種疏釋，及諸善士勝妙訣要，於佛至言，專依自力令其悟入，是為甚難。抑令末世堪教化者，無法求得其中密意。故諸大轍，依所傳承，造論、造訣。總其訣要清淨有本，應於一切廣大經論授予定解。若不爾者，非所應依。或有妄執正法自體，分為講說、修行二類。便謂一切廣大經論是講說法，且謂是中無修持體，別有訣要、開示修要真實法門。起如是見，立如是論，是能障碍於諸經論生起最極殷重恭敬。如俱舍論云：「佛正法有二，以教證為體。」蓋除教證二正法外，別無聖教。教正法者：謂是决擇修行踐法理趣作用軌則；證正法者：謂决擇已，如所决擇如實修行。是故二者為因為果，譬如馳馬，先當示定所馳<span class='corr'>騁</span>處，既示定已，即向其處而馳赴之。又如修習次第後篇云：「諸由聞所成慧，思所成慧，所通達者，即此便是修所成慧所應修者，非應修餘。」故有久遠受學多法，而於正法作用軌則都不曉了，欲行法時，更須別向餘處尋求，是大謬誤。今此戒品，於佛所說應取捨處，圓滿成就定量教授。復據律儀二十頌文，及宗師所造釋論，於定量中，授予定解，成妙訣要。能於所示趣入法門而正趣入，是為學戒希有方便。又復當知初修業者，多由忘念而起違犯。如攝决擇分云：「若與過失相應，於有罪法不能如實明記有罪，是名忘念。」以是義故，天竺西藏兩地行人，依二十頌日誦其文，令不忘失所受教授。若能如是恒恒熏習，便能如實如理修行。</p>
<p style="margin-left:1em">七、引論標名　纂釋文中，有稱菩薩地、聲聞地、攝决擇分等者，係據藏本原文翻釋。其有自引小註，則依中土習慣，列名某論某卷及以某品。又因宗師原造釋論，首在依從戒品諸疏，於諸疏外，依佛說經。以故本論雖有多品，可資註釋戒品文義，而不廣引。今為勘對前後譯文，及為顯示戒品名相，亦有數處，略引本論某卷某品。或有所應徵引論文，其文太繁，則但註云已廣釋於本論某卷某品。用備讀者自檢閱耳。</p>
<p style="margin-left:1em">八、戒品戒經　佛無專經說菩薩戒，故今釋戒宗此戒品。如戒品云：「復次，如是所起諸事菩薩學處，佛於彼彼素怛纜中隨機散說，今於此菩薩藏摩怛理迦綜集而說。又此已往，龍猛菩薩造受菩提心儀軌，傳菩薩戒。（廣釋於纂釋本文「受戒法」中。）唐善無畏不空諸德傳至中土，清淨有據。若佛如來已曾親說菩薩戒經，無著何須綜集而說，龍猛何不依佛說授，而別造軌。佛無專經說菩薩戒，至可憑信。復次，造菩薩律儀頌、菩薩根本罪頌、註釋戒品、菩薩地等天竺菩薩，亦無隻字道及別有佛說菩薩戒經。</p>
<p style="margin-left:1em">九、校勘漢藏　漢藏兩譯瑜伽本論，譯主師傳或有不同，所據梵本顯然無二。惜乎漢譯由我奘師命諸弟子分段綴文，以故名句前後異譯，未能一貫。且有鈔誤，以訛傳訛。其全論中諸不同處，俟諸他日校勘刊布。今於戒品，隨譯隨校。譯文差別，略有三端：</p>
<p style="margin-left:1em">（一）者、戒品他品所出名相，同名異譯。如戒品中，相應文句八種，譯為「相應文句」、「助伴」、「隨順」、「清亮」、「有用」、「相稱」、「應順」、「常委分資糧法」。八十一卷攝釋分中解釋此八，則又譯為「相應」、「助伴」、「隨順」、「清澈」、「清淨資助」、「相稱」、「常委分資糧」。前後歧異，實難明了此攝釋文，是釋戒品相應八種。又謂因第七「應順者」三字，誤作「應供故」，但有七種。至唐代遁倫大師，依文釋云：「然此相應等句，測分為八，別取應順為第七故。基判為八句而釋之，謂七應順常委，八分資糧法也。今皆不從，即判為七。」又如七種補特伽羅，戒品譯名正學、勤策男、勤策女；二十六卷聲聞地中，則又譯為式叉摩那、勞策男、勞策女。如沙門性，九十九卷攝毗奈耶摩怛履迦中譯沙門性，戒品則譯為沙門。（菩薩為求入大地已，加行道位沙門性故，非求沙門。）如五邪命，戒品於第十一惡作中，譯為「詭詐」、「虛談」、「現相」、「方便研求」、「假利求利」；八十九卷攝事分中，譯為「矯」、「詐」、「現相」、「研求」、「以利求利」；而於二十二卷聲聞地出離地品，釋此邪命義時，又譯為「矯詐」、「邪妄語」、「假現相」、「苦研逼」、「利求利」。如云趣入，三十五卷發心品，譯為發心趣入所攝；二十一卷趣入地品中，譯為趣入自性；戒品則又以趣入戒，譯轉作戒。如云初夜後夜不臥，勤修加行，戒品則云，初夜後夜，常修覺悟；二十四卷聲聞地出離地品，譯為初夜後夜，常勤修習悎寤瑜伽；九十九卷調伏事總擇攝中，譯為初夜後夜，常不睡眠，勤修勝行；十一卷三摩呬多地中，譯為初夜後夜，不常悎寤，勤修觀行。（此文遮詮。）如云善士，戒品於「善士戒」、「親近善士」等文，譯為善士；於餘品中，或譯正士，或譯賢士，或賢善士，或賢丈夫，或善丈夫，或善士夫。而此善士其相云何？則又廣釋於二十五卷出離地品，「云何成就賢善士法」中。如云三十二種大丈夫相，四十九卷建立（藏言善安住，俗名開光。）品中，譯為大丈夫相；而此戒品則於一切門戒中說大士相異熟戒時，以大丈夫相，譯為大士相。如云供侍敬事，戒品於第二十惡作內，說諸菩薩「貪著供事」文中，以供侍譯供，以敬事譯事；十七卷思所成地中，說「遠離貪受他人恭奉侍衛」文中，則以供侍譯為侍衛，以敬事譯為恭奉；而於餘處，或以供侍譯為瞻侍，如言「瞻侍供給」；或以敬事譯為承事，如言「以勝供具承事供養」；或以敬事譯為敬事，如言「七種敬事差別」。（論於二名有多種譯今但略舉。）</p>
<p style="margin-left:1em">（二）者、戒品自品所出名相，同名異譯。如言善知識，於後品中，說以菩薩「為同法侶為善知識」時，譯善知識；前品說「親近善士依止善友」時，則以善知識譯為善友；而於四十四卷供養近無量品中，釋此「依止善友」時，則又譯為「親近善友」。既以善友與善知識前後異譯，復於親近依止二名淆混不清。如言善巧，或名通達，於前品中，說諸菩薩「當審訪求有智有力勝菩薩所，求受淨戒」文中，則以善巧譯為有智；而於後品，說諸菩薩「不從一切唯聰慧者，求受菩薩所受淨戒」文中，又以善巧譯為聰慧。應知後語是釋前文，若名異譯，則義難通。如言邪命，前品則云「離矯詐等一切能起邪命之法」，而於後品說味邪命法時，又以矯詐譯為詭詐。如言懊變，譯曰惡作、曰悔愧、曰追愧、曰憂悔、曰悔，（俱舍論中，亦以惡作蓋譯為悔蓋。）同名五譯。如言愛味等至，譯曰味著、曰貪味、曰味，同名三譯。</p>
<p style="margin-left:1em">（三）者、戒品他品，分類違異。如戒品說十清淨戒，合太沉太舉為一戒，分放逸懈怠為二戒；聲聞地出離地品中，說此十種清淨違逆品時，則以太極沈下，（即太沈）太極浮散，（即太舉）分而為二，放逸懈怠，攝為一種。如是等類，但就戒品，於教理外略舉譯文名相歧異數則，當知名相未能一貫，則於教理有碍會通。又依隨校，略得四益：㊀、往昔大德學此論時，窮年累月不易貫通，如相應文句八種，邪命五種，有智聰慧等，以後釋前一切文句，今依藏本瞭如指掌。㊁、亦有文句非後釋前，而於義事應成一貫，如趣入心與趣入戒，如求沙門與求沙門性，如惡作羸劣與悔愧微薄等，今依藏本方得會通。㊂、有時疑難某句某字，或鈔寫誤，如第十八惡作中，「雖復於彼無嫌恨心，然由稟性不能堪忍，故不受謝，亦名有犯，有所違越，是染違犯。」此中所云「是」染違犯，依義比度，應是非染違犯之誤。今勘藏本，亦譯「是」字，顯據梵本正譯而出，非鈔寫誤。㊃、近時亦有事校勘者，或有覺知某文某句，漢論顯了，藏譯難通。或有諸名，漢有藏缺。徵諸釋論，始知藏譯依據梵本，直譯其文，不事增減，其中辭意或有隱密，別譯釋文而釋其義。至我漢譯，依諸疏釋，攝集其義，增添其文。如戒品云：「攝善法戒者，謂諸菩薩受律儀戒後。」藏本則云：「正受戒後。」然其釋文則仍說為「正受律儀戒後。」又戒品云：「由身語意積集諸善。」藏本則云：「由其身語積集諸善。」未有「意」字。然其釋文仍說有「意」。如是四益，但就略校所得，若廣校勘，則其所得當有過之。是故本會大心同法，發心校勘漢藏兩譯。</p>
<p style="margin-left:1em">十、纂釋緣起　諸求依止菩薩行者，最初應依清淨教授發菩提心，次乃修學菩薩所學。菩薩學中，以受律儀而為先首，謂不受學菩薩律儀，無時能趣無上菩提故。如戒品云：「於是淨戒，過去一切菩薩已學、未來一切菩薩當學、現在一切菩薩今學。」是謂三世一切菩薩定如是學，非謂一類菩薩應於中學，或有一類得學所餘。此名一切如理修學佛道菩薩唯一行道。故我宏持真實至教學會同法，或從軌範受大法時，順受律儀，或別從師如理正受。要皆誓願隨順三世一切菩薩學律儀者。爰於己卯夏日，相約為說菩薩戒釋論，惜時過短，未盡真義，復因釋論文義廣博，不易誦持，乃專依止中土譯聖玄奘三藏所譯瑜伽戒品，纂述釋論而釋其義。益以古德釋此戒品，僅唐窺基遁倫二師，文義簡略無從玩索，今依正論義較詳實，成此纂釋供諸同法。自顧愚昧，又以一身從事譯勘，深懼疏失。謹借宗師所造露文用自發露。文曰：</p>
<p style="margin-left:1em">大乘道深我慧劣，應有舛失文義處；我今發露聖智前，仰祈悲愍垂證正。</p>
<p style="margin-left:1em">民國庚辰仲春蘄水湯薌銘誌於北海公園正覺殿菩提學會</p>
</div>
<p class='juan'>瑜伽師地論本地分中菩薩地初持瑜伽處戒品纂釋卷上</p><p class="byline">民國．湯薌銘譯纂</p>
<div class='div-other'><a id='mulu3' />
<div class='div-commentary'><p style="margin-left:1em">今釋戒品總標二門：一、釋嗢柁南所攝；二、釋嗢柁南中事義。</p>
<p style="margin-left:1em">一、釋嗢柁南所攝</p>
</div>
<div class='div-orig'><p>云何菩薩戒波羅密多？嗢柁南曰：</p>

<div class="lg regular"><div class='lg-row'>自性、一切、難、　一切門、善士、　一切種、遂求、</div>
<div class='lg-row'>二世樂、清淨，　如是九種相，　是名略說戒。</div>
</div><p>謂九種相戒，名為菩薩戒波羅密多。一、自性戒；二、一切戒；三、難行戒；四、一切門戒；五、善士戒；六、一切種戒；七、遂求戒；八、此世他世樂戒；九清淨戒。</p>
</div>
<div class='div-commentary'><p style="margin-left:1em">考藏本云：「嗢柁南曰：</p>

<div class="lg regular"><div class='lg-row'>自性、及一切、　艱難、與普門、　善丈夫相應、　一切種亦爾，</div>
<div class='lg-row'>損求俱成就，　此世他世樂、　極清淨九種，　是名略說戒。</div>
</div><p style="margin-left:1em">此中何等是菩薩戒？當知九種：謂戒自性、一切戒、艱難戒、普門戒、善丈夫戒、一切種戒、損求戒、（除遣有損，成就所求，名損求戒。如忍品遂求忍中云：若於有情有損惱者，由忍故離；若於有情是所求者，由忍故與。）此世他世樂戒、極清淨戒。」</p>
<p style="margin-left:1em">自性戒者：謂戒總相。一切戒者：謂廣分別戒中事品。難行戒者：謂依趣入難成辦故，不共差別。（此有三難：初一是受時艱難，後二是護時艱難。）一切門戒者：謂從何門，或云何相、入戒差別。善士戒者：謂行持者所依差別。一切種戒者：謂廣開合戒中種類。遂求戒者：謂由所作善息滅苦，境與所作，二種差別。（境有自他二種差別。所作復有八有損事、八所求事，二種差別。）此世他世樂戒、及清淨戒者：謂依次第斷證差別，令果差別故。（如是九種，初一是戒自性，非戒，故不言果。所餘八戒，一一皆有所感得果，詳於本論四十三卷。）</p>
<p style="margin-left:1em">上來釋嗢柁南所攝<span class='corr'>已</span>。（嗢柁南者；最勝子釋論云：「先略頌答。略集名數，施諸學者，名嗢柁南。」義淨三藏於根本一切有部中，則取義譯，名「總攝頌」。）</p>
</div></div>
<div class='div-other'><a id='mulu4' />
<div class='div-other'><a id='mulu5' />
<div class='div-commentary'><p style="margin-left:1em">二、釋嗢柁南中事義有六：一、略詮自性戒；二、廣釋一切戒；三、分釋一切戒中所分出戒；四、釋戒勝利；五、釋戒所攝；六、釋戒所作。初略詮自性戒有二：（一）、自性；（二）、功能。初自性有四：㊀、功德名數；㊁、功德作用；㊂、功德因果；㊃、功德定數。</p>
<p style="margin-left:1em">一、功德名數</p>
</div>
<div class='div-orig'><p>云何菩薩自性戒？謂若略說，具四功德，當知是名菩薩自性戒何等為四？一、從他正受；二、善淨意樂；三、犯已還淨；四、深敬專念，無有違犯。</p>
</div>
<div class='div-commentary'><p style="margin-left:1em">二、功德作用：</p>
</div>
<div class='div-orig'><p>由諸菩薩從他正受故，於所學戒若有違犯，即外觀他深生愧恥。由諸菩薩善淨意樂故，於所學戒若有違犯，即內自顧深起慚羞。由諸菩薩於諸學處犯已還淨，深敬專念初無違犯二因緣故，離諸惡作。如是菩薩從他正受善淨意樂為依止故，生起慚愧；由慚愧故，能善防護所受尸羅；由善防護所受戒故，離諸惡作。（諸心焦灼，懊變惡作，心追悔性，是謂惡作。）</p>
</div>
<div class='div-commentary'><p style="margin-left:1em">由諸菩薩從他正受，於所學戒若近犯緣，即外念他呵責匪宜，便於惡行生起愧恥。由諸菩薩善淨意樂，於所學戒若近犯緣，即內自顧自法因緣，便於惡行生起慚羞。由犯已還淨，初無違犯二因緣故，令無追悔。謂依如是從他正受、善淨意樂，隨行所生慚羞愧恥，即便能以初無違犯，及既犯已還淨之門，防護其戒。由善防護所受戒故，不復觀見有罪隨行，令無追悔。以是而言，諸受律儀者，應以如理通達之慧，於自相續盡力觀察，亦不見有若粗若細諸罪隨行，生起至極清淨相續，無追悔意。此亦從初勵令不犯。若時誤由失念等犯，即便速疾令念安住，應依發露悔除，後堅守護等法，令其還淨。然能此者，應有極大慚愧相應。若為令生慚羞愧恥，初受戒時，所從受境，應是唯一具足實相大善知識。能受意樂，應自至誠，非是為隨逐他轉等，非是為求資活命等下劣意樂，以勝意樂而求受戒。故於如是始初二因，當善專注。</p>
<p style="margin-left:1em">有疏說云：「此四功德，初一為受，後三為護。」本論則說初二功德，是能防護淨戒之因。菩薩律儀二十頌亦云：「此以勝妙淨意樂，從彼安住於律儀，善巧、有能、上師受。」是故初二功德，受品所攝；後二功德，護品所攝。</p>
<p style="margin-left:1em">當知此戒，若不會遇具德上師，即得觀想諸佛菩薩現臨在前而自受之，亦能發戒。此說從他而正受者：謂若有師可能會遇，定應訪求彼善知識從其正受。如是受者，於護學處，易得生起歡喜恭敬，由是令成清淨戒故。大乘集菩薩學論中亦如是說。</p>
<p style="margin-left:1em">三、功德因果</p>
</div>
<div class='div-orig'><p>又於是中，從他正受、善淨意樂，此二是法；犯已還淨、深敬專念無有違犯，此二是前二法所引。</p>
</div>
<div class='div-commentary'><p style="margin-left:1em">前二功德，能引後二。是故當知前二是因，後二是果。引發之理如前已說。</p>
<p style="margin-left:1em">四、功德定數</p>
</div>
<div class='div-orig'><p>又於是中，從他正受，善淨意樂、深敬專念無有違犯，由此三法，應知能令不毀菩薩所受淨戒；犯已還淨，由此一法，應知能令犯已還出。</p>
</div>
<div class='div-commentary'><p style="margin-left:1em">問：何緣決定四種功德？答：為令尸羅能極清淨，定須從初令不染犯，及既犯已令其還淨，如是二事。是故依止從他正受、善淨意樂、深敬專念無有違犯，如是三法令不違犯。復依犯已還淨一法，令其還復從罪中出。由是因緣決定為四。</p>
<p style="margin-left:1em">諸餘疏中，攝四功德，有四種說：第一說云，初一功德為受，後三功德隨護所受。第二說云，意樂功德有一，加行功德有三。第三說云，善淨意樂為受，餘三是戒自性。所言受者：復有三受：一者、為令自己語言信重；二者、令作餘人勝福德田；三者、為令證得大自在主，遠離損惱諸有情故。所言餘三是戒自性者：亦復有三：一、所受戒；二、所還淨戒；三、所防護戒。第四說云，二為淨戒之因，二為淨戒之果。</p>
<p style="margin-left:1em">二、功能有四：一、妙善；二、無量；三、饒益；四、大果勝利。</p>
<p style="margin-left:1em">一、妙善</p>
</div>
<div class='div-orig'><p>如是菩薩具四功德自性尸羅，應知即是妙善淨戒。正受隨學，能利自他；利益安樂無量眾生；哀愍世間；諸天人等，令得義利利益安樂故。（自性尸羅，即自性戒。）</p>
</div>
<div class='div-commentary'><p style="margin-left:1em">考藏本云：「正受隨學，此具四德菩薩戒性：能利益自、能利益他；利益眾生、安樂眾生；哀愍世間；於諸天人令得義利，令得利益，令安樂故，應知妙善。」</p>
<p style="margin-left:1em">問：正受隨學，此能具足四功德戒，有何功能？答：謂有能利自他利益安樂等事。</p>
<p style="margin-left:1em">初說能利自：於中聲聞能利自者：覺了聖諦，為令證得永斷煩惱，及諸苦故，少事少業，唯修於自寂靜調伏；一切菩薩能利自者；二斷二智，謂煩惱障斷，所知障斷。煩惱障斷故，畢竟離垢，一切煩惱不隨縛智。所知障斷故，於一切所知無碍無障智。</p>
<p style="margin-left:1em">次說能利他：菩薩當其初發心時，趣入能利有姓無姓二種有情。言能利無姓有情者；初說利益無量眾生，謂暫濟拔令出惡趣，于諸不善，若未生者不令生起，其已生者令其斷捨。</p>
<p style="margin-left:1em">次說安樂無量眾生：謂令彼等安處樂趣，於諸善法未生令生，已生令長。</p>
<p style="margin-left:1em">次說哀憫世間：謂於無姓無量眾生，就中多分懷瞋憎背，定無堪能，雖已成器，顛倒隕墜奔往惡趣，猶如過客，不捨利益安樂意樂，期待時劫。言能利有姓有情者：初說諸天人等令得義利，謂能安處諸有姓者，於沙門性。（即十地中修行三學之道。如俱舍論云：「契經說此差別有四，理實就位有八十九，皆解脫道，擇滅為性。謂為永斷見所斷惑，有八無間，八解脫道。及為永斷修所斷惑，有八十一無間，八十一解脫道。諸無間道，唯沙門性。」本論攝事分云：「若約真實沙門性言，建立八支聖道，即是沙門性義。」又聲聞地云：「已永斷滅，見道所斷一切煩惱，唯餘修道所斷煩惱。為斷彼故，修習三蘊所攝八支聖道。此中正見、正思維、正精進、慧蘊所攝；正語、正業、正命、戒蘊所攝，正念、正定、定蘊所攝。」依奘師譯名沙門性；若依藏言，名沙門位。謂是見道，修道所修。）</p>
<p style="margin-left:1em">次說諸天人等令得利益：謂令修習初資糧道，及加行道，以此引入彼沙門性。次說諸天人等令得安樂。謂以輕安，身心賾悅，能令彼等現法樂住，又令究竟嘗解脫樂。由是因緣，說為妙善。言妙善者：謂無欺誑。自餘疏中，多立異門，今不採用。（論中數見此段文句，譯文雖異，然皆說為「令諸天人」，未有等字。如卷三十五自他利品中云：「言勝行者：謂諸菩薩亦能自利，亦能利他，利益安樂無量眾生，哀愍世間，令諸天人獲得勝義，利益安樂。」又卷三十八菩提品中云：「由諸如來，自利利他、利益安樂無量眾生、哀愍世間、令諸天人獲得義利，利益安樂，而行正行。」）</p>
<p style="margin-left:1em">二、無量</p>
</div>
<div class='div-orig'><p>應知即是無量淨戒，攝受無量菩薩所學故。</p>
</div>
<div class='div-commentary'><p style="margin-left:1em">考藏本云：「總攝菩薩無量所學，應知無量。」</p>
<p style="margin-left:1em">謂攝菩薩無量學處。</p>
<p style="margin-left:1em">三、饒益</p>
</div>
<div class='div-orig'><p>應知即是饒益一切有情淨戒，現前能作一切有情利益安樂故。</p>
</div>
<div class='div-commentary'><p style="margin-left:1em">考藏本云：「現前安住利益安樂一切有情故，應知即是饒益有情。」</p>
<p style="margin-left:1em">謂於趣入時，（即因位）或於果時，皆能安住利益安樂諸有情故。</p>
<p style="margin-left:1em">四、大果勝利</p>
</div>
<div class='div-orig'><p>應知即是能獲大果勝利淨戒，攝受隨與無上正等菩提果故。是名菩薩自性戒。</p>
</div>
<div class='div-commentary'><p style="margin-left:1em">考藏本云：「攝受隨與無上正等菩提果故，應知大果，及大勝利。」又藏本無「是名菩薩自性戒」一語。緣後四種，是說正受隨學自性戒已所有功能，非自性戒。</p>
<p style="margin-left:1em">謂菩薩位中，能自攝受大菩提果，是名大果。正覺位中，隨與他果，名大勝利。菩薩唯由所具淨戒，即有三善：謂初發心時，能利自他乃至廣說，是為初善；饒益有情是為中善；大果勝利是為後善。非如聲聞須具三學，乃得說為初中後善。</p>
</div></div>
<div class='div-other'><a id='mulu6' />
<div class='div-commentary'><p style="margin-left:1em">二、廣釋一切戒有三：一、釋所受戒；二、釋受戒法；三、釋防護法。初復有四：（一）、分別；（二）、自性；（三）、具足因緣；（四）、總結事義。</p>
<p style="margin-left:1em">一、分別</p>
</div>
<div class='div-orig'><p>云何菩薩一切戒？謂菩薩戒略有二種；一在家分戒；二出家分戒。是名一切戒。</p>
</div>
<div class='div-commentary'><p style="margin-left:1em">又即依此在家出家二分淨戒，略說三種：一律儀戒；二攝善法戒；三饒益有情戒。</p>
<p style="margin-left:1em">此中有二：</p>
<p style="margin-left:2em">一、依身分別。　依身品類雖有多種，總攝為二：謂在家菩薩品所攝，出家菩薩品所攝。屬彼等身所有淨戒，名一切戒，謂是在家出家諸菩薩身所學戒故。最勝子云：「三種趣中，若諸惡趣，及彼天趣，有法爾得，是在家戒。在人趣中有二分戒。」又薩穆札疏云：「若在惡趣及色界中，無從他受，有法爾得，即在家戒。欲界天、人、有法爾得，及從他受，是故此有在家出家二分淨戒。此戒名為菩薩律儀，歿亦不失，在在生處法爾能得。」以要言之，菩薩律儀，死後隨行通於三趣，為所共許。而開在家出家二分戒者，由諸菩薩或是俱行，或不俱行勤策男等五部出家律儀故。</p>
<p style="margin-left:2em">二、自性分別。　又即依此在家出家二分淨戒，攝為三種：一律儀戒；二攝善法戒；三饒益有情戒。謂此三種，總攝菩薩所應防護一切戒故。</p>
<p style="margin-left:2em">何緣淨戒立為三種？在諸疏中有二種說：有說「為令順合聲聞乘中三律儀數，謂別解脫律儀，損伏煩惱；靜慮律儀，損伏一切犯戒種子不令暫起；無漏律儀，永害一切惡戒種子。」有說菩薩所作，盡於二種，謂令成熟自內相續及他相續。於自成熟定須遠離惡行攝集妙行二事，即律儀戒，攝善法戒。於成熟他，定須饒益有情淨戒。故定為三。」如是二說，後為應理。何緣決定三戒次第？如薩穆札疏云：「與聲聞共，遠離戒者，（律儀戒異名。本論八十三卷云：「律儀者：謂是遠離自體相故。」五十三卷云：「若正攝受遠離戒時，名攝受律儀。」）是後二因，其轉作戒，（戒品云：「轉作戒者：攝一切善故，饒益有情故。」此戒正譯，應云趣入戒。以此是受趣入心後所學戒故。後當廣釋。）則不與共。轉作戒者：謂自未度而欲度他，不應道理。如經說云：『自未寂靜，即便不能令他寂靜。』故先未修攝一切善，便不能作饒益有情，由是定為三戒次第。」如是說者，至為應理。</p>
<p style="margin-left:1em">二、自性有三：一、律儀戒；二、攝善法戒；三、饒益有情戒。</p>
<p style="margin-left:1em">一、律儀戒</p>
</div>
<div class='div-orig'><p>律儀戒者：謂諸菩薩所受七眾別解脫律儀，即是苾芻戒、苾芻尼戒、正學戒、勤策男戒、勤策女戒、近事男戒、近事女戒。如是七種，依止在家出家二分，如應當知，是名菩薩律儀戒。</p>
</div>
<div class='div-commentary'><p style="margin-left:1em">律儀戒者：謂七眾別解脫律儀，即是苾芻戒、苾芻尼戒、正學女戒、勤策男戒、勤策女戒、屬出家品；近事男戒、近事女戒、屬在家品。又別解脫原有八分，今茲不列近住分者，謂如菩薩律儀二十頌釋難云：「唯於一晝夜受持者，非難行故，非是究竟俱離欲故，非久遠時能相繼故。非此所應，是以不說。」別如薩穆札疏中云：「言近住者，近事男女所正安住，攝近事中，故爾不列。」則不應理。（如俱舍論十四卷云：「別解脫律儀雖有八名，實體唯四，應知此中如數次第，依四遠離立四律儀。謂受離五所應遠離，安立第一近事律儀。何等名為五所應離？一者、殺生；二、不與取；三、欲邪行；四、虛誑語；五、飲諸酒。若受離八所應遠離，安立第二近住律儀。何等名為八所應離？一者、殺生；二、不與取；三、非梵行；四、虛誑語；五、飲諸酒；六、塗飾香鬘、舞歌觀聽；七、眠坐高廣嚴麗牀座；八、食非時食。若受離十所應遠離，安立第三勤策律儀。何等名為十所應離？謂於前八塗飾香鬘、舞歌觀聽，開為二種，復加受畜金銀等寶，以為第十。若受離一切應離身語業，安立第四苾芻律儀。」）</p>
<p style="margin-left:1em">問：為是七眾別解脫外，別有抑無菩薩律儀戒耶？若別有者，即與菩薩地說相違。菩薩地中，除此七眾未說餘故；若別無者，則別解脫命終即捨，如是雖具菩薩律儀，命終已後失律儀戒，天身菩薩，不堪能得期學三戒菩薩律儀。（要期修學三種戒聚，乃得名為菩薩律儀。如本論七十五卷攝决擇分云：「若有於此三種所受菩薩戒中，隨有所闕，當言不護菩薩律儀。」又三戒聚，名為菩薩律儀，亦如七眾戒聚，即名別解脫律儀。）答：若是出家，隨行菩薩律儀，隨其五眾別解脫分，（各依所已受者。）即律儀戒；若是在家近事男女，隨行菩薩律儀，隨其二眾別解脫分，（或先<span class='corr'>已</span>受，或未曾受，各隨依身所應一分。）為律儀戒；若彼天人，其身不堪任別解脫，然是隨行菩薩律儀。如所遠離十種不善，或如遠離身語不善七種遠離，一切遠離性罪，共於七眾別解脫分，是律儀戒。非是純一別解脫律儀。道炬論疏亦如是說，如彼疏云：「此中所云律儀戒者：謂是防護制罪之七眾別解脫律儀，及防護性罪戒，防護十不善戒。」初是純一別解脫分，後者唯是共於七眾別解脫故。牟尼密意莊嚴論中亦同此說，謂彼論云：「律儀戒者：是止息戒，（本品云：「止息戒者：遠離一切殺生等故。」）謂以七種遠離為相，無貪、無瞋、正見三法，為其等起。」同論又云：「當知此戒與等起俱，增上力故，便得成為十善業道。」菩薩律儀二十頌釋難亦云；「如菩薩地說，七眾別解脫即是菩薩律儀戒。此中義者，當知即以別解脫律儀，成為菩薩律儀支中一分。以是義故，若已別具別解脫律儀，雖成正受菩薩律儀之器，亦當復授此中菩薩所學文句。此中非是別有止息殺生等軌。若尚不止殺生等事，未有能成正受菩薩律儀之器。」意謂不求止殺生等，非是堪能發起菩薩律儀之器。又其止息殺生等相，共別解脫。故謂菩薩地中所說，是以七眾別解脫成為菩薩律儀一分。如後所言，諸具菩薩律儀者，雖有分位，開殺生等身語七支，而亦無與別解脫遠離殺生等有不共過。譬除酒外，有諸制罪，雖得開許患病苾芻，然依總則，一切具苾芻律儀者，皆應遮制。又如正受苾芻律儀，應為勤求遠離一切不應作事，非為擇一支分而受。故身語七，除有分位得開聽外，如別解脫，甯捨生命，要期防護不令現行。復次道炬論云：「七種別解脫律儀，與餘律儀恒相應；菩薩律儀堪任者，所餘一切皆非是。」此頌所示初修業者，若無隨一七眾別解脫，即不堪任發起殊勝戒律儀者。是謂若無共於七眾別解脫遠離性罪，不堪發起菩薩律儀。非謂若無唯一實相七眾別解脫，便不發起菩薩律儀。道炬論疏云：「今為顯示具別解脫，是戒律儀殊勝依身。」此義在昔有二宗派：有說應依別解脫者，謂應依止於別解脫，乃能發起菩薩律儀，及能安住菩薩律儀；有說不依別解脫者，執別解脫是聲聞戒，謂能障碍菩薩律儀。</p>
<p style="margin-left:1em">應依者云：「菩薩別解脫者，契經所說，是大小二乘各有七眾別解脫，唯不損他總相七眾別解脫，是所應依。謂饒益中，即已包含不損惱故。然二種乘中別解脫有所別者，謂以自爾相續，將護他心，犯可還淨，希求利他勝善意樂，判為一類；及此相違，為別一類。故不應有無別之共。若依小乘之別解脫，則是相違，大乘別解脫者，正是菩薩所應學處。自為自依亦有相違，無是過失。寶雲經云：『小乘別解脫律儀，與菩薩學為異類故。然於大乘七眾戒中，若為正受，若防護等，一切應依調伏中說。』」（本論七十八卷攝决擇分菩薩地云：「『曼殊室利，若於是處我依聲聞，及諸菩薩，顯示別解脫及別解脫相應之法，是名調伏。』『世尊，菩薩別解脫幾相所攝？』『善男子，當知七相：一者宣說受軌則事故；二者宣說隨順他勝事故；三者宣說隨順毀犯事故；四者宣說有犯自性故；五者宣說無犯自性故；六者宣說出所犯故；七者宣說捨律儀故。此依七相，說明調伏。』」此調伏者，他論別名毗奈耶藏。）上來所說不應道理。若謂菩薩律儀，應以七眾別解脫為發起依，則諸天人不應發起菩薩律儀；若謂應以別解脫為安住依，則死歿已相續不捨，天與旁生，亦復應有苾芻等眾。此如牟尼密意莊嚴論，亦謂不須別解脫為菩薩律儀發起所依。如彼論云：「若謂近事男、近事女、勤策男、勤策女、正學女、苾芻、苾芻尼，各應盡壽，隨其所應，住於七眾別解脫律儀，乃可從受菩薩律儀。若不如是，不發菩薩律儀故。如是言者，是未通達大乘經義。若謂無別解脫律儀，不能發起菩薩律儀者，則是爾時菩薩藏中，及其論疏，應當說言：此別解脫，為彼菩薩律儀根本；復應說言：決定當依於別解脫，猶如大乘菩提道中，決定當依歸趣三寶。」是故菩薩地中闡明律儀戒時，說為即是七眾別解脫者。當知所說俱通二分：謂純一七眾別解脫，及別解脫與律儀戒二中所共遠離性罪。不應執為單指七眾。此中共別解脫遠離性罪之律儀戒，與其所受菩薩律儀平等發起。是故彼與菩薩律儀，不事計別能依所依。雖未先受純一七眾別解脫，亦能發起菩薩律儀。然若依身有別解脫，如法堪任，謂當先受在家出家隨一別解脫。若不爾者，便於如來聖教次第，有踰越故。譬如未受勤策律儀，即便直受苾芻律儀，雖能發戒，然不應爾。</p>
<p style="margin-left:1em">不依者云：「若未除遣自利意樂，不能發起菩薩律儀，是即名為發起之障；若先已具菩薩律儀，而復發起自利意樂，便壞律儀，是即名為安住之障。」此由未明別解脫律儀，小乘意樂，二者區別起誤解故。謂於發起菩薩律儀，雖應棄捨小乘意樂，然別解脫非所應捨。若先已具大乘律儀，而乃發起小乘意樂，雖壞大乘，然未棄捨其別解脫，以別解脫兩乘共故。由彼意樂，便可棄捨於別解脫，不應理故。又若其身，先時已具別解脫律儀，而來正受上部律儀，身圓滿故。由此道理，若謂安住上部律儀，便令棄捨初部律儀，即是斷毀佛教根株。使彼利樂眾生禾稼，遭大冰雹，是邪分別，未解上部初部經典真義理門。當永棄捨，制止如是邪分別故。如聖三律儀經云：「常應順奉如前所說別解脫教。護光，世若有人，於別解脫起違背想，則為於佛力無所畏而生違背。彼若於佛力無所畏生違背者，則於去來現在諸佛而生違背。由此未來所受異熟無量大苦，假使三千大千世界一切眾生受地獄苦，比前眾生所受苦毒，百分不及一，千分不及一，百千俱胝乃至算數譬喻鄔波尼殺曇分亦不及一。若欲遠離如是苦惱，應當遠離如是種類惡行苾芻。縱遠相去千踰繕那，亦應遙避，何況近耶？若但聞名，尚應棄捨，何況見聞而不遠離？」伽濕彌羅善逝寶頂吉祥智友尊者，亦於下劣邪分別說，力破廣釋，引申正義。謂如不違尸羅律儀本誓論云：「最初依出家，安住顯密道；後以愚闇故，所依調伏論，聲聞等律儀，別解脫問年，（此有二部：謂勤策最初問年，及苾芻最初問年。）中所說學處，多不能守護。復執聲聞律，違異菩薩戒，乃住菩薩戒，而捨出家律。」又云：「捨出家律儀，便於顯密戒，亦不堪受持。」又云：「具慧覺者最殊勝，菩提薩埵大苾芻；一切時處方便巧，夢中亦不思違越。」多契經中，亦廣說諸轉輪聖王在家菩薩，久遠已來學菩薩行，尚復捨家，希求出家受近圓戒。是故一切住大乘者，總應於別解脫，尤應於中出家律儀，愛護受持。</p>
<p style="margin-left:1em">二、攝善法戒有三：一、略標；二、廣釋；三、總結。</p>
<p style="margin-left:1em">一、略標</p>
</div>
<div class='div-orig'><p>攝善法戒者：謂諸菩薩受律儀戒後，所有一切為大菩提，由身語意積集諸善，總說名為攝善法戒。</p>
</div>
<div class='div-commentary'><p style="margin-left:1em">藏本依從梵論原文，譯為「正受戒後」。宗師謂有多論疏中，釋為「正受律儀戒後。」本論譯文亦遵其義。</p>
<p style="margin-left:1em">此中有三：</p>
<p style="margin-left:2em">一者時，即「受戒後」。如經中云：「隨所修集一切善法由安住戒。」是說唯由安住淨戒，乃能生起善法，安住善法，增長善法故。此中義者，謂正受菩薩律儀已，乃能令其攝一切善。是故於初，應當堅固其律儀戒。</p>
<p style="margin-left:2em">二者所緣，即是「為大菩提」。謂為成熟自內佛法。是故今茲攝善法戒為自成熟，後戒所說饒益有情為成熟他，是即二戒所緣差別。</p>
<p style="margin-left:2em">三者自相，即是「由身語意積集諸善」。謂由三門各別所作，或復身語二門所作，或復俱通三門所作，是即名為攝善法戒。梵本原文，但言身語而無意字。別有疏云：「不說意者，謂於攝善法戒位中，唯身語戒故。」然大疏中，則多說為應有意善。德光疏中亦說有意，謂說身語，便能推知包含意字，故未說意。此說可據。又菩薩律儀二十頌釋難與道炬疏，皆謂論文當有意字。本論譯文亦遵其義，故添意字。</p>
<p style="margin-left:1em">二、廣釋有八：一、生起三慧；二、於勝福田積集資糧；三、隨喜功德及有德者；四、習近安忍；五、迴向發願；六、供養三寶；七、住不放逸；八、習資糧道所依善法。</p>
<p style="margin-left:1em">一、生起三慧</p>
</div>
<div class='div-orig'><p>此復云何，謂諸菩薩依戒住戒，於聞，於思，於修止觀，於樂獨處，精勤修學？</p>
</div>
<div class='div-commentary'><p style="margin-left:1em">謂諸菩薩，依止安住律儀戒已，以無散亂諦聽正法，而求聞慧；於所積集多聞資糧，簡擇通達，而起思慧；次修止觀，趣入修慧。此亦觀待身離闇閙，心離諸惡不善尋思，而樂獨處。律儀二十頌釋難，則以「於樂獨處」說為「一向愛樂」。此中修止，即是定學；其聞思慧，及修觀者，即是慧學。謂從尸羅引發二學。</p>
<p style="margin-left:1em">二、於勝福田積集資糧</p>
</div>
<div class='div-orig'><p>如是時時，於諸尊長，精勤修習合掌起迎問訊禮拜恭敬之業。即於尊長勤修敬事，於疾病者，悲愍殷重瞻侍供給。</p>
</div>
<div class='div-commentary'><p style="margin-left:1em">遙見尊長，離傲逸相，悅豫歡慶，讚言善來，出誠實語，或恭敬語，身行禮拜，起身備座，為表恭敬，疾起承迎。次若漸近見至面前，問訊合掌，或供役使，恭敬承事。又於病者悲憫瞻侍。此有三田：一謂有恩；二謂師長；（一二兩種俱名尊長。）三謂有苦。初即父母，次即親教軌範二師，後即病人。謂是在家出家二眾菩薩生起福德所依之處，故名福田。</p>
<p style="margin-left:1em">三、隨喜功德及有德者</p>
</div>
<div class='div-orig'><p>於諸妙說，施以善哉；於有功德補特伽羅，真誠讚美；於十方界一切有情一切福業，以勝意樂起淨信心，發言隨喜。</p>
</div>
<div class='div-commentary'><p style="margin-left:1em">若有能於如來善說無倒宣說，有於三寶發語讚頌，作妙說者，施以善哉。於彼具足聞等功德補特伽羅，真誠讚美。於諸有情一切福善，以勝意樂發言隨喜。又了知他能作福田，深心歡喜，遠離嫉妬。雖自未作，亦能獲得與自作等一切福德。令隨彼等福善轉故，復當慶幸自有所作。</p>
<p style="margin-left:1em">四、習近安忍</p>
</div>
<div class='div-orig'><p>於他所作一切違犯，思擇安忍。</p>
</div>
<div class='div-commentary'><p style="margin-left:1em">於他所作一切損惱，方便思擇視為夙業，起深悲愍。不還以忿，不報侵犯。</p>
<p style="margin-left:1em">五、迴向發願</p>
</div>
<div class='div-orig'><p>以身語意已作未作一切善根，迴向無上正等菩提，時時發起種種正願。</p>
</div>
<div class='div-commentary'><p style="margin-left:1em">為令所作不壞失故，為令引生異類福德故，已作未作三業諸善，迴向無上最勝菩提。又為引發無量功德，時時發起十地經說十種大願，或發普賢行願勝王。（本論四十五卷菩提分品中，廣明菩薩所修正願。）</p>
<p style="margin-left:1em">六、供養三寶</p>
</div>
<div class='div-orig'><p>以一切種上妙供具，供佛法僧。</p>
</div>
<div class='div-commentary'><p style="margin-left:1em">於三寶所，以一切種財物、正行二種供養，而作供養。又能興起廣大供養，上妙非劣。</p>
<p style="margin-left:1em">財物供養者：如本論四十四卷供養親近無量品云：「若諸菩薩，於如來所，若制多所，以諸衣服、飲食、臥具、病緣醫樂供身什物，敬問禮拜，奉迎合掌，種種熏香、末香、塗香、華鬘、妓樂、幢蓋、旛燈、歌頌稱讚、五輪歸命、趨繞右旋，而為供養；或復奉施無盡財供，或復奉施末尼、真珠、琉璃、螺貝、璧玉、珊瑚、硨磲、碼碯、琥珀、金銀、赤珠右旋如是等寶；或復奉施末尼、環玔、寶璩印等諸莊嚴具；乃至奉施種種寶鈴，或散珍奇，或纏寶縷，而為供養。是名菩薩於如來所，若制多所，財敬供養。」正行供養者；彼品又云：「若諸菩薩，少時少時，須臾須臾，乃至下如搆牛乳頃，普於一切蠢動有情，修習慈愍喜捨俱心。於一切行，修無常想，無常苦想，苦無我想，於其涅槃修勝利想。於佛法僧波羅密多，修習隨念，少時少時，須臾須臾，於一切法，發生少分下劣忍智，信解離言法性真如，起無分別無相心住。何况於此若過若增，如是守護菩薩所受尸羅律儀，於奢摩他，毗鉢舍那，菩提分法，精勤修學。亦於一切波羅蜜多，及諸攝事，正勤修學。是名菩薩於如來所，正行供養。」廣大供養者：彼品又云：「若多供具，若妙供具，若現在前，不現在前，若自造作，教他造作，若淳淨心，猛利勝解現前供養，即以如是所種善根，迴向無上正等菩提。如是七種，說名菩薩廣大供養。」又云：「如是供養佛，如是供養若法、若僧，隨其所應，當知亦爾。」</p>
<p style="margin-left:1em">七、住不放逸</p>
</div>
<div class='div-orig'><p>於諸善品，恆常勇猛精進修習，於身語意，住不放逸。</p>
</div>
<div class='div-commentary'><p style="margin-left:1em">恆常無間發大精進，趣修六度一切善品。</p>
<p style="margin-left:1em">八、習資糧道所依善法</p>
</div>
<div class='div-orig'><p>於諸學處，正念正知正行防守。密護根門；於食知量；初夜後夜常修覺悟；親近善士，依止善友；於自愆犯，審諦了知，深見過失。既審了知深見過已，其未犯者，專意護持，其<span class='corr'>已</span>犯者，於佛菩薩同法者所，至心發露，如法悔除。</p>
</div>
<div class='div-commentary'><p style="margin-left:1em">於諸學處，意能正念正知相應，身語正行而徧防守。若不護根，即便隨逐諸可意境不可意境，生起貪瞋。為令護心，密護根門。又若過飽或過饑者，即便無力策發精進。安住身故，不墮二邊，適可而食，名食知量。又於夜中分作三分，中夜寢臥，初夜後夜及晝日分，或作誦持，或作觀修。是名初夜後夜恆常悎寤勤修觀行。又當親近進修諸善，除遣不善，助益善士。（如集異門論云：「復次，諸有補特伽羅具戒具德，離諸瑕穢，成調善法，堪紹師位，成就勝德，知羞悔過，善守好學，具知具見，樂思擇，愛稱量，喜觀察，性聰敏，具覺慧，息追求，有慧類，離貪、趣貪滅，離瞋、趣瞋滅，離癡、趣癡滅，調順，趣調順，寂靜，趣寂靜，解脫，趣解脫，具如是等諸勝功德，是名善士。若能於此所說善士，親近承事，恭敬供養，如是名為親近善士。」）復應依止授經法等，諸善知識。（此即本論四十四卷供養親近無量品中所言親近善友。如彼品云：「當知菩薩由四種相，方得圓滿親近善友。一、於善友，有病無病，隨時供侍，恒常發起愛敬淨信。二、於善友，隨時敬問，禮拜、奉迎、合掌、殷勤修和敬業，而為供養。三、於善友，如法衣服，飲食臥具，病緣醫藥、資身什物，隨時供養。四、於善友，為正依處，於如法義，若合若離，隨自在轉，無有傾動。如實顯發，作奉教心，隨時往詣，恭敬承事，請問聽受。」）自為自內大善知識，於自愆犯，審諦觀察。既了知已，深見此世他世過失，依止對治而預遣除。其誤犯者，若有勝緣遇佛菩薩，即對其前；若不會遇，當於十方諸佛菩薩像前，啟白請證，發露悔除；或於善友同法者所，亦如是行。</p>
<p style="margin-left:1em">此中所云常修覺悟，亦即本論二十四卷聲聞地出離地品中之常勤修習悎寤瑜伽。九十九卷總擇攝中之常不睡眠勤修勝行，十一卷三摩呬多地中之不常悎寤勤修觀行，同名異譯。又此文中一切修法，廣釋於本論二十三卷出離地品第三之二，二十四卷出離地品第三之三，二十五卷出離地品第三之四。</p>
<p style="margin-left:1em">三、總結</p>
</div>
<div class='div-orig'><p>如是等類，所有引攝護持增長諸善法戒，是名菩薩攝善法戒。</p>
</div>
<div class='div-commentary'><p style="margin-left:1em">所有引攝護持增長如是等類一切善法之戒，是名菩薩攝善法戒。言引攝者：謂令新生；如生三慧。言護持者：謂於一切已生起者不令壞失；此如習近安忍，謂若不能遮護瞋恚，即能毀壞所積善故。言增長者：謂於一切已護持者，復令增長廣大豐滿；有如迴向，及發正願。</p>
<p style="margin-left:1em">三、饒益有情戒</p>
</div>
<div class='div-orig'><p>云何菩薩饒益有情戒？當知此戒略有十一相。何等十一？謂諸菩薩，於諸有情能引義利彼彼事業，與作助伴，於諸有情隨所生起疾病等苦，瞻侍病等，亦作助伴；又諸菩薩，依世出世種種義利，能為有情說諸法要，先方便說，先如理說，後令獲得彼彼義利；又諸菩薩，於先有恩諸有情所，善守知恩，隨其所應現前酬報；又諸菩薩，於墮種種師子虎狼鬼魅王賊水火等畏諸有情類，皆能救護，令離如是諸怖畏處；又諸菩薩，於諸喪失財寶親屬諸有情類，善為開解令離愁憂；又諸菩薩，於有匱乏資生眾具諸有情類，施與一切資生眾具；又諸菩薩，隨順道理，正與依止，如法御眾；又諸菩薩，隨順世間事務言說，呼召去來，談論慶慰，隨時往赴，從他受取飲食等事。以要言之，遠離一切能引無義違意現行，於所餘事心皆隨轉；又諸菩薩，若隱若露，顯示所有真實功德，令諸有情歡喜進學；又諸菩薩於有過者，內懷親昵利益安樂增上意樂，調伏訶責，治罰驅擯，為欲令其出不善處，安置善處；又諸菩薩，以神通力方便示現那落迦等諸趣等相，令諸有情厭離不善，方便引令入佛聖教，歡喜信樂，生希有心，勤修正行。</p>
</div>
<div class='div-commentary'><p style="margin-left:1em">約略說之有十一相：謂於應助伴者；昧方便者；有恩惠者；遭怖畏者；遇憂惱者；乏資具者；求依止者；樂順心者；諸正行者；諸邪行者；應以神通作調伏者。如其所應成辦義利。</p>
<p style="margin-left:1em">三、具足因緣有二：一、略標；二、廣釋。</p>
<p style="margin-left:1em">一、略標</p>
</div>
<div class='div-orig'><p>云何菩薩住律儀戒、住攝善法戒、住饒益有情戒？善護律儀戒、善修攝善法戒、善行一切種饒益有情戒？</p>
</div>
<div class='div-commentary'><p style="margin-left:1em">二、廣釋有三：一、律儀戒具足因緣；二、攝善法戒具足因緣；三、饒益有情戒具足因緣。初復有二：（一）、分釋；（二）、總結。初復有十：</p>
<p style="margin-left:1em">一、不顧戀過去諸欲</p>
</div>
<div class='div-orig'><p>謂諸菩薩住別解脫律儀戒時，捨轉輪王而出家已，不顧王位，如棄草穢。如有貧庶為活命故，棄下劣欲而出家已，不顧劣欲。不如菩薩清淨意樂，捨輪王位而出家已，不顧一切人中最勝轉輪王位。</p>
</div>
<div class='div-commentary'><p style="margin-left:1em">謂諸菩薩，雖獲人中最勝妙欲轉輪王位，亦能棄捨而求出家。既出家已，不顧彼欲，如同草穢。所言欲者：有所希樂說名為欲。此有二種：一、事欲，謂諸受用；二、煩惱欲，謂於事欲隨逐愛味。今茲所說是彼事欲，於彼應作掃除之想。腐草既棄終不返顧。如是觀見此中無有可愛義利，先時所棄不復還顧。又應能作不淨之想，糞穢既棄終不返顧。如是觀見彼欲染污如糞穢然，亦不還顧。若於最初，棄捨在家諸所受用而出家已，又還於彼而生追戀，則於律儀不得清淨。故應安住如前二喻，作二種想，更令堅固無貪善根。</p>
<p style="margin-left:1em">二、不喜樂未來諸欲</p>
</div>
<div class='div-orig'><p>又諸菩薩住律儀戒，於未來世天魔王宮所有妙欲，不生喜樂，亦不願求彼諸妙欲，修行梵行。於彼妙欲，尚如實觀，猶如趣入廣大種種恐畏稠林，况餘諸欲。</p>
</div>
<div class='div-commentary'><p style="margin-left:1em">尚不希願於未來世，為求魔宮所繫他化自在，（本論四卷云：「復有摩羅天宮，即他化自在天攝。」）諸欲受用而修梵行，况於此外所餘諸欲。所言於彼不喜樂者：謂如實觀，猶如充滿虎豹稠林，不欲趣入。</p>
<p style="margin-left:1em">上說不顧戀過去諸欲者，唯說人欲，不言天欲。以律儀戒出家為主，天中無有出家者故。此說不喜樂未來諸欲者，唯說天欲，不言人欲。以天魔王宮，諸欲受用無過上故。於未來世，如是妙欲尚不願求，何況人欲。以要言之，若為善護，或令清淨出家律儀，定須不為未來諸欲而修梵行。但能不顧先捨諸欲，不生喜足。</p>
<p style="margin-left:1em">三、不耽著現在諸欲</p>
</div>
<div class='div-orig'><p>又諸菩薩既出家已，於現在世尊貴有情種種上妙利養恭敬，正慧審觀，尚如變吐曾不味著。何况於餘卑賤有情，所有下劣利養恭敬。</p>
</div>
<div class='div-commentary'><p style="margin-left:1em">謂於國王長者尊貴有情，上妙利養恭敬諸欲，尚不味著，何况於餘卑賤有情，所有下劣利養恭敬。譬如食物，食已變吐，不復味著。即以正慧如實審觀，與彼相同。</p>
<p style="margin-left:1em">此中主要，謂若希願未來諸欲而修梵行，但得名為善好希願，不得名為別解脫律儀。然亦棄捨往昔所得諸欲受用，及不貪著現在諸欲，非是在家律儀戒中定不可無，於出家眾决定應有。若不總修生死過患，別修諸欲過患，如前所說止息其心，應知不能善護尸羅。</p>
<p style="margin-left:1em">如本論一百卷攝事分云：「謂有一類補特迦羅，先求涅槃而樂出家，出家以後，為天妙欲愛味所漂，所受持戒迴向善趣，唯護尸羅便生喜足。是名外補特迦羅於增上戒第一邪行。」</p>
<p style="margin-left:1em">四、樂住遠離</p>
</div>
<div class='div-orig'><p>又諸菩薩常樂遠離，若獨靜處，若在眾中，於一切時，心專遠離寂靜而住。不唯於是尸羅律儀而生喜足，依戒住戒，勤修無量菩薩等持，為欲引發證得自在。</p>
</div>
<div class='div-commentary'><p style="margin-left:1em">身樂遠離居獨靜處，若處眾中，遠離八種尋思而住。不唯有戒便生喜足，依止淨戒，勤修菩薩無量等持，令新引發，究竟引發，而能於定證得自在。是謂唯能清淨尸羅，便生喜足，而不進求上勝功德，即便不能圓滿尸羅。</p>
<p style="margin-left:1em">言遠離者：謂是憒閙遠離。常樂遠離者：謂是樂居閑寂。如集異門論云：「諸空迴舍，皆名閑寂。若住此中，歡喜愛樂，不生愁思，心無厭怖，是故說為樂居閑寂。」</p>
<p style="margin-left:1em">五、言論尋思悉皆清淨</p>
</div>
<div class='div-orig'><p>又諸菩薩雖處雜眾，而不樂為乃至少分不正言論。居遠離處，不起少分諸惡尋思。或時失念暫爾現行，尋便發起猛利悔愧，深見其過。數數悔愧深見過故，雖復暫起不正言論諸惡尋思，而能速疾安住正念，於彼獲得無復作心。由此因緣，則能拘檢。習拘檢故，漸能如昔於彼現行深生喜樂。於今安住彼不現行喜樂亦爾，又能違逆令不現起。</p>
</div>
<div class='div-commentary'><p style="margin-left:1em">若時居住紛雜眾中，亦不發起少分不正雜穢言論。若居寂靜遠離處時，亦善防護，不起少分八惡尋思。或時失念，暫爾現行，尋見其過，發猛追悔。若能如是數數修作，由此因緣，諸惡語意暫一能起，尋生正念獲不作心，即得除遣。習除遣故，漸能如昔於彼二事深生喜樂，自今以後，能令二心轉易其位，便得生起樂不現行。</p>
<p style="margin-left:1em">從初勵力令不現行；若時現行，令念安住，深見過患起猛利悔。前念後念變易而住，是名遮遏所不應作，令得成為清淨尸羅，無上教誡。</p>
<p style="margin-left:1em">此中所云拘檢，藏本譯為除遣。瑜伽略纂釋云：「言拘檢者：即拘檢其心，令不起惡散亂。如人作拘檢時，不生縱逸等。」倫記釋云：「自斂攝名拘檢。」</p>
<p style="margin-left:1em">六、不自輕懱</p>
</div>
<div class='div-orig'><p>又諸菩薩，於諸菩薩一切學處，及聞已入大地菩薩廣大無量不可思議長時最極難行學處，心無驚懼，亦不怯劣。唯作是念：彼既是人，漸次修學，於諸菩薩一切學處，廣大無量不可思議淨身語等諸律儀戒成就圓滿；我亦是人，漸次修學，決定無疑，當得如彼淨身語等諸律儀戒成就圓滿。</p>
</div>
<div class='div-commentary'><p style="margin-left:1em">若聞已入大地一切菩薩三聚淨戒，寬廣博大；及其學處超過算數，無可度量；非尋思境，不可思議；歷無數劫而勤修行，要期長時，非短時行；若捨身等，餘所不能最極難行。於如是等，應當滅除驚懼怯劣，念我不能而自輕懱。云何滅除？謂作是念：彼既是人，漸次修學，乃得與彼學處相應，非由本初便能爾爾；我亦是人，漸次修學，精進不捨，決定無疑當得如彼所成就者。作是念已，發大勇悍。若聞如是無量學處，作如是云：「莫堪修學。」便生輕捨；又作是念：此是所餘諸菩薩事，非我所事，便棄捨之。是名增長種姓堪任極大障碍。當如前說滅除怯劣。能實行者，發勤精進勵力趣行；暫所不能，而亦自念我於此等終必修學，恒修勇悍。又應勤修，積集資糧，淨治罪障，（謂修頂禮、供養、悔罪、隨喜、請轉法輪、請常住世、迴向善根、如是七支。修四無量及百字明諸種觀誦。）發弘大願，（依十地經或普賢品。）而為成就學處之因。</p>
<p style="margin-left:1em">七、柔和</p>
</div>
<div class='div-orig'><p>又諸菩薩住律儀戒，常察己過，不伺他非。普於一切凶暴犯戒諸有情所，無損害心，無瞋恚心。菩薩於彼，由懷上品法大悲故，現前發起深憐愍心，欲饒益心。</p>
</div>
<div class='div-commentary'><p style="margin-left:1em">考藏本云：「又諸菩薩住律儀戒，察自過失，而不尋伺他過他失。即以依止如法大悲，普於一切凶暴犯戒諸有情所，無損害心，無瞋恚心。菩薩於彼，現前安住深憐愍心，欲饒益心。」</p>
<p style="margin-left:1em">常察自過，不伺他非，不令生苦、若爾，他過可放任耶？答曰：不也。謂能緣彼是煩惱法，生起悲愍。（即是「依止如法大悲」）云何生起？謂此非是補特伽羅所有過失，由煩惱力不獲自在。普於一切若凶暴者，若犯戒者，無損害心，不起瞋恚，起深憐愍。且復發起欲作饒益，謂作是念；我當作彼大善知識，定令發起大菩提心，遠離煩惱，不為煩惱所自在轉，乃至證得無上菩提。</p>
<p style="margin-left:1em">古德亦以漢譯文中，「由懷上品法大悲故」一語，不易了解，多所訓釋。如瑜伽略纂云：「菩薩於彼由懷上品法大悲故等者：舊論云：由懷上品法心悲心。遠師云：法心者，是慧，以慧知彼是法數，故無人可瞋；悲心者，悲心救彼，恐當受苦。今又解云：法大悲者，由懷上品法可起大悲。意取悲救眾生，不論法也。」</p>
<p style="margin-left:1em">八、堪忍</p>
</div>
<div class='div-orig'><p>又諸菩薩住律儀戒，雖復遭他手足塊石刀杖等觸之所加害，於彼尚無少恚恨心。況當於彼欲出惡言，欲行加害；況復發言毀辱訶責，以少苦觸作不饒益。</p>
</div>
<div class='div-commentary'><p style="margin-left:1em">考藏本云：「又諸菩薩住律儀戒，雖復遭他手足塊石刀杖觸害，心亦不恚。豈能於彼欲出惡言，或欲還襲；况以毀辱忿怒訶責，作少損惱，令其苦楚。」</p>
<p style="margin-left:1em">謂雖遭他手足塊石刀等觸害，心亦不恚，豈復能出囂暴凶鄙麤惡語言，或欲還襲？以是義故，如其次第，意語及身三業清淨。此中是說他來觸害，尚不暫一生起瞋恚，欲報所害。况復能作所餘彼彼。意在顯示，於他所施少分損惱，心不憤發，而能安住沙門四法。沙門四法者：他罵不報罵；他瞋不報瞋；他打不報打；他弄不報弄。</p>
<p style="margin-left:1em">九、不放逸。</p>
</div>
<div class='div-orig'><p>又諸菩薩住律儀戒，具足成就五支所攝不放逸行。一、前際俱行不放逸行；二、後際俱行不放逸行；三、中際俱行不放逸行；四、先時所作不放逸行；五、俱時隨行不放逸行。謂諸菩薩，於菩薩學正修學時，若於過去已所違犯，如法悔除，是名菩薩前際俱行不放逸行。若於未來當所違犯，如法悔除，是名菩薩後際俱行不放逸行。若於現在正所違犯，如法悔除，是名菩薩中際俱行不放逸行。若諸菩薩，先於後時當所違犯，發起猛利自誓欲樂，謂我定當如如所應行，如如所應住，如是如是行如，如是如是住，令無所犯，是名菩薩先時所作不放逸行。若諸菩薩，即以如是先時所作不放逸行為所依止，如如所應行，如如所應住，如是如是行，如是如是住，不起毀犯，是名菩薩俱時隨行不放逸行。</p>
</div>
<div class='div-commentary'><p style="margin-left:1em">此有五種不放逸行，謂隨逐前際、隨逐後際、隨逐中際、預先所作、俱時隨行不放逸行。如是五者，如其次第：一、於過去時諸已違犯，如法悔除；二、於未來時，精懇思維亦如是行；三、於現在時，亦不失念，能如是行；（以上犯已還淨，以下令不違犯。）四、勵力自誓，我於如如所應行，如如所應住，令無所犯，要當如是如是行，如是如是住，令不違犯；五、即以如是為所依止，便能如是如是行，如是如是住，不起毀犯。</p>
<p style="margin-left:1em">此中主要，在不放逸別解脫中所說學處。如是五種不放逸行，第四為本。謂有第四，能生第五。若或未能生起第五而違犯者，如其次第，如法還淨。</p>
<p style="margin-left:1em">十、軌則淨命合為一支</p>
<p style="margin-left:1em">初、軌則</p>
</div>
<div class='div-orig'><p>又諸菩薩住律儀戒，覆藏自善，發露己惡，少欲，喜足，堪忍眾苦，性無憂慽，不掉，不躁，威儀寂靜。</p>
</div>
<div class='div-commentary'><p style="margin-left:1em">不為名聞讚揚自善；不事覆藏發露己惡；得劣少者，意無憂惱而能少欲；得多美者，不求增益而能喜足；堪忍寒熱餓渴等苦；不得利養性無憂慽；諸根調伏寂靜不掉；不隨境轉而不躁動；威儀端嚴，如理作意威儀寂靜。</p>
<p style="margin-left:1em">次、淨命</p>
</div>
<div class='div-orig'><p>離矯詐等一切能起邪命之法。</p>
</div>
<div class='div-commentary'><p style="margin-left:1em">謂離矯詐等五邪命法。五邪命法，廣釋於後文釋惡作科，第十一惡作中，（此云矯詐，後云詭詐。）及本論二十二卷出離地品，淨命虧損所攝中。</p>
<p style="margin-left:1em">由六因緣，雖已防護而非善護：一、唯少防護執為喜足；二、等起語言未能清淨；三、自行輕懱；四、不攝徒眾；五、有所違犯不能還淨；六、軌則與命未能清淨。此於初一，又分二類：一、雖護身語，未能護心離三世欲；二、雖已護心，不求依戒引發等持。此中第四不攝徒眾者：德光云：「不能攝受堪忍淨戒諸徒眾故。」</p>
<p style="margin-left:1em">二、總結</p>
</div>
<div class='div-orig'><p>菩薩成就如是十支，名住律儀戒，善護律儀戒。謂不顧戀過去諸欲；又不希求未來諸欲；又不耽著現在諸欲；又樂遠離不生喜足；又能掃滌不正言論諸惡尋思；又能於己不自輕懱；又性柔和；又能堪忍；又不放逸；又能具足軌則淨命。（此文已列科首，故不別釋。）</p>
</div>
<div class='div-commentary'><p style="margin-left:1em">三、攝善法戒具足因緣</p>
</div>
<div class='div-orig'><p>又諸菩薩，已能安住攝善法戒，若於身財少生顧戀，尚不忍受，何况其多！又於一切犯戒因緣，根本煩惱，少分煩惱忿恨等生，亦不忍受。又於他所，發生恚害怨恨等心，亦不忍受。又於所起懈怠懶惰，亦不忍受。又於所起等至味著，等至煩惱，亦不忍受。又於五處如實了知。謂如實知善果勝利，又能如實了知善因，又能如實知善因果倒與無倒，又如實知攝善法障。是諸菩薩，能於善果見大勝利，尋求善因，為攝善故，如實了知倒與無倒。由此菩薩獲得善果，不於無常妄見為常，不於其苦妄見為樂，不於不淨妄見為淨，不於無我妄見為我，如實了知攝善法障。為攝善故，速疾遠離。菩薩由此十種相故，名住攝善法戒，速能攝善一切種相。謂施漸次，若戒漸次，若忍漸次，若精進漸次，若靜慮漸次，及五種慧。</p>
</div>
<div class='div-commentary'><p style="margin-left:1em">考藏本云：「又諸菩薩，安住攝善法戒，於身與財，少生顧戀尚不忍受，何况其多。又於一切犯戒所依，根本煩惱，及隨煩惱忿恨等生，亦不忍受。又若於他諸有情所，發生損害恚恨等心，亦不忍受。又於所起懈怠懶惰，亦不忍受。又於所起等至味著，等至煩惱，亦不忍受。又能如實了知五處：謂如實了知善果勝利；如實了知善因；如實了知善因之果倒；如實了知果無倒；如實了知於攝善中作障碍者。是諸菩薩，已能觀見善果勝利，為攝善故，尋求善因。菩薩從此，如實知倒，及與無倒。謂彼從此獲善果已，不於無常而見為常，不於其苦而見為樂，不於不淨而見為淨，不於無我而見為我。又由了知攝善障已，畢竟遠離。故由如是二品十相，便能安住攝善法戒。唯此名為速疾攝善，亦得名為攝一切種。所謂施漸次，戒漸次，忍漸次，精進漸次，靜慮漸次，及五種慧攝。」</p>
<p style="margin-left:1em">此有二品，各有五相：</p>
<p style="margin-left:1em">第一品者、前五漸次，如其次第，於彼五度諸違逆品，不應忍受。（一）、於身與財，少生慳貪，亦不忍受；（二）、於其一切犯戒所依，根本煩惱，及隨煩惱忿恨等生，亦不忍受；（三）、於其損害恚恨等生，亦不忍受；（四）、不進修善所起懈怠，及樂睡眠、臥樂、倚樂、不生恭敬，所起懶惰，亦不忍受；（五）、於其所起靜慮味著，及靜慮地所起煩惱，或心沈沒，或掉舉等，亦不忍受。以要言之，諸違逆品暫一出生，即依對治而能滅除，定不捨置令彼增上。</p>
<p style="margin-left:1em">第二品者、慧度漸次。（一）、謂如實知善之勝利；（二）、謂如實知善因；（三）、謂如實知善果倒；（四）、謂如實知善果無倒；（五）、謂如實知攝善障碍。如是五者，斷五無知，及諸障碍。言善果勝利者：謂人天菩提三果勝利。言善因者：謂十善等即增上生因，（謂是往趣善趣之因。）決定勝因。（謂是愛盡離欲寂滅涅槃之因。）言尋求善因者；謂依止善知識聽聞正法，如理作意，修習淨善法隨法行。（即加行善）若於所獲善果，於無常等見為常等，是名為倒；與此相違，即名無倒。菩薩能於所獲善果，無顛倒見。若能如是了知六度善果勝利，了知善因，復由了知上所顯示障碍六度諸違逆品，而遠離已，攝集六度所有善根，是即名為攝一切善，亦得名為速疾攝善。謂世出世間一切善，無不攝於六度中故。若能遠離六度逆品，即便有力速疾攝故。言漸次者：謂是速疾引發施等六度之因。</p>
<p style="margin-left:1em">瑜伽略纂所釋諸義，略有不同。如略纂云：「上之五度依文次配，於智度中別開為五處。五處者：謂知善果勝利第一，謂即證得菩提時所有相好一切功德等；了知善因是第二，謂六度行等；了知善因果倒與不倒第三，謂即作常樂我淨解是倒因果，若作苦無常等解是不倒因果；了知善法障第四，謂了知六度之障，謂慳等六弊；了知善果勝利尋求善因，於因果中知倒不倒不計為淨等，了知善障等而能速疾離之竝第五。若依遠師云，此之第三知善因果倒與不倒為二，如是倒二，如是非倒四。又字中分五處，是諸菩薩能於善果下覆解前五處。今義不然，是諸菩薩下末文云了知攝善法障為攝善故速能遠離釋前何文？若釋前第五了知攝善法障者，前但言知障不言遠離，今言遠離結前第五豈不相違。今分是諸菩薩下為第五，以遠離障與知障別也。問曰：若取遠離障為第五，與前知善因何異？義曰：前知善因知六度等是因未能除障，今第五除障故有別也。汝若以知障除障不得為二者，知倒非倒應不得為二。汝既不成，我義顯立。知倒與善障何異？義曰：前倒為四倒，障謂六蔽，故有別也。」</p>
<p style="margin-left:1em">三、饒益有情戒具足因緣有二：一、略標；二、分釋。</p>
<p style="margin-left:1em">一、略標</p>
</div>
<div class='div-orig'><p>又諸菩薩由十一相，名住一切種饒益有情戒。於一一相中，成就一切種。</p>
</div>
<div class='div-commentary'><p style="margin-left:1em">此如助伴一相，應作一切有情助伴，以一切相而作助伴。或如酬恩時中所說，於十一類，一一有情，如其所應，皆為成辦十一種事。</p>
<p style="margin-left:1em">二、分釋有十一：一、於應助伴為作饒益；二、於昧理者為作饒益；三、於有恩所為作饒益；四、於諸危怖為作救護；五、於他衰惱開解愁憂；六、於缺資具為作饒益；七、於求依止為作饒益；八、欲隨順心為作饒益；九、於正行者為作饒益；十、於倒行者為作饒益；十一、於彼應以神通調伏諸有情所為作饒益。</p>
<p style="margin-left:1em">一、於應助伴為作饒益有二：（一）、於諸事業為作助伴；（二）、於有苦者為作助伴。</p>
<p style="margin-left:1em">一、於諸事業為作助伴</p>
</div>
<div class='div-orig'><p>謂諸菩薩，於諸有情彼彼事業，皆為助伴。謂於思量所作事業，及於功用所作事業，悉能與彼而作助伴。或於道路若往若來，或於無倒事業加行，或於守護所有財物，或於和合展轉乖離，或於義會，或於修福，皆為助伴。</p>
</div>
<div class='div-commentary'><p style="margin-left:1em">此中有八：一、思量所作事業。謂當思量，於他有情，隨有所作，或復不作，能致盛衰。二、功用所作事業。謂從今始，决定起作所作事業。上來二種，初即助伴思量策畫，次即執行助伴擔荷。三、於行道路、若往若來。謂於道路，或無行旅，或無隨從，道有障難，為作助伴。四、於諸無倒事業加行。謂於耕等，（一、營農；二、商賈；三、牧牛；四、事王；五、習學書算計數及印；六、習學所餘工巧業處。）無過事業，而為開示諸正方便。五、於其守護所有財物。謂於所已儲集財物，示以方便，不為盜等之所刧取。六、於和合展轉乖離。謂令解怨修好。七、於舉義會。謂已定期修福事業。八、於修福事。謂未定期起修福事。如是等類，皆為助伴。德光云：「即由如是初二助伴，令彼資財未得者得；事業加行，守護財物，令已得者增長護持；後二助伴，既增長已，令其供養諸應供處。」</p>
<p style="margin-left:1em">二、於有苦者為作助伴</p>
</div>
<div class='div-orig'><p>於諸救苦亦為助伴。謂於遭遇疾疫有情，瞻侍供給，盲者啟導，聾者撝義。手代言者，曉以想像；迷方路者，示以隅途；支不具者，惠以荷乘；其愚騃者，誨以勝慧；為貪欲纏所苦有情，開解令離貪欲纏苦。如是若為瞋恚、惛沉、睡眠、掉舉、惡作、疑纏所苦有情，開解令離疑纏等苦；欲尋思纏所苦有情，開解令離欲尋思苦。如欲尋思、恚、害、親里、國土、不死、輕侮相應、族姓相應、所有尋思，當知亦爾。他蔑他勝所苦有情，開解令離被蔑勝苦；行路疲乏所苦有情，施座施處，調身按摩，令其止息勞倦眾苦。</p>
</div>
<div class='div-commentary'><p style="margin-left:1em">考藏本云：「又諸菩薩，於諸有苦亦為助伴。謂於遭遇疾疫有情，瞻侍供給；於諸盲者，示引其道；於諸聾者，指示名相，曉以手勢，令解事義；手足缺者，或自荷負，或以車載；為貪欲纏所苦有情，開解令離貪欲纏苦。」自此以下與論文同。勘同藏本「聾者撝義；手代言者，曉以想像。」是一助伴。又「迷方路者，示以隅途；其愚騃者，誨以勝慧。」藏本無之。</p>
<p style="margin-left:1em">此分二類：一者身苦；二者心苦。</p>
<p style="margin-left:2em">初身苦者：此復有四：（一）、遭疾疫者，施藥瞻侍。（二）、根殘缺者；於諸盲者，欲往向處，引趣其道；於諸聾者，所取所捨，曉以手勢。（三）、支不具者，或自身荷，或以車乘，載赴其處。（四）、行路疲乏者，施以食住，調身撫摩。</p>
<p style="margin-left:2em">二心苦者：此復有三：（一）、蓋障苦者。謂貪欲等五蓋纏苦，示以教授，令其開解。五蓋者：㊀、貪欲蓋；㊁、瞋恚蓋；㊂、惛沉睡眠蓋；㊃、掉舉惡作蓋；㊄、疑蓋。（如是五蓋，廣釋於後文第二十四惡作中。）（二）、無間苦者。謂八尋思所纏縛苦，說對治法，令其開解。八尋思者：㊀、欲尋思。以愛染心攀緣諸欲，數起意言，尋求串習，名欲尋思。㊁、恚尋思。以憎惡心，緣他所作瞋恚因緣，數起意言，尋求串習，名恚尋思。㊂、害尋思。以傷害心，攀緣於他作不饒益，數起意言，尋求串習，名害尋思。㊃、親里尋思。以染污心，緣諸親戚，數起意言，尋求串習，名親里尋思。㊄、國土尋思。以染污心，攀緣國土，數起意言，尋求串習，名國土尋思。六、不死尋思。以染污心，緣其所應證得自義，觀待後時，數起意言，尋求串習，名不死尋思。七、輕懱相應尋思。以染污心，緣自與他若勝若劣，數起意言，尋求串習，名輕懱相應尋思。八、族姓相應尋思。以染污心，緣諸施主，及往還者，家勢具足，數起意言，尋求串習，名族姓相應尋思。此於第八則取下義，謂受用圓滿，種姓圓滿，所欲增上而自許為高貴族姓，是名家勢相應尋思。（三）、他蔑勝苦者。謂當告以諸有鬬諍，若勝若負，世間應爾，說無我等出世間法，令其開解。</p>
<p style="margin-left:1em">二、於昧理者為作饒益</p>
</div>
<div class='div-orig'><p>又諸菩薩為諸有情如理宣說。謂於樂行惡行有情，為欲令斷諸惡行故，以相應文句、助伴、隨順、清亮、有用、相稱、應順、常委分資糧法而為宣說；或復方便善巧宣說，如於樂行惡行有情，為欲令斷諸惡行故。如是於行慳行有情，為欲令彼斷慳行故，於現法中求財寶者，為欲令彼正少功力，集多財寶，守護無失。於佛聖教懷憎嫉者，為欲令彼得清淨信，證清淨見，超諸惡趣，盡一切結，越一切苦，應知亦爾。</p>
</div>
<div class='div-commentary'><p style="margin-left:1em">謂於惡行果熟，有煩惱者，（如本論四十七卷云：「或復有情，雖非定苦，而多現行諸身惡行，諸語惡行，諸意惡行。於諸惡中，喜樂安住。所謂屠養羊豬雞等不律儀輩，如是名為惡行有情。」由彼果熟，定須現行諸種惡行。復於惡行性喜安住，有煩惱者。）為說正法，勸令受持，止息惡行。說法相者：謂以相應文句等八。德光云：「以此八種，具四功德，答三種問，而為宣說。一、以相應文句助伴二者，答不知問。謂以無倒義、聯貫義，而酬答之。二、以隨順、清亮二者，答相違問。謂以隨順法性、前後密意無違、而酬答之。三、以有用、相稱、應順、常委分資糧法四者，答二俱問。謂具方便令其領悟，稱所化機令其知解，應順成立世間功德，及聖道資糧而酬答之。言常委者，恆勵力護。謂恆恭敬，從諸漏中維護心故。」最勝子所說亦與此同。唯後二答，德光謂是「依證（謂通達）增上，答問教授。」最勝子則謂「依得（謂獲成就）增上，答問教授。」如上所說，雖云三問，顯有四問。又德光云：或相應者，以助伴釋，前後符故；隨順者，以清亮釋，順法性故；有用者，以相稱釋，稱所化故；應順者，以常委釋，順淨行故。如是一一雙偶句中，得以後句訓釋前句。由此表示，答一切問，具四功德：謂前後無違；不違法性；不違所化；契合勝義，是名四德。所言或復方便善巧宣說者：謂以方便，令不厭背而為說法，是即名為方便善巧。（略有六種方便善巧，廣說於本論四十五卷菩提分品。）謂如前犯戒惡行有情，以八文句為其說法，令止惡行。如是於行慳等有情，令修施等，亦如是說。又於現法求財寶者，為其開示正少功力，集多財寶，守護無失一切方便。又於聖教懷憎嫉者，令起正信，入佛聖教。已趣入者，為令斷見所斷煩惱，證清淨見，超諸惡趣，說正勝法。（大毗婆沙論云：「於正持策身語意中，此為最勝，故名正勝，或名正斷。」）於諸已能得見道者，開示斷盡餘結方便。</p>
<p style="margin-left:1em">相應文句等八種，藏漢兩釋異同。初藏釋：（釋論未取本論所釋，依德光釋，故有諸義。）相應文句者，無倒義；助伴者，聯貫義；隨順者，順法性。清亮者，前後密意無有相違；有用者，具足方便，令其領悟；相稱者，稱所化機令其知解；應順者，應順成立世間功德；常委分資糧法者，聖道資糧。又此八名，藏譯略異。一、相應文句；二、相繼；三、隨順；四、隨宜；五、具足方便；六、相稱；七、應順；八、恒勤維護支分資糧。次瑜伽略纂所釋：一、相應者，即與理相應；二、助伴者，謂即文句中義也；三、隨順者，順無漏道也；四、清亮者，和雅也；五、有用者，能斷惡也；六、相稱者，即順病說法也；七、應順常委者，順常委修也；八、分資糧法者，即菩提分不餘分資糧法也。此以常委合於應順，與藏譯異，亦與本論八十一卷攝釋分中所說相違。攝釋分云：「相應者，謂名句文身次第，善安立故，又依四種道理相應故；助伴者，能成次第故；隨順者，謂解釋次第故；清澈者，文句顯了故；清淨資助者，善入眾心故；相稱者，如眾會故，應供故，稱法故，引義故，順時故；常委分資糧者，審悉所作，恆常所作，故名常委；彼分者，謂正見等，此是彼資糧故。」又此論文。本係解釋相應文句八種，乃以名相先後異譯。復因「應順者」三字誤作「應供故」，遂有瑜伽倫記，以此八種，強判為七。勘同藏本，此中所云相應，即本品所說相應文句。助伴、隨順、前後譯同。清澈、即清亮。清淨資助、即有用。相稱、前後譯同。應供故，即應順者。常委分資糧，即常委分資糧法。</p>
<p style="margin-left:1em">三、於有恩所為作饒益</p>
</div>
<div class='div-orig'><p>又諸菩薩於其有恩諸有情所，深知恩惠，常思酬報。暫見中敬，讚言善來，怡顏歡慰，吐誠談謔，祥處設座，正筵令坐。若等若增財利供養，現前酬答，非以下劣。於彼事業，雖不求請，尚應伴助，况乎有命。如於事業，如是於苦，於如理語，於方便說，於濟怖畏，於衰惱處開解愁憂，於惠資具，於與依止，於隨心轉，於顯實德令深歡悅，於懷親愛方便調伏，於現神通驚恐引攝。如應廣說，當知亦爾。</p>
</div>
<div class='div-commentary'><p style="margin-left:1em">謂若覩見，當申恭敬。即應說言，善來來進，怡顏歡慰，尊推勝座，備設住處，正筵款待。次財利供，計所恩惠若等若增，現前酬恩，非以下劣。於彼事業，雖未求請尚為助伴，何况來求。如是乃至於現神通恐怖引攝，眾餘饒益，亦應廣作。</p>
<p style="margin-left:1em">四、於諸危怖為作救護</p>
</div>
<div class='div-orig'><p>又諸菩薩於遭怖畏諸有情類，能為救護。謂於種種禽獸、水火、王賊、怨敵、家主宰官、不活、惡名、大眾威德、非人起屍、魍魎等畏，皆能救護，令得安隱。</p>
</div>
<div class='div-commentary'><p style="margin-left:1em">原野所棲，獅子虎等，旁生怖畏；若水為患，或諸水族摩竭魚等，旁生怖畏。是名水陸二種怖畏。（藏本無火畏。本論四十三卷靜慮品中，亦說水陸怖畏，能正拔濟，未說火畏。）或為國王威勢治罰偵緝怖畏；或為盜賊、刧掠偷竊財寶怖畏；或於財等能作障難，所有讐怨對敵怖畏；或有管理局部家主宰官怖畏。是名人中四種怖畏。不具資財、不活命畏；不具妙行、惡名稱畏；不具辯才、處大眾中有赧愧畏。（怯懼無威）此中資財、妙行、辯才，名三可貴。又非人畏、有其二種：一、從初受生非人中生，即魍魎等；二、由修明咒，咒喚起尸。（即毘陀羅）如是等畏，皆為救護。</p>
<p style="margin-left:1em">此中所言大眾威德，若依藏譯，應即說為處大眾中有怯懼畏。與處大眾無畏相違。如本論十五卷聞所成地論莊嚴中云：「無畏者：謂如有一處在多眾、雜眾、粗鄙眾、僻執眾、諦眾、善眾等中，其心無有下劣憂懼，身無戰汗，面無怖色，音無謇訖，語無怯弱，如是說者，名為無畏。」又本論二十五卷出離地品云：「云何名為無有怖畏？謂處大眾說正法時，心無怯劣，聲無戰掉，辯無誤失，終不由彼怯懼因緣，為諸怖畏之所逼切，腋不流汗，身毛不豎。」</p>
<p style="margin-left:1em">五、於他衰惱開解愁憂</p>
</div>
<div class='div-orig'><p>又諸菩薩於處衰惱諸有情類，能善開解令離愁憂。或依親屬有所衰亡，所謂父母、兄弟、妻子、奴婢、僮僕、宗長、朋友、內外族因、親教軌範，及餘尊重，時有喪亡，善為開解令離憂惱。或依財寶有所喪失，謂或王賊之所侵奪，或火所燒，或水所溺，或為矯詐之所誑誘，或由事業無方損失，或為惡親非理橫取，或家生火之所耗費，於如是等財寶喪失，善為開解令離憂惱。由是因緣，諸有情類，生輭中上三品愁憂，菩薩皆能正為開解。</p>
</div>
<div class='div-commentary'><p style="margin-left:1em">此中有二：一者、喪亡親屬愁憂；二者、喪失財寶愁憂。</p>
<p style="margin-left:2em">初喪亡親屬愁憂復有五種：（一）、喪失因親。（諸能引發後生種子，是其因義。）謂喪父母。（二）、喪亡攝受，（即本論二卷所云，七攝受事之一。）及果有親。謂喪妻子。（藏本缺少兄弟二字。）（三）、喪役使親。謂喪奴婢，及諸僮僕。（四）、喪恩慈親。謂喪宗長朋友，內外族因。（五）、喪亡開導利益親屬。謂喪親教軌範尊長共淨行者。如是等類一切愁憂。</p>
<p style="margin-left:2em">二、喪失財寶愁憂復有二種：初、一切世人所共苦因；次、一類世人不共苦因。一切世人所共者：謂或王賊之所侵奪，或火所燒，或水所溺。一類世人不共者，亦復有二：（一）、自未如法；（二）、由他所致。自未如法者，又復有二：㊀、未能如法守護財寶。謂未善藏護致令損失，或為矯詐之所誑誘。㊁、未能如法經營財寶。謂由事業無方損失。由他所致者，亦復有二：㊀、朋分受用所致之苦。謂為惡親非理橫取，有說惡友非理橫取。㊁、由自家室所起憂苦。謂自家中出生敗緣，或家生火之所耗費。有疏說言，唯從家中出生敗種，無知濫用，耗費財寶。由如是等親屬財寶喪失因緣，出生上中下品愁憂，為說無常令其開解。言上中下品愁憂者：謂喪父母等，是上品憂；喪奴婢等，是中品憂；喪失財寶，是下品憂。或有釋云：「當知是從喪失所需，及所珍愛，出生愁憂。」</p>
<p style="margin-left:1em">六、於缺資具為作饒益</p>
</div>
<div class='div-orig'><p>又諸菩薩備資生具，隨有來求，即皆施與。謂諸有情，求食與食；求飲與飲；求乘與乘；求衣與衣；求莊嚴具施莊嚴具；求諸什物施以什物；求鬘塗香施鬘塗香；求止憩處施止憩處；求諸光明施以光明。</p>
</div>
<div class='div-commentary'><p style="margin-left:1em">此中有六：一、於匱乏資命苦者：求諸飲食，給與飲食。二、於疲勞苦者：求諸車乘，給與車乘。三、於慚羞苦者：求衣與衣，求莊嚴具與莊嚴具。謂彼若未備具衣裳與莊嚴具，起慚羞故。四、於匱乏資具苦者：求諸什物，施以什物。五、於惡臭苦者；來求燒香花鬘塗香，即便施以香花鬘塗。六、於乏止憩、乏光明苦者：來求止憩，施止憩處。其有能發勤精進者，來求燈明，施以燈明。</p>
<p style="margin-left:1em">七、於求依止為作饒益</p>
</div>
<div class='div-orig'><p>又諸菩薩性好攝受諸有情類。如法御眾，方便饒益。以無染心先與依止，以憐愍心現作饒益。然後給施如法衣服、飲食、臥具、病緣醫藥、資身什物。若自無有，應從淨信長者居士婆羅門等，求索與之。於己以法所獲如法衣服、飲食、諸坐臥具、病緣醫藥、資身什物，與眾同用，自無隱費。於時時間，以其隨順八種教授而正教授，五種教誡而正教誡。此中所說教授教誡，當知如前力種性品已廣分別。</p>
</div>
<div class='div-commentary'><p style="margin-left:1em">考藏本云：「又諸菩薩，依攝受戒，（饒益有情戒名攝受戒。）攝受方便，（如本論三十七卷成熟品云：「攝受者：謂無染心，以親教師及軌範師道理方便與作依止。」）令其攝受諸有情眾。唯依悲心而為先首，謂於始初，無愛染心施與依止。自此以後饒益彼故，為從淨信長者居士婆羅門等，如法尋求衣服、飲食、臥具、病緣醫藥、資身什物。又自如法所獲合法衣服、飲食、諸坐臥具、病緣醫藥、資身什物，與眾同用，不為儲藏而自受用。（如本論十九卷思所成地云：「又復不能有所貯積，執為己有而受用之。」）又於時時施與合法八種教授，隨順開示五種教誡。此中所說教授教誡，當知如前力種姓品已廣分別。」</p>
<p style="margin-left:1em">此中有二：</p>
<p style="margin-left:2em">一、何種意樂攝受徒眾？非是為求名聞利敬，唯以悲心而為先首。謂無染心先與依止。</p>
<p style="margin-left:2em">二、何種加行攝受徒眾？此復有二：（一）、以財攝；（二）、以法攝。初、財攝有二：㊀、從他求索。謂令饒益所已攝受諸徒眾故，為從淨信長者居士婆羅門等，尋求如法衣服、飲食、臥具、病緣醫藥、資具。㊁、以自資具，與眾共用。謂自所獲合法衣服等物，與眾同用。（二）、法攝亦復有二：㊀、施以教授。此復有八：心未住者，令於所緣能係念故，有五教授。謂於貪、瞋、癡、慢、尋思增上行者，如其次第，令修不淨，或復修慈，或修種種緣性緣起，或修界差別，或修阿那波那念。心已住者，為令獲得自義利故，有一教授。謂說能治常斷二見，遠離二邊處中之行。於自所作未究竟故，有二教授。謂令除捨，於道未作而謂已作，於果未證而謂已證諸增上慢。如是八種，即令安住正方便道，除捨中間所有留難，三處所攝。㊁、施以教誡。復有五種：1.遮止有罪現行；2.開許無罪現行；3.若有於所遮止開許法中暫行犯者，諫誨令止；4.雖已如是如法諫誨，數數輕慢，毀犯不捨，如法調伏；5.若有於所開遮法中能正行者，讚令歡喜。（八種教授，五種教誡，廣釋於本論三十八卷、菩提品。）</p>
<p style="margin-left:1em">八、欲隨順心為作饒益有二：一、略標；二、廣釋。</p>
<p style="margin-left:1em">一、略標</p>
</div>
<div class='div-orig'><p>又諸菩薩於有情心，性好隨轉。隨心轉時，先知有情若體、若性。知體性已，隨諸有情所應共住，即應如是與其共住；隨諸有情所應同行，即應如是與彼同行。</p>
</div>
<div class='div-commentary'><p style="margin-left:1em">考藏本云：「又諸菩薩，依順心戒，（即饒益有情戒）令其隨順諸有情心。先正了知彼諸有情，意樂、性、界。了知意樂，及性、界已，隨諸有情所應共住，即應如是與其共住；隨諸有情所應成辦，即應如是令其成辦。」</p>
<p style="margin-left:1em">謂諸菩薩，若為隨順有情義利，最初應知一切有情意樂、性、界。隨諸有情所應共住，即如是住；隨諸有情所應成辦，即應如是令其成辦。此中所言意樂，即思。謂能觀察，隨其所有善與不善，及瞋慈等，俱行意樂。性者，勝解。謂能觀察所印可乘，順其勝解。界者，隨眠。謂令隨順彼等隨眠。（如本論八十九卷攝事分中云：「復次，煩惱品所有麤重，隨附依身，說名隨眠。能為種子生起一切煩惱纏故。」）</p>
<p style="margin-left:1em">二、廣釋有七</p>
<p style="margin-left:1em">第一、欲隨順心作饒益法</p>
</div>
<div class='div-orig'><p>若諸菩薩，欲隨所化有情心轉，當審觀察，若於如是如是相事，現行身語，生他憂苦。如是憂苦，若不令其出不善處安立善處；菩薩爾時，於如是事現行身語，護彼心故，方便思擇，勵力遮止令不現行。如是憂苦，若能令其出不善處，安立善處；菩薩爾時，於如是事現行身語，住哀愍心，不隨如是有情心轉，方便思擇，勵力策發要令現行。復審觀察，若於如是他有情事，現行身語，令餘有情發生憂苦。如是憂苦，若不令他或餘有情，或不令二出不善處安立善處；菩薩爾時，於如是事現行身語，護餘心故，方便思擇，勵力遮止令不現行。如是憂苦，若能令他或餘有情，或能令二出不善處安立善處；菩薩爾時，於如是事現行身語，住哀愍心，不隨如是有情心轉，方便思擇，勵力策發要令現行。復審觀察，若於如是菩薩自事，現行身語，生他憂苦。如是現行身語二業，非諸菩薩學處所攝，不順福德智慧資糧。如是憂苦，不能令他出不善處安立善處；菩薩爾時，於如是事現行身語，護他心故，方便思擇勵力遮止令不現行。與此相違，現行身語，如前應知。如生憂苦，如是廣說生於喜樂，隨其所應當知亦爾。</p>
</div>
<div class='div-commentary'><p style="margin-left:1em">謂當顧念衰損利益。菩薩成辦隨有情轉，由其身語有所現行，令彼有情現生憂苦。當審觀察，由此憂苦，若不能令彼有情者，出不善處，安立善處；菩薩爾時，勵力遮止令不現行，隨彼心轉。由此憂苦，若能令他安立善處；菩薩於他，勵力策發深哀愍心，要令現行，不應隨順他心而轉，於彼究竟有利益故。如是由此現行，雖能於所隨轉有情不生憂苦，然於此外所餘有情若現生者；爾時菩薩，遮止現行，或不遮止一切方便如前應知。若諸菩薩有所現行，非為成辦隨有情轉，謂由自事、身語現行生他憂苦。然此若非自制學攝，或非成就二種資糧，或非令他出不善處安立善處；爾時菩薩護他心故，即應棄捨，令不現行。若違此三，勵力策發深哀愍心，要令現行，不隨如是有情心轉。如是身語現行，令他有情現生喜樂。若能令其究竟利益，要令現行；若能令其究竟衰損，不隨他轉。如前應知。</p>
<p style="margin-left:1em">第二、欲隨順心作饒益法</p>
</div>
<div class='div-orig'><p>又隨他心而轉菩薩，知他有情忿纏所纏，現前忿纏難可捨離，尚不讚歎，何况毀呰。即於爾時亦不諫誨。</p>
</div>
<div class='div-commentary'><p style="margin-left:1em">又諸菩薩隨有情轉，見他有情，現為忿纏之所纏縛，乃至其忿猶未止息，尚不以語稱讚其忿，何况毀呰。亦不諫誨。</p>
<p style="margin-left:1em">第三、欲隨順心作饒益法</p>
</div>
<div class='div-orig'><p>又隨他心而轉菩薩，他雖不來談論慶慰，尚應自往談論慶慰，何况彼來而不酬報。</p>
</div>
<div class='div-commentary'><p style="margin-left:1em">見他愚癡，不了世事，他雖不來談論慶慰，尚應自往談論慶慰，何况他來談論慶慰。</p>
<p style="margin-left:1em">第四、欲隨順心作饒益法</p>
</div>
<div class='div-orig'><p>又隨他心而轉菩薩，終不故意惱觸於他。唯除訶責諸犯過者，起慈悲心，諸根寂靜，如應訶責，令其調伏。</p>
</div>
<div class='div-commentary'><p style="margin-left:1em">若訶責他，終不故意令其惱觸。即應於彼為悲愍故，諸根寂靜如應訶責。</p>
<p style="margin-left:1em">第五、欲隨順心作饒益法</p>
</div>
<div class='div-orig'><p>又隨他心而轉菩薩，終不嗤誚輕弄於他，令其赧愧，不安隱住，亦不令其心生憂悔。雖能摧伏得勝於彼，而不彰其墮在負處。彼雖淨信生於謙下，終不現相而起自高。</p>
</div>
<div class='div-commentary'><p style="margin-left:1em">於大眾中，終不於他嗤誚輕弄，及令赧愧。以此即是輕蔑因故。亦不令其生起懊悔，恐他不能安隱住故。雖已摧伏得勝於彼，而不彰其墮在負處。謂恐令其起羞恥故。於彼淨信謙下者前，終不現相而起自高。謂若自高，是能令他起畏縮故。</p>
<p style="margin-left:1em">第六、欲隨順心作饒益法</p>
</div>
<div class='div-orig'><p>又隨他心而轉菩薩，於諸有情，非不親近，不極親近，亦不非時而相親近。</p>
</div>
<div class='div-commentary'><p style="margin-left:1em">於他有情，非不親近。謂不令成過密友故；不極親近，謂恐常伴，障他事業，令他厭故；亦不非時而相親近，謂當應時而親近故。如是三者，為令遠離阻斷關係。</p>
<p style="margin-left:1em">第七、欲隨順心作饒益法</p>
</div>
<div class='div-orig'><p>又隨他心而轉菩薩，終不現前毀他所愛，亦不現前讚他非愛。非情交者不吐實誠。不屢希望，知量而受。若先許應他飲食等，終無假託。不赴先祈。為性謙沖，如法曉喻。</p>
</div>
<div class='div-commentary'><p style="margin-left:1em">藏本則於若先許應等句，譯為「若他延請飲食等事，亦不違拒，抑或如法而婉辭謝。」</p>
<p style="margin-left:1em">不當他前，毀其所愛，讚所非愛，他不喜故。非情交者，不吐實誠，思異相故。不屢於他而作乞求，雖來惠施當知量受。謂恐他嫌，不信嗤誚，後忿不施，雖復勉施，亦生輕懱故。若他延請飲食等事，亦不違拒，不令阻障他意樂故。抑或如法而相推謝，謂當婉言、正修課誦，或修靜慮，或持近圓，令他不生不歡喜故。</p>
<p style="margin-left:1em">九、於正行者為作饒益</p>
</div>
<div class='div-orig'><p>又諸菩薩性好讚揚真實功德，令他歡喜。於信功德具足者前，讚揚信德令其歡喜。於戒功德具足者前，讚揚戒德令其歡喜。於聞功德具足者前，讚揚聞德令其歡喜。於捨功德具足者前，讚揚捨德令其歡喜。於慧功德具足者前，讚揚慧德令其歡喜。</p>
</div>
<div class='div-commentary'><p style="margin-left:1em">考藏本云：「又諸菩薩，依止能起勝歡喜戒，於具真實功德有情，令其歡喜。」下與論同。</p>
<p style="margin-left:1em">謂於具足信、戒、聞、捨、慧功德者前，各依彼等所宜言論，讚令歡喜。讚揚戒德，及捨德者，身與受用圓滿之因。謂此即是增上生因。讚揚慧德，謂此即是決定勝因。讚揚聞德，能引發慧。讚揚信德，謂能趣入二因之因。</p>
<p style="margin-left:1em">十、於倒行者為作饒益</p>
</div>
<div class='div-orig'><p>又諸菩薩性好悲愍，以調伏法調伏有情。若諸有情有下品過下品違犯，內懷親愛，無損惱心，以輭訶責而訶責之。若諸有情有中品過中品違犯，內懷親愛，無損惱心，以中訶責而訶責之。若諸有情有上品過上品違犯，內懷親愛，無損惱心，以上訶責而訶責之。如訶責法，治罰亦爾。若諸有情有下中品應可驅擯過失違犯，菩薩爾時，為教誡彼及餘有情，以憐愍心及利益心，權時驅擯，後還攝受。若諸有情有其上品應可驅擯過失違犯，菩薩爾時，盡壽驅擯，不與共住，不同受用，憐愍彼故，不還攝受。勿令其人於佛聖教多攝非福，又為教誡利餘有情。</p>
</div>
<div class='div-commentary'><p style="margin-left:1em">考藏本云：「又諸菩薩，依調伏戒，調伏有情。」下與論同。又藏本無「性好悲愍」四字。</p>
<p style="margin-left:1em">謂諸有情有下中上三品過犯，無損惱心，無瞋恚心，如其所應，以下中上三品訶責而訶責之。如訶責法。治罰亦爾。若諸有情有下中品過失違犯，菩薩爾時為教誡彼及餘有情，以憐愍心，權時驅擯一月二月，乃至數年，後還攝受。若諸有情有上品過，菩薩爾時憐愍彼故，勿令其人多攝非福，又為教誡利餘有情，盡壽驅擯，不與共住，不同受用，不還攝受。言非福者；謂不如理受用信施，或慢然受同梵行者禮拜等事。言過失者：應作不作。言違犯者：作不應作。此為德光所釋。</p>
<p style="margin-left:1em">十一、於彼應以神通調伏諸有情所為作饒益有二：一、以神通力而為恐怖；二、以神力通力而為引攝。</p>
<p style="margin-left:1em">一、以神通力而為恐怖</p>
</div>
<div class='div-orig'><p>又諸菩薩為欲饒益諸有情故，現神通力，或為恐怖，或為引攝。謂為樂行諸惡行者，方便示現種種惡行諸果異熟。謂諸惡趣小那落迦、大那落迦、寒那落迦、熱那落迦。既示現已，而告之言：汝當觀此，先於人中造作增長諸惡行故，今受如是最極暴惡辛楚非愛苦果異熟。彼見是已，恐怖厭患，離諸惡行。復有一類無信有情，菩薩眾中隨事故問，彼作異思拒而不答。菩薩爾時，或便化作執金剛神，或復化作壯色大身巨力藥叉，令其恐怖。由是因緣，捨慢生信，恭敬正答。其餘大眾，聞彼正答，亦皆調伏。</p>
</div>
<div class='div-commentary'><p style="margin-left:1em">化現寒熱諸那落迦，而告之言：「汝其觀此。先於人中造積惡行，今受如是非入火界等持，周身熾然，出諸燄等。方便引攝，令諸有情踴躍歡喜。於未信者，於犯戒者，於少聞者，於慳吝者，於惡慧者，如其所應，令彼安處信、戒、聞、捨、慧具足中。如是饒益有情戒分十一相，自餘疏中亦有別說，惟律儀二十頌釋難中乃如前說。謂攝集事業、疾病、有苦，三種助伴，合為一相，最契本論。</p>
<p style="margin-left:1em">最勝子云：「諸有所作，為增自福所攝善法，即以引發利他意樂，便成饒益有情淨戒。」（本論四十六卷云：「菩薩雖積集六波羅蜜多所有善根，而樂普令有情清淨，即為己樂。是故菩薩為淨有情增上力故，以淨意樂施諸有情。」）是說或未真實利他，緣利他故，諸有所作，亦得說為饒益有情戒。然本論中，是說真實饒益有情。又若其時，未能真實饒益有情，亦無欠缺具足饒益有情戒過。譬如浮散睡眠等時，心雖未能真實防護所應遠離，然律儀戒亦仍存在。發心受願儀軌云：「初修業者，以律儀戒為首要故，名誓願行。勝解行者，攝善法戒為首要故，名等住行。入大地者，饒益有情為首要故，名心喜行。」如其所說，雖有首要輕重次第，然於始初受律儀時，即應修學饒益有情。於未具足神通時分，作利他事難趣實體。是故上師無著、明顯宣說所饒益境有情差別，及作彼等饒益方便，至極重要。善了知已，隨順彼彼而饒益他。謂若能爾，即愛苦果。」令其厭患遠離惡行。復有一類無信有情，處在菩薩大眾會中，過反詰問，出不遜語。菩薩爾時，或便化現執金剛神，或復化作壯色大身巨力藥叉，令其恐怖。由此生起信仰恭敬，正答所問。其餘大眾，聞彼正答一一所問，亦皆調伏。最勝子等云：「此是或有在大眾中，思於菩薩故作損惱，默然不答。為令正答所詰問故，示現神通而作恐怖，教令正答。」本論譯文。依此釋義，與藏本異。</p>
<p style="margin-left:1em">二、以神通力而為引攝</p>
</div>
<div class='div-orig'><p>或現種種神通變化，或一為多，或多為一，或以其身穿過石壁山巖等障往還無礙。如是廣說，乃至梵世身自在轉，現無量種神變差別。或復現入火界定等，或復示現共聲聞等種種神通，方便引攝，令諸有情踴躍歡喜。諸未信者，方便安處信具足中。諸犯戒者，方便安處戒具足中。諸少聞者，方便安處聞具足中。多慳吝者，方便安處捨具足中。諸惡慧者，方便安處慧具足中。如是菩薩成就一切種饒益有情戒。</p>
</div>
<div class='div-commentary'><p style="margin-left:1em">或一變多，或多變一，或以其身穿過石壁山巖垣牆等障，往還無碍，乃至梵天世界中間，身自在轉；或復上身出火，下身出水，現無量種神變差別；或復深名菩薩成就一切種饒益有情戒。</p>
<p style="margin-left:1em">四、總結事義</p>
</div>
<div class='div-orig'><p>是名菩薩三種戒藏，亦名無量大功德藏。謂律儀戒所攝戒藏，攝善法戒所攝戒藏，饒益有情戒所攝戒藏。</p>
</div>
<div class='div-commentary'><p style="margin-left:1em">菩薩所有三種戒藏：謂律儀戒、攝善法戒、饒益有情戒所攝戒藏。此能總攝無邊淨戒。諸有於此能修學者，亦名成就無量福藏。</p>
<p style="margin-left:1em">上來俱是菩薩地說。而攝决擇分菩薩地中，以此律儀戒等三戒，說為三種毗奈耶聚。</p>
<p style="margin-left:1em">初、律儀戒。應依佛說別解脫經，及廣釋論，而善修學。如攝决擇分云：「當知菩薩毗奈耶略有三聚：初律儀戒毗奈耶聚，如薄伽梵為諸聲聞所化有情，略說毗奈耶相，當知即此毗奈耶聚。」</p>
<p style="margin-left:1em">二、攝善法戒。應於六心觀察勤習。如攝决擇分云：「云何攝善法戒毗奈耶聚？謂諸菩薩，於攝善法戒勤修習時，略於六心，應善觀察。何等為六？（一）、輕懱心；（二）、懈怠俱行心；（三）、有覆蔽心；（四）、勤勞倦心；（五）、病隨行心；（六）、障隨行心。若諸菩薩於善法中，所有輕心，無勝解心，及陵懱心，名輕懱心。若有懶惰憍醉放逸所纏繞心，名懈怠俱行心。若貪欲等隨有一蓋，或諸煩惱，及隨煩惱所纏繞心，名有覆蔽心。若住勇猛增上精進，身疲心倦，映蔽其心，名勤勞倦心。若有諸病損惱其心，無有能力，不堪修行，名病隨行心。若有喜樂談論等障，隨逐其心，名障隨行心。」如是生起彼六種心，或復忍受，或不忍受，為是有罪，抑是無罪。論中又云：「菩薩於此六種心中，應正觀察。我於如是六種心中，為有隨一現前行耶？為無有耶？於前三心，菩薩一向不應生起。設已生起，不應忍受，若有忍受而不棄捨，徧於一切皆名有罪。勤勞倦心現在前時，由此心故捨善方便。若為暫息身心疲惱，當於善法多修習者，當知無罪。若於一切畢竟捨離，謂我何用精勤修習如是善法，令我現在安住此苦？若如是者，當知有罪。病隨行心現在前時，菩薩於此無有自在，不隨所欲修善加行，雖復忍受而無有罪。障隨行心現在前時，若不隨欲墮在其中，或觀此中有大義利，雖復忍受而無有罪。若隨所欲故入其中，或觀是中無有義利，或少義利，而故忍受，當知有罪。如是六心，前三生已而忍受者，一向有罪。病隨行心，雖復忍受，一向無罪。餘之二心，若生起已而忍受者，或是有罪，或是無罪。」</p>
<p style="margin-left:1em">三、若勤趣入饒益有情，當觀六處。攝决擇分云：「若諸菩薩，於作有情利益戒中勤修習時，當正觀察六處攝行。所謂自、他、財衰、財盛、法衰、法盛，是名六處。言財衰者：謂衣食等，未得不得，得已斷壞。與此相違當知財盛。言法衰者：謂越所學，於先未聞勝義所攝如來所說微妙法句，不得聽聞；如不聽聞先所未聞，如是於先所未思惟，不得思惟。有聽聞障，有思惟障，設得聞思，尋復忘失；於所未證修所成善，而未能證，設證還退。與此相違，當知法盛。」此六處中，其自他者，即是財法盛衰所依。既於六處正觀察已，應行應止，或是有罪，或無罪相。論中又云：「此中菩薩，作自法衰，令他財盛，此不應為。如令財盛，法盛亦爾。此中義者越學（違越學處）所攝，及能隨順越學所攝，或於證法（所得之法）退失所攝，當知法衰。又諸菩薩，作自財衰，令他財盛。若此財盛不引法衰，此則應為；若引法衰此不應為。如令財盛，法盛亦爾。又諸菩薩，作自財盛，令他財盛，此則應為。如令財盛，法盛亦爾。又諸菩薩，作自法盛，令他財盛，此則應為。如令財盛，法盛亦爾。於如是事，若不修行，名為有罪。若正修行，是名無罪。如是且說菩薩所學三種律儀略毗奈耶。菩薩於中，常應作意思惟修學。」是故於他補特伽羅，將作法利，或財利時，若見正越自期學處，或未正越亦隨順越，或令退失先已得法，及新得法。由是不作利他事者，亦得無罪。如是於作利他事時，作自財衰，不引法衰，若不為者是名有罪。若引法衰，則不應為，亦復如是。若能令自財盛法盛，而不為他成辦此二，是名有罪。又行利他，或是有罪，或無罪相。如攝决擇分云：「若諸菩薩，於己有恩諸有情所，隨順恩想，相續發起親友意樂，以有染心，方便攝受欲為朋黨，當知有罪。或於有怨諸有情所，隨順怨想，相續發起怨讎意樂，有穢濁心，當知有罪。或於無恩無怨諸有情所，相續發起中庸意樂，放捨意樂，當知有罪。若有現前隨欲出家，隨順觀察，時有過患，刧有過患，不度出家，當知無罪。若有安住憐愍彼心，雖度出家，亦無有罪。如說出家受具足戒，與作依止，攝為徒眾，當知亦爾。由如是等所有行相，當知菩薩三種戒蘊皆得圓滿。」</p>
<p style="margin-left:1em">如是既受此律儀已，雖於三戒俱應修學，然最要者，尤應勤學共於七眾別解脫中所學學處之律儀戒。攝决擇分又云：「此三種戒，由律儀戒之所攝持，令其和合。若能於此精勤守護，亦能精勤守護餘二。若有於此不能守護，亦於餘二不能守護。是故若有毀律儀戒，名毀一切菩薩律儀。」問：然則正受菩薩律儀，於此三戒，隨持少分名持律儀，抑於三戒，應持滿分名持律儀？答：菩薩律儀唯是一品，非如別解脫律儀有多次第。若正受者，應無簡別，要期俱學而善受持。攝决擇分云：「若有於此三種所受菩薩戒中，隨有所問，當知非護，當言不護菩薩律儀，不當言護。」問：若爾，云何大乘集菩薩學論云：「故當順合自力所能，雖一善根，亦應正受而善守護。」地藏十輪經云：「此十善道能致正覺。」若有盡壽，下至唯於一善業道亦不能護，然自稱言：「我是真實大乘行者，我求無上正等菩提。」當知如是補特伽羅，是極矯詐，說大妄語。對十方界佛世尊前，誑惑世間，作斷滅說。是愚癡類，身壞命終，墮諸惡趣。由是言之，於時乃至力所能受，即於爾時當善安住所正受善。此亦當觀藥師琉璃光王經。如是於學，護其一分，名律儀不？答：此中非說菩薩律儀，是說有能發起願心，無力受持菩薩律儀。令薰習故，於合自力別別學處，乃至其時有力守護，如應時中令其修學。爾時應持順合自力所能律儀，謂若不持，便成誑惑諸佛菩薩天人世間。為令宣示如是過失，故引前經。於此文後，論中又云：「若大有情，聞是事已，以慧通達諸菩薩行最為難行。為令濟拔無餘眾生出離苦故，勇荷重擔。」是謂由聞誓受學處不能守護，有大過患。知菩薩行最為難行，然能荷負菩薩學處重擔，不生怯劣，便能受持菩薩律儀。是故前者，為於一切聞過患<span class='corr'>已</span>，知菩薩行最為難行，不能荷負學處重擔，從一類行漸次令其誓願修學。心力增長，方受律儀。為明了故，引藥師經而令證知。應知此從彼經所出。</p>
<p style="margin-left:1em">二、釋受戒法有二：一、通用事義；二、本論事義。</p>
<p style="margin-left:1em">初、通用事義者：將釋本論受戒儀軌，先述往昔天竺菩薩通用受菩提心戒儀，令諸菩薩受學律儀。龍猛手造受發心法，而未別造受律儀軌。其受發心法中有云：「今發最勝菩提心，我當接引諸有情，行勝悅意菩提行，為利有情願成佛。如是三誦，發菩提心。」又云：「為令義利、利益、安樂諸有情故，凡我所有勤修布施，守護淨戒，修習忍辱，策發精進，等住靜慮，觀察勝慧，善巧方便。（第七波羅蜜多）如是一切，皆為證得無上正等菩提。與諸過去未來現在成就大悲，正入大乘，安住大地菩薩摩訶薩，隨順趣入。惟願聖者，我今當作菩提薩埵，仰祈證明我作菩薩。寂天菩薩於集菩薩學論、趣入菩薩行論中釋云：「此中既說學菩提行，又復要期與諸菩薩隨順趣入，即是發起行相應心，名受律儀。」本論亦說，即此要期受學三世菩薩三戒，名為受持菩薩律儀。自後，天竺菩提賢、無畏生兩師，融合龍猛、無著二大轍宗，造受律儀廣大儀軌。道炬論疏中亦云：「尊者阿底峽所造發心、受律儀法，是合龍猛、無著、寂天三師理趣。」以是義故，龍猛、無著兩宗儀軌，或有少分特異不同，得律儀法，義無差別。故若有謂既已安立中觀、唯識二種宗法，所從受境，受律儀法，及根本罪，應不相同，是為極不思擇之說。</p>
<p style="margin-left:1em">無著菩薩，雖於本論說受律儀之所依身，應是「先於無上正等菩提發弘願已。」於受律儀儀軌而外，不現所作發心儀軌。慈氏菩薩所造五論，世親所造諸論釋中，亦皆不現。勝怨論師以願、趣入，及受律儀，立二次第。吉祥燃燈師亦分別造發心儀軌，受律儀法。黑行論師所著大乘寶要義論疏，及趣入菩薩行論疏中，亦以願心儀軌、趣入儀軌，分別建立。故不應執受趣入心，與受律儀儀軌不同。當知往昔諸善知識，以受願心儀軌為先，願堅固已，後乃授以受律儀法。是能堅固律儀妙善方便。若爾，如修習次第中篇云：「世俗發心者，謂隨智者前，而發誓言，由悲愍故，誓願濟拔一切有情，為利眾生願成正覺。」是名最初發求無上正等菩提行相之心。彼與戒品所說儀軌，應從安住菩薩律儀善巧者前，令其發心亦應相同，（詳後「辨所從受境」，及「辨受者儀軌」文中。前段與論不同，後段論文所無。）其義云何？答：此由期學三世菩薩一切學處，依事理言有受發心，是故名為發心儀軌，非是純一發願心軌。</p>
<p style="margin-left:1em">上說發心略有二相：一者願心；二者趣入心。如是二心，所據何論？云何趣入，名受學處？略引正論證明其義。初言二心，如寂天菩薩趣入菩薩行論云：「總有二種菩提心，謂為菩提發願心，及為菩提趣入心。」初、緣菩提發起願心；次、緣菩提趣入發心。彼論又於二心設譬喻云：「應知如欲往、正往，有差別。」是謂有如安住於座，身尚未作趣往事業，便作是念：如彼境者所當趣往。希求趣往彼境之心，即是願心。又若舉足下足作趣往時，便作是念：今往彼境。如是之心，即趣入心。於所往境，能念之心同等無異。當知此有未往、正往分別不同。如是若有為利他故，念我當證正等正覺，其心同等。前者名為不須觀待修六度行種姓中住，後者名為定須觀待修六度行種姓中住。又如修習次第初篇（即廣釋菩提心論）云：「今為利益諸有情故，願當成佛。初起希求，名為願心；受律儀後，修諸資糧，名趣入心。」取要言之，若作是念：為利有情願當成佛，或應成佛；於施等行，隨有所學，或未修學，乃至其時未受律儀，是名願心。受律儀已，當知是心名趣入心。本論發心品中亦明顯分願與趣入。言願心者：如本論云：「於時能發菩薩第一心，即名菩薩諸正願中第一正願。謂能攝受其外所餘一切正願，是故此以正願為其第一自性。是諸菩薩，若於菩提起心希願，發如是心，說如是言：願我必定當證無上正等菩提，廣作一切有情義利，令其安處究竟涅槃，及令莊嚴如來大智。如是成辦自內菩提，及有情利，令其發心，是故發心，即以成辦為其行相。又此發心，為緣菩提及有情利令其成辦，非無所緣。故此發心，名緣菩提緣有情利。又此發心，最先趣向攝受一切菩提分法勝善根故，是善極善，是賢極賢，是妙極妙功德相應，是能對治一切有情所由依止三業惡行。如是菩薩第一發心，於餘世間及出世間一切義利妙善正願，名為無上最勝正願。是故應知，此從自性第一發心。應知亦從行相、所緣、功德、最勝、第一發心，合有五相。」</p>
<p style="margin-left:1em">言趣入心者：又如本論云：「是諸菩薩能發此心，從此無間，趣入大乘無上菩提。即謂趣進名言表相菩薩名數。以是義故，此發心者，名為攝受趣入。由諸菩薩發此心已，漸次當證無上正等菩提，非未發心。故此發心，名為無上正等菩提根本。又諸菩薩，普於一切有苦有情，悲愍相應懷濟拔心令其發心。以是義故，此發心者，名悲等流。是諸菩薩，依止安住此發心已，令其修學菩薩學處。若於一切菩提分法，若作一切有情義利。以是義故，此發心者，名諸菩薩學處所依。是故應知，此從攝受、根本、等流、所依、第一發心。」本論又云：「又諸菩薩第一發心，略有二種：一、定出離；二、非定出離。言定出離者：謂發心已，不復退還，畢竟趣入。非定出離者：謂發心已，又復退還，不竟趣入。」此文顯示發願心已，有定趣入，不定趣入二種分別。</p>
<p style="margin-left:1em">次言，云何趣入名受學處？如上所引深宗諸論，均說趣入即受律儀。本論說趣入心時，亦明顯說是諸菩薩學處所依。發此心者，令其修學菩薩學處。又如本論二十七種成熟方便中云：「三者趣入。言趣入者：謂得正信增上力故。若有在家，正受遠離惡行學處；及非在家，謂若出家，正受遠離諸欲學處。」此文亦說趣入，即是正受學處。又本論趣入地品中亦云：「云何趣入自性？謂安住種姓補特伽羅，初得見佛，及佛弟子，往詣其前承事供養，從彼聞法，得初正信，受持淨戒。」彼品又云：「云何有趣入？謂住種姓補特伽羅，最初獲得昔所未得，於諸如來正覺正說法毗奈耶所有正信，受持淨戒。」如上所說，皆謂趣入，即正受戒。又此趣入，復有二種：一者始初趣入；二者非始初趣入。如成熟品中云：「始初趣入者：謂依始初生起厭離諸可厭法，覺悟成辦如理義利有大勝利，即便趣入，名始初趣入；非始初趣入者：謂已正入補特伽羅，令作成熟所依託故，依止常不捨離諸佛菩薩，依止展轉令其明了諸解脫處，後後時中，轉轉成熟。」上引論文，悉據藏本重譯而出，略異本論。是故由此趣入之心，即便應有趣入之戒。趣入戒者，攝善法故，饒益有情故。此趣入字，梵名阿伐達羅，有趣入義，趣進義，隨轉義，創始義，發趣義。今於釋文，依發心品沿用趣入。本論譯師前後譯法亦多不同，如卷三十五發心品中，說最初發心時，譯為趣入；說永出不永出時，譯為隨轉；卷三十七成熟品二十七種成熟方便中，於第三方便譯為趣入；第五、第六、則又譯為發處；本戒品中，以趣入戒譯轉作戒。如是等類，讀者當善會通其義。</p>
<p style="margin-left:1em">又上所說受菩提心戒儀，中土已有多種譯本。唐有無畏三藏禪要；不空三藏受菩提心戒儀；元有莎南屹囉之菩提心戒儀。</p>
<p style="margin-left:1em">二、本論事義有二：一、有師儀軌；二、無師儀軌。初復有三：（一）、加行儀軌；（二）、正行儀軌；（三）、後行儀軌。初加行儀軌有五：㊀、請白；㊁、修集資糧；（三）、請速授戒；（四）、起勝歡喜；（五）、問遮難。初請白有二：1.辨補特伽羅；2.辨受戒儀軌。初辨補特伽羅有二：（1）辨所依身；（2）辨所從受境。</p>
<p style="margin-left:1em">一、辨所依身</p>
</div>
<div class='div-orig'><p>若諸菩薩，欲於如是菩薩所學三種戒藏勤修學者，或是在家，或是出家，先於無上正等菩提發弘願已。</p>
</div>
<div class='div-commentary'><p style="margin-left:1em">考藏本云：「此中菩薩，或諸在家，或諸出家，欲於如是菩薩所學三種戒聚勤修學者，既於無上正等菩提發正願已。」</p>
<p style="margin-left:1em">受戒依身，應須何種？謂諸菩薩，或是在家，或是出家，於前所說菩薩學處三種戒聚，以淨意樂欲修學者，於大菩提已發願者。謂依教授已發願心。若有唯求攝取律儀，於菩薩學不欲修學，或未先發菩提願心，不應授與菩薩律儀。</p>
</div>
<div class='div-orig'><p>「又諸菩薩，欲授菩薩菩薩戒時，先應為說菩薩法藏摩怛履迦，菩薩學處，及犯處相，令其聽受。以慧觀察自所意樂，堪能思擇受菩薩戒，非惟他勸，非為勝他。當知是名堅固菩薩，堪受菩薩淨戒律儀。以受戒法，如應正授。」（此係後文，依受戒軌移置於此，故用括號以區別之。已下倣此。）</p>
</div>
<div class='div-commentary'><p style="margin-left:1em">於求正受律儀菩薩，令堅固故，應於傳授律儀以前，為其開演菩薩法藏摩怛履迦，菩薩地中菩薩學處，及犯處相。如所說言，令善觀察能受與否。以慧思擇樂受律儀，非自不欲，唯由他所勵力獎勸，非為勝他。當知是名堅固菩薩，堪能正受淨戒律儀。即便依於受戒儀軌，如應正授。如是與毗奈耶有異，此於未受律儀以前，令善聽聞而正解了，於護學處，有堅固心，方受律儀。若能具足如是意樂，能發律儀。若未具足，不能發起。如攝决擇分云：「若有為令他了知故，隨順他故，由他勸導受菩薩戒，非自所起增上意樂，隨觀隨察自生淨信，於諸有情住憐愍心，愛樂善法，受菩薩戒。當言此非真實防護，亦非圓滿修習善法，亦不能得彼果勝利。與此相違，當知乃名真實防護，亦名圓滿修習善法，亦能獲得彼果勝利。」</p>
<p style="margin-left:1em">二、辨所從受境</p>
</div>
<div class='div-orig'><p>當審訪求同法菩薩，已發大願，有智有力，於語表義能授能開。於如是等功德具足勝菩薩所。</p>
</div>
<div class='div-commentary'><p style="margin-left:1em">考藏本云：「當善訪求發菩薩願之同法者，已得律儀、具足善巧、於語表義能持能解。即於如是勝菩薩所。」</p>
<p style="margin-left:1em">須何等境從受律儀？當善訪求發菩薩願，謂已發願心。言同法者：即是安住菩薩律儀，善巧大乘，於受學處，作請白等語言所表，能持其文，能解其義。即於如是勝菩薩所從受律儀。</p>
</div>
<div class='div-orig'><p>「又諸菩薩，不從一切唯聰慧者，求受菩薩所受淨戒，無淨信者不應從受。謂於如是所受淨戒，初無信解，不能趣入，不善思惟。有慳貪者，慳貪蔽者，有大欲者，無喜足者，不應從受。毀淨戒者，於諸學處無恭敬者，於戒律儀有慢緩者，不應從受。有忿恨者，多不忍者，於他違犯不堪耐者，不應從受。有懶惰者，有懈怠者，多分躭著日夜睡樂、倚樂臥樂、好合徒侶、樂喜談者，不應從受。心散亂者，不至不能[(殼-一)/牛]牛乳頃，善心一緣住修習者，不應從受。有闇昧者，愚癡類者，極劣心者，誹謗菩薩素怛纜藏摩怛履迦者，不應從受。」（此亦後文移置於此。）</p>
</div>
<div class='div-commentary'><p style="margin-left:1em">考藏本云：「雖有已能具足善巧，而亦不應一切菩薩，皆可從求菩薩所受淨戒律儀。謂若無正信者，最初於所正受淨戒律儀，無有勝解，復不趣入，亦不思維，不應從受。有慳貪者，慳貪蔽者，有大欲者，無喜足者，不應從受。毀壞戒者，於諸學處無有恭敬而慢緩者，不應從受。有忿恨者，多不忍者，於他違犯不堪忍者，不應從受。有懶惰者，有懈怠者，多分躭著日夜睡樂、倚樂、臥樂、雜眾談論、虛度時日者，不應從受。心散亂者，謂其下至不能[(殼-一)/牛]牛乳頃，於善修心一緣者，不應從受。極愚鈍者，性闇昧者，怯劣心者，誹謗菩薩素怛纜藏、菩薩藏中摩怛履迦者，不應從受。」（此依前說，所從受境應是善巧大乘。故今釋言，非是一切能善巧者既可從受。論於前文譯為有智，此則譯為唯聰慧者。前後不符。）</p>
<p style="margin-left:1em">何等受境不應從受？謂雖已能具足善巧，然亦不應一切菩薩，皆可從求菩薩律儀。謂若或有<span class='corr'>意</span>樂毀壞，加行毀壞。意樂毀壞者，即無淨信。謂於律儀，上無勝解，中不趣入，下不思維，或無功用。（此以三事，釋無淨信。當知此三，毀壞三信。）加行毀壞者：謂若六度加行毀壞。一者、愛著身財，有慳貪者；由彼慳貪增上轉故，慳貪蔽者；於所未得有大欲者；雖已獲得無喜足者。是名忍受施違逆品。二者、犯他勝己，無餘律儀，（攝事分云：「他勝罪類，名無餘罪。」）毀壞戒者；現行惡行，犯有餘罪，（攝事分云：「四種罪類，名有餘罪。」）於諸學處無有恭敬而慢緩者。是名忍受戒違逆品。三者、若遇逆緣，不堪安忍，現前使能令心憤發而忿怒者；明記怨害，恒恒熱惱而懷恨者；於他所犯沙門四法不同分過，不堪忍者。是名忍受忍違逆品。四者、不樂善品，有懶惰者；樂所治品，有懈怠者；次釋其相，所謂多分躭著日夜睡樂、倚樂、臥樂、雜眾談論、虛度時日。是名忍受精進逆品。五者、心不善住奢摩他等，心散亂者，謂其下至不能[(殼-一)/牛]牛乳頃，令心於善修一緣者。是名忍受靜慮逆品。六者、惡慧。此復有二：（一）、現行惡慧。謂不能由自了知真實，極愚鈍者；雖為教示，亦不了解，性闇昧者；違拒不受廣大教法，怯劣心者。（二）、取惡慧因。謂誹謗菩薩素怛纜藏摩怛履迦，言其不正，非能如法。是名忍受慧違逆品。如是等類，不應從受菩薩律儀。有疏釋云：「若約其實，無不略具如是過患。論中所云，意謂不從過甚具者。」是故，若非上品具足如是過失，少有過者，亦可從受。</p>
<p style="margin-left:1em">二、辨受戒儀軌有二：（一）、辨受者儀軌；（二）、辨授者儀軌。</p>
<p style="margin-left:1em">一、辨受者軌儀</p>
</div>
<div class='div-orig'><p>先禮雙足。如是請言：「我今欲於善男子所，或長老所，或大德所，乞受一切菩薩淨戒。唯願須臾不辭勞倦，哀愍聽授。」</p>
</div>
<div class='div-commentary'><p style="margin-left:1em">考藏本云：「先禮雙足。既作禮已，便應請言：「我今欲從善男子所，求受菩薩淨戒律儀。惟願須臾不辭勞倦，哀愍我故，聽許教授。」</p>
<p style="margin-left:1em">如前所說能受菩薩，先向授者接觸雙足，而敬禮之。謂不恭敬，不發律儀故。又如勝怨、無畏生兩師並云：「於此應先獻曼陀羅。」次請白言：「我今欲於善男子所，求受菩薩淨戒律儀。惟願須臾不辭勞倦，哀愍我故，聽許教授。」謂不求受，律儀不發故。又勝怨、菩提賢、燃燈、無畏生諸師俱云：「應當如是三返請白。」又無畏生、勝怨兩師並云：「爾時合掌，蹲跪而坐，或右膝著地。」即如下說諸身威儀，隨取皆得。</p>
<p style="margin-left:1em">此中所云獻曼陀羅，亦名獻中園。有廣中略供獻儀軌，名興無邊廣大供養。如本論四十四卷供養親近無量品云：「或贍部洲，或四大洲，或千世界二千世界，或復三千大千世界，乃至十方無邊無際諸世界中，下中上品供養如來一切供具。菩薩於彼，以淨信俱，勝解俱心，週徧思惟，一切隨喜。如是菩薩少用功力，於如來所，興起無邊廣大供養。」</p>
<p style="margin-left:1em">二、辨授者軌儀</p>
</div>
<div class='div-orig'><p>「次由能授菩薩，於彼求受律儀菩薩，先為宣說菩薩律儀廣大勝利。又為求受律儀菩薩，宣說學處，若重若輕，令發勇悍。隨作是言：「善男子聽！汝今願樂，於諸有情，未得度者令其得度，未解脫者令其解脫，未蘇息者令其蘇息，未涅槃者令般涅槃，紹隆佛種令不斷否？汝當於此，堅固發心，堅固誓願。」見彼不知如是部類，令發勇悍，故應宣說。」（此依藏本補譯而出，論缺此文。故用括號以區別之。）</p>
</div>
<div class='div-commentary'><p style="margin-left:1em">謂由觀見求受菩薩，尚未了知其所求受律儀部類，於受律儀令發勇悍，令其堅固荷持學處重擔意樂，故作是說。</p>
<p style="margin-left:1em">釋論於此，謂應為彼求受菩薩，宣說集菩薩學論中，引據寂靜决定神變經所說，護持律儀勝利。及月燈三昧經所說，若於現在正法衰時，恭敬學處，便能獲得勝異熟果。又應為說根本重罪，眾餘輕罪，重輕學處。及正法念處經、法集經、海意經所說，不護律儀一切過患。令見如是所有勝利，及過患已，不捨發心，堅固受持律儀誓願。文廣未載，可閱釋論。然依吉祥燃燈師所作軌中，則於此處捨棄宣說律儀勝利，學處重輕。唯從善男子起，至堅固誓願，後加問言：「非為勝他耶？非他勵力所勸受耶？」又昔諸師，於前未得度者四句以後，復加問言：「汝願樂否？」次更問云：「汝於今者，求受律儀，非為勝他耶？非他勸受，自不自在耶？於諸菩薩素怛纜藏，菩薩藏中摩怛履迦，已聽聞否？解否？信否？能少護持否？」於如是問，即應答言：「唯然少聞。」如是一一如儀而答。言未度令度等者：如有賢論師云：「聲聞獨覺，於所知障未得度者，令其得度：大梵天等，於彼癡等二障繫縛，未解脫者令其解脫；那落迦等，苦未蘇息，令其蘇息；諸有情類，未能得般無住涅槃，安處涅槃。」</p>
<p style="margin-left:1em">二、修集資糧</p>
</div>
<div class='div-orig'><p>既作如是無倒請已，偏袒右肩，恭敬供養十方三世諸佛世尊，已入大地得大智慧、得大神力諸菩薩眾。現前專念彼諸功德，隨其所有功德因力，生殷淨心，或少淨心。</p>
</div>
<div class='div-commentary'><p style="margin-left:1em">考藏本云：「復次，求受菩薩，正啟請已，偏袒一肩，普於過去未來現在諸佛世尊，現住十方已入大地，得大智慧，獲大神力諸菩薩眾，為作供養。現前專念彼諸功德，以勝意樂，隨功用力，所有因力，生起殷重清淨信心，或復由此生少淨心，恭敬供養。」</p>
<p style="margin-left:1em">謂別解脫，唯於僧眾申恭敬已，便能獲得。今此律儀勝過彼故，應先向於諸佛菩薩廣作供養，方能求得。故彼求受律儀菩薩，應袒右肩，住佛像前，即以過去未來現在諸佛世尊，現住十方已入大地，得甚深智，獲廣大力諸菩薩眾，為供養境。現前專念彼等一切不共功德。如是功德，皆由成就如是律儀。此律儀者，是由第一善淨意樂之所發起，故以至誠，隨自現在功用之力，及宿因力，生起殷重清淨信心；或復由此因緣之力，生少淨心，恭敬供養。</p>
<p style="margin-left:1em">取要言之，淨除壇地，妙善莊嚴。中設佛像，於旁安設諸菩薩像。即自觀想，猶如十方諸佛菩薩正現在前，先應專念彼諸功德，啟殷重信。次迎師長，坐獅子座，如儀軌說，作如來想。端嚴陳設花香燈等眾多妙供，先行禮拜，誦讚、讚頌。師於弟子，善導其心，於三寶所，及師長所，令其供獻曼陀羅供，及諸物供。</p>
<p style="margin-left:1em">三、請速授戒</p>
</div>
<div class='div-orig'><p>有智有力勝菩薩所，謙下恭敬，膝輪據地，或蹲跪坐。對佛像前，作如是請：「唯願大德，（或言長老或善男子。）哀愍授我菩薩淨戒。」</p>
</div>
<div class='div-commentary'><p style="margin-left:1em">考藏本云：「即以謙下恭敬之相，（鞠俯之相）膝輪據地，或蹲跪坐。向彼善巧能授菩薩，作如是請：『唯願善男子，（或言具壽，或言尊者。）授我正受菩薩淨戒律儀。』」</p>
<p style="margin-left:1em">次謙恭相，右膝著地，或蹲跪坐。作如是請，若是在家稱善男子；若是出家年輕有德，應稱大德；（即具壽）年高有德，應稱長老（即尊者）唯願授我正受菩薩淨戒律儀。吉祥燃燈師謂，應加說云：「唯願速授。」又應如是三作請授。德光釋云：「既說有善男子等三種，顯示不必定從出家，又非决定專從學年長於己者，而受律儀。」吉祥智友尊者云：「顯密二乘道，諸苾芻應從，善巧苾芻受，非應從餘受。」是謂苾芻，若有堪受二種上勝律儀苾芻，即不應從在家等受。然亦非謂從所餘受，不發律儀。</p>
<p style="margin-left:1em">四、起勝歡喜</p>
</div>
<div class='div-orig'><p>如是請已，專念一境，長養淨心：我今不久當得無盡無量無上大功德藏。即隨思惟如是事義，默然而住。</p>
</div>
<div class='div-commentary'><p style="margin-left:1em">念住一緣，專一長養清淨信心，作如是念：我今不久當得無盡無量無上大福德藏。即隨思惟如是事義，合掌默然恭敬而住。</p>
<p style="margin-left:1em">五、問遮難</p>
</div>
<div class='div-orig'><p>爾時有智有力菩薩，於彼能行正行菩薩，以無亂心，若坐若立，而作是言：「汝如是名善男子聽，（或法弟聽。）汝是菩薩不？」彼應答言是。「發菩提願未？」應答言已發。</p>
</div>
<div class='div-commentary'><p style="margin-left:1em">考藏本云：「即由善巧菩薩，或立，或住於座，心不散亂。於彼能正趣入菩薩，應作是言：『汝如是名善男子聽，（或法弟聽。）汝是菩薩不？發菩提願未？』彼應答言：『唯然，<span class='corr'>已</span>發。』」</p>
<p style="margin-left:1em">爾時善巧能授菩薩，或起而立，或住於座，心不散亂。於彼受者作如是言：「汝如是名善男子聽，（或法弟聽。）汝是菩薩不？」彼應答言是。「發菩提願未」？應答言已發。作此二問，義謂令善警覺種性堪任，堅固願心。吉祥燃燈師謂問遮難後，令發勇悍。續更問言：「欲於我所，受諸菩薩一切學處，受諸菩薩清淨戒否？」受者亦應答言：「願受。」如是答已，方授律儀。</p>
<p style="margin-left:1em">問遮難者，是即印土受菩薩心戒等所通用名。在別軌中，則問曾犯無間罪否？無畏三藏禪要中，列為第六問遮難門。又如勤策受具戒時，亦有此問。如大毗婆沙論云：「來至眾中，重問遮難。」</p>
<p style="margin-left:1em">二、正行儀軌</p>
</div>
<div class='div-orig'><p>自此以後應作是言：「汝如是名善男子，（或法弟。）欲於我所，受諸菩薩一切學處，受諸菩薩一切淨戒。謂律儀戒、攝善法戒、饒益有情戒。如是學處，如是淨戒，過去一切菩薩已具，未來一切菩薩當具，普於十方現在一切菩薩今具。於是學處，於是淨戒，過去一切菩薩已學，未來一切菩薩當學，現在一切菩薩今學。汝能受不？」答言：「能受。」能授菩薩第二第三亦如是說，能受菩薩第二第三亦如是答。</p>
</div>
<div class='div-commentary'><p style="margin-left:1em">考藏本云：「自此以後，應作是言：『汝如是名善男子，過去一切菩薩能為學處，能為淨戒，未來一切菩薩能為學處，能為淨戒；普於十方現在一切菩薩能為學處，能為淨戒。於是學處，於是淨戒，過去一切菩薩已學，未來一切菩薩當學，普於十方現在一切菩薩今學。菩薩一切學處，菩薩一切淨戒，謂律儀戒，攝善法戒，饒益有情戒。從我受不？』答言：『能受。』能授菩薩，第二第三亦如是說；能受菩薩，第二第三亦如是答。」</p>
<p style="margin-left:1em">為善曉喻，儀軌文句一切事義，應作是言，廣如正文。言學處者：謂其所應修學之處。言淨戒者：謂於學處修學自性。又此文中，初示能為三世菩薩所共學處，次說於彼修學之相，後總攝為所應受持三種淨戒，是所正受。</p>
<p style="margin-left:1em">三、後行儀軌有四：一、啟白請證；二、讚揚勝利；三、酬恩供養；四、不應率爾宣示律儀。</p>
<p style="margin-left:1em">一、啟白請證</p>
</div>
<div class='div-orig'><p>能授菩薩作如是問，乃至第三授淨戒已。能受菩薩作如是答，乃至第三受淨戒已。能受菩薩不起于座，能授菩薩對佛像前，普於十方現住諸佛，及諸菩薩，恭敬供養，頂禮雙足。作如是白：「某名菩薩，今已於我某菩薩所，乃至三說受菩薩戒。我某菩薩，已為某名菩薩作證，唯願十方無邊無際諸世界中諸佛菩薩第一真聖，於現不現，一切時處，一切有情，皆現覺者，於此某名受戒菩薩亦為作證。」第二第三亦如是說。</p>
</div>
<div class='div-commentary'><p style="margin-left:1em">考藏本云：「如是由此善巧菩薩，於彼能受菩薩，乃至獎導三作正受菩薩淨戒律儀，令受持已。能受菩薩不起於座，能授菩薩即於所對佛像之前，普於十方現住諸佛諸菩薩眾，頂禮雙足。合掌白言：『某名菩薩，今已於我某菩薩所，乃至三受，正受菩薩淨戒律儀。我某菩薩，於此某名菩薩已受菩薩淨戒律儀，能作證明。唯願十方無邊無際諸世界中第一真聖，於不現知，一切時處一切有情，皆能現知足具覺者，亦為證知。』乃至三次，應如是說。」</p>
<p style="margin-left:1em">又有軌云：「受戒弟子，依其坐次，觀想接觸十方佛土佛菩薩足，正向十方各三禮拜，散華供養，起立合掌，作啟請云：『仰祈十方現住諸佛菩薩，護念於我。』以此引端，然後師長，依文而作啟白請證。」若當頂禮上下方者，即應心緣彼上下方，東西作禮。言不現知者：謂是我等。言現知者：謂佛菩薩。</p>
<p style="margin-left:1em">二、讚揚勝利</p>
</div>
<div class='div-orig'><p>如是受戒羯磨畢竟。從此無間，普於十方無邊無際諸世界中現住諸佛，已入大地諸菩薩前，法爾相現。由此表示，如是菩薩，已受菩薩所受淨戒。爾時十方諸佛菩薩，於是菩薩法爾之相，生起憶念。由憶念故，正智見轉。由正智見，如實覺知，某世界中某名菩薩，某菩薩所，正受菩薩所受淨戒。一切於此受戒菩薩；如子如弟，生親善意，眷念憐愍。由佛菩薩眷念憐愍，令是菩薩希求善法，倍復增長，無有退減。當知是名受菩薩戒啟白請證。「如是已作受菩薩戒羯磨等事，授受菩薩俱起供養。普於十方無邊無際諸世界中諸佛菩薩，頂禮雙足，恭敬而退。」（括號一段移釋於後）</p>
</div>
<div class='div-commentary'><p style="margin-left:1em">如是菩薩所受律儀戒，於餘一切所受律儀戒，最勝無上。無量無邊大功德藏之所隨逐，第一最上善心意樂之所發起，普能對治於一切有情一切種惡行。一切別解脫律儀，於此菩薩律儀戒，百分不及一，千分不及一，數分不及一，計分不及一，算分不及一，喻分不及一，鄔波尼殺曇分亦不及一，攝受一切大功德故。</p>
<p style="margin-left:1em">謂受律儀羯磨圓滿，從此無間，普於十方無邊世界現住諸佛，已入大地諸菩薩所，法爾能有如是瑞應。謂有出生座震動等，令其護念如是菩薩正受菩薩所受律儀。自此以後，得於受時，受律儀處，能受菩薩，生起憶念。由憶念故，起正智觀。由正智觀，如實覺知，某世界中，某名菩薩，某菩薩所，正受菩薩所受淨戒律儀。諸佛於彼覺知如子，菩薩於彼覺知如弟，生親善意，眷念憐愍，願彼中間無有留難，一切成就。由佛菩薩眷念憐愍，令此菩薩諸善增廣，而無退減。</p>
<p style="margin-left:1em">如是菩薩所受菩薩淨戒律儀，望餘一切所受淨戒律儀，由四殊勝，名為勝出。一者、無上。最尊最勝，無過上故。二者、無量無邊大福德藏之所隨逐。攝受無量福德果故。三者、第一最上善心意樂之所發起。是由利樂一切有情，增上意樂所發起故。四者、普能對治一切有情趣入三業一切惡行故。其受別解脫律儀者，望此菩薩淨戒律儀所有福德，百分、千分、數分、計分、算分、喻分、鄔波尼殺曇分，亦不及一。</p>
<p style="margin-left:1em">三、酬恩供養</p>
</div>
<div class='div-orig'><p>如是已作受菩薩戒羯磨等事，授受菩薩俱起供養。普於十方無邊無際諸世界中諸佛菩薩，頂禮雙足，恭敬而退。」（此係前段移置於此。）</p>
</div>
<div class='div-commentary'><p style="margin-left:1em">師與弟子俱起於座，普向十方無邊無際諸世界住諸佛菩薩，復作如前所作供養。觀想接觸佛菩薩足而行頂禮。既頂禮已，恭敬而退。</p>
<p style="margin-left:1em">四、不應率爾宣示律儀</p>
</div>
<div class='div-orig'><p>「又諸菩薩，於受菩薩戒律儀法，雖已具足受持究竟，而於謗毀菩薩藏者無信有情，終不率爾宣示開悟。所以者何？為其聞已不能信解，大無知障之所覆蔽，便生誹謗。由誹謗故，如住菩薩淨戒律儀，成就無量大功德藏；彼誹謗者，亦為無量大罪業藏之所隨逐，乃至一切惡言惡見，及惡思惟，未永棄捨，終不免離。」（此係後文移置於此。）</p>
</div>
<div class='div-commentary'><p style="margin-left:1em">雖能於此受學菩薩律儀儀軌，受持其義，究竟其文。而於憎背菩薩法藏，不信不解諸有情所，不應率爾不擇於他，是器非器，宣示其文，開悟其義。所以者何？為其聞已不能信解，大無知障之所覆蔽，便生誹謗。言菩薩藏不善、匪宜、無有義利。此如安住律儀菩薩，專一成就無量福藏；彼誹謗者，口惡言謗，意著惡見，想倒現行諸惡思維，乃至一切未永棄捨，唯為無量大罪業藏之所隨逐。</p>
<p style="margin-left:1em">此依吉祥燃燈師所說，於終行軌攝為四科。在本論中亦有此義。又此論師謂啟白請證已，接作酬恩供養。本論所示亦復如之。今為便於實際應用，酬恩供養列於讚揚勝利之後。</p>
<p style="margin-left:1em">二、無師儀軌</p>
</div>
<div class='div-orig'><p>又諸菩薩，欲受菩薩淨戒律儀，若不會遇具足功德補特伽羅，爾時應對如來像前，自受菩薩淨戒律儀。應如是受：偏袒右肩，右膝著地，或蹲跪坐。作如是言：「我如是名，仰啟十方一切如來，已入大地諸菩薩眾。我今欲於十方世界佛菩薩所，誓受一切菩薩學處，誓受一切菩薩淨戒。謂律儀戒、攝善法戒、饒益有情戒。如是學處，如是淨戒，過去一切菩薩已具，未來一切菩薩當具，普於十方現在一切菩薩今具。於是學處，於是淨戒，過去一切菩薩已學，未來一切菩薩當學，普於十方現在一切菩薩今學。」第二第三亦如是說。說已應起。所餘一切如前應知。」（此係後文移置於此。）</p>
</div>
<div class='div-commentary'><p style="margin-left:1em">若不會遇如前所說具足功德補特伽羅，爾時應對如來像前，自受菩薩淨戒律儀。偏袒右肩，右膝著地，或蹲跪坐。作如是言：「我如是名，仰啟十方一切如來，已入大地諸菩薩眾。我今欲於佛菩薩前，正受菩薩一切學處，菩薩一切淨戒。謂律儀戒、攝善法戒、饒益有情戒，過去一切菩薩已學，未來一切菩薩當學，普於十方現在一切菩薩今學。」如是三說，說已應起。所餘一切，如前應知：謂所餘儀軌，悉皆同於有師儀軌。諸餘疏中，亦未明說所餘一切應取捨處。然於作問答類，及啟白請證，不率宣示諸則，似可捨棄。</p>
<p style="margin-left:1em">言有師無師者，如大乘寶要義論疏云：「若有生命淨行之礙，雖距師近，與無師等；若無生命淨行之礙，雖所在遠，亦應訪求。」又新疏云：「於先所受已曾毀犯後還淨者，若受律儀不恭敬者，皆不應依無師儀軌，應依有師儀軌而受。」言受律儀不恭敬者：謂雖有師，不起恭敬，信由自受亦名如實。然亦於先所受已曾毀犯後還淨者，舊疏則云：「若有師者，當從師受。若無師者，得依無師儀軌而受。」復引菩薩地中無師儀軌證成其義。謂此即是無著密意。以無著菩薩，於說於犯還出還淨時處，續說若不會遇具足功德補特伽羅等文句故。寂天菩薩云：「我此世有果，善得人種類；今生佛種中，現前為佛子。」是謂已得此律儀者，應即思維：今此世中，已不空度，獲得人身，受持法藏，幸得側入菩薩眾中。又云：「我今盡所能，作合種姓業；此淨無瑕種，不應令污垢。」謂起意樂，念從今後，不令染著諸罪污垢。</p>
<p style="margin-left:1em">上來釋受戒法竟。</p>
</div></div></div>
</div><!-- end of div[@id='body'] -->
</body></html>