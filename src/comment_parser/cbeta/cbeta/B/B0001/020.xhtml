<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>均如大師華嚴學全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu69' /><a id='mulu70' />
<p class='juan'>大華嚴首座圓通兩重大師均如傳<span class='note-inline'>(并序)</span></p>
<div class='div-other'><a id='mulu71' /><p>巘拏㗮<span class='note-inline'>(名庚切)</span>賀之一十万偈復興於身篤<span class='note-inline'>(天竺亦云身篤也)</span>職龍樹之由濫觴乎扶來職義相之由祖洽乎聖朝職首座之由故瑞書院學士<span class='note-inline'>(唐職)</span>夷喆食<span class='note-inline'>(新羅職)</span>清河公致遠作相師傳獨首座之行狀闕馬一乘行者惜之予亦惜之近有殿中內給事康惟顯集首座初終現迹文則遒嚴事多脫略一乘行者憾之予亦憾之迨咸雍十年首夏之月神眾經注主大師昶雲示以實錄舊藳一卷因托述於予予曰諾而塵網牽惹志未全功乃於月下搆思灯前綴文緜秋涉冬明春絕筆自為序云。</p>
<p>前進士赫連挺謹序</p>
</div>
<div class='div-other'><a id='mulu72' />
<div class='div-other'><a id='mulu73' /><p>今將述首座行狀分為十門。</p>

<ul class="">
<li>初降誕靈驗分</li>

<li>二出家請益分</li>

<li>三姊妹齊賢分</li>

<li>四立義定宗分</li>

<li>五解釋諸章分</li>

<li>六感通神異分</li>

<li>七歌行化世分</li>

<li>八譯歌現德分</li>

<li>九感應降魔分</li>

<li>十變易生死分</li>
</ul></div>
<div class='div-other'><a id='mulu74' /><p>初降誕靈驗分者首座俗姓邊氏諱均如也父曰煥性尚志立名母曰占命甞於天祐十四年四月初七日夜夢見雄雌雙鳳皆黃色自天而下並入<span class='corr'>己</span>懷至二十載占命年<span class='corr'>已</span>六十而能有身懷滿二十一旬以此年八月八日誕師于黃州之北荊岳南麓之私第<span class='note-inline'>(遁臺葉村)</span>今黃州判官前拾遺李晙重修舊址号曰敬天之寺即其所也師始生容貌甚醜<span class='corr'>无</span>可倫比父母不悅置諸街中有二鳥比翼連蓋兒身行路人見其異遂尋家而縷陳之父悔母恨而収育焉而諱厥狀乃置笥闘糓<span class='note-inline'>(給乳之義)</span>數月而后示於鄉黨師在襁褓善讀圓滿偈凢父口授十<span class='corr'>无</span>一失者也。</p>
</div>
<div class='div-other'><a id='mulu75' /><p>第二出家請益分者師少而孤及志學之歲隨堂兄僧善均徃詣復興寺謁識賢和尚事之隸業其乃能訓之器劣於所訓之機雖簣塵不讓於成高而盃水豈蠲於大渴于時靈通寺義順公量如洪鍾善待問者是以四方義學聚成霧市師相求之心若塊噫之於於菟<span class='note-inline'>(風從虎之意)</span>每曰黃昏之后俟識賢假[穴/抹]之夕潛詣靈通寺請益方曉而返親自奉粥奉供識賢密認其意乃理不能遮尋許投于順公師去彼就此事与願契自尒之后深[(奭-人+大)*斗]<span class='note-inline'>(音俱斟也)</span>教海險掞義天于時匱粮七日不食者十度許曾无一念而生猒退以怠於學也。</p>
</div>
<div class='div-other'><a id='mulu76' /><p>第三姉妹齊賢分者師父居練若係戀庭闈遂敀覲親顏与秀明闘智初秀明先師三年而生是歲天祐十七年也女生而啼呼者有莭長則聦悟絕倫甞丐僧到舍讀法花經女自內聽之便生信焉因設席迎僧請為了讀僧讀八卷畢仍請一宿敷暢經旨凢所耳飡片无遺漏僧行謂女曰我即菩提留攴三藏也汝是德雲比丘化身耳及師敀覲之日秀明請聞其葉師講普賢觀音兩知識法門神眾千手二經文三寸所宣一字无失師又於初夜念諷華嚴六地義約五百問荅秀明偷聽頓悟至后五年請書手記己所悟一文一句无闕疑也。</p>
</div>
<div class='div-other'><a id='mulu77' /><p>第四立義定宗分者師北岳法孫也昔新羅之季伽耶山海印寺有二華嚴司宗一曰觀惠公百濟渠魁甄萱之福田二曰希朗公我大祖大王之福田也二公受信心請結香火願願既別矣心何一焉降及門徒浸成水火沉於法味各稟酸醎此弊難除由來已久時世之軰号惠公法門為南岳号朗公法門為北岳師每嘆南北宗趣矛楯未分庶塞多歧指敀一轍与首座仁裕同好遊歷名山婆娑玄肆振大法皷竪大法幢尽使空門幼艾靡然向風又華嚴教中有先公鈔三十余義記其名曰三教所為同体空有尽不尽權實實華藏說成土海明難歎不歎三生攝体授職六相就實本實断障微少兜率天子五種成佛解行仏分相流目迴心六地八會百十城淨土菩提樹性起五果四句廣修供養主伴章等也師以為源流則別踳駿頗多文之煩者撮要而刪之意之微者詳究而現之皆引仏經[卄/廾]論以為訂則一代聖教斟酌尽矣洎國家大啟[這-言+(並/八)]席於王輪寺擢取空門及第則以吾師義路為正余旁焉凢有才名之軰何莫由斯途也大者位取王師國師少者階至大師大德至於揭獨身扶獨迹不可勝數矣。</p>
</div>
<div class='div-other'><a id='mulu78' /><p>第五解釋諸章分者師之在世以洪法利人為<span class='corr'>已</span>任若有諸家文書末易消詳者必為之著記釋故有搜玄方䡄記十卷孔目章記八卷五十要問荅記四卷探玄記釋二十八卷教分記釋七卷旨敀章記二卷三寶章記二卷法界啚記二卷十句章記一卷入法界品抄記一卷並行於代。</p>
</div>
<div class='div-other'><a id='mulu79' /><p>第六感通神異分者乹祐二年四月晦大成大王大穆皇后玉門生瘡不可以示之於毉召師之師順公請以法藥救之順公因能代苦使皇后立差順公代病其病病革七日不自免焉師奉香爐呪願瘡自移著於槐樹之西柯槐在師房東隅因爾而枯至清寧中株杌尚存廣順三年宋朝使至將封大成大王王命有司各<span class='corr'>揚</span>厥職三月藏事方臨受䇿會愁霖不止禮命阻行西使謂東國必有聖人者在何不使之祈晴天若晴明吾以為聖賢之驗光宗聞之愁坐輟寢有空声唱言大王且莫愁惱明日必聞海幢說法上即出庭仰睇溟濛<span class='corr'>无</span>迹詰旦欲索聖賢僧以邀法席緇班彥碩悉辝避焉時國師謙信奏薦師師時年少受國請象步安詳升師子座圓音一演雷電潛藏湏㬰之間雲卷風怗天明日出是時万乘珍敬禮加九拜因問師之誕所黃州北鄙遁臺葉村是比丘乘梓也上以為龍虵之生非大澤忠信寧<span class='corr'>无</span>十室尋封師為大德兼勑俗春十有余人人賜田二十五頃藏獲各五人俾徙居于黃州城內現德五年仏曰寺內有霹靂所欲禳怪湏憑大法請師講演緜晝貫夜約三七日於其問對以當仁不讓為意會中有悟賢徹達<span class='note-inline'>(徹達現今之僧統)</span>作如是念講主雖敏猶是后生余雖不才尚為先輩何於問話之間不顧謙辞之禮既是生慊殆欲興謗<span class='corr'>无</span>何有居士至止謂曰伱不湏嫉恨今日講師是伱先祖義相第七身也為欲弘宣大教故復來人間耳悟賢聞已驚愣乃傳言於眾海懺之曰吾知過矣師赴內道場夜半有逸光自房內射外如流虹之未滅者上望其光命侍人徃尋之報云師之眼光也上幸師所問曰修行底法獲致如此荅曰貧道<span class='corr'>无</span>勝行于時經几上有數珠一索自然騰空遶師三匝而止上乃敬重寵絕古今。</p>
</div>
<div class='div-other'><a id='mulu80' /><p>第七歌行化世分者師之外學龍閑於詞腦<span class='note-inline'>(意精於詞故云腦也)</span>依普賢十種願王著歌一十一章其序云夫詞腦者世人戲樂之具願王者并修行之樞故得涉淺敀深從近至遠不憑世道<span class='corr'>无</span>引劣根之由非寄陋言莫現普因之路今托易知之近事還會難思之遠宗依二五大願之文課十一荒歌之句慙極於眾人之眼異符於諸佛之心雖意失言求不合聖賢之妙趣而傳文作句願生九俗之善根欲笑誦者則結誦願之因欲毀念者則獲念願之益伏請后來君子若誹若讚也是閑。</p>
<p class="head4">禮敬諸佛歌</p>
<p style="margin-left:0em;text-indent:0em;" class="lg-abnormal"><div class='lg-row'>心未筆留　慕呂白乎隱仏体前衣　拜內乎隱身萬隱</div>
<div class='lg-row'>法界毛叱所只至去良　塵塵馬洛仏体叱剎亦　剎剎每如邀里白乎隱</div>
<div class='lg-row'>法界滿賜隱仏体　九世尽良禮為白齊</div>
<div class='lg-row'>歎曰身語意業<span class='corr'>无</span>疲厭　此良夫作沙毛叱等耶</div>
</p><p class="head4">稱讚如來歌</p>
<p style="margin-left:0em;text-indent:0em;" class="lg-abnormal"><div class='lg-row'>今日部伊冬衣　南<span class='corr'>无</span>佛也白孫舌良衣　<span class='corr'>无</span>尽辯才叱海等一念惡中涌出去良</div>
<div class='lg-row'>塵塵虛物叱邀呂白乎隱</div>
<div class='lg-row'>功德叱身乙對為白惡只　際乎萬隱德海[月*(前-刖+ㄅ)]　間王冬留讚伊白制</div>
<div class='lg-row'>隔句　必只一毛叱德置　毛等尽良白乎隱乃兮</div>
</p><p class="head4">廣修供養歌</p>
<p style="margin-left:0em;text-indent:0em;" class="lg-abnormal"><div class='lg-row'>火條執音馬　仏前灯乙直体良焉多衣　灯炷隱湏弥也灯油隱大海逸留去耶</div>
<div class='lg-row'>手焉法界毛叱色只為[施-也+小]　手良每如法叱供乙留</div>
<div class='lg-row'>法界滿賜仁仏体　仏仏周物叱供為白制阿耶</div>
<div class='lg-row'>法供沙叱多奈　伊於衣波最勝供也</div>
</p><p class="head4">懺悔業障歌</p>
<p style="margin-left:0em;text-indent:0em;" class="lg-abnormal"><div class='lg-row'>顛倒逸耶　菩提向焉道乙迷波　造將來臥乎隱惡寸隱法界餘音玉只出隱伊音叱如支</div>
<div class='lg-row'>惡寸習落臥乎隱三業</div>
<div class='lg-row'>淨戒叱主留卜以支乃遣只　今日部頓部叱懺悔　十方叱仏体閼遣只賜立</div>
<div class='lg-row'>落句　眾生界尽我懺尽　來際永良造物捨齊</div>
</p><p class="head4">隨喜功德歌。</p>
<p style="margin-left:0em;text-indent:0em;" class="lg-abnormal"><div class='lg-row'>迷悟同体叱　緣起叱理良尋只見根　仏伊眾生毛叱所只</div>
<div class='lg-row'>吾衣身不喻仁人音有叱下呂　修叱賜乙隱頓部叱吾衣修叱孫丁得賜伊馬落人米<span class='corr'>无</span>叱毘</div>
<div class='lg-row'>於內人衣善陵等沙　不冬喜好尸置乎理叱過</div>
<div class='lg-row'>後句　伊羅擬可行等　嫉姤叱心音至刀來去</div>
</p><p class="head4">請轉法輪歌。</p>
<p style="margin-left:0em;text-indent:0em;" class="lg-abnormal"><div class='lg-row'>彼仍反隱　法界惡之叱仏會阿希　吾焉頓叱進良只</div>
<div class='lg-row'>法雨乙乞白乎叱等耶　<span class='corr'>无</span>明土深以埋多　煩惱熱留煎將來出米</div>
<div class='lg-row'>善芽毛冬長乙隱　眾生叱田乙潤只沙音也</div>
<div class='lg-row'>後言　菩提叱菓音烏乙反隱　覺月明斤秋察羅波処也</div>
</p><p class="head4">請仏住世歌</p>
<p style="margin-left:0em;text-indent:0em;" class="lg-abnormal"><div class='lg-row'>皆仏体　必于化緣尽動賜隱乃　手乙寶非鳴良尒</div>
<div class='lg-row'>世呂中止以友白乎等耶　曉留朝于萬夜未　向屋賜尸朋知艮[門@(栗-木)]尸也</div>
<div class='lg-row'>伊知皆矣為米　道尸迷反群良哀呂舌落句</div>
<div class='lg-row'>吾里心音水清等　佛影不冬應為賜下呂</div>
</p><p class="head4">常隨仏學歌</p>
<p style="margin-left:0em;text-indent:0em;" class="lg-abnormal"><div class='lg-row'>我仏体　皆徃焉世呂修將來賜留隱　難行苦行叱願乙</div>
<div class='lg-row'>吾焉頓部叱逐好友伊音叱多　身靡只碎良只塵伊去米命乙施好尸歲史中置</div>
<div class='lg-row'>然叱皆好尸卜下里　皆仏体置然叱為賜隱伊留芳</div>
<div class='lg-row'>城上人　佛道向隱心下</div>
<div class='lg-row'>他道不冬斜良只行齊</div>
</p><p class="head4">恒順眾生歌</p>
<p style="margin-left:0em;text-indent:0em;" class="lg-abnormal"><div class='lg-row'>覺樹王焉　迷火隱乙根中沙音賜焉逸良　大悲叱水留潤良只</div>
<div class='lg-row'>不冬萎玉內乎留叱等耶　法界居得丘物叱丘物叱</div>
<div class='lg-row'>為乙吾置同生同死　念念相續无間断　仏体為尸如敬叱好叱等耶</div>
<div class='lg-row'>打心　眾生安為飛等　仏体頓叱喜賜以留也</div>
</p><p class="head4">普皆迴向歌。</p>
<p style="margin-left:0em;text-indent:0em;" class="lg-abnormal"><div class='lg-row'>皆吾衣修孫　一切善陵頓部叱迴良只　眾生叱海惡中迷反群无史悟內去齊</div>
<div class='lg-row'>仏体叱海等成留焉日尸恨</div>
<div class='lg-row'>懺為如乎仁惡寸業置　法性叱宅阿叱寶良　舊留然叱為事置耶</div>
<div class='lg-row'>病吟　禮為白孫隱仏体刀　吾衣身伊波人有叱下呂</div>
</p><p class="head4">捴結无尽歌。</p>
<p style="margin-left:0em;text-indent:0em;" class="lg-abnormal"><div class='lg-row'>生界尽尸等隱　吾衣願尽尸曰置仁伊而也　眾生叱邊衣于音毛</div>
<div class='lg-row'>際毛冬留願海伊過　此如趣可伊羅行根</div>
<div class='lg-row'>向乎仁所留善陵道也　伊波普賢行願　又都仏体叱事伊置耶阿耶</div>
<div class='lg-row'>普賢叱心音阿于波　伊留叱餘音良他事捨齊</div>
</p><p>右歌播在人口徃徃書諸墻壁<span class='note-inline'>(傳中不載歌詞今錄付之)</span>沙平郡那必及于<span class='note-inline'>(新羅職)</span>緜痼三年不能毉療師徃見之憫其苦口授此願王歌勸令常讀他日有空声唱言汝賴大聖歌力痛必差矣自尒立効。</p>
</div>
<div class='div-other'><a id='mulu81' /><p>第八譯歌現德分者有翰林學士內議丞旨知制誥清河崔行敀者与師同時鑽仰日久及此歌成以詩譯之其序云偈頌讚仏陁之功果著在經文歌詩揚并之行因收敀論藏所以西從八水東至三山時時而開士間生高吟妙理徃徃而哲人傑出朗詠真風彼漢地則有傅公將賈氏湯師濫觴江表賢首及澄觀宗密修蕝開中或皎然<span class='corr'>无</span>可之流爭雕麗藻齊已貫休之軰競鏤芳詞我仁邦則有摩詞兼文則体元鑿空雅曲元曉与薄凢靈爽張本玄音或定猷神亮之賢閑飄玉韻純義大居之俊雅著瓊篇莫不綴以碧雲清篇可玩傳其白雪妙響堪聽然而詩搆唐辭磨琢於五言七字歌排鄉語切磋於三句六名論声則隔若參商東西易辨拠理則敵如矛楯強弱難分雖云對衒詞鋒足認同敀義海各得其所于何不藏而所悢者我邦之才子名公解吟唐什彼土之鴻儒碩德莫解鄉謠矧復唐文如帝網交羅我邦易讀鄉扎似梵書連布彼土難諳使梁宋珠璣數托東流之水秦韓錦繡希隨西傳之星其在[戶@句]通亦堪嗟痛庸詎非魯文宣欲居於此地未至鼇頭薜翰林強變於斯文煩成鼠尾之所致者歟伏惟我首座名齊玄玩作三千受戒之師迹亞妙光為八十開經之主占位於雜華元首眾教知敀沾恩於大樹本根群生獲利是掛虡之洪鍾待叩有問皆酬懸臺之宝鏡忘疲<span class='corr'>无</span>幽不照凡云志學孰怠觀光師乃勸誘伊人瞻依彼佛要以邪魔之北令佩惠刀指其益友之南許開慈室謂曰貞元別本行願終篇入長男妙界之玄門遊童子香城之淨路故得清涼䟽主修一軸以宣揚申毒行人限百齡而持課初來震旦自烏邦聖帝手書后至尸羅因兔郡高德血字四句偈一經於耳頓滅罪根十種文再記于心能生覚果良緣大厚勝福何深得不詠此願王代其詩客使男女共聞而發願永結殊因自他兼濟以成功終敀妙果者乎夫如是則八九行之唐序義廣文<span class='corr'>豐</span>十一首之鄉歌詞清句麗其為作也號稱詞腦可欺貞觀之詞精若[貝*(、/正)]頭堪比惠明之[貝*(、/正)]而唐人見処於序外以難詳鄉士聞時就歌中而易誦皆沾半利若漏全功由是約吟於遼浿之間翻如惜法滅詠於吳秦之際孰謂同文況屬師心本齊仏境雖要期近俗㳂淺入深而寧阻遠人捨邪敀正昔金氏譯碎珠全瓦播美天朝崔公翻朗月清風騰芳海域俗猶若是真固宜然伏念行敀志愧何充筆慚靈運杳想閹官之冥祐莫効前修追思相國之密傳徒欽行烈一昨因逢道友幸覽玄言縱隨妙唱以<span class='corr'>无</span>端潛恐高情之有待憑托之一源兩[泳-永+(瓜-、)]詩歌之同体異名迹首各翻間牋連寫所兾遍東西而<span class='corr'>无</span>㝵真草並行向僧俗以有緣見聞不絕心心續念先瞻象駕於普賢口口連吟後值龍華於慈氏今則聊將鄙序輙冠休譚希蒙點鐵以成金不避挽塼而引玉儻逢博識湏整庸音。</p>
<p>宋曆年周正月日謹序</p>
<p class="head4">禮敬諸佛頌</p>
<p style="text-indent:0em" class="lg-abnormal"><div class='lg-row'>以心為筆畫空王瞻拜唯應遍十方一一塵塵諸仏國重重剎剎眾尊堂見聞自覺多生遠禮敬寧辭浩劫長身体語言兼意業捴<span class='corr'>无</span>疲猒此為常</div>
</p><p class="head4">稱讚如來頌</p>
<p style="text-indent:0em" class="lg-abnormal"><div class='lg-row'>遍於仏界罄[舟-(白-日)]衷一唱南<span class='corr'>无</span>讚梵雄辯海庶生三寸抄泉希涌兩唇中稱揚覺帝塵沙化頌詠毉王剎土風縱未談窮一毛德此心直待尽虛空</div>
</p><p class="head4">廣修供養頌</p>
<p style="text-indent:0em" class="lg-abnormal"><div class='lg-row'>至誠明照仏前灯願此香籠法界興香似妙峯雲靉[雲*帶]油如大海水洪澄攝生代苦心常切利物修行力漸增餘供取齊斯法供直饒千万揔難勝</div>
</p><p class="head4">懺悔業障頌</p>
<p style="text-indent:0em" class="lg-abnormal"><div class='lg-row'>自從<span class='corr'>无</span>始劫初中三毒成來罪幾重若此惡緣元有相尽諸空界不能容思量業障堪惆悵罄竭[舟-(白-日)]誠豈惰慵今願懺除持淨戒永[文*隹]塵染似青松</div>
</p><p class="head4">隨喜功德頌</p>
<p style="text-indent:0em" class="lg-abnormal"><div class='lg-row'>聖凡真妄莫相分同体元來普法門生外本<span class='corr'>无</span>餘仏義我邊寧有別人論三明積集多功德六趣修成少善根他造尽皆為自造揔堪隨喜揔堪尊</div>
</p><p class="head4">請轉法輪頌</p>
<p style="text-indent:0em" class="lg-abnormal"><div class='lg-row'>仏陁成道數難陳我願皆趨正覺因甘露洒消煩惱熱戒香熏滅罪愆塵陪隨善友瞻慈室勸請能人轉法輪雨宝遍沾沙界後更於何処有迷人</div>
</p><p class="head4">請仏住世頌</p>
<p style="text-indent:0em" class="lg-abnormal"><div class='lg-row'>極微塵數聖兼賢於此浮生畢化緣欲示泥洹敀寂滅請經沙劫利人天談真盛會猶堪戀滯俗群迷實可憐若見惠灯將隱沒盍傾[舟-(白-日)]懇乞淹延</div>
</p><p class="head4">常隨仏学頌</p>
<p style="text-indent:0em" class="lg-abnormal"><div class='lg-row'>此娑婆界舍那心不退修來迹可尋皮紙骨毫兼血墨國城宮殿及園林菩提樹下成三點眾會場中演一音如上妙因揔隨學永令身出苦河深</div>
</p><p class="head4">恒順眾生頌</p>
<p style="text-indent:0em" class="lg-abnormal"><div class='lg-row'>樹王偏向野中榮欲利千般万種生花果本為賢聖体幹根元是俗凢精慈波若洽靈根潤覺路宜從行葉成恒順遍教群品悅可知諸佛喜非輕</div>
</p><p class="head4">普皆迴向頌</p>
<p style="text-indent:0em" class="lg-abnormal"><div class='lg-row'>從初至末所成功迴与含靈一切中咸覬得安[文*隹]苦海揔斯消罪仰真風同時共出煩塵域異体咸敀法性宮我此至心迴向願尽於來際不應終</div>
</p><p class="head4">揔結<span class='corr'>无</span>尽頌</p>
<p style="text-indent:0em" class="lg-abnormal"><div class='lg-row'>尽眾生界以為期生界<span class='corr'>无</span>窮志豈移師意要驚迷子夢法歌能代願王詞將除妄境湏吟誦欲返真源莫猒疲相續一心<span class='corr'>无</span>間断大堪隨學普賢慈</div>
</p><p>右歌詩成彼人爭寫一本乃傳於西國宋朝君臣見之曰此詞腦歌主真一仏出世遂使礼師師容皃異常非世人之敬信故我君臣恐彼西使輕之又未委客人之所懷將不許見客認此意潛服徃詣揔持院<span class='note-inline'>(院是師常居処在収法寺也)</span>先遣象胥譯情求謁師整三衣將迎先觀我君臣心念忽然遁去客人聞之曰何処得見仏因泣下數行。</p>
</div>
<div class='div-other'><a id='mulu82' /><p>第九感應降魔分者開宝中敀法寺僧正秀詣法官讒搆曰如師有異情修行官奏其事光宗聞之怒促召師入欲害之師及御所惶懼仆地上見其狀以為直翻勑毉者二人護送之尋差降承宣薛光到寺慰撫此日夜上夢見神人身長一丈諍壓寢殿而立乃言曰大王信膚訴之事凌辱法王故必有不祥大起夢覺已流汙遍身召傍臣說夢至明日松岳北畔松樹无風自倒者不知其幾千有株上聞此怪命卜之云辱[后-口+十]法王所由生也上乃悔懼便於大內持置消災道場命法官斬正秀於市仍池其正秀房俗兄浪造文書令弟誣告及正秀同日被誅又靈通寺白雲房年遠浸壞師重修之因此地神所責災變日起師略著歌一首以禳之帖其歌于壁自尒之后精怪即滅也。</p>
</div>
<div class='div-other'><a id='mulu83' /><p>第十變易生死分者開寶六年中金海府使奏云今年月日有異僧湏戴椶笠子到海邊問其名居自稱毗婆尸曰曾於五百劫前會經此國締緣焉今見三韓一統而仏教未興故為酬宿因暫至松岳之下以如字洪法今欲指日本言訖即隱上奇之命推其日是師順世之日也變易分竟。</p>
<p>師之在世厚緣於大成大王王發大願於松岳之下新刱敀法寺寺成詔請師住持之師祇命香火領眾洪法甞於講法之前日使大德全業述經序業述十許張將詣講軒畔奏於師師奉香爐象步次一覽演暢有如宿習其聡悟率如此也嗚呼化有緣有緣尽死於此生於彼井之事也以開寶六年六月十七日　時示滅于敀法寺葬於八德山山在敀法之東南去寺百許步<span class='corr'>豐</span>且秀者是也報年　僧臘　其神足曰曇琳曰肇　皆一時龍象位至首座自下之軰寔繁有徒及至子今稻麻浸盛或散在於外或守之本房後有門下侍即平章事金廷俊見鳳飛而宂在因思主而敬房遂乃重修名甘露院故給事中高挺為之述記其略曰哲萎游天輪奐掃地宝閣珠柱善財散而蕪平青山白雲支遁去而色慘<span class='note-inline'>(云云)</span>。</p>
</div></div>
<div class='div-other'><a id='mulu84' />
<p class='h2'>後序</p><p>聖人之所以異於人者以其導惑教愚作大利益故也挺伏審吾師之行狀其聖人也歟楊雄曰登泰山然後知眾山之迤邐予見古碩德碑銘驚嘆移晷者十數矣見吾師行狀然後知眾碍之迤邐矣於[噓*戈]前仏<span class='corr'>已</span>說后仏未興世眼漸昏法輪中輟師能傑出助揚玄化神通瑞應隨緣遍示於塵沙少見寡聞撮要僅存於万一庶逢傳識潤色斯文而<span class='corr'>已</span>。</p>
<p>咸雍十一年正月日後序</p>

<p class='juan'>大華嚴歸法寺主圓通首座均如傳</p></div></div>
</div><!-- end of div[@id='body'] -->
</body></html>