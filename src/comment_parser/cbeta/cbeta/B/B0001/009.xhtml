<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>均如大師華嚴學全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'></div>
<div class='div-other'><a id='mulu47' /><a id='mulu48' />
<p class='juan'>一乘法界圖圓通記卷下</p><p class="byline">高麗國歸法寺圓通首座　均如　說</p><p>第二問荅除疑中有三重問荅皆躡跡起也煩惱未断不名成佛者實具言者煩惱未断福智未成不名成佛然今略也此成佛中三德具也煩惱断盡則断德福則恩德智則智德也此成佛義中一云断障所成故修生佛也然此義難也若隨三乘相說則断德法身智則應身恩則化身故法身是本有應身是修生然則本有修生具也何唯修生耶若約別教說則豈可分三身相而說耶是故難依也今釋此成佛中具足修生本有義也問煩惱断盡方得成佛何言久來成佛耶荅以煩惱断盡方得久來成佛耳道身章云既久來覺者由何不知自覺耶荅愚癡故問既愚癡者何得久來覺荅反問夢所見虎但心之虎耶荅是心之虎耳問夢時不知心之虎故畏覺夢時知心之虎故不畏耶荅尒問但覺夢后方心之虎耶從夢時來是心之虎耶荅實言從夢時來是心之虎問夢時不知是心之虎何得從夢時來是心之虎耶荅彼雖不知而實言從夢時來是心之虎耳荅君已能說法中亦然愚者雖迷實言舊覺但不知耳<span class='note-inline'>(已上)</span>從古是覺迷故不知煩惱永盡方知舊覺是故云煩惱断故方得久來成佛也非初非中后前中后取故者唯修生耶亦是本有断義耶荅一云修生断謂問云断惑云何荅此問云非初非中后等故修生断也今釋非初非中后者不断義前中后取故者断義也問問既問於断惑荅亦唯是修生断耶荅大乘断惑如緣起性断以不断為断故非初非中后者不断前中后取故者断也是故如是問荅也諸處中九世滅及非世滅中九世滅者事滅非世滅者理滅也三寶章云三不㝵非三時而說三時四不㝵三時而說非三時經中刧入非劫非劫入劫等准之<span class='note-inline'>(已上)</span>非劫則理劫則事是故以劫入非劫證第四門非劫入劫證第三門以此故知非初中后者理前中后取者事蔵師䟽第十云釋此文有二門一約相翻門二約相續門初中謂无間道智正断惑時為智先起惑后滅耶為惑先滅智后生耶為同時耶此三時惑智各有二失故不成断謂智有自成無漏過不能滅惑過煩惱有自滅過不障聖道過於三位中思之如燈破暗三時不破此亦如是如雜集論第四云從何而得断耶不從過去已滅<span class='corr'>无</span>故不從未來以未生故不從現在道不俱故然從諸煩惱麁重而得断乃至廣說經云毗婆舍那不能破煩惱等皆是此義故云非初非中后也問唯識論云聖道現前惑種必滅如稱兩頭低昂時等若據此說即是同時如何此中三時俱非荅麁說可尒細尅實難何者若同時者智自生時惑自滅時不相由故何成對治如東家男生西家女死雖亦同時然<span class='corr'>无</span>相由不成對治問若尒云何断荅即此三時求断不得方成断義此則不断断也前中后取故者謂前中后三時之中取彼非初中后非異三時取彼非三時也如於色等處取彼真空非異色等別取断空此亦如是故不失断義二約相續門者謂此地智生滅相續前中后三時何時定能断煩惱唯前不能断<span class='corr'>已</span>落謝故唯后不能断以未起故中亦不能断以不住故是故三時皆无断義若尒云何断論云如燈燄非唯初中后前中后取故此則唯初唯中等不可断前中后相續取可有断義問既三時單取各不成断縱此和合豈成断耶荅有人解云三時別取各不成断三時相續假說為断故云前中后取也麁說可尒細尅不然以別取三時各不成断捴此三時豈成断耶如一沙无油多沙亦无今釋此言前后者是簡濫之言何者人謂此智前中后位各不能断即謂同於<span class='corr'>无</span>聖智處惡取空也故簡云此於初上取非初中上取非中后亦尒不同<span class='corr'>无</span>智故非惡取空故云非初非中后前中后取故問餘處論說聖道初起即能滅惑何故此中乃云非初荅依毗曇一念有燒始終方盡治結同然依成實論一念不燒相續方盡治結亦尒若大乘初教初念亦断中后亦然若依終教如緣起性三時俱不能断則由不作緣起方成故不<span class='corr'>无</span>断也<span class='note-inline'>(已上)</span>清涼<span class='note-inline'>(云云)</span>同賢首釋又今經論反覆相成謂若定断者一念便足何假三心既並取方成明知无性无初中后无初中后是无性故方得成於初中后断此則因緣故无性无性故因緣也若云初念則能断后念方究竟断不異毗曇一念有燒始終方盡若云初念獨不能断積至中后方能断者不異成實一念不燒相續方然勿失宗旨上猶通實教若依圓教所断之惑一迷一切迷故一断一切断无断无不断<span class='note-inline'>(已上)</span>相翻則惑智相翻相續則唯能断智生滅相續也云何断如虛空如是断故者前明三時中断義今弁断相如二乘人唯断煩惱不断所知既有餘㝵不名如虛空断菩薩之人頓取二障等生死過患捴為一際於一念中頓翻彼際故如空清淨也華嚴略䇿云惑本无從迷真忽起迷而不返爛漫无涯若纖雲覆空其來无所湏㬰弥滿六合暗然長風忽來倏然雲盡千里无點万像歷然方便風生照惑无本性空現現眾德本圓八万塵勞皆波羅蜜恒沙惑障盡是真如眼翳未除空花乱起但淨法眼何惑不銷<span class='note-inline'>(已上)</span>此之謂也其實道理諸法實相不增不減等者煩惱法中不見一法減故約實道理无断不断清淨法中不見一法增故約實道理无成不成然夢中所見是自心虎由睡眠緣妄生怖畏覺后方知是心之虎故不畏也如是眾生本來是佛只由煩惱妄想之夢所以不知自舊來佛覺大夢后方知自佛是故文云猶如覺夢睡悟不同故建立成不成断不断等也問今此断不断與道身章中有文云一断一切断有文云實无所断彼是則此非此是則彼非云何會通荅以德言之從始无障以惑望之覆无盡德若實无所断何故迷人未得若有所断所断是何文云非初非中后前中后取故三時之中不得断相而覺以去三時无障道理不在断不断中隨機言断又无所断<span class='note-inline'>(已上)</span>何別荅彼則約前云一断一切断而云隨機言断約前云實无所断而云又无断也今此不尒煩惱永断則是断煩惱未断則不断故別也問今此其實道理諸法實相與彼章云欲為機者尋教證入断與无断无㝵實相何別荅實相則一能詮方便別謂彼則立在既断已去約一断一切断與實无所断論其无㝵之實相今此煩惱法中不見一法減故其實道理无断不断清淨法中不見一法增故其實道理无成不成然而猶如覺夢睡悟不同故建立成不成断不断等故但詮別耳問彼章断與无断无㝵實相唯本有耶不耶荅既云断與无断无㝵故不得言唯是本有彼云若實<span class='corr'>无</span>所断者何故迷人未得若有所断所断是何文云非初非中后前中后取故者三時之中不得断相而覺以去三時无障<span class='note-inline'>(已上)</span>則言断不離无所断言无所断不離於断故實則同時謂因緣門中緣前无法是故要得今我修生智起断障之念退觀過去无始之際尋其障体更无可断之障則无所断如是今日覺无所断元來是佛者良由一念修生智起故得如是即是断也是則断不離於无所断无所断不離於断一時无前后也六相章云无此椽時豈非舍耶荅但是破舍非好舍故知好舍全屬一椽既屬一椽故知椽即是舍<span class='note-inline'>(已上)</span>者一云因緣舍性起德云因緣之父誨遍計子之時故非實因緣舍古辝云此舍有三位一欲作舍故集椽等諸緣時二既作舍<span class='corr'>已</span>歷指諸緣成舍之義示之之時三取去一椽徵其好舍及與破舍覔此一椽成緣之時此第三位者履於遍計示因緣之處故非實因緣正觀可云示因緣之方便然而若云示因緣之方便位則至此第三位方得此一椽是成舍之椽是則此是椽位得成之處然則若得此椽成椽之時退尋此椽在山青葉木時无不是椽鳥含此木之種落地之時亦无不是椽是故此椽不成則已成則是成舍之椽故椽之為山木之時滿足舍全全成鳥含種子落地之時亦得滿足舍全全成此乃古人所云荷斧打木時滿足舍成者即是此義諸處文中不成則已成則離始終之義也種性章云性種性是本有習種性是修生此非佛法所樂何以故夫論種性者順因緣門說豈容不待因緣而說種性故今性種性不得為本有習種性不得為修生何以故若法性外有修生者緣起可增是故不得說修生故<span class='note-inline'>(已上)</span>夫論種性順因緣門則約習成處方說性種之本有若習因未成不得說也是故習種性成時即有性種故如是法性以外更无修生性習緣起非初非中后也今此亦尒今日我所得修生之智是因緣法故得此修生之智以去方說從无始過去无障可断元來是覺此智以前元非是覺是故断與不断同時緣起也有人者三乘人也理事相即故有如是等者寂而常用用而常寂者是理事相即非謂事事相即云也三乘中但論理理相即理事相即事理相即等三句不得論事事相即一乘中具論故別也若依別教一乘等者於理事相即中更開事理相即句具說四句相即也各各不相即者一云中門一云四句不相即也初義者仍云何以故中即不同故是故初三句者即門各各不相即者中門也后義者三寶章云初不即中四句者一二事不相即以緣相事㝵故二二事之理不相即以无二故三理事不相即以理靜非動故等二相即四句者一事即理以緣起无性故<span class='note-inline'>(已上)</span>等故今此各各不相即者四句不相即也問中即不同故者何耶荅以是即門故云理理相即乃至各各不相即若約中門應云理理相入事事相入乃至各各不相入是故云中即不同也今釋各各不相即者同后師義四句不相即也中即不同者一乘中論中即不同三乘故理理即入事事即入理事即入亦得是故云不同者不同三乘也問四句相即者法性融通門緣起相由門如何配耶荅二門通也問若尒二門中理理相即與事事相即何別荅法性門中以所依之理融通故能依之事亦隨理融通是故一塵攝所依理无不盡時能依諸法隨所依理即於一塵者事事相即也能依諸法隨所依理融通之時彼此之理相即者理理相即也緣起相由門中一无則多亦<span class='corr'>无</span>多无則一亦无一多相由而得成立者事事相即也以事差別故理亦差別以事事中差別之理相即者理理相即也問理理相即可於法性門見耶荅理事不即之所以中云若唯約理理唯一味不可即入若唯約事㸦相障㝵不可即入<span class='note-inline'>(已上)</span>是故由理事不異隨事差別理亦差別故緣起相由中亦得說理理相即也問維摩經中不思議品云尒時長者維摩詰問文殊師利仁者遊於无量千万億阿僧祗國何等佛土有好上妙師子之座文殊師利言居士東方度三十六恒河沙國有世界名湏弥相其佛号燈王今現在彼佛身長八万四千由旬其師子座高八万四千由旬嚴餙第一長者現神通力即時彼佛遣三万四千師子座高廣嚴淨來入維摩詰室乃至舍利弗言居士未曾有也如是小室乃容受此高廣之座<span class='note-inline'>(已上)</span>此是三乘經中盛談事事无㝵何云理事相即故有如是義非謂事事相即義耶荅五教章云十者事異謂隨有舍林地山等事皆是法門或是行或是位或教義等<span class='note-inline'>(云云)</span>乃至一切差別事回陁羅微細成就隨一事起皆悉如是三乘則不尒但可說即空即如等不同此也又若以神通不思議力容得暫現非是彼法自恒如是<span class='note-inline'>(已上)</span>則上所引經但是神力暫現非法自尒故不相違故彼經次文云唯舍利弗諸佛菩薩有解脫名不可思進若菩薩住是解脫能以須彌之高廣入芥子中无所增減須彌山王本相如故而四王天忉利諸天不覺不知己之所入唯應度者乃見須彌入芥子中<span class='note-inline'>(已上)</span>是故尒也問十所以中難思解脫與此何別答三乘之中神力暫現非是實德若一乘中變化即是實德故別也亦有具足理因陁羅及事因陁羅等者等取理事因陁羅事理因陁羅也十佛普賢法界宅者前云因果二位法性家內真實德用性在中道之法性家及因陁羅尼家微細家與此法界宅一也若前之法性中道唯是內證者既云敀家者證本性故則法性與敀家之家既不別故並是內證耶然則內證中不論因陁羅何故釋敀家之家云法界陁羅尼家因陁羅尼家微細家耶是故約十佛證邊雖是內證既云十佛普賢法界宅則亦通普賢境界何唯內證耶是則此法界宅與前法性家不別故正唯外化不㝵所現內證也略䟽云聖境有二謂理量二法此二各有二法因陁羅綱境界則理中量及量中之一分耳<span class='note-inline'>(已上)</span>一云理中量者佛外向量中之一分者普賢內向故唯佛外向與普賢內向中得說因陁羅若唯約佛內證及普賢外向中不論也今釋理量二法者理因陁羅及事因陁羅理中量者理事因陁羅量中之一分者事理因陁羅是故此是四句因陁羅處也三例餘中逆順主伴相成等者前明法界宅中理事因陁羅具足自在今此例現所餘逆順等也逆則五熱眾鞞順則六度正行也等者等取人法教義與同時具足等所餘門法也上來大段第三釋文下意有二段中初正釋文竟自下第二料簡陁羅尼大義三初若欲觀下正現緣起陁羅尼義次問初教以去下問荅現示與三乘別三推廣初中亦二初正現陁羅尼意后上來所明下結前也初中亦二先約數錢法現陁羅尼意后如錢中下舉喻例法初中二先現一一錢中具十无盡后一一錢中依下乃至准之可解者現前一一錢中皆具能釋十門也初中三先若欲下捴標次此中有二下別釋中即二門后如上所說來去下通約二門問荅除疑也初中一云緣起實相者內證數錢中即者現內證之方便今釋中即緣起即是緣起實相非是內證是故今此緣起實相與中門終云緣起妙理義理章云且約事錢況彼一乘緣起无盡陁羅尼法華嚴宗要云此明所詮普法義者乃至正是此經所詮之義<span class='note-inline'>(已上)</span>一義也問數錢之喻誰始出耶荅儼師是也謂普法記云數錢之法智儼法師所說之義義相法師所傳之辝思量此義有道理故今須述也又宗要云此數錢門儼法師出亦有道理故今取之<span class='note-inline'>(已上)</span>故知數錢之法出自儼師而唐國則藏師與澄觀新羅則義相與元曉流通於世也問同異体是數錢之法耶中即是數錢之法耶荅如問二義今釋无問同異体與中即若用數錢喻則數錢之法也若不用數錢處則非數錢也同異体中即者儼師已前杜順和尚等亦說約數錢喻現緣起法則始自儼師故尒云也問經論中有說數錢耶荅但論中釋別時意趣中云一錢乃至百千等經則无文然示緣起法㝡妙方便故取之也問此數錢法勝益云何荅開宗記云數錢法者治生死執著病之第一藥成涅盤无㝵德之㝡勝詮也<span class='note-inline'>(已上)</span>若學數錢法者隨所見處竟无所著隨所聞處遠離諸取故治生死執著病之第一藥也不離自身一一毛孔見諸佛海一一塵中見佛剎海見自所居是佛法界亦見自身是佛自体亦見自心是佛智慧故云成涅槃无㝵德之㝡勝詮也是故欲學緣起觀欲修普賢行須依數錢之門乃可得也是故云若欲觀緣起實相陁羅尼法者先應學數十錢法也別釋中先列中即二門后初門中有二一者下別釋二門也初中門中先弁來去之義后問一門中攝十盡不下論盡不盡也初中問此中門云向上來向下去即門云向上去向下來義理章異体中門云向上數向下數即門云向上去向下來同体中即二門不別向上向下來去之義至相十玄章異体中即二門並云向上去向下來<span class='note-inline'>(<span class='corr'>已</span>上)</span>如是非一其義云何荅一云中門云將去將來即門云去也來也謂中門立在來門則將后九來趣第一立在去門則將前九去向第十也即門中一即二一即三等如是第一即於第十十即九十即八等如是第十具於一也問十錢中來去云何荅中門十錢初一有來義无去義第十有去義无來義向下門中反此中間諸錢具來去二義也即門十錢初一有去義无來義第十有來義无去義向下反此中間諸錢具來去二義也問何故尒耶荅中門初一中以后九來具耳初一之前更无餘錢將去具於初一中故唯有來義无去義也第十中以前九將去具耳第十以后更无餘錢將來具於第十中故唯有去義无來義也向下反此中間諸錢前則將去具后則將來具故來去二義具也即門中初一者此一即於第二乃至第十而去耳以此一之前无別餘錢可來具故唯有去義无來義第十錢即於九八乃至第一而來耳此十之后无別餘錢可去即故唯有來義无去義向下反此也中間諸錢前則來具后則去具故來去二義具也問若尒中間諸錢具有來去二義何故通云向上向下耶荅約實則尒具來去義然初錢有來義无去義故約初錢得向上來名第十有去義<span class='corr'>无</span>來義故從第十錢得向下去名也一云向上向下與來去二義者並約能數心云耳非約所數之法若能數之心立在第十列各具十之十門時從第一乃至第十列則皆向吾能數之心來故云向上來從第十乃至第一則背吾能數心去夫故云向下去若能數之心立在初錢列十門時從第十乃至初一列則向吾能數心來故云向下來從初乃至第十列則不向吾能數心來但向第十去故云向上去也是故今此中門則能數之心在第十故云向上來向下去也下即門乃至至相十玄異体中即二門並云向上去向下來者能數之心在於初一故尒也后義中下文云問如上所說去來義其相云何荅自位不動而恒去來清涼云去來不動者一入多而一位存多入一而多位存<span class='note-inline'>(已上)</span>自位不動者存㸦相即入者來去則何得云來之與去唯約能數之心耶是故此義難也今釋向上向下者約能數之心來去者約所數法也於十錢中從一至十列則向上從十至一列則向下約能具能具故云來約所具所具故云去謂一為能具時以后九將來具故云向上來立在所具望於能具則后九去向初一中具故云向下去乃至若立在第十能具則前九向來第十具故云來以所具望能具第十則前九是所具而向去具故云去是故於前中立在能具能具云來也來也立在所具所具云去也去也清涼云去來不動者一入多而一位存多入一而多位存<span class='note-inline'>(已上)</span>一入多時立在能具則云來立在所具則云去多入一時一為能具故多為所具而來若立所具之邊則云去是故一入多多入一是去來義一多之不壞則不動義是則來去者所數法之來去也初正弁來去中先正弁一一錢中具十后既一門中具足下現一一錢中有無盡也初中亦二先釋來去二門后既云一者下問荅除疑初中亦二先正釋來去后如是往反勘下結初中先列章門后言向上來中有十下別釋二門初中牒前一中十云向上來牒前十中一云向下來也問向上向下二門中各具十門何故來門則云一中十去門則云十中一耶荅二門各具十門然來門則從初門得名故云一中十去門亦尒也問向上來向下去者表何義耶荅開宗記云捨生死向涅盤則向上來捨涅盤向生死化眾生則向下去乘如實道來成正覺又善來世尊等是比<span class='note-inline'>(此)</span>義也今釋欲表大緣起法界具足逆順自在之義故云向上向下耳言向上來有十門不同者先標十門下釋釋中先釋一門后餘門亦如是等者例餘初中實具言則應云就第一門中有十一者一何以故等且略也錢中有位錢有体錢有德錢謂初云一者則位錢次云一則体錢乃至云一中二等則德錢也是本數者一是本數耶十是本數耶荅如前問第四會精進林菩[薩-產+(辛/工)]偈云比如數法十增一至無量數法无体性智慧故差別<span class='note-inline'>(已上)</span>則十並本數何不尒耶荅現十數時一是本數現百千時十是本數也經則欲現无盡故十並本數今此則欲現一之具十故舉一為本數也問例餘中具錢云何荅一云若立在來第五門應云第一五第二五中一第三五中二第四五中三第五五中四第六五中六乃至第十五中十也若立在來第九門應云第一九第二九中一第三九中二第四九中三乃至第九九中八第十九中十也若立在去第五門應云第一六第二六中十第三六中九第四六中八第五六中七第六六中五第七六中四乃至第十六中一也若立在去第九門應云第一二第二二中十第三二中九第四二中八第五二中七第六二中六乃至第十二中一也一云若立在來第五門應云第一五第二五中四第一五中三第四五中二第五五中一第六五中六第七五中七乃至第十五中十也若立在來第九門應云第一九第二九中八第三九中七第四九中六第五九中五乃至第九九中一第十九中十也若立在第十門則與去第一門同故應云第一十第二十中九第三十中八第四十中七第五十中六十中五十中四乃至第十十中一也若立在去第五門應云第一六第二六中七第三六中八第四六中九第五六中十第六六中五第七六中四六中三乃至第十六中一也若立在去第九門應云第一二第二二中三第三二中四第四二中五乃至二中九二中十第十二中一也若立在去第十門則與來第一門同故應云第一一第二一中二第三一中三第四一中四第五一中五乃至第十一中十也是故去初與來終具錢不別來初與去終具錢不別也今釋存后義問中門釋來去二門竟云如是往反勘當即知一一錢中具足十門<span class='note-inline'>(<span class='corr'>已</span>上)</span>現諸門中各具十門何故次云如本末兩錢中具足十門餘八錢中准例可觧<span class='note-inline'>(已上)</span>耶荅結中即知一一錢中具足十門者結前一一錢各具十如本末兩錢等者舉本末二錢具足十門例餘八錢亦具十也謂前已勘當一一錢中具十之義而云即知一一錢中具足十門則一一具十之義已盡現也是故今舉本末錢例餘具十也問何者是本何者是末耶荅本錢則正當來初亦此初中并見去終末錢正當去初亦於此中并見來終前文但弁於來初去初中具錢相現而不別現來終去終具錢之相以來初去終合為本來終去初合為末而云本末二錢具足十門等則知來初與去終具錢狀同來終與去初具錢狀同故尒也問荅除疑中所言一者非自性一緣成故一乃至十者非自性十緣成故十者實則具舉云既言十者何得十中有一耶乃至云十者非自性十等也一切緣生法无有一法定有自性等者通望前以現无自性義也不自在者即生不生者緣起現前則生緣起无自性則不生也義理章云无自性者何得一多緣起荅只由无性得成一多緣起<span class='note-inline'>(已上)</span>无性義者不生一多緣起者生也引證中我說即是空證不生義亦為是假名證生義復是中道義證通生不生中道義也當知至无㝵者結前所言一者非自性一緣成故一乃至非自性十等也既一門至无盡義者既得一門具十則一是現无盡之本數故云一門有无盡也問一門中攝十盡不等者前云明知一門中有无盡義則法界之法既<span class='corr'>已</span>盡也然云如一門餘亦如是則亦有所未盡之法是故問云一門攝十盡不盡耶如是問也荅意者一門中盡攝法界一切諸法故云盡餘餘門亦如是攝盡无所遺也然而餘餘門盡非是一門之所攝故云不盡也問今此盡不盡與藏公十玄章云問一門中攝十盡不荅盡不盡何以故一中十故盡十中一故不盡<span class='note-inline'>(已上)</span>一義耶荅一云始終並別一云始別終同一云詮別意同也第一義中亦有二義初義者此中云異事亦准同則前之盡不盡皆約同体說是故例異体故云以異体之事准於同体也如是此中既約同体而藏師則異体中門說故別也第二義者約一種十地一一地中各具十地初地之歡喜者一事也后諸地之所具歡喜者弁一多也離垢地者異事也前后諸地所具離垢者以異事弁一多也是故呼初歡喜時后諸地中歡喜歡喜一時口許也呼離垢時前后諸地中離垢[文*隹]垢一時口許也是則相大德盡不盡義也藏師義者呼初地時第二離垢乃至第十法雲各各自名口許也十句章云今日呼一名時一切名皆直是一名論聞者時聞一名字於一切名直聞也若聞凢名非佛菩薩等者則有五種過謂一不正信二退勇猛三誑他四謗佛五輕法也呼一時一切口許有二義一者藏師呼一名時一切各各自名口許二者相師呼一名時一切共一名口許<span class='note-inline'>(<span class='corr'>已</span>上)</span>觧云相大德盡不盡者如列十座十層塔呼第一塔初層時餘九塔初層初層一時口許呼初塔第二層時餘九塔第二第二層亦皆口許之義是橫盡法界義也藏公呼一名時一切各各自名口許者如立一座十層塔纔呼初層時我是第一層乃至我是第十層各以自名口許義故竪盡法界也第二義者十句章云一藏師呼一名時一切各各自名口許二相師呼一名時一切唯以一名口許<span class='note-inline'>(已上)</span>故始別也彼章次下文問何故十皆一名口許義與藏師義同耶荅各各自位不動方呼一時得十口許也一緣起法中具此二義[一/ㄠ]舉一邊現故意致齊同也<span class='note-inline'>(已上)</span>故終同也問相師橫盡法界藏師竪盡法界及十地十塔之喻云何別耶荅二公並約一種十錢論故約一種<span class='note-inline'>(十層)</span>塔呼初層時第二第三等亦以初層口許者相德一名口許義呼初層時並以第二第三等自名口許者藏師自名口許義也約十地亦尒是故二師橫則並橫竪則並竪也然二師之義詮別而意致全同也何者二師並約來初一錢攝十盡則盡餘門之攝法盡則非是初一之盡故為不盡是故二師並一義也問十句章云藏師呼一名時一切各各自名口許<span class='note-inline'>(云云)</span>如是各別何云一耶荅古傳如問然此意難也何者藏師云初喻示者如數十錢法所以說十者欲應圓數現无盡故今比<span class='note-inline'>(此)</span>云若欲觀緣起實相陁羅尼法者先應學數十錢法所謂一錢乃至十錢<span class='note-inline'>(已上)</span>二師並約一種十錢論故不別也問十句章云藏師呼一名時一切各各自名口許相德呼一名時一切唯一名口許<span class='note-inline'>(已上)</span>則可云詮別耶荅十句章則是古辝故无別會然此十句章難者相德呼一時一切唯一名口許者從前始具錢時亦口許耶要至盡不盡論時方得口許耶若前之具錢時亦得口許者與藏師一中十十中一等義不別何云藏師一切自名口許相德一切一名口許耶若要至盡不盡論時方得口許者今云一門中攝十盡不等者因前所論既成之門而問荅也何得云至於盡不盡論中論口許耶又藏師一切自名口許相德一切一名口許義者則約其十位呼第一時第二第三等並以第一名口許者一名口許義呼第一時餘二三等並以第二第三等自名口許者自名口許耶非唯約位若約金銀銅䥫瓦木等十錢呼初金錢時銀銅䥫等錢並以金錢口許者一名口許呼初金錢時銀銅䥫等錢自名口許者自名口許耶若如后者藏師一中十盡十中一不盡則約位而說非約金中攝銀銅等義說何故云呼初金錢時銀銅䥫等並以自名口許義耶又雖約一種十箇金錢各受自位為第二第三等則一種金錢亦得云一中十十中一何故云一中十十中一故即是呼金錢時餘銀銅䥫等錢並以自名口許義耶又約位呼第一時第二第三等並以一名口許是相德義則相德亦云一者一緣成故乃至第十一中十也去門反此也不云一中一十中十何故云諸位並以一名口許者是相德義又以一事弁一多故則盡<span class='note-inline'>(已上)</span>者若云是一一之十則雖是一一然一事中一多義不相是則第一一第二一乃至第十一如是各受自位故亦是一中十十中一何得云呼第一名時一切並第一名口許是相德義耶是故此義難也問若尒難者如何見耶荅靈觀大德云相大德亦一切一名口許一切自名口許二義具也藏師亦尒謂相德義中一事中一多義不相是即多者一切自名口許也一事故即是一者一切一名口許也藏師義中六相章云餘栿瓦等並即椽者一名口許也十玄章一中十十中一者自名口許也舍那品䟽云全体相即而自位存<span class='note-inline'>(已上)</span>全体相即者一名口許自位存者自名口許也然此義亦難也謂六相章文者相即義耳如十方即一塵等非謂栿瓦等為一椽也一中十十中一者但約位言耳若約法名則難可言一法名異法名是故引此而立一切自名口許者難也舍那品疏文者此亦相即耳非謂一切全為一名也雖約一一之法亦云全体相即而自位存是故全体相即為一名口許自位存為自名口許者難也問如是難也然則二師口許如何見耶荅二師之義隨所論法見也謂二師並約十箇金錢則二師並一名口許二師並約金銀銅䥫等雜錢而說則二師並各各自名口許若約十普法則約人人之十弁即入亦得約人法教義等諸法弁即入亦得是故二師唯約人人而說則一名口許通約人法教義等而說則自名口許也問相德云以一事弁一多故盡者只是約一一之法弁一多故云盡則是一名口許耳何云隨於所論之法分二義耶荅以一事弁一多者以是一門故云一事也所具種種故云多也非是約一一法論故云一事也今此盡不盡者來初一中攝十則盡餘門所攝則不盡故云不盡也問前云既一門中具足十門之一門唯是來初耶亦兼去終耶荅如后問若尒則一門中攝十盡不者亦含有來初去終何故云來一門耶荅前則合舉來初去終今此盡不盡中唯舉一門也問所具則九何云攝十盡耶荅并舉能所具故尒也問若尒攝十盡者唯能具一之盡不盡耶所具多之盡不盡耶荅如問二義亦二義具也今釋所具多之盡不盡也謂前云明知一門有无盡義則明法界之法既已攝盡然云如一門餘亦如是則似有未盡之法是故因此問云一門中攝十盡不故知所具之盡不盡也以一事弁一多故盡者是一門故云以一事牒前一事故云一乃至第十故云多是故云弁一多也以異事弁一多故不盡者以來后九之異事中各弁一多者非是初一門之所能盡故云不盡也又一事中一多義不相是則多一事故即是一者一云前則同教中盡不盡今此則別教中盡不盡一云更於盡中論盡不盡今釋前云以一事弁一多中未知何者是一何者是多故今此釋云一事中一多義不相是<span class='note-inline'>(云云)</span>等也問前云以一事弁一多之一多與一事中一多義不相是之一多何別荅詮別耳前中牒前一事故云一通舉十故云多也后中一者同前故云一事通舉此一門內一之與九故云一多義不相是也即多者前盡中所舉之多也問又云者似於前之盡中更論盡不盡耶荅不尒前云以一事弁一多更釋此一多故言又也四句護過去非現德者一云作三重釋也一護過二去非三現德准義理章三性義文故護過者護分別執也去非者示執之失也現德者現示其義也一云護過去非及現德故二也今釋取后義也四句中准義理章唯約盡不盡論也今此則可具盡不盡四句一多四句也一多四句中去非則云一耶不也一事中一多義不相是故多耶不也一事故亦一亦多耶不也無二性故非一非多耶不也具德故現德則云一耶是也一事故多耶是也一多義不相是故亦一亦多耶是也具德故非一非多耶是也无二性故盡不盡四句中去非則云盡耶不也以異事弁一多故不盡耶不也以一事弁一多故亦盡亦不盡耶不也无二性故非盡非不盡耶不也具德故現德則云盡耶是也以一事弁一多故不盡耶是也以異事弁一多故亦盡亦不盡耶是也具德故非盡非不盡耶是也无二性故如是說也問准三性義則可作三重別釋何故作二重釋耶荅護過者即是去非耳非是別義又彼既云示執之失不云去非故不可准彼也異事准同者准前而釋以異事弁一多之一多也則應云異事中一多義不相是則多一事故則是一如是准同也若准此辝則前之四句去非現德等<span class='note-inline'>(云云)</span>者可是一多四句也湏者緣成義者須處中所須也別別諸事准例如是者例現來后九門與去十門中准前論盡不盡之義也謂立在來第二門應云以二事弁一多故盡以異事弁一多故不盡也第三門應云以三事弁一多故盡以異事弁一多故不盡也乃至第十門應云以十事弁一多故盡以異事<span class='note-inline'>(云云)</span>也去門反此問諸門中可云以一事弁一多何云以二事三事等耶荅約當体則並是一故云一多亦云一事等然欲簡別餘門故云二事三事等也第二門中有二先正釋后如上多門下問荅同時前后義也初中亦二先正釋后當知下結也一即十者問一即十時一有多空多即一時多有一空耶反此耶荅如問二義一云具即以前空有即以后空有之二義也今釋一有門中一即多多即一多有門中亦尒也謂義理章同体即門云一者一何以故緣成故一即十乃至云此十即是一也去門中云一者十何以故緣成故十即一乃至是故初一即是十也<span class='note-inline'>(已上)</span>一有門中標云一即十終云十即一多有門中標云十即一下云一即十故尒也問一有門中一為能成多為所成耶反此耶荅一云如初一云如后一云具二義初義者一有門中一是有体能成於多故料簡云一緣能起能成多緣是所起所成是故一有体多<span class='corr'>无</span>体也如來藏体能成六道非如來藏為六道所成如是一有門中一有体為能成多<span class='corr'>无</span>体為所成也次義者一有門中見一具德是故攝多成一具德是故一為所成多為能成也光覺品䟽云若无一即一切緣全失自体何以故以无一時多无所成无所成故不是緣也是故有一即有一切却一即却一切<span class='note-inline'>(<span class='corr'>已</span>上)</span>故尒也今釋取第三義義理章云一者一何以故緣成故一即十<span class='note-inline'>(已上)</span>一者一何以故緣成故者此一捴攬多緣而成故一為所成多為能成也次云一即十何以故若无一十即不成故<span class='note-inline'>(已上)</span>者要須得一方十得成故一為能成多為所成也是故一有門中一能成多所成又反此二義具也問荅除疑中問何故中門終論盡不盡即門終論圓不圓耶荅古辝云欲試於大力因緣之義得耶不得耶故中門終論盡不盡欲試於有体无体之義得耶不得耶故即門終論圓不圓也今釋即門者約法性之因緣見其一多當体相即是故便於圓不圓中門者約其体上力用見其有力无力相攝之義是故便於盡不盡故尒耳實則玄論亦不㝵也問即圓即前后者云何荅一云一門中攝盡法界之法則圓不攝餘門之攝盡則前后也今釋有至相十玄章一卷別行或云非至相所述彼文云若一多要待緣成者為是同時為有前后荅緣成故常同時而先后所以然者一即十十即一故常同時向上去向下來故常前后<span class='note-inline'>(已上)</span>今此亦尒一即十十即一故即圓來去義故即前后也義理章云即圓即前后何以故由此法性緣起具足逆順同体不違体用自在无障㝵故<span class='note-inline'>(已上)</span>具足逆順者前后同体不違者圓也体用自在无障㝵者通望前二也是故向下則逆向上則順故具足逆順者彼十玄中向上去向下來故常前后義也同体不違者同時同体義故彼十玄中一即十十即一故常同時義也三問荅除疑中自位不動而恒來去者中門是位不動門即門是位動門何故尒云耶荅中即之動不動與此中動不動別故无難也謂今此則不動者向本義故以法性自位元不動故云不動約此之隨緣義故云來去中即義者就法性所成因緣法中即門者因緣當体全全相即多即一時多位泯而即於一故云位動門中門者因緣力用玄相攝入一攝多時多位不壞而入於一故云位不動門故別也所謂別義者約此一種十錢遍計之人不知此錢因緣所成故見此十錢第一非第二非第三等三乘之人分知因緣所成之義然有因親緣疎之病而未能知如實因緣至於一乘方得因緣无親疎究竟如實因緣之義然此因緣有力生果義則緣起現前也无性空平等義則緣起无性也空有无碍義則性起也約此因緣无性空平等義云緣起者順性<span class='corr'>无</span>分別相即相融現平等義正順第一義也約空有无碍云入第一義諦也同義如前龍樹釋者指前因緣所生法等生不生无碍中道也就一一錢至可觧者約此十錢以同時門見則具足具足之十錢以回陁羅門見則因陁羅因陁羅之十錢也如是等廻轉也二舉喻現法中以十錢喻十普法也現數錢意中緣生諸法无自性故終不可得而迷者執遍計物迷緣起法是故現法逗遛全別之義且依數錢指示也直約現陁羅尼中賢首品云菩薩於生死㝡初發心時一向求菩提堅固不可動彼一念功德深廣无邊際如來分別說窮刼猶不盡何況於无量无數无邊劫具足修諸度諸地功德行十方世界中一切諸如來說彼功德雲亦不能究竟今我說菩薩功德中少分如鳥履虛空如地一微塵<span class='note-inline'>(已上)</span>問如來何故不能盡歎菩薩德耶荅一云菩薩則一乘佛則三乘故一云捴相則盡別相則不盡一云菩薩功德具盡不盡二義故盡邊則盡歎不盡邊則不盡歎一云佛與菩薩俱是一乘然菩薩功德究竟盡於法性源底是故不能盡歎若盡歎者法性有盡故是大過也今釋存后義謂四卷䟽中云佛是行德方便報相法是体實普遍不稱別論故云不盡<span class='note-inline'>(已上)</span>此功德法稱同於有佛无佛性相常住之法性是故不能盡歎也問佛是方便報相不能盡歎者云何荅前佛修成入於涅槃后佛亦尒故云住於方便報相法則体實普遍故前佛履於發心功德而得成佛后佛亦尒故此功德有佛无佛性相常住是故不能盡歎也問今我說菩薩功德中少分則此之少分可盡歎耶荅發心功德品云佛子假使有人供養東方阿僧祗世界眾生一切樂具乃至一劫然后教令淨修五戒南西北方四維上下亦復如是佛子於意云何彼人功德寧為多不帝釋言佛子除諸如來其餘一切不能稱量彼人功德法慧菩薩語帝釋言佛子初發心菩薩功德之藏百分彼人功德不及其一千分百千分億分百億分千億分百千億分百那由他分千那由他分乃至不可數不可比喻不可說分彼人功德不及其一等<span class='note-inline'>(已上)</span>䟽云只可全比不等豈可不可說分不同一分耶荅此發心功德則同法界不可分析故縱不可說分中一分亦遍法界无問多少皆无比也<span class='note-inline'>(已上)</span>則雖是少分亦不盡也問經云尒時天帝釋白法慧菩薩言佛子初發心菩薩為成就幾功德藏法慧荅言佛子是處甚深難知難信難解難說難通達難分別雖然我當承佛神力具足演說<span class='note-inline'>(已上)</span>雖是少分既其不能盡歎何故此云具足說耶荅具足說者但具足演說不盡之意耳非謂盡說彼功德也何者前經廣說種種功德以此對彼菩薩功德而云乃至不可說分彼人功德不及其一<span class='note-inline'>(已上)</span>故知非謂菩薩功德之藏可盡說故云具足說但具足說不盡之義耳靈觀德云初發心菩薩一念功德不可盡者如第一錢何以故約一門現无盡故者初門同体也何況於无量諸地功德者如第二錢<span class='corr'>已</span>去何以故約異門說故者第二門同体也初發心時便成正覺者如一錢即十故何以故約行体說故者異体也何者約一門現无盡者是第一門內具之德也如第二錢<span class='corr'>已</span>去何以故約異門說故者第二<span class='corr'>已</span>去諸門內具之德也如一錢即十故者約此列錢而云第一錢即第十錢故異体也今釋无問同異体約一門現无盡者一門无盡也第二錢<span class='corr'>已</span>去等者第二已去諸門也一錢即十者前但現一門與異門之无盡不弁所具之德故今此欲現初一門所具无盡之德故尒也約行体說故者一云初發心是万行之本故於此心便成正覺是故約行体說也信滿成佛者行實也如是深見也今釋約文現相者初約一門現无盡之所具法中當体而說也是故約能況則一錢即十錢約所況則初發心時便成正覺如是見也何故同處並頭脚耶者與同處並頭何別荅別下云同處並頭者齊頭之義也今同處並頭脚者頭與脚並處之義也實則應云何故同處頭脚並頭<span class='note-inline'>(處)</span>耶逗遛者事由也阿耶者父也約相說故生信心故者約現相說故生劣機之信故說頭脚各別等也圓教一乘等者兒生一念即該九世也古辝一年母懷五十年生五十一年大丈夫也一年母者初發心也懷五十年者攝五十位也生五十一年大丈夫者成等妙二覺果也由緣成故者對前約相說也約道理說者對前生信心也一者何義荅一者一无分別義等者亦得云一者不住義同者一无分別義耶荅[一/ㄠ]言亦得但從增相云耳謂諸法之一体者是一无分別義故云一者一无分別義也同者此彼和同義故此無自性同於彼彼无自性同於此故云同者不住義也同處並頭者不相知義者舉頭則傍无足舉足則傍无頭故云不相知也經云等者不生不滅則證前寂用一相之寂也囙緣而有則證前用也六相如上等者今此云此語欲入法性家要門開陁羅尼藏好鑰匙六相章云四句與六相俱為入法方便<span class='note-inline'>(已上)</span>六相外別有所入耶六相即是所入法性耶荅二義也初義者所入則是證分六相則是緣起分故云入法之方便也后義者六相緣起即是法性家陁羅尼藏无別所入然后義亦得六相外別有所入亦得也謂方便中有无住方便發趣方便集成方便三也發趣方便者加行方便故入見道之七方便也是故方便外別有所入集成方便者諸法巧相集成者是六相方便故六相即法无別所入也問后義中六相當何所入當何耶荅六相則解行因也法性家陁羅尼藏者證果海之法也從叵息妄想至得資糧者是修行方便也以陁羅尼乃至實寶殿者是則修行所得之益也此則窮實也約此云法性家也敀家隨分<span class='note-inline'>(云云)</span>中約此云所敀法性家也此即是以陁羅尼无盡寶之所莊嚴實寶殿也文中釋此家亦名法界陁羅尼家及因陁羅尼家微細家者是乃以果滿故入法性家開陁羅尼藏莊嚴法性家之義也此皆約證果海處云法性家陁羅尼藏故六相者入此之方便也是故解行因中見也問若尒實際頓中不說因陁羅微細故尒云耶荅頓圓中並具十門十法文云一乘法義出出世證餘時見聞及比解行是故頓中亦具因陁羅也今此且約窮實為法性家因陁羅尼家微細家也問云相是入窮實之方便則窮實中不用六相耶荅實際頓中既具六相豈於窮實圓中而不用耶且約解行因中開六相眼入窮實之義而云六相入法之方便也謂欲入家中要從門戶是故家與門相對而云入法性家要門欲開寶藏要須鑰匙是故藏與匙相對云開陁羅尼藏好鑰匙也后結前中上來所明緣起法者通結前若欲觀緣起實相以下所明義也問上來所明並是一乘緣起陁羅尼法故可云通結前來所說之義何云唯結前若欲觀緣起實相以下義耶荅前之所明无不是陁羅尼法然前中但釋印文不釋緣起陁羅尼義至此廣釋故知結前若欲觀以下義也是故釋印文竟而云陁羅尼義如下釋也亦可論一乘无㝵辯才者前結所說緣起法今此增釋能說弁才也問前則共三乘義今此論一乘无㝵弁才非是三乘分齊義故云亦可何不尒耶荅不尒前弁所說法今弁能說之非三乘分齊耳第二問荅現示一三差別中有三問荅初簡濫次教證后義證也初中諸法即空者始教諸法即如者終教也次問荅中言圓教一乘分齊者一云實際頓一云具頓圓也初義者第五圓教之實際頓也謂分相該攝是實際頓而分相證中引賢首品及第九地偈今此亦尒也玄談中頓教中引第九地偈圓教中引地影像分如因大海有十寶山文故知尒也問下引義證中云若教義分齊与此相應即是一乘圓教及頓教攝<span class='note-inline'>(已上)</span>則教證中圓教亦具含頓圓耶荅十門十法通於頓圓故云相應具足者頓圓攝也第五圓則正實際頓也是故　下文但云一乘三乘分齊別義因何得知而不舉圓教之名故知一乘中具頓圓也今此云所以得知自三乘外別有圓教如是別舉圓教是故知實際頓也今釋正唯頓兼具圓是故第五圓中具含頓圓分相該攝中亦具頓圓下義證中云相應具足者頓圓攝此教證中亦尒也問玄談中言第二頓教攝引第九地偈則今圓教亦唯實際頓耶荅以是前列門之第二故云頓教攝耳然三乘外別有頓圓之證中无有引他文處故知此文亦通證頓圓也問圓教證中既引如因大海有十寶山之文則第九地偈唯證頓耶荅前則引第九地偈證成三乘外別有頓圓后則引如因大海文證成前第九地偈通證之第三圓教中義味也是故與前別也謂如因大海有十寶山因於佛智而有十地一一山下皆有大海一一地中皆有佛果如是既得一一地中皆有佛果則知一一塵中皆有佛果若得一一塵中皆有佛果則隨所舉舉皆是滿足佛事也欲證此義味故更引此地影像文耳第九地偈䟽云聲聞緣覺漸悟頓悟為四又一乘三乘為四<span class='note-inline'>(已上)</span>一乘三乘為四之一乘中具頓圓声聞緣覺漸頓為四之中頓唯實際也玄談通約此上二釋云以此文證得知一乘頓教三乘差別也是故一乘中具頓圓頓教中唯實際也此中引賢首品者以此三乘之求大乘猶為易之文得知三外別有能信是法甚為難之別教一乘也五教章中引此偈名為難信易信差別者現三乘大乘之易信而別教一乘之難信故也第九地四偈中初三偈證三乘第四偈證一乘也問初三偈三乘者地友三乘耶門相三乘耶荅古辝神林德未往大唐時云門相三乘入唐還新羅云地友三乘也一云反此古辝則尒今釋地㕛<span class='note-inline'>(友)</span>也問此是華嚴經中之所㕘說何故云地友耶荅雖是此經所說三乘然對比以現別教一乘故下三乘也問以第四偈通證頓圓耶分句證耶荅雖有分句證義今釋通證也若有无上心中通舉頓圓根說无盡佛法中亦通舉頓圓故知不分句證也聖言如掌明珠不須驚恠者指前所引經文也三問荅中言問一乘三乘分齊別義等者前引教證既弁一三之別何故今此如是問耶荅欲引義證故尒也謂序云依理拠教略制盤詩<span class='note-inline'>(已上)</span>理則義理教則聖教是故既引聖教之證今次欲引義證故尒云也分相終云其別教一乘所有行位因果等相與彼三乘設教分齊全別不同廣在經文略如下弁縱无教證依彼義異尚湏分宗況聖教雲披煥然溢目矣<span class='note-inline'>(已上)</span>今此亦尒前引教證次引義證以別一三也荅中有三先且依十門即知者標次一同時具足下別釋后如是十門具足圓等者推廣也初中且依十門者五教章施設異相中約十門弁一三別五卷䟽中約天王法弁一三別此中約其能釋十門故云且也別釋中先弁十門后上十門玄等者簡教分齊初中同時具足相應門者一云此門是捴后九是別料簡同異圓備中捴攝前九門同時具足故知尒也一云玄論捴別十玄章云然此十門隨一門中即攝餘門无不皆盡<span class='note-inline'>(已上)</span>故知尒也今釋綱目章中釋同時門具捴別二義故不可局定也同時者一云海印時一云午時未時等隨何云也今釋具前二義問十玄章云此依海印三昧炳然同時現現成矣<span class='note-inline'>(已上)</span>則唯約海印時耶荅諸法之具足相應者正在得海印之念然得如是時法則隨我所舉相應具足故約約同時也人法理事等者大料簡指敀章義理章等並十對弁法也今此唯立五對十法盖從普法章故尒也取彼十對弁法中前五對十法以后五對於人法中之所開故雖是五對亦无所闕也門者通智遊履義也相應无前后者一云十法與時相應无前后也一云此十普法隨一一法不相知義也因陁羅網境界門者此云能天主網珠珠交影玄相映現同於一乘緣起法之重重也十句章云向內尋心入入猶外向外尋邊出出猶內<span class='note-inline'>(已上)</span>比如尊貴之家多重築垣初入一垣謂為是舍更有一垣如是重重故云入入猶外初出一垣謂為<span class='corr'>已</span>出更有一垣如是重重故云出出猶內也問餘門亦是證智境界何唯此門云境界耶荅如所問義並是證境然地論云帝網差別者真實義相真實義相者證智境界<span class='note-inline'>(已上)</span>且依論文立門名耳此中具前十門者問一種十法耶異異十法耶荅二義也雖十門各具既云具前十門故一種亦得以緣起法隨何須處新新而起門不雜故異異亦得也若唯一種何成十門百門千門等耶從喻異耳者若從法異者應云從重重異耳問何故初門无此辝耶荅以是初門无所簡之餘門故尒也若對后門簡者應云從无前后異耳餘可准之者一云今此約十法弁十門如是轉約餘法論十門准之也一云既明同時門中十法具足如是約餘門者應云人法因陁羅教義因陁羅等人法相即教義相即等故云餘可准也一云十玄章十門各引聖教為證今此不引故云餘可准之今釋取后義以十玄則各引聖教而无此辝略䟽初及此中不引聖教而有此辝故知尒也問何故䟽中門門具有此辝今此唯於第二第十門中舉耶荅䟽中具舉者門門應引聖教故尒也今此從簡且舉二處例餘也秘密隱現門者一云隱之與現秘密俱成也一云秘密之隱與現了之現俱成也今釋二義具也十玄章云於一微塵入正受一切微塵三昧起一切微塵入正受一毛端頭三昧起如是自在此隱彼現正受及起定同時秘密成矣<span class='note-inline'>(已上)</span>則初義可得金師子章云隱則秘密現則現了<span class='note-inline'>(已上)</span>則后義可得也從緣異耳者一云湏緣今釋機緣也十玄章引此經云十方世界有緣故往反出入度眾生故知尒也微細相容安立者一云微細則能舍相容則所含安立則通能所二也料簡云以異門攝同体中相入義現微細門<span class='note-inline'>(已上)</span>以異体之微細一塵攝同体相容之法成微細門故尒也一云微細則所含相容則能含安則能安立則所立容其微細之法安立也一多相容門者一之與多㸦相容攝此則一中含攝微細之多法炳然安立也今釋觀師演義云如瑠璃瓶盛多芥子隔瓶頓見然微細言捴有三義一所含微細猶如芥瓶剎約存相如芥子在內二約能含微細以一塵一毛即能含故如下引證三約難知微細微塵不大而剎不小而能廣容即難知義一能含多即曰相容法法皆尒故曰相容一多不壞故曰安立<span class='note-inline'>(已上)</span>故具三義也從相異耳者炳然齊現之相也十玄章微細門云此就相說如一微塵此即小相无量佛國須彌金剛山等即是大相直以緣起實德致使相容非天人所作故安立也十世隔法異成門者十玄章云如是十世以緣起力故相即復相入而不失三世十世雖同時而不失十世<span class='note-inline'>(已上)</span>問捴此九世以成一念則以捴一念亦令隔法耶荅尒也以捴之與別不同故无難也諸藏純雜門者此約十藏品施藏戒藏等門故云從門異耳一多相容門者十句章云問微細相容與一多相容何別林德荅相容齊同何因相容則有一多相容也相容之㒵如何則有微細相容也<span class='note-inline'>(已上)</span>何法與何法相容耶則一之與多相容也又此相容之㒵微細難知也從理異者入門則囙果道理門也謂能成因外有所成果法故從理者因果道理之理也從用異者即門則德用自在門也謂因緣當体即空即因即果因外不立所成之果以因即果故也從用者德用自在之用也亦可依性者无住法性也問餘門不依无住法性故不舉此辝耶荅若言依无住法性則諸門皆尒然非无偏增之義故尒也謂古辝云望於无住法性於三門有遠近即之三義謂中門者約其体上之用弁能所成故名為遠門即門者全法性所成因緣之体全全相即故名近門主伴門者不起之起別相法中先舉為主后舉為伴即不起法故名即門<span class='note-inline'>(已上)</span>故尒也從智異者所託之事即是所現者唯智所知故尒也上十門玄並皆別異者一云十門之別異也今釋十門與三乘別異也若教義分齊者實則具舉十普法然且舉初一對例於后也與此相應而不具足者一云雖與玄門相應若不具足則三乘也今釋若是三乘中法於此玄門與之相應无有是理是故應云若不具足與此玄門相應之義則三乘攝也前中亦无具足之辝今此亦尒但約與門法不相應義說故尒也三推廣中儼師行狀錄中云䟽五卷孔目四卷問荅二卷抄一卷者從數多少次第列也今此從親踈次第列也謂經是所依本教故在㝡初造論釋經故次之䟽通經論故次之鈔非通釋但釋法界一品然不違經文次第而釋故次之孔目雖不依經而釋然不違於八會品次立其章門故次之問荅則既不依經文次第但舉經中要義而問荅故㝡在后也后現題名及所依中一乘法界圖合詩一印者題名華嚴經及十地論者所依本教也后雜段問荅中緣從何處來等者㨿維摩經義說也彼經觀眾生品文殊問維摩詰有多重問荅其中云欲除煩惱當何所行荅當行正念又問云何行於正念當行不生不滅又問何法不生何法不滅荅不善不生善法不滅又問善不善孰為本荅身為本又身孰為本荅貪欲為本又問貪欲孰為本荅虛妄分別為本又問虛妄分別孰為本荅顛倒想為本又問顛倒想孰為本荅无住為本又問无住孰為本荅无住即无本文殊師利從无住本立一切法<span class='note-inline'>(已上)</span>意取彼也然彼約三乘今約一乘无住法性故別也如如在何處如如在自法性者約有佛无佛性相常住之无住法性云自法性也三流通中有誓願流通與結屬流通今此誓願也起信論云諸佛甚深廣大義我今隨分捴持說廻此功德如法性普利一切眾生界此亦誓願流通也誓願中有三謂行前願行后願行俱願今此則行后願也則願與迴向是一義也初舉所迴善后眾生等舉所迴處即是眾生廻向與菩提迴向也實際則略也。</p>

<p class='juan'>一乘法界圖圓通記卷下</p></div>
<div class='div-w'><p style="margin-left:3em">此記中所目義与一名自名口許義等准十句圓通記等大有不同則聖師所立之義隨時差別耶記者之取捨有不同耶未敢詳定待後得佛祖本意者弁也。</p>
<p>法界[口/面]者義相祖師所述一乘妙旨包含三十句偈玄關之靈鑰法海之宗源昔圓通首座均如大師住摩訶岬藪白雲房以　光宗朝戊午七月演說[口/面]文副師靈眼法師重副法凝法師記者國賢法師越辛丑七月　日金生寺住持法師法璡記其所說寫入大藏後有尚州勝長寺玄如法師依毗摩邏方丈文莊師藏本譯為二卷名為惠保即此記也盖興教寺學人惠保展轉記耳以玄如法師未見均如大師廣說故譯有差舛壬寅歲金生寺住持首座印元於古藏搜得法璡法師所寫此記方言本一卷流傳後進盤龍社比丘日幢詳校二本為上下卷目為法界[口/面]圓通記厥後此記傳為法要學者競欲索焉而徒有寫本訖無板本故未得廣流或恐不壽傳今坐講闍梨興王寺教學海印寺住持僧統<span class='note-inline'>(天其)</span>与業內諸德詳定此記分為三卷奉承上制彫板廣布奉福無窮者。</p>
<p>至元二十四年丁亥五月　日前捴郎金晅用晦䟦</p>
<p style="margin-left:5em">金城寺住持三重大師永曇書</p>
<p style="margin-left:5em">大藏都監開板</p>
</div>
</div><!-- end of div[@id='body'] -->
</body></html>