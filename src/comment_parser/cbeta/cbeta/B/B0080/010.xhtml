<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大唐西域記（校點本）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu216' />
<p class='juan'>大唐西域記卷第十</p>
<div class='div-other'><a id='mulu217' />
<p class='h1'>十七國</p>
<ul class="">
<li>伊爛拏鉢伐多國</li>

<li>瞻波國</li>

<li>羯朱嗢祇羅國</li>

<li>奔那伐彈那國</li>

<li>迦摩縷波國</li>

<li>三摩呾吒國</li>

<li>耽摩栗底國</li>

<li>羯羅拏蘇伐剌那國</li>

<li>烏荼國</li>

<li>恭御陀國</li>

<li>羯[飢-几+夌]<span class="note-inline">(力甑反)</span>伽國</li>

<li>憍薩羅國</li>

<li>案達羅國</li>

<li>馱那羯磔迦國</li>

<li>珠利耶國</li>

<li>達羅毘荼國</li>

<li>秣羅矩吒國</li>
</ul>
<div class='div-other'><a id='mulu218' />
<p class='h2'>伊爛拏鉢伐多國</p><p style="margin-left:0em;text-indent:2em">伊爛拏鉢伐多國，周三千餘里。國大都城北臨殑伽河，周二十餘里。稼穡滋植，花果具繁。氣序和暢，風俗淳質。伽藍十餘所，僧徒四千餘人，多學小乘正量部法。天祠二十餘所，異道雜居。近有鄰王廢其國君，以大都城持施眾僧，於此城中建二伽藍，各減千僧，並學小乘教說一切有部。</p>
<p style="margin-left:0em;text-indent:2em">大城側，臨殑伽河，有伊爛拏山，含吐煙霞，蔽虧日月，古今僊聖繼踵棲神，今有天祠尚遵遺則。在昔如來亦嘗居此，為諸天、人廣說妙法。</p>
<p style="margin-left:0em;text-indent:2em">大城南有窣堵波，如來於此三月說法。其傍則有過去三佛座及經行遺迹之所。</p>
<p style="margin-left:0em;text-indent:2em">三佛經行西不遠，有窣堵波，是室縷多頻設底拘胝<span class='note-inline'>(唐言聞二百億。舊譯曰億耳，謬也。)</span>苾芻生處。昔此城有長者，豪貴巨富，晚有繼嗣，時有報者，輒賜金錢二百億，因名其子聞二百億。洎乎成立，未曾履地，故其足跖毛長尺餘，光潤細軟，色若黃金。珍愛此兒，備諸玩好，自其居家以至雪山，亭傳連隅，僮僕交路，凡須妙藥，遞相告語，轉而以授，曾不踰時，其豪富如此。世尊知其善根將發，因命沒特伽羅子往化導之。既至門下，莫由自通。長者家祠日天，每晨朝時東向而拜。是時尊者以神通力，從日輪中降立於前。長者子疑日天也，因施香飯而歸。其飯香氣遍王舍城，時頻毘娑羅王駭其異馥，命使歷問，乃竹林精舍沒特伽羅子自長者家持來，因知長者子有此奇異，乃使召焉。長者承命，思何安步：泛舟鼓棹，有風波之危；乘車馭象，懼蹎蹶之患。於是自其居家，至王舍城，鑿渠通漕，流滿芥子，御舟安止，長緪以引。至王舍城，先禮世尊。世尊告曰：「頻毘娑羅王命使召汝，無過欲見足下毛耳。王欲觀者，宜結跏坐，伸脚向王，國法當死。」長者子受佛誨而往，引入廷謁，王欲視毛，乃跏趺坐，王善其有禮，特深珍愛。亦既得歸，還至佛所。如來是時說法誨諭，聞而感悟，遂即出家。於是精勤修習，思求果證，經行不捨，足遂流血。世尊告曰：「汝善男子，在家之時知鼓琴耶？」曰：「知。」「若然者，以此為喻。弦急則聲不合韻，弦緩則調不和雅，非急非緩，其聲乃和。夫修行者亦然。急則身疲心怠，緩則情舒志逸。」承佛指教，奉以周旋，如是不久，便獲果證。</p>
<p style="margin-left:0em;text-indent:2em">國西界殑伽河南，至小孤山，重巘嶜崟，昔佛於此三月安居，降薄句羅藥叉。山東南巖下大石上，有佛坐跡，入石寸餘，長五尺二寸，廣二尺一寸，其上則建窣堵波焉。次南石上則有佛置君稚迦<span class='note-inline'>(即澡瓶也。舊曰軍持，訛略也。)</span>跡，深寸餘，作八出花紋。佛坐跡東南不遠，有薄句羅藥叉脚跡，長尺五六寸，廣七八寸，深減二寸。藥叉跡後有石佛坐像，高六七尺。次西不遠有佛經行之處。其山頂上有藥叉故室。次北有佛足跡，長尺有八寸，廣餘六寸，深可半寸，其跡上有窣堵波。如來昔日降伏藥叉，令不殺人食肉，敬受佛戒，後得生天。此西有溫泉六七所，其水極熱。國南界大山林中多諸野象，其形偉大。</p>
<p style="margin-left:0em;text-indent:2em">從此順殑伽河南岸東行三百餘里，至瞻波國。<span class='note-inline'>(中印度境。)</span></p>
</div>
<div class='div-other'><a id='mulu219' />
<p class='h2'>瞻波國</p><p style="margin-left:0em;text-indent:2em">瞻波國，周四千餘里。國大都城北背殑伽河，周四十餘里。土地墊溼，稼穡滋盛。氣序溫暑，風俗淳質。伽藍數十所，多有傾毀，僧徒二百餘人，習小乘教。天祠二十餘所，異道雜居。都城壘甎，其高數丈，基址崇峻，卻敵高險。在昔劫初，人物伊始，野居穴處，未知宮室。後有天女，降迹人中，遊殑伽河，濯流自媚，感靈有娠，生四子焉，分王贍部洲，各擅區宇，建都築邑，封疆畫界，此則一子之國都，贍部洲諸城之始也。</p>
<p style="margin-left:0em;text-indent:2em">城東百四五十里，殑伽河南，水環孤嶼，崖巘崇峻，上有天祠，神多靈感。鑿崖為室，引流成沼，花林奇樹，巨石危峯，仁智所居，觀者忘返。</p>
<p style="margin-left:0em;text-indent:2em">國南境山林中，野象猛獸羣遊千數。</p>
<p style="margin-left:0em;text-indent:2em">自此東行四百餘里，至羯朱嗢祇羅國。<span class='note-inline'>(彼俗或謂羯蠅揭羅國。中印度境。)</span></p>
</div>
<div class='div-other'><a id='mulu220' />
<p class='h2'>羯朱嗢祇羅國</p><p style="margin-left:0em;text-indent:2em">羯朱嗢祇羅國，周二千餘里。土地泉溼，稼穡豐盛。氣序溫，風俗順。敦尚高才，崇貴學藝。伽藍六七所，僧徒三百餘人。天祠十所，異道雜居。近數百年，王族絕嗣，役屬鄰國，所以城郭丘墟，多居村邑。故戒日王遊東印度，於此築宮，理諸國務，至則葺茅為宇，去則縱火焚燒。國南境多野象。北境去殑伽河不遠，有大高臺，積壘甎石，而以建焉，基址廣峙，刻彫奇製，周臺方面鏤眾聖像，佛及天形區別而作。</p>
<p style="margin-left:0em;text-indent:2em">自此東渡殑伽河，行六百餘里，至奔那伐彈那國。<span class='note-inline'>(中印度境。)</span></p>
</div>
<div class='div-other'><a id='mulu221' />
<p class='h2'>奔那伐彈那國</p><p style="margin-left:0em;text-indent:2em">奔那伐彈那國，周四千餘里。國大都城周三十餘里。居人殷盛，池館花林往往相間。土地卑溼，稼穡滋茂。般橠娑果既多且貴，其果大如冬瓜，熟則黃赤，剖之中有數十小果，大如鶴卵，又更破之，其汁黃赤，其味甘美，或在樹枝，如眾果之結實，或在樹根，若伏苓之在土。氣序調暢，風俗好學。伽藍二十餘所，僧徒三千餘人，大小二乘，兼功綜習。天祠百所，異道雜居，露形尼乾實繁其黨。</p>
<p style="margin-left:0em;text-indent:2em">城西二十餘里有跋始婆僧伽藍。庭宇顯敞，臺閣崇高，僧徒七百餘人，並學大乘教法，東印度境碩學名僧多在於此。其側不遠有窣堵波，無憂王之所建也。昔者如來三月在此為諸天、人說法之處，或至齋日，時燭光明。其側則有四佛座及經行遺跡之所。去此不遠復有精舍，中作觀自在菩薩像，神鑑無隱，靈應有徵，遠近之人絕粒祈請。</p>
<p style="margin-left:0em;text-indent:2em">自此東行九百餘里，渡大河，至迦摩縷波國。<span class='note-inline'>(東印度境。)</span></p>
</div>
<div class='div-other'><a id='mulu222' />
<p class='h2'>迦摩縷波國</p><p style="margin-left:0em;text-indent:2em">迦摩縷波國，周萬餘里。國大都城周三十餘里。土地泉溼，稼穡時播。般橠娑果、那羅雞羅果，其樹雖多，彌復珍貴。河流湖陂交帶城邑。氣序和暢，風俗淳質。人形卑小，容貌黧黑。語言少異中印度。性甚獷暴，志存強學。宗事天神，不信佛法。故自佛興以迄於今，尚未建立伽藍，招集僧侶。其有淨信之徒，但竊念而已。天祠數百，異道數萬。</p>
<p style="margin-left:0em;text-indent:2em">今王本那羅延天之祚胤，婆羅門之種也，字婆塞羯羅伐摩，<span class='note-inline'>(唐言日胄。)</span>號拘摩羅。<span class='note-inline'>(唐言童子。)</span>自據疆土，奕葉君臨，逮於今王，歷千世矣。國王好學，眾庶從化，遠方高才慕義客遊，雖不淳信佛法，然敬多學沙門。初，聞有至那國沙門在摩揭陀那爛陀僧伽藍，自遠方來，學佛深法，殷勤往復者再三，未從來命。時尸羅跋陀羅論師曰：「欲報佛恩，當弘正法，子其行矣，勿憚遠涉。拘摩羅王世宗外道，今請沙門，斯善事也，因茲改轍，福利弘遠。子昔起大心，發弘誓，願孤遊異域，遺身求法，普濟含靈，豈徒鄉國？宜忘得喪，勿拘榮辱，宣揚聖教，開導羣迷，先物後身，忘名弘法。」於是辭不獲免，遂與使偕行，而會見焉。拘摩羅王曰：「雖則不才，常慕高學，聞名雅尚，敢事延請。」曰：「寡能褊智，猥蒙流聽。」拘摩羅王曰：「善哉！慕法好學，顧身若浮，踰越重險，遠遊異域。斯則王化所由，國風尚學。今印度諸國多有歌頌摩訶至那國秦王破陣樂者，聞之久矣，豈大德之鄉國耶？」曰：「然。此歌者，美我君之德也。」拘摩羅王曰：「不意大德是此國人，常慕風化，東望已久，山川道阻，無由自致。」曰：「我大君聖德遠洽，仁化遐被，殊俗異域拜闕稱臣者眾矣。」拘摩羅王曰：「覆載若斯，心冀朝貢。今戒日王在羯朱嗢祇羅國，將設大施，崇樹福慧，五印度沙門、婆羅門有學業者，莫不召集。今遣使來請，願與同行。」於是遂往焉。</p>
<p style="margin-left:0em;text-indent:2em">此國東山阜連接，無大國都，境接西南夷，故其人類蠻獠矣。詳問土俗，可兩月行，入蜀西南之境，然山川險阻，嶂氣氛沴，毒蛇毒草，為害滋甚。國之東南野象羣暴，故此國中象軍特盛。</p>
<p style="margin-left:0em;text-indent:2em">從此南行千二三百里，至三摩呾吒國。<span class='note-inline'>(東印度境。)</span></p>
</div>
<div class='div-other'><a id='mulu223' />
<p class='h2'>三摩呾吒國及以東六國</p><p style="margin-left:0em;text-indent:2em">三摩呾吒國，周三千餘里。濱近大海，地遂卑溼。國大都城周二十餘里。稼穡滋植，花果繁茂。氣序和，風俗順。人性剛烈，形卑色黑。好學勤勵，邪正兼信。伽藍三十餘所，僧徒二千餘人，並皆遵習上座部學。天祠百所，異道雜居，露形尼乾，其徒特盛。去城不遠有窣堵波，無憂王之所建也，昔者如來為諸天、人於此七日說深妙法。傍有四佛座及經行遺迹之所。去此不遠，伽藍中有青玉佛像，其高八尺，相好圓備，靈應時效。</p>
<p style="margin-left:0em;text-indent:2em">從此東北大海濱山谷中有室利差呾羅國。次東南大海隅有迦摩浪迦國。次東有墯羅鉢底國。次東有伊賞那補羅國。次東有摩訶瞻波國，即此云林邑是也。次西南有閻摩那洲國。凡此六國，山川道阻，不入其境，然風俗壤界，聲問可知。</p>
<p style="margin-left:0em;text-indent:2em">自三摩呾吒國西行九百餘里，至耽摩栗底國。<span class='note-inline'>(東印度境。)</span></p>
</div>
<div class='div-other'><a id='mulu224' />
<p class='h2'>耽摩栗底國</p><p style="margin-left:0em;text-indent:2em">耽摩栗底國，周千四五百里。國大都城周十餘里。濱近海陲，土地卑溼。稼穡時播，花果茂盛。氣序溫暑，風俗躁烈。人性剛勇，邪正兼信。伽藍十餘所，僧眾千餘人。天祠五十餘所，異道雜居。國濱海隅，水陸交會，奇珍異寶多聚此國，故其國人大抵殷富。城側窣堵波，無憂王所建也。其傍則有過去四佛座及經行遺迹之所。</p>
<p style="margin-left:0em;text-indent:2em">自此西北行七百餘里，至羯羅拏蘇伐剌那國。<span class='note-inline'>(東印度境。)</span></p>
</div>
<div class='div-other'><a id='mulu225' />
<p class='h2'>羯羅拏蘇伐剌那國</p><p style="margin-left:0em;text-indent:2em">羯羅拏蘇伐剌那國，周四千四五百里。國大都城周二十餘里。居人殷盛，家室富饒。土地卑溼，稼穡時播，眾花滋茂，珍果繁植。氣序調暢，風俗淳和。好尚學藝，邪正兼信。伽藍十餘所，僧徒二千餘人，習學小乘正量部法。天祠五十餘所，異道實多。別有三伽藍，不食乳酪，遵提婆達多遺訓也。</p>
<p style="margin-left:0em;text-indent:2em">大城側有絡多末知僧伽藍，<span class='note-inline'>(唐言赤泥。)</span>庭宇顯敞，臺閣崇峻，國中高才達學聰敏有聞者，咸集其中，警誡相成，琢磨道德。初，此國未信佛法時，南印度有一外道，腹錮銅鍱，首戴明炬，杖策高步，來入此城，振擊論鼓，求欲論義。或人問曰：「首腹何異？」曰：「吾學藝多能，恐腹拆裂；悲諸愚暗，所以持照。」時經旬日，人無問者，詢訪髦彥，莫有其人。王曰：「合境之內，豈無明哲？客難不酬，為國深恥。宜更營求，訪諸幽隱。」或曰：「大林中有異人，其自稱曰沙門，強學是務，今屏居幽寂，久矣於茲，非夫體法合德，何能若此者乎？」王聞之，躬往請焉。沙門對曰：「我，南印度人也，客遊止此，學業庸淺，恐黜所聞。敢承來旨，不復固辭。論議無負，請建伽藍，招集僧徒，光讚佛法。」王曰：「敬聞，不敢忘德。」沙門受請，往赴論場。外道於是誦其宗致，三萬餘言，其義遠，其文博，包含名相，網羅視聽。沙門一聞究覽，詞義無謬，以數百言，辯而釋之，因問宗致。外道辭窮理屈，杜口不酬。既折其名，負恥而退。王深敬德，建此伽藍，自時厥後，方弘法教。</p>
<p style="margin-left:0em;text-indent:2em">伽藍側不遠有窣堵波，無憂王所建也，在昔如來於此七日說法開導。其側精舍，過去四佛座及經行遺迹之所。有數窣堵波，並是如來說經法之處，無憂王之所建也。</p>
<p style="margin-left:0em;text-indent:2em">從此西南行七百餘里，至烏荼國。<span class='note-inline'>(東印度境。)</span></p>
</div>
<div class='div-other'><a id='mulu226' />
<p class='h2'>烏荼國</p><p style="margin-left:0em;text-indent:2em">烏荼國，周七千餘里。國大都城周二十餘里。土地膏腴，穀稼茂盛，凡諸果實，頗大諸國，異草名花，難以稱述。氣序溫暑，風俗獷烈。人貌魁梧，容色黧黮。言辭風調異中印度。好學不倦，多信佛法，伽藍百餘所，僧徒萬餘人，並皆習學大乘法教。天祠五十所，異道雜居。諸窣堵波凡十餘所，並是如來說法之處，無憂王之所建也。</p>
<p style="margin-left:0em;text-indent:2em">國西南境大山中有補澀波祇釐僧伽藍，其石窣堵波極多靈異，或至齋日，時燭光明。故諸淨信遠近咸會，持妙花蓋，競修供養，承露盤下，覆鉢勢上，以花蓋笴置之便住，若礠石之吸針也。此西北山伽藍中有窣堵波，所異同前。此二窣堵波者，神鬼所建，靈奇若斯。</p>
<p style="margin-left:0em;text-indent:2em">國東南境臨大海濱，有折利呾羅城，<span class='note-inline'>(唐言發行。)</span>周二十餘里，入海商人、遠方旅客往來中止之路也。其城堅峻，多諸奇寶。城外鱗次有五伽藍，臺閣崇高，尊像工麗。南去僧伽羅國二萬餘里，靜夜遙望，見彼國佛牙窣堵波上寶珠光明，離離然如明炬之懸燭也。</p>
<p style="margin-left:0em;text-indent:2em">自此西南大林中行千二百餘里，至恭御陀國。<span class='note-inline'>(東印度境。)</span></p>
</div>
<div class='div-other'><a id='mulu227' />
<p class='h2'>恭御陀國</p><p style="margin-left:0em;text-indent:2em">恭御陀國，周千餘里。國大都城周二十餘里。濱近海隅，山阜隱嶙，土地墊溼，稼穡時播。氣序溫暑，風俗勇烈。其形偉，其貌黑。粗有禮義，不甚欺詐。至於文字，同中印度，語言風調頗有異焉。崇敬外道，不信佛法。天祠百餘所，異道萬餘人。國境之內數十小城，接山嶺，據海交，城既堅峻，兵又敢勇，威雄鄰境，遂無強敵。國臨海濱，多有奇寶，螺貝珠璣，斯為貨用。出大青象，超乘致遠。</p>
<p style="margin-left:0em;text-indent:2em">從此西南入大荒野，深林巨木，干霄蔽日，行千四五百里，至羯[飢-几+夌]<span class='note-inline'>(力甑反。)</span>伽國。<span class='note-inline'>(南印度境。)</span></p>
</div>
<div class='div-other'><a id='mulu228' />
<p class='h2'>羯[飢-几+夌]伽國</p><p style="margin-left:0em;text-indent:2em">羯[飢-几+夌]伽國，周五千餘里。國大都城周二十餘里。稼穡時播，花果具繁，林藪聯綿，動數百里。出青野象，鄰國所奇。氣序暑熱，風俗躁暴，情多狷獷，志存信義。言語輕捷，音調質正，詞旨風則頗與中印度異焉。少信正法，多遵外道。伽藍十餘所，僧徒五百餘人，習學大乘上座部法。天祠百餘所，異道甚眾，多是尼乾之徒也。</p>
<p style="margin-left:0em;text-indent:2em">羯[飢-几+夌]伽國在昔之時，氓俗殷盛，肩摩轂擊，舉袂成帷。有五通僊棲巖養素，人或凌觸，退失神通，以惡呪術殘害國人，少長無遺，賢愚俱喪，人煙斷絕，多歷年所，頗漸遷居，猶未充實，故今此國人戶尚少。</p>
<p style="margin-left:0em;text-indent:2em">城南不遠有窣堵波，高百餘尺，無憂王之所建也。傍有過去四佛座及經行遺迹之所。</p>
<p style="margin-left:0em;text-indent:2em">國境北陲，大山嶺上有石窣堵波，高百餘尺，是劫初時人壽無量歲，有獨覺於此入寂滅焉。</p>
<p style="margin-left:0em;text-indent:2em">自此西北山林中行千八百餘里，至憍薩羅國。<span class='note-inline'>(中印度境。)</span></p>
</div>
<div class='div-other'><a id='mulu229' />
<p class='h2'>憍薩羅國</p><p style="margin-left:0em;text-indent:2em">憍薩羅國，周六千餘里，山嶺周境，林藪連接。國大都城周四十餘里。土壤膏腴，地利滋盛。邑里相望，人戶殷實。其形偉，其色黑。風俗剛猛，人性勇烈。邪正兼信，學藝高明。王，剎帝利也。崇敬佛法，仁慈深遠。伽藍百餘所，僧徒減萬人，並皆習學大乘法教。天祠七十餘所，異道雜居。</p>

<div class='div-other'><a id='mulu230' />
<p class='h3'>龍猛興提婆</p><p style="margin-left:0em;text-indent:2em">城南不遠有故伽藍，傍有窣堵波，無憂王之所建也。昔者，如來曾於此處現大神通，摧伏外道。後龍猛菩薩止此伽藍，時此國王號娑多婆訶，<span class='note-inline'>(唐言引正)</span>。珍敬龍猛，周衛門廬。時提婆菩薩自執師子國來求論議，謂門者曰：「幸為通謁。」時門者遂為入白。龍猛雅知其名，盛滿鉢水，命弟子曰：「汝持是水，示彼提婆。」提婆見水，默而投針。弟子持鉢，懷疑而返。龍猛曰：「彼何辭乎？」對曰：「默無所說，但投針於水而已。」龍猛曰：「智矣哉，若人也！知幾其神，察微亞聖，盛德若此，宜速命入。」對曰：「何謂也？無言妙辯，其在是歟？」曰：「夫水也者，隨器方圓，逐物清濁，彌滿無間，澄湛莫測，滿而示之，比我學之智周也，彼乃投針，遂窮其極。此非常人，宜速召進。」而龍猛風範懍然肅物，言談者皆伏抑首。提婆素挹風徽，久希請益，方欲受業，先騁機神，雅懼威嚴，昇堂僻坐，談玄永日，辭義清高。龍猛曰：「後學冠世，妙辯光前，我惟衰耄，遇斯俊彥，誠乃寫瓶有寄，傳燈不絕，法教弘揚，伊人是賴。幸能前席，雅談玄奧。」提婆聞命，心獨自負，將開義府，先遊辯囿，提振辭端，仰視質義，忽覩威顏，忘言杜口，避坐引責，遂請受業。龍猛曰：「復坐。今將授子至真妙理，法王誠教。」提婆五體投地，一心歸命，曰：「而今而後，敢聞命矣。」</p>
<p style="margin-left:0em;text-indent:2em">龍猛菩薩善閑藥術，餐餌養生，壽年數百，志貌不衰。引正王既得妙藥，壽亦數百。王有穉子，謂其母曰：「如我何時得嗣王位？」母曰：「以今觀之，未有期也。父王年壽已數百歲，子孫老終者蓋亦多矣。斯皆龍猛福力所加，藥術所致。菩薩寂滅，王必殂落。夫龍猛菩薩智慧弘遠，慈悲深厚，周給羣有，身命若遺，汝宜往彼，試從乞頭，若遂此志，當果所願。」王子恭承母命，來至伽藍，門者驚懼，故得入焉。時龍猛菩薩方讚誦經行，忽見王子，佇而謂曰：「今夕何夕，降趾僧坊，若危若懼，疾驅來至？」對曰：「我承慈母餘論，語及行捨之士，以為含生寶命，經語格言，未有輕捨報身，施諸求欲。我慈母曰：『不然。十方善逝，三世如來，在昔發心，逮乎證果，勤求佛道，修習戒忍，或投身飼獸，或割肌救鴿，月光王施婆羅門頭，慈力王飲餓藥叉血，諸若此類，尤難備舉，求之先覺，何代無人？』今龍猛菩薩篤斯高志，我有所求，人頭為用，招募累歲，未之有捨。欲行暴劫殺，則罪累尤多，虐害無辜，穢德彰顯。惟菩薩修習聖道，遠期佛果，慈霑有識，惠及無邊，輕生若浮，視身如朽，不違本願，垂允所求！」龍猛曰：「俞，誠哉是言也！我求佛聖果，我學佛能捨，是身如響，是身如泡，流轉四生，往來六趣，宿契弘誓，不違物欲。然王子：有一不可者，其將若何？我身既終，汝父亦喪，顧斯為意，誰能濟之？」龍猛徘徊顧視，求所絕命，以乾茅葉自刎其頸，若利劍斷割，身首異處。王子見已，驚奔而去。門者上白，具陳始末，王聞哀感，果亦命終。</p>
</div>
<div class='div-other'><a id='mulu231' />
<p class='h3'>跋邏末羅耆釐山</p><p style="margin-left:0em;text-indent:2em">國西南三百餘里至跋邏末羅耆釐山，<span class='note-inline'>(唐言黑蜂。)</span>岌然特起，峯巖峭險，既無崖谷，宛如全石。引正王為龍猛菩薩鑿此山中，建立伽藍。去山十數里，鑿開孔道，當其山下，仰鑿疏石。其中則長廊步簷，崇臺重閣，閣有五層，層有四院，並建精舍，各鑄金像，量等佛身，妙窮工思，自餘莊嚴，唯飾金寶。從山高峯臨注飛泉，周流重閣，交帶廊廡。疏寮外穴，明燭中宇。初，引正王建此伽藍也，人力疲竭，府庫空虛，功猶未半，心甚憂慼。龍猛謂曰：「大王何故若有憂色？」王曰：「輒運大心，敢樹勝福，期之永固，待至慈氏，功績未成，財用已竭，每懷此恨，坐而待旦。」龍猛曰：「勿憂。崇福勝善，其利不窮，有興弘願，無憂不濟。今日還宮，當極歡樂，後晨出遊，歷覽山野，已而至此，平議營建。」王既受誨，奉以周旋。龍猛菩薩以神妙藥，滴諸大石，並變為金。王遊見金，心口相賀，回駕至龍猛所曰：「今日畋遊，神鬼所惑，山林之中時見金聚。」龍猛曰：「非鬼惑也。至誠所感，故有此金，宜時取用，濟成勝業。」遂以營建，功畢有餘。於是五層之中，各鑄四大金像，餘尚盈積，充諸帑藏。招集千僧，居中禮誦。龍猛菩薩以釋迦佛所宣教法，及諸菩薩所演述論，鳩集部別，藏在其中。故上第一層惟置佛像及諸經論，下第五層居止淨人、資產、什物，中間三層僧徒所舍。聞諸先志曰：引正營建已畢，計工人所食鹽價，用九拘胝<span class='note-inline'>(拘胝者，唐言億。)</span>金錢。其後僧徒忿諍，就王平議。時諸淨人更相謂曰：「僧徒諍起，言議相乖，凶人伺隙毀壞伽藍。」於是重關反拒，以擯僧徒。自爾已來，無復僧眾，遠矚山巖，莫知門徑。時引善醫方者入中療疾，蒙面入出，不識其路。</p>
<p style="margin-left:0em;text-indent:2em">從此大林中南行九百餘里，至案達羅國。<span class='note-inline'>(南印度境。)</span></p>
</div></div>
<div class='div-other'><a id='mulu232' />
<p class='h2'>案達羅國</p><p style="margin-left:0em;text-indent:2em">案達羅國，周三千餘里。國大都城周二十餘里，號瓶耆羅。土地良沃，稼穡豐盛。氣序溫暑，風俗猛暴。語言辭調異中印度，至於文字，軌則大同。伽藍二十餘所，僧徒三千餘人。天祠三十餘所，異道實多。</p>
<p style="margin-left:0em;text-indent:2em">瓶耆羅城側不遠有大伽藍，重閣層臺，製窮剞劂，佛像聖容，麗極工思。伽藍前有石窣堵波，高數百尺，並阿折羅<span class='note-inline'>(唐言所行)</span>。阿羅漢之所建也。</p>
<p style="margin-left:0em;text-indent:2em">所行羅漢伽藍西南不遠有窣堵波，無憂王之所建也，如來在昔於此說法，現大神通，度無量眾。</p>
<p style="margin-left:0em;text-indent:2em">所行羅漢伽藍西南行二十餘里，至孤山，山嶺有石窣堵波，陳那<span class='note-inline'>(唐言童授)</span>。菩薩於此作因明論。陳那菩薩者，佛去世後，承風染衣，智願廣大，慧力深固，愍世無依，思弘聖教，以為因明之論言深理廣，學者虛功難以成業，乃匿迹幽巖，棲神寂定，觀述作之利害，審文義之繁約。是時崖谷震響，煙雲變采，山神捧菩薩高數百尺，唱如是言：「昔佛世尊善權導物，以慈悲心，說因明論，綜括妙理，深究微言。如來寂滅，大義泯絕。今者，陳那菩薩福智悠遠，深達聖旨，因明之論重弘茲日。」菩薩乃放大光明，照燭幽昧。時此國王深生尊敬，見此光明相，疑入金剛定，因請菩薩證無生果。陳那曰：「吾入定觀察，欲釋深經，心期正覺，非願無生果也。」王曰：「無生之果，眾聖攸仰，斷三界欲，洞三明智，斯盛事也，願疾證之。」陳那是時心悅王請，方欲證受無學聖果，時妙吉祥菩薩知而惜焉，欲相警誡，乃彈指悟之，而告曰：「惜哉！如何捨廣大心，為狹劣志，從獨善之懷，棄兼濟之願？欲為善利，當廣傳說慈氏菩薩所製瑜伽師地論，導誘後學，為利甚大。」陳那菩薩敬受指誨，奉以周旋，於是覃思沈研，廣因明論，猶恐學者懼其文微辭約也，乃舉其大義，綜其微言，作因明論，以導後進。自茲已後，宣暢瑜伽，盛業門人，有知當世。</p>
<p style="margin-left:0em;text-indent:2em">從此林野中南行千餘里，至馱那羯磔迦國。<span class='note-inline'>(亦謂大安達邏國。南印度境。)</span></p>
</div>
<div class='div-other'><a id='mulu233' />
<p class='h2'>馱那羯磔迦國</p><p style="margin-left:0em;text-indent:2em">馱那羯磔迦國，周六千餘里。國大都城周四十餘里。土地膏腴，稼穡殷盛。荒野多，邑居少。氣序溫暑，人貌黧黑。性猛烈，好學藝。伽藍鱗次，荒蕪已甚，存者二十餘所，僧徒千餘人，並多習學大乘部法。天祠百餘所，異道實多。</p>
<p style="margin-left:0em;text-indent:2em">城東據山有弗婆勢羅<span class='note-inline'>(唐言東山。)</span>僧伽藍，城西據山有阿伐羅勢羅<span class='note-inline'>(唐言西山)</span>。僧伽藍，此國先王為佛建焉。奠川通徑，疏崖峙閣，長廊步簷，枕巖接岫，靈神警衛，聖賢遊息。自佛寂滅，千年之內，每歲有千凡夫僧同入安居，罷安居日皆證羅漢，以神通力凌虛而去；千年之後，凡、聖同居；自百餘年，無復僧侶，而山神易形，或作犲狼，或為猨狖，驚恐行人，以故空荒，閴無僧眾。</p>
<p style="margin-left:0em;text-indent:2em">城南不遠有大山巖，婆毘吠伽<span class='note-inline'>(唐言清辯。)</span>論師住阿素洛宮待見慈氏菩薩成佛之處。論師雅量弘遠，至德深邃，外示僧佉之服，內弘龍猛之學，聞摩揭陀國護法菩薩宣揚法教，學徒數千，有懷談議，杖錫而往。至波吒釐城，知護法菩薩在菩提樹，論師乃命門人曰：「汝行詣菩提樹護法菩薩所，如我辭曰：菩薩宣揚遺教，導誘迷徒，仰德虛心，為日已久。然以宿願未果，遂乖禮謁。菩提樹者，誓不空見，見當有證，稱天人師。」護法菩薩謂其使曰：「人世如幻，身命若浮，渴日勤誠，未遑談議。」人信往復，竟不會見。論師既還本土，靜而思曰：「非慈氏成佛，誰決我疑？」於觀自在菩薩像前誦隨心陀羅尼，絕粒飲水，時歷三歲，觀自在菩薩乃現妙色身，謂論師曰：「何所志乎？」對曰：「願留此身，待見慈氏。」觀自在菩薩曰：「人命危脆，世間浮幻，宜修勝善願，生覩史多天，於斯禮覲，尚速得見。」論師曰：「志不可奪，心不可貳。」菩薩曰：「若然者，宜往馱那羯磔迦國城南山巖執金剛神所，至誠誦持執金剛陀羅尼者，當遂此願。」論師於是往而誦焉。三歲之後，神乃謂曰：「伊何所願，若此勤勵？」論師曰：「願留此身，待見慈氏，觀自在菩薩指遣來請，成我願者，其在神乎？」神乃授祕方，而謂之曰：「此巖石內有阿素洛宮，如法行請，石壁當開，開即入中，可以待見。」論師曰：「幽居無覩，詎知佛興？」執金剛曰：「慈氏出世，我當相報。」論師受命，專精誦持，復歷三歲，初無異想，呪芥子以擊石，巖壁豁而洞開。是時百千萬眾觀覩忘返，論師跨其戶而告眾曰：「吾久祈請，待見慈氏，聖靈警祐，大願斯遂，宜可入此，同見佛興。」聞者怖骸，莫敢履戶，謂是毒蛇之窟，恐喪身命。再三告語，惟有六人從入。論師顧謝時眾，從容而入，入之既已，石壁還合。眾皆怨嗟，恨前言之過也。</p>
<p style="margin-left:0em;text-indent:2em">自此西南行千餘里，至珠利耶國。<span class='note-inline'>(南印度境。)</span></p>
</div>
<div class='div-other'><a id='mulu234' />
<p class='h2'>珠利耶國</p><p style="margin-left:0em;text-indent:2em">珠利耶國，周二千四五百里。國大都城周十餘里。土野空曠，藪澤荒蕪。居戶寡少，羣盜公行。氣序溫暑，風俗姦宄。人性獷烈，崇信外道。伽藍頹毀，粗有僧徒。天祠數十所，多露形外道也。</p>
<p style="margin-left:0em;text-indent:2em">城東南不遠有窣堵波，無憂王之所建也。如來在昔嘗於此處現大神通，說深妙法，摧伏外道，度諸天、人。</p>
<p style="margin-left:0em;text-indent:2em">城西不遠有故伽藍，提婆菩薩與羅漢論議之處。初，提婆菩薩聞此伽藍有嗢呾羅<span class='note-inline'>(唐言上。)</span>阿羅漢，得六神通，具八解脫，遂來遠尋，觀其風範。既至伽藍，投羅漢宿。羅漢少欲知足，唯置一牀。提婆既至，無以為席，乃聚落葉，指令就坐。羅漢入定，夜分方出。提婆於是陳疑請決，羅漢隨難為釋，提婆尋聲重質，第七轉已，杜口不酬，竊運神通力，往覩史多天請問慈氏。慈氏為釋，因而告曰：「彼提婆者，曠劫修行，賢劫之中當紹佛位，非爾所知，宜深禮敬。」如彈指頃，還復本座，乃復抑揚妙義，剖析微言。提婆謂曰：「此慈氏菩薩聖智之釋也，豈仁者所能詳究哉？」羅漢曰：「然，誠如來旨。」於是避席禮謝，深加敬歎。</p>
<p style="margin-left:0em;text-indent:2em">從此南入林野中，行千五六百里，至達羅毘荼國。<span class='note-inline'>(南印度境。)</span></p>
</div>
<div class='div-other'><a id='mulu235' />
<p class='h2'>達羅毘荼國</p><p style="margin-left:0em;text-indent:2em">達羅毘荼國，周六千餘里。國大都城號建志補羅，周三十餘里。土地沃潤，稼穡豐盛，多花果，出寶物。氣序溫暑，風俗勇烈。深篤信義，高尚博識，而語言、文字少異中印度。伽藍百餘所，僧徒萬餘人，並皆遵學上座部法。天祠八十餘所，多露形外道也。如來在世，數遊此國，說法度人，故無憂王於諸聖迹皆建窣堵波。</p>
<p style="margin-left:0em;text-indent:2em">建志補羅城者，即達磨波羅<span class='note-inline'>(唐言護法。)</span>菩薩本生之城。菩薩，此國大臣之長子也。幼懷雅量，長而弘遠。年方弱冠，王姬下降，禮筵之夕，憂心慘悽，對佛像前慇懃祈請，至誠所感，神負遠遁，去此數百里，至山伽藍，坐佛堂中。有僧開戶，見此少年，疑其盜也，更詰問之，菩薩具懷指告，因請出家。眾咸驚異，遂允其志。王乃宣命，推求遐邇，乃知菩薩神負遠塵。王之知也，增深敬異。自染衣已，篤學精勤，令問風範，語在前記。</p>
<p style="margin-left:0em;text-indent:2em">城南不遠有大伽藍，國中聰叡同類萃止。有窣堵波，高百餘尺，無憂王所建也。如來在昔於此說法，摧伏外道，廣度人、天。其側則有過去四佛座及經行遺迹之所。</p>
<p style="margin-left:0em;text-indent:2em">自此南行三千餘里，至秣羅矩吒國。<span class='note-inline'>(亦謂枳秣羅國。南印度境。)</span></p>
</div>
<div class='div-other'><a id='mulu236' />
<p class='h2'>秣羅矩吒國</p><p style="margin-left:0em;text-indent:2em">秣羅矩吒國，周五千餘里。國大都城周四十餘里。土田舃鹵，地利不滋。海渚諸珍多聚此國。氣序炎熱，人多黧黑。志性剛烈，邪正兼崇。不尚遊藝，惟善逐利。伽藍故基實多餘址，存者既少，僧徒亦寡。天祠數百，外道甚眾，多露形之徒也。</p>
<p style="margin-left:0em;text-indent:2em">城東不遠有故伽藍，庭宇荒蕪，基址尚在，無憂王弟大帝之所建也。其東有窣堵波，崇基已陷，覆鉢猶存，無憂王之所建立。在昔如來於此說法，現大神通，度無量眾，用彰聖迹，故此標建，歲久彌神，祈願或遂。</p>
<p style="margin-left:0em;text-indent:2em">國南濱海有秣剌耶山，崇崖峻嶺，洞谷深澗，其中則有白檀香樹、栴檀儞婆樹——樹類白檀，不可以別，唯於盛夏登高遠矚，其有大蛇縈者，於是知之。猶其木性涼冷，故蛇盤也。既望見已，射箭為記，冬蟄之後，方乃採伐。羯布羅香樹松身異葉，花果斯別，初採既溼，尚未有香，木乾之後，循理而析，其中有香，狀若雲母，色如冰雪，此所謂龍腦香也。</p>
<p style="margin-left:0em;text-indent:2em">秣剌耶山東有布呾洛迦山，山徑危險，巖谷[敲-高+危]傾，山頂有池，其水澄鏡，派出大河，周流繞山二十帀，入南海。池側有石天宮，觀自在菩薩往來遊舍，其有願見菩薩者，不顧身命，厲水登山，忘其艱險，能達之者，蓋亦寡矣。而山下居人，祈心請見，或作自在天形，或為塗灰外道，慰諭其人，果遂其願。</p>
<p style="margin-left:0em;text-indent:2em">從此山東北海畔有城，是往南海僧伽羅國路。聞諸土俗曰：從此入海，東南可三千餘里，至僧伽羅國。<span class='note-inline'>(唐言執師子，非印度之境。)</span></p>
</div></div>
</div><!-- end of div[@id='body'] -->
</body></html>