<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大唐西域記（校點本）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu237' />
<p class='juan'>大唐西域記卷第十一</p>
<div class='div-other'><a id='mulu238' />
<p class='h1'>二十三國</p>
<ul class="">
<li>僧伽羅國<span class="note-inline">(雖非印度之國路次附出)</span></li>

<li>恭建那補羅國</li>

<li>摩訶剌侘國</li>

<li>跋祿羯咕<span class="note-inline">(昌葉反)</span>婆國</li>

<li>摩臘婆國</li>

<li>阿吒釐國</li>

<li>契吒國</li>

<li>伐臘毘國</li>

<li>阿難陀補羅國</li>

<li>蘇剌侘國</li>

<li>瞿折羅國</li>

<li>鄔闍衍那國</li>

<li>擲枳陀國</li>

<li>摩醯溼伐羅補羅國</li>

<li>信度國</li>

<li>茂羅三部盧國</li>

<li>鉢伐多國</li>

<li>阿點婆翅羅國</li>

<li>狼揭羅國</li>

<li>波剌斯國<span class="note-inline">(雖非印度之國路次附出舊曰波斯)</span></li>

<li>臂多勢羅國</li>

<li>阿軬荼國</li>

<li>伐剌拏國</li>
</ul>
<div class='div-other'><a id='mulu239' />
<p class='h2'>僧伽羅國</p><p style="margin-left:0em;text-indent:2em">僧伽羅國，周七千餘里。國大都城周四十餘里。土地沃壤，氣序溫暑，稼穡時播，花果具繁。人戶殷盛，家產富饒。其形卑黑，其性獷烈。好學尚德，崇善勤福。</p>

<div class='div-other'><a id='mulu240' />
<p class='h3'>寶渚傳說</p><p style="margin-left:0em;text-indent:2em">此國本寶渚也，多有珍寶，棲止鬼神。其後南印度有一國王，女娉鄰國，吉日送歸，路逢師子，侍衛之徒棄女逃難，女在轝中，心甘喪命。時師子王負女而去，入深山，處幽谷，捕鹿採果，以時資給。既積歲月，遂孕男女，形貌同人，性種畜也。男漸長大，力格猛獸，年方弱冠，人智斯發，請其母曰：「我何謂乎？父則野獸，母乃是人，既非族類，如何配偶？」母乃述昔事以告其子。子曰：「人畜殊途，宜速逃逝。」母曰：「我先已逃，不能自濟。」其子於後逐師子父，登山踰嶺，察其遊止，可以逃難。伺父去已，遂擔負母妹，下趨人里。母曰：「宜各慎密，勿說事源，人或知聞，輕鄙我等。」於是至父本國，國非家族，宗祀已滅，投寄邑人，人謂之曰：「爾曹何國人也？」曰：「我本此國，流離異域，子母相攜，來歸故里。」人皆哀愍，更共資給。其師子王還無所見，追戀男女，憤恚既發，便出山谷，往來村邑，咆哮震吼，暴害人物，殘毒生類，邑人輒出，遂取而殺。擊鼓吹貝，負弩持矛，羣從成旅，然後免害。其王懼仁化之不洽也，乃縱獵者，期於擒獲，王躬率四兵，眾以萬計，掩薄林藪，彌跨山谷。師子震吼，人畜辟易。既不擒獲，尋復招募，其有擒執師子除國患者，當酬重賞，式旌茂績。其子聞王之令，乃謂母曰：「飢寒已甚，宜可應募，或有所得，以相撫育。」母曰：「言不可若是！彼雖畜也，猶謂父焉，豈以艱辛，而興逆害？」子曰：「人畜異類，禮義安在？既以違阻，此心何冀？」乃袖小刃，出應招募。是時千眾萬騎，雲屯霧合，師子踞在林中，人莫敢近。子即其前，父遂馴伏，於是乎親愛忘怒，乃倳刃於腹中，尚懷慈愛，猶無忿毒，乃至刳腹，含苦而死。王曰：「斯何人哉，若此之異也？」誘之以福利，震之以威禍，然後具陳始末，備述情事。王曰：「逆哉！父而尚害，况非親乎？畜種難馴，兇情易動，除民之害，其功大矣，斷父之命，其心逆矣，重賞以酬其功，遠放以誅其逆，則國典不虧，王言不貳。」於是裝二大船，多儲糧糗，母留在國，周給賞功，子女各從一舟，隨波飄蕩。其男船泛海至此寶渚，見豐珍玉，便於中止。其後商人采寶，復至渚中，乃殺其商主，留其子女。如是繁息，子孫眾多，遂立君臣，以位上下，建都築邑，據有疆域。以其先祖擒執師子，因舉元功，而為國號。其女船者泛至波剌斯西，神鬼所魅，產育羣女，故今西大女國是也。故師子國人形貌卑黑，方頤大顙，情性獷烈，安忍鴆毒，斯亦猛獸遺種，故其人多勇健。斯一說也。</p>
</div>
<div class='div-other'><a id='mulu241' />
<p class='h3'>僧伽羅傳說</p><p style="margin-left:0em;text-indent:2em">佛法所記，則曰：昔此寶洲大鐵城中，五百羅剎女之所居也。城樓之上豎二高幢，表吉凶之相，有吉事吉幢動，有凶事凶幢動。恆伺商人至寶洲者，便變為美女，持香花，奏音樂，出迎慰問，誘入鐵城，樂讌歡會已，而置鐵牢中，漸取食之。時贍部洲有大商主僧伽者，其子字僧伽羅，父既年老，代知家務，與五百商人入海采寶，風波飄蕩，遇至寶洲。時羅剎女望吉幢動，便賷香花，鼓奏音樂，相攜迎候，誘入鐵城。商主於是對羅剎女王歡娛樂會，自餘商侶各相配合，彌歷歲時，皆生一子。諸羅剎女情疏故人，欲幽之鐵牢，更伺商侶。時僧伽羅夜感惡夢，知非吉祥，竊求歸路，遇至鐵牢，乃聞悲號之聲，遂昇高樹，問曰：「誰相拘縶，而此怨傷？」曰：「爾不知耶？城中諸女，並是羅剎，昔誘我曹入城娛樂，君既將至，幽牢我曹，漸充所食，今已太半，君等不久亦遭此禍。」僧伽羅曰：「當圖何計，可免危難？」對曰：「我聞海濱有一天馬，至誠祈請，必相濟渡。」僧伽羅聞已，竊告商侶，共往海濱，專精求救。是時天馬來告人曰：「爾輩各執我毛鬣，不回顧者，我濟汝曹，越海免難，至贍部洲，吉達鄉國。」諸商人奉指告，專一無貳，執其髦鬣，天馬乃騰驤雲路，越濟海岸。諸羅剎女忽覺夫逃，遞相告語，異其所去，各攜穉子凌虛往來，知諸商人將出海濱，遂相召命，飛行遠訪。嘗未踰時，遇諸商侶，悲喜俱至，涕淚交流，各掩泣而言曰：「我惟感遇，幸會良人，室家有慶，恩愛已久，而今遠棄，妻子孤遺，悠悠此心，誰其能忍？幸願留顧，相與還城。」商人之心未肯回慮，諸羅剎女策說無功，遂縱妖媚，備行矯惑，商侶愛戀，情難堪忍，心疑去留，身皆退墮。羅剎諸女更相拜賀，與彼商人攜持而去。僧伽羅者，智慧深固，心無滯累，得越大海，免斯危難。時羅剎女王空還鐵城，諸女謂曰：「汝無智略，為夫所棄，既寡藝能，宜勿居此。」時羅剎女王持所生子，飛至僧伽羅前，縱極媚惑，誘請令還。僧伽羅口誦神呪，手揮利劍，叱而告曰：「汝是羅剎，我乃是人，人鬼異路，非其匹合。若苦相逼，當斷汝命。」羅剎女知誘惑之不遂也，凌虛而去，至僧伽羅家，謂其父僧伽曰：「我是某國王女，僧伽羅娶我為妻，生一子矣，賷持寶貨，來還鄉國。泛海遭風，舟楫漂沒，惟我子母及僧伽羅，僅而獲濟。山川道阻，凍餒艱辛，一言忤意，遂見棄遺，詈言不遜，罵為羅剎。歸則家國遼遠，止則孤遺羈旅。進退無依，敢陳情事。」僧伽曰：「誠如所言，宜時即入室。」居未久，僧伽羅至。父謂之曰：「何重財寶，而輕妻子？」僧伽羅曰：「此羅剎女也。」則以先事具白父母，而親宗戚屬咸事驅逐。時羅剎女遂以訴王，王欲罪僧伽羅。僧伽羅曰：「羅剎之女情多妖惑。」王以為不誠也，而情悅其淑美，謂僧伽羅曰：「必棄此女，今留後宮。」僧伽羅曰：「恐為災禍。斯既羅剎，食唯血肉。」王不聽僧伽羅之言，遂納為妻。其後夜分，飛還寶渚，召餘五百羅剎鬼女共至王宮，以毒呪術殘害宮中，凡諸人畜，食肉飲血，持其餘屍，還歸寶渚。旦日羣臣朝集，王門閉而不開，候聽久之，不聞人語。於是排其戶，闢其門，相從趨進，遂至宮庭，閴其無人，惟有骸骨。羣官僚佐相顧失圖，悲號慟哭，莫測禍源。僧伽羅具告始末，臣庶信然，禍自招矣。於是國輔、老臣、羣官、宿將，歷問明德，推據崇高，咸仰僧伽羅之福智也，乃相議曰：「夫君人者，豈苟且哉？先資福智，次體明哲，非福智無以享寶位，非明哲何以理機務？僧伽羅者，斯其人矣。夢察禍機，感應天馬，忠以諫主，智足謀身。歷運在茲，惟新成詠。」眾庶樂推，尊立為王。僧伽羅辭不獲免，允執其中，恭揖羣官，遂即王位。於是沿革前弊，表式賢良。乃下令曰：「吾先商侶在羅剎國，死生莫測，善惡不分，今將救難，宜整兵甲，拯危恤患，國之福也，收珍藏寶，國之利也。」於是治兵，浮海而往。時鐵城上凶幢遂動，諸羅剎女覩而惶怖，便縱妖媚，出迎誘誑。王素知其詐，令諸兵士口誦神呪，身奮武威。諸羅剎女蹎墜退敗，或逃隱海島，或沈溺洪流。於是毀鐵城，破鐵牢，救得商人，多獲珍寶，招募黎庶，遷居寶洲，建都築邑，遂有國焉。因以王名而為國號。僧伽羅者，則釋迦如來本生之事也。</p>
</div>
<div class='div-other'><a id='mulu242' />
<p class='h3'>佛教二部</p><p style="margin-left:0em;text-indent:2em">僧伽羅國先時惟宗淫祀，佛去世後第一百年，無憂王弟摩醯因陀羅捨離欲愛，志求聖果，得六神通，具八解脫，足步虛空，來遊此國，弘宣正法，流布遺教。自茲已降，風俗淳信。伽藍數百所，僧徒二萬餘人，遵行大乘上座部法。佛教至後二百餘年，各擅專門，分成二部：一曰摩訶毘訶羅住部，斥大乘，習小教。二曰阿跋耶祇釐住部，學兼二乘，弘演三藏。僧徒乃戒行貞潔，定慧凝明，儀範可師，濟濟如也。</p>
<p style="margin-left:0em;text-indent:2em">王宮側有佛牙精舍，高數百尺，瑩以珠珍，飾之奇寶。精舍上建表柱，置鉢曇摩羅伽大寶，寶光赫奕，聯暉照曜，晝夜遠望，爛若明星。王以佛牙日三灌洗，香水香末，或濯或焚，務極珍奇，式修供養。</p>
<p style="margin-left:0em;text-indent:2em">佛牙精舍側有小精舍，亦以眾寶而為瑩飾，中有金佛像，此國先王等身而鑄，肉髻則貴寶飾焉。其後有盜，伺欲竊取，而重門周檻，衛守清切，盜乃鑿通孔道，入精舍而穴之，遂欲取寶，像漸高遠。其盜既不果求，退而歎曰：「如來在昔修菩薩行，起廣大心，發弘誓願，上自身命，下至國城，悲愍四生，周給一切。今者，如何遺像恡寶？靜言於此，不明昔行。」像乃俯首而授寶焉。是盜得已，尋持貨賣，人或見者，咸謂之曰：「此寶乃先王金佛像頂髻寶也，爾從何獲，來此鬻賣？」遂擒以白王。王問所從得，盜曰：「佛自與我，我非盜也。」王以為不誠，命使觀驗，像猶俯首。王覩聖靈，信心淳固，不罪其人，重贖其寶，莊嚴像髻，重置頂焉。像因俯首，以至於今。</p>
<p style="margin-left:0em;text-indent:2em">王宮側建大廚，日營萬八千僧食。食時既至，僧徒持鉢受饌，既得食已，各還其居。自佛教流被，建斯供養，子孫承統，繼業至今。十數年來，國中政亂，未有定主，乃廢斯業。</p>
<p style="margin-left:0em;text-indent:2em">國濱海隅，地產珍寶，王親祠祭，神呈奇貨，都人士子往來求採，稱其福報，所獲不同，隨得珠璣，賦稅有科。</p>
<p style="margin-left:0em;text-indent:2em">國東南隅有䮚<span class='note-inline'>(勒鄧反。)</span>迦山，巖谷幽峻，神鬼遊舍，在昔如來於此說䮚迦經。<span class='note-inline'>(舊曰楞伽經，訛也。)</span></p>
</div>
<div class='div-other'><a id='mulu243' />
<p class='h3'>那羅稽羅洲</p><p style="margin-left:0em;text-indent:2em">國南浮海數千里，至那羅稽羅洲。洲人卑小，長餘三尺，人身鳥喙。既無穀稼，唯食椰子。</p>
<p style="margin-left:0em;text-indent:2em">那羅稽羅洲西浮海數千里，孤島東崖有石佛像，高百餘尺，東面坐，以月愛珠為肉髻，月將回照，水即懸流，滂霈崖嶺，臨注谿壑。時有商侶，遭風飄浪，隨波泛濫，遂至孤島，海鹹不可以飲，渴乏者久之。是時月十五日也，像頂流水，眾皆獲濟，以為至誠所感，靈聖拯之。於即留停，遂經數日，每月隱高巖，其水不流。時商主曰：「未必為濟我曹而流水也。嘗聞月愛珠月光照即水流注耳，將非佛像頂上有此寶耶？」遂登崖而視之，乃以月愛珠為像肉髻。當見其人，說其始末。</p>
<p style="margin-left:0em;text-indent:2em">國西浮海數千里，至大寶洲，無人居止，唯神棲宅。靜夜遙望，光燭山川。商人往之者多矣，咸無所得。</p>
<p style="margin-left:0em;text-indent:2em">自達羅毘荼國北入林野中，歷孤城，過小邑，凶人結黨，作害羈旅。行二千餘里，至恭建那補羅國。<span class='note-inline'>(南印度境。)</span></p>
</div></div>
<div class='div-other'><a id='mulu244' />
<p class='h2'>恭建那補羅國</p><p style="margin-left:0em;text-indent:2em">恭建那補羅國，周五千餘里。國大都城周三十餘里。土地膏腴，稼穡滋盛。氣序溫暑，風俗躁烈。形貌黧黑，情性獷暴。好學業，尚德藝。伽藍百餘所，僧徒萬餘人，大小二乘，兼功綜習。天祠數百，異道雜居。</p>
<p style="margin-left:0em;text-indent:2em">王宮城側有大伽藍，僧徒三百餘人，實唯俊彥也。其伽藍大精舍高百餘尺，中有一切義成太子寶冠，高減二尺，飾以寶珍，盛以寶函，每至齋日，出置高座，香花供養，時放光明。</p>
<p style="margin-left:0em;text-indent:2em">城側大伽藍中有精舍，高五十餘尺，中有刻檀慈氏菩薩像，高十餘尺，或至齋日，神光照燭，是聞二百億羅漢之所造也。</p>
<p style="margin-left:0em;text-indent:2em">城北不遠有多羅樹林，周三十餘里，其葉長廣，其色光潤，諸國書寫，莫不採用。林中有窣堵波，是過去四佛坐及經行遺迹之所。其側則有聞二百億羅漢遺身舍利窣堵波也。</p>
<p style="margin-left:0em;text-indent:2em">城東不遠有窣堵波，基已傾陷，餘高三丈。聞諸耆舊曰：此中有如來舍利，或至齋日，時燭靈光。在昔如來於此說法，現神通力，度諸羣生。</p>
<p style="margin-left:0em;text-indent:2em">城西南不遠有窣堵波，高百餘尺，無憂王之所建也。是聞二百億羅漢於此現大神通，化度眾生。傍有伽藍，唯餘基址，是彼羅漢之所建也。</p>
<p style="margin-left:0em;text-indent:2em">從此西北入大林野，猛獸暴害，羣盜兇殘，行二千四五百里，至摩訶剌侘國。<span class='note-inline'>(南印度境。)</span></p>
</div>
<div class='div-other'><a id='mulu245' />
<p class='h2'>摩訶剌侘國</p><p style="margin-left:0em;text-indent:2em">摩訶剌侘國，周六千餘里。國大都城西臨大河，周三十餘里。土地沃壤，稼穡殷盛。氣序溫暑，風俗淳質。其形偉大，其性傲逸，有恩必報，有怨必復，人或凌辱，殉命以讎，窘急投分，忘身以濟。將復怨也，必先告之，各被堅甲，然後爭鋒。臨陣逐北，不殺已降，兵將失利，無所刑罰，賜之女服，感激自死。國養勇士，有數百人，每將決戰，飲酒酣醉，一人摧鋒，萬夫挫銳，遇人肆害，國刑不加，每出遊行，擊鼓前導。復飼暴象，凡數百頭，將欲陣戰，亦先飲酒，羣馳蹈踐，前無堅敵。其王恃此人象，輕陵鄰國。王，剎帝利種也，名補羅稽舍，謀猷弘遠，仁慈廣被，臣下事之，盡其忠矣。今戒日大王東征西伐，遠賓邇肅，惟此國人獨不臣伏，屢率五印度甲兵，及募召諸國烈將，躬往討伐，猶未克勝。其兵也如此，其俗也如彼。人知好學，邪正兼崇。伽藍百餘所，僧徒五千餘人，大小二乘，兼功綜習。天祠百數，異道甚多。大城內外，五窣堵波，並過去四佛座及經行遺迹之所，無憂王建也。自餘石甎諸窣堵波，其數甚多，難用備舉。</p>
<p style="margin-left:0em;text-indent:2em">城南不遠有故伽藍，中有觀自在菩薩石像，靈鑒潛被，願求多果。</p>

<div class='div-other'><a id='mulu246' />
<p class='h3'>阿折羅伽藍</p><p style="margin-left:0em;text-indent:2em">國東境有大山，疊嶺連嶂，重巒絕巘。爰有伽藍，基於幽谷，高堂邃宇，疏崖枕峯，重閣層臺，背巖面壑，阿折羅<span class='note-inline'>(唐言所行。)</span>阿羅漢所建。羅漢，西印度人也，其母既終，觀生何趣，見於此國受女人身，羅漢遂來至此，將欲導化，隨機攝受。入里乞食，至母生家，女子持食來施，乳便流汁，親屬既見，以為不祥。羅漢說本因緣，女子便證聖果。羅漢感生育之恩，懷業緣之致，將酬厚德，建此伽藍。</p>
<p style="margin-left:0em;text-indent:2em">伽藍大精舍高百餘尺，中有石佛像，高七十餘尺。上有石蓋七重，虛懸無綴，蓋間相去各三尺餘。聞之耆舊曰，斯乃羅漢願力之所持也；或曰神通之力；或曰藥術之功：考厥實錄，未詳其致。精舍四周彫鏤石壁，作如來在昔修菩薩行諸因地事，證聖果之禎祥，入寂滅之靈應，巨細無遺，備盡鐫鏤。伽藍門外，南、北、左、右，各一石象。聞之土俗曰：此象時大聲吼，地為震動。昔陳那菩薩多止此伽藍。</p>
<p style="margin-left:0em;text-indent:2em">自此西行千餘里，渡耐秣陀河，至跋祿羯呫<span class='note-inline'>(昌葉反。)</span>婆國。<span class='note-inline'>(南印度境。)</span></p>
</div></div>
<div class='div-other'><a id='mulu247' />
<p class='h2'>跋祿羯呫婆國</p><p style="margin-left:0em;text-indent:2em">跋祿羯呫婆國，周二千四五百里。國大都城周二十餘里。土地鹹鹵，草木稀疏。煑海為鹽，利海為業。氣序暑熱，回風飇起。土俗澆薄，人性詭詐。不知學藝，邪正兼信。伽藍十餘所，僧徒三百餘人，習學大乘上坐部法。天祠十餘所，異道雜居。</p>
<p style="margin-left:0em;text-indent:2em">從此西北行二千餘里，至摩臘婆國。<span class='note-inline'>(即南羅羅國。南印度境。)</span></p>
</div>
<div class='div-other'><a id='mulu248' />
<p class='h2'>摩臘婆國</p><p style="margin-left:0em;text-indent:2em">摩臘婆國，周六千餘里。國大都城周三十餘里，據莫訶河東南。土地膏腴，稼穡殷盛，草木榮茂，花果繁實，特宜宿麥，多食餅麨。人性善順，大抵聰敏，言辭雅亮，學藝優深。五印度境，兩國重學，西南摩臘婆國，東北摩揭陀國，貴德尚仁，明敏強學。而此國也，邪正雜信。伽藍數百所，僧徒二萬餘人，習學小乘正量部法。天祠數百，異道實眾，多是塗灰之侶也。</p>
<p style="margin-left:0em;text-indent:2em">國志曰：六十年前，王號尸羅阿迭多，<span class='note-inline'>(唐言戒日。)</span>機慧高明，才學贍敏，愛育四生，敬崇三寶。始自誕靈，洎乎沒齒，貌無瞋色，手不害生，象馬飲水，漉而後飼，恐傷水性也，其仁慈如此。在位五十餘年，野獸狎人，舉國黎庶咸不殺害。居宮之側建立精舍，窮諸工巧，備盡莊嚴，中作七佛世尊之像，每歲恆設無遮大會，招集四方僧徒，修施四事供養，或以三衣道具，或以七寶珍奇。奕世相承，美業無替。</p>
<p style="margin-left:0em;text-indent:2em">大城西北二十餘里，至婆羅門邑，傍有陷阬，秋夏淫滯，彌淹旬日，雖納眾流，而無積水。其傍又建小窣堵波。聞之耆舊曰：昔者大慢婆羅門生身陷入地獄之處。昔此邑中，有婆羅門，生知博物，學冠時彥，內外典籍，究極幽微，曆數玄文，若視諸掌，風範清高，令聞遐被。王甚珍敬，國人宗重。門人千數，味道欽風。每自言曰：「吾為世出，述聖導凡，先賢後哲，無與我比。彼大自在天、婆藪天、那羅延天、佛世尊者，人皆風靡，祖述其道，莫不圖形，競修祇敬。我今德踰於彼，名擅於時，不有所異，其何以顯？」遂用赤旃檀刻作大自在天、婆藪天、那羅延天、佛世尊等像，為座四足，凡有所至，負以自隨，其慢傲也如此。時西印度有苾芻跋陀羅樓支，<span class='note-inline'>(唐言賢愛。)</span>妙極因明，深窮異論，道風淳粹，戒香郁烈，少欲知足，無求於物，聞而歎曰：「惜哉！時無人矣。令彼愚夫，敢行凶德。」於是荷錫遠遊，來至此國，以其宿心，具白於王。王見弊服，心未之敬，然高其志，強為之禮。遂設論座，告婆羅門。婆羅門聞而笑曰：「彼何人斯，敢懷此志？」命其徒屬，來就論場，數百千眾，前後侍聽。賢愛服弊故衣，敷草而坐。彼婆羅門踞所持座，非斥正法，敷述邪宗。苾芻清辯若流，循環往復，婆羅門久而謝屈。王乃謂曰：「久濫虛名，罔上惑眾，先典有記，論負當戮。」欲燒鑪鐵，令其坐上。婆羅門窘迫，乃歸命求救。賢愛愍之，乃請王曰：「大王仁化遠洽，頌聲載途，當布慈育，勿行殘酷，恕其不逮，唯所去就。」王令乘驢，遍告城邑。婆羅門恥其戮辱，發憤歐血。苾芻聞已，往慰之曰：「爾學苞內外，聲聞遐邇，榮辱之事，進退當明。夫名者，何實乎？」婆羅門憤恚，深詈苾芻，謗毀大乘，輕蔑先聖。言聲未靜，地便坼裂，生身墜陷，遺迹斯在。</p>
<p style="margin-left:0em;text-indent:2em">自此西南入海交，西北行二千四五百里，至阿吒釐國。<span class='note-inline'>(南印度境。)</span></p>
</div>
<div class='div-other'><a id='mulu249' />
<p class='h2'>阿吒釐國</p><p style="margin-left:0em;text-indent:2em">阿吒釐國，周六千餘里。國大都城周二十餘里。居人殷盛，珍寶盈積，稼穡雖備，興販為業。土地沙鹵，花果稀少。出胡椒樹，樹葉若蜀椒也。出薰陸香樹，樹葉若棠梨也。氣序熱，多風埃。人性澆薄，貴財賤德。文字、語言，儀形法則，大同摩臘婆國。多不信福，縱有信者，宗事天神。祠館十餘所，異道雜居。</p>
<p style="margin-left:0em;text-indent:2em">從摩臘婆國西北行三百里，至契吒國。<span class='note-inline'>(南印度境。)</span></p>
</div>
<div class='div-other'><a id='mulu250' />
<p class='h2'>契吒國</p><p style="margin-left:0em;text-indent:2em">契吒國，周三千餘里。國大都城周二十餘里。人戶殷盛，家室富饒。無大君長，役屬摩臘婆國，風土物產，遂同其俗。伽藍十餘所，僧徒千餘人，大小二乘，兼功習學。天祠數十，外道眾多。</p>
<p style="margin-left:0em;text-indent:2em">從此北行千餘里，至伐臘毘國。<span class='note-inline'>(即北羅羅國。南印度境。)</span></p>
</div>
<div class='div-other'><a id='mulu251' />
<p class='h2'>伐臘毘國</p><p style="margin-left:0em;text-indent:2em">伐臘毘國，周六千餘里。國大都城周三十餘里。土地所產，氣序所宜，風俗人性，同摩臘婆國。居人殷盛，家室富饒，積財百億者乃有百餘室矣。遠方奇貨多聚其國。伽藍百餘所，僧徒六千餘人，多學小乘正量部法。天祠數百，異道實多。如來在世，屢遊此國，故無憂王於佛所止皆樹旌表，建窣堵波。過去三佛坐及經行說法之處，遺迹相間。</p>
<p style="margin-left:0em;text-indent:2em">今王，剎帝利種也，即昔摩臘婆國尸羅阿迭多王之姪，今羯若鞠闍國尸羅阿迭多王之子壻，號杜魯婆跋吒，<span class='note-inline'>(唐言常叡。)</span>情性躁急，智謀淺近。然而淳信三寶，歲設大會七日，以殊珍上味，供養僧眾，三衣醫藥之價，七寶奇貴之珍，既以總施，倍價酬贖，貴德尚賢，尊道重學，遠方高僧，特加禮敬。</p>
<p style="margin-left:0em;text-indent:2em">去城不遠，有大伽藍，阿折羅阿羅漢之所建立，德慧、堅慧菩薩之所遊止，於中制論，並盛流布。</p>
<p style="margin-left:0em;text-indent:2em">自此西北行七百餘里，至阿難陀補羅國。<span class='note-inline'>(西印度境。)</span></p>
</div>
<div class='div-other'><a id='mulu252' />
<p class='h2'>阿難陀補羅國</p><p style="margin-left:0em;text-indent:2em">阿難陀補羅國，周二千餘里。國大都城周二十餘里。人戶殷盛，家室富饒。無大君長，役屬摩臘婆國。土宜氣序，文字法則，遂亦同焉。伽藍十餘所，僧徒減千人，習學小乘正量部法。天祠數十，異道雜居。</p>
<p style="margin-left:0em;text-indent:2em">從伐臘毘國西行五百餘里，至蘇剌侘國。<span class='note-inline'>(西印度境。)</span></p>
</div>
<div class='div-other'><a id='mulu253' />
<p class='h2'>蘇剌侘國</p><p style="margin-left:0em;text-indent:2em">蘇剌侘國，周四千餘里。國大都城周三十餘里，西據莫醯河。居人殷盛，家產富饒。役屬伐臘毘國。地土鹹鹵，花果希少。寒暑雖均，風飄不靜。土俗澆薄，人性輕躁。不好學藝，邪正兼信。伽藍五十餘所，僧徒三千餘人，多學大乘上座部法。天祠百餘所，異道雜居。國當西海之路，人皆資海之利，興販為業，貿遷有無。</p>
<p style="margin-left:0em;text-indent:2em">去城不遠，有郁鄯多山。山頂有伽藍，房宇廊廡，多疏崖嶺，林樹鬱茂，泉流交境，聖賢之所遊止，靈仙之所集往。從伐臘毘國北行千八百餘里，至瞿折羅國<span class='note-inline'>(西印度境。)</span></p>
</div>
<div class='div-other'><a id='mulu254' />
<p class='h2'>瞿折羅國</p><p style="margin-left:0em;text-indent:2em">瞿折羅國，周五千餘里。國大都城號毘羅摩羅，周三十餘里。土宜風俗，同蘇剌侘國。居人殷盛，家產富饒。多事外道，少信佛法。伽藍一所，僧百餘人，習學小乘法教說一切有部。天祠數十，異道雜居。王，剎帝利種也，年在弱冠，智勇高遠，深信佛法，高尚異能。</p>
<p style="margin-left:0em;text-indent:2em">從此東南行二千八百餘里，至鄔闍衍那國。<span class='note-inline'>(南印度境。)</span></p>
</div>
<div class='div-other'><a id='mulu255' />
<p class='h2'>鄔闍衍那國</p><p style="margin-left:0em;text-indent:2em">鄔闍衍那國，周六千餘里。國大都城周三十餘里。土宜風俗，同蘇剌侘國。居人殷盛，家室富饒。伽藍數十所，多以圮壞，存者三五，僧徒三百餘人，大小二乘，兼功習學。天祠數十，異道雜居。王，婆羅門種也，博覽邪書，不信正法。去城不遠有窣堵波，無憂王作地獄之處。</p>
<p style="margin-left:0em;text-indent:2em">從此東北行千餘里，至擲枳陀國。<span class='note-inline'>(南印度境。)</span></p>
</div>
<div class='div-other'><a id='mulu256' />
<p class='h2'>擲枳陀國</p><p style="margin-left:0em;text-indent:2em">擲枳陀國，周四千餘里。國大都城周十五六里。土稱沃壤，稼穡滋植，宜菽、麥，多花果。氣序調暢，人性善順。多信外道，少敬佛法。伽藍數十，少有僧徒。天祠十餘所，外道千餘人。王，婆羅門種也，篤信三寶，尊重有德，諸方博達之士多集此國。</p>
<p style="margin-left:0em;text-indent:2em">從此北行九百餘里，至摩醯溼伐羅補羅國。<span class='note-inline'>(中印度境。)</span></p>
</div>
<div class='div-other'><a id='mulu257' />
<p class='h2'>摩醯溼伐羅補羅國</p><p style="margin-left:0em;text-indent:2em">摩醯溼伐羅補羅國，周三千餘里。國大都城周三十餘里。土宜風俗，同鄔闍衍那國。宗敬外道，不信佛法。天祠數十，多是塗灰之侶。王，婆羅門種也，不甚敬信佛法。</p>
<p style="margin-left:0em;text-indent:2em">從此還至瞿折羅國，復北行荒野險磧，經千九百餘里，渡信度大河，至信度國。<span class='note-inline'>(西印度境。)</span></p>
</div>
<div class='div-other'><a id='mulu258' />
<p class='h2'>信度國</p><p style="margin-left:0em;text-indent:2em">信度國，周七千餘里。國大都城號毘苫婆補羅，周三十餘里。宜穀稼，豐粟、麥，出金、銀、鍮石，宜牛、羊、橐駝、騾畜之屬，橐駝卑小，唯有一峯。多出赤鹽，色如赤石，白鹽、黑鹽及白石鹽等，異域遠方以之為藥。人性剛烈而質直，數鬬諍，多誹讟。學不好博，深信佛法。伽藍數百所，僧徒萬餘人，並學小乘正量部法，大抵懈怠，性行弊穢，其有精勤賢善之徒，獨處閑寂，遠迹山林，夙夜匪懈，多證聖果。天祠三十餘所，異道雜居。王，戍陀羅種也，性淳質，敬佛法。如來在昔頗遊此國，故無憂王於聖迹處建窣堵波數十所。烏波毱多大阿羅漢屢遊此國，演法開導，所止之處，皆旌遺迹，或建僧伽藍，或樹窣堵波，往往間起，可略而言。</p>
<p style="margin-left:0em;text-indent:2em">信度河側千餘里陂澤間，有數百千戶，於此宅居，其性剛烈，唯殺是務，牧牛自活，無所係命。若男若女，無貴無賤，剃鬚髮，服袈裟，像類苾芻，而行俗事，專執小見，非斥大乘。聞之耆舊曰：昔此地民庶安忍，但事凶殘，時有羅漢愍其顛墜，為化彼故，乘虛而來，現大神通，示稀有事，令眾信受，漸導言教，諸人敬悅，願奉指誨，羅漢知眾心順，為授三歸，息其凶暴，悉斷殺生，剃髮染衣，恭行法教，年代浸遠，世易時移，守善既虧，餘風不殄，雖服法衣，嘗無戒善，子孫奕世，習以成俗。</p>
<p style="margin-left:0em;text-indent:2em">從此東行九百餘里，渡信度河東岸，至茂羅三部盧國。<span class='note-inline'>(西印度境。)</span></p>
</div>
<div class='div-other'><a id='mulu259' />
<p class='h2'>茂羅三部盧國</p><p style="margin-left:0em;text-indent:2em">茂羅三部盧國，周四千餘里。國大都城周三十餘里。居人殷盛，家室富饒。役屬磔迦國。土田良沃，氣序調順。風俗質直，好學尚德。多事天神，少信佛法。伽藍十餘所，多已圮壞，少有僧徒，學無專習。天祠八所，異道雜居。有日天祠，莊嚴甚麗，其日天像鑄以黃金，飾以奇寶，靈鑒幽通，神功潛被，女樂遞奏，明炬繼日，香花供養，初無廢絕。五印度國諸王豪族，莫不於此捨施珍寶，建立福舍，以飲食醫藥給濟貧病。諸國之人來此求願，常有千數。天祠四周，池沼花林，甚可遊賞。</p>
<p style="margin-left:0em;text-indent:2em">從此東北行七百餘里，至鉢伐多國。<span class='note-inline'>(北印度境。)</span></p>
</div>
<div class='div-other'><a id='mulu260' />
<p class='h2'>鉢伐多國</p><p style="margin-left:0em;text-indent:2em">鉢伐多國，周五千餘里。國大都城周二十餘里。居人殷盛。役屬磔迦國。多旱稻，宜菽、麥。氣序調適，風俗質直，人性躁急，言含鄙辭。學藝深博，邪正雜信。伽藍十餘所，僧徒千餘人，大小二乘，兼功習學。四窣堵波，無憂王之所建也。天祠二十，異道雜居。</p>
<p style="margin-left:0em;text-indent:2em">城側有大伽藍，僧徒百餘人，並學大乘教，即是昔慎那弗呾羅<span class='note-inline'>(唐言最勝子。)</span>論師於此製瑜伽師地釋論，亦是賢愛論師、德光論師本出家處。此大伽藍為天火所燒，摧殘荒<span class='corr'>圮</span>。</p>
<p style="margin-left:0em;text-indent:2em">從信度國西南行千五六百里，至阿點婆翅羅國。<span class='note-inline'>(西印度境。)</span></p>
</div>
<div class='div-other'><a id='mulu261' />
<p class='h2'>阿點婆翅羅國</p><p style="margin-left:0em;text-indent:2em">阿點婆翅羅國，周五千餘里。國大都城號朅䶩溼伐羅，周三十餘里。僻在西境，臨信度河，鄰大海濱。屋宇莊嚴，多有珍寶。近無君長，統屬信度國。地下溼，土斥鹵，穢草荒茂，疇壟少墾，穀稼雖備，菽、麥特豐。氣序微寒，風飇勁烈。宜牛、羊、橐駝、騾畜之類。人性暴急，不好習學。語言微異中印度。其俗淳質，敬崇三寶。伽藍八十餘所，僧徒五千餘人，多學小乘正量部法。天祠十所，多是塗灰外道之所居止。城中有大自在天祠，祠宇彫飾，天像靈鑒，塗灰外道遊舍其中，在昔如來頗遊此國，說法度人，導凡利俗，故無憂王於聖迹處建六窣堵波焉。</p>
<p style="margin-left:0em;text-indent:2em">從此西行，減二千里，至狼揭羅國。<span class='note-inline'>(西印度境)</span>。</p>
</div>
<div class='div-other'><a id='mulu262' />
<p class='h2'>狼揭羅國</p><p style="margin-left:0em;text-indent:2em">狼揭羅國，東西南北各數千里。國大都城周三十餘里，號窣㝹黎溼伐羅。土地沃潤，稼穡滋盛。氣序風俗，同阿點婆翅羅國。居人殷盛，多諸珍寶。臨大海濱，入西女國之路也。無大君長，據川自立，不相承命，役屬波剌斯國。文字大同印度，語言少異。邪正兼信。伽藍百餘所，僧徒六千餘人，大小二乘，兼功習學。天祠數百所，塗灰外道，其徒極眾。城中有大自在天祠，莊嚴壯麗，塗灰外道之所宗事。</p>
<p style="margin-left:0em;text-indent:2em">自此西北，至波剌斯國。<span class='note-inline'>(雖非印度之國，路次附見。舊曰波斯，略也)</span>。</p>
</div>
<div class='div-other'><a id='mulu263' />
<p class='h2'>波剌斯等三國</p><p style="margin-left:0em;text-indent:2em">波剌斯國，周數萬里。國大都城號蘇剌薩儻那，周四十餘里。川土既廣，氣序亦異，大抵溫也。引水為田，人戶富饒。出金、銀、鍮石、頗胝、水精、奇珍、異寶，工織大錦、細褐、[奭*毛]毹之類，多善馬、橐駝。貨用大銀錢。人性躁暴，俗無禮義。文字、語言異於諸國。無學藝，多工伎，凡諸造作，鄰境所重。婚姻雜亂，死多棄屍。其形偉大，齊髮露頭，衣皮褐，服錦㲲。戶課賦稅，人四銀錢。天祠甚多，提那跋外道之徒為所宗也。伽藍二三，僧徒數百，並學小乘教說一切有部法。釋迦佛鉢在此王宮。國東境有鶴秣城，內城不廣，外郭周六十餘里，居人眾，家產富。</p>
<p style="margin-left:0em;text-indent:2em">西北接拂懍國，境壤風俗，同波剌斯，形貌語言，稍有乖異，多珍寶，亦富饒也。</p>
<p style="margin-left:0em;text-indent:2em">拂懍國西南海島有西女國，皆是女人，略無男子，多諸珍寶貨，附拂懍國，故拂懍王歲遣丈夫配焉，其俗產男皆不舉也。</p>
<p style="margin-left:0em;text-indent:2em">自阿點婆翅羅國北行七百餘里，至臂多勢羅國。<span class='note-inline'>(西印度境。)</span></p>
</div>
<div class='div-other'><a id='mulu264' />
<p class='h2'>臂多勢羅國</p><p style="margin-left:0em;text-indent:2em">臂多勢羅國，周三千餘里。國大都城周二十餘里。居人殷盛，無大君長，役屬信度國。土地沙鹵，寒風淒勁。多菽、麥，少花果。而風俗獷暴。語異中印度。不好藝學，然知淳信。伽藍五十餘所，僧徒三千餘人，並學小乘正量部法。天祠二十餘所，並塗灰外道也。</p>
<p style="margin-left:0em;text-indent:2em">城北十五六里大林中，有窣堵波，高數百尺，無憂王所建也。中有舍利，時放光明。是如來昔作僊人，為國王所害之處。此東不遠有故伽藍，是昔大迦多延那大阿羅漢之所建立。其傍則有過去四佛座及經行遺迹之處，建窣堵波以為旌表。</p>
<p style="margin-left:0em;text-indent:2em">從此東北行三百餘里，至阿軬荼國。<span class='note-inline'>(西印度境)</span>。</p>
</div>
<div class='div-other'><a id='mulu265' />
<p class='h2'>阿軬荼國</p><p style="margin-left:0em;text-indent:2em">阿軬荼國，周二千四五百里。國大都城周二十餘里。無大君長，役屬信度國。土宜稼穡，菽、麥特豐，花果少，草木疏。氣序風寒，人性獷烈。言辭朴質，不尚學業。然於三寶，守心淳信。伽藍二十餘所，僧徒二千餘人，多學小乘正量部法。天祠五所，並塗灰外道也。</p>
<p style="margin-left:0em;text-indent:2em">城東北不遠，大竹林中，伽藍餘址，是如來昔於此處聽諸苾芻著亟縛屣。<span class='note-inline'>(唐言靴。)</span>傍有窣堵波，無憂王所建也，基雖傾陷，尚高百餘尺。其傍精舍，有青石立佛像，每至齋日，或放神光。次南八百餘步林中，有窣堵波，無憂王之所建也。如來昔日止此，夜寒，乃以三衣重覆，至明旦，開諸苾芻著複納衣。此林之中有佛經行之處，又有諸窣堵波，鱗次相望，並過去四佛坐處也。其窣堵波中有如來髮、爪，每至齋日，多放光明。</p>
<p style="margin-left:0em;text-indent:2em">從此東北行九百餘里，至伐剌拏國。<span class='note-inline'>(西印度境)</span>。</p>
</div>
<div class='div-other'><a id='mulu266' />
<p class='h2'>伐剌拏國</p><p style="margin-left:0em;text-indent:2em">伐剌拏國，周四千餘里。國大都城周二十餘里。居人殷盛，役屬迦畢試國。地多山林，稼穡時播。氣序微寒，風俗獷烈。性忍暴，志鄙弊。語言少同中印度。邪正兼崇，不好學藝。伽藍數十，荒圮已多，僧徒三百餘人，並學大乘法教。天祠五所，多塗灰外道也。</p>
<p style="margin-left:0em;text-indent:2em">城南不遠有故伽藍，如來在昔於此說法，示教利喜，開悟含生。其側有過去四佛座及經行遺迹之處。</p>
<p style="margin-left:0em;text-indent:2em">聞諸土俗曰：從此國西接稽薑那國，居大山川間，別立主，無大君長。多羊、馬，有善馬者，其形殊大，諸國希種，鄰境所寶。</p>
<p style="margin-left:0em;text-indent:2em">復此西北，踰大山，涉廣川，歷小城邑，行二千餘里，出印度境，至漕矩吒國。<span class='note-inline'>(亦謂漕利國。)</span></p>
</div></div>
</div><!-- end of div[@id='body'] -->
</body></html>