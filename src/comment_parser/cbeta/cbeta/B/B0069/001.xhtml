<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七系付法傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' />
<p class='h1'>序</p><p style="margin-left:0em;text-indent:2em">經教開佛知見，廣宣理論。若究即事而真，則壇場之莊嚴，曼陀羅之整肅，香花之鮮潔，燈燭之光明，無一不力求如法，故事上舍密乘莫可窺測佛境。</p>
<p style="margin-left:0em;text-indent:2em">曩昔參加金光明法會，白尊者黎明入殿，梵唄聲舉，余頓入空樂三昧，駐足殿外許久，一心超凡希聖。迨班禪廣慧大師，教授無量壽佛儀軌；大師高座，堪布匍伏，喇嘛圍繞，未曾見之法物，於崇敬中皆見之矣。其次，安欽上師傳授大威德金剛灌頂，歷時兩日，亦極尊崇備至，回憶上師，慈容白髯，著白綢法衣，肩上綉有彩色種子花紋，恍在目前。諾先師則以神通示現，方便自在，隨時傳法，隨地灌頂；著漢服，不設座，可謂大慈大悲者矣。貢噶上師傳法比較緊嚴，一切務必遵照儀軌，而白教大法學人均奉持為希有難得。緬懷往事，深知密乘在在就事顯理，於以知佛法之高不可攀，深莫能測，惟密乘能標示耳。良以事理教相均圓融於中也，不參究者，又孰能知之哉？</p>
<p style="margin-left:0em;text-indent:2em">余謂：既受灌頂，於法本外，關於過去傳承諸祖史略，必當捧讀以資效學，如蓮花生大士史略，在廣傳原文多係讚頌之句，經諾先師口述，而記錄以行世，亦可見大士出世因緣大概。木納記從多傑格西口傳，而印行極廣，餘則未聞也。蓋密乘成就之諸祖，其事實極為神異，又極殊勝，非若顯教有高僧傳、往生傳等書可資奮勉。則七系付法傳之翻譯，亦至要也。本傳所載皆印度祖師，西藏者未列。商於元興道友，自藏文原本譯出。一則明法派之源流，一則示修學之程序。以聰叡壯年之多羅那他大師撰此偉著，其有益於學者之利樂，豈淺鮮哉？</p>
<p style="margin-left:0em;text-indent:2em">多羅大師係西藏白教中人，生於明季，再世受五世達賴之命，往外蒙為哲布尊丹，是由白教而轉入黃教者，慨乎！東密專尊龍樹、龍智。而龍樹以前之傳承、龍智以後之得成就者，今則一舉而闡發幽光潛德，此皆門人慧熙與正果之毅力以完成全傳，余以教學相長，得親校注，何幸如之。謹先頂禮至尊上師足，而縷述其因緣，焉得不記以饗後進。</p>
<p style="margin-left:2em">甲辰清明七十四歲慈威於南京花市老屋</p>
</div>
<div class='div-other'><a id='mulu3' />
<p class='h1'>提要</p>
<div class='div-other'><a id='mulu4' />
<p class='h2'>例言</p>
<ul class="">
<li><p style="margin-left:2em;text-indent:-2em">一、原傳無目錄。茲依各系傳法次第，編定世系，其別承旁出之系亦付於後，以明授受淵源。</p>
</li>

<li><p style="margin-left:2em;text-indent:-2em">二、原傳只於學德俱顯之師記敘行事，或此系僅列其名，而生平詳於他系，讀者應循環求之。至於有名無傳之師，尚有多人，亦足以明源流、辨傳承，然其事蹟，或無可考。故傳文闕畧也。</p>
</li>

<li><p style="margin-left:2em;text-indent:-2em">三、密乘諸師多依密行修證，未成就前被褐懷玉，既成就後隱身住世，故其生卒之年多無可考。提要中畧就其興化之迹，定其相對年代。印度古代無統一紀年，西藏前後宏之間，法教中絕，史年異說不一，詳為考訂，有待專篇。今茲所出年代，聊為知人論世之資而已。</p>
</li>

<li><p style="margin-left:2em;text-indent:-2em">四、諸師名號譯音譯義，均依晉唐古翻，故與時譯多有不同，近代所譯人名，多准方音，難為典要也。</p>
</li>
</ul></div>
<div class='div-other'><a id='mulu5' />
<div class='div-other'><a id='mulu6' />
<p class='h3'>第一系　大手印教授</p><p style="margin-left:1em">一大阿闍黎婆羅門羅睺羅（薩囉訶）<span class='note-inline'>(公元前一世紀至公元後一世紀)</span></p>
<p style="margin-left:1em">二阿闍黎龍樹<span class='note-inline'>(公元一、二世紀)</span></p>
<p style="margin-left:1em">三大成就者舍婆黎（小薩囉訶）<span class='note-inline'>(公元三、四世紀)</span></p>
<p style="margin-left:1em">四盧伊波<span class='note-inline'>(公元四、五世紀與世親之弟子陳光陳那同時)</span></p>
<p style="margin-left:1em">五徵吉波</p>
<p style="margin-left:1em">六底黎波<span class='note-inline'>(公元八、九世紀)</span></p>
<p style="margin-left:1em">七那洛波<span class='note-inline'>(公元九至十一世紀)</span></p>
<p style="margin-left:1em">八鐘毘波</p>
<p style="margin-left:1em">九俱薩羅跋陀羅</p>
<p>另一系傳承為盧伊波傳陀黎迦波，彼傳安多囉波，彼傳底洛波。又那洛波之弟子篾帝利波曾親見舍婆黎，承受法要，故亦為舍婆黎之直傳，篾帝利波之四大弟子，為俱生金剛，空性三摩地，囉摩波羅，金剛手。囉摩波羅傳小俱薩羅跋陀羅，及阿悉多伽那二人，智友亦從其學法，又有大因陀羅部底王傳龍女瑜伽母，彼傳薩囉訶一系，此系不見本傳。</p>
</div>
<div class='div-other'><a id='mulu7' />
<p class='h3'>第二系　拙火</p><p style="margin-left:1em">一毘流波（三度出世曾來漢地）</p>
<p style="margin-left:1em">二黑毘流波（小毘流波）</p>
<p style="margin-left:1em">三毘耶陀里波</p>
<p style="margin-left:1em">四俱薩黎跋陀羅</p>
<p>又毘流波傳鍾毘呬嚕迦，彼傳鍾毘種瑜伽母，阿闍黎阿羅羅金剛，呬摩羅金剛，囉多金剛四人。</p>
<p>又鍾毘種瑜伽母傳囉多金剛，彼傳黑行，黑行又直承鍾毘種瑜伽母之傳。</p>
<p>又鍾毘種瑜伽母傳難勝月，彼傳明妃蘇部伽，彼傳陀那室利，彼傳中金剛座，彼傳俱薩黎。</p>
<p>又鍾毘種瑜伽母傳行者，彼傳僧伽羅瑜伽母，彼傳難勝月，彼傳羅睺羅金剛。</p>
</div>
<div class='div-other'><a id='mulu8' />
<p class='h3'>第三系　羯摩手印傳承</p><p style="margin-left:1em">一因陀羅部底大王（與佛同時）</p>
<p style="margin-left:1em">二具德安樂遊戲母（俱生成就母）</p>
<p style="margin-left:1em">三大蓮華金剛</p>
<p style="margin-left:1em">四無肢金剛牧豕師</p>
<p style="margin-left:1em">五中蓮華金剛海生（薩洛嚕訶）</p>
<p style="margin-left:1em">六中因陀羅部底王<span class='note-inline'>(公元六、七世紀)</span></p>
<p style="margin-left:1em">七闍爛陀黎波<span class='note-inline'>(公元七世紀與蓮師同時)</span></p>
<p style="margin-left:1em">八黑行<span class='note-inline'>(另有大傳)</span></p>
<p style="margin-left:1em">九善怙</p>
<p style="margin-left:1em">十無量金剛</p>
<p style="margin-left:1em">十一俱薩羅跋陀羅</p>
<p>又中因陀羅部底親傳蓮華生，彼傳阿闍黎俱薩羅，彼傳小俱薩羅跋陀羅。</p>
</div>
<div class='div-other'><a id='mulu9' />
<p class='h3'>第四系　光明教授</p><p style="margin-left:1em">一大阿闍黎馬勝<span class='note-inline'>(約與無著、世親同時)</span></p>
<p style="margin-left:1em">二毘那波</p>
<p style="margin-left:1em">三賣酒女嬉女金剛</p>
<p style="margin-left:1em">四金剛鈴（慧藏吉祥勝天）<span class='note-inline'>(約與戒賢、玄奘法師同時)</span></p>
<p style="margin-left:1em">五毳衣師</p>
<p style="margin-left:1em">六闍爛陀里波（童足）<span class='note-inline'>(七世紀)</span></p>
<p style="margin-left:1em">七黑行<span class='note-inline'>(七、八世紀)</span></p>
<p>闍爛陀里波之弟子有如日之黑行及如月之佛智足二人</p>
<p>又有亶底波、小毘流波、婆羅陀黎王、瞿毘旃陀羅王等人。亦為其弟子中之著名者。</p>
<p>黑行之弟子著名者六人，即賢足、摩希羅、婆陀羅、善相滿、陀摩婆、杜摩婆。又有瑜伽母寐佉羅、迦那佉羅、波那第波等及大臣俱舍羅那陀、梨羅旃陀羅王、無量金剛、王子婆以、婆羅門吉祥持等，亦為弟子中得成就者。</p>
<p style="margin-left:1em">八婆陀羅</p>
<p style="margin-left:1em">九安多囉波</p>
<p style="margin-left:1em">十小黑行<span class='note-inline'>(九世紀)</span></p>
<p style="margin-left:1em">十一部婆黎波</p>
<p style="margin-left:1em">十二部婆具慧<span class='note-inline'>(西藏人)</span></p>
<p>又黑行傳瞿呬耶婆（賢足），彼傳案恒哩伽，彼傳底黎波。</p>
<p>又黑行傳善怙，彼傳底黎波，彼傳那洛波，及遊戲金剛二人。</p>
<p>又那洛波之弟子有扇底波<span class='note-inline'>(九、十世紀)</span>及阿底峽二人。其餘又有精父續者四人，即黑無畏金剛、比卓訶都、勝生、迦濕彌羅阿羯囉悉地。精母續者四人，即摩那迦室利、法意、大旁丁波、慧獲。得成就者四人，即勝德鐘毘波、黎黎波、建陀波、迦蘇黎波等。</p>
<p style="margin-left:1em">十三勝德鐘毘波<span class='note-inline'>(那洛波弟子)</span></p>
<p style="margin-left:1em">十四小俱薩羅跋陀羅</p>
<p style="margin-left:1em">十五阿悉多伽那</p>
<p style="margin-left:1em">十六智友</p>
<p>智友之弟子有於銅洲證虹身之阿闍黎法生、瑜伽母月光、瑜伽母婆闍嚕嚕，為前期三弟子。連後期弟子大成就者寂密共四人，皆得最勝成就。</p>
</div>
<div class='div-other'><a id='mulu10' />
<p class='h3'>第五系　生起次第傳承</p><p style="margin-left:1em">一佛吉祥智<span class='note-inline'>(公元七、八世紀)</span></p>
<p>有四大弟子：燃燈賢、極寂友、大樂蓮華生、王種羅睺羅。</p>
<p style="margin-left:1em">二燃燈賢<span class='note-inline'>(與蓮師同時於辛頭國降伏突厥王)</span></p>
<p style="margin-left:1em">三藥足（吽迦囉）<span class='note-inline'>(曾來西藏)</span></p>
<p style="margin-left:1em">四阿闍黎阿嚩都底</p>
<p style="margin-left:1em">五寶生寂</p>
<p style="margin-left:1em">六大金剛座</p>
<p style="margin-left:1em">七俱薩黎波</p>
<p>又藥足傳烏仗那阿闍黎佛吉祥寂，彼傳大金剛座，彼傳中金剛座，又名寶生密，又名掃黎波。</p>
<p style="margin-left:1em">蓮花生大士法系</p>
<p style="margin-left:1em">一佛智吉祥</p>
<p style="margin-left:1em">二大阿闍黎蓮華生（一名後蓮華金剛，一名小蓮華金剛）</p>
<p style="margin-left:1em">三迦沒路國中脈瑜伽師寶戒</p>
<p style="margin-left:1em">四迦耶悉陀弗栗陀（老書記）<span class='note-inline'>(年過八十始出家)</span></p>
<p style="margin-left:1em">五都哩訶黎</p>
<p style="margin-left:1em">六前金剛座<span class='note-inline'>(與阿底峽同時)</span></p>
<p style="margin-left:1em">七中金剛座（寶生密）</p>
<p>中金剛座傳無畏生，彼傳輸婆迦囉崛多，彼傳十力，彼傳瑜伽師金剛吉祥，彼傳法賢吉祥，彼傳佛稱，彼傳寶稱，彼傳囉底崛多。</p>
</div>
<div class='div-other'><a id='mulu11' />
<p class='h3'>第六系　辭句傳承</p><p style="margin-left:1em">一龍樹</p>
<p>傳聖提婆、羅睺羅、月稱、光生、智稱、扇底波。</p>
<p style="margin-left:1em">二妙吉祥友</p>
<p>傳智金剛、覺金剛。</p>
<p style="margin-left:1em">三智足</p>
<p>傳極寂友、吉祥軍、妙吉祥智、大不空金剛。</p>
<p>極寂友傳資魯波、黑生、藥足。</p>
<p>大不空金剛傳悉地韋羅、阿底峽、友密、大金剛座。</p>
<p style="margin-left:1em">四資魯波</p>
<p>傳佗伽那、扇底波、智吉祥友、阿底峽、前金剛座、後金剛座。</p>
<p style="margin-left:1em">五遊戲金剛（羅里多跋折囉）</p>
<p>傳黎羅跋折囉、妙吉祥智、大不空金剛。</p>
<p style="margin-left:1em">六黑行</p>
<p>傳阿闍黎婆羅門吉祥持（牛首阿闍黎）、訶黎計羅（囉致波）、妙吉祥智。</p>
<p style="margin-left:1em">七阿闍黎俱俱黎波</p>
<p>傳蓮華金剛（蓮華生大師）、底黎波、那洛波、扇底波。</p>
<p style="margin-left:1em">八中因陀囉部底（或阿闍黎俱俱囉闍）</p>
<p>傳阿闍黎蓮華生</p>
<p style="margin-left:1em">九時輪法系　阿闍黎毘卓波<span class='note-inline'>(八世紀時)</span></p>
<p>傳比邱阿嚩都底波、掃黎波（中金剛座）、覺吉祥、那洛波。</p>
<p style="margin-left:1em">十大阿闍黎濁世之佛無畏生密<span class='note-inline'>(公元一〇〇四～一一二五)</span></p>
<p>傳善生密，彼傳十力，彼傳譽天，彼傳迦濕彌羅智者釋迦吉祥賢、佛吉祥賢及寶護等，彼等又傳牟尼吉祥賢，彼傳大悲吉祥賢，彼傳釋迦護，彼傳妙生胄，彼傳解脫天，彼傳闍那崛多，彼傳囉底崛多，彼傳舉世無倫大成就者寂密。</p>
</div>
<div class='div-other'><a id='mulu12' />
<p class='h3'>第七系　別傳口訣傳承</p><p style="margin-left:1em">一、毘耶黎波</p>
<p>傳遮哩波質波，彼傳得成就者羯句質波，彼傳彌那波，彼傳摩親陀囉，彼傳瞿囉剎那佗，彼傳得成就者羯拏黎波，彼傳那瞿波，彼傳瞿鄰那佗，彼傳鄔俱囉那佗，彼傳大智囉底崛多，彼傳大成就自在者寂密，彼傳阿闍黎甚深慧瑜伽母地那羯囉。</p>
<p>又傳龍樹，彼傳舍波黎，彼傳盧伊波。</p>
</div></div></div>
<p class='juan'>七系付法傳<span class='note-inline'>(一名寶源錄　又名神異記)</span></p><p class="byline">西藏多羅那他大師原著</p><p class="byline">郭元興譯</p><p class="byline">金剛阿闍黎慈威校註</p><p class="byline"><span class='note-inline'>(釋)</span>慧熙<span class='note-inline'>(釋)</span>正果流通</p><p class="byline">蓮華金剛印行</p>
<div class='div-other'><a id='mulu13' /><p class="dharani" style="margin-left:2em">唵斯縛<span class='note-inline'>(二合)</span>斯底<span class='note-inline'>(二合)</span>曩謨俱嚕吠</p>
<p style="margin-left:1em">敬禮勝師足下</p>

<div class="lg regular" style="margin-left:0em;"><div class='lg-row'>能為一切諸眾生，　開顯金剛持妙道，　根本傳承上師眾，</div>
<div class='lg-row'>以恭敬心數數禮。　諸所作事當畧述，　得道勝士縱一人，</div>
<div class='lg-row'>希有行事亦無邊，　雖具神通廣長舌，　乃至經於百千劫，</div>
<div class='lg-row'>讚述猶恐不能盡，　今惟遵師所告語，　謹依傳授而筆錄。</div>
</div><p>我等師尊佛密怙曾云，三世諸佛一切密意言音大海，剎那剎那，恒相隨轉成事業故，正法言教，孰能如量任持受行。然我本師大成就者寂靜大師云，加持付法，凡有七系，諸系教授，我悉從師，聽受無餘。</p>
</div>
<div class='div-other'><a id='mulu14' />
<p class='h1'>第一系　大手印教授付法傳</p>
<div class='div-other'><a id='mulu15' />
<p class='h2'>一　大阿闍黎婆羅門羅睺羅</p><p>大阿闍黎婆羅門羅睺羅者，生於歐胝毘舍國婆羅門種姓家，幼而精嫻吠陀及諸支分，十八明處八觀察等一切外典，常為五百婆羅門童子誦秘密名號。時金剛瑜伽母化為賣酒女形，來告阿闍黎言：「勝義智慧甘露，希暢飲之。」遂無分別而飲其酒，內心即得勝三摩地。</p>
<p>然流言起，謂其失壞婆羅門種姓，諸婆羅門競欲貶斥，阿闍黎以已得瑜伽威力堪能故，乃令諸婆羅門為吐酒之加行，又以大石投於湖中，而告眾言：「若我飲酒，此石當沉；若汝等飲酒，而我未飲，此石當浮。」言已，石浮水上。此為以神力制伏諸婆羅門也。其後來中天竺於佛教中出家，漸成比丘三藏法師。</p>
<p>此阿闍黎之親教師（和尚），為上座黑。黑之親教師為尊者馬鳴。馬鳴之師祖為優波掘多。此之師承，雖為上師所傳，然難於稽考。西藏相傳有謂彼即佛子羅睺羅親傳弟子者，此說無據，摒棄為善。爾後為那爛陀親教師，廣作佛教事業，諸大乘經廣宣流布。</p>
<p>其後欲修明禁行，心住無相三摩地，而不傾動，遊行諸國，終於南方摩哩訶吒處，見一能令全身解脫之大地瑜伽母，作製箭女相，彼以輮箭使直等事，表實相義，直指本源，現證法性。師遂携此製箭女為手印，遊行諸國，作賣箭業，智慧展轉增長，遂得葭囉訶（鍛箭師）之名。然諸世人以師曾為一切僧伽之上座，故頗不謂然。</p>
<p>有國王等及諸臣民前來瞻視，競相譏嗤，時阿闍黎輮箭不已，而作頌言：</p>

<div class="lg regular" style="margin-left:0em;"><div class='lg-row'>「嗚呼我昔為梵志，　曾與賣酒女同行，　種與非種我不見。</div>
<div class='lg-row'>比丘剃髮持禁戒，　而偕妻室共遊行，　貪與離欲無有別。」</div>
</div><p>由唱此無盡藏金剛歌故，國王臣民五千人等，皆得現見實相之義，其身亦成持明之體，以神通力昇虛空中，漸隱不現。</p>
<p>其餘依大手印探心元者多百千人，於一切方，聲名洋溢。師為眾生廣作饒益，其後即身往生他方佛土云。以上所述，西藏諸派共傳如是。然佛顱頂續一抄本中，曾謂師未嘗出家，故名婆羅門羅睺羅，與上座羅睺羅非一人，彌若譯師亦作是說，實不應理也。</p>
<p style="margin-left:4em;text-indent:-3em">注一　按羅睺羅大師以前之傳承，與中國舊傳有相合者，據薩婆多部記目錄，長安城內齊公寺薩婆多部佛大跋陀羅師宗相承畧傳目錄，付法藏傳，毘奈耶雜事，及三論玄義諸書所記，參以多羅那他大師印度佛教史所述，佛涅槃後傳法次第，畧可整理如下：佛傳大迦葉，大迦葉傳阿難，阿難傳末田地，末田地傳商那和修（一作舍那婆斯），商那和修傳優波掘多，優波掘多傳提多迦（毘奈耶雜事譯名有媿），提多迦傳吉栗瑟那，即大手印傳承中之上座黑。印度佛教史中以上座黑與阿育王同時，則其弟子羅睺羅當生存於公元前一二世紀左右。考羅什譯龍樹傳，稱龍樹之卒始過百年，羅什於公元四〇一年開始譯經，則龍樹之卒，當在公元第三世紀末葉，羅什亦傳龍樹住世約二百餘年，或三百年，與多氏所傳龍樹世壽二六五歲相近，當為實錄。據此則龍樹生存期約在公元初三世紀時代，可與羅睺羅相銜接，龍樹大智度論中，曾引羅睺羅所作讚般若偈，足徵羅睺羅為龍樹之先德，近世學人，頗有以為傳密之龍樹，與中觀宗之龍樹大師非一人者，實未深考此等史實所致也。</p>
<p style="margin-left:4em;text-indent:-3em">注二　四吠陀為黎俱吠陀、衣柔吠陀、娑摩吠陀、阿闥婆吠陀。八觀察為外道八論。</p>
<p style="margin-left:4em;text-indent:-3em">注三　十八明處為印度古代世間學藝總名，計有音樂、房中、生藝（指農商）、數、聲明、醫方、禮法、工巧、射術、因明、瑜伽、聞（指吠陀）、念（指法典）、觀星、算、幻術、古代傳說、古史。</p>
<p style="margin-left:4em;text-indent:-3em">注四　大乘契經之廣演流布，始於此阿闍黎之世，師曾從鄔祇毘舍國王毘蘇劫波聽受金剛乘法。十萬頌大般若經，及四續部密法，均於此時出世。</p>
<p style="margin-left:4em;text-indent:-3em">注五　師祖馬鳴，當為與迦旃延同時之馬鳴菩薩，非公元一世紀出世與迦膩色迦王同時之馬鳴也。</p>
</div>
<div class='div-other'><a id='mulu16' />
<p class='h2'>二　阿闍黎龍樹</p><p>薩囉訶之弟子即龍樹阿闍黎，師生於南方吠陀婆國婆羅門種姓家，誕生之時，諸相師言：「若宴百比丘百婆羅門百俗人者，分別可得七年七月七日壽命，否則別無他術，可令延生。」父母依行，迨預期時限將近，乃遣其偕僕一人，漫遊他國，後至那爛陀寺，遇親教師羅睺羅，令誦無量壽明呪，遂得延壽。</p>
<p>即於彼出家，於大小乘一切三藏及諸明處，無不通達。其後修大孔雀佛母大黑天等，成就丸藥、安膳那藥（隱形眼藥）、寶劍、捷足、攝取精華、開伏藏等多種悉地，及得摧伏、復蘇等一切威力。夜叉龍等一切非人來供驅使，尤以成就攝取精華悉地故，成金剛身，得大如意神足通力。</p>
<p>師得成就大黑天明呪已，欲往䭾那迦吒迦洲中，迎請大黑天續部經夾，遂至彼洲，依障眼法而修幻變，以幻變力諸空行母頭暈目眩，遂得請出大黑天母及大黑天八種本續，自二臂續以至十八臂續，及俱嚕俱梨（咕嚕咕哩），觀想法等。又得智慧空行母口傳教授及不同修法百六十種，其後又修寶劍、水銀等八共悉地，品類非一，皆得成就。</p>
<p>初親教師羅睺羅跋陀囉專修至尊聖度母法時，龍樹來至親教師處，為五百僧眾任授事職，時十二年中，饑饉荐臻，摩揭陀國幾盡荒蕪，師觀此為有情業報，乃製化金藥，點化黃金，至遠方國中無饑饉處，易穀養僧，令無匱乏。後阿闍黎羅睺羅修法成就，出見國土皆已荒蕪，而問因緣，師白：「恐妨吾師修法，未敢稟請。饑饉荐臻已十二年矣。」</p>
<p>阿闍黎怒云：「斯何言歟？汝豈不知我有普降食雨之力？汝於有情，悲心太薄，違菩薩行，當修百八寺院，千佛殿，萬<span class='corr'>窣</span>堵波，以淨汝罪。」師念此事，以一比丘難以蕆事，當從染婆羅（財神）求財寶，從諸龍求事業助伴。然當先令諸龍生起信心，遂修俱嚕俱梨明呪，鈎召德义迦龍王女及其眷屬，時於說法大會中，龍女二人及其眷屬現身為少女形，一由旬內瀰漫勝土，旃檀香氣，所經之處，彼等去後，餘香氤氳不絕。</p>
<p>師問彼等何事前來，答曰：「我等乃德义迦龍女，為護人影，故以勝土旃檀塗身。」師言：「若爾可施此旃檀木建立一度母像，更願為我建立寺院事業助伴。」答言：「當轉白我父。」翌晨二女來言：「龍王來書言：『阿闍黎若親來龍國一行，即可奉命，否則不從。』」爾時師為迎請般若十萬頌等廣益諸龍國及人世故，遂暫赴龍境。</p>
<p>時有世尊釋迦牟尼教法中阿羅漢多人，在龍宮中受諸供養，見師問言：「我等為阿羅漢，汝乃三毒具足之凡夫，何故於此不為龍毒所傷？」師言：「我已修成大孔雀佛母法矣。」有說師曾問彼等言：「如來教法，本說諸法自性，了不可得，然今地上諸比丘眾，競反此說，汝等知見以為如何？」諸阿羅漢答言：「諸法自性，誠如汝說，然於後世有諸聲聞，起有所得見，佛在世時，亦曾懸記。」</p>
<p>爾後為諸龍等宣說正法，長時住彼，請出般若廣本及陀羅尼觀想法多種。有謂般若十萬頌本，結尾少分，龍王未與。有謂正法三度遭毀之時，致令不全，後說較確。其後重返地上，廣造正理聚（六論）等多種論典。有比丘商羯羅等於大乘法，瞋心起諍，師皆摧破。又有聲聞孫馱波所造謗議論典多種，師盡葸集，埋藏地下。又於南方闍吒三伽羅處，與外道五百辯論會諍論，師悉摧伏，引入正教。爾時所建塔寺亦悉成就。</p>
<p>此阿闍黎所建之塔，一切方所，無不遍有，如是大乘教法，如日中天。後師往變鈴巖及丁俱吒山等為金。至尊度母告言，未來當起爭矣。師意遂止。然山中仍有金礦甚夥，每多多出現，山石亦多轉成金色。後師於途中見有童子多人嬉戲，乃授記一人，後當為王。遂往北俱盧洲及餘洲非人住處，凡十二年，迨返南瞻部洲時，前所授記之童子，已即王位，名為樂行，於阿闍黎恭敬供養。此王亦依阿闍黎教授，修成攝取精華及役使夜叉悉地，建立安住僧伽之寺院五百處。</p>
<p>阿闍黎後住吉祥山約二百年，以諸夜叉女為眷屬，修真言行，其身成就三十二相好。其後捨頭因緣成熟，師之住世已六百七十一年，此乃以半年為一年計，實則未滿二百六十五年，時王之幼子，名為蘇舍訖底，譯言妙力，或名具力，欲得王位。其母告言，汝父王得阿闍黎加持之力，身壽齊等。阿闍黎已證金剛身，長生不死，父王先生諸子均未得王位而歿，渠等子孫亦先逝世。</p>
<p>王子聞言，極為不樂。其母又言，雖然有方，阿闍黎乃菩薩，若從乞頭，必肯惠施。阿闍黎若死，汝父必同時薨逝，汝可得王位矣。王子乃詣吉祥山乞頭，刀斫不斷。師見此乃往生曾以青草斷蟲頭之業，乃以俱沙草斷頸，而授其頭，並發聲言，我今往生極樂國，後當仍入此身中。</p>
<p>爾時大地動搖，饑饉十二年。王子以阿闍黎已修成攝取精華悉地，懼師爾後身首復合，乃携師首至多由旬外，然師首為藥叉女所奪，安置於一磐石口中，磐石開口之處，自然而有聖觀自在石像五尊，身首二處，各由施主夜叉女建立佛殿，兩處相距昔約四由旬（約一百二十華里），今已不及一俱盧舍（約六公里），其處我師曾往朝禮，見其殿堂石壁，密合宛若巖窟，神變異常，威靈顯赫，其殿無門，自窗內窺，見師身首皆在座上，猶如石像斷軀云。</p>
<p style="margin-left:4em;text-indent:-3em">註一　毘陀婆古國名，今之貝拉爾，地在訖利尸拏河及耐林陀河之間，以其地域廣大，故又名為摩訶<span class='corr'>剌</span>侘國（大邦），恭建那補羅亦名毘陀婆，乃其古都，即今之具德爾也。婆囉陀河中境而流，分國為二，北部都城為阿摩囉婆底，南部都城為波囉底瑟侘那，玄奘法師大唐西域記卷十一，記此國事甚詳。</p>
<p style="margin-left:4em;text-indent:-3em">註二　䭾那羯磔迦古國名，在東南印。清辯菩薩於此國修金剛手法成就，現身入阿修羅宮，待彌勒菩薩成佛。見大唐西域記卷十。</p>
<p style="margin-left:4em;text-indent:-3em">注三　「續」顯教三藏中凡佛所說者，名為經或契經，梵語為修多羅，密部中則凡諸聖所說，胥名為亶特羅，亶特羅有相續義，藏譯即取此義。今即譯為「續」字，以名密部本典，顯密教典之有經續之別，猶中國墳典之分經緯也。</p>
<p style="margin-left:4em;text-indent:-3em">注四　德义迦舊譯現毒，為龍王名。此龍王與佛教關係頗深，漢土舊傳其為呵梨帝母之夫，毘沙門天王及大吉祥天母乃其子女。</p>
<p style="margin-left:4em;text-indent:-3em">注五　傳說龍影有毒，人不能近，龍女以旃檀塗身，始可入眾人中。</p>
<p style="margin-left:4em;text-indent:-3em">注六　正理聚等論典，即指中論、廻諍論等論。</p>
<p style="margin-left:4em;text-indent:-3em">註七　由旬（踰繕那），長度名，合八俱盧舍，約七公里左右，北方加倍。俱盧舍合五百弓或二千肘，約九百公尺，北方加倍。</p>
<p style="margin-left:4em;text-indent:-3em">註八　師身首本分二處，因有復合之說，遂距離漸漸相近，待至復合，密乘便當大興。今其遺跡已湮沒不現，並傳山已平為水庫，聖迹不彰，至增感喟。</p>
</div>
<div class='div-other'><a id='mulu17' />
<p class='h2'>三　舍婆梨大師</p><p>龍樹之弟子為大成就者舍婆梨，當龍樹住彭伽羅國（即今孟加拉）時，東方有優伶兄妹三人來獻伎樂，入於室內，龍樹知其為有緣人，乃示慧寶菩薩之像。三人請言，我等亦欲見此菩薩。龍樹以鏡示之，皆見自身在地獄中為火所燒，驚懼請言：「願聞解脫之方。」</p>
<p>龍樹乃授勝樂灌頂，依法觀修，皆證實義。親見慧寶菩薩，雙運成就。龍樹告言，汝當至南方山中，為獵獸人以利有情。二妹名洛計，及補尼；後世名為鉢特摩韈底，及若那韈底空行母；西藏則呼為恰欽達郭，及多哈切勘，即具蓮具智之義。二妹與兄共住南方吉祥山中，行同獵人。後兄證得金剛持位，名為大成就者舍婆梨波。此獵獸等事實，為聖行雙運之行，不當作異解。此阿闍黎亦名小薩囉訶。</p>
<p style="margin-left:4em;text-indent:-3em">註一　布尼據多氏印度佛教史則作瞿尼。</p>
<p style="margin-left:4em;text-indent:-3em">註二　師與笈多王朝第二世並世。師既以得道而壽蔽天地，傳說謂其仍住吉祥山，初為獵人時，技藝超羣，觀自在尊為伏其我慢，乃為示現以一箭而射百蛇，師請學此藝，觀自在尊以鏡示之，見此乃地獄之因，遂收心入道，此又一傳說也。</p>
</div>
<div class='div-other'><a id='mulu18' />
<p class='h2'>四　盧伊波</p><p>盧伊波者，乃西方烏萇國王之一書記，本名普善。當得成就者小菠囉訶舍婆梨波唱金剛歌時，與其相遇，乃授與灌頂教授。師修法時仍任原職，後至塚間入空行母會聚中，行庖炙傳食之事，金剛亥母乃于幻化曼荼羅中為授灌頂，並教之言：</p>
<p style="margin-left:0em;text-indent:0em;" class="lg-abnormal"><div class='lg-row'>「兩足曲膝禮，　永斷生死役，　金剛薩埵王，　數數我禮請。」</div>
</p><p>師知當無散亂專精修法，若任原職，仍逐散心，矧獲果實，尚須精進，乞求齋供亦生貪嗔，當隨緣為生。乃潛赴東方彭伽羅國，見恆河邊魚腸山積，乃于其處以魚腸為食，經十二年，專修觀行，證得大手印最勝悉地。後知調伏歐胝毘舍國王及大臣等之時機已至，時值此王接見南方一國王，於園中設座，四衢道中滿陳供物，國王之前則有唱吉祥讚諸婆羅門圍繞前來，見其座上有青色人，蟣虱遍身，頭髮蓬豎，偃蹇而臥。</p>
<p>眾令其起，呼之不應，三十婆羅門競相挽曳毫不動搖。時師見彼婆羅門自無能力不覺失笑，阿闍黎言：</p>

<div class="lg regular" style="margin-left:0em;"><div class='lg-row'>「此處若爾三世亦如是，　一為主人餘一為其僕，</div>
<div class='lg-row'>妙慧于他正行嘲笑者，　生死希有何需多言說。」</div>
</div><p>王言：「速驅此人。」軍眾奉命前來，阿闍黎作訶訶呬呬笑聲，一切軍士俱皆僵立。中有一人知師為得成就者，遂起恭敬心，登時解禁，彼復教人，俱得解脫。</p>
<p>于時國王生希有心，前來問言：「汝為何人？」師亦反問：「汝為何人？」王言：「我乃國王。」師言：「我亦國王。」王言：「汝何不具國王儀仗？」師言：</p>

<div class="lg regular" style="margin-left:0em;"><div class='lg-row'>「大地為床隨緣敷臥具，　明月為燈輕扇如意風，</div>
<div class='lg-row'>太虛為幔擁離欲室女，　三有無畏安眠瑜<span class='corr'>伽</span>王。」</div>
</div><p>言已，即為國王及大臣二人授勝樂灌頂及教授，亦教吉祥現觀。</p>
<p>爾時告國王言，汝當往南方俱摩囉剎多囉處為一妓女僕役。又告大臣婆羅門言，汝當往東方波羯囉那那揭囉處，為一賣酒女僕役。汝等二人若能如是修十二年，即可證得最勝悉地。時彼二人即斷欲塵，如教修行。國王為一妓女僕役，凡有人來即作洗足等事，密修三摩地，某日有男子午夜歸來，見奴舍中火光熾然，逼而觀之，乃睹奴身放光，知其已得成就，遂與妓女俱請容恕。</p>
<p>爾時阿闍黎（國王）即于其處廣宣金剛乘法。某日振鈴而作集會輪，會中有一千零十六女子與師俱昇虛空，證得最勝悉地。妓女男友啟請授記，師（國王）言，城東有一石碑，上有一象口向東方，若每年以白芥子灌之，迨象口向西，即得成就。此師名陀梨迦波或陀梨波，乃「妓女之僕」之義也。</p>
<p>其大臣則作賣酒女之奴，以磨米為緣，現觀心之實相，一時于三昧中心神恍惚，未為鴿食，賣酒女詈之。異日唱金剛歌，眾人聞之皆知<span class='corr'>其</span>已得成就，遂廣說金剛乘法，令無量眾生皆得解脫，由於舂米之徵吉（臼）中而攝心故，得名為徵吉波也。</p>
</div>
<div class='div-other'><a id='mulu19' />
<p class='h2'>大宗師彌底梨波</p><p>舍婆梨之後世弟子為大宗師彌底梨波，其名為彌底梨多，彼為婆羅門外道之學者，後遇那洛波而入內道，請授灌頂及教授，于那爛陀寺出家，依止寶生寂等大德上師多人，得成大學者。</p>
<p>其後住於超岩寺鎮伏相精舍中，既示學者之相，又修成就之法，面見金剛瑜伽母，知已屆有三昧助伴之時，乃密修內普行法。</p>
<p>有一沙彌見阿闍黎與一女人共飲旨酒，乃於眾中責之，阿闍黎吐乳，而于沙彌作吐酒之加行，彼遂吐酒，眾皆無言。又于一時，寺中主事等人乘便掩來，酒變為乳，女隱不現，一說女變為鈴。其後寺眾伏伺，師不及以咒力轉變，遂為僧伽所逐，乃于恆河上敷皮座乘之而去。相傳其時寺中為主事者即尊主阿底沙，後阿底沙為淨此罪，曾依止大宗師聞法，乃來西藏云。</p>
<p>爾時師雖已得無量神力，然于真實未證少分，遂遵本尊授記，至吉祥山，訪求舍婆梨波。于南方道中遇王子娑羯囉，二人俱詣吉祥山。附近諸人皆言，舍婆梨波乃古昔得成就者，今何可尋？彼二人專志懇求，六月不懈，終遇舍婆梨波，見其頭髮散披，蟣蝨墜落，有婦二人共行欲事。彌底梨波心微不信，然彼王子趨前禮足。舍婆梨波言，阿耶闍囉嚩攞呼。王子立即解脫而證虹身。</p>
<p>師遂生信，又見二婦宰殺豬獸及孔雀等，又生少疑，舍婆梨波彈指作聲，彼等皆隱。乃受灌頂及教授等，生起證見實相之智，得為無量勇士空行之主。爾時心念，今當修成寶劍等八大悉地，駐壽一劫，為持明仙，乃修法物。迨成就相出現之期將到時，舍婆梨波現身，以期尅印擬之，皆化為灰，斥言：「何修此幻事而<span class='corr'>捨</span>廣大實相之義。」師後赴中印。</p>
<p>西藏傳說，師曾與扇底波諍論，實不應理，印度境內從無此說也。師于塚間寒林中多次示行奪舍之法，又以修成大黑天故，數百由旬之外動靜之物無不能攝，曾將摩臘婆國王之女從空攝來，後為空行，名伽馱囉。師後以住東方俱薩攞林中為主，其空行則化為野干，為取供物，修成視法，其身能化種種色形，出現無量希有之事。以昔于舍婆梨波兩度不信，故即此身不能轉依。</p>
<p>約于七十歲時逝世，于中有位得大手印最勝成就。師約于那洛波逝世時開始利生，其名聲及弟子數雖畧不迨，然其利生事業則極大云。于印度中前此大師雖多，然後繼者則為數無多，教法盛弘反在尼波羅及西藏等北方諸處矣。彌底梨波之弟子據西藏舊派相傳有四大、七中、十小之說，然中小之數印度無稱，若四大弟子則遍傳聞也。</p>
<p>四人為俱生金剛、空性三昧、囉摩波攞及金剛手。俱生金剛亦名宅伽，著有十真實釋及依處攝二書；空性三昧亦名天生月，編有般若智慧明教一書；金剛手又名印度手，著有金剛勾集。此三師即身皆未得持明位。囉摩波攞傳法于喜護，著有灌頂指示釋。又其明妃得通力者，有瑜伽母大寶天女，與宗師本人知解同等，得持恆河一半果位（果位名）。</p>
<p>彼之種姓為剎帝利，生于南方羯拏吒羯囉，幼即嫻熟多種明處，十二歲時依止宗師彌底梨波，彌底梨波逝世後，即于吉祥德聚塔巾為上師，三年不語，一心修行而住，邇後現證一切心要之義，多住南方饒益眾生，大黑天賜與寶劍悉地，即此色身入地下吉祥門至阿修羅處，今尚在彼云。阿闍黎俱薩囉跋陀囉及阿悉多伽那二人，曾從之咨請大手印教授，智友亦親從聞法也。大阿闍黎寂密一系諸師于彌底梨波亦深致讚歎，于阿摩那悉攞則頗有勝劣之差也。</p>
</div></div>
</div><!-- end of div[@id='body'] -->
</body></html>