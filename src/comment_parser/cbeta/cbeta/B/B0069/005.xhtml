<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七系付法傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu51' />
<div class='div-other'><a id='mulu52' />
<p class='h1'>第五系　生起次第</p>
<div class='div-other'><a id='mulu53' />
<p class='h2'>一　大阿闍黎佛智足</p><p>于中印佉毘國之內，有一大城名日多覺，有一婆羅門阿闍黎極為聰叡，彼于佛教生起敬信，遂至那爛陀寺于大眾部中出家，得名佛陀室利若那，即吉祥智。有謂此阿闍黎乃一剎帝利種之教師，彼依阿闍黎師子賢善學大小乘一切法門，由功德友啟請，廣造般若波羅密多攝頌釋等論典多種，西藏相傳此功德友乃一比丘尼。</p>
<p>爾後詣西方烏仗那國從阿闍黎遊戲金剛及瑜伽母瞿內嚕受密咒內外之法，證得微妙三摩地，于烏仗那北方有一旃陀羅種女名闍底闍羅與吉祥夫人一體者，師依之修法閱時八月，得染婆羅（財寶天）之口傳，明咒成就。又于闍爛陀羅國從阿闍黎童足請授般若續，此童足即阿闍黎闍爛陀黎波之化身，佛智依此般若續證得水流三摩地。</p>
<p>後至南方恭建那國遇阿闍黎護足與具足神通之弟子十八俱，一切資具皆由雨寶菩薩（即持世菩薩）所賜，遂從之受學密集，依止九年，聽聞十八續部，然以于真實義少有未達，乃請于師，師言：「我亦不解。」遂頸懸具有摩羅謨提密印之密集經夾，至金剛座後一葫蘆園中三度修法凡十八日，又修降伏法六月，得本尊授記云：「當于聖文殊室利前斷除疑網。」</p>
<p>心念：「文殊室利住于中國之五頂山，當詣其處。」彼向東北行約十由旬，日尚未半，來至一白屋之前，見其家主為一老人，著裙而戴法巾，與一醜女共營治田，有一白狗偃臥其旁，心疑不信。其時日已近午，乞食時至，乃求施食，其人於溝中取一魚出，先與其犬，其犬吐出，乃以布施與阿闍黎，時阿闍黎心生分別，不受其施。</p>
<p>此家主言：「瞻部洲人，分別心重，當與美食。」言已他往。爾時醜女施以米粥及美乳酪，既受食已，即欲起行，醜女告言：「今日不能抵達大城，可明晨行。」阿闍黎遂住其處，誦密集續，每至遲疑之處，其女輒現不悅之相，阿闍黎心念，此女已得他心通歟？乃請白言：「請斷我疑。」女言：「非我所知。然此家主極精密集，彼中夜當返，可就彼决疑也。」</p>
<p>迨夜半時，其人沈醉而返，阿闍黎知此為修真言行之相，心捨不信，恭敬禮足，請决所疑。其人言：「當先灌頂。」阿闍黎言：「我先已于餘師受灌頂。」其人言：「我所說法，當由我灌頂。」言已即入一曼荼羅室，時已深夜，乃呼阿闍黎入內，至一微妙十尊金剛曼荼羅前，先所化比丘、醜女、以及母犬亦同出現，問言：「汝擬從誰受灌頂耶？」</p>
<p>阿闍黎雖知彼等體性是一，然于曼荼羅相深生欣樂，乃請白言：「願從曼荼羅求法。」彼等言：「若爾，可自求之。」言訖三人即往另一小室中，其曼荼羅亦復不現。爾時阿闍黎心極愛悔，黎明之時，遂誦讚祈請云：「汝為一切有情父等。」時曼荼羅化現如前，遂受灌頂，聞說文殊室利口傳，即時阿闍黎了知諸佛密意等于虛空，窮盡諸法源底。</p>
<p>然因初于犬吐魚肉之食，家主之二行事，及于家主老耄之相心生不信，故于現生不能證得虹身，于中有位始得最勝悉地。爾後自身證解方便以及殊勝二次第廣大增長，遂于法萌寺，宜于多人聚會之處，與禪定亦頗相宜，乃往昔菩薩常所依止之處，于彼以染婆羅即藏拔拉（財寶天）為功德主，為具器多人宣說法要，攝受四方聰叡智者多人為弟子，廣說文殊師利之密意，名聲周聞，遍諸大地，造與阿笈摩符順（阿含）十四法，阿闍黎波梨多波亦來請傳文殊室利所傳諸教授而得最勝悉地。</p>
<p class="head3">供養金剛座之事蹟</p>
<p>初阿闍黎于金剛座近旁構一茅舍而住，時達摩波羅王為供養金剛座前來，其餘一切佛教阿闍黎亦來供養，然此阿闍黎不來供養，王見之心念當懲治之。遂入阿闍黎之茅舍，於其處不見阿闍黎，唯見聖者文殊師利之像一軀，王乃外出，詢諸侍眾，僉云：「即住于此。」王又入內，始見阿闍黎，王問：「汝何不作供養？」答言：「我已于此獻供養矣。」</p>
<p>王又問言：「云何奉獻？」阿闍黎乃證心入定。爾時王見金剛座一切尊像皆如賓客赴宴來阿闍黎前，阿闍黎即于其處興廣大供養。王信心生，請求灌頂，時無餘物奉施，即獻身以及妃嬪為師僕使，次晨自王宮中各取等自身量之黃金獻以贖身。</p>
<p class="head3">毘羯囉摩尸羅寺開光事蹟</p>
<p>復次，毘羯囉摩尸羅寺、歐丹多富梨寺、室利那鄰陀寺、掃摩富梨寺四者，毘羯囉摩為新建，掃摩富梨為修復，餘二寺亦有國王新建殿堂多處，凡此四寺並請開光，阿闍黎乃化現四身，于四寺同時開光，時毘羯囉摩尸羅寺有一開光所用大爐，有外道瑜伽母主婦二人來至門前，諸粗暴沙彌痛毆之，婦言：「今當一示威力矣。」言已數數請于其主，其主乃誦真言，開光曼荼羅之下，有水涌出，阿闍黎遂將塵彩曼荼羅高舉空中，其女又降暴雨，阿闍黎又以掌覆護，曼荼羅竟無所損，開光善成，其後年年此日均有外道惱害，然不得間也。</p>
<p class="head3">那鄰陀寺行化事蹟</p>
<p>此大阿闍黎曾為那鄰陀及毘羯囉摩羅二寺之主，其時居於歐丹多富梨寺之聲聞乘僧陀波等及諸為分別所受之比丘等競興惡言，當阿闍黎于那鄰陀寺安住之時，此諸比丘僉謂佛智既不具戒，何堪為僧眾和尚，僧眾和尚由此數興諍論，侮慢密乘，又金剛座有僧伽羅國（今錫蘭）僧陀波多人毀銀製呬嚕迦像賣之，國王乃殺金剛座僧伽羅國僧徒多人，餘僧陀波（小乘）等亦欲加以治罰，然阿闍黎大悲殷重，王所加害者，皆為救護。</p>
<p>此阿闍黎為遮諸不信者故，每乘神通遊行往來，常有非人來獻供養，示現眾多希有神變，亦造真言勝行論典多種，與聲聞乘三藏亦無相違，若昔時于妙音菩薩化身具中脈行者畢竟不生疑者，則于現生可轉依為虹身金剛身，然以曾生少許不敬分別故，享壽八十餘，捨異熟身，始得雙運身也。其弟子有現法涅槃弟子四人，住補處位一生所繫中有成佛之具種姓者十八人，聰叡智者及瑜伽師俱薩黎等不可數計。</p>
<p>又此阿闍黎之金剛弟兄而為弟子者恭建那國之法生及薩呬央山之頂髻金剛二人，此乃吉祥果金剛所說也。此中四上首弟子即燃燈賢、極寂友、大樂蓮華生、剎帝利種羅候羅。此大阿闍黎之直傳弟子、再傳弟子乃至三傳弟子皆修染婆羅（即藏拔拉）法而得資具豐饒，及依持世菩薩（雨寶菩薩）法而得富厚自在，更依續中所出之法，以智力加被童男童女，令畫曼荼羅，復能令塵彩曼荼羅現為真實曼荼羅，由真諦力所需塵彩皆能如言變現，此後至摩訶波羅王末葉，凡具比丘體相者，不許再現真言行，自時厥後，如此大師出世已不多矣。</p>
</div>
<div class='div-other'><a id='mulu54' />
<p class='h2'>二　燃燈賢</p><p>燃燈賢者，降生於印度西方，于一切明處得無礙慧解，于大眾部出家為比丘。彼于吉祥那鄰陀寺為一切智者所敬重，曾遇阿闍黎佛智足，入一切瑜伽瑜祇曼荼羅，聽受無量續部，然于口訣猶難獲得，乃暫往南方諸國約二三年，以真言續部加行饒益有情，于彼收受廣大財物受用，遂盡封寄本師阿闍黎為供養物，計于阿闍黎前建淨人密舍六十間，供養黃金千兩，真珠頸飾三百串等無量資具，尤以奉獻自己身為阿闍黎僕使，約經三年，乃至往城市中為師取三昧耶物酒肉等事亦皆為之，于是阿闍黎遂授以一切口訣，乃往餘方觀修，生起殊勝證解後，又來阿闍黎前，師又為其灌頂，即于現身得大手印最勝悉地果位。</p>
<p>此阿闍黎曾以降伏業用制伏外道國王，其事如下：印度邊境有國名辛頭，師住彼時，其國之王屢于阿闍黎之弟子施以惱害，兼于佛教亦大損壞，後王于道中遇阿闍黎，王以槍擲之，阿闍黎身竟無所損，阿闍黎乃以期剋印指王，王之資具欻爾燃燒成灰，爾時王之臣民樂外道者，皆生怖畏，僉言，此薙髮比丘威力乃爾。其後經歷多世，尚于佛教寺宇，不敢損惱也。有說此王即突厥王部沙那，其時中印亦有突厥也。</p>
<p>又於西方摩臘婆國，有外道王奉大毘紐天為本尊，毀佛教廟宇多所，驅諸比丘至中印度，于諸居士亦加種種損惱，後阿闍黎來至其國，住于佛智足阿闍黎所加持之寺中，其王數來犯師，師後日間修觀，令王及其妃嬪皆嬰疾患。爾時有一外道大臣于道中遇師，告師言：「汝于國王行惡法，今當罰汝。」阿闍黎于腋下取布繪陵伽言：「此惡人尚未死耶？」乃撕裂此陵伽為碎片，時彼國王，亦軀體綻裂而死，阿闍黎又以真言咒彼大臣，其人立僵。又有一外道阿闍黎名娑揭羅難陀者，修成甚多邪魅明咒，偶于一時于仄巷中遇阿闍黎，互不相讓，外道言：「明晨汝等若不死者，則我之法教為不真實。」乃誦惡咒而去，其夜阿闍黎所住之處果有盜劫，然阿闍黎深心入定，諸外道天廟及諸茅棚俱毀，其娑揭羅等弟子眾，一時俱死，此娑揭羅者乃其時一切外道咒師之宗主也。</p>
</div>
<div class='div-other'><a id='mulu55' />
<p class='h2'>三　藥足</p><p>阿闍黎燃燈賢傳法于藥足，此阿闍黎生于邊境婆羅門家，精嫻外道法派，修威力法獲得成就，後于佛教生信，乃至中印度那鄰陀寺從阿闍黎燃燈賢及燃燈賢之師吉祥佛智二人學波羅密多及修密咒外內續部，師亦授以灌頂及一切口訣，尤以于密集及呬嚕迦曼荼羅中灌頂時，投花中忿怒王吽迦囉，爾後長時觀修，生起殊勝二次第三摩地，于六月中專精修持，知其將得悉地，然于其所修法物需一如青優波羅華色具足金剛部手印相之㫋陀羅女一人，乃就一方尋求而得，遂從其父母乞捨此女，其父母言：「婆羅門阿闍黎汝癲耶？我乃㫋陀羅種，汝與我等非不可接觸者耶？」</p>
<p>師言：「我以所修法物需用此女，故不懼下種污損等事。」其父母言：「若爾，當需與此女身等量之金銀。」爾時阿闍黎一剎那間即自地下伏藏中取出爾許金銀與其父母，其後阿闍黎與手印母俱至一岩窟中專修六月，于白分八日黎明，聞虛空中發大吽聲，親見吉祥呬嚕迦等一切曼荼羅現前，即得大手印最勝悉地果位。師後以密集為主之道饒益眾多有情，亦後廣造論典，終如大金翅鳥王展翅騰空，即此色身逕往不動佛土云。傳說此師與舊派所云阿闍黎吽迦羅為一人，然其降生之地為尼波羅，且于塞那累王時曾來西藏也。此師傳法阿嚩都底波，彼傳寶生寂，彼傳大金剛座，彼傳俱薩梨波。又藥足傳烏仗那國阿闍黎佛吉祥寂，彼傳大金剛座，彼傳金剛座，亦名掃梨波，亦名寶生密，亦名中金剛座也。</p>
</div>
<div class='div-other'><a id='mulu56' />
<p class='h2'>蓮華生大師法系</p><p>大阿闍黎佛智足傳法于大阿闍黎蓮華生，此師亦名後蓮華金剛或小蓮華金剛。師之行事于廣傳中詳，今此不贅（另有蓮師史畧可考）。所言大小蓮華者，乃指時代先後而言也。阿闍黎蓮華生傳法于迦沒路國之中脈瑜伽師寶戒，由彼傳法于老書記。</p>

<div class='div-other'><a id='mulu57' />
<p class='h3'>一　老書記</p><p>阿闍黎老書記者，乃達波羅王之書記也，年過八十，始至那爛陀寺出家，修學經教，其後不久，摩醯波羅王于道中見之，以一枯枝示阿闍黎譏言：「汝通三藏之時，此枝亦當發華矣。」阿闍黎心念，今當修行以求成就，乃至迦沒路國之中脈師處于密集妙金剛之曼荼羅中請授灌頂，三年觀修，圓滿一切生起次第之道，遂于一水洲上修曼荼羅，修法七日，黎明之時，妙金剛乘孔雀來現身加持，一剎那間一切諸法悉皆了知，亦得悉地。</p>
<p>乃詣國王前言：「我今已通三藏，王當令先枯枝發華。」王大驚異，乃奉為師。此阿闍黎曾建密咒殿宇多所，說法多以生起次第修法為主，撰有喜金剛和合無垢釋，此釋舊譯乃由瓊波瑜伽所請，蘭達瑪慧所譯，尾頁題名即為老書記造。又雄堅慧譯本題名致伽陀舍造，當知即此阿闍黎之異名也。或謂此釋乃阿闍黎口傳而弟子記錄者，又此師與阿闍黎婆嚩斯建馱亦為一人。此阿闍黎傳法都哩訶黎，彼傳前金剛座，彼傳中金剛座。</p>
</div>
<div class='div-other'><a id='mulu58' />
<p class='h3'>二　大金剛座</p><p>大金剛座阿闍黎降生于摩臘婆國，種姓屬婆羅門，精嫻一切明處，後于那爛陀寺出家，善巧內外一切密咒，尤多訣要教授。為修菩提心，于摩揭陀國廣作吉祥事業饒益眾生，彼于阿底峽在世之時為金剛座之親教師，其後又為毘羯囉摩羅尸羅寺之親教師。</p>
</div>
<div class='div-other'><a id='mulu59' />
<p class='h3'>三　中金剛座</p><p>大金剛座之弟子為中金剛座，彼又名寶生密。生于瞿囉國婆羅門家，幼即善巧一切經咒，先行成就，為金剛阿闍黎，雖現優婆塞居士之身，然常有比丘多人圍繞而為說法，後至中印，王之大臣信佛法者告言：「汝當出家為比丘，若不爾者，則以三藏比丘而敬禮在家居士，于佛教不利。」答言：「我有老母需奉養，故不能為比丘。」</p>
<p>此大臣乃奉黃金六十兩為養母之資，爾時阿闍黎乃于毘羯囉摩羅尸羅寺出家為比丘，通曉諸智者瑜伽師一切教授，于阿闍黎金剛座一切灌頂傳承教授，悉善通達。其後長時為金剛座之親教師，後師徒約三十人前往南印途經掃梨，掃梨國王于夢中見金剛座之大菩提樹神告言：「勿令我之教法至于南方。」</p>
<p>翌晨阿闍黎及弟子眾為往南方請撥夫役運送經書及佛像等，王知此即夢境所示，遂堅請安住，阿闍黎悲心殷重乃留住掃<span class='corr'>梨</span>，因又得名掃梨波，此阿闍黎究竟生起次第，面見眾多本尊聖眾，印度各地尚多傳其教授也。此阿闍黎傳法于阿闍黎無畏生，彼傳輸彼迦囉鞠多，彼傳十力，彼傳瑜伽師金剛吉祥，彼傳鬥諍世間阿闍黎一切智法賢吉祥，彼傳佛稱，彼傳寶稱，彼傳囉底鞠多，諸師行跡，今姑不詳。</p>
</div></div></div>
</div><!-- end of div[@id='body'] -->
</body></html>