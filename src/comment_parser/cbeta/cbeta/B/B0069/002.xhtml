<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>七系付法傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<div class='div-other'><a id='mulu21' />
<p class='h1'>第二系　拙火傳承</p>
<div class='div-other'><a id='mulu22' />
<p class='h2'>一　阿闍黎毘流波</p><p>第二付法傳承為拙火（按拙火近代亦譯忿怒母），拙火教授昔所未有，毘流波亦未從餘師得聞此法。此派法要乃由阿闍黎毘流波，親從金剛瑜伽母請求而得者。此阿闍黎為那爛陀羅寺一比丘學者，喜飲旨酒，與女行欲，為僧伽驅擯。爾後至恆河濱呼一舟師令與渡船，舟師言：「當付船資。」時身無錢，即以期剋印指恆河，應時河水逆流，逕越而過。</p>
<p>時鄔胝毘舍，有一賣酒女，師來買酒，女言：「當先付值。」師乃就日影界際劃一紋綫，告言：「日影不逾，即付汝值。」以食指擬日令住而飲其酒，以住日不行故，日晷滴漏等計時之具皆迷謬錯亂，眾人皆知為瑜伽師顯示神力，國王乃來為付酒值，請放日行，其時已逾三日云。</p>
<p>後為底哩陵伽國王迎請供養，一時受食外道供養天神之物，不作禮，王等責之，師乃作禮，外道天神像俱皆崩壞，天神像之首為毘首那佗乃怖畏軍（外道師名）所建，以四面陵伽（男根）為嚴，亦裂為四塊云。後至荼吉尼頗吒一外道會堂中，有一俗人所立之三股叉（大自在天之標幟）上懸人肉，阿闍黎見之擊掌，其叉即壞。</p>
<p>又有旃胝迦（大自在天之妃）一軀，顫動靈異，師以棒壓其頭，即下陷人胸，僅留二耳在外，此像至今尚在，師乃囑其勿再損惱有情，此荼吉尼頗吒，西藏相傳或云在南方，實當在東方，或謂降伏此天女者乃瞿囉剎。後至蘇<span class='corr'>剌</span>佗國，其地有一名為蘇摩那佗之大自在天石像，神異無比，師以期尅印擬之，竟不摧壞，訝而諦觀，乃見其上有觀自在菩薩像（按此像後于公元一零二四年為伽色尼之回教王摩訶末所毀），有謂石像上乃摩利支天母像也。師乃取去菩薩之像，大自在天即現真身，請受教命。</p>
<p>師言：「汝當于汝供養處供養百僧，不受殺生供養，並以供品供養我身。」大自在天言：「佛教不久即滅，而我之供養長存。我當于佛教住世時供養僧伽。」師乃于石像手中置化金藥，咒之曰：「去。」藥隱不現。其後每日可自石像手中取化金藥，以觸鐵銅，皆化為金，即以此金存養僧伽。</p>
<p>其後佐那伽吒一國王請化二萬兩黃金，後欲請益，石像之手印即時合攏。又有一貧婆羅門，以一土塊置像掌中求變為金，像言：「七日後來取。」其後三日之間漸變為金，有二國王使人見而欲取，婆羅門乃求其像，像手即合。王使一人以杖擊像手，擊者手斷而死，一人又言：「斷此像手。」其口即啞，國王亦發狂而死。其威靈顯赫有如是者。</p>
<p>今日其處已無僧伽，其石像仍在一森林中，極難趨入。像身紫黑色，大張其口，肅然而住云。其後當囉摩波羅國王時，立名為悉洛波瑜伽師，至中印度，行利生事，以洗足水灌國王囉摩波羅乘象婆那斯陀，于戰爭中摧伏八回教王。其後東方瞿囉境中有大食王，師至其處，坐其枕上，王命投之于水，屢還原處，又令火焚，亦無所損，又以種種刀杖斫刺，刀杖皆壞，又以六斛毒物令服，一晝夜間多人守護，然阿闍黎色力愈增。</p>
<p>王知其為得成就者，問言：「汝為誰？」答言：「我為毘流波。」遂于其處，為數有緣宣說教授。由恭敬依止故，師為彼等說真實句，即有多人獲得共同悉地。其後又至盤伽羅國住約四月，曾有多人親見之也。其後不知師去何處。有謂師赴漢地，今仍在彼，有謂毘流波曾三度出現人間，此乃第三度也。此阿闍黎亦名吉祥護法，當知與那爛陀寺之親教師上座護法非一人也。</p>
</div>
<div class='div-other'><a id='mulu23' />
<p class='h2'>二　黑毘流波</p><p>毘流波之弟子為黑毘流波，生于鄔胝毘舍國為婆羅門種姓，當其母懷孕時，諸婆羅門相師預言其當犯四罪，故名為黑。當七歲時，父母為令其四罪不生故，使其遠遊異邦。邇後歷時頗久，其母婆羅門女名洛乞史彌，因夫及公婆皆死，亦漂流異鄉，失壞種姓，于鄔胝毘舍東方為賣酒女。</p>
<p>其子後亦來至鄔胝毘舍，至其母處，母子不識，子與母交。後就一罈中飲水，其實為酒，飲之而醉。怒投其罈，適中一牛而死，又欲隱殺牛事，乃于夜間，投牛餵狼，村首適有一婆羅門徑行其處，夜間不見，誤中其首而死。心中疑懼，乃問賣酒女往事，得悉此女即其生母。如是先所授記四種罪行皆應。</p>
<p>所謂殺婆羅門，與生母交，殺牛，飲酒。即吠陀中所說十六種失壞婆羅門種姓中之四種罪行也。此四種罪行一時均犯，為淨此罪遂遍訪內外諸道，然于諸師不能生信。後遇阿闍黎闍爛陀梨波授以金剛亥母教授，告言，當以此法淨汝罪障。其後至恭俱那國，入水沒頸，修法六月，然相不現，乃斷法事，自水中出。往詢阿闍黎，阿闍黎告言，今若再修，速獲悉地。</p>
<p>乃于其處，如前修法，七日之晨，金剛瑜伽母現身作童女形問言：</p>
<p style="margin-left:0em;text-indent:0em;" class="lg-abnormal"><div class='lg-row'>「阿尸吒薩伊佉知，　那波薩伊闍羅那，　劍阿夷布恒囉，　頓呬恭俱那摩囉拏。」</div>
</p><p>意謂：「海流八百，河流九百，吾子從何而來？汝將死于恭俱那耶？」師即答言：「阿夷摩多跋折囉瑜祇尼，帝哩薩囉拏。」意謂：「慈母金剛瑜伽母，我來歸依汝也。」</p>
<p>時金剛瑜伽母以手按其頂，即得殊勝三昧。告言：「與汝多生有緣者為毘流波，現住摩囉賀吒，當往求之。」時毘流波于其處已得金剛顱結大印最勝悉地，往來塚間，修禁戒行。此師亦修金剛顱結，戴青色小帽，聞今尚未斷絕身業，住于烏萇國中云。此大小毘流波二人，皆依燄鬘德迦及亥母法而得成就。</p>
</div>
<div class='div-other'><a id='mulu24' />
<p class='h2'>三　毘耶陀里波</p><p>小毘流波之弟子為毘耶陀里波，此師初為殺鳥種姓，其日見一鸚鵡口銜菓實，飛翔空中，師問，汝何所往。答言：「此處有一得成就者名毘流波，今往供養。」師念，如此畜類亦有善心，況我為人，能不修善？乃取菓實數品授彼鳥言：「願汝持此往獻彼得成就者。」鸚鵡即以此獵人之菓奉獻，毘流波不受，告言：「鸚鵡，今後勿將如是罪人之物携來。」鸚鵡㘅菓還付獵人，獵人問言：「汝何故不獻？」鸚鵡答言，彼得成就者曾如是言，即以其言告之。</p>
<p>爾時獵人心生愧悔，欲懺其罪，乃數數週遊林中尋求上師，後得相遇，授與灌頂及教授，遂一心觀修。然仍憶念獵鳥之事，乃請于師，師言：「此等<span class='corr'>妄</span>念極難斷除，縱斷亦難得三摩地，若爾，可和泥漿製為鳥形，割彼等頸而修三昧。」彼遂如是而修，終于十二年間證得大印最勝悉地。于諸城中示現種種殺鳥神變，並食鳥肉。諸人嗤言，安有身形同瑜伽師而乃殘殺有情者。前所殺鳥悉皆復活。如是十二年間作獵鳥業，修明禁行，其名亦號得成就者毘耶陀里波，毘耶陀里波乃獵鳥者之義也。此師傳俱薩里跋陀囉為拙火傳承之一派。</p>
</div>
<div class='div-other'><a id='mulu25' />
<p class='h2'>四　種毘呬嚕迦</p><p>復次，毘流波傳種毘呬嚕迦，此阿闍黎西藏相傳為皮匠，其實為東方底布梨一國王也。當阿闍黎毘流波至其國時，此王心生淨信，請師攝受，遂授灌頂及諸教授，王即依之修習，廣生二次第證德，知已屆作行事之時，當畧修密行，乃依指示求一屠家女名有蓮者依之修法，遂壞剎帝利種姓，為臣民等奪其王位，擯逐于外。爾後修明禁行，遊行諸國及森林間，得名種毘波王，言種跋者即屠夫也。</p>
<p>彼等住于城外，殺魚、鳥、獸而食，無肉賣時，即作歌舞、賣根菓等邪惡之業，其行不淨，乃劣種姓中尤卑賤者也。此阿闍黎本非屠種，以納屠家女，故屬屠種。名種毘者，乃有屠女之義。阿闍黎根性極利，自毘流波傳法灌頂以迄被逐不迨六年，爾後長時遊行諸國，本國中疾疫流行，饑饉荐臻，苦難日深。諸占相師卜言，此乃有福德王被逐在外所致當速迎請。阿闍黎遂與明妃騎乘母虎及母犛牛，手執毒蛇而返，眾人見王，皆知彼為得成就者，乃恭敬禮足。國中災難皆息，國人之中諸具緣者請其攝受，遂傳一切教授，即有多人證得悉地，成為勝成就者。</p>
<p>爾後于囉䭾地方，俗語名為陀囉囉，有一國王破壞佛教，其處有虎與蛇，極為可怖，為伏彼王，阿闍黎乃至其城附近一森林中而住。時彼王言：「此惡瑜伽師不可住此。」阿闍黎遂現神變如前故事，以觸毒蛇而為嚴飾，以見毒蛇而為鞭具，以息毒蛇而為頭冠，來過王前。王及居民皆大驚懼，即以黃金時華散撤而請白言，願阿闍黎往詣他方。阿闍黎即變自身為二臂呬嚕迦像，母虎亦離地肘許行虛空中，告諸人言，汝等若不入佛教者，當即放此有毒諸蛇。眾人聞之皆大驚懼，悉入佛教，陀囉囉境內外道一時絕跡云。</p>
<p>爾後至南方羯拏吒迦國中于一林中與多眷屬共修三摩地，又于阿吒吒賀薩塚間修行，國王三牟遮耶為施主，與五百瑜伽士女六月之間轉會供輪（資糧輪），有一婆羅門種比丘不信資糧行，未求師許，即行外出，彼由破壞師教故，立即死亡。其餘五百人無一不得悉地者。時其近旁有一外道國王，修建外道派塔一百八座，外道萬人會聚開光，殺害種種食生之物，取其心臟作為供品，積有三人之高，阿闍黎有一女侍來至其處為眾所毆，阿闍黎乃示神力，黃昏之時所有諸塔悉皆倒立，一切供物散洒十方。翌日王及外道皆大驚懼，俱詣師所，請求寬恕，並求諸塔悉返原狀。</p>
<p>爾時阿闍黎言：「汝等自今以後，不得為供神故再殺一生，若再殺者，所有諸塔皆當崩壞。」為示現佛法威力故，即言：「所有諸塔皆復原狀。」諸塔即時矗立如前，諦觀無異。後時其地一王又行牲祭，一百七塔皆分為二，或裂為三，迄今尚以鐵箍之，所言外道之塔皆具迦陵（男根）者也。如是于彼長時利生，即此色身昇虛空界，彼之弟子得成就者四人，為首即屠種瑜伽女、阿闍黎阿羅羅金剛、呬摩羅金剛（持金金剛）、中印度之囉多金剛（愛染金剛）四人也，其餘復有阿吒婆迦、阿闍黎揭婆梨波、闍耶室利、難勝月、囉睺羅金剛等，亦親禮此阿闍黎之足而得少分悉地者也。此中由大成就者種毘波傳屠女瑜伽女，彼傳囉多金剛，彼傳黑行，成為一派。又由屠女瑜伽女傳行者，又成一派，此派乃拙火付法中之主系也。</p>
</div>
<div class='div-other'><a id='mulu26' />
<p class='h2'>五　屠女瑜伽女</p><p>屠女瑜伽女以四視法饒益有情，以修成四業真言及多種加行，凡有所作，威力極大，迄今尚存云。彼多咏金剛歌饒益有情，後昇空界，彼乃呬嚕迦對種毘波師授記之印母也。</p>
</div>
<div class='div-other'><a id='mulu27' />
<p class='h2'>六　難勝月</p><p>難勝月者，親從屠女瑜伽女請法，彼為極聰慧善巧之學者，曾從種毘學派中多人聞法，後唯就屠女瑜伽女一系中求傳教授，于烏萇國專心修觀，得遇種毘波及其明母，授以訣要。乃于塚間以乾顱骨築一小舍，以一瑜伽女為修法役使，以一弟子送資生物，專精修行，終生殊勝證德，而見呬嚕迦，獲得共同悉地。其後一時作大會供輪，<span class='corr'>鈎</span>召一切空行母及飾母（不能飛行）入會。</p>
<p>洛護囉國有一美女將家中一切有果樹木連根拔起攜來會供輪中，心知其夫夜間不在，實則隱于園中芒果樹枝中也，此樹亦為連根拔起攜來會中，時此會眾正食大肉等，諸瑜伽士女共相受行，此人見已，于妻及會，其心不愉。阿闍黎言：「我等會中有密犯者，當解脫之。」翌晨此女復攜樹木，還植本處，告其夫言：「汝已得阿闍黎蘇突闍耶旃陀羅教命，汝已解脫。」言已其夫即死，是等神力無量無邊。難勝月傳法于其明妃蘇部伽，彼傳陀耶室利，彼傳中金剛座，彼傳俱薩梨。又由行者傳僧伽羅瑜伽母，彼傳難勝月。</p>
</div>
<div class='div-other'><a id='mulu28' />
<p class='h2'>七　囉睺羅金剛</p><p>難勝月傳囉睺羅金剛，彼自幼年即見本尊，出生剎帝利種。為毘羯囉摩寺之博學比丘，即于寺中修習真言。上師告言：「當修普斷行。」然我慢增上不從師教，暫未修普斷行，後為淨此罪，乃專精修法，然全無成就。上師俱拏阿羯囉教言：「當斷汝舌及四肢。」遂斷舌及四肢，即時觀自在、金剛瑜伽母、大黑天、度母四尊現身加持。</p>
<p>爾時上師若那婆揭囉教言：「汝當于此水中沒身七日。」如言奉行，其身上血為極多水蛭所吮，幾瀕于死。由此二事遵上師教，罪障得淨。後至南方修觀，得證大印悉地，住於興祇梨黑山巖隙中云。興祇梨者非西藏蠻界，乃在印度南方也。此師傳陀那室利。如上所說，此系唯傳喜金剛之拙火也。囉睺羅金剛有謂其為那爛陀寺一學者，廣傳未說。又有隨行小毘流波、黑行、種毘呬嚕迦、難勝月、俱薩梨跋陀囉以次相承一派者，然其說不淨。</p>
</div></div>
</div><!-- end of div[@id='body'] -->
</body></html>