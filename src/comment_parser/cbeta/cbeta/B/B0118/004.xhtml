<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>律宗燈譜</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu74' />
<div class='div-other'><a id='mulu75' />
<ul class="">
<li>古祖下五世
<ul class="">
<li><span class="note-inline">(京都)</span>廣濟寺萬鍾祿律師法嗣
<ul class="">
<li>振寰福律師<span class="note-inline">(潭柘中興一代有傳)</span></li>
</ul></li>

<li><span class="note-inline">(京都)</span>廣濟寺道光會律師法嗣
<ul class="">
<li>止安越律師<span class="note-inline">(潭柘二代有傳)</span></li>

<li>德彰林律師<span class="note-inline">(潭柘三代有傳)</span></li>
</ul></li>

<li><span class="note-inline">(中州)</span>龍潭寺荊璞璽律師法嗣
<ul class="">
<li>道主海律師<span class="note-inline">(徐州廣濟)</span></li>

<li>彌主起律師</li>
</ul></li>

<li><span class="note-inline">(金陵)</span>寶華山定庵基律師法嗣
<ul class="">
<li>松隱義律師<span class="note-inline">(寶華有傳)</span></li>

<li>玉文碩律師<span class="note-inline">(般若有傳)</span></li>

<li>眼聞明律師<span class="note-inline">(慈應有傳)</span></li>

<li>妙御乘律師<span class="note-inline">(亳州)</span></li>

<li>妙湛善律師</li>

<li>天月瑞律師<span class="note-inline">(菩提)</span></li>

<li>雪衍怡律師<span class="note-inline">(京都極樂)</span></li>

<li>悟聞定律師</li>

<li>語奇融律師</li>

<li>立方賢律師<span class="note-inline">(興化)</span></li>

<li>天峯鐸律師</li>

<li>靜虛淨律師<span class="note-inline">(寶積)</span></li>

<li>筏僧常律師<span class="note-inline">(普德)</span>　<span class="note-inline">(兼宗賢首)</span></li>

<li>以度濟律師</li>

<li>松栢徹律師<span class="note-inline">(徐州瑞雲有傳)</span></li>

<li>悉證照律師<span class="note-inline">(藏經)</span></li>

<li>梓林智律師</li>

<li>普度賢律師</li>

<li>天成秀律師</li>

<li>儁雯㻽律師<span class="note-inline">(龍興有傳)</span></li>

<li>懷徹廣律師<span class="note-inline">(皇亭)</span></li>

<li>心明鑑律師<span class="note-inline">(磐山)</span></li>

<li>懷空嚴律師<span class="note-inline">(金陵極樂)</span></li>

<li>拂一能律師</li>

<li>宇瞻人律師<span class="note-inline">(承恩)</span></li>

<li>璨波玉律師</li>

<li>撫生倫律師<span class="note-inline">(石塔有傳)</span></li>

<li>飛白源律師</li>

<li>檀波證律師<span class="note-inline">(瑞應有傳)</span></li>

<li>靈湛印律師</li>

<li>省愚慧律師<span class="note-inline">(蓮池有傳)</span></li>

<li>朗明圓律師</li>

<li>子赤保律師</li>

<li>靜修性律師</li>

<li>載耕稷律師</li>

<li>不昧裔律師<span class="note-inline">(香積)</span></li>

<li>蓮若徹律師<span class="note-inline">(戒壇)</span></li>

<li>覺慈圓律師</li>

<li>明極智律師<span class="note-inline">(崑山有傳)</span></li>

<li>賢慈　律師<span class="note-inline">(儀徵)</span></li>

<li>成益道律師</li>
</ul></li>

<li><span class="note-inline">(繁昌)</span>雲居寺成拙德律師法嗣
<ul class="">
<li>雪亮彰律師<span class="note-inline">(東藏)</span></li>

<li>秀峯淵律師<span class="note-inline">(廬山)</span></li>
</ul></li>

<li><span class="note-inline">(儀徵)</span>寶坊寺靜觀貞律師法嗣
<ul class="">
<li>伯涵量律師<span class="note-inline">(寶坊)</span></li>

<li>廣一寬律師</li>

<li>賓實印律師</li>

<li>德然淨律師</li>

<li>大嚴智律師</li>
</ul></li>

<li><span class="note-inline">(宿遷)</span>極樂庵湛一澄律師法嗣
<ul class="">
<li>桂昌祥律師<span class="note-inline">(極樂有傳)</span></li>

<li>天聞禧律師</li>

<li>友曇範律師<span class="note-inline">(普應有傳)</span></li>

<li>自拙相律師</li>

<li>觀嶽善律師</li>

<li>勗庵常律師</li>

<li>中樸修律師</li>
</ul></li>

<li><span class="note-inline">(京都)</span>　　　含濟明律師法嗣
<ul class="">
<li>古然鐙律師</li>
</ul></li>

<li><span class="note-inline">(泰州)</span>華嚴寺靈水冲律師法嗣
<ul class="">
<li>長鑑常律師<span class="note-inline">(華嚴)</span></li>
</ul></li>

<li><span class="note-inline">(京都)</span>宏慶黑塔寺本意德律師法嗣
<ul class="">
<li>逸修貴律師<span class="note-inline">(宏慶)</span></li>

<li>天揆賢律師<span class="note-inline">(隆福)</span></li>
</ul></li>

<li><span class="note-inline">(杭州)</span>昭慶寺宜潔玉律師法嗣
<ul class="">
<li>淨明鑒律師<span class="note-inline">(獅吼)</span></li>

<li>指南庸律師</li>

<li>智揆鑒律師</li>

<li>元哲仁律師</li>

<li>上藍青律師</li>

<li>澄如溶律師<span class="note-inline">(昭慶)</span></li>

<li>鑒余昭律師</li>

<li>謙益淵律師</li>

<li>默然超律師</li>

<li>浩然行律師</li>

<li>天谷應律師</li>

<li>月峯成律師</li>

<li>德先道律師<span class="note-inline">(昭慶)</span></li>

<li>睿生漳律師</li>

<li>引南衍律師</li>

<li>大聞學律師<span class="note-inline">(昭慶)</span></li>

<li>得中源律師<span class="note-inline">(杭州祥符)</span></li>

<li>徹機志律師<span class="note-inline">(常州嘉山)</span></li>

<li>嵩雲瑞律師</li>

<li>介如泰律師</li>

<li>得真月律師</li>

<li>佩端溥律師</li>

<li>鄰虛塵律師</li>

<li>漢石璉律師</li>

<li>太源漴律師<span class="note-inline">(京都秘魔崖)</span></li>

<li>慧生定律師</li>

<li>恒實真律師</li>

<li>具幬洪律師</li>

<li>德鄰慧律師</li>

<li>瑞章昌律師</li>

<li>圓應靈律師<span class="note-inline">(嘉興虎嘯)</span></li>

<li>德安源律師</li>

<li>雪恬宗律師<span class="note-inline">(清隱)</span></li>

<li>見中隱律師</li>

<li>爾芳鑑律師</li>

<li>覺非月律師</li>

<li>瑞堂珍律師<span class="note-inline">(蘇州佛在)</span></li>

<li>雨文乘律師<span class="note-inline">(止息)</span></li>

<li>達先連律師<span class="note-inline">(嘉興)</span></li>
</ul></li>

<li><span class="note-inline">(京都)</span>極樂寺慧融禪律師法嗣
<ul class="">
<li>麗中　律師<span class="note-inline">(普安塔)</span></li>
</ul></li>

<li><span class="note-inline">(蘇州)</span>鳳凰山獅林寺慧宗秀律師法嗣
<ul class="">
<li>靈躍潛律師<span class="note-inline">(永寧有傳)</span></li>

<li>淳樸聖律師<span class="note-inline">(萬育)</span></li>

<li>功虔度律師<span class="note-inline">(勝蓮)</span></li>
</ul></li>

<li><span class="note-inline">(蘇州)</span>真諦寺碧天淨律師法嗣
<ul class="">
<li>涵虛中律師</li>

<li>胎成䪼律師</li>

<li>利咸圓律師<span class="note-inline">(真諦有傳)</span></li>

<li>月樵讓律師<span class="note-inline">(極樂)</span></li>

<li>淳還樸律師</li>

<li>大化宏律師</li>

<li>大超倫律師</li>

<li>定意法律師</li>

<li>嵩山朴律師</li>

<li>善合徹律師<span class="note-inline">(山東勞山)</span></li>

<li>敏悟徹律師<span class="note-inline">(一莖)</span></li>
</ul></li>

<li><span class="note-inline">(江陰)</span>圓覺庵宣心源律師法嗣
<ul class="">
<li>善鎧宏律師<span class="note-inline">(圓覺)</span></li>
</ul></li>

<li><span class="note-inline">(淮陰)</span>聞思寺獨愚賢律師法嗣
<ul class="">
<li>道生本律師<span class="note-inline">(瑞雲)</span></li>

<li>法幢訓律師<span class="note-inline">(法華)</span></li>

<li>石雲　律師</li>

<li>宏範訓律師<span class="note-inline">(聞思有傳)</span></li>

<li>息浪　律師</li>

<li>徧知正律師<span class="note-inline">(京都淨土)</span></li>

<li>紹遠　律師</li>
</ul></li>

<li><span class="note-inline">(京都)</span>圓光寺法輪演律師法嗣
<ul class="">
<li>脫凡賢律師<span class="note-inline">(京都)</span></li>

<li>天然宏律師<span class="note-inline">(大悲)</span></li>

<li>遠世聯律師<span class="note-inline">(京都大悲)</span></li>

<li>能仁濟律師</li>

<li>省悟慧律師</li>

<li>見指智律師<span class="note-inline">(通州)</span></li>

<li>潛庵凝律師<span class="note-inline">(靜妙)</span></li>

<li>含宜授律師</li>

<li>慧庵仁律師</li>

<li>實宗信律師</li>

<li>中和本律師<span class="note-inline">(宏祥)</span></li>

<li>亞山省律師</li>

<li>曇一鑑律師</li>

<li>慧光智律師</li>

<li>即岸筏律師<span class="note-inline">(延壽)</span></li>

<li>心怡樂律師</li>

<li>湛光明律師</li>

<li>慧幢宏律師<span class="note-inline">(上方)</span></li>

<li>純一清律師</li>

<li>慧庵仁律師</li>

<li>璉如微律師<span class="note-inline">(靈巖)</span></li>

<li>應祉隆律師</li>

<li>古樑柱律師</li>
</ul></li>

<li><span class="note-inline">(常州)</span>金匱福慧庵大圓杲律師法嗣
<ul class="">
<li>立中旭律師<span class="note-inline">(福慧)</span></li>
</ul></li>

<li><span class="note-inline">(山西)</span>千壽寺震化鑑律師法嗣
<ul class="">
<li>韜光秘律師<span class="note-inline">(千壽)</span></li>

<li>正理光律師</li>

<li>了空　律師<span class="note-inline">(千壽)</span></li>

<li>徧空智律師</li>

<li>月霞序律師</li>

<li>逸安復律師</li>

<li>瑞林全律師</li>

<li>密行倧律師</li>

<li>本閑法律師</li>

<li>瑞環琦律師</li>
</ul></li>

<li><span class="note-inline">(太原)</span>五臺山達照明律師法嗣
<ul class="">
<li>微旨宣律師</li>
</ul></li>

<li><span class="note-inline">(微州)</span>翠微寺心空學律師法嗣
<ul class="">
<li>蓮城融律師<span class="note-inline">(韻松有傳)</span></li>
</ul></li>

<li><span class="note-inline">(金陵)</span>古林庵長安增律師法嗣
<ul class="">
<li>藏林華律師<span class="note-inline">(古林有傳)</span></li>
</ul></li>
</ul></li>
</ul><p class="head1">慧雲馨祖下五世律師傳</p>

<div class='div-other'><a id='mulu76' />
<div class='div-other'><a id='mulu77' /><p style="margin-left:2em;text-indent:-1em">京都潭柘山岫雲寺振寰律師諱照福順天大興人也族姓孟氏七歲依延禧寺名馳師剃度受戒於廣濟寺萬鍾和尚座下足不逾閫者十有五年精研律部同學欽仰爭師事焉二十二年癸亥本寺監院同眾請師繼萬老人法席從學者益眾二十五年春奉聖祖仁皇帝旨住持潭柘岫雲寺聖祖幸臨寺中師奏對稱旨上溫語奬異自是學侶雲集法財雨施建造日擴門庭輝煥冠西山諸剎之勝戊寅秋示微疾上命內務府佛大人選醫調治因奏請本寺羯磨止安師繼席<span class='corr'>己</span>卯五月六日索湯沐浴端坐而逝世壽六十有六僧臘三十有二主叢林一十七載八坐道塲護持法門專精戒律特賜帑金龍旗御杖臨葬建墖於本寺之前四十一年四月大駕幸臨皇情眷戀命取師影象進覧上咨惜良久御題七言詩一章云法像儼然叅涅槃皆因大夢住山間若非明鏡當臺語笑指真圖併戒壇其殊恩異數洵曠代所希有為潭柘中興第一代律主云</p>
</div></div>
<div class='div-other'><a id='mulu78' />
<div class='div-other'><a id='mulu79' /><p style="margin-left:2em;text-indent:-1em">潭柘岫雲寺止安律師諱超越直隸順天府大興縣王氏子依勝福寺海雲大師祝髮康熙十四年得戒於戒臺寺道光律師座下師為人中正不倚動靜尊嚴晝則日有定課不為外緣所奪夜則跏趺端坐焚香自攝其心一時同學輩咸謂師夙習所成非偶然也二十五年振公中興潭柘師掌監院事總攝內外不辭勞勩三十三年大殿燬賜帑重新置楝先擬左用眾欲右之<span class='corr'>舁</span>不能舉師祝曰我右汝也不數人<span class='corr'>舁</span>之而行振公見師誠感木石嘗奏對御前稱師如仙露明珠至三十八年奉旨繼席本山明年同諸山方丈赴暢春園恭請聖安適虎圈有虎縱威眾不敢近師突前曰汝由性暴故墮虎身今猶不改性必終迷請伏吾為汝說三皈可脫此皮袋耳虎馴服說畢搖尾而去類此者甚多跡涉奇誕誡徒眾勿以語人師生於崇禎癸未十月十一日寂於康熙四十一年八月三日世壽六十一僧臘二十七奉全身墖於振公墖左師精嚴戒律愈行愈密故有北方律虎之稱為潭柘中興第二代焉</p>
</div>
<div class='div-other'><a id='mulu80' /><p style="margin-left:2em;text-indent:-1em">潭柘岫雲寺德彰律師諱道林姓李氏直隸河問人也生於康熙辛丑孟冬之十五日幼依龍坡寺乾宗師祝髮康熙二十二年春圓具於廣濟道光和尚座下師所稟醇懿端厚不識權衡語及世諦澹如也糲食垢衣形雖槁枯而心猶童穉人謂師行嬰兒行後至潭柘歷任諸職陸沉眾務中任怨任勞未嘗稍懈壬午歲欽命主席師持誦叅禮終無間歇嘗領眾遶舍利墖誦佛號經年不輟墖忽放光遠近見者莫不欽仰聖祖仁皇帝曾召師問曰潭柘眾多少師奏曰或七百或八百復問齋糧足否師奏曰亦不欠缺亦無有餘聖祖嘉其樸實賜紫衣住持二十餘年興建頗多茲不具載六十一年十一月三十日召眾念佛無疾而逝世壽六十一坐夏三十九墖於振公墖右為潭柘第三代律師</p>
</div></div>
<div class='div-other'><a id='mulu81' />
<div class='div-other'><a id='mulu82' /><p style="margin-left:2em;text-indent:-1em">寶華慧居寺松隱律師諱真義江南揚州府江都縣宜陵鎮曹氏子母戴氏感異人授青蓮而生父母知其非常人也稍長就傅即知求書中大義不屑屑於句讀間塾師亦歎異焉父母復思青蓮之瑞即送本鎮投子寺禮靜生師祝髮一見教典如遊舊路每思佛法綱宗不出戒定慧三學年滿二十遂渡江登華山乞受具足大戒於定庵律主一期之中着衣持鉢威儀動靜莫不端莊整肅定老人默覩信為不凡重簡於心常課外日夜精研律部終歲靡懈凡有常住公事必先於眾不避艱辛及為序首董率後進善誘多方無不感服每曰天台開教門之先其預設律宗制度悉與西方未來之經印合教非律不能精嚴也以此知捨戒律而談宗教如匠氏之廢繩墨尚能善其事哉師欲兼靈鷲三宗擴充一心遂順流下吳門渡錢塘登天台一時有道大知識叅請殆徧回里後曳杖入京師遇天寶王公周護法問所從來師道其實即以延壽蘭若請住持之未幾立願行頭陀行一時隨喜歸禮者傾國明年請赴給孤寺開戒鱗附蟻聚輦下滿漢諸護法室無所容期畢不半月定祖知四大分散馳命促師還山師接祖命諸不暇顧出都門無問晝夜兼程而行及到山不旋踵即進方丈禮老人足問訊起居老人見師喜慰之容溢於滿靣乃曰望公回山相期輔佐法化乃集眾以三世衣鉢戒本親手授師命繼祖席師敬謹受命惟恐隕越戒期累開來者四方雲集每期數千餘指而莖粒同飡不以天時豐歉易心惟以雷電轟掣之機花雨繽紛之教時加提撕嗣是夙興夜寐臨深履薄小心翼翼未及五旬而秋霜點鬢矣因而譽聞遠播上達宸聰癸未仲春聖駕南巡徵師行在勅賜慧居寺額御書心經金剛經各一卷丁亥春翠華幸江南首臨本山荷蒙俯詢寺中開創建造巔末師應對詳明喜動天顏遂飛白書蓮界雲香四大字賜銅殿精持梵戒四大字賜戒壇復於舊殿賜湧香林三字於方丈越一宿即順流往姑蘇武林西<span class='corr'>泠</span>雲林天竺淨慈雲棲諸山大剎凡月餘逮駕回至維揚時已初夏矣師渡江恭送復賜金箑彩筆淵鍳法帖等物遠近聞者莫不慶師之遭遇寵賜優隆為山門希有之盛典苟非師之道德曷克臻此師纔五旬精力尚強一旦示微疾集眾囑維那閔緣曰此遞代傳持之衣鉢戒本也今付於汝主持本山羯磨冶牧教授體勤為左右協力不可更換復囑合山大眾各依淨戒為師依戒而住七日後吾當行矣果於二十九日午沐浴更衣趺坐而逝世壽四十有九僧臘二十有八坐夏二十有五說戒利生事畢門弟子等奉全身入龍山南張冲一葉庵左師在日親自監造五十三所列座環繞卓立之中墖焉師道貌魁梧法立清遠頂湧霽月髮甃旋螺不厲而嚴不莊而肅折攝洽宜涇渭不爽望之即之畏愛兼抱真佛法干城律門砥柱是不可以無述云</p>
</div>
<div class='div-other'><a id='mulu83' /><p style="margin-left:2em;text-indent:-1em">興化般若院玉文律師諱照碩沈姓高郵巨族本關中西安人始祖官於州因家焉父獻廷母姜氏夙信三寶年四十乏[胤-(厂-一)]乃乞靈白衣大士誕徵夢異年十五依本郡普濟庵隱白元公為師棲心內典博究羣書年十九雖未稟戒已冠輝山之質辭隱適維揚叅具德和尚一見即期以法門偉器閱明年就華山得圓具於見月律祖尋授典客兼引禮職年二十六復造江淛諸禪板講肆於是三學底蘊悉相折衷見祖聞其操乃馳命旋侍時年已三十矣未幾定祖繼主洪規師輔弼紀綱探賾持犯解行相符聲稱益著遂以衣偈付之辛未春昭陽緇素仰師道範以般若古剎削牘僉請師不獲辭航江以應之當是時破屋穨垣陶漁比伍又值年歉饘粥不繼師處之裕如也歲常傳戒都以寶華風規津梁來學又嘗應雉臯之集賢宏戒凡瓶錫所到四眾喧闐而師之高風清範溢乎大江南北矣歲丙申制臺赫公邑侯盛公嚮其道咸有題贈至乙巳秋示微疾即以院事交正元本主之九月八日同眾午課舉讚佛偈歸丈室跏趺而逝世壽七十五僧臘五十五法嗣正元本等建墖以奉全身餘詳行紀</p>
</div>
<div class='div-other'><a id='mulu84' /><p style="margin-left:2em;text-indent:-1em">慈應眼聞律師諱通明。俗姓李氏滁州人也。自襁褓時性即茹素。年甫弱冠。泊然有出世志。康熙庚申歲。皈依牛首山宏覺寺。以忠師祝髮居。未久稟戒於華山定庵和尚。及受戒具彌復精勤始聽律義遍訖便講辯析文理綜核指歸苦學。毘尼歷多年所師一日偶閱雲棲法彙至。凡心未盡。聖果未圓之句。即痛念生死。更展精神行般舟行於昧公墖院越三寒暑。其志不墜定。老人窺其法器不凡。具大願力。故印證焉命主領慈應院法席事師稟祐居醇含章縱哲砥行飭躬架德緝道篋虵能翦心猿久。制譬圓珠之朗潔。若春雲之靄和。以故道風遠播。緇白傾誠。世壽六十法臘三十有九。於康熙五十九年示寂。墖於慈應之前山。贊曰可以為法者律。可以宏法者人。無人則律法不行。無律法則人無拘束。師乃律中虎也。可以為法矣。</p>
</div>
<div class='div-other'><a id='mulu85' /><p style="margin-left:2em;text-indent:-1em">皇藏峪瑞雲寺。松栢律師諱學徹。俗姓吳。少為洋客被賊難立。誓出塵投羅漢寺顯通師薙染稟戒於寶華山。入槽厰盡力苦行。定祖命掌內。藏師自此每遭無事風波。怡然而受毫無退志。祖命教誡後學眾仰風規。祖云老僧最後法幢多賴二松。遂將千佛慧命一時付囑祖云。爾當分化一方。不可懈倦。師奉祖命往臨清接待十方。復詣彭城創寶藏院。又宏戒於皇藏峪瑞雲寺修廊廡置齋田。一時雲水奔騰。龍象蹴蹋歲甲。午偶因微恙。遂將方丈付囑門人藥屋。嗣後專修淨土餘無介意。至明年八月二十三日清晨。從容召門弟子曰。法道垂秋各當努力。吾有末後一句。諸仁者還委悉麼言訖即入體。性虛空三昧是時山林震響。百鳥哀鳴。師世壽六十有二。戒臘四十有三。百日後門弟子等奉全身墖於龍山之前。銘日於戲南山正脉。千華嫡旨道塲三座法雨沛施。三根普潤。無彼無此。藥屋焚香槩紀終始。</p>
</div>
<div class='div-other'><a id='mulu86' /><p style="margin-left:2em;text-indent:-1em">鳳山龍興寺儁雯律師諱溥㻽別號借堂。族姓王氏毘陵人也。師齠齔開佛號即懽躍。稍長涉詩書頗通大義。父母歿。有僧持[友/皿]過門誦心經。潛聽至無智亦無得。即有出塵之志。年十四投本邑崇聖院依瑞可師薙落。自是專以禮誦為事。年二十四登句曲之寶華山。禮定庵律祖。受具戒安居學。律兼侍書翰。<span class='corr'>己</span>卯冬受記莂委較尼戒事義。嗣奉遺命輔弼有年。乃赴虹州廣慈庵。及釋迦寺之請傳戒期畢。乙未秋受鳳郡諸紳士請主大龍興寺方丈。凡十有三年。當師之始來是山也。寺宇傾<span class='corr'>圮</span>荒蓁滿目。而鳳又當明季兵燹之後。井邑蕭條。非若都會人文所聚。吳越商賈之區可以布金祇園檀施山積也。惟師胼手胝足苦心勞力。卒能修葺其佛宇。封殖其樹木。又以餘力建方丈僧寮。厨庫器用無不備具。至於儀範有條。敏鈍同誨。俾灌莽叢薄之地蔚然成招提勝境焉。此非矢志純一堅固不回者。其能然歟。師寂於雍正五年丁未十一月二十五日。世壽六十有一。僧臘三十又七。嗣法四人。奉墖於本山之陽婁村畢誼撰。</p>
</div>
<div class='div-other'><a id='mulu87' /><p style="margin-left:2em;text-indent:-1em">維揚石墖寺撫生律師。諱學倫別號幻堂。姓梁氏。浙東海昌民家子。生於順治丙申。歲終於雍正戊申夏四月。世壽七十有三。師年未二十喪父母。四十學浮屠法。越一年入寶華山受戒於定公。又三十有二年示寂於揚州之石塔寺。僧臘二十八。坐夏二十三既滅度後而嗣門弟子乃奉其體骨歸墖於建龍寺之西。且述其修持梗槩而乞銘於中州蘧村。景公銘曰。作佛有性蟬蛻轉裳。明神啟夢。舍利呈祥。朱殷貝葉梵夾生香如蓮。半偈宿孽消亡。法雨沾溉稼庾倉箱。千華闡跡石墖相望三十餘年。建智慧幢譬如食頃作諸道塲。人天洽願善果圓明除痛示化。性海汪洋顯白月相違露草。光眾仰面啼鳥悲。引吭不歸普同永誌弗忘揭銘石上。嗚呼幻堂公復欽師道行而為傳曰。撫師始為童子即穎悟絕人。經史一過即能了。徹年既長有志仕進。嘗授江西吉安府之永豐邑。守偹梦感神人語遂棄職去削氏入僧籍。初薙染於清河之西來庵。依本師瑞亭精研大藏已而聞人言離戒修行猶無足欲。行無翼欲。飛師爽然自失。即渡江禮寶華山求戒於定公。持四分律復立願刺血書楞嚴報恩。洎兩乘布薩諸經既復思叅上乘瓢笠。遠引登天。目遊天台。禮阿育王舍利墖恒言謂舍利示現必有大因緣。師果覩赤耀如丸。瑞采騰射。心竊自喜且自異也。後回寶華。未幾即受記莂持律精進如是者。五臘自以書經願力未畢孑身至揚州準提庵閉關禁足<span class='corr'>刺</span>血書。華嚴經功既成。士紳耆舊懇請主席於西城石塔寺。寺先為三昧和尚宏戒之所。屢遭歲歉鞠為茂草師。矢願聿新虔懇歷年。人天共應復修般舟三昧。闡發戒光機緣輻輳。癸巳之春。大悲閣布薩堂相繼告成。苾蒭雲集。丁未冬復建玉石戒壇。贖置飯僧田數百畝。樓殿寮廡無不秩然。嗚呼始至之時為瓦礫塲。佛力所周莊嚴輪奐。師雖芒鞋半海宇而修持證果蹟著。千華晚歲慈雲流輝。石塔毘尼一燈茲為不冺矣。師嘗宏戒於鹽城之廣利泰州之朝海時。州人婦有怪疾。自謂宿愆十年。祈神弗能解。一日自言非撫律師不能救拔。師為懺悔果即脫然。又應鹽邑永寧之請。時甲辰春愆暘不雨。屢禱不應。師以瓣香祈佛。立沛甘霖。師字撫生邑人。以為撫我生我名不愧實也。是秋海潮泛溢溺者無算。師持大悲懺百日幽濟慈航。凡造請所至四眾改觀。臨眾接機。老而無倦。其追隨受益者日填堂宇。嗣法傳律高弟有二十八人。師於石塔示終之。前七日集眾宣戒。以衣鉢戒本付其弟子朗清和主席自謂少時迷昧。唐喪光陰證道不蚤。今為昧祖了此公案。幻緣已盡不復久留。至期合掌。讚佛安坐而化。師之遺命茶毘後以骨歸寶華山普同塔中。邑人以師宏法有年悲仰不捨。爰建墖於城北。俾得祭掃。雖然師之化身千億何地不見。本來豈必歸骨普同。乃彰初願哉。</p>
</div>
<div class='div-other'><a id='mulu88' /><p style="margin-left:2em;text-indent:-1em">京都瑞應寺律師諱性證。字檀波姓熊氏。為江西南昌右族。父時英。母陳氏。並長齋奉佛。生二子。公居長。將生前一夕。母夢幢幡降其室。在襁褓即茹素。長遭父母喪。妻亦亡。既公遊京師寓龍華寺。有藏經閣之感悟。遂有出塵之志。就德潤公薙染旬餘詣。寶華圓戒精進希有禮拜達旦。定公器之。遂傳法焉。因剃度師疾。急招之北歸。師示寂。命主席讓其同門。公即結茆。保定三臺村修杜多行。康熙壬辰歲左都揆公招主龍華。將為明年皇上六十萬壽祝釐道塲。慕公戒行請主方丈使者三往。然後應命。揆公捐俸重新梵剎工訖以其事聞。上賜名瑞應併法雲真際額明年。萬壽届期公登壇說戒。風動四方無不景仰。寺中舊植文光果樹至是始實雙果並蒂馳獻。行在上大悅製文光果詩從臣屬和傳為盛事。公進道堅勇。過午不食。冬必露頂。夏必重衣。每至春傳戒法。歲以為常。公生於順治十六年十二月一十六日辰時。示寂於康熙六十年正月二十五日辰時。世壽六十有三。僧臘二十有七。法嗣瑞林暉輩凡三十三人。後奉全身塔於都城鷹房之南。</p>
</div>
<div class='div-other'><a id='mulu89' /><p style="margin-left:2em;text-indent:-1em">寶應蓮池庵省愚律師。諱成慧。姓劉氏。舊籍婺邑。父爾位。母蔣氏。順治年間祖任江寧儒學。遂家焉師始離襁褓。性好茹素。年二十七父母相繼而逝。即投溧水壽國寺木陳禪師。法孫素文和尚薙染精研大藏。廣釋生靈始知非戒無定。非定無慧。故辭師詣寶華圓具於定祖和尚。時年三十二矣。於是遍叅知識契悟心元。至三十七歲復回華山。職司副寺兼理戒堂祖。以衣鉢授之。辛巳歲縣主王公。山主成公及邑中紳士敦請住持蓮池方丈入院時苔蘚盈庭瓦礫塞道師乃募贖田園開耕草塲殿堂廊廡煥然一新莊嚴佛像整肅規模每歲安居說戒悉遵祖山遺則可謂檀那樹福之勝地雲水養道之祗林也因師年高神憊功行益肅眾檀信遂為建墖於蓮池之西南焉壬子春自知時至示諸弟子日蓮池傳法謹遵見祖遺訓以袈裟為重不許剃度子孫余去後無報訃掛白有違佛制語畢端然而逝師世壽六十有八僧臘三十有四坐夏二十有七也</p>
</div>
<div class='div-other'><a id='mulu90' /><p style="margin-left:2em;text-indent:-1em">蘇州福生庵明極律師諱普智姓范氏籍本湖州文正公之後也幼齡即長齋繡佛慕西方之教年十七依福生庵自徹師薙染得戒於寶華山定公律祖復付法焉康熙乙亥歲重修福生開拓基址廣闢殿宇遂為東南名勝之區後有玉峰勝蓮庵法席久虛崑邑紳士仰師德行咸相造請師不獲辭乃至勝蓮崇修導化經歷數載復以年力就衰仍歸福生養靜示寂之夕鼻垂玉箸尺許隱現者再非具有實行何以得此師生於順治戊戌二月二十九日終於雍正癸丑十二月一日世壽七十六僧臘五十九建全身合於齊門外長邑之西石缺</p>
</div></div>
<div class='div-other'><a id='mulu91' />
<div class='div-other'><a id='mulu92' /><p style="margin-left:2em;text-indent:-1em">宿遷極樂庵桂昌律師諱興祥姓熊氏江西吉安人也初母夢老僧投錫而生幼好靜坐根器不凡及長父母俱亡遂北遊至淮郡剃度於菩提社隱名大師求具於寶華山見月律祖尋依極樂湛公十載復辭南詢叅報恩大覺國師凡名山大川流覽幾遍議者謂師不韜跡潛修而奔走風塵似非清淨寂滅之志孰知道無往而不在心無往而不存靜固靜動亦靜乃為至靜寂固寂感亦寂乃為真寂其中旨趣敢易擬焉師胸無蘊滓故自去來而不方物後回陵山力般舟行百日自是心愈豁然超曠會委逢源莫測埃岓適有不器禪士自都門來師探其機要器云念佛不離叅禪叅禪不礙持戒百千三昧不出心地一法師即恍然曰戒體圓明戒性空寂反觀本源空性亦滅了無持犯是即心地法門若存一念見聞知覺便名破戒况餘念耶器與湛公擊節首肯咸謂將來唱導先覺者也遂委居首座即闍黎位嗣是嚴究毘尼精研廣律服勤十載間多密行有難殫述者甲子冬湛公示寂師主法席四方雲集日盈千指師持已御下重振規模深得叢林大體至於殿閣輪奐田園增廣猶其餘事不足為師道矣辛丑十一月初八日師忽集眾誡之曰納僧辦道須具一番鐵石苦心更兼一切解脫凡應事接物如水印月痕一念不留汝輩當精勤修省明午與眾別矣次早緇素畢至師以衣鉢付慧徹繼席既謝眾又曰我去後切不可例世俗有違佛制言訖跏趺再扣之已入無聲三昧世壽八十四坐夏四十七傳戒二十七期嗣法慧徹福等一十三人各守遺訓克荷先業建墖於縣北之五華頂爰為贊曰猗歟桂師依止湛公見性明道不愧心宗猗歟桂師慈悲定慧普度眾生有教無類猗歟桂師戒月孤圓光吞萬象塞地彌天廣西丙子解元劉如晏撰</p>
</div>
<div class='div-other'><a id='mulu93' /><p style="margin-left:2em;text-indent:-1em">淮安普應寺友曇律師諱溥範姓王氏山東兖州嶧縣人師系千華四葉嗣極樂為二世開普應稱第一代焉師本仕籍少通儒業年二十值僧圓菩薩戒聞是心作佛是佛是心遂頓悟元旨投三皇寺薙染矢志登山求戒於定祖期畢祖喚曰汝演教人也兼律學好依止五夏復命遍叅時往宿遷極樂湛一律師見而器之即留為輔化囑宗南山侍錫南北講經傳戒後隨淮郡圓明寺戒期畢湛公命師繼席遂高樹法幢廣行律制嘗與四眾結社修懺講演教觀兼行苦行遐邇皈從時眾紳士同劉護法堅請移錫普應師惟瓢笠自隨行解相應門庭嚴謐梵宇鼎新殊矍鑠無老意一日忽集眾曰吾年八十七世緣已化畢大德徹洞聞堪紹我法窟說偈已命眾焚香念佛師已跏趺而逝矣徹公依法闍維建窣堵於喜見塔之北相望湖山之上焉</p>
</div></div>
<div class='div-other'><a id='mulu94' />
<div class='div-other'><a id='mulu95' /><p style="margin-left:2em;text-indent:-1em">毘陵永寧靈躍律師名學潛浙之平湖人幼穎悟習儒書尤於貝葉上乘一覽弗遺深嗜篤好時叅妙解年十九祝髮受戒於姑蘇真諦寺持行嚴密寒暑無間既而歷天下名山延訪佛祖證度之地餐風味道披雪傳空徹悟本來歸於自在遂於獅林寺得法為南山正宗中興下五世永寧第一代焉毘陵舊有興寧律寺創自李唐洎宋元以來叠遭兵燹基址蕩然老屋數椽傾<span class='corr'>圮</span>將[書-曰+皿]師遊笠過此慨然振興思擴前業朝夕與其徒持守律法潔修精進遠邇翕然僧眾歸依規模式擴高甍廣座殿宇鼎新巍樓上薄霄漢就其下作波羅提木又之壇圍以文石甃以古甎宏整瑰麗卓然大觀為常郡諸蘭若所未有經始於康熙庚寅辛卯之間落成於乾隆戊午<span class='corr'>己</span>未之歲於是倚晬像於金光沸潮音於空際廢壤復為清涼法觀而師之經營建造興修三寶內外秖[比/心]垂三十餘年未嘗稍懈戊辰歲師年八十有二於春和佳日設龕召眾講法說偈自坐龕中談笑示寂法嗣通一㓜凜師訓益淨益嚴宏恢前功戒子雲集於以徵靈公繼往開來振鐸於吾郡者其教澤為孔長矣贊曰吾常梵剎以百數然能力守宣師遺教者近無聞焉有之自靈躍師始憶余兄阮尊解組歸好從靈師遊嘗以泉明自擬師喻之曰吾非遠公儔此間無地着攢眉客也奚童或私挾飲具往侍者於山門外屏弗納兄深敬畏之昔程子見戒律嚴整歎三代威儀在是若靈公其庶幾乎賜進士出身福建按察司按察使莊令翼撰</p>
</div></div>
<div class='div-other'><a id='mulu96' />
<div class='div-other'><a id='mulu97' /><p style="margin-left:2em;text-indent:-1em">蘇州真諦寺利咸律師諱學圓揚州興化趙氏子生於順治辛丑七月十七日終於康熙戊戌八月八日世臘五十有八繼席一十三年嗣法十三人皆分化一方彰師道行示寂越三年其嗣奉龕建窣堵波於本寺碧祖墖院之左為真諦二世焉師甫言能誦佛號父母異之遂聽作佛子殆所謂宿根深厚者歟及長聞寶華山定祖戒法精嚴往求具足其後學律有年遍叅名宿是時碧祖中興真諦高卓戒幢龍象蹴踏見師從寶華而至心甚契之親侍有年相傳其道殆所謂師資相合非偶然者歟及碧祖遷化命師繼席經營後事奉全身墖靡不竭力至於廓宏規修戒德遵崇祖訓啟迪後昆數年以來求戒者雲集殆所謂善繼善述者歟贊曰師資契合事非偶然碧祖創業利師守焉恪遵遺訓一十三年戒光普照戒澤普霑昔侍師側今瘞師邊以盡孝道以誡後賢從此相繼道法綿綿</p>
</div></div>
<div class='div-other'><a id='mulu98' />
<div class='div-other'><a id='mulu99' /><p style="margin-left:2em;text-indent:-1em">淮陰聞思寺宏範律師諱溥訓射陵彭氏子也幼依本邑延壽庵披剃年二十聞獨祖宏戒楚州詣壇圓具精研毘尼貫通律部祖深器之遂付囑焉一日謂師曰律學固屬精嚴心宗不可不究師復徧叅名宿於吳門之碧巖和尚機緣相契命為首座長驗龍蛇於棒下既明大事旋擇天平山之陽縛茆自處因占偈曰井上枯藤鼠囓多爭榮豈若住山阿臨溪短屋留雲處香吐松華映碧蘿又刈茆占曰手握吹毛劍一橫誅茆那惜路重重深黃淺碧從茲盡顯出當陽個裏人嗣因獨祖北上命僧促歸監理院事力衛常住接待往來及獨祖訃至法輪律師以書命正位迎龕建墖輝宏祖道聲播兩淮聖祖南巡有司引師於袁浦接駕蒙旨詔見奏對稱旨聖情嘉悅至廣陵茱萸灣仍命和韻御書聞思寺額及金剛經賜之人皆幸為千載一時而師殊坦然於是歲之四月下浣示疾至初一日晨起辭眾而逝聖駕南回至楚州猶呼師名垂問嗚呼師若少待則邀恩衣紫又何難哉然師固不以此為榮或述之以志聞思於不朽耳</p>
</div></div>
<div class='div-other'><a id='mulu100' />
<div class='div-other'><a id='mulu101' /><p style="margin-left:2em;text-indent:-1em">韻松蓮城律師諱寂融姓張氏宛陵望族也生而具福德相及長愛澹泊清淨遂投益念大師出家賦性敏達智慧過人至於內外教典無不通徹年二十登華山於見祖受具足戒得侍巾瓶數載祖亦甚器之後以因緣事辭歸得禮翠微心公和尚一時師資道合授之紫衣傳以毘尼於是刻苦銘心勉勵行持乃於韻松嶺頭冬湯夏茶接眾結緣寒暑不輟時邑宰陳公諱九陞者聞而敬之遂請為韻松方丈西鄉檀越又請中興翠微律院自是道德昌隆於兩地戒法丕振於一時矣往年太邑祭祀皆用鹿饗因師請於陳公乃得免焉里人深感之暮年仍歸韻松多與縉紳君子詩賦往還每於贈荅間隨機化導故文章之士皆願皈依也後邑宰王公又特起瓣香禪室而供養之師年逾八十鶴髮童顏人望之如兜率天中人也然其持誦修行老而無間預示以某年月日鷲嶺西歸至期如約不爽里人弟子遂為建墖於本山之左有碑銘文程繩武撰</p>
</div></div>
<div class='div-other'><a id='mulu102' />
<div class='div-other'><a id='mulu103' /><p style="margin-left:2em;text-indent:-1em">古林藏林華律師古甬元縣鄧氏子師將娩母夢眾僧受食中有一老衲眷盼久之而產揆厥夢緣宜祈佛庇遂求法名於里南大聖寺心融慧公心曰俗子投佛意期蔭怙若華藏林無畏風霜因名字焉師生而黠敏性不狎嬉親擕入寺見僧眾威儀戀戀不還親嘉其志命依心公祝髮一切經書授受不再時有隆野法師宏法夏邑心公偕師就席畢復之彭城值雲崖老宿談老莊於墖山眾多異之師獨謂學無內外內外在人欲大其心志妙其有無此二學可表裏而不可偏尚吾道大成如海納百川同一鹽味眾莫能易其說嗣是周遊壤外循歷天中達哲邵英悉皆訪覲凡住處案頭嘗珍二訓<span class='note-inline'>(禪林寶訓緇門警訓)</span>熟讀博討志期力行識者知為法門之偉器也聞祇峰法主闡楞嚴於古徐之功德林不憚千里研窮數月不能無疑遂負拜南下直抵金陵叅月潭大師於圓覺再預楞嚴前疑洞釋復值碧峰大師說法於普德命師代座師念法門重大非行不可乃結二三同志於普惠寺前力操炊汲廣植茶緣崇禎十年丁丑冬請戒於古林印含律師印公喜師敏達命掌記錄翰章詞藻代為裁治靡不雅鍊時心公南詢掖師同往印視師言律是慧基非智不奉學未彌臘豈宜他事師以心公命不敢違同造天童密雲禪師令看父母未生前話纔數月心公恙師扶歸未幾心公遂長逝後古林印公自楚還師導前同志數人詣林求戒印公已寂覺緣律師除師維那次年安居偶提所看話頭頓破羣疑順治三年西竺老人居碧峰新舊數千指獨識師鎮靜於言論之表老人曰藏公戒行素嚴學德俱備人天師表指日瞻光惜乎老朽不及見也是秋回古林覺律師命師闍黎復之幽棲值靈峯萬益大師千日期師與其數後淵源泉公主古林迎師說毘尼二持九十日畢念親恩罔極杖笠歸寧永城心休老宿請師說楞嚴四方學者一時雲聚期師主社接納雲水師聞古林有蜀僧之變束莊南顧會江寧當道請長安律師歸鎮祖席師君教授壬辰二月四日犍椎集眾以方丈付師是秋旱歉大眾以蚕豆數十粒充午鉢有私買市食以供師者師靣斥之曰大眾忍饑使我口腹獨實是陷我於不義師繼席以來接年說戒講經或赴外請或應時機修造殿堂寮舍續置園地山塲且躬為傭作操不作不食之芳規於康熙十八年<span class='corr'>己</span>未歲入滅其世壽夏臘未詳</p>
</div></div></div>
</div><!-- end of div[@id='body'] -->
</body></html>