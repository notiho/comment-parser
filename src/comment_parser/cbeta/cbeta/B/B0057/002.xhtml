<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu4' />
<p class='juan'>密宗道次第論卷第二</p><p class="byline">克主大師著</p><p class="byline">法尊法師譯</p><p style="margin-left:2em"><span class='note-inline'>(丙三)</span>造論解釋</p>
<p>論有二種。一真實二相似。如瑜伽師地論云。「無邪第一義。矯偽出諸苦。聞諍及正行。離六論為三。」謂彼九種。總攝內道外道一切諸論。其無義邪義。矯詐虛偽聽聞究竟諍訟究竟之六論。是外道論。是相似論。其第一義出離苦果。正行究竟之三論。是內道論。是真實論。又前四論。如其次第。如辨。烏牙齒論。外道諸餘論。外道吠陀論。無慚外道論聞諍究竟二論。亦外道論。（如外道明咒與外道因明論）又有五明處。謂因明聲明醫方明工巧明內明。釋彼之論。亦有五種。</p>
<p style="margin-left:2em"><span class='note-inline'>(丁初)</span></p>
<p>因明論中。有外道因明論與內道因明論。初如外道洲生仙人所造之因明論。足目婆羅門所造之八句義因明論。內者如七部因明及集量論等。謂陳那菩薩造集量論。共有六品。法稱論師解彼密意。造七部因明論。正體如身之論有三。廣謂釋量部。中謂决定量論。略謂正理滴論。初有四品。次有三品。後未分品。旁流如支之論有四。一因滴論。二辨諍正理論。三觀係屬論。四成他相續論。</p>
<p style="margin-left:2em"><span class='note-inline'>(丁二)</span></p>
<p>聲明論中。傳說天上有名一切智天者。造一大聲明經。盛行天上。未傳人間而沒。後由帝釋造聲明論。教授水曜仙人。令其轉教諸餘天子。故水曜仙人。名曰天師及名聲將。彼起憍慢時。天帝釋導至大海。取水一瓶。用吉祥草。略沾一滴。告曰「聲明若大海。我知如瓶水。而汝所知者。等同草端水。」彼心解悟。辭不欲教。告曰然應隨知而教。答四時不教。餘日當教。言四時者。「初八礙師長。十四礙弟子。三十害智慧。初一俱損害。」謂避白月黑月四失壞日。乃至現在講聲明者。依行此法。次於人間有婆羅門。名波尼那。令相師看手。問能不能知聲明。相師云不能。次問知聲明者。須何等紋。即以利刀割就。而學聲明。然未能解。如外道說。次修大自在天而得成就。請求善巧。聲明之悉地。大自在天。教讀何伊鄔。遂於聲明無間善巧。若如內道說。係修世間自在（即觀音菩薩）而得成就。剎那通達。如曼殊室利。根本大教王經授記云。「制聲明波尼」等。極相和順。彼造波尼聲明論。有二千頌。此有龍王所造疏名「摩訶薄客」凡十萬頌</p>
<p>又有國王。名曰樂行與夫人共浴。王以水洒夫人。夫人以善構語（即普通說為雅語）曰。莫洒水。王因不解聲明。解為俗語之施與蔴飯。便令使女持蔴飯至。夫人自思與此如蠢牛之王共住。寧可就死。便欲自盡。王知欲死。問因何過。夫人俱告。王曰莫為是死。我當善學聲明。爾時夫人舅父名薩嚩嚩摩。亦勸夫人不宜如是。我當修六面童子。善學聲明。轉教國王。次修得成就。彼未現身。隱於帳後。授彼自造聲明經。至十五品。薩嚩嚩摩婆羅門。自取量曰。迦羅跋。願且授此。六面童子乘孔雀飛去。由布帳隙。覩見孔雀彩色。謝曰。迦羅跋忍恕。遂名其經曰。迦羅跋素怛纜。譯曰集分經。迦羅跋者。義為集分。亦即孔雀光彩之名也。其後九品。是薩嚩嚩摩婆羅門與勝愛婆羅門造。共四百頌。二十四品。其釋有難行獅子造與利益弟子之二論。</p>
<p>又大德月論師。依龍王所造摩訶薄喀論。造月記聲明論。有七百頌。三十二品。其舅父法民造六千頌。釋寶慧論師造一萬二千頌疏。次月滿論師造三萬六千頌。釋此。除本釋二種。餘藏中未譯。藏中所須者又有念智論師所造言說門論。解釋名句文三身。彼等一切皆屬外明。</p>
<p>又聲明所附。有詩韻論。內分詩讚配韻異名歌曲四種。詩讚即名言之故名。此有解釋詩讚體相之論。與所編之詩讚。初是詩論。而非詩讚。後是詩讚而非詩論。又前是外明論。後通內明外明。初如「詩鏡論。」後如「如意樹論。」又詩讚。論所詮有詩讚身體莊嚴過失三種。身體又有單頌單行頌行間雜之三種。隨造何種。皆須表示十種狀態之一種出狀態法。又有東印度與南印度之兩派。莊嚴之中義理莊嚴。有三十五。聲音莊嚴。有三十二。秘句莊嚴。有十六。過失有十。又詩鏡論之著作者。謂執杖外道。若爾何故讚妙音天女耶。（此天女是內道供）答如外道許彼是海岸當補惹婆羅門之妻。如內道說是觀音齒所化現。然皆許為修語音之天女。</p>
<p>如意樹論有一百零八品。前百零七品。是善自在大王所造。最後一品是彼太子月自在所造。</p>
<p>配韻論者。有赭黃論師與王天所造。藏中未譯。藏地譯者。謂濁世一切智寶生寂論師之寶生福。（或寶源）開示作詩所須字之輕重及聲明所須男女不定之三性差別。</p>
<p>異名論者。有無死獅子論師之無死藏論。現示地下地上超地無量異名。</p>
<p>歌曲論者。如大德月論師之世間慶喜劇。及吉祥喜天論師之龍慶喜劇。</p>
<p style="margin-left:2em"><span class='note-inline'>(丁三)</span>醫方明論</p>
<p>如勇論師之八支醫方論。及月喜論師之廣釋。并龍猛之百方等。皆是外明論。</p>
<p style="margin-left:2em"><span class='note-inline'>(丁四)</span>工巧明論</p>
<p>如舍利子造宣說形像量度等論。此亦通內明攝。</p>
<p style="margin-left:2em"><span class='note-inline'>(丁五)</span>內明論</p>
<p>謂開示調伏內心煩惱所知二障之論。其中分三。</p>
<p style="margin-left:2em"><span class='note-inline'>(戊初)</span>解釋初轉四諦法輪之論。<span class='note-inline'>(戊二)</span>解釋第二轉無相法輪之論。<span class='note-inline'>(戊三)</span>解釋第三轉善辨法輪之論。<span class='note-inline'>(初又分二)</span>。<span class='note-inline'>(<span class='corr'>己</span>初)</span>正釋見分之論。<span class='note-inline'>(二)</span>正釋行分之論。<span class='note-inline'>(今初)</span></p>
<p>有七部對法。（即法智六足）總攝彼義者。有大毘婆沙。更攝彼義。謂俱舍頌及釋。婆沙師說。七部對法皆阿羅漢造。如云。「法蘊舍利子。施設目犍連。識身為天樂。發智迦㫋延。界身是滿造。品類為世友。正行異門福。傳說為大腹。」又許大毘婆沙是諸阿羅漢及異生共造。經部師說。彼一切論。皆異生造。七部論中。除施設論之施設世間與施設業二品。藏地皆未譯。傳說大毘婆沙。有十萬頌。藏中亦未譯。俱舍本論。明迦濕彌羅。婆沙師宗。自造釋論。亦廣明經部宗義。其眾賢論師。陳那論師。稱友論師。滿增論師之疏。藏地皆譯之。又七部因明與集量論。亦有多分明經部宗。</p>
<p style="margin-left:2em"><span class='note-inline'>(己二)</span>正明行分論</p>
<p>有律天論師之戒經疏。及沙彌律頌等善友論師之別解脫戒經。釋五十卷及八種苾芻別解脫經疏。兩種苾芻尼別解脫經疏。德光論師之律經。廣說十七事與二部律。九卷。又造百一羯摩十二卷。又律經自疏。及法友論師律經大疏。七十卷。又毘舍伽造二部律頌六卷。釋迦光論師造沙彌律三百頌。及自釋等。藏中皆譯。又正見者。總以許否四種法印。立為是否佛教正見。然聲聞十八部中。正量部犢子部。法上部法護部（即法藏）賢道部（即賢胄）等。由許不可說之補特伽羅我。雖不能立。是佛正見。然就歸戒等。亦立為佛弟子。四法印者。謂諸行無常。有漏皆苦。諸法無我。涅槃寂靜。所餘諸部。皆攝為婆沙師與經部師。故十八部。皆說大乘非是佛說。德光論師者。有說是鄔波芨多之弟子。有說是月珠阿羅漢之弟子。然自宗說。世親菩薩有四弟子。善巧於師。善對法者。謂堅慧論師。善因明者。謂陳那菩薩。善般若者。謂解脫軍。善戒律者。謂功德光。即此德光。是摧壞國婆羅門種。誦持十八億部。</p>
<p style="margin-left:2em"><span class='note-inline'>(戊二)</span>解釋第二轉法輪之論</p>
<p>藏地流行之龐塘目錄。勤補目錄。倫迦目錄。及隨順此三之書中。多未分宗派。故今與彼。略有不同。此可分三。</p>
<p style="margin-left:2em"><span class='note-inline'>(己初)</span>正釋見分。<span class='note-inline'>(己二)</span>正釋行分。<span class='note-inline'>(己三)</span>等釋二分之論。<span class='note-inline'>(今初)</span></p>
<p>此謂龍猛菩薩之正理聚六論。及其隨屬。正理聚六論者。一中觀論。二六十正理論。三七十空性論。四迴諍論。五細研論。此五無異說。藏地諸先覺。有增「成立名言論」為六者。然尊長云。若六論中有成立名言論者。龍猛菩薩弟子之論中。徧引聖者（即龍猛）之論為左證時亦應引之。然無一書引彼論故。又明顯句論。（即月稱之中論疏）後遍列正理聚眾論時。亦未列成立名言論故。應知無彼。故我尊長（指童慧大師）許正理聚五論。一切智宗喀巴大師。則增寶鬘。許為六論。其中觀論。六十正理論。寶鬘論之三種。論體圓滿。其餘三論。是中觀論旁流之支論。又中觀論。以無量正理度。顯一切諸法真實真空性。未顯方便分。其餘四論。亦唯顯空性。寶鬘論中。既以正理最廣决擇人法二種無我。亦顯粗概方便分三士道次第。中論在印度傳說有八疏。一提婆沙摩。二德慧。三德吉祥。四窣吐羅末底及下四疏。藏中僅譯四種。一佛護論師之佛護論七卷。二月稱論師之顯句論三清辯論師之般若燈論。觀音禁論。師說。此論隨順提婆沙摩疏。四全無畏論。此無畏論。在諸目錄等。多說是龍猛自造。然定非爾。以聖者弟子之論中。全未引彼教故。又釋第二十七品云。「大德提婆亦云。」次引「四百論文」故。（考此論似同青目釋）十六正理論有月稱論師疏。七十空性。<span class='corr'>迴</span>諍。細研等三論。有龍猛自解。聖天菩薩造四百論。分十六品。前八品中。明下士中士道次及上士菩薩行次。第九品以下。則以正理廣决擇二種無我。（考後八品即奘師譯之廣百論）</p>
<p>月稱論師著入中論及釋論。以諸正理。廣明人法二種無我。亦明方便分。其本釋二論。有拏錯譯及跋剎譯。</p>
<p>清辯論師著中觀心論及釋論。般若燈論。觀音禁論師造有廣疏。又觀音禁論師廣述外道宗及聲聞十八部宗。有八十卷。藏地所譯。述外道宗之書無更廣者。</p>
<p>提婆菩薩於獅子洲國王花園。花胎化生。貌如天子。王養為子。龍猛菩薩之諸餘弟子。皆依為定量。等同龍猛菩薩。佛護論師正持明位。清辯論師雖於現生誓修金剛座法。然第二生。為金剛鈴論師。得大悉地。（此說與西域記略異。彼云未死。此云已死也。）月稱論師者。藏地中觀師有說。非龍猛之親弟子者。然依集密之師承。應許龍猛親弟子。亦有多種教理證成。依摩巴派。謂即生證得上品成就。住四百年。其傳。如金剛座論師造。跋剎所譯。</p>
<p>智藏論師造二諦論及釋論。靜命論師造中觀莊嚴論及釋論。有謂蓮花戒論師造廣釋者。純屬妄語。蓮花戒論師造中觀光明論九卷。此名東方自性三家。靜命論師缺一歲未滿千年。藏王松讚岡薄時。曾請至西藏。後藏王赤松得贊時。并請蓮花生大師來藏降伏諸惡非人。度七人出家。廣弘聖教。其恩最大。又聖解脫經造般若二萬頌疏。獅子賢論師造八千頌大疏及二萬頌八品疏。現觀莊嚴論略疏。般若攝頌易解。佛智論師造攝頌造難論等。皆屬中觀自性派。此三論師皆是靜靜論師之弟子。又清辯論師之論。亦是自性派之論。佛護論師。月稱論師。寂天論師等。是中觀應成派。清辯論師。祥護論師。智藏論師。靜命論師。則是中觀自性派</p>
<p>中觀兩派。所許勝義有何差別。答。自性派師。說勝義有與諦實有。二無差別。此雖於名言。亦不許有。若執有彼。即是我執。說由自體有。由自相有。由自性有。三無差別。此於名言（即世俗也）許。有許一切法。於名言中。皆如是有故。（如水由水之自性而有等）應成派師。說彼五種。雖於名言。亦不得成。若執有彼。即是我執。又自性派。可分二家。一清辯論師與智藏論師。許色聲等。離心外境之粗色。二靜命論師及彼弟子。許色聲等。非離心別有外境。或粗色。皆不成立。然與愚夫妄談一切諸法。皆是自心者。逈不相同。應成派諸師。亦許離心外境。如清辯論師。一切續部之正見。皆是應成派。（唯識與中觀等見廣如辨了不了義論說）</p>
<p style="margin-left:2em"><span class='note-inline'>(己二)</span>正釋行分之論</p>
<p>有龍猛菩薩之發心儀軌。月稱論師之七十歸論等。</p>
<p style="margin-left:2em"><span class='note-inline'>(己三)</span>等釋二分之論</p>
<p>有龍猛菩薩之集經論。寂天菩薩之集學論。入行論等。總其龍猛菩薩所造。除上列之外。尚有法界讚。出世讚。無分別讚。心金剛讚等一切讚論。及親友書等諸教授論并醫方明化金論。工巧明百慧論。育子法等一切世間之論。藏地皆有譯本。中觀五蘊論。雖傳為月稱造。然是借名密部諸論。至下當說。</p>
<p style="margin-left:2em"><span class='note-inline'>(戊三)</span>解釋第三轉法輪之論</p>
<p>亦有正釋見分。正釋行分。等釋見行二分之三類論。</p>
<p>總與彌勒菩薩有關係者。傳有二十部論。謂慈尊所造之莊嚴經論。現觀莊嚴論。名二莊嚴。辨中邊論。辨法法性論。名二辨別。更加寶性為慈氏五論。無著菩薩所造。謂本地分。攝事分。攝異門分。攝釋分。攝决擇分。是名五部地。共一百二十六卷。本地分中。分諸雜地。聲聞地。菩薩地。是諸地次第。又有諸乘共聚阿毘達摩集論。大乘不共聚攝大乘論。名二總聚。世親菩薩著述。有莊嚴經釋。辨中邊論釋。辨法及法性論釋。明了釋論。成業論。五蘊論。二十唯識論。三十唯識論。共為八部。又有不列辦法法性論釋。而加緣起經釋者。然於自宗世親所造。非定限八部。緣起經釋。稻稈經釋。十地經釋。攝大乘論釋。三念（佛法僧）經釋等。餘尚多故。三部般若摧難論。是齒軍論師造。藏中之二萬頌釋。是赤松得讚王造。故彼二論。皆非世親之書。</p>
<p>此諸論中。莊嚴經論。辨中邊論。辨法法性論之三。解釋第三法輪。顯唯識見。其莊嚴經論等。明見行。二辨別論正明彼見。此無異說。其寶性論。藏地先覺。說是解釋第二法輪。顯中觀自性派之見。覺曩巴。則謂釋後法輪。明彼自許之見。我之尊長。（指童慧大師）謂釋後法輪。明唯識。見補敦大師。謂釋後法輪。明中觀。見或唯識見。然我自宗。依宗喀巴大師所許。正釋如來藏經。陀羅尼自在王問經。智光明莊嚴經。利益指鬘經。勝鬘經等之密意。屬第二轉法輪意趣。如中觀應成派義。無著菩薩。亦作應成派義。而釋現觀莊嚴論。在印度時。世親菩薩。陳那菩薩。寂靜論師等。作唯識釋。聖者解脫軍。大德解脫軍。獅子賢。佛智足。無畏論師等。作中觀自性派釋。阿底峽尊者。作應成派釋。藏地諸大譯師。及諸後進。謂釋二轉法輪。明中觀自性派見。覺曩巴謂釋後法輪。顯大中觀見。是則謗毀聖解脫軍與獅子賢作般若之釋論也。我之師長。謂顯唯識見。然於自宗依宗喀巴大師所許。現觀莊嚴論。究竟意趣。是中觀應成派之見。正明見修。解釋第二轉法輪也。五部地中顯示見者。謂唯識見解釋第三法輪。菩薩地中。真實義品。明見。餘品明行。故除彼一品。餘明行者。是總釋大乘經義。二總聚論。解釋第三法輪。是正明唯識見之論。世親八部。釋後法輪。明唯識見。其般若八千頌攝義論。與三部般若摧難論。釋經文句。雖是中觀。然說是有意趣。意趣住唯識見云。</p>
<p style="margin-left:2em"><span class='note-inline'>(乙二)</span>轉密咒乘法輪相<span class='note-inline'>(分四)</span>。<span class='note-inline'>(丙初)</span>事續（或作部）建立。<span class='note-inline'>(丙二)</span>行續建立。<span class='note-inline'>(丙三)</span>瑜伽續建立。<span class='note-inline'>(丙四)</span>無上瑜伽續建立（續字古亦譯經字）。<span class='note-inline'>(初又分三)</span>。<span class='note-inline'>(丁初)</span>事續差別建立。<span class='note-inline'>(丁二)</span>事續之灌頂及受戒建立。<span class='note-inline'>(丁三)</span>得灌頂受戒已修道之建立</p>
<p style="margin-left:2em"><span class='note-inline'>(今初)</span>此有二種。<span class='note-inline'>(戊初)</span>部各事續。<span class='note-inline'>(戊二)</span>總事續</p>
<p>如其次第。即宣說各部修法儀軌之續。及宣說一切部共同修法儀軌之續也。若爾。總有幾部。答。無上瑜伽共有六部。（正云種性）謂毘盧寶生彌陀不空不動五部。及第六金剛持部。此中以第六為最勝。次以不動部為勝也。此分種性與有種性之二。如毘盧佛是名種性。以彼所印諸尊。名有種性。餘部亦爾。瑜伽中分五部一如來。二寶。三蓮花。四業。五金剛部。如其次第。與毘盧等五部同。然此諸部中。以如來部為最勝。事行續中。各分世間出世二部。出世又分如來蓮花金剛三部。如其次第。為上中下。事續世間部中。分藥叉部。珍財部。餘世間部之三種。</p>
<p style="margin-left:2em"><span class='note-inline'>(<span class='corr'>己</span>初)</span>出世部中。<span class='note-inline'>(庚初)</span>佛部分八。一部尊。二部主。三部妃。四部頂。五兒女明王。男女使者。七佛部菩薩。八佛部之天龍藥叉等。部尊謂釋迦佛。部主謂曼殊室利。</p>
<p style="margin-left:2em"><span class='note-inline'>(辛初)</span>部尊續</p>
<p>謂佛薄伽梵。在淨居天。十地菩薩。所變之獅子寶座。未待眷屬請問。佛自說如來百字咒之儀軌。及勝利。兼說建立三三昧耶王經。彼中宣說。修釋迦佛為正尊之曼陀羅法。及塑像畫像法。畫曼陀羅法等。有云。此非事續。應是行續。以說自為本尊法故。此不應理。彼能立因。不决定故。無畏論師。與阿提峽尊者。皆立為事續故。</p>
<p>又薄伽梵。在廣嚴城。寶樓閣中。念三月後。當般涅槃。令目犍連集小千界。一切苾芻。時目犍連。昇須彌頂。唱「誰是善逝弟子者」等。召集四萬大阿羅漢。及小千界。一切苾芻。次舍利子。召集三千大千世界。一切苾芻。彌勒菩薩。召集十方一切世界。從勝解行地乃至最後有。一切菩薩。爾時世尊。說無邊門陀羅尼。及諸勝利。釋論中說。此經說釋迦佛。為正尊之兩曼陀羅。</p>
<p>又摩竭陀國。無垢城中。有婆羅門。名無垢善現。請佛及僧。彼花園側。有一古塔。忽放光明。及說讚頌。爾時世尊。禮繞悲泣。諸弟子眾。問彼因緣。佛曰。今此塔內。有一切如來。加持心藏。名曰秘密舍利寶篋陀羅尼。是彼之力。次說彼儀軌及勝利。</p>
<p>又菩提莊嚴。現在藏中不全。昔諸智者。請彼來時。謂佛三種舍利。可入塔中。一法身舍利。即諸陀羅尼。二色身舍利即色身所出。如芥子許之舍利子。三身像舍利。即諸像像。如其次第為上中下。</p>
<p>又佛在刼比羅時。劫比羅城。有婆羅門。名刼比羅月。不信聖教。有彼信敬大婆羅門。夢刼比羅月。七日當死。轉告彼知彼深恐怖。往白世尊。佛為記曰。「汝七日死後。當生無間大那落迦。次展轉生十六大那落迦。後生猪犬等。」彼請佛救護。時刼比羅城。四道交處。有一古塔。佛令修葺。并於其中。安此清淨無垢光明陀羅尼。能延汝壽。死後當生不動佛剎。除蓋障菩薩。請陀羅尼儀軌及諸勝利。除蓋障菩薩。自亦宣說。次金剛手請詳說修塔儀軌。</p>
<p>緣起經者。世尊於三十三天。如意石上。時觀自在請問。若諸天人建如來塔。而修福德。願說饒益彼等儀軌。遂說緣起。心藏陀羅尼入塔儀軌及彼勝利。</p>
<p>此後四陀羅尼。由何立為佛部所攝。答。以彼皆說安塔陀羅尼及建塔儀軌彼一切塔。皆是如來塔故。</p>
<p>又七佛本願殊勝經。於廣嚴城。為阿難陀說。次曼殊室利。歸依解脫金剛手。梵王帝釋四大王眾。十二藥叉大將等。皆各自說儀軌。又曼殊室利。請藥師琉璃光王如來本願殊勝經。及剎土莊嚴。有說彼二。是顯教攝。往昔目錄。列為顯經故。有說是密教攝。以靜命論師造有修法。又先須受長淨等與事行儀軌極隨順故。有謂佛部所攝。自宗亦許為密法。以一切陀羅尼總儀軌徧顯光明論中。亦攝為密故。然為何部攝。則無決定。</p>
<p>有說少字般若。是密教攝。以有牟尼牟尼咒故。是相似因有說心經是密教攝。傳謂龍猛所造疏中。有釋迦佛為正尊之曼陀羅及傳謂達日論師所造疏。有十方佛繞般若佛母之曼陀羅。傳謂蓮花生所造疏亦如是說。并有八種現觀之灌頂等。皆是妄語。其遮魔法。亦屬臆造。</p>
<p>有說。「蘇嚕」咒是佛妙色咒故。是佛部攝。然此是摘譯。難以決擇為何部攝。</p>
<p>又金光明經。有說是密教攝。及佛部攝。有說是顯教攝。然在自宗屬密教攝。印度諸師。亦多作密教。又此有金光明最勝王經。三十一品。金光明經王二十九品。及金光明經王二十二品之三種。其敘品如一。又初經之辨才天女品。與後二經之妙音天女品相同。即彼品中說妙音天女之修法。及增慧儀軌。又四大王眾護方品中。說毘沙門天之修法。及如意寶陀羅尼。并形像修悉地法。大吉祥天女。及大吉祥天女求財二品中。說彼天女之修法。及依彼求財之方便。藥叉大將品。說彼修法。及依像修悉地位。此等一切於三部經。皆無差別。</p>
<p style="margin-left:2em"><span class='note-inline'>(辛二)</span>部主續</p>
<p>正謂曼殊室利根本續。彼有三十六品。說曼殊室利寂靜忿怒多種修法亦說塑像方法。并授記如來涅槃八分舍利。及住持正法之士夫。</p>
<p>又曼殊室利修一勇識續。共有四品。彼說白色曼殊五尊修法。及黃色曼殊五尊修法。二種儀軌。又說依大孔雀修長壽法。防冰雹法。觀察夢兆。并依釋迦佛。依觀自在菩薩。依天子等。修種種法。又此第二品。與根本續。第二品。俱說塔像座中。安藏跋羅為主。九藥叉輪與財流天女為主。九女藥叉輪之方便。此二曼殊法。乃至現在傳承未斷。然係摘譯。故無緣起及囑付品等。</p>
<p style="margin-left:2em"><span class='note-inline'>(辛三)</span>部妃續</p>
<p>光明天女及五種天女法等。有一光明天女陀羅尼。說咒及勝利。又有一光明天女經。解釋咒義及說修法及詳細儀軌。此二是事續。皆共信受。又幻光明者。有七百頌。傳謂從一萬二千頌本摘出。彼中宣說。二十五尊。十一尊。五尊之修法儀軌。依事續釋。有修軌及大供養法等。然於彼中。說有眾多生起次第。圓滿次第等。無上瑜伽之名。尚有眾多可疑之處。</p>
<p>五種天女陀羅尼者。謂摧壞大千。大孔雀。大隨求。寒林。攝受密咒天女等。此之釋論。寂靜論師。造大隨求之修法。畫守護輪法。五天女之修法。勝敵論師。造陀羅尼儀軌大隨求之修法。畫彼護輪法。五天女之修法。石女修子法等。</p>
<p style="margin-left:2em"><span class='note-inline'>(辛四)</span>部頂續</p>
<p>謂尊勝佛頂無垢。白傘等。尊勝佛頂有五。一佛頂尊勝經。二淨一切惡趣佛頂尊勝陀羅尼。三佛頂尊勝經。持死主杖。四佛頂尊勝陀羅尼。五尊勝頂經。第一第三雖略有不同。然是同本異譯。謂在極樂世界。攝正法殿觀自在請無量壽佛說。二書皆說九尊修法。言持死主杖者。謂閻羅法王。發願隨護持彼陀羅尼者。第二是佛在三十三天說。謂彼有天子名善堅固。身現死相。自見七日死後。漸生猪犬等七趣。後墮無間。歸依帝釋。求其救護。彼云。我不能救。導至佛所。請佛救護。從佛頂髻。放大光明陀羅尼聲。次彼天子於六日中。誦持彼咒。永盡惡趣。一切業障。第四略說陀羅尼。及安置塔中法。第五說尊勝佛母。三十三尊之修法。現尚流行。</p>
<p>無垢佛頂陀羅尼。謂佛在覩史天宮時。三十三天。有一天子。名無垢摩尼藏。藥叉星面告曰。汝七日死後生無間。當思從彼救護之方便。往求帝釋。告曰。我無能救。導至覩史。請白世尊。世尊為說彼生無間受苦之相。眾皆恐怖。求佛救護。佛從頂髻放無量光。及陀羅尼句。并說儀軌及勝利。解釋此者。有俱生遊戲論師之陀羅尼解及建塔印塔之儀軌。靜命論師造無垢供養法。又依續本文。有建百八塔之香木曼陀羅。及建五塔之香水曼陀羅之二。釋論則依別部。說三曼陀羅及依總部。說五曼陀羅。共為八種無垢曼陀羅。</p>
<p>又白傘蓋有四。一曰如來頂出白傘蓋無能勝大遮止法。第二更於彼上加「最勝成就」此二是同本異譯。後譯純正。謂佛在三十三天善法堂說。彼二皆有有無緣起之二種。前者傳謂天上說。後者傳謂人間說。其中所詮最完備者。為最勝成就本。噓羅伽嚩摩論師所造釋中。將咒分為四段。謂明咒。總持咒。心咒。心中心咒。依此宣說四曼陀羅。現多依此派為根本。然非全無錯誤。大德月論師所造修法。畫護論法。陀羅尼儀軌施食儀軌。及幻化輪等。共十四種。皆是定量。又金剛座論師。造有解釋。金剛利論師。造護摩法。又蓮華鈎論師。及金剛鎧論師。造二曼陀羅儀軌。說受五佛戒等。故非純淨。傳謂大德月所造之曼陀羅儀軌。受四大灌頂。是藏人偽造。白傘蓋中所說之具善捧及具善三兄弟等護法。即持捧摩訶哥羅護法。</p>
<p>熾焰佛頂者。即曼殊室利根本續一品分出。</p>
<p>黑色佛頂者。傳謂藏地非人之所造。</p>
<p>裝塔像之陀羅尼藏人有說。凡佛頂類之陀羅尼。裝於像頂。眉毫摩尼陀羅尼。安眉毫處等。然於自宗。上部密教之陀羅尼等。即安上分。</p>
<p style="margin-left:2em"><span class='note-inline'>(辛五)</span>男女明王陀羅尼</p>
<p>一時世尊。在淨居天宮。由佛加被曼殊室利。宣說尊勝明王祕密續。廣有一萬二千頌。略有三千頌。二皆不在人間。最略有千頌。二十一品。此說琰魔王。六種曼陀羅。及各種事業儀軌等。又準提陀羅尼。及幢頂莊嚴等。皆是此類。</p>
<p style="margin-left:2em"><span class='note-inline'>(辛六)</span>男女使者續</p>
<p>此有多子陀羅尼。賢門陀羅尼。摧伏惡人陀羅尼等。又有不動經九品咒等。多誤。</p>
<p style="margin-left:2em"><span class='note-inline'>(辛七)</span>佛部之菩薩者</p>
<p>如觀音菩薩。雖是蓮花部。然佛部曼陀羅。亦有之。此類之續。如八大菩薩。各各百八名經。又如曼殊百名經。彌勒誓願陀羅尼等。</p>
<p style="margin-left:2em"><span class='note-inline'>(辛八)</span>佛部天龍藥叉等續</p>
<p>如大雲經。有百千品。藏譯一品。說龍王曼陀羅及多種儀軌。又如財流母宿曜母。出生甘露陀羅尼之施水法續。謂佛在王舍城時。賢護長者。捧持香水。投諸藥華。白世尊言。維願加持此水。供養一切諸佛菩薩。及施六道一切有情。生大功德。世尊遂入出生甘露三摩地。此說六咒六印六三摩地。而為加持。又有救護燄口鬼陀羅尼。謂佛在劫比羅城多根樹園。爾時阿難陀。住阿蘭若。至後夜分。見一餓鬼口吐火燄。告曰。汝七日後。死生地獄。還白世尊。為說施食陀羅尼及儀軌。又緣起如前。有餓鬼女。作如是說。啟白大師。為說陀羅尼及施食法。名燄口女陀羅尼。更有智星。施水法等。有以「[口*岡]迦尼」咒。施水中有者。全無依據。又有毘那耶迦陀羅尼。及毘那耶迦續十二品。彼說二臂毘那耶迦。及四臂毘那耶迦等之修法。又說依毘那耶迦修財愛敬降伏等法。先覺等亦許為佛部所攝。又大黑天續八品。是六臂大黑天不共法。醜目天王請馬頭明王說。有許此屬佛部所攝。有許是蓮花部攝。以是馬頭鳴王說。六臂。亦即觀音化身故。</p>
<p style="margin-left:2em"><span class='note-inline'>(庚二)</span>蓮花部<span class='note-inline'>(分五)</span>。<span class='note-inline'>(辛初)</span>部尊。<span class='note-inline'>(二)</span>部主。<span class='note-inline'>(三)</span>妃。<span class='note-inline'>(四)</span>男女明王。<span class='note-inline'>(五)</span>男女使者。<span class='note-inline'>(今初)</span></p>
<p>佛在舍衛國。為曼殊室利說。是上方無量壽佛百八名號。及稱讚功德。有三嗡咒及二嗡缺「嗡補那耶補那耶」等大咒之二。有說一是西方極樂世界無量壽佛咒。一是色究竟無量壽佛咒。然不應理。二者俱說。是上方無量佛咒故。二嗡咒是中間。缺斷。百八名號未全非續異也。</p>
<p>又無量壽。甘露鼓音陀羅尼。是佛為苾芻說極樂世界無量壽佛百八名號。及稱讚功德。此等皆是部尊之續。</p>
<p style="margin-left:2em"><span class='note-inline'>(辛二)</span>部主續</p>
<p>觀音根本大續。名大悲蓮花網續。謂佛在薄達羅山頂說。分十二品。說十一面觀音。一千四百一十七尊。曼陀羅等。二十七種根本曼陀羅。及此旁流眾多曼陀羅。</p>
<p>又有不空羂索。詳細儀軌續。謂佛在薄達羅山頂說。僅譯二十四卷。廣說陀羅尼儀軌及消災等種種修法。又有不空羂索陀羅尼者。即廣續中摘譯。非是異續。又有廣續。佛在薄達羅山說。未譯完本。內說一曼陀羅。</p>
<p>又觀音獅子吼陀羅尼。廣略二種。略者是在金剛座說。廣者是因自在光王。身遭惡癩。為治彼故。曼殊菩薩請佛在薄達羅說。此等皆是觀音法類。</p>
<p style="margin-left:2em"><span class='note-inline'>(辛三)</span>部妃續</p>
<p>正謂一切佛母度母。種種事業續。三十五品。第三品中。有梵文度母。二十一禮讚。有說彼別譯二十一禮。不同別譯。是無上瑜伽續。日護論師。作無上瑜伽解故。釋論雖如是解。然不須與彼不同。譬如稱讚曼殊室利真實名續。歡喜金剛論師與語自在稱論師。作瑜伽解。時輪大疏中。作無上瑜伽解。提婆菩薩亦引「阿是最勝字」等文。作圓滿次第義解故。</p>
<p>又有度母百八名號續。為救有情八怖畏故。金剛手菩薩。請觀自在菩薩說。大德月論師依此造度母百八修法。及息災等事業法。依二十一禮。造二十一修法。及事業法。度母法類餘尚眾多。</p>
<p style="margin-left:2em"><span class='note-inline'>(辛四)</span>男女明王續</p>
<p>如馬頭明王。七十品等大續。藏地未譯。唯摘譯「訶耶伽唎嚩」陀羅尼。又有葉依山林母陀羅尼。及略儀軌。又有「跋羅那沙嚩日經。」略說修法儀軌事業。藏中唯此三種。</p>
<p style="margin-left:2em"><span class='note-inline'>(辛五)</span>男女使者續</p>
<p>如不退大力經。及大吉祥經等。</p>

<p class='juan'>密宗道次第論卷第二終</p></div>
</div><!-- end of div[@id='body'] -->
</body></html>