<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林梵志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu71' />
<p class='juan'>欽定四庫全書　武林梵志卷二</p><p class="byline">明　吳之鯨　撰</p></div>
<div class='div-other'><a id='mulu72' />
<p class='h1'>城外南山分脈</p><p style="margin-left:2em">由鳳山候潮上至風水洞下至艮山</p>

<div class='div-other'><a id='mulu73' />
<p class='h2'>梅竹菴</p><p style="margin-left:0em;text-indent:2em">上中下各據其一在萬松嶺境路幽仄高可眺江</p>
</div>
<div class='div-other'><a id='mulu74' />
<p class='h2'>般若院</p><p style="margin-left:0em;text-indent:2em">在上梅竹左徑舊廢萬厯甲午僧真誠定淳重建有普同骨塔</p>
</div>
<div class='div-other'><a id='mulu75' />
<p class='h2'>報先菴</p><p style="margin-left:0em;text-indent:2em">在孔家山萬厯<span class='corr'>己</span>亥僧普明建仁和令劉洪謨倡緣樊良樞有碑記并卓錫青松額</p>
<p style="margin-left:0em;text-indent:2em">樊良樞鳳凰山報先菴記鳳凰山都會神皋也山之陰萬松書院本報恩招提舊址弘治中參知周公毀寺建院祀先師孔子配以四賢令孔氏子孫世守之號曰孔家山云山夾道多巨松蓊薈盤鬱自萬松坊迤邐入有半剎焉曰報先萬厯<span class='corr'>己</span>亥普明上人來自匡廬卓錫茲山吾鄉劉公洪謨為邑宰于斯也邑人直指金公階州牧孔公承士請復為菴菴環堵皆山也左薄湖濱右挹江濤拱城闉而負八蟠可盡茲山幽絕之勝山後有古松三株婆娑偃仰有千霄凌風勢則郡邑之陽所隱映也普明圽後弟子庶勝能守其衣鉢勝亦吾鄉人也所奉象教移自廬山嵗以西江檀越餉米為伊蒲供惟飲茲山泉水爾泉皆自來從石罅中流淙淙足供茗碗諸比丘皈依勝上人潄風嚥月諷誦不輟高足肅然予觀虎林招提之在湖山者未有不以湖山累者也叢雲香閣飾以丹璇碧澗竹林雜以金翠則中央渾沌鑿矣市聲喧豗車塵霧起歌舞雜遝壺觴交錯遂令淨土化為火宅良可愾歎獨茲山與市[厂@墨]遼邈幸不為人所居而菴踞長松修筠之間白雲一塢流水一泓優鉢花香菩提樹茂庶幾清淨之場勝上人與諸比丘逍遙雙樹繙演三車惟聞空中山谷荅響而已上人匄予一言為山靈護此山有靈後必有供養護法即如劉公與予不佞先後合揆雖使佛氏精舍與孔林並存可也</p>
</div>
<div class='div-other'><a id='mulu76' />
<p class='h2'>報國寺</p><p style="margin-left:0em;text-indent:2em">在鳳凰山麓即南宋垂拱殿基殿角銀杏樹有實無心楊載錢塘懷古詩云萬年珠樹落秋霜盖指此也至元十一年賜額禪宗大報國寺妙濟禪師開山延祐六年燬僧大訢重建元末燬于兵洪武二十四年立為叢林萬厯丙午僧海音新葺舊有大雄殿大悲閣碧梧軒舞鳳軒皆宋制元廢南宋大內為五寺而此獨存</p>
</div>
<div class='div-other'><a id='mulu77' />
<p class='h2'>梵天講寺</p><p style="margin-left:0em;text-indent:2em">宋乾德中吳越王建名南塔治平中改今額元元統中燬永樂十五年重建有靈鰻井金井石塔二高五丈列門之左右先是四明阿育王山有靈鰻井吳越王迎阿育舍利歸梵天寺奉之鑿井南廊鰻忽見寺以蘇東坡為伽藍與玉岑山為二僧賛寧有記</p>
<p style="margin-left:0em;text-indent:2em">王在晉重修梵天寺建觀音閣碑記杭有鳳凰山唐以前建州故吳越為國治宋南渡以山為行宮山如翥鳳兩翅翩然左薄湖右掠江碧流瀠溯水光相映山之東麓環入宋都宮禁苑蒼翠華麗佳氣鬱葱經鳳山門折而南又南折而西為梵天講寺宋乾德三年吳越王所建也初名南塔治平中改今額燬於元元統間重剏於永樂十五年盖年久而傾<span class='corr'>圮</span>矣僧成杉于嘉靖甲子建佛殿仁良于萬厯甲辰建天王殿山門來綸於萬厯壬子募鄉紳洪給諫黃儀部等仝建觀音閣而梵天古剎煥然增飾焉又鑿得水池泉窖題名玄鏡而南塔故墟儼然稱勝焉夫自宋乾德至今為年六百五十寺經幾燬燬而復興無改於乾德之舊法宮梵宇與江海湖山同茲永奠回視和寧祥曦集英崇德明堂郊祀翬飛翼拱變為綠莎蒼薺金鋪鐵葉化為枳棘銅駝亭臺囿圃踐為甌寠汙邪兩川晴霽萬家煙火若明若滅如聚如散空中之色色色成空而獨最勝招提法身非相無假三輪常依無住之住盖皇王大業有而非有雖凌厲一世率歸於無空門淨緣無而非無即興歇相尋仍歸于有有歸于無視循環之天命無歸于有藉不朽之人心人心常有則佛法如在佛以無相為體以不住為宗以妙有為用三塗法界總集諸天護持消磨刼煞佛說無盡法我願世人結無盡緣吳越宋元偏全世界眼底一瞬法華圓滿寂照堂前年復如是請觀靈鰻井問四明阿育王三界浮沉倐忽變遷徙倚孰無孰有山頭明月夜夜照人來去不似宋行宮凄凄冷冷也只今梵天無改諸達官標題具在其合掌以告之諸天是為記</p>
<p style="margin-left:0em;text-indent:2em">僧守詮詩　落日寒蟬鳴獨歸林下寺柴扉夜未掩片月隨行屨惟聞犬吠聲又入青蘿去</p>
<p style="margin-left:0em;text-indent:2em">蘇子瞻和詩　但聞煙外鐘不見煙中寺幽人行未已草露濕芒屨惟應山頭月夜夜照來去</p>
<p style="margin-left:0em;text-indent:2em">寒食遊南塔寺寂照堂詩　城南鐘鼓鬬清新端為投荒洗瘴塵總是鑑空堂上客誰為寂照鏡中人紅芳歸去風驚曉綠葉成陰雨洗春記取明年作寒食杏花曾與此翁隣</p>
</div>
<div class='div-other'><a id='mulu78' />
<p class='h2'>棲雲菴</p><p style="margin-left:0em;text-indent:2em">由梵天中山居循徑而上高樹密篠彷彿觀江濤幽閒可結禪習貫酸齋棲隱處貫之父楚國公貫濟格裕實遂以貫為氏號曰酸齋年十二三膂力絕人使健兒驅三惡馬疾驅持槊立而待馬至越二而跨三運槊生風觀者辟易或挽強射生逐猛獸上下峻阪如飛稍長折節讀書目五行下菴其脩藏之所也西可達龍華寺</p>
</div>
<div class='div-other'><a id='mulu79' />
<p class='h2'>勝果禪寺</p><p style="margin-left:0em;text-indent:2em">唐乾寧間無著喜禪師建吳越王鐫彌陀觀音勢至三佛及十八羅漢像於石壁宋慶厯初郡守鄭戩奏請額曰崇聖寺至正燬洪武初盥初敬公重建苗衷有記永樂燬嘉靖戊午僧正因復建寺門向有江山勝槩額蔣公暉題并書榜云入深松徑開名剎上盡雲峰見大江山形翔舞如鳳江潮泙湃松徑盤紆澗淙潺灂真偉觀也殿旁為將軍池鐘樓鐘本宋景陽舊物嘉靖間胡中丞取鑄為軍器壬子重鑄仁和令樊良樞有鐘樓記登顛為千佛閣廢基上為三松頂側為崇聖塔相傳高七級二十餘丈宋景祐建下為柳浦綠䕃垂垂無異官堤桂洲夏公讀書其問題曰天峰孤嘯筆勢飛舞今在松濤閣有介亭祖無擇建中峰亭中峰習禪定於此忠實亭高宗御書鳳山二字宋洛王書金星洞晦夜放光石通明洞飛龍石飛雲洞上天梯觀微石許僧泉泉不盈握大旱如注臥醉石霧岩題石平如掌長江在枕上歸雲洞躍雲石石側為竹塢即懶耕禪師塔院僧洪恩書檀欒齋吳之鯨額乘鷖閣并榜云踈徑曲穿藏異石紫蘿深護吸天花盖竹與石交勝云循級而上即月岩規峰削立有隙如鏡中秋子夜相映如合璧題詠半多蘚剝伏石如虎大中丞梅林胡公望海烽崇飲于此至今有去思碑最上為御校塲宋殿前司營親軍護衛之所石笋隊列名排牙石一名隊石相傳孝宗時登頂閱江操執鐵杖六十觔許上下如飛以志恢復一稱女校塲至此則江湖俱在指掌而龕赭對峙海門一線盡入覽觀矣</p>
<p style="margin-left:0em;text-indent:2em">唐僧處默詩　路自中峰上盤迴出薜蘿到江吳地盡隔岸越山多古木叢青靄遙天浸白波下方城郭近鐘磬雜笙歌</p>
<p style="margin-left:0em;text-indent:2em">王介甫詩　登高見山水身在水中央下視樓臺處空多樹木蒼浮雲連海氣落日動湖光偶坐吹橫笛殘聲入富陽</p>
<p style="margin-left:0em;text-indent:2em">蘇子瞻登介亭餞楊傑次公詩　籃輿西出登山門喜與我友尋仙村丹青明滅風篁嶺環佩空響桃花源前朝欲上已蠟屐黑雲白雨如傾盆今晨積霧卷千里豈畏觸熱生病根在家頭陀無為子久與青山為弟昆孤峰盡處亦何有西湖鏡天江抹坤臨高麾手謝好住清風萬壑傳其言風回響荅君聽取我亦到處隨君軒</p>
<p style="margin-left:0em;text-indent:2em">圓法師詩并敘云勝果名剎相望而高軒虛閣盡得江山之勝槩因謝宣城天際識歸舟雲中辨江樹之句頗類是景用以為韻成詩十章寄勝果裕師開士雖不足發揮騷雅庶寫相懷之心耳　江色杳無極渺渺接遙天歸帆帶夕陽去鳥衝寒烟幽景不同觀遐想成斯篇　樓閣聳岧嶤參差極雲際高牕曉色鮮晚景餘霞麗寥寥羣動息冥心遠塵世　冷淡杳難羣幽趣惟吾識高情薄雲漢清談潤金石不學浮世人奔名競雕飾　惟靜百慮忘軒開萬象歸空江荅夜鐘高嶠留殘暉幽砌絕塵踪孤雲自依依　顧惡如探湯觸物類虛舟他人莫<span class='corr'>己</span>知此道本吾求獨坐時相懷斜陽下危樓　崔巍高山側觸石生片雲自將霖雨期不與塵士羣杳杳游太虛對此幾思君　高蹟將誰親幽棲白雲中閒階吐蒼苔古木生清風時將西竺詩講議訓來蒙　靜躁各所好是非安能辨聲利如我仇雲泉若牽挽寂寂深林中芳菲自堪翦　羣峰聳危碧倒影沉空江清景生晚晴冷色涵虛牎逍遙縱吟賞能使吾心降　海日照吟軒江風動庭樹此景樂間情何人識高趣登樓獨南望杳杳空烟霧</p>
<p style="margin-left:0em;text-indent:2em">王伯安詩　江上但知山色好峰迴始見寺門開半空虛閣有雲住六月深松無暑來病肺正思移枕簟洗心兼得遠塵埃富春咫尺烟濤外時倚層霞望釣臺　深林容鳥道古洞隱春蘿天逈聞潮早江空得月多氷霜叢草木舟楫玩風波巖下幽棲處時聞白石歌</p>
<p style="margin-left:0em;text-indent:2em">豫章王孫朱多炡登勝果詩　大內離宮已盡荒空餘臺殿鎖醫王諸天欲雪藤蘿紫淨土非春草木香山到隔江排作鳳石眠當路叱為羊攀援削壁窺奇絕海月先穿一線光</p>
<p style="margin-left:0em;text-indent:2em">蕭一中詩　秋月同看此夕圓坐中風景共悠然微茫山色青天外隱見江濤綺席前蓬鬂漸因時節改壯懷徒為世情牽巖前高閣空寥闊莫惜清樽酒盡添</p>
<p style="margin-left:0em;text-indent:2em">鄭繼之御教塲詩　萬峰雲木鬱蒼蒼故壘仍存閱武塲南渡關河雙眼盡中原風物百憂傍尚傳草莽開黃屋想見龍蛇遶御牀徃事只今俱灑淚兩階千羽意何長</p>
<p style="margin-left:0em;text-indent:2em">仁和令樊良樞鐘樓記鳳凰山志稱鍾一郡王氣而勝果寺居其翠微釋處默詩云路自中峰上盤迴出薜蘿遂為千古名勝上方鐘磬與下方笙歌齊鳴荅響抑何盛耶自昔唐迄宋明歷千劫矣舊有巨鐘每晨鳴如鳳應朝陽歲久鐘從樓<span class='corr'>圮</span>寸莛不發道塲岑寂郡邑風會若或缺馬萬厯庚<span class='corr'>戌</span>之夏樊子宰是邑會壑上人登猊座說楞嚴經予數過從因笑謂壑公淵明過虎溪乃不聞鐘故應不攢眉去耳于是吳伯霖為南郊檀越與壑公謀興道塲首議三亟而鳧氏之鐘為最虞長孺先生感而䟽之謂予喜聞桐魚之扣必能引七寶杵發此鯨音也夫引七寶杵者余則安能壑公高座撾鐘說法令三千大眾盡開聾聵余亦能扣者耳若夫長孺以大覺証菩提伯霖以大乘觀聲聞予尚不能闇解庶幾聞此霹靂聲醒我睡夢中人也華鐘既鏗鳳凰其鳴郊雉皆雊蒲牢震吼政於是和地於是靈人文於是乎興鐘亦綦重矣鐘樓成而後開薜蘿之徑啟松濤之閣舉中峰歸雲二三室次第振飭此伯霖所謂素樸畧施點綴而曇林蓮社共證勝果者也</p>
<p style="margin-left:0em;text-indent:2em">樊良樞遊勝果寺　一徑青蘿合逶迤白石橋天[仁-二+氏]吳苑樹地圻浙江潮寒晚催僧臘春雲斷野樵言尋無著子雙澗落風瓢</p>
<p style="margin-left:0em;text-indent:2em">月巖夜坐　長林穿窈窕巨石劈谽谺磴轉團風葉巖空結雨花步檐窺月脇拂渚下星槎不記歸時路春燈亂暝鴉　夜宿松濤閣古剎開幽徑長松潄碧谿卷簾江色近隱几石幢[仁-二+氏]林暝深巢鶻潮生遠應鷄獨憐僧夢稳片月下窓西</p>
<p style="margin-left:0em;text-indent:2em">鳳凰山懷古　滿目山河似裂繒鳳凰峰勢鬥崚嶒百年霸氣迷秦望萬樹寒煙積宋陵江浦聽鐘潮乍落海門凭檻月孤升登臨不下牛山淚林杪幢幢見佛燈</p>
</div>
<div class='div-other'><a id='mulu80' />
<p class='h2'>善應總持菴</p><p style="margin-left:0em;text-indent:2em">在尊勝巷宋開寶六年錢王建於西湖南山曰總持治平二年改寶林院有可賦軒景定間遷建於便門鐵箭巷改善應總持元至元三十一年復遷建今所</p>
<p style="margin-left:0em;text-indent:2em">張孝祥可賦軒詩　光明獵獵上烏巾不<span class='corr'>羨</span>西湖爛漫春借我繩牀對脩竹為君一洗軟紅塵</p>
</div>
<div class='div-other'><a id='mulu81' />
<p class='h2'>圓通菴</p><p style="margin-left:0em;text-indent:2em">去總持可百武宋紹興間僧德厚建門有大井極甘冽通鳳山泉脈萬厯間僧德雲圓曉重修<span class='note-inline'>(從此自東而北至艮山門)</span></p>
</div>
<div class='div-other'><a id='mulu82' />
<p class='h2'>福田慶壽寺</p><p style="margin-left:0em;text-indent:2em">在候潮門外普濟橋宋寶祐二年徐路鈐捨宅建寺請額曰福田以居白石皓禪師元至治間燬泰定間重修復請額加慶壽二字洪武二十四年立為叢林</p>
</div>
<div class='div-other'><a id='mulu83' />
<p class='h2'>延聖寺</p><p style="margin-left:0em;text-indent:2em">在候潮門外宋乾德間吳越王建於清波門外名土宿院天聖二年超法師沿江施食以濟修堤之士詔移院于今所賜額延聖嘉定年間御帶陳玉節於寺側建天妃殿崇奉海神元元統乙亥重建洪武二十四年立為叢林</p>
</div>
<div class='div-other'><a id='mulu84' />
<p class='h2'>普濟寺</p><p style="margin-left:0em;text-indent:2em">在候潮門外普濟橋對宋太平興國元年建有理宗元命殿御書曰祈永度宗元命殿御書曰申祐皇太后元命殿御書曰順福有閣以奉觀音大士御書曰圓通寶閣石碑具存元初以祈永殿奉五顯之神元末燬國初重建周宣靈王祠</p>
</div>
<div class='div-other'><a id='mulu85' />
<p class='h2'>萬壽寺</p><p style="margin-left:0em;text-indent:2em">在江口寺內有鰲背觀音像甚古俗稱淨因羅漢萬壽觀音即此也門有江陽第一山扁</p>
</div>
<div class='div-other'><a id='mulu86' />
<p class='h2'>資教菴</p><p style="margin-left:0em;text-indent:2em">在候潮門外宋大中祥符元年僧堯道夫啟初庭建名火星菴宋末燬元大德間生禪師重建請額曰火星資教院洪武二十四年歸併延聖寺</p>
</div>
<div class='div-other'><a id='mulu87' />
<p class='h2'>潮音菴</p><p style="margin-left:0em;text-indent:2em">在候潮門外大郎巷元延祐間僧永暹建</p>
</div>
<div class='div-other'><a id='mulu88' />
<p class='h2'>黑菴</p><p style="margin-left:0em;text-indent:2em">在跨浦橋</p>
</div>
<div class='div-other'><a id='mulu89' />
<p class='h2'>吉祥寺</p><p style="margin-left:0em;text-indent:2em">在欏木營左宋紹興間建於皋亭山咸淳九年移建今所洪武二十四年歸併福田寺</p>
</div>
<div class='div-other'><a id='mulu90' />
<p class='h2'>寶華院</p><p style="margin-left:0em;text-indent:2em">在欏木營東灰團巷口伏虎廟側</p>
</div>
<div class='div-other'><a id='mulu91' />
<p class='h2'>聖壽禪寺</p><p style="margin-left:0em;text-indent:2em">在永昌門外灰團巷俗稱小新菴嘉隆間無塵禪師燃指供佛持戒精猛殿廡俱重新</p>
</div>
<div class='div-other'><a id='mulu92' />
<p class='h2'>鎮海禪院</p><p style="margin-left:0em;text-indent:2em">在永昌門外仁和縣會保四啚瀕江為剎俗稱海潮寺萬厯三十一年僧如德性和海仁建地約五畆餘郡邑給帖焚修接眾凡進香普陀者必聚足於此猶徑山之有接待院也與巽峰新塔相望</p>
</div>
<div class='div-other'><a id='mulu93' />
<p class='h2'>真如寺</p><p style="margin-left:0em;text-indent:2em">在永昌門外真如巷宋建炎三年僧普慧建洪武十三年僧俊堂重脩</p>
</div>
<div class='div-other'><a id='mulu94' />
<p class='h2'>正定菴</p><p style="margin-left:0em;text-indent:2em">在永昌門外陳鐵巷元至正間建</p>
</div>
<div class='div-other'><a id='mulu95' />
<p class='h2'>普陀菴</p><p style="margin-left:0em;text-indent:2em">在永昌門外近江塘銀杏樹元至正間僧立宗建</p>
</div>
<div class='div-other'><a id='mulu96' />
<p class='h2'>永慶寺</p><p style="margin-left:0em;text-indent:2em">在清泰門外宋時楊節使香火開寶二年建紹定三年燬景定四年重建元大德至正間曉夫師重建</p>
</div>
<div class='div-other'><a id='mulu97' />
<p class='h2'>延壽白石寺</p><p style="margin-left:0em;text-indent:2em">在慶春門外宋建隆二年建於艮山白石村元至正間燬洪武三年重建二十四年立為叢林永樂十二年移建今所</p>
</div>
<div class='div-other'><a id='mulu98' />
<p class='h2'>崇福寺</p><p style="margin-left:0em;text-indent:2em">在艮山門外宋雍熙間建大中祥符元年改今額大觀間燬紹興間重建元末燬洪武十六年復建</p>
</div>
<div class='div-other'><a id='mulu99' />
<p class='h2'>因果寺</p><p style="margin-left:0em;text-indent:2em">在艮山門外晉開運二年錢忠懿王建名崇壽宋大中祥符元年改今額元末燬洪武二年重建</p>
</div>
<div class='div-other'><a id='mulu100' />
<p class='h2'>寶界寺</p><p style="margin-left:0em;text-indent:2em">在艮山門外梁貞明間建於城中名翠峰宋治平間改今額移建今所</p>
</div>
<div class='div-other'><a id='mulu101' />
<p class='h2'>定香寺</p><p style="margin-left:0em;text-indent:2em">在艮山門外宋乾德四年建於西湖上今定香橋是也名香積院治平二年改今額寶慶間建旌德觀移建今所</p>
</div>
<div class='div-other'><a id='mulu102' />
<p class='h2'>月塘寺</p><p style="margin-left:0em;text-indent:2em">在艮山門外何[衝-重+賣]店宋淳熙間建在月塘之北嘉熙三年潮壞徙今所元至正初潮水復壞徙高原尋燬洪武間重建月塘者沙田也土脈宜瓜宋有周姓者善種瓜號周家算筩[瓜-、]側有中新院</p>
</div>
<div class='div-other'><a id='mulu103' />
<p class='h2'>正宗菴</p><p style="margin-left:0em;text-indent:2em">在山川壇北元至大間僧大方建<span class='note-inline'>(鳳山從此自西而南至五雲山雲棲寺)</span></p>
</div>
<div class='div-other'><a id='mulu104' />
<p class='h2'>大慈禪寺</p><p style="margin-left:0em;text-indent:2em">俗稱包山寺宋乾道九年僧德殊建淳熙間賜額寺後石壁蒼翠古樹葱鬱有泉甘冽不減中泠虎跑</p>
</div>
<div class='div-other'><a id='mulu105' />
<p class='h2'>下天真寺</p><p style="margin-left:0em;text-indent:2em">與包山聯界齊高宗朝建武年普正大師建永樂元年洪演法師重建成化二十三年毒峰善禪師重建善師建十剎之一也</p>
</div>
<div class='div-other'><a id='mulu106' />
<p class='h2'>六湛菴</p><p style="margin-left:0em;text-indent:2em">在邊家山其上為桃花關石壁有蒸霞二字桃花嶺側有福泉菴</p>
</div>
<div class='div-other'><a id='mulu107' />
<p class='h2'>善慧禪寺</p><p style="margin-left:0em;text-indent:2em">元延祐間建伏龍岡禪師道塲有涼馬池</p>
<p style="margin-left:0em;text-indent:2em">袁福徵詩　岡迴壁障宅清池扈蹕歸林飲馬孳勝地賴僧全據有為園須客小規隨林端宰樹無尋主窓下經鐘伏講師境絕通江泉竇出青藜惟許校書知</p>
</div>
<div class='div-other'><a id='mulu108' />
<p class='h2'>真覺院</p><p style="margin-left:0em;text-indent:2em">洪武初徐一夔有記</p>
</div>
<div class='div-other'><a id='mulu109' />
<p class='h2'>淨因寺</p><p style="margin-left:0em;text-indent:2em">在和肅坊元延祐<span class='corr'>己</span>未僧斯受建有銅佛三像銅塔一座桐木十八羅漢像元末燬洪武庚午僧法瀾等重建弘治壬子僧宗謐等萬厯癸夘僧鳴奉明濟等相繼重修昔有道人竊銅佛一臂以去未幾臂腫潰不可治哀悔投誠化金修臂而逝俗稱新寺</p>
</div>
<div class='div-other'><a id='mulu110' />
<p class='h2'>普福菴</p><p style="margin-left:0em;text-indent:2em">在桃花嶺下石井上</p>
</div>
<div class='div-other'><a id='mulu111' />
<p class='h2'>萬壽菴</p><p style="margin-left:0em;text-indent:2em">僧智光智燈建</p>
</div>
<div class='div-other'><a id='mulu112' />
<p class='h2'>奉聖禪寺</p><p style="margin-left:0em;text-indent:2em">舊名廣福院在鴻鴈池北宋開寶三年一真法師建大中祥符元年改今額正統十四年僧廣仁住持重建歲久傾<span class='corr'>圮</span>萬厯丁酉僧圓松重建觀音殿一真堂馮夢禎題無諍軒大雄殿殿前臨池有彌勒殿後有大用全行中仁兩法師塔辛亥落成</p>
<p style="margin-left:0em;text-indent:2em">黃汝亨贈寄雲行空原不礙出岫總無心汗漫人間世因依祗樹林和風臨翠盖倚日上高岑五色誰能擬峰峰托影深</p>
</div>
<div class='div-other'><a id='mulu113' />
<p class='h2'>普寧菴</p><p style="margin-left:0em;text-indent:2em">在鴻鴈池南宋孝宗隆興元年道慧禪師開山請額宋末燬元仁宗皇慶二年僧了清重建洪武二十四年歸併萬壽寺萬歷元年重建僧宗林字大章號朽菴弘治八年欽宣到京提督五臺山校正清凉通傳入藏正德間欽賜紫衣玉帶法王佛子大宗師後歸北京西直門外大香山寺欽建宗師府賜祭嘉隆間坦然寧禪師解脫能文作偈擲筆而逝</p>
<p style="margin-left:0em;text-indent:2em">朽菴詩　新命傳來墨未乾櫛風沐雨上長安低頭懶進三公府洗足羞登萬壽壇聞戒過多持戒少承恩雖易報恩難何如只向山中住松竹蕭蕭共歲寒　再拜下楓宸衣香御路新九門三月雨千里一歸人馬踏殘花路鶯啼細柳春因思頭白母心火熱如焚</p>
<p style="margin-left:0em;text-indent:2em">坦然師自讚偈云　開化住山活埋叟氣弱神衰形貌醜惟耽眼底看拈心懶向人前閒論口自從學做個中人一步不曾圈外走虛名日午打三更假相面南觀北斗徒眾門人得許多冷債家錢俱沒有留下一條柱杖子接振宗門須後手坦然用處活如龍後與兒孫龍未守何如得我本來真紙墨壞時渠不朽只在傳心是遺囑無羣野犴作獅吼呵呵痛棒痕消屈自伸莫問天長和地久</p>
</div>
<div class='div-other'><a id='mulu114' />
<p class='h2'>道林寺</p><p style="margin-left:0em;text-indent:2em">在普寧菴西廣順元年建額普濟院大中祥符二年改額元祐七年庚申松巖法師重建至正初僧恩斷江增廣之且為化人壇至正末燬重建</p>
</div>
<div class='div-other'><a id='mulu115' />
<p class='h2'>龍華禪寺</p><p style="margin-left:0em;text-indent:2em">舊名龍華寶勝錢王以瑞蕚園捨建有傅大士塔像拍板門槌今皆不存傅大士故漁人也遇嵩頭陀語曰我昔與汝於毗婆尸佛前發願度生汝今何時還兜率宮指令臨水觀影大士乃見圓光寶盖便悟前因夫婦雙修頓通佛法梁武帝召見壽光殿共論真諦大士曰息而不滅帝又請講金剛經大士揮案一拍而起帝不喻再請講大士乃索拍板升座唱四十九頌頌終而去</p>
<p style="margin-left:0em;text-indent:2em">蘇子瞻大士像賛云　善慧執板南泉作舞借我門槌為君打鼓</p>
<p style="margin-left:0em;text-indent:2em">宣德四年建傍有十景瑤華洞千官塔聞經臺法華池落日崖四顧坪望海松片雲石奇雲洞白龍洞舊為貫雲石別業有司馬溫公祠今廢山麓有宋臣齋宿題各隸書石刻今存</p>
</div>
<div class='div-other'><a id='mulu116' />
<p class='h2'>兜率菴</p><p style="margin-left:0em;text-indent:2em">在四顧坪右古壁有小石佛三尊乃傅大士宴坐處僧佛石結菴於此傍為奇雲洞壁間詩有越山吳地半江分之句左又一洞內有石儼然觀音像因名山頂有圓池相傳有彌勒殿菴即理安寺下院菴傍有無塵禪師塔</p>
</div>
<div class='div-other'><a id='mulu117' />
<p class='h2'>永壽禪寺</p><p style="margin-left:0em;text-indent:2em">在慈雲嶺舊名資仁後改上石龍永壽院吳越王建石壁上刻宋仁宗佛牙讚一名石佛寺左江右湖大堪振衣奇巖黝洞荒葛蒙罣萬歷間新築石亭議依石建閣以收大江全湖之勝工未就</p>
</div>
<div class='div-other'><a id='mulu118' />
<p class='h2'>上天真寺</p><p style="margin-left:0em;text-indent:2em">在登雲臺梁龍德元年吳越王建成化年毒峰善禪師重建殿後石洞中即毒峰真身覆以缸龕古色凜冽有毒峰語錄十卷行於世板存寺中</p>
</div>
<div class='div-other'><a id='mulu119' />
<p class='h2'>天龍禪寺</p><p style="margin-left:0em;text-indent:2em">在慈雲嶺之陽唐真覺禪師建宋乾德三年吳越王建以居鏡清禪師大中祥符元年改名感業建炎三年大火唯木觀音像獨存紹興十三年建圜丘以淨明院為齋宮以感業居從官從此僧徒漸散而寺亦<span class='corr'>圮</span>元延祐間僧道平重建至正間南北兩山諸剎或毀或頹惟天龍僅存寺有堂扁曰天龍趙子昂書曰天龍深處俞本書曰山舟貫雲石書寺中有凝翠井寺外夾道植松王鼎書松關扁於谷口元泰定平大道貴無用兩禪師重建嘉靖間燬明迪明壽重建萬歷二十三年寂時普鈺鼎新之有大雄天王觀音三殿東西隱</p>
<p style="margin-left:0em;text-indent:2em">余士吉詩　龍飛鳳舞兩峯迴王氣纔銷梵宇開卓錫地侵行輦地雨花臺近拜郊臺草分野色緣城去風引江聲入寺來三百年過如昨日老僧猶說舊蓬萊</p>
<p style="margin-left:0em;text-indent:2em">劉士亨山舟詩　高僧住處屋如舟臥穩渾無夜壑憂篙櫓不施隨地泊波濤已斷樂天游香飄半入蒼龍窟夢落多迷白鷺洲喚起酸齋狂學士虎溪溪上共夷猶</p>
</div>
<div class='div-other'><a id='mulu120' />
<p class='h2'>淨明院</p><p style="margin-left:0em;text-indent:2em">郊壇齋宿有易安齋梅花巖高孝兩朝御和詩滿山皆椶梠舊有江月菴笻寫亭</p>
</div>
<div class='div-other'><a id='mulu121' />
<p class='h2'>天華禪寺</p><p style="margin-left:0em;text-indent:2em">舊名千春龍冊天龍禪師說法於此因散天花名說法臺宋淳熙甲午鏡清禪師有傾軒妙音樓化生池即禁蛙池說法時叱蛙不鳴故名嘉靖間里人夏素菴捨山僧德隆重建</p>
</div>
<div class='div-other'><a id='mulu122' />
<p class='h2'>勝相寺</p><p style="margin-left:0em;text-indent:2em">俗稱五丈寺萬歷間燬僧如准重建</p>
<p style="margin-left:0em;text-indent:2em">程中書珉作寺記寺負錢塘就山唐開成四年建曰龍興千佛寺後西竺僧曰轉智冬夏一楮袍人呼紙衣道者走海南諸國至日本用五金鑄千佛塔以五百遣使頒日本使者還智附舶歸風鳴海洶舟且傾智誦如意輪呪俄見如意珠王相十首八臂度十丈風息遂濟智謀揭高梁可容十丈勝相以荅佛施時千佛寺乃僧光主之有閣高八丈以閣為殿主五丈之像者二合為十丈治平中改賜今額宣和間灰於臘寇唯勝相一閣屹然雲際不墮劫火紹興初光之孫曰清中興之清有孫性奕世經理乃克大備乾道間光堯皇帝聖子神孫三殿臨幸頒賚甚渥由是聲益振今師壽者性之法子清峻自厲壯耄一日架鐘繚廊宿仆盡起增光疇昔東朝帑賜之風動遐邇而舍予日至且有施田以惠亡窮者嗟乎見十丈無影之形而奪海航之人於魚龍之腹要為奇事至於動三殿之臨幸感東朝之恩錫豈偶然哉紹定<span class='corr'>己</span>丑仲夏記</p>
</div>
<div class='div-other'><a id='mulu123' />
<p class='h2'>妙因菴</p><p style="margin-left:0em;text-indent:2em">在妙因山有普同骨塔傍即吳越丈穆王墓</p>
</div>
<div class='div-other'><a id='mulu124' />
<p class='h2'>保和寺</p><p style="margin-left:0em;text-indent:2em">在龍山下閘有鐵沙河水遶寺右流出官河宋寶祐甲寅建至正元年重建嘉靖三十四年僧圓珍重修萬歷二十七年僧寂誠重修</p>
</div>
<div class='div-other'><a id='mulu125' />
<p class='h2'>九曜寺</p><p style="margin-left:0em;text-indent:2em">在擔水巷俗稱安家堂安家捨堂為寺故名相傳宋曹彬下江南時建至今奉彬為土神宋紹興中普明禪師開法席苦近地無水夜夢神從地見旦泉湧甚甘今稱龍山泉亦稱上井殿久<span class='corr'>圮</span>嘉隆間僧上菴真定相繼重建</p>
</div>
<div class='div-other'><a id='mulu126' />
<p class='h2'>廣澤禪寺</p><p style="margin-left:0em;text-indent:2em">舊名甘露晉天福六年吳越王建有泉一泓甘澄可愛若甘露然故以名寺宋治平二年改額廣澤洪武九年僧東明建正統間毒峰善禪師重建嘉靖十五年僧天祥真重建有甘露橋入徑度山課嶺有引路松數百株</p>
</div>
<div class='div-other'><a id='mulu127' />
<p class='h2'>定慧禪寺</p><p style="margin-left:0em;text-indent:2em">俗稱虎跑寺唐元和十四年僧寰中建憲宗賜額曰廣福院大中八年改大慈禪寺僖宗乾符間加定慧二字宋末燬元大德間重建又燬正德十四年寶掌禪師重建嘉靖十九年又燬二十四年山西僧永果重建</p>
<p style="margin-left:0em;text-indent:2em">宋濂虎跑寺碑記虎跑泉在杭之西湖南山大慈定慧禪院距城十里而近唐元和十四年性空大師來遊茲山樂其靈氣鬱盤棲禪其中尋以無水將他之忽有神人跪而告曰自師之來我等徼惠者甚大奈何棄去南嶽童子泉當遣二虎移來師無憂也翌日果見二虎跑山出泉甘冽勝常大師因留止建立伽藍宋蘇文忠公守杭日為之賦詩有虎移泉眼趁行脚之句盖紀實也大師諱寰中蒲坂盧氏子得法於百丈海一時龍象如南泉願臨濟玄趙州諗巖頭奯雪峯存無著喜欽山邃咸來咨叩道要則其德服鬼神彰灼靈異有不難致者於戲拔劍刺山水為之湧折腰拜井泉乃仰流武夫健將一誠之所格尚若此况大師心悟無際者乎洪武戊午冬十有一月濂朝京師道經山下今主僧定巖戒有道之士也要濂觀泉且被法衣率其徒同舉梵呪久之泉觱沸而出若聯珠然已而微作湧勢濂心異之遂為作銘銘曰天一所形厥質乃凝潛行重淵與氣俱升至人來居地不愛寶誰信清泠生於虎爪山后川君與道為謀肻私一勺不師之留師既留止作泉為雨式沛且滂潤於千里幻此荒墟遂成寶坊羣生依之為正法幢命世大才猶龍類象來游來咨如山荅響代祀雖邈聲華弗虧至今草木尚被餘輝我於世緣逢觸輙礙泉特相知獻萬珠琲塵擾征驂風埃渺瀰有素者衣化而為緇願挹寸波如習禪定洗滌塵根一時清淨</p>
<p style="margin-left:0em;text-indent:2em">蘇子膽詩　亭亭石塔東風上此老初來百神仰虎移泉眼趁行脚龍作浪花拱撫掌至今遊人盥濯罷臥聽空階環玦響故知此老如此泉莫作人間去來想　紫李黃瓜村路香烏紗白葛道衣凉閉門野寺松陰轉欹枕風軒客夢長因病得閒殊不惡安心是藥更無方道人不惜堦前水借與匏樽自在嘗</p>
<p style="margin-left:0em;text-indent:2em">陳浩和詩　良二千石昔清香虎跑泉頭風露凉直將才華比賈傅徧歷山川如子長流傳玉局播千古脈絡銀河來上方清秋擬到三天竺自裹香茶來煮嘗</p>
<p style="margin-left:0em;text-indent:2em">釋來復和詩　金沙泉湧雪濤香灑作醍醐大地凉倒浸九天河影白遙通百谷海聲長僧來汲月歸靈石人到尋源宿上方欲著茶經校奇品山瓢留待羽仙嘗</p>
<p style="margin-left:0em;text-indent:2em">王世貞和詩　百草沾風蠶月香雙鳩喚雨麥秋凉過橋已覺世情少到寺始知僧日長拂蘚石留行脚偈掛瓢泉是洗心方良公更有茶瓜在禪悅能容取次嘗</p>
<p style="margin-left:0em;text-indent:2em">方九敘詩　曲徑同尋大士家林嵐幽勝入煙霞清泉繞砌飛成雪紅葉含霜望似花欲托醉鄉憑魯酒漫辭水厄試僧茶幽棲况對求羊偶且向山中閱歲華寺後有幻居即幻居禪師塔有御祭亭有像宣德庚<span class='corr'>戌</span>楊復撰碑銘　大化氤氳實生異人髫齔有志超拔莫羣誰當其師曷逾迦文矢出於世肻混於塵飛空則龍瑞世必麟壯逢宗匠逈脫迷津青水不忝師道仍殷權實兼妙機用惟均幻見其居漚浮其身闡猷大慈廕物如雲起廢中竺嘉聲四聞繼登兩街天子日親坐承清問法要弘陳化度無外塵剎垂勛晚主靈谷聖眷尤勤褒進慧濟實惟德尊錫衣之金分膳之珍道價以倍寒堂亦春二公讓席四夷歸仁孰謂季運轉此法輪涅槃為果般若為因見塔無縫乃知師真</p>
</div>
<div class='div-other'><a id='mulu128' />
<p class='h2'>襲慶禪寺</p><p style="margin-left:0em;text-indent:2em">俗呼真珠寺舊名薦福院在樵歌嶺晉開運間吳越王建為清鑑禪師道塲周顯德間殿中宮震位忽泉涌成渠擊磬則泉汎如貫珠宋景祐中名真珠泉至開慶元年賜額襲慶寺洪武壬申復建賜今額弘治十五年重建萬厯庚子僧德昭重修</p>
</div>
<div class='div-other'><a id='mulu129' />
<p class='h2'>六和塔</p><p style="margin-left:0em;text-indent:2em">在月輪峯傍宋開寶三年智覺禪師建先是梁開平五年吳越王於仁王廢院掘地得大錢以為瑞應因建大錢寺設寶幢二座於寺門入宋寺廢智覺禪師乃即錢氏南果園建塔以鎮江潮高九級五十餘丈撑空兀突跨陸俯川海船夜泛者以塔燈為指南焉宣和中燬於方臘之亂紹興二十二年僧智曇募緣重建七級而止塔中有湯思退等彚寫佛說四十二章經李伯時石刻觀音像嘉靖三年燬塔下為龍山渡魚山渡隔岸剡中諸山歷歷可數塔之北為毛湫峪宋紹興間塔成萬厯間<span class='corr'>袾</span>宏重修</p>
<p style="margin-left:0em;text-indent:2em">曹勛記畧云浙江介於吳越一晝一夜濤頭自海而上者再疾擊而遠馳虎駭而龍怒猛如山立歘如電轉掠隄突岸摧陷田廬為臨安患久矣冥冥中若有神物典司其事錢氏有吳越時曾以萬弩射潮頭終不能却其勢後有僧智覺禪師延壽同僧統賛寧創建斯塔用以為鎮自是潮習故道居民德之宣和三禩塔寺俱燬赤地無遺而潮復為患紹興壬申天子憂之思所以制其害者在廷之臣首以復興斯塔為請詔賜可下有司計度庀工治材守臣擇可主持斯事者得僧智曇諭以詔旨曇口諾心然願以身任不煩官府乃勤渠化募而和義郡王楊存中居士董仲永首倡損貲於是蓮社樂施雲臻霧集雖遠在他路亦荷擔而來自癸酉仲春鳩工至癸未之春五層告成是年歲晚則七級就緒巍然揭立光動山海環壁刻金剛經及塑雜花五十三善知識備盡莊嚴凡所以鎮靜山川護持法界調伏魔境者莫不閡而存焉塔興之初土石未及百簣而潮勢已殺既成之後化為安流而瀕江之民恬不驚悸此則塔之為功而智曇之植福也</p>
<p style="margin-left:0em;text-indent:2em">白廷玉同陳太博諸公登六和塔詩云　龍山古化城浮屠峙其巔開殿生妙香捫壁森貝筵應真儼若生倒飛青金蓮頭陀紺林叢道我丹梯緣初猶藉佛日閟境儵已玄回頭失誰何呌嘯衣相牽且復忍須㬰當見快意天嬌兒詫先登網戶相鈎連炯若蟻在珠九曲隨盤旋爛爛滄海開落落雲氣懸羣峰可俯拾背閱黃鶴騫奇觀興懦夫便欲凌飛仙絕頂按坤維始見南紀偏神京渺何許王氣停須躔舟車集百蠻島嶼通人烟一為帝王州氣壓三大千剛風灑毛髮鐸語空蟬聯紅放杏園花媿乏慈恩篇</p>
<p style="margin-left:0em;text-indent:2em">張仲舉登塔詩　江上浮屠快一登里中烟火是西興日生滄海橫流外人立青溟最上層潮落遠沙羣下鴈樹欹高壁獨巢鷹百年等是豪華盡怕聽興亡懶問僧</p>
<p style="margin-left:0em;text-indent:2em">孫晉登塔詩　闌檻倚雲漢身疑出上方乾坤一指顧吳越兩興亡海接空江白山分落日黃伍胥遺恨在秋草隔沙長</p>
<p style="margin-left:0em;text-indent:2em">東坡六和寺送張吉甫赴閩曹詩　<span class='corr'>羨</span>君超然鸞鳳姿江湖欲下還飛去空使吳兒怨不留青山澷澷七閩路門前江水去掀天寺後清池碧玉環君如大江日千里我如此水千山底</p>
</div>
<div class='div-other'><a id='mulu130' />
<p class='h2'>開化寺</p><p style="margin-left:0em;text-indent:2em">即塔院也宋隆興二年建嘉靖十二年與塔俱火傍有金魚池噴月泉持正泉秀江亭鐵井欄[刻-人+ㄑ]八卦以鎮水怪</p>
<p style="margin-left:0em;text-indent:2em">僧仲殊登秀江亭南柯子詞云　金梵蟠龍尾蓮開舞鳳頭涼生宮殿不因秋門外莫尋塵世捲地江流霽色澄千里潮聲帶兩州月華清泛浪花浮今夜蓬萊歸夢十二瓊樓左塢有月輪菴</p>
</div>
<div class='div-other'><a id='mulu131' />
<p class='h2'>朝陽菴</p><p style="margin-left:0em;text-indent:2em">在六和塔左進龍浦右近江小塢僧雲天明証建內有大石佛禪定處</p>
</div>
<div class='div-other'><a id='mulu132' />
<p class='h2'>五雲山真際院</p><p style="margin-left:0em;text-indent:2em">山最高約百丈許周十五里五峰森列駕軼雲霞盤曲而上凡七十二灣俯視南北兩峯若雙錐朋立長江帶繞西湖鑑開㠶檣隱見煙霧間若鷗鳧出沒宋時每歲臘前寺僧捧雪表黎明入城中霰猶未集盖其地特高寒云周顯德丙辰志逢禪師結茅開山師天台韶國嗣吳越王極尊禮之每攜大扇乞錢買肉飼虎虎迎載還山大將凌超創華嚴道塲名靜慮菴延師主席宋乾德間吳越王召賜紫衣賜額真際院諡普覺國初燬正德十二年僧法堅重建寺內伽藍乃華光藏神杭人宰牲祈財無虛日有天井大旱不竭伏虎亭端敬亭五雲端亭方伯范淶憲副陳經濟建</p>
<p style="margin-left:0em;text-indent:2em">錢思復登五雲山詩　普覺遺衣久不傳五雲故色尚蒼然斷崖蘿薜三千丈喬木風霜四百年龍井雨深泉獨響漁村潮上月初圓寶坊金碧紅塵聚何似茲山更絕緣</p>
<p style="margin-left:0em;text-indent:2em">林景初金日新會宿五雲山詩　山氣清如水林扉夜不扄月明苔徑白松暗水螢青幽蕙臨風辨孤泉過石聽何當凌絕頂萬里極滄溟</p>
</div>
<div class='div-other'><a id='mulu133' />
<p class='h2'>雲棲寺</p><p style="margin-left:0em;text-indent:2em">在梵村天柱寺旁禪師<span class='corr'>袾</span>宏伐茅建菴於此為遠近宗仰後掘地有碑即古雲棲寺也陶望齡董其昌有記</p>
<p style="margin-left:0em;text-indent:2em"><span class='corr'>袾</span>宏自為記云杭府治南連大江西引明聖二湖萬山繞湖而絡繹江滸遡江西上行三十餘里山名五雲先是山巔有五色瑞雲盤旋其上因以名山已而五雲飛集山西塢中經久不散時人異之號為雲棲塢宋乾德五年有僧結菴以居塢多虎僧至虎輙馴伏世稱伏虎禪師者是也吳越王錢氏為之建寺而雲棲於是創始矣禪師一號大扇和尚諱志逢初築室五雲之頂天禧中䧏勅賜真際院遂并闢雲棲天池二院而成三剎後治平二年改號棲真今曰雲棲者復古也雲棲居五雲之西徑曲林幽四山圍合蒼翠聳然東岡而上有壁觀峯峯下有泉名青龍泉迤[這-言+里]下中峯之旁復出一泉名聖義泉又下而西崗之麓復出一泉名金液泉筧引涓涓潔冽甘芳汲灌不竭獨以荒僻寥落人跡罕至非忘形死心者莫能居焉紹興初有余知閣者扈蹕南渡隱於寺側後捨宅歸寺聖朝弘治七年霖雨發洪廬宇經像隨水漂蕩僧稍稍散去頹耋者僦居民房而故院遂蓁莽父老過之傷感垂涕衛將軍玉溪楊公暨子念堂君雅嚮三寶時募僧重修而頻苦虎患居無何即引去隆慶五年<span class='corr'>袾</span>宏行脚南還愛其岑寂孤形隻鉢趺坐<span class='corr'>圮</span>壁間太學生陳如玉李繡等為之構靜室三楹而宏晝與野鹿主賔夜與鳴泉倡和悠然若將終身村之民怪其能久居也環村四十里歲傷於虎者不下二十人而雞犬不與焉宏乃發悲懇諷經千卷設瑜伽施食津濟之自是虎不傷人適歲亢旱禱於山偶時雨霔村之民又大悅而慶其得安居也相與纍纍然肩材木而至曰兹吾祖所植也荷鋤钁發其塵坌之礎磉而指之曰兹雲棲寺之故物也禪師福吾村吾願鼎新寺之遺址以永吾一境之香火由是百日而成蘭若外無崇門中無大殿惟禪堂處僧法堂以奉經律而已宏自惟迂踈陋劣寸長無稱抱病入山分與草木同腐頃值幻緣興此廢墜惡容坐食不思所以上報佛恩而下酬檀信乎顧生平尚真實而賤浮誇甘窮約而羞名利因共二三同志相砥礪力行古道盟而後進犯而必退大都主之以淨土而冬專坐禪餘兼講誦日有程月有稽歲有表凜凜乎使無賴者不得叅乎其間雖於法門無大禆益庶幾勅末學之弊以俟後之知識云爾宏沈氏子字佛慧號蓮池仁和人是為記</p>
<p style="margin-left:0em;text-indent:2em">董其昌記并書杭之山自天目來帶苕水挾聖湖南盡於江折而東是為鳳凰諸山宋之故宮在焉遡流而西二十里是為五雲山循山麓而西四五里是為雲棲寺則今蓮池禪師之道塲也陂陀坻平巖谷幽密劃然野處而不與湖山為羣境則變喧而幽土則去穢而淨一似遺世者山當江之三折海門濤頭雪湧而霆擊者至此蕩為平川洋洋瀰瀰怒氣消盡一似忍辱者由東岡而上有壁觀峯青龍泉出焉中峯之旁復出一泉名曰聖義泉西岡之下復出一泉名曰金液泉涓涓甘冽汲灌不竭一似利生者此非有道者莫能居而居之者亦於道力有助自宋伏虎禪師住山以至國朝雖天禧中稍闢為寺而遞興遞廢夷為慕莽久矣師以隆慶五年托鉢此村若有冥契曰吾骨人得骨山可以老矣縛茆三楹經禪宴坐有終焉之志環村四十里數有虎倀師以慈止殺虎不為暴歲旱禱雨雨澤輙應魃不為灾居人異之爭來作室度材於家山仍礎於故址民大和會焉師曰毘盧宮殿<span class='corr'>徧</span>界<span class='corr'>徧</span>空草昧經營無勤檀施唯法堂奉經律禪堂以處僧茲所急也既落成而百年廢剎遂復舊觀矣此雲棲之緣起也師之侍者以為古德破荒眾信積力不可泯沒請余記之余何知出世事而竊有感於法道盛衰之際也在昔唐宋時士惟薄將相不為者始去而為大僧以了百千億劫之生死故其成行之嚴宗風之峻直可感鬼神馴異類或為道俗所皈依或為帝王所禮敬名藍淨剎於是繁興矣盖其盛也近以經術收儁士士所不收者方自引而食於僧是以赤縣神州列剎相望圓頂方袍聚廬而處者百十為輩即而求之所謂禪講律師如古尊宿者有幾假令大年削牘寂音操筆二百年來可應傳燈僧寶之選者又有幾則雖金碧土木之莊嚴崇之至於天而廣之至於十由旬何益盖法道之衰相見矣師庠校名士始欲以祿養為孝既以弘法報恩為孝麟驥壯盛而龍象超忽最初發念固已卓然名聞利養之外矣龐蘊罄百萬而擲漢水僧紹冒三毒以開攝山豈足專美乎師自主法席以來既三紀行在梵網志在觀經標淨業則東村立清規則百丈析義䟽則玉泉辨宗乘則慧日摧陰魔則板度空排戲論則秀鐵面雲棲雖幽逈荒率無諸莊嚴有具眼通者必曰先師塔廟在矣有具耳通者必曰水鳥樹林念佛法僧矣有具宿命通者必曰某古德再來矣毘嵐偃岳而不波大浸稽天而不溺是雲棲之興法道大有賴也夫師所著有彌陀經䟽鈔緇門崇行錄禪關榮進等書數十種鋟行於世師俗姓沈名<span class='corr'>袾</span>宏字佛慧仁和人</p>
<p style="margin-left:0em;text-indent:2em">陶望齡記昔世尊以五時彰教隱顯權實順布而不忒若溫緜凉簟隨候異設凡以逗機宜適根莖而已正法東嬗師資角立曰講曰律曰禪並而為三然軌轍同歸君臣遞用斯亦一代時教之遺也天目中峯師有言密部如春慈恩如夏南山律宗如秋教外別傳之旨如冬自祖燈輝三家替法久生濫藥療權施雖離言絕跡之塗而言跡具焉大智剏規則律該圭峯詮經則教設至永明天衣而降多寄指蓮邦默標心土持名淨念殆庶幾所謂密者然則少林一宗四序偹矣由是以觀一氣煥寒而歲成一音開遮而化闡莫不因宜而建之遇耳而通之離之以提宗合之以成務其致一也像季陵夷學者文言依通未嘗有古先生研幾極深之用在有以率情資空以護過而欲圓契法界密還心源此與兒嬉囈語何異嗟乎禪學盛而教律薄禪學衰而教律亡矣破器焦種道所不載猶讙於眾曰吾宗固然儀範弛解觀行滅裂而菩提達摩單傳之教亦掃地盡澶漫流湎無甚茲時者昏衢積晦慧日乃升於是雲棲大師應期運秉慈願挺生於冠族飛藻於儒苑然後辭榮捐愛薙染登具荷包咨叩百城忘疲隆慶辛未歲始返錫武林五雲山之西塢宋伏虎遺剎在焉礎石就泐餘堵纔存而師蒙露戴星晏坐其下久之方刊灌莽成茇舍繩牀瓦鉢獨寤弗諼而已然薰之以戒德扇之以玄化慈戢猛獸誠感霖雨於是遠近甿庶順風爭趨輸材赴工如水投壑無何而役竣仍其始號曰雲棲禪院殿門不設庖湢具體惟禪室法堂制稍崇敞以奉經像集徒侶盖大師夙志也大師之教草偽正訛貴繩檢黜戲論一歸於真履底於妙悟謂綱紀道俗者莫大於行是故有緇門崇行之錄覆護羣動者莫尚乎慈是故有戒殺放生之文嚴淨尸羅兼資物我者莫廣於梵網是故有戒䟽發隱之義䪺超直指尅證靡濫者莫要於禪是故有禪關榮進之篇於後後世為大津梁於諸方便中出勝方便普被羣機橫絕三界者莫徑於淨土是故有彌陀經䟽鈔之作嘗稱曰阿伽已疾如意雨寶總羣塗而一貫者其惟持名一心乎其進為行淨為律契為法究為禪以故師之唱演靡所不備而宗趣有在緇素之徒咸望大師為善導雲塢為極樂交廣庸蜀幽并冀朔之遠莫不繭足皈禮延頸嚮化與於籌室者不可勝數而師尤隱解顯行撝謙不居痛抑狂瀾躬為之隄岸終身退然處於學地雖凡衲單士通謁而至者咸與之均禮於戲非盛德何以臻此乎而昧者謂院以禪名宜杜塞岐徑獨蹈大方紹明從上以來單傳直截之旨若以是為師少者夫治水者撤堰而瀉之築防而居之乳兒者塗苦而禁之洗滌而養之惟其宜適也世降習偷邪師謬解如波如馳苟務泯相毀教等持犯均淨穢決竇於旱秋絕哺於饑子豈大士匡時應會起極獘振將絕之道哉俗善畫龍見龍而驚塗羹雜陳而笑耕稼者不亦舛乎是山形勝洎創建緣起詳載大師所撰記及董太史其昌碑中故不具具言師所以應化拯時有功宗乘者勒石講堂詔於無窮</p>
</div>
<div class='div-other'><a id='mulu134' />
<p class='h2'>天柱寺</p><p style="margin-left:0em;text-indent:2em">在雲棲三聚亭里許即常樂寺宋開寶建</p>
</div>
<div class='div-other'><a id='mulu135' />
<p class='h2'>妙山菴</p><p style="margin-left:0em;text-indent:2em">在妙山僧如寞建</p>
</div>
<div class='div-other'><a id='mulu136' />
<p class='h2'>白沙菴</p><p style="margin-left:0em;text-indent:2em">在白沙塢通黃山天竺</p>
</div>
<div class='div-other'><a id='mulu137' />
<p class='h2'>棲真寺</p><p style="margin-left:0em;text-indent:2em">在定北四啚有賛寧塔</p>
</div>
<div class='div-other'><a id='mulu138' />
<p class='h2'>定安寺</p><p style="margin-left:0em;text-indent:2em">在定北二啚</p>
</div>
<div class='div-other'><a id='mulu139' />
<p class='h2'>定明寺</p><p style="margin-left:0em;text-indent:2em">在定北三啚</p>
</div>
<div class='div-other'><a id='mulu140' />
<p class='h2'>金蓮寺</p><p style="margin-left:0em;text-indent:2em">在定北一啚</p>
</div>
<div class='div-other'><a id='mulu141' />
<p class='h2'>妙靜寺</p><p style="margin-left:0em;text-indent:2em">在錢塘縣定山北二啚宋元祐中投子義青禪師開山賜額明陽寺建炎四年法成禪師重建山門兩廊僧堂更名妙靜有偈曰選佛塲開妙靜山直教千佛笑開顏圓成屋裏諸功德只在當人點首問慶元六年庚申歲紹隆禪師修元至正二十五年海悟禪師重修洪武六年太古羲禪師重修寺有古井</p>
</div>
<div class='div-other'><a id='mulu142' />
<p class='h2'>定南寺</p><p style="margin-left:0em;text-indent:2em">在公館側</p>
</div>
<div class='div-other'><a id='mulu143' />
<p class='h2'>慈巖院</p><p style="margin-left:0em;text-indent:2em">在楊村風水洞側舊名恩德洞洞中石子紅點如丹持出即隱置於舊如故</p>
<p style="margin-left:0em;text-indent:2em">白樂天詩并序予到郡周歲方來入寺半日復去俯視朱綬仰睇白雲有媿於心遂留絕句　雲水埋藏恩德洞簪裾束縛使君身暫來不宿歸州去應被山呼作俗人</p>
<p style="margin-left:0em;text-indent:2em">蘇東坡詩并序徃富陽新城李節推先行三日留風水洞見待詩云　春山磔磔鳴春禽此間不可無我吟路長漫漫傍江浦此間不可無君語金鯽池邊不見君追君直過定山村路人皆言君未遠騎馬少年清且婉風崖水穴舊聞名只隔山溪夜不行溪橋曉溜浮梅萼知君繫馬巖花落出城三日尚逶遲妻孥怪罵歸何時世上小兒誇疾走如君相待今安有</p>
</div>
<div class='div-other'><a id='mulu144' />
<p class='h2'>龍門菴</p><p style="margin-left:0em;text-indent:2em">在龍門山頂四面石壁路屈曲而上如盤谷有僧結菴於此</p>
</div>
<div class='div-other'><a id='mulu145' />
<p class='h2'>光明寺</p><p style="margin-left:0em;text-indent:2em">在定山北唐顯慶元年高宗勅賜光明禪寺明善導和尚說法開山師念佛一聲即有一道毫光從口出自十至百光亦如之勅賜寺額正統十一年惠辨初重建萬厯間寺產俱為豪猾侵漁尋復故地有龍池古井</p>
<p style="margin-left:0em;text-indent:2em">王勃題光明寺南池幽景詩云　笑倚雕闌瞰碧流漾花天氣漸和柔日行東陸春偏早人在西園景自幽出水蒲芽纔短茁牽風荇帶欲輕浮綠波涵育羣魚樂不識江湖有釣鈎</p>
</div></div>
<p class='juan'>武林梵志卷二</p>
</div><!-- end of div[@id='body'] -->
</body></html>