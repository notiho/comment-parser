<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林梵志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu372' />
<p class='juan'>欽定四庫全書　武林梵志卷六</p><p class="byline">明　吳之鯨　撰</p></div>
<div class='div-other'><a id='mulu373' />
<p class='h1'>外七縣梵剎</p>
<div class='div-other'><a id='mulu374' />
<p class='h2'>海寧縣</p>
<div class='div-other'><a id='mulu375' />
<p class='h3'>太平廣福寺</p><p style="margin-left:0em;text-indent:2em">在縣東五十里黃岡市唐齊安寺基宋建隆中有僧結茅棲止歷四十年乾德二年額曰太平庵熙寧元年賜今額歸併于此曰慶壽永寧寺<span class='note-inline'>(在縣東二十四里)</span>曰南觀音院<span class='note-inline'>(在縣東二十一里新江塘南)</span></p>
<p style="margin-left:0em;text-indent:2em">僧弘道太平廣福寺詩　招提古意饒誰復記前朝五季重開拓三災不動搖珠林花氣合紺殿蘚痕消更上危樓望當門見海潮</p>
</div>
<div class='div-other'><a id='mulu376' />
<p class='h3'>崇教寺</p><p style="margin-left:0em;text-indent:2em">在縣東六十里妙果山之前舊圖經五代成夫人捨園為寺名妙果宋季廢弛元至順四年重建歸併于此曰圓明庵<span class='note-inline'>(在縣東六十里遊佛墩)</span>曰東林庵<span class='note-inline'>(在縣東六十里)</span></p>
</div>
<div class='div-other'><a id='mulu377' />
<p class='h3'>真如寺</p><p style="margin-left:0em;text-indent:2em">在縣東七十里黃灣菩提山東晉干寶公捨宅為寺周顯德二年建輪藏宋治平二年賜今額歸併于此曰寶嚴寺<span class='note-inline'>(在縣東六十里)</span>曰接濟院<span class='note-inline'>(在縣東北三十六里)</span>曰延聖妙智院<span class='note-inline'>(在縣東北六十里)</span>曰闓濟院<span class='note-inline'>(在縣東北六十里)</span>曰北永寧院<span class='note-inline'>(在縣北四里)</span>曰上方延壽院<span class='note-inline'>(在縣北十里)</span>曰接待朱何庵<span class='note-inline'>(在縣西一里)</span>曰積寶庵<span class='note-inline'>(在縣西北十五里)</span>曰西觀音庵<span class='note-inline'>(在縣西北二十五里)</span>曰雪峰雙桂庵<span class='note-inline'>(在縣北十八里)</span>曰惠照庵正覺庵<span class='note-inline'>(並在縣東北六十里)</span></p>
<p style="margin-left:0em;text-indent:2em">張諤真如寺詩　旗鼓初從海上回天風吹我上雄臺甲披雙木關西將馬驟羣峰冀北材塵世俯窺飛鳥去軍聲俄逐晚潮來誰人為我書巖石他日重遊掃綠苔</p>
</div>
<div class='div-other'><a id='mulu378' />
<p class='h3'>真相寺</p><p style="margin-left:0em;text-indent:2em">在縣東北六里橫塘北宋寶祐二年建元末燬洪武六年重建歸併于此曰雪峯廣福院<span class='note-inline'>(在縣東北七里)</span>曰<span class='corr'>淨</span>信院<span class='note-inline'>(在縣東北一十八里)</span></p>
</div>
<div class='div-other'><a id='mulu379' />
<p class='h3'>崇惠寺</p><p style="margin-left:0em;text-indent:2em">在縣東北六十里硤石紫微山東麓元至正間建洪武十八年重建歸併於此曰四果華嚴院<span class='note-inline'>(在縣東北七十里)</span>曰勝果院曰圓覺庵<span class='note-inline'>(並在縣東北六十里)</span></p>
</div>
<div class='div-other'><a id='mulu380' />
<p class='h3'>西山廣福院</p><p style="margin-left:0em;text-indent:2em">在縣東北六十里硤石紫微山頂宋天禧五年邑人宋坦捨宅建熙寧元年賜壽聖額隆興元年改今額兵燬元大德間重建歸併于此曰崇福寺<span class='note-inline'>(在縣東北六十里)</span>曰瑞應觀音院<span class='note-inline'>(在縣東北三十里)</span>曰東山廣福院<span class='note-inline'>(在縣東北六十里)</span>曰黃坡庵<span class='note-inline'>(在縣東北三十里)</span>曰永平庵<span class='note-inline'>(在縣東北五十二里)</span>曰興壽庵<span class='note-inline'>(在縣東北六十里)</span>章孝標西山廣福院詩　野寺孤峯上危樓聳翠微捲簾滄海近洗鉢白雲飛竹影臨經案松花點衲衣日斜登望處湖畔一僧歸</p>
<p style="margin-left:0em;text-indent:2em">楊璿崇福寺詩　艤棹青山下來尋蘇子家人魚皆靜樂水木亦清華樹老欲成盖菊寒殊未花何須覓勾漏此處有丹砂</p>
<p style="margin-left:0em;text-indent:2em">顧况崇福寺詩　家在雙峯蘭若邊數聲清磬發孤烟山連極浦鳥飛盡月上青林人未眠</p>
<p style="margin-left:0em;text-indent:2em">永隆廣福寺</p>
<p style="margin-left:0em;text-indent:2em">在縣西一十里馬牧塘北宋紹興十八年建興廢不一歸併于此曰水陸院<span class='note-inline'>(在縣西南四十里)</span>曰出塵庵<span class='note-inline'>(在縣西北二十五里)</span></p>
</div>
<div class='div-other'><a id='mulu381' />
<p class='h3'>金佛寺</p><p style="margin-left:0em;text-indent:2em">在縣西一十二里松林舖東宋紹興年間名上乘院乾道間改今額元末燬重建歸併于此曰超王院曰<span class='corr'>淨</span>居院<span class='note-inline'>(並在縣西五里)</span>曰惠明院<span class='note-inline'>(在縣西八里)</span>曰戒壇院<span class='note-inline'>(在縣西南三里)</span></p>
</div>
<div class='div-other'><a id='mulu382' />
<p class='h3'>永寧寺</p><p style="margin-left:0em;text-indent:2em">在縣西二十里宋嘉泰間建歸併于此曰壽昌院<span class='note-inline'>(在縣西北五十里)</span></p>
</div>
<div class='div-other'><a id='mulu383' />
<p class='h3'>薦福寺</p><p style="margin-left:0em;text-indent:2em">在縣西三十六里蕭齊永明二年建名安善唐會昌五年廢大中十三年重建宋大中祥符元年改今額元末兵燬洪武初重建歸併于此曰開福寺<span class='note-inline'>(在縣西三十五里)</span>曰觀音聖果寺<span class='note-inline'>(在縣西北四十五里)</span></p>
</div>
<div class='div-other'><a id='mulu384' />
<p class='h3'>安國寺</p><p style="margin-left:0em;text-indent:2em">在縣西北二百五十步唐開元元年建名鎮國海昌院會昌五年廢大中四年復置名齊豐宋大中祥符元年改今額寺有大悲閣宋理宗御書妙智之閣賜之元至正二年重建歸併于此曰興慶寺<span class='note-inline'>(在縣北十五里)</span></p>
<p style="margin-left:0em;text-indent:2em">宋蘇軾大悲閣記羊豕以為羞五味以為和秫稻以為酒麯蘖以作之天下之所同也其材同其水火之齊均其寒暖燥濕之一候也而二人為之則美惡不齊豈其所以美者不可以數取歟然古之為方者未嘗遺數也能者即數以得其妙不能者循數以得其略其出一也有能有不能而精麄見焉人見其二也則求精於數外而棄迹以逐妙曰我知酒食之所美也而略其分劑捨其度數以為不在是也而一以意造則其不為人之所嘔棄者寡矣今學者之病亦然天文地理音樂律厯宮廟服器冠婚喪祀之法春秋之所去取禮之所可刑之所禁歷代之所以廢興與其人賢不肖此學者之所宜盡力也曰是皆不足學學其不可傳於書而載于口者子夏曰日知其所亡月無忘其所能可謂好學也<span class='corr'>已</span>古之學者其所亡與其所能皆可以一二數而日月見也如今世之學者所亡者果何物而所能者果何事耶孔子曰吾嘗終日不食終夜不寢以思無益不如學也由是觀之廢學而徒思者孔子之所禁而今世之所尚也豈惟吾學者至於為佛者亦然齋戒持律講誦其書而崇飾塔廟此佛之所以日夜教人者也而其徒或者以為齋戒持律不如無心講誦其書不如無言崇飾塔廟不如無為其中無心其口無言其身無為則飽食遊嬉而已矣是為大言以欺佛者也杭州鹽官安國寺僧居則自九歲出家十年而得惡疾垂死自誓於佛願持律終身且造千手眼觀世音像而誦其名千萬聲病已而力不給則縮衣節口三十餘年銖積寸絫以迄于成其高數仞為大屋四重以居之而求文以為記余嘗以斯語告東南之士矣盖僅有從者獨喜則之勤苦從事於有為篤志守節老而不衰異夫為大言以欺佛者故為之記且以風吾黨之士云</p>
</div>
<div class='div-other'><a id='mulu385' />
<p class='h3'>延恩寺</p><p style="margin-left:0em;text-indent:2em">在縣西北二百六十步舊安國寺藏院宋元祐四年賜今額歸併于此曰慶善寺<span class='note-inline'>(縣西南二百步)</span>曰常樂寺<span class='note-inline'>(縣西南二里)</span>曰佛牙寺<span class='note-inline'>(縣北一里)</span>曰<span class='corr'>淨</span>明院<span class='note-inline'>(縣西南八十步)</span>曰正法壽寧院<span class='note-inline'>(縣西北十五里)</span>曰觀音庵<span class='note-inline'>(縣東北一百五步)</span></p>
</div>
<div class='div-other'><a id='mulu386' />
<p class='h3'>東岡廣福寺</p><p style="margin-left:0em;text-indent:2em">在縣西北二十五里東晉德法師開山後燬宋乾德元年重建紹興三十二年賜是額永樂十四年潮坍無存十五年移額于四都觀音庵歸併于此曰圓明院<span class='note-inline'>(在縣西北三十五里)</span></p>
</div>
<div class='div-other'><a id='mulu387' />
<p class='h3'>覺王寺</p><p style="margin-left:0em;text-indent:2em">在縣西北二十五里長安鎮西唐長興四年建名正覺宋治平二年改今額元末兵燬洪武初重建歸併於此曰定香寺<span class='note-inline'>(在縣西北二十五里)</span>曰南禪福嚴院<span class='note-inline'>(在縣西北四十里)</span>曰真如庵<span class='note-inline'>(在縣西北十五里)</span></p>
</div>
<div class='div-other'><a id='mulu388' />
<p class='h3'><span class='corr'>淨</span>妙寺</p><p style="margin-left:0em;text-indent:2em">在縣西北三十里宋嘉熙間建元末兵燬洪武初重建歸併于此曰旌忠寺<span class='note-inline'>(在縣西北二十五里)</span>曰雲龍寺<span class='note-inline'>(在縣西十五里)</span>曰惠泉院<span class='note-inline'>(在縣西北二十五里)</span>曰吉慶庵常樂庵雙林庵<span class='note-inline'>(並在縣北十五里)</span></p>
</div>
<div class='div-other'><a id='mulu389' />
<p class='h3'>興福寺</p><p style="margin-left:0em;text-indent:2em">在縣西北三十里駱家舖東北宋開寶二年建三年賜額歸併于此曰彌陀院<span class='note-inline'>(在縣西北十五里)</span>曰惠明庵<span class='note-inline'>(在縣西北十五里)</span></p>
</div>
<div class='div-other'><a id='mulu390' />
<p class='h3'>資勝寺</p><p style="margin-left:0em;text-indent:2em">在縣西北四十里晉天福七年建名資壽宋治平二年改今額歸併于此曰報國寺<span class='note-inline'>(在縣西北四十八里)</span>曰資福院<span class='note-inline'>(在縣西北四十里)</span>曰海雲庵<span class='note-inline'>(在縣西北四十六里)</span></p>
</div>
<div class='div-other'><a id='mulu391' />
<p class='h3'>吉祥寺</p><p style="margin-left:0em;text-indent:2em">在縣西北四十八里許村鋪北名齊明宋建隆二年改名迎祥治平二年改今額元末兵燬歸併于此曰普安寺<span class='note-inline'>(在縣西四十里)</span></p>
</div>
<div class='div-other'><a id='mulu392' />
<p class='h3'>菩提寺</p><p style="margin-left:0em;text-indent:2em">在縣北內有張子韶讀書臺基存</p>
</div>
<div class='div-other'><a id='mulu393' />
<p class='h3'>惠力寺</p><p style="margin-left:0em;text-indent:2em">在縣東北六十里硤石紫微山下晉寧康中尚書張延光捨宅構寺賜額曰志願唐乾元元年勅支本縣稅錢修飾唐季兵燬宋乾德間重建大中祥符二年賜今額宋季兵燬元至正二十年重建</p>
<p style="margin-left:0em;text-indent:2em">僧弘道遐觀樓詩　紫硤山前百尺樓憑高懸象入冥搜滄江直到水窮處白鳥忽飛天盡頭一氣鴻濛開禹甸兩峯縹緲接瀛洲胡牀坐對銀河近擬欲乘槎上斗牛</p>
</div>
<div class='div-other'><a id='mulu394' />
<p class='h3'><span class='corr'>淨</span>信寺</p><p style="margin-left:0em;text-indent:2em">在縣西南六十里晉天福二年僧<span class='corr'>淨</span>建元末兵燬洪武初復建</p>
<p style="margin-left:0em;text-indent:2em">類列　定惠寺<span class='note-inline'>(在縣東北十三里)</span>寶林寺<span class='note-inline'>(在縣西二十里)</span>瑞像院<span class='note-inline'>(在縣北門外二十里)</span>白蓮花院<span class='note-inline'>(在縣東十五里)</span>普信院<span class='note-inline'>(在縣北二里)</span>尹墅廣福院<span class='note-inline'>(在縣西北二十五里)</span>西庵<span class='note-inline'>(在縣西門內)</span>大通庵<span class='note-inline'>(在縣西三里)</span></p>
</div></div>
<div class='div-other'><a id='mulu395' />
<p class='h2'>富陽縣</p>
<div class='div-other'><a id='mulu396' />
<p class='h3'>法相寺</p><p style="margin-left:0em;text-indent:2em">在縣東南三十里麗景村名報恩唐咸通十二年符禪師開山宋大中祥符元年賜額歸併于此曰靈巖院<span class='note-inline'>(在縣東南三十里)</span>曰泗洲庵<span class='note-inline'>(在縣東南五十里)</span></p>
<p style="margin-left:0em;text-indent:2em">葉士彥題法相寺虛舟亭詩　道人亭子號虛舟身與乾坤日夜浮高檻倚空山疊浪小池承溜雨生漚漁歌響荅穿蓬戶晚飯經行憶舵樓茶竈筆牀安榻畔江湖長任散人遊</p>
<p style="margin-left:0em;text-indent:2em">姜文渭靈巖院詩　軒在靈巖第幾峯篔簹遶屋翠重重僧窻滴露全疑雨詩榻生凉半是風四座綠䕃侵戶暗一簾爽氣撲衣濃信知石上蒼苔合多為遊人去後封</p>
</div>
<div class='div-other'><a id='mulu397' />
<p class='h3'><span class='corr'>淨</span>居寺</p><p style="margin-left:0em;text-indent:2em">在縣南四十里大源村石晉天福八年名<span class='corr'>淨</span>福宋治平二年改今額宋末燬元至順間重建歸併于此曰崇善院<span class='note-inline'>(在縣南四十里)</span>曰真如院<span class='note-inline'>(在縣東南一百二十里)</span>曰禪寂院<span class='note-inline'>(在縣南八十里)</span></p>
</div>
<div class='div-other'><a id='mulu398' />
<p class='h3'>偃松寺</p><p style="margin-left:0em;text-indent:2em">在縣西南十里馴雉村宋嘉泰四年建前有大松盤護因名元末燬惟殿宇及法堂存歸併于此曰永樂吉祥寺<span class='note-inline'>(在縣東北小隱山)</span>曰<span class='corr'>淨</span>土院<span class='note-inline'>(在縣西南三十里)</span>曰靈巖寶山院<span class='note-inline'>(在縣西十里)</span>曰大智院<span class='note-inline'>(在縣西二十五里)</span>曰法雲院<span class='note-inline'>(在縣西二十五里)</span>曰普惠院<span class='note-inline'>(在縣西三十里)</span>曰真寂院<span class='note-inline'>(在縣西南三十五里)</span></p>
<p style="margin-left:0em;text-indent:2em">姚愈題<span class='corr'>淨</span>土院竹軒詩　勁節摩雲歲月深冰霜不改舊時陰靜浮香篆度幽逕冷滴翠光生茂林明月滿窓橫妙墨清風入指按黃金箇中領取西方意夢落人間何處尋</p>
</div>
<div class='div-other'><a id='mulu399' />
<p class='h3'>能仁寺</p><p style="margin-left:0em;text-indent:2em">在縣西南十里太平村唐天成元年建名雲霄宋咸淳元年請今額元至正丙申兵燹洪武初重建歸併于此曰法門寺<span class='note-inline'>(在縣東一十五里)</span>曰三學院真如院<span class='note-inline'>(並在縣西南三十里)</span>曰寶林院<span class='note-inline'>(在縣西南三十五里)</span>曰崇福庵<span class='note-inline'>(在縣西南二十里)</span></p>
<p style="margin-left:0em;text-indent:2em">李鞉三學院詩　遠岫朝來更爽孤雲徙倚長閒飛出偶成霖雨歸來依舊青山</p>
<p style="margin-left:0em;text-indent:2em">寶林院巖香閣詩　花到清明際隨春渡虎溪勾牽木芍藥流落古招提獨喜孤芳在何妨眾草齊定知妃子意不觧謫仙題</p>
</div>
<div class='div-other'><a id='mulu400' />
<p class='h3'>寶相寺</p><p style="margin-left:0em;text-indent:2em">在縣西南三十五里慶護村洪武初創庵曰浦西十三年請移看潮村寶相寺額歸併于此曰寂光普照禪寺<span class='note-inline'>(在縣西四十五里)</span>曰報恩禪院<span class='note-inline'>(在縣西南八十五里)</span></p>
</div>
<div class='div-other'><a id='mulu401' />
<p class='h3'>妙智寺</p><p style="margin-left:0em;text-indent:2em">在縣西南五十里善政村永安山之陽唐太和元年僧會遇建舊名驪峰錢武肅時改名永安宋大中祥符元年改今額宣和間方臘之亂燬建炎四年邑人提刑李鞉施財新之歸併于此曰妙巖院<span class='note-inline'>(在縣西南三十五里)</span>曰萬春院<span class='note-inline'>(在縣西八十里)</span></p>
<p style="margin-left:0em;text-indent:2em">楊廉夫贈妙智寺仁一初詩　一初闍黎諸法觧吹得道人雙劒簫大道不如宗北秀看山直欲[書-曰+皿]南條探官時着楊梅帽勸客醉傾椰子瓢輕拂鞭稍踏春雨紫騮嘶過聖安橋</p>
</div>
<div class='div-other'><a id='mulu402' />
<p class='h3'>慈修護聖禪寺</p><p style="margin-left:0em;text-indent:2em">在縣西五十步唐大中間建名保寧元至順間改今額元末兵燬洪武元年重建歸併於此曰西巖寺<span class='note-inline'>(在縣北三十里)</span>曰淨明院<span class='note-inline'>(在縣北五里)</span>曰蓮堂庵<span class='note-inline'>(在縣東南四十里)</span>曰普潤庵<span class='note-inline'>(在縣西南五十里)</span>曰通濟庵<span class='note-inline'>(在縣南五里)</span>曰悟空庵<span class='note-inline'>(在縣東北十五里)</span>曰大明院<span class='note-inline'>(在縣西北四里)</span>曰<span class='corr'>淨</span>覺院<span class='note-inline'>(在縣西五十步)</span></p>
<p style="margin-left:0em;text-indent:2em">白居易西巖寺詩　千古仙居物象饒道成丹熟晝昇霄巖前寶鏡傳松韻洞口靈池應海潮崖折百花遲日晚鶴歸清夜唳聲遙登臨漸到希夷境平拂行雲度石橋</p>
<p style="margin-left:0em;text-indent:2em">楊廉夫西巖寺詩　何代仙人跨鶴歸至今丹竈倚柴扉黃金布地開華藏白石撑空障翠微海內甲兵民厭久山中車馬客來稀僧窻轉午渾無事晴雪風鏖木葉飛</p>
<p style="margin-left:0em;text-indent:2em">李白<span class='corr'>淨</span>明院詩　天台國清寺天下為四絕今到普照遊到來復何別柟木白雲飛高僧頂殘雪門前一條水幾回流歲月</p>
<p style="margin-left:0em;text-indent:2em">蘇軾<span class='corr'>淨</span>明院詩　富春真古邑此寺亦唐餘鶴老依喬木龍歸護賜書連筒春水遠出谷曉鐘踈欲繼江潮韵何人為起予</p>
<p style="margin-left:0em;text-indent:2em">大明院詩　長松吟風晚雨細東庵半掩西庵閉山行盡日不逢人裛裛野梅香入袂居僧笑我戀清景自厭山深出無計我雖愛山亦自笑獨徃神傷後難繼不如西湖飲美酒紅杏碧桃香覆髻作詩寄謝採薇翁本不避人那避世</p>
</div>
<div class='div-other'><a id='mulu403' />
<p class='h3'>永寧寺</p><p style="margin-left:0em;text-indent:2em">在縣西一百五十步坊郭梁大同三年建名榮國宋大中祥符元年改今額嘉定壬申縣令程珌新之元末兵燬洪武九年重建歸併于此曰真覺院<span class='note-inline'>(在縣東五十步)</span>曰<span class='corr'>淨</span>因院<span class='note-inline'>(在縣東二十里)</span>曰<span class='corr'>淨</span>土院<span class='note-inline'>(在縣西二十里)</span>曰長福羅漢院<span class='note-inline'>(在縣北十二里)</span>曰大安院瑞相院<span class='note-inline'>(並在縣西北十八里)</span>曰慶恩院<span class='note-inline'>(在縣北十八里)</span>曰資聖院<span class='note-inline'>(在縣北十八里)</span>曰慈雲院<span class='note-inline'>(在縣北二十五里)</span>曰華盖仙山院<span class='note-inline'>(在縣東北十二里)</span></p>
<p style="margin-left:0em;text-indent:2em">楊廉夫真覺院詩　禺陵雲氣近松翠護禪關只有客常到不如僧最閒春風浙江水夜雨富春山愛此清居趣長歌日暮還</p>
<p style="margin-left:0em;text-indent:2em">蘇軾<span class='corr'>淨</span>因院竹軒詩　前軒有竹百餘竿節節渾如玳瑁斑雨過風清談般若琅玕聲撼半空寒</p>
<p style="margin-left:0em;text-indent:2em">楊廉夫詩　香巖一擊忘所知我無所知安可擊獨愛軒中可避暑萬竿瘦玉擁寒碧切莫伐作仙人杖亦莫剪作漁子笛准擬重來倚小窻細聽龍吟風雨急</p>
</div>
<div class='div-other'><a id='mulu404' />
<p class='h3'>龍景寺</p><p style="margin-left:0em;text-indent:2em">在縣東十八里春明村唐大中元年建元末兵燬洪武十五年重建</p>
</div>
<div class='div-other'><a id='mulu405' />
<p class='h3'>真寂寺</p><p style="margin-left:0em;text-indent:2em">在縣東南四十里靈峰村宋紹興六年建元末燬于兵洪武初重建</p>
<p style="margin-left:0em;text-indent:2em">俞膺詩　平地湧招提諸峯自廻護石壁聽泉流溪橋見僧度松檜千年姿不受冰雪妬花卉四時春疑有神靈助景物良可嘉徘徊屢忘暮賢哉支許儔因之重懷慕</p>
</div>
<div class='div-other'><a id='mulu406' />
<p class='h3'>大雄寺</p><p style="margin-left:0em;text-indent:2em">在縣西南五十里屠山村唐長慶三年吳越相國許明捨宅為寺遂即其人為名宋治平二年改今額元末兵燬洪武初重建</p>
<p style="margin-left:0em;text-indent:2em">類列　惠出延壽院<span class='note-inline'>(在縣西五里)</span>永壽院<span class='note-inline'>(在縣北二十里)</span>惠濟院<span class='note-inline'>(在縣東十二里)</span>瑞峯院<span class='note-inline'>(在縣西十五里)</span>接待延壽院<span class='note-inline'>(在縣北一里)</span>瑞像院<span class='note-inline'>(在縣北十五里)</span>無礙庵<span class='note-inline'>(在北門外一里)</span>聖僧庵<span class='note-inline'>(在縣西南九十里)</span></p>
</div>
<div class='div-other'><a id='mulu407' />
<p class='h3'>華盖仙山寺</p><p style="margin-left:0em;text-indent:2em">在縣東北十二里舊名福慶院晉天福四年建洪武二十四年併永寧寺舊為民侵佔獨伽藍神數百人舁之不能動獨存萬厯十三年僧真德重建置田三十餘畆地二十九畆餘山七十四畆餘塘五分寺有大覺璉禪師遺墨有印空禪師塔師里人俗姓童氏有德行稱其徒一庵忠禪師塔在側</p>
<p style="margin-left:0em;text-indent:2em">陶望齡忠禪師塔銘余嘗臨淛江憩西陵之茶亭衲子東渡者曳踵而至觧包坐則主人具茗飲齋時供蔬夕則敷具而臥如行者之詣家方春月日不下萬指前後無闕供曩衲子渡江率為舟子所苦至是寄載徃來如其家私渡余異焉訊之曰此一庵禪師所為余謁焉師自稠人出衣垢敝體遳陋朴古語不出諸口余請焉曰師之所以能若是何也師徐曰此十方檀施德於貧衲何有退而訊諸其徒曰吾師之始末自虎跑願畢其髓腦供十方賢聖至則剖半菽而茹之展半席而休之諸師未食弗敢食未息弗敢息也溢而弗能居則<span class='corr'>己</span>出而露處居無何仁風翔於吳越施者如胥溥之殷江也而師縛體束腹猶故師何心哉意其所以能若是者以此余聞而肅然於是每至輙造之後數年師出而於圃余亦從圃從容語佛法大旨瞭如也嘗為惡人所窘罄鉢囊授之乃免俄其人事敗所司引師証之師曰無有楚毒備至師怡然順受而已去而東又飯僧百官渡之廻龍庵規撫視西陵於是衲子渡娥江復有安次久之示寂焉世壽六十有三僧臘四十六其門人奉遺蛻歸於富春仙山福慶院院古廢址今規復之師曰吾亦將歸老於此弗克而化猶稱曰福慶院一庵禪師者師志也孫性昊述遺事請銘累年乃愈懇余感其意又服膺師德久其可弗許乃為次其本末而銘之師諱真忠孫氏子杭之仁和人年十七投天目山出家為印空禪師法嗣實寶峯師嫡孫也既受具勤苦叅學禮誦法華晝夜弗輟凡六載遍禮名山歸灌園於虎跑寺凡三年乃捨去飰僧兩江蕭山之新林天台之會墅嶺虎林之崇福庵皆有蹟余習師飰僧事故於兩江獨詳銘曰南海大士天台應真僧之來殷其如雲師弗芘之投荒榛匪從師飰虛朝昏師云化矣德渠泯眎淛與娥兩江津</p>
</div>
<div class='div-other'><a id='mulu408' />
<p class='h3'><span class='corr'>淨</span>土庵</p><p style="margin-left:0em;text-indent:2em">即<span class='corr'>淨</span>土寺下院去縣十八里春明二啚東黃石公小隱處萬厯二十八年朱文元捨地僧德祺建</p>
</div>
<div class='div-other'><a id='mulu409' />
<p class='h3'>天鐘院</p><p style="margin-left:0em;text-indent:2em">舊名崇福庵在太平里至正間僧道信開山嘉靖間僧明清建萬厯間僧如桂性美復增殿宇</p>
<p style="margin-left:0em;text-indent:2em">吳之鯨碑記俶從富春登觀山望江以南峯阜蔚起若有寶雲卿靄籠護其上詫謂神囂仙的是宜建名剎為古德勝場而余門人周瞿父曰此天鐘山也有龍潭瀑布之奇不可不游逡巡未果偶友人俞似宗作令德化二三兄弟祖送桐君山時風日晴好余談及天鐘似宗欣然命棹抵岸可半里平疇懷新藉草喚觴又里許泉出自乳竇滴瀝堪寫漸上漸窄若鳥道而龍潭噴沫恍十二珠簾照映青壁寒氣濺人衣帶似宗與余各據峭石飛大白數斗不忍捨去及登殿暮矣展禮大士畢即促登舟寺僧供茗椀不及低徊而別恨未盡此地之勝今年秋在佛石澗中因識桂上人師弟則天鐘住持也亟詢建剎緣始山舊有古天鐘院廢為榛莽狐豹之區久矣嘉靖間高僧明清戒行精嚴焚修無間寒暑初結茅潭上僅一袈裟地耳忽猛虎夜午蹲其前清語曰若有宿業任爾一飡如來護法當為指點住處虎連嗁數聲若先導者乃得舊基巋然古佛道場也遂移庵於此而歸附者日益眾遠邇雲集清稍拓地建大士殿設左右長廊香燈法幢燦宵旦有所禱其應如響而於祈子尤有奇騐於是江南北檀信重趼星馳咸稱為小天竺國而古蹟遂儼若靈山矣其徒如桂孫性美倜儻有志悉心協助禪誦聲振林木為居民敬禮續置田地山塘約一百三十餘畆用以供十方常住僧有遇飯一飡樹下一宿者流水膳供不絕薰修日進福施日廣而名亦日益振清師之法力偉哉先後令茲邑者徐公張公嘉其行給匾批照為久遠計昕夕祝延聖壽嚴<span class='corr'>淨</span>毘尼佛日方升山魈永遁昔慧遠澄心而龍泉立現朗公撝杖而古像倐新精廬肇衍於三摩鹿苑驟開於十笏古剎之興實繇人造信非誣也不佞樂為宣敡不自知不律之蕪拙矣寺之祖山為天鐘而鉢盂山為對左獅蹭右象伏峯曰觀音曰慧日曰法雲曰三台曰北極泉之最著者曰龍潭曰碧雲曰馬跡隱然馬跡現石上曰晶液曰玉音從山谷洞中出非但皈禮黃曇即探奇選勝安可不拈瓣香一徃哉</p>
</div></div>
<div class='div-other'><a id='mulu410' />
<p class='h2'>餘杭縣</p>
<div class='div-other'><a id='mulu411' />
<p class='h3'>永安寺</p><p style="margin-left:0em;text-indent:2em">在縣東南二里元至元元年建至正二十四年燬洪武元年重建歸併於此曰法喜寺<span class='note-inline'>(在縣東半里)</span>曰廣福禪寺<span class='note-inline'>(在縣西十里)</span>曰天真寺<span class='note-inline'>(在縣南二十里)</span>曰般若寺吉祥寺無相寺<span class='note-inline'>(並在縣北三十里)</span>曰靜林寺<span class='note-inline'>(在縣東南十五里)</span>曰金仙寺<span class='note-inline'>(在縣東南十五里)</span>曰顯聖院<span class='note-inline'>(去縣治二里)</span>曰興道院<span class='note-inline'>(在縣南二十五里)</span>曰福嚴院<span class='note-inline'>(在縣東南十八里)</span>曰善應院<span class='note-inline'>(在縣西南三十里)</span>曰勝福庵<span class='note-inline'>(在縣南十二里)</span></p>
<p style="margin-left:0em;text-indent:2em">王安石法喜寺詩　門前白道自縈廻門外青莎間綠苔雜樹繞花鶯引去壞簷無幕燕歸來寂寥誰共樽前酒牢落空留案上杯我憶故鄉歸未得可憐鶗鴂重相催</p>
<p style="margin-left:0em;text-indent:2em">范仲淹顯聖院詩　登臨溪上寺遷客獨依依遠水欲無際孤舟曾未歸亂峰藏好處幽鷺得閒飛多少天真趣遙心結翠微</p>
</div>
<div class='div-other'><a id='mulu412' />
<p class='h3'>南山普寧禪寺</p><p style="margin-left:0em;text-indent:2em">在縣東北三十里常熟鄉宋白雲通教大師剏庵以居隆興間改庵為院曰傳燈又改普安淳熙七年改今額元至正末燬洪武三年重建歸併于此曰慧照塔院<span class='note-inline'>(在縣東北三十里)</span>曰定一院<span class='note-inline'>(在縣東北三十五里)</span>曰松隱庵<span class='note-inline'>(在縣北七十五里)</span></p>
</div>
<div class='div-other'><a id='mulu413' />
<p class='h3'>慈聖寺</p><p style="margin-left:0em;text-indent:2em">在縣東北四十里常熟鄉名靈嶽肇於唐五代天成元年復建宋治平二年改今額元至正末燬洪武間重建歸併于此曰永壽寺<span class='note-inline'>(在縣東北三十五里)</span>曰安眾寺<span class='note-inline'>(在縣東北四十里)</span>曰西教庵<span class='note-inline'>(在縣北三十里)</span></p>
<p style="margin-left:0em;text-indent:2em">歐陽詢慈聖寺記畧杭州餘杭縣西北有鎮曰曹橋鎮走北十里得精舍曰靈嶽後漢建武二年有周閩越王無諸十二代孫搖氏捨宅之所建也</p>
</div>
<div class='div-other'><a id='mulu414' />
<p class='h3'>光孝寺</p><p style="margin-left:0em;text-indent:2em">在縣間林東扇一啚</p>
<p style="margin-left:0em;text-indent:2em">陶望齡光孝寺碑記光孝寺唐蔣山太平興國禪師建太宗勅額迄宋而寺貌幾灰矣端平二年住持法薰德力不減于初彬彬稱盛左右丞相咸為篆石迄我皇明而寺貌又幾灰矣幸正德元年無盡和尚禱雨龍門之山太白龍王獻白蛇于鉢內而大雨灌溉萬民繇是寺貌復興寶壽其別號也左通西溪勝槩右達赤松名林前有龍門峻嶺後有閒林幽村內不見寺外惟見雲古井甘泉詩脾可沁萬厯間如清真聽重修建天王殿樹鐘樓置山贖田為永遠計誠大福地也</p>
</div>
<div class='div-other'><a id='mulu415' />
<p class='h3'>徑山興聖萬壽禪寺</p><p style="margin-left:0em;text-indent:2em">在縣西北五十里唐代宗時僧法欽結庵於此永泰中有白衣士來求法度為沙彌欽指坐後石屏謂曰能開此乎曰可遂叱之分為三片今號喝石巖遂即剃度名崇慧如長安與方士競法既勝代宗問其師承對曰臣師徑山僧法欽召赴闕賜號曰國一禪師逾年辭歸詔杭州即其庵建寺曰徑山僖宗乾符六年改為乾符鎮國院宋大中祥符元年改賜承天禪院政和七年改徑山能仁禪寺開禧年間孝宗御書額賜徑山興聖萬壽禪寺由宋迄元為禪林之冠元末兵燬洪武間重建歸併于此曰廣化禪寺<span class='note-inline'>(在縣西十里)</span>曰順慶禪寺<span class='note-inline'>(在縣北三十里)</span>曰妙濟禪寺<span class='note-inline'>(在縣西北四十里)</span>曰實際禪寺<span class='note-inline'>(在縣北二十里)</span>曰雲福禪院<span class='note-inline'>(在縣東北四十里)</span>曰圓覺庵圓修庵<span class='note-inline'>(並在縣東北十五里)</span></p>
<p style="margin-left:0em;text-indent:2em">吳泳撰興聖萬壽禪寺記國家駐蹕臨安自西天目龍翔鳳舞舒岡布麓盤結而為帝王之都者錢塘也自東天目熊騰馬奔凌深拔峭發越而為梵釋之宮者徑山也山以徑名乃天目之徑路其地尊故鬼神不敢宅其境勝故凡庶不得居必也以大法力建大道場然後能儲精會秀覽光景而納于其中國一禪師卓錫于此興廢迨今盖四百餘年矣先是慶元<span class='corr'>己</span>未冬龍王殿灾精廬佛宇一夕而燼僧元聰治故而復新之後三十五年夏再燬無準範師慨然曰曩在育王時曾夢一神人偉衣冠盛儀衛馳騎而前迎疇昔之夜又夢前神人者持念一寶珠以相授曰謹勿訝或謂夢中之人龍珠之數則火之日也豈住止成壞皆數耶師於是以精進心轉不退輪以勇健力撾無畏鼓披榛塞竅度材于山視昔所植可以為椱為梁為杗為桷者適飽厥用則鳩工聚糧命幹力之僧相其役一念纔起諸天響合上方頒賚甚渥公卿士大夫樂施捨南國之好善者不祈而助貨不命而助力越三年考成曰殿曰堂曰門曰廊曰樓觀棲客之廬齋庖之所庫庾井廐靡不畢具最是龍游閣居翠峰之頂畫栱璇題承雲絢日而虛欄之外曰凌霄之閣天空宇逈若與灝氣者游循而下曰寶殿曰寶所曰靈澤殿曰妙莊嚴閣宸奎麗榜殿寶鎮此山寔振古所未有舊兩僧堂幼學者居外久習者居內殆非不二法門今則統而為一楹七而間九席七十有四而衲千焉翼五鳳而閱離門之虛建萬佛而補艮山之闕皆以大用勝服之若夫乘金相水西秦異僧所云更不道也</p>
<p style="margin-left:0em;text-indent:2em">王在晉游徑山記武林之屬多佳山水而餘杭之有徑山稱最勝東西兩天目山高插天水因山曲折浸為巨源若兩目然故曰天目入兩日以是山為徑路山遂以徑名余雅慕徑山而未有企及也歲在辛亥南湖告成功監司徃閱視余以鞅掌三路不得從諸大夫後會八月逾望三日徃吳興謁臺使者畢歸由苕溪苕溪一帶天目諸山眾流環合遡流可達乃從吳興泛舟過德清渡雙溪雙溪之流一出天目一出高陸至雙溪橋合流入徑山港舟不得通舍舟登陸過化城接待寺化城為故宋佛日禪師宣公所剏踞徑山東麓宋時棟宇宏麗欽錫化城二字上創重屋尊而閣之殿寢門廂庖[序-予+票]湢浴靡不備具載郎官楊汝明記中我朝香火猶盛漸次廢棄寺田轉佃閭左豪右踞之然化城巷之名不泯馮司成開之創刻經之緣始于清凉之妙德庵地峻遠役匠轉輸工力費倍乃遷之徑山徑山雲霧罩籠藏板其中易朽腐始議復化城化城地坦無雲氣潤濕便藏板而易輸工力乃為屋十間以安經板處工匠而大士金身以草殿居之海內宰官居士布金恢復化城舊域捐資贖地而有子衿鼓眾跋扈必欲與沙門相角事聞當道屬予訊其事郡邑勘明予按法治其尤割地歸僧封畛不失而其間有墓塚者聽之以寧其穸窀佛處蘧廬中得重開法地以須十方大檀越之力予過化城而一二野衲邀入和南佛前稱善事周遭故址枳棘蓁蕪闢草萊而重新法王之宇西來白馬茲其為繙經演法之場乎過化城折而西北抵徑山山去縣五十里雄據乾位挺然為東目正幹宴坐朝陽天顯堆珠鵬[搏-甫+(十/田)]凌霄御愛七峯攢擁草木蓊薆樹古而蒼地僻而野山門幽寂有老松婆娑可䕃十畆與木蘭交枝薄青旻翳白日松為數千年植而木蘭亦森發離奇匪深山無此異種參差白塔同虬木橫斜巢雲歸鶴竹松間雜景色清饒葱翠交睫入山而路轉深地轉奧無數篔簹霏烟濛濛新芊雄㧞妬母高凌排崗直上各高十里層巒峻嶺長騫偉觀盤跚逶迤盡在竹間行路籜龍透地躡屐崚嶒一頭陀引導美箭蒙茸蘿葛糾縛時摩僧頂羣峯嶈嶈拱護靈嶽中豁平區坦壑去險而夷重巖滴水有洞空沕頭陀指為明月池其間小井為龍湫龍歲一來顧雷雨曀冥過洞行少許路遶屋後登崖叅大慧禪師塔明堂窒塞方伯吳公言塔前當介然闢之而成路僧苦去屋未果闢由塔崕而東為喝石巖唐時僧法欽結庵有白衣士求法度為沙彌欽指坐後石屏謂曰能開此乎叱之分為三片代宗召法欽赴闕賜號國一禪師辭歸杭即其庵建寺曰徑山宋開禧間孝宗賜額興聖萬壽禪寺東南勝道場無逾此者行過複嶺崇嶐隱天有斐菉猗坎窞為池方塘一鑑湛潔如澄鮮漾碧僧曰放生池池邊刻經工匠排列鴈行伏迎道左<span class='corr'>已</span>訪澹居上人所寓靜室治蔬為供清話移時片言點悟此不殊欽公三片石恨不如白衣士立度為沙彌耳別而登樓同餘杭令戴君進飯夕陽西沉遂促從者亟行余時有天目之興徑山直傳舍視之竭蹶而趨至無垢寺而宿焉是夜惺惺不寐取唐崔元翰碑籀文摩擬不能屬草乃讀東坡徑山詩擊節高吟與松濤林籟相為荅和殘月半窻莽烟伴榻無何而山鳥嗚嗚不覺東方之既白矣</p>
<p style="margin-left:0em;text-indent:2em">吳之鯨徑山紀游庚戌浴佛日久雨乍霽與俞似宗佛石宿禹杭文昌壩亟呼筍輿沿溪行宿霧漸消山頂次第現如新粧出羅幌行可二十里飲溪邊酒家遙望舟枕巍然獨峙秀鬱可挹又三十里林漸深地漸高將逼雙徑循趾攀巘委折數百重澗花飛灑俱成白練山形周環複叠如入谼中上下篠簜檀欒萬畮一色余隨輿偃仰覺日光澹射風細雲疏非若高峯軼雲蒼榦蔽景作鞺鞳之聲䃱磹之狀也嶺甫半輿人告疲余顧佛石隔山小浮圖非即歇足處耶佛石指曲磴數坂曰此須遶而上耳既上嶺如馬脊左右懸削忽白雲覆他山飛捷於鳥細雨隨至余振袂度數盤沐佛聖水杉松環立平臺俯瞰則三山門巋然列矣視小浮圖又在足下遠峰嵣㟐近峰嶢屼含澤吐霓倐忽殊態武林兩高龕赭一線俱在靉靆中余嗒然宴坐雲海蕩吾心胸覺生平寥廓之氣呼吸相應昔陶貞白志在冲舉每云指白日覩青天去此不遠獨於爾時有會<span class='corr'>已</span>投松源山房古杉蒙茸方沼沉碧高樓十五楹邃潔可居僧冲宇供笋蕨煨漿不減白墮似宗糾以觴政甚洽月光初燦僅於密樾中作掩映觀耳晨起謁新殿制度宏偉未<span class='corr'>飾</span>丹堊過妙喜庵禮大慧禪師塔眎龍湫舊蹟循左級而上觀放生池池圓如珪廣可盈畮惜無游鱗潑剌再上為寂照庵刻藏經處鐫工麕集室後供達觀甚肅令人轉思密藏忽緇衣籜冠過謁余詢知為門人通州崔叔錦為諸生不得意刳心大典棲遯於此兩月矣余擕之出過喝石巗石㭊為三昔中子山人乞國一師剃度以呪力護佛法賜號性空大師大厯中代宗遣內侍迎國一入京徑山之興實由於此訪雞兔二塚至今在岩下三白駒或寢或訛乃載經板出山者儼然雪山梵從也是日陰翳多廉瀸久益密叔錦別去返松源山樓飯後稍有霽色命輿從右級而上旋轉竹徑菖蒲田新秧離離澗水澄瀉石磴梳潔如鏡高岡礱密遙見炊烟一縷從修篁中出即知為雲房杳然無覔徑處余喜忘返翛然緱山烟客飡沆瀣佩九莭靈苗不復知有人世既過傳衣庵為萬松禪師傳衣處躡白雲庵攀蘿而上為凌霄峰浩淼如大瀛海何減泰岱新殿枕鵬搏山勢拱衛余謂此山幽曠非通都大邑而宸章御蹕後先輝煥故樓名五鳳閣建龍游南朝四百八十寺未有其比今山水依然未知八十一代傳燈何人耳返流止亭輿人告息各曳杖尋東坡放生池坡公游徑山二詩如欲看細字銷殘年靈水先除眼界花俱頌水德今濁甚亭碑幸無剝蝕及讀樓鑰百萬杉松雙徑杳三千樓閣五峰寒自是實境語矣似宗探藏錄許為刻高僧傳燈下各繙一編間拈以問佛石佛石各為宣說吐旨玄暢因曰宗門不立文字而微言奧義終古不磨猛志精求叅悟非遠今人根力未堅而遽稱文喜游戲彷彿而妄冀豐干正恐慧蕋乍枯慈筏罔濟耳相與嗟嘆久之余夙知有聞谷住徑山急欲一晤而聞其坐不語禪殊悵怏佛石為通信聞谷慨然曰吾素所願見者也曉訪之觀音閣時禪習者三十餘人而閣戶閴寂鳥雀不喧入左扉若無人者執事虔嘿惟謹聞谷坐余輩小閣色靜而氣融神理泓上發語簡遠真禪定士也余為肅容而別微聞谷幾虛徑山一游矣</p>
<p style="margin-left:0em;text-indent:2em">蘇轍詩　去年渡江愛吳山忽忘蜀道輕秦川錢塘後到山最勝下枕湖水相縈旋坐疑吳會無復有扁舟屢到凌深淵今秋復入徑山寺勢壓眾嶺皆迷巔連峰沓嶂不知數重重相挹如青蓮散為雲霧翳星斗聚作潭洞藏蛇蜒欽公未到人跡絕千里受記來安禪荒榛野草置茅舍坐令海賈投金錢至今傳法破煩惱飽食遇客宜安眠觧裝投錫不復去紛紛四合投烏鳶或言處此猶未遠海上人少無煩煎天台鴈蕩最深處水秀石瘦尤清便青山獨徃無不可論說好醜徒紛然終當直去無遠近藤鞋竹杖[目*夕*ㄗ]窮年</p>
<p style="margin-left:0em;text-indent:2em">方九敘詩　雲裏五峰環紫翠空中一徑轉微茫黃花漸報重陽節白社遙尋古道場精舍更宜留謝客玄都何必訝劉郎高僧趺化千秋寺獨有靈鷄塜樹蒼</p>
<p style="margin-left:0em;text-indent:2em">湯賔尹訪澹居詩　覔友尋師度會稽舍情千載不能啼閒從國一堂頭過一片香兒吊塜雞</p>
<p style="margin-left:0em;text-indent:2em">拔天跳地穿黃嶽抱月廻風隱徑山著處盡成香國土單肩赤脚恣周還　半月東山水上行薰風南逗晚凉生從君叅得黃楊木大好隨緣斷佛情　格物何當物格殊子韶妙喜兩糢糊而今賸有關西首劍擊憑誰落畫圖</p>
<p style="margin-left:0em;text-indent:2em">吳用先雨中登徑山與澹居上人夜坐詩　喝石開山意若何靈巗千載鬱嵯峨幾盤翠袖穿雲度十里青松帶雨過寶界烟蘿香氣裊珠林鐘磬梵音和清霄喜對支公話把臂中峰一浩謌</p>
</div>
<div class='div-other'><a id='mulu416' />
<p class='h3'>化城寺</p><p style="margin-left:0em;text-indent:2em">在餘杭縣北四十里雙溪之上</p>
<p style="margin-left:0em;text-indent:2em">馮夢禎議復化城䟽引刻經之緣始于清凉之妙德庵地寒而峻遠役南匠轉輸工力費倍功半不得<span class='corr'>已</span>而有徑山之遷徑山為東天目正幹五峰攢廻中間佛界我東南勝道場無逾此而雲霧籠罩十日而九藏板其中最易朽腐又不得<span class='corr'>已</span>而有化城之議化城踞徑山之東麓去雙溪數里地坦平無雲霧既便藏板而輸工力事事皆宜因故址而新之先為十間屋令足以安經板處工匠而他役徐侯其後似無甚難舉今約同志以十緣倡之緣五十緡禎雖貧勉任一緣夫刻經大役自北而南而其南也又自徑山而化城三徙而後定而任事之人始于密藏繼予後予而終之者又未卜何人也因緣時節惟佛與佛乃能究盡而自剏緣以至未來凡于此事曾捨一錢半銖及一手一足之力<span class='corr'>已</span>上福不唐捐直至成佛而吾等與焉豈不幸甚</p>
<p style="margin-left:0em;text-indent:2em">方伯吳用先重興化城接待寺疏余從紫栢尊者游逾二十載所承鉗鎚錐劄罔所不至通身熱汗不知透出幾番矣末後以流通佛法付囑不佞唯唯徼天之倖承乏越中即悉心殫力求終刻藏之役茲功<span class='corr'>已</span>過半緣成或有日矣乃謀藏板善地卜及化城化城故宋佛日禪師宣公所剏接待寺郎官楊汝明記之甚詳見徑山集中及我朝而香火猶盛漸次凌夷僧陡凋落遂以寺田轉佃於方姓者輾轉相侵盡為居鄰所剝蝕矣然其徑尚存化城巷之名至今在人口今年澹居上人圖恢復之而鄉紳王中泉公首倡義舉願以其地歸寺於是左右聞風者響應乃澹居猶運慈心量其多寡各給其直余與吳下諸君子恊濟之雖未盡復舊址從此誅茅建剎亦庶幾可觀矣然此非今日創議也盖自馮開之司成始矣而余又不知司成之原有此議也一日澹公過予持開之手卷見示謂偶從密藏棄篋中撿得之余展閱疏引即向時與藏公所謀卜化城以厝經板者也噫奇哉司成徃矣謀于十數載之前而余與澹公成于十數載之後不約而合無心而成九原可作當為鼓掌苐勝地既復梵宇鼎新向後更有許多商量不無藉十方大檀之力余小子亦不敢不賈勇從事使道化重興法輪常轉誓頭目腦髓之不恤而遑恤其他時萬厯辛亥歲浴佛日</p>
</div>
<div class='div-other'><a id='mulu417' />
<p class='h3'>大祿寺</p><p style="margin-left:0em;text-indent:2em">在縣西北九十里長安鄉晉永康年間建元大德年間重建元末燬洪武二年重建歸併于此曰光教寺<span class='note-inline'>(在縣北八十里)</span>曰靈石院<span class='note-inline'>(在縣北六十里)</span>曰慈相院<span class='note-inline'>(在縣北一百里)</span>靈源院在縣東南十二里安樂鄉舊名龍泉唐咸通七年僧善本建宋治平二年改今額元末燬洪武二年重建歸併于此曰普濟寺<span class='note-inline'>(在縣東十五里)</span>曰寶輪寺<span class='note-inline'>(在縣東南三里)</span>曰澄鑑院<span class='note-inline'>(在縣東十五里)</span>曰光福院<span class='note-inline'>(在縣東南十五里)</span>悟真院在縣西北三十里長安鄉唐咸通八年僧法顯剏宋治平二年改今額元末燬洪武年間重建歸併于此曰石泉寺<span class='note-inline'>(在縣北八十里)</span>曰大智寺<span class='note-inline'>(在縣東北三十五里)</span>曰法華寺<span class='note-inline'>(在縣西北四十里)</span>曰寶幢寺<span class='note-inline'>(在縣西北六十五里)</span>曰寶嚴院<span class='note-inline'>(在縣北一百二十里)</span>曰迎恩院<span class='note-inline'>(在縣西北四十里)</span>曰大安院瑞相院<span class='note-inline'>(並在縣西北五十里)</span></p>
<p style="margin-left:0em;text-indent:2em">王安石悟真院詩　野水縱橫漱屋除午窻殘夢鳥相呼春風日日吹花草山北山南路欲無</p>
</div>
<div class='div-other'><a id='mulu418' />
<p class='h3'>洞霄宮</p><p style="margin-left:0em;text-indent:2em">在縣西南十八里漢元封三年建宮壇于大滌洞前唐弘道元年有潘先生者于洞下建天柱觀南向四維壁封三步禁樵採為長生林中宗時賜觀莊一所後有米法師改觀為北向乾寧二年錢武肅王與閭丘方遠相度山勢復改南向未納土時嘗改天柱宮宋祥符八年陳堯叟奏改今名賜仁和縣田一十五頃并賜鐘磬法具等歲度行童一人應天慶節設醮以祝聖壽天聖四年詳定天下名山洞府凡二十處洞霄大滌洞為第五政和二年都監何士昭陳乞賜度牒三百道方臘之亂宮燬紹興二十五年重建仍建昊天殿于東廡後殿左陽通明館乾道二年三月壽皇洎顯仁皇太后臨幸嘗以軍士守禦後奏罷以山麓民充佃夫防禦淳祐七年靈濟通真先生孫處道奏請賜錢益市恒產規制愈崇政和間援天柱觀例經尚書禮部給洞霄宮印記慶元二年以歲久漫滅重給宋初天聖節道場應本縣文武官僚入山建散諸山僧咸至立班自南渡後惟道士就宮建散而縣官止於普救寺行事凡諸宰執大臣丐閒去位者以提舉洞霄宮繫衘咸淳甲戌冬宮燬一空元至元甲申後再新宮宇元末兵燬洪武二十三年重建厯二十餘年而後修垣鉅殿門廡室廬庖庾壇[王*遺]皆次第用完無改舊觀矣</p>
<p style="margin-left:0em;text-indent:2em">王達記晉許邁稱餘杭山是洞庭西門潛通五嶽山陰至臨安名有金堂玉室仙人芝草左元放之徒漢末諸得道者咸在夫古者採真之士徃徃於名區奧壤穹崖邃壑留連忘返者何哉盖老氏之學貴清靜非名區奧壤穹崖邃壑不足以養其高致故名山大川瓌詭之觀人迹所罕至者必為其徒得之余嘗因邁之言而稽馬餘杭之西有山曰天柱自漢元封三年建天柱觀宋祥符間改稱洞霄宮仙吏謂之福地而天目諸峯遐邇羅列光靈勢氣與造化相為流通蓄奇孕秀莫可殫紀當雲行鳥飛之際一柱中立屹然摩空羣山四靣俯拱自列而宮正踞其幽深峻絕之境丹臺紺殿瓊樓璇室烜赫心目為民禬禳動輙有應元步日窘四海鼎沸所謂丹臺紺殿瓊樓璇室一燬無遺大明昇天九有寧謐洪武庚午提點賈公力以恢復自任夙夜劬勩罄槖是營不三載賈化去副知宮事資深吳公暨希然龔公克紹厥職繚以修垣構以鉅殿至乙未門廡室廬庖庾壇壝次第用完丹臺紺殿瓊樓璇室視昔不異許邁所謂金堂玉室仙人芝草者宛然可徵漢末諸得道者其骨雖朽其神不死安知不與茲山之光靈勢氣相與盤旋於冥漠之間即夫置榮悴於兩忘齊天地為一指為道家之常事然數百年之規矱一旦而復之非惟其徒以樂清靜無為之教且俾一方萃嚮慕之誠致水旱禬禳之福明靈歆顧祥慶駢臻詎不密裨皇化為邦氓之利也哉其嗣法弟子周應常劉宗顯慮乎久而泯其績也來京師求余記余喜諸君子能翼其教也姑書此庸刻諸石後有記者尚考于斯</p>
<p style="margin-left:0em;text-indent:2em">陳堯佐詩　娟娟紅樹碧峯前為愛桃花入洞天偶逐霓旌纔百步却憂人世<span class='corr'>已</span>經年</p>
<p style="margin-left:0em;text-indent:2em">谷口停驂上翠㣲五雲宮闕闢金扉不知何處朝元會却是龍鸞隊仗歸　一帆高掛出紅塵萬仞長歌入紫雲莫道仙游無別侶玉清冠盖許同羣</p>
<p style="margin-left:0em;text-indent:2em">林逋詩　大滌山相向華陽路暗通風霜唐碣久草木漢祠空劍石罥花碧丹池水氣紅幽人天柱側茅屋灑松風</p>
<p style="margin-left:0em;text-indent:2em">趙抃詩　龍穴藏身隱源泉撫掌清紅塵人絕慮白日世長生我分諳冲寂誰能顧利名夢中休指笑又作洞霄行</p>
<p style="margin-left:0em;text-indent:2em">蘇軾詩　前生我<span class='corr'>已</span>到杭州到處常如到舊遊更欲洞霄為吏隱一庵閒地且相留</p>
<p style="margin-left:0em;text-indent:2em">趙公碩詩　里服蕭蕭入翠㣲虛亭高敞納晴暉仙歸洞府雲烟冷春入名山笋蕨肥緩引壺觴[目*夕*ㄗ]自適暫捐朱墨便忘歸會當結屋山中住始悟人間萬事非</p>
<p style="margin-left:0em;text-indent:2em">舊時曾此覔仙緣一別于今四十年白髮重來嗟老矣青山九鎖故依然肩輿直入松間路洗耳還聽澗底泉幽興未闌吟未就半峰斜日下平川</p>
<p style="margin-left:0em;text-indent:2em">潘良玉詩　石壇風冷露華凝羣玉崢嶸簇畫屏水赤久[估-口+(田/寸)]丹作井山高時借翠為亭鶴迎仙馭迷三島雲入洞天朝百靈回首武陵歸去路碧桃零落晚風清</p>
<p style="margin-left:0em;text-indent:2em">趙汝談詩　好閒謝塵事來作名山遊杖策西澗曲乞漿東家丘大滌古洞天仙人此藏修至今翠箬下半夜丹光浮山中舊相識置酒為淹留日移雲窻午水滴空林秋授我長生方揮麈談玄幽我髮亦<span class='corr'>已</span>白赤霄莽何求業緣苦未斷一笑風引舟回首青天長身名兩悠悠</p>
<p style="margin-left:0em;text-indent:2em">曹元翰詩　馬歸清曉破藍田一出紅塵骨<span class='corr'>已</span>仙任鎖九重山下路終尋五處洞中天泉流碧砌常鳴玉跡隱蒼崖久蛻蟬人世歸時知變否樵夫猶記爛柯年</p>
<p style="margin-left:0em;text-indent:2em">白駒任詩　桃花流水隔塵寰玉樹瓊林九鎖關飛閣太虛開紫府捲簾終日見青山無為自覺心源<span class='corr'>淨</span>學道方知色界閒政滿不湏瞻使節蹇驢瀟灑[聽-王]潺湲</p>
<p style="margin-left:0em;text-indent:2em">張輿詩　登臨直到翠㣲巔晚向蓬山共醉眠雪後梅花溪影淡月中瑤草露華鮮千年石室琅函秘萬丈天峰玉柱懸此行不為長生訣要續遊仙第二篇</p>
<p style="margin-left:0em;text-indent:2em">趙居仁詩　十里溪聲逐澗灣馬蹄[聽-王]入洞霄間左旋右折不知路九鎖一開都是山紫極宮高雲絕頂翠蛟亭壓水當關山中止說吳仙子獨抱真心鍊九還</p>
<p style="margin-left:0em;text-indent:2em"><span class='note-inline'>(此係三十六洞天之一故附載)</span></p>
<p style="margin-left:0em;text-indent:2em">類列　慈濟禪寺<span class='note-inline'>(在縣北六十里)</span>善法禪寺<span class='note-inline'>(在縣東三里)</span>安樂塔<span class='note-inline'>(在縣東三里)</span></p>
</div></div>
<div class='div-other'><a id='mulu419' />
<p class='h2'>臨安縣</p>
<div class='div-other'><a id='mulu420' />
<p class='h3'>海會寺</p><p style="margin-left:0em;text-indent:2em">在縣西二里南北鄉梁大同年間賜額竹林寺會昌五年燬大中五年重建天福二年錢氏拓舊址建竒石浮圖二座宋大中祥符元年改今額天禧五年燬重建元至正十二年復燬洪武十六年重建歸併于此曰殊勝寺<span class='note-inline'>(在縣東十里)</span>曰靈峰院<span class='note-inline'>(在縣東十五里)</span>曰寶林院<span class='note-inline'>(在縣東三十里)</span>曰法華院<span class='note-inline'>(在縣西二里)</span>曰梵安院<span class='note-inline'>(在縣西二十里)</span>曰精進院<span class='note-inline'>(在縣西二十里)</span>曰勝因院<span class='note-inline'>(在縣西南三里)</span>曰寶積寺<span class='note-inline'>(在縣西北十里)</span>蔡襄海會寺記臨安縣海會寺梁大同中始作號竹林及五代貞明之初吳越王又新之王縣人也少嘗徃來里中困甚<span class='corr'>已</span>而跨有全吳名貴地大私念所從來豈非有陰相者邪竹林最得山水佳處因大治之益廣前制當是時吳中浮屠居雖百千數無是倫者宋大中祥符間例易天下寺名遂賜今額天禧五年冬十月火通夕而墟其徒散去僧有明顧思憮然以興廢為<span class='corr'>己</span>務每說於眾曰吾師之法或資於塔廟福報之來稱其所出今殿適謀始而大家力饒不能厚施異時名氏不齒篆載反索氣於後人其可乎於是盛仁俊張從實先輸而倡之從而和者數十百人度林礱石塈茨陛級之役積費錢三千萬役一十年而後已既成列像其下鼓鐘其中會而落之墟者復芘而散者復集錢氏以一國之資基之於前有明以一<span class='corr'>己</span>之志繼之於後可謂能且勤矣</p>
<p style="margin-left:0em;text-indent:2em">蘇軾詩　籃輿三日山中行山中信美少曠平下投黃泉上青冥線路每與猿猱爭重樓束縛遭澗坑兩股酸痛饑腸鳴北渡飛橋踏彭鏗繚垣百步如古城大鐘橫撞千指迎高堂延客夜不扄杉槽漆斛江河傾本來無垢洗更輕倒牀鼻息四鄰驚紞如五鼓天未明木魚呼粥亮且清不聞人聲聞履聲</p>
</div>
<div class='div-other'><a id='mulu421' />
<p class='h3'><span class='corr'>淨</span>土禪寺</p><p style="margin-left:0em;text-indent:2em">在縣南二里南北鄉五代梁乾化二年吳越王捨基為寺請額光孝明因宋大中祥符元年改今額元末兵燬洪武十五年重建歸併于此曰護法院<span class='note-inline'>(在縣西二十五里)</span>曰昭明院<span class='note-inline'>(在縣西四十五里)</span>曰開化禪院<span class='note-inline'>(在縣南二里)</span>曰善住院<span class='note-inline'>(在縣南五里)</span></p>
<p style="margin-left:0em;text-indent:2em">蘇軾<span class='corr'>淨</span>土寺詩　雞鳴發餘杭到寺已亭午叅禪固未暇飽食良先務平生睡不足急掃清風宇閉門羣動息香篆起烟縷覺來烹石泉紫筍發輕乳晚凉沐浴罷衰髮稀可數浩歌出門去暮色入村瑦㣲月半隱山圓荷<span class='corr'>淨</span>瀉露相携石橋上夜與故人語明朝入山房石鏡炯當路昔照熊虎姿今為猿鳥顧興廢何足弔萬世一仰俯</p>
<p style="margin-left:0em;text-indent:2em">又開化禪院詩　落日岸葛巾晚風吹羽扇松間野步穩竹外飛橋轉神功鑿<span class='corr'>橫</span>嶺巖石得巨片直度千人溝下有㣲流泫崗巒蔚回合金碧爛明絢緬懷異姓王負擔此鄉縣長逢跨下辱屢乞桑間飯誰謂山石頑識此希世彥凜然陰氣逼屹起猶聳戰他年萬騎歸父老恣歡宴錦繡被原野金珠散貧賤竇融既入朝吳芮空記面榮華坐銷歇閱世如郵傳惟有長明燈依然照金殿</p>
<p style="margin-left:0em;text-indent:2em">方九敘昭明院詩　勝地傳浮玉前朝此布金龍湫懸雨急鳥路入雲深萬仞鍾靈炁三秋愜賞心塵緣促歸駕回首戀東啉</p>
</div>
<div class='div-other'><a id='mulu422' />
<p class='h3'>太平萬壽禪院</p><p style="margin-left:0em;text-indent:2em">在縣東二十里靈鳳鄉唐天寶三年欽禪師卓錫於此天祐元年吳越王建賜額小徑山太平禪院宋天聖七年改賜今額崇寧元年重建元至正十九年兵燬洪武九年重建歸併于此曰普慶福田寺<span class='note-inline'>(在縣東北三十里)</span>曰蟠龍禪庵<span class='note-inline'>(在縣西十里)</span>曰法海院<span class='note-inline'>(在縣西二十里)</span></p>
<p style="margin-left:0em;text-indent:2em">陳度徑山下院太平萬壽禪寺莊田記臨安縣東二十里靈鳳山之腰喬木剌天修竹成林中有萬壽禪院者故吳越國武肅王錢氏所建太平寺也宋天祐二年更為禪居天聖七年始賜今額初縣人高君保與其子瞻自景德以來大新棟宇造殿塑像藏經鑄鐘百用具修又以田百有二畆與常住供僧君保瞻卒其子弟分財產欲奪前所予出交訴于縣縣沒入之平其估許其市崇寧元年住持等覺大師募檀越百餘人得錢三十七萬有奇詣縣請如本估市宰君嘉其請而歸之等覺刻檀越姓名于石以傳不朽屬無住居士序其事居士謂臨安地寡人繁富官田今日示價明日爭者盈庭高氏沃野膏壤竟四十年莫有市者豈神物護之乎抑亦有待乎且善惡一念至㣲細也長劫受苦樂報秋毫不差况予奪罪福之明著者等覺與十方來眾當其食時升堂展鉢上味妙供不念自至何用區區營此一頃田為盖欲與高氏子弟悔罪與諸人植無窮之福也當知是田本無去住於彼于此何得何喪彼此得喪兩忘則罪福安在哉故此山可傾此地可移此石可磨此福無有窮也他日大穫倉箱充溢禪子終朝飽滿元不曾破一粒米始知居士前語不綺宰君者霅上姚祐伯受以學行知名施于政事人安樂之等覺者法號慧源大通禪師之法嗣不惟道行高潔抑且才力過人無住居士者丹陽人陳度崇寧元年秋七月中元日</p>
<p style="margin-left:0em;text-indent:2em">方伯吳用先重復太平萬壽寺田碑記太平寺在臨安邑治東靈鳳山間擅風林雲壑之勝肇基於吳越王至宋天禧中改為萬壽禪院邑有檀信高君保者父子相踵而護持殿宇像器各極莊嚴捐田百畆以充香積供四海苾芻當時叢林亦云盛矣及君保逝而後裔之為闡提者謀奪之訟成田沒入官欲購者聽越四十年而竟無購者豈非韋䭾力耶至崇寧間有慧源為住持募錢數千緡自白於縣請得贖之然世代遞更漸次凌夷田復為比鄰所吞併矣寺僧零落三五輩無恢復志迄今有澹居者為達觀禪師高足以刻藏因緣來主徑山之席一日至其地徘徊久之追尋古蹟偶見石壁有小徑山三字知為徑山下院撫然歎曰是梵釋龍宮地有神呵護焉百畆之丘乃高檀所捐飰十方僧者若輩踞為<span class='corr'>己</span>有入泥犁如矢迅耳曷若直而歸之為眾贖愆於是聚吳中善信貲僅贖其半半仍歸比隣盖運以慈心也邑令黃君寔佐成之噫此區區一彈九土檀化為魔魔化為檀來而復徃徃而復來亦何常之有總惟心所造耳心緣於般若則為喜捨為莊嚴是高君保之父子也是慧源澹居之恢復也心緣於無明則為慳貪為侵併是高君保後裔之反汗也是左右比鄰諸人之蠶食也爭讓祗緣識心人我了無實義談性則空有之不立論相則因果之難逃福緣瑞事随善萌芽異類幽淪乘惡滋蔓夫人生如掣電飄風七尺軀殼受享幾何胡為乎貪執不捨甚至彊吞甘以有盡之身而釀無窮之業哉吾願後之人勿復垂涎此地自招業報也</p>
</div>
<div class='div-other'><a id='mulu423' />
<p class='h3'>玲瓏山大雄殿</p><p style="margin-left:0em;text-indent:2em">從華石山徑過流霞橋登石門詘曲而上為三休亭九折岩風雨驟至屐下皆作小瀑醉眠石為坡公書字勢飛舞寺內設東坡山谷佛印像寺傍有琴操墓</p>
<p style="margin-left:0em;text-indent:2em">蘇軾詩　何年僵立兩蒼龍瘦脊盤盤上倚空翠浪舞翻紅擺稏白雲穿破碧玲瓏三休亭上工延月九折岩前巧貯風脚力[書-曰+皿]時山更好莫將有限趂無窮</p>
</div>
<div class='div-other'><a id='mulu424' />
<p class='h3'>化城院</p><p style="margin-left:0em;text-indent:2em">在縣東北一里南北鄉唐武德二年賜額羅漢院在縣城內會昌五年燬光啟二年賜額法華院後里人錢尚父重建五代唐同光二年遷于縣東北以鍾尚書府地建立宋治平二年改賜今額元至正十九年兵燬洪武六年重建歸併于此曰西明庵<span class='note-inline'>(在縣北三十里)</span>曰慈聖院<span class='note-inline'>(在縣東南北鄉)</span>曰觀音院<span class='note-inline'>(在縣東北二里)</span>曰普<span class='corr'>淨</span>院<span class='note-inline'>(在縣東北三十里)</span>曰無量院<span class='note-inline'>(在縣西十里)</span>曰<span class='corr'>淨</span>梵院<span class='note-inline'>(在縣南十五里)</span>曰興善院<span class='note-inline'>(在縣南四十里)</span></p>
</div>
<div class='div-other'><a id='mulu425' />
<p class='h3'>興教院</p><p style="margin-left:0em;text-indent:2em">在縣東一十二里靈奉鄉唐天寶中賜額興善會昌五年廢天祐元年吳越王重建宋治平二年改賜今額元末兵燬洪武元年重建歸併于此曰瑞隆院妙嚴院<span class='note-inline'>(並在縣東二十五里)</span>曰普澤院<span class='note-inline'>(在縣東南十五里)</span>曰不二院禪定院<span class='note-inline'>(並在縣東南二十五里)</span>曰吉祥院<span class='note-inline'>(在縣東南二十五里)</span>曰真君院<span class='note-inline'>(在餘杭縣西南二十五里併于此)</span></p>
</div>
<div class='div-other'><a id='mulu426' />
<p class='h3'><span class='corr'>淨</span>應院</p><p style="margin-left:0em;text-indent:2em">在縣西三十里金岫鄉五代晉天福四年賜額應祈里人錢尚文建宋治平二年改今額歸併于此曰無垢院<span class='note-inline'>(在縣西北二十五里)</span>曰長清院西化城院普信院梵行院<span class='note-inline'>(並在縣西北三十里)</span>曰等慈院<span class='note-inline'>(在縣西北四十五里)</span></p>
</div>
<div class='div-other'><a id='mulu427' />
<p class='h3'>雙林院</p><p style="margin-left:0em;text-indent:2em">在縣西北一十五里谷昌鄉名寶林唐天成元年徑山寺僧景文望南山有祥氣遂廬於山巔大理評寺俞壽因捨山為寺於土中得金銅佛像三尊殿屋摧毀僧冲新之宋治平二年改賜今額元至正十六年兵燬洪武三年重建歸併于此曰真覺院<span class='note-inline'>(在縣東十五里)</span>曰定安院<span class='note-inline'>(在縣東二十五里)</span></p>
</div>
<div class='div-other'><a id='mulu428' />
<p class='h3'>福勝院</p><p style="margin-left:0em;text-indent:2em">在縣北二十里高陸鄉宋乾德四年賜額福全治平二年改今額元至正十六年兵燬洪武元年重建歸併于此曰圓明庵清輝庵<span class='note-inline'>(並在縣北二十里)</span>曰極樂院<span class='note-inline'>(在縣東北十五里)</span>曰惠民院<span class='note-inline'>(縣東北二十里)</span>曰永昌院<span class='note-inline'>(在縣北二十里)</span>曰大仁院<span class='note-inline'>(在縣北二十五里)</span>曰崇覺院<span class='note-inline'>(在縣北三十里)</span></p>
<p style="margin-left:0em;text-indent:2em">趙仲藏福勝院詩　千騎踏清霜東遊古道塲雲籠山骨秀風引水聲長曉日依稀暖寒花取次香後隨吹管急空谷答宮商</p>
<p style="margin-left:0em;text-indent:2em">類列　辟支塔<span class='note-inline'>(在縣東北三十里)</span></p>
</div>
<div class='div-other'><a id='mulu429' />
<p class='h3'>東天目山昭明禪寺</p><p style="margin-left:0em;text-indent:2em">去臨安西四十里踰嶺即見若天鏡然其形蜿蜒下蟠于麓分二道左為龍王堂以木梁澗澗中多奇石進為白鶴坡則水石相激以成游者每不能至其上數里即所稱平溪苕之源也右峽入深三里許茂林鬱然曰昭明庵頗整治有徑可斜通山中由中麓上躐其脊憩且止亭望武林諸邑厯厯可指顧有瀑如白龍伏起多態抵垂虹橋則逼凌飛瀑濺珠衣袂間上磴多塔松大六七圍者數株厯三橋而抵昭明寺寺久廢黃毓鉉新創未竣有千佛閣以經火不燬為靈穴其背出度嶺詰曲而下至徑密處得黑驢庵宋希都禪師叱虎處徑左為平溪庵溪流至此忽平上有獻珠墩下有白龍池飛橋跨之四面壁立真若飛渡者其溪與白鶴玻近而徑險絕不通此東目最幽勝處由閣之右過廻光庵洗眼池在其後庵所由名出西磴見悟道松頂平如茵下可隱數乘上為白雲窩左轉為分經臺即昭明分金剛經處舊有三古松皆為雷火摧枯葛稚川曾修煉於此傍有小池可掬攀蘿分翠而上至二頂有石纍如青蓮華又上數里為大仙峯巨石如板築者數大則山之絕頂與西目相望云</p>
<p style="margin-left:0em;text-indent:2em">老子說云欲度南極避水災天目海陵最為第一</p>
<p style="margin-left:0em;text-indent:2em">太平寰宇記云山高三千九百丈廣五百五十里水因山曲折東西巨源若目故云天目東出臨安為大溪溢東流而為苕溪西趨於潛為紫溪合桐廬之水以滙於浙江</p>
<p style="margin-left:0em;text-indent:2em">委巷叢談云杭州山脉發自天目有東有西東目之脉萃于餘杭結局于徑山西目之脉萃于錢塘結局于西湖故天目者杭之主山也王氣鬱葱帝王奠宅而錢氏偏霸宋室南遷兆不誣矣</p>
<p style="margin-left:0em;text-indent:2em">陶潛問來使詩　爾從山中來早晚發天目我屋南窻下今生幾叢菊薔薇葉<span class='corr'>已</span>抽秋蘭氣猶馥歸去來山中山中酒應熟</p>
<p style="margin-left:0em;text-indent:2em">張羽登天目山詩　東西峰對峙麋鹿日成羣四月猶飛雪半山長是雲洞香仙藥遍天黑聖燈分千古錢塘勝登臨愜素聞</p>
<p style="margin-left:0em;text-indent:2em">王在晉秋日登天目詩　莽氣飛揚不見山翠磐高聳水流潺煉將青白雲和碧點就紅黃葉作斑江海襟期開地局昊天眉宇出塵寰玄穹咫尺開閶闔吾亦翹瞻望玉顏</p>
<p style="margin-left:0em;text-indent:2em">章嘉楨謁昭明庵詩　禪林天下稱蕭寺惟有茲庵真姓蕭地以分經成<span class='corr'>淨</span>土池開洗眼在清霄層嵐叠巘圍寒翠竹韻松風共寂寥見說讀書臺幾處離離荒草野烟飄</p>
</div>
<div class='div-other'><a id='mulu430' />
<p class='h3'>西天目山獅子正宗禪寺</p><p style="margin-left:0em;text-indent:2em">今稱獅子林去於潛北三十里而雙清莊居其麓莊右出太子庵掬泉洗目漱之而甘沿澗登響水巖初得奇壁前望巨石如覆舟至則如削成而方繡蘿蓋之名觀音巖左通活埋道循右穿眠牛亭古木盤鬱踰半山橋有寶樹三株與東目垂虹堪頡頏上真際亭則高麗王問法中峰所自署者登獅子岩藏蛻在口吻間秉燭始見複閣飛樓若凌虛而滅其趾曰舫室曰死關高峰所自命右抱象鼻水淙淙下者曰千丈崖越閣道行萬松間得玉柱峯中立夷曠高不及十丈而磊砢輪囷蒼古異常上覆兩松如擁華盖東為中峰斷崖二塔一杉五枝一杉雙榦俱大五六圍而五枝者在斷崖塔凌高阜尚埋其根而雙榦修挺入雲居然娑羅雙樹其下平行地即為正宗禪寺榜曰獅子林旁為幻住庵中雲庵稍上為貝林禪師華嚴庵繞屏風石踰金仙頂觀怪石斷者截者反者䜿者若片片解而庋積於築室之場計其高與東目肩齊下瞰惟西南蓮華峰幽勝返幻住㳂石壁為西方庵過天關為立玉亭危道如線趾半垂在外委蛇以行真若羊腸從立玉望西方半沒雲嵐中由西方庵峭壁中裂如隧道曰龍門從龍門下若霣虛山中之奇無以加此分徑北行美陰曲折漸露幻居之崖層構翼接觀益奇憩活埋庵陟香罏峯頂下㳂觀音石凡所經高峰銅鉢繭衲如熏優鉢羅花開及中峯自題畫像皆世所未有烟雲萬變必身至始能領略云</p>
<p style="margin-left:0em;text-indent:2em">白樂天新婦石詩　堂堂不語望夫君四畔無居石作隣蟬鬢不梳千載髻蛾眉長掃萬年春雪為鈆粉憑風傅霞作臙脂仗日勻莫道岩前無寶鏡月明依舊照夫人</p>
<p style="margin-left:0em;text-indent:2em">僧靈一天池詩　昨夜雲生天井東春山一雨幾回風林花迸逐溪流去欲上龍山道不通</p>
<p style="margin-left:0em;text-indent:2em">蘇軾雷神宅詩　<span class='corr'>已</span>外浮名更外身區區雷雨若為神山頭只作嬰兒語無限人間失箸人</p>
<p style="margin-left:0em;text-indent:2em">高峯禪師題鶴山詩　一山高突兀百里去城闉老翠掛清曉華滋積富春江空潮勢遠雲破月痕新對此忘情者林間有幾人</p>
<p style="margin-left:0em;text-indent:2em">中峰禪師真際亭詩　高亭結構標真際體共雲林一樣閒山勢倚天忘突兀水聲投澗自潺湲伽陀迥出言詞外海印高懸宇宙間佇看凭欄人獨醒又添公案入禪關</p>
<p style="margin-left:0em;text-indent:2em">幻住庵歌　幻住庵中藏幻質諸幻因緣皆幻入幻衣幻食資幻命幻覺幻禪消幻識六牎含裹幻法界幻有幻空依幻立幻住主人行復坐靜看幻華生幻果放還[(冰-水+〡)*ㄆ]控勒幻繩幻騎牛時或住人萬幻塵俱揑聚時或眠一覺寧夢居四禪有時動幻海波翻幻山聳有時靜幻化光中消幻影可中時有幻菩薩來叩幻人詢幻法我幻汝幻幻無端幻生幻死幻涅槃<span class='corr'>淨</span>名室內龜毛拂龍女掌中泥彈丸更有一則幻公案幻証幻修須了辨莫言了辨幻云無只此無無名亦幻學人未達真幻輸動輒身心自相反幻心瞥爾生幻魔幻翳忽然遮幻眼陽燄空華乾闢城天堂地獄菩提名有問此幻從何起雲月溪山自相委要見庵中幻主人認著依前還不是</p>
<p style="margin-left:0em;text-indent:2em">吳用先贈貝林上人詩　絕頂空山寂惟將貝葉翻梵書窮本末密呪演朝昬世法了無染禪心終不言孤雲時獨徃流水護柴門</p>
<p style="margin-left:0em;text-indent:2em">王在晉乘夜登法雲塔詩　翠屏團裹勢嶙峋薄暮登臨不待晨樹抄飛泉分雨露峰頭明炬動星辰中峯塔下鐘初動立玉亭前酒一巡歸路<span class='corr'>已</span>迷荒草合雲房深迥漏聲頻</p>
<p style="margin-left:0em;text-indent:2em">喬雲將天目志成呈徐明府并序夫鈆刀不與霄影爭銛駑馬不與黃騟方駕矧章縫之下士當冠劍之鉅公徐使君威鳳祥麟白眉先喆牛溲馬勃青眼後生分璧潛州已最書屏之業探奇禹穴雅意名山之藏因天目之雄峰成公餘之新志涔蹄末學謬分編檢之榮琬琰宏詞不數已渝之響[目*夕*ㄗ]抒短什奉和雄篇平生不識天目山平生不識使君顏山即君即兩爭勝使我夢寐青巖間越中千嶂縈江碧茲山獨高八千尺日暖花飛古院紅雨晴泉掃陰崖白無峰不幻作蛟螭雲月烟霞紛繪奇客度松壇皆馭鯉僧歸瑤殿總馴獅憐予三載西湖客三載何會理山屐終年鎻閣擁寒紗一杯湖水如環璧使君新記來飛鴻開椷翠巘如巃嵸依稀海蜃吐朝閣彷彿江猿唫夜風此時矯首情無<span class='corr'>已</span>坐卷雲蘿落窻几試令兼誦使君詩　龍宮網割珊瑚紫世間好事爭紜紜携杖思穿麋鹿羣囊中但寶一編在只此見山兼見君</p>
<p style="margin-left:0em;text-indent:2em">潘之恒兩天目論曰兩天目祖黃山而表三吳如縣鑑在上故稱天目或舉江南全體黃山為首天目為目五湖為臟腑金焦為足語雖太奇亦頗足據舊志言兩山絕頂俱有池一泓如天之兩目此學究訓觧何所從來即昭明洗眼池亦出俗諺其池不盈二尺東在廻光庵西在太子庵各祠昭明具王者冕服張崔兩相翼之皆能錫福於民者標以雙清莊近似若據此為天目何鄙如之又西頂有石如青蓮開敷東西二頂累石纍纍亦狀青蓮楞嚴經謂青蓮花目亦在佛面則寧以此受名猶嫌著相安有他說可易此者也其兩頂葢石如板可謂奇蹟至傅會仙人造梁無乃河漢而淺于鵲橋乎如果上真遨遊兩峯間呼吸可通帝座無煩五丁為伐持地為平此可勿論矣</p>
</div>
<div class='div-other'><a id='mulu431' />
<p class='h3'>天台傳教庵</p><p style="margin-left:0em;text-indent:2em">在瓶窑妙峰真覺法師閱天台教觀處師苦心台教三十餘年所註經甚多塔于天台高明寺側</p>
</div></div>
<div class='div-other'><a id='mulu432' />
<p class='h2'>新城縣</p>
<div class='div-other'><a id='mulu433' />
<p class='h3'>普照院</p><p style="margin-left:0em;text-indent:2em">在縣東十五里晉天福七年建名普光院宋治平二年改今額歸併于此曰多福院<span class='note-inline'>(在縣治東半里)</span>曰總持院<span class='note-inline'>(在縣北十里)</span>曰<span class='corr'>淨</span>嚴院<span class='note-inline'>(在縣西三十五里)</span>曰明寂院<span class='note-inline'>(在縣西七十里)</span>曰萬壽庵<span class='note-inline'>(在縣南七里)</span></p>
<p style="margin-left:0em;text-indent:2em">李浙普照院詩　青山遶屋嵐光重流水衝階碧蘚滋獨坐午窻誰晤語鷓鴣聲裏竹陰移</p>
</div>
<div class='div-other'><a id='mulu434' />
<p class='h3'>東白院</p><p style="margin-left:0em;text-indent:2em">距縣一里許在鷄鳴山昔為唐給事中昭諫羅隱公宅溪流繞前山巒環後邑人共建為東白禪院江西益王賜額院前溪水一帶向為放生池久廢萬厯間邑令王巨槐命僧海金立石刻禁仍復其舊一時士民贖生至紛紛中有大士堂福民侯王祠祠之左為昭諫公遺像鄉民歲時伏臘于此每東顧上流又有許忠烈祠耿然並峙東安彈丸區也如羅之文章許之忠烈並可昭垂不朽題詠幾遍獨東海冒愈昌撫吊凄楚堪為二公擊節今錄之云千載人傳昭諫名空山無處覔先生已知霧豹南山隱恍聽天鷄半夜鳴遶砌薜蘿堪製服近簷花柳共為情睢陽祠宇還鄰近忠義何當共一楹</p>
<p style="margin-left:0em;text-indent:2em">凌誌題云　題山詠水遍天涯誰識東安是舊家半畆荒基山寂寂夜深風雨落梅花</p>
<p style="margin-left:0em;text-indent:2em">許廣淵詩云　廢宅百年後荒基一畆平獨憐新檜栢誰識舊軒楹閭里清風在溪山秀色明當時苦吟夜應使鬼神驚</p>
</div>
<div class='div-other'><a id='mulu435' />
<p class='h3'>黑山蟠龍庵</p><p style="margin-left:0em;text-indent:2em">山在平地中陡然奮起仰視奇絕逶迤而上數百步許有崖兩石峰相對徑甚狹且迅再數十武復開見平地田地塘井可數十畆四逼山崗廻遶上見青天中有龍池半畆許大旱不涸有禱輒應常有祥雲覆其上遠方望氣者徃徃登陟觀閱皆以為瑞謂小麻姑洞也有大石二一名伏虎石在洞口儼然虎踞扣之有聲每天將雨輒潤登據俯眺可閱百里山水盡環遶拜舞于下一名棋枰石在前崗寬廣平直相傳葛仙翁與客對局在此臘月山花盡開至今惟此山巔有蘭花映山紅十二月即開中有泉水一孔冬夏不涸清冽異常昔有異僧來此跏趺數月不食烟火去之時曾題壁間有俊毫千管秀翰墨一泓香松篁間竹韵另是一乾坤之句元時燬國朝僧智果募邑人潘檑鼎建有觀音堂文昌祠怡性軒外有亭名最高處人皆稱為真佛地昔蘇文忠姚次庵遊厯有韻明邑令林劍台以棹楔題贈至鄞入高明洲粵人張兢餘西吳蔡五嶽各有題詠其上</p>
</div>
<div class='div-other'><a id='mulu436' />
<p class='h3'>咽水洞</p><p style="margin-left:0em;text-indent:2em">距縣三十里為廣陵村平坂中一山突出皆頑石前有一小洞洞口可容十數人站立人不問洞內外寂如也惟人向洞揖曰某來此要求仙官恩澤其洞內即閧閧作聲須臾水即向洞口濆出蝦魚亦隨水而出跳躍水中直竢伊人再揖曰水足矣洞內即劃然有聲其水與蝦魚復返洞口儻再請如前洞之出納亦如前雖百請亦百應也鄉人每歲致祭洞外田疇千畆皆賴此灌溉無旱涸之虞昔有縣令范君者曾徃觀鳴鑼放炮至洞口作禮水不時出范留宿次早復請復不出范怒敺里胥言誣夜復宿中堂寺夢數老人皓髮黃衣行止翩翩叩門請見范與之坐問曰公何人斯老人曰予秦人也避亂於此向不習漢官威儀畏聞車馬擁呼聲長官何必恚報者倘不信姑試之次早屏騶從至洞口感騐如常范乃驚異為之題記刻石而返夫桃源記人疑其幻茲洞以水為吞吐自秦至今靈應不絕無能測其從來亦奇哉惜在深山盤谷中不獲標名宇內然觀邑令一夢又以無名為貴矣</p>
</div>
<div class='div-other'><a id='mulu437' />
<p class='h3'>寶勝院</p><p style="margin-left:0em;text-indent:2em">唐天寶間建為魚池寺宋祥符元年改今額有葛仙翁煉丹井曰乳泉其白如乳</p>
<p style="margin-left:0em;text-indent:2em">許仲蔚詩　青雲路在天煉鼎亦徒然九轉果何物一泓空舊泉競知丹可煑不悟骨非仙汲引殊無狀翻嗤葛稚川</p>
<p style="margin-left:0em;text-indent:2em">許廣淵詩　葛公高隱處鑿井碧山前鍊就長生藥空餘白乳泉鼎藏今去水氣吐舊成烟午夜風雷作人疑羽珮旋</p>
</div>
<div class='div-other'><a id='mulu438' />
<p class='h3'>寶乘寺</p><p style="margin-left:0em;text-indent:2em">唐上元二年建為靈遠寺初梓州<span class='corr'>刺</span>史羅石朔掘地得銅鑄佛像俄失所在而新城人獲之野因建寺焉今有佛嶺由此也會昌中廢大中十三年復置為聖像寺吳越王迎其像入城宋大中祥符元年改今額有脫龍洞躍龍池噓雲亭妙香堂深靜堂大唐開山祖師名休糧</p>
<p style="margin-left:0em;text-indent:2em">白居易贈詩云　三十餘年坐對山只將無事化人間齋時徃徃聞鐘笑一食何如不食閒</p>
<p style="margin-left:0em;text-indent:2em">司馬槱遊脫龍洞詩云　雷雨何如起蟄龍蒼痕天矯石巖空不緣嗜好尋劉累定向人間試葉公</p>
<p style="margin-left:0em;text-indent:2em">錢朝隱鐫脫龍洞詩云　九骨何年脫洞巖真龍肯向此中蟠料應夜半凌空去雷震千山風雨寒</p>
<p style="margin-left:0em;text-indent:2em">李處全題深靜堂詩云　鼎來朱墨苦難逃兩夕山中暫釋勞野岫擁簷青嶻稟廻塘足雨綠週遭繙經深院心宜靜遠跡紅塵意自高謾把新篇供寫物么麼那敢說詩豪</p>
<p style="margin-left:0em;text-indent:2em">葉衡題妙香堂詩云　巍巍畫棟插晴空時有芳馨四面通好為高禪叅鼻觀未應公子鬥熏籠簾前一炷沉檀韻窻外數番蘭蕙風信道杜陵佳句在心清渾賦此堂中</p>
</div>
<div class='div-other'><a id='mulu439' />
<p class='h3'>寧國寺</p><p style="margin-left:0em;text-indent:2em">在縣南七里青巒山晉郭文舉常隱于此夜有虎為一金釵梗喉俯地作求救狀郭探手去之虎搖尾廻拜再三次早啟扉則有一死麋乃虎所銜置門外者咸和二年人為立祠禱祈必應晉天福八年吳越王因碧沼清澈遂命額曰碧沼寺</p>
<p style="margin-left:0em;text-indent:2em">潘閬詩　五峯高插雲居勝覽景留題趣味長碧樹葉陰山骨潤白蓮花馥水池香鶴尋巢徑松千盖僧臥溪流石一牀閒翫不知西日落馬蹄歸去帶斜陽</p>
<p style="margin-left:0em;text-indent:2em">王圻詩　高僧居處足清虛泉遶堦庭樹遶廬鬱密青巒垂薜荔渟湛碧沼映芙蕖客來尚喜紅塵隔僧住應知與世殊猶感支郎碧雲句使人繁慮頓然除</p>
<p style="margin-left:0em;text-indent:2em">牛仙客詩　步步穿蘿入徑幽栢高松老幾人遊花開花落非僧事自有清流對碧流</p>
<p style="margin-left:0em;text-indent:2em">裴極詩　一沼光涵四座寒夕陽回首更凭欄憑師蚤把香蓮種他日期來結社看</p>
<p style="margin-left:0em;text-indent:2em">杜荀鶴詩　山半一山寺野人秋日登就中偏愛日獨上最高層有果猿搖樹無齋鴿看僧僧門日多事來此復何能</p>
<p style="margin-left:0em;text-indent:2em">方干詩　深僻孤高無四鄰白雲明月自相親海中日出山先曉世上寒輕谷未春窻逼野溪聞唳鶴林通村徑見樵人此時惟有雷居士不厭籃輿去住頻</p>
<p style="margin-left:0em;text-indent:2em">林杜詩　幽谷泉聲冷鳥啼僧定深好花叢古砌寒瀑發高岑遊者陸鴻漸居人支道林欲辭青嶂去臨去復成吟</p>
<p style="margin-left:0em;text-indent:2em">釋智圓詩　一到無塵境相留靜話長秋聲歸古木月色滿空廊嵐氣侵衣潤溪泉漱齒凉終期整瓶錫來此掩閒房</p>
<p style="margin-left:0em;text-indent:2em">邵輶詩　地勝千嵓秀名高萬古存丹崖紀靈躅紺宇蔽祗園樹老垂藤影池幽浸蘚痕會心多興趣隨意坐林樊</p>
<p style="margin-left:0em;text-indent:2em">劉大綱詩　夜色清無滓虛凉月滿亭螢飛時度竹魚躍乍翻萍冉冉雲歸[書-曰+皿]霏霏露欲零劇談渾得趣相對兩忘形</p>
<p style="margin-left:0em;text-indent:2em">類列　福光寺<span class='note-inline'>(在縣北十五里)</span>多福禪院<span class='note-inline'>(在縣西七十縣)</span>安隱院<span class='note-inline'>(在縣西三十里)</span>瑞相院<span class='note-inline'>(在縣西七十里)</span>通靈塔<span class='note-inline'>(在縣北二里)</span>多寶塔<span class='note-inline'>(在縣西五十里)</span>筆峰塔<span class='note-inline'>(在獅子山)</span></p>
</div></div>
<div class='div-other'><a id='mulu440' />
<p class='h2'>於潛縣</p>
<div class='div-other'><a id='mulu441' />
<p class='h3'>獅子正宗禪寺</p><p style="margin-left:0em;text-indent:2em">去縣北四十五里嘉德後鄉天目山有獅子巖林洞幽深松石奇怪元至元十六年建延祐七年賜額後燬洪武九年重建歸併于此曰大覺正宗禪寺<span class='note-inline'>(在縣北四十里)</span>曰善法禪寺<span class='note-inline'>(在餘杭縣東南三里)</span></p>
</div>
<div class='div-other'><a id='mulu442' />
<p class='h3'>寂照教寺</p><p style="margin-left:0em;text-indent:2em">去縣南二里豐谷鄉舊名吳興唐大中五年改今額宋隆興初邑令葉衡重建寶慶初避御名改為此君軒元末燬洪武初重建歸併于此曰明智寺<span class='note-inline'>(在縣西十八里)</span>曰治平寺<span class='note-inline'>(在縣北十里)</span>曰常樂寺<span class='note-inline'>(在縣南五十里)</span>曰布金院<span class='note-inline'>(在縣東二十里)</span>曰廣覺院<span class='note-inline'>(在縣東二十五里)</span>曰三學院<span class='note-inline'>(在縣南十五里)</span>曰悟真院<span class='note-inline'>(在縣南三十里)</span>曰<span class='corr'>淨</span>勝院<span class='note-inline'>(在縣南六十里)</span>曰妙樂院<span class='note-inline'>(在縣北七里)</span>曰廣慈院<span class='note-inline'>(在縣北四十里)</span>曰褒忠院<span class='note-inline'>(在縣北四十里)</span>曰崇法院<span class='note-inline'>(在縣西南三十里)</span></p>
</div></div>
<div class='div-other'><a id='mulu443' />
<p class='h2'>昌化縣</p>
<div class='div-other'><a id='mulu444' />
<p class='h3'>治平寺</p><p style="margin-left:0em;text-indent:2em">在縣西一里舊名忻平唐大中二年建開平二年改今額元末兵燬洪武十五年重建歸併于此曰法會寺<span class='note-inline'>(在縣南三十里)</span>曰大明慧照寺<span class='note-inline'>(在縣西八十里)</span>曰普濟寺<span class='note-inline'>(在縣西七十里)</span>曰千頃龍興寺<span class='note-inline'>(在縣西北六十里)</span>曰普向院<span class='note-inline'>(在縣南五十里)</span>曰百丈廣福院<span class='note-inline'>(在縣西二十里)</span>曰法興院<span class='note-inline'>(在縣西四十里)</span>曰鷲峰院<span class='note-inline'>(在縣西五十三里)</span></p>
<p style="margin-left:0em;text-indent:2em">吳珩法會寺詩　地占金山勝泉分銀漢流杉篁能護翠猿鶴似驚秋祗憶登臨晚寧辭取次游列峯饒遠秀不惜上高樓</p>
<p style="margin-left:0em;text-indent:2em">蘇子由送無畏還慧照寺詩　身老與世踈但有世外緣五年客江西歸帆謝徃還依依二三老示我馬祖禪身心忽明廣不受垢汙纏偶成江東游欲別空淒然緣散眾亦去飄若風中烟華陽本荒邑緇素明星懸偶然得老[尉-小+少]舊依育王仙璉公善知識不見十九年我昔未聞道問所以入門告我從信入授我青眼篇冉冉百尺松起自一寸根南歸髮[書-曰+皿]白尺書今始傳不知鄰邑中乃有門人賢百里走相訪觸熱汗雨翻懷中出詩卷　清絕如斷絃我適病寒熱氣力纔綿綿空齊默相向欲語不能宣未暇答佳意歸錫鏘金環空有維摩病媿無維摩言</p>
<p style="margin-left:0em;text-indent:2em">類列　明因院<span class='note-inline'>(在縣東三十里)</span>福全院<span class='note-inline'>(在縣東北五里)</span>清修院<span class='note-inline'>(在縣南四里)</span>澄寂院<span class='note-inline'>(在縣南二十八里)</span>南塔<span class='note-inline'>(在縣東南青山之麓今院燬而塔猶存)</span></p>
<div><img src='../images/B29p0622_01.gif' alt='B29p0622_01.gif' /></div>
</div></div></div>
</div><!-- end of div[@id='body'] -->
</body></html>