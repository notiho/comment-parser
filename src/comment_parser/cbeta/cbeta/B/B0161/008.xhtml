<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林梵志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu447' />
<p class='juan'>欽定四庫全書　武林梵志卷八</p><p class="byline">明　吳之鯨　撰</p>
<div class='div-other'><a id='mulu448' />
<p class='h1'>宰官護持</p><p style="margin-left:2em">昔世尊以佛法付國王大臣而宰官居士名碩鉅工能文章著經濟者無不究心內典皈禮香林夙業往因根葉自應非特若房次律蘇子瞻之以夢以徵表表著見也武林山水既勝車轍不虛先喆翰藻為禪林雍樹者盡唐宋以來諸公什且八九列之尺輻儘堪仰止而愚嘗謂前代有其人不善其事善而必不可廢者王欽若趙師睪之放生是也然飛泳德生宸章已先之矣有其人不善其事不善而必不能廢者楊髠之鑿石為佛是也然錢武肅宋宰臣已先之矣頃西湖勝蓮社雲棲大師建放生會歷二十餘年不廢自可延之永久而寶成一片石藉有三佛二詩遂不能湮沒其光輝則鐫佛亦有補歟至若一詠一歌令人於蒼烟綠草之中尚髣髴獅猊法座則護持之功要非淺也今即本郡名賢及流寓梵宇有交游有題詠者槩其生平櫽括大節并紀禪嘉以供達人寥廓之賞以證堅猛參求之效如其未備以竢來者</p>

<div class='div-other'><a id='mulu449' />
<p class='h2'>陶潛</p><p style="margin-left:0em;text-indent:2em">字淵明一字元亮為彭澤令之官八十日即解印去賦歸去來辭及宋受禪居柴桑門前植五株柳因以五柳自號焉閒靜寡言不慕榮利好讀書不求甚解開卷有得便欣然忘食見樹木交蔭時鳥變聲亦復欣然有喜常往來廬山天目間使一門生二兒舁以行時遠公為西方之社以書招淵明淵明曰若許我飲即往許之遂造焉嘗著搜神記多載佛之靈驗有天目詩</p>
</div>
<div class='div-other'><a id='mulu450' />
<p class='h2'>謝靈運</p><p style="margin-left:0em;text-indent:2em">玄之孫家於上虞少好學博覽羣籍文章稱江左第一仕宋為永嘉太守襲祖父封爵故世稱康樂靈運負才傲世至廬山見遠公肅然心服即寺築臺譯涅槃經三十六卷嘗撰佛讚曰惟此大覺因心則靈垢盡智照數極慧明三達非我一援羣生理麄心行道絕形聲菩薩讚曰若人仰宗發性遺慮以定養慧和理斯附爰初四等終然小住涉求至矣在外皆去緣覺聲聞讚曰厭苦情多兼物志少如彼化城權可得寶誘以涅槃救爾衰老肇元三事翻成一道北山天竺有靈運讀書臺</p>
</div>
<div class='div-other'><a id='mulu451' />
<p class='h2'>范元琰</p><p style="margin-left:0em;text-indent:2em">字伯珪錢塘人少通經史精了佛義以忍辱為究竟法嘗出行見人盜松遽退走母問其故對曰畏其愧恥故也齊梁間累辟不就</p>
</div>
<div class='div-other'><a id='mulu452' />
<p class='h2'>楊衒之</p><p style="margin-left:0em;text-indent:2em">為期城太守達磨至魏請師開示宗旨師說偈曰亦不覩惡而生嫌亦不觀善而勤措亦不捨智而近愚亦不拋迷而就悟達大道兮過量通佛心兮出度不與凡聖同躔超然名之曰祖衒之悲喜交并曰願久住世間化導羣有撰洛陽伽藍記五卷為梵志之祖</p>
</div>
<div class='div-other'><a id='mulu453' />
<p class='h2'>褚亮</p><p style="margin-left:0em;text-indent:2em">字希明錢塘人博學通圖史陳後主召見賦詩江總諸詞人皆服其工後仕唐為弘文館學士嘗與暹律師書云近於華嶽創立僧宇此山蘊蓄奇秘控接烟霞法師等學洞經典譽宣真俗仰願俯從微請降迹來儀則釋遠禪居遙踪可擬王珣精舍清塵不昧</p>
</div>
<div class='div-other'><a id='mulu454' />
<p class='h2'>褚遂良</p><p style="margin-left:0em;text-indent:2em">字登善錢塘人貞觀二十二年太宗宣玄奘法師譯經流布遂良入奏曰佛教沖玄天人莫測言本則甚深語門則難入陛下擁護五乘建立三寶當叔葉而秀質間千載而挺生陟重險以求經履危塗而訪道見珍異俗具獲真文歸國飜宣若菴摩之始脫精文奧義猶金口之新開況天慈廣遠使布九州蠢蠢黔黎俱參妙法臣等億劫難逢不勝欣幸遂良博涉文史工楷隸多流布梵宇</p>
</div>
<div class='div-other'><a id='mulu455' />
<p class='h2'>賈島</p><p style="margin-left:0em;text-indent:2em">字閬仙范陽人初學浮屠法名無本後舉進士為長江簿然始終依禪理不廢如寒蔬修淨食夜浪動禪牀竹陰移冷月荷氣帶禪關並非火食語後李洞慕閬仙之為人鑄銅像事島嘗念賈島佛有靈隱寺詩</p>
</div>
<div class='div-other'><a id='mulu456' />
<p class='h2'>駱賔王</p><p style="margin-left:0em;text-indent:2em">義烏人七歲能賦詩武后朝數上疏言事徐敬業討亂賔王為敬業傳檄天下斥武后辠敬業敗賔王亡去不知所之或者乃謂敬業反賔王被誅謬矣太平廣記載之甚詳按記云唐考功員外郎宋之問以事累貶黜放歸江南遊靈隱寺夜月極明長廊散步因賦詩曰鷲嶺鬱岧嶤龍宮鏁寂寥第二聯沈吟未就有老僧點長命燈坐大禪牀應聲曰何不云樓觀滄海日門對浙江潮之問愕然訝其遒麗遂續終篇曰桂子月中落天香雲外飄捫蘿登塔遠刳木取泉遙霜薄花更發冰輕葉未彫待入天台路看予度石橋僧所贈句乃一篇之警䇿遲明更訪之則不復見矣寺僧有知者曰此駱賔王也之問詰之答曰當徐敬業之敗與賔王俱逃捕之不獲將帥慮失渠魁辠且不測因求類二人者函首以獻故敬業得為衡山僧年九十餘乃卒賔王亦落髮徧遊名山至靈隱以周歲卒</p>
</div>
<div class='div-other'><a id='mulu457' />
<p class='h2'>李白</p><p style="margin-left:0em;text-indent:2em">字太白成紀人唐宗室天寶初至長安往見賀知章知章見其文歎曰子謫仙才也言於玄宗召見金鑾殿賜食上親為調羹詔供奉翰林白嘗著西方淨土贊曰向西日沒處遙瞻大悲顏目淨四海水身光紫金山勤念必往生是故稱極樂珠網珍寶樹天花散香閣圖畫了在眼願托彼道場以此功德海冥祐為津梁八十一劫辠如風掃輕霜庶觀無量壽長願王毫光有游天竺寺游淨明院詩</p>
</div>
<div class='div-other'><a id='mulu458' />
<p class='h2'>李泌</p><p style="margin-left:0em;text-indent:2em">字長源京兆人七歲知為文玄宗召見呼為奇童使與太子為布衣交後謁肅宗於靈武入議國事出陪輿輦兩京之復泌之翼贊居多初無妻不食肉代宗強詔食肉娶妻德宗朝進禮部尚書同平章事封鄴侯聞瓚禪師居南嶽人號懶殘泌往謁之聞其經聲先悲愴而後悅豫知其為謫墮之人不久將去候之良久匍匐問道師曰碎却筆硯方可談此撥火出芋食之泌至中夜復請曰終無一言見教乎師撫其背曰領取十年宰相至是泌用事為帝言其高行詔徵之使者至石窟宣麻瓚含涕垂膺凝然端坐不以介意使回以聞德宗益歎異之泌開杭州六井利賴無窮今祠孤山</p>
</div>
<div class='div-other'><a id='mulu459' />
<p class='h2'>虞允文</p><p style="margin-left:0em;text-indent:2em">參政李泌見靈隱道祖首座一日為眾入室既畢復有僧問曰坐死到來如何迴避祖即屹然而去圜悟亟至其所連呼祖首座遂開眼圜悟抖擻精神透關去祖點頭便行此真坐脫立亡者於是嘉嘆久之各有序銘</p>
</div>
<div class='div-other'><a id='mulu460' />
<p class='h2'>楊綰</p><p style="margin-left:0em;text-indent:2em">每見國一禪師而歎曰此方外高士也崔趙公嘗問弟子出家得否師曰出家是大丈夫事豈將相所能為趙歎賞其言一時名公如李泌徐浩第五琦陳少游等凡三十二人皆稱門人問道以求決擇也</p>
</div>
<div class='div-other'><a id='mulu461' />
<p class='h2'>劉禹錫</p><p style="margin-left:0em;text-indent:2em">為靈徹撰序後人稱之曰越之徹洞冰雪</p>
</div>
<div class='div-other'><a id='mulu462' />
<p class='h2'>孟簡</p><p style="margin-left:0em;text-indent:2em">與僧標為塵外交有杭之標摩雲霄之句</p>
</div>
<div class='div-other'><a id='mulu463' />
<p class='h2'>白居易</p><p style="margin-left:0em;text-indent:2em">字樂天年十七登進士憲宗朝極被寵遇時事無不言為當路所忌遂擯斥不得施乃放意文酒東都所居疏沼種樹架石樓香山鑿八節灘自號醉吟先生晚年好佛特甚至經月不茹葷長慶二年知杭州問道於鳥窠禪師見師棲止巢上乃問曰師住處甚險師曰太守危險尤甚曰弟子位鎮江山何險之有師曰心火相交識性不停得非險乎居易服其言作禮而退嘗問惟寬禪師何以修心師云心本無損傷云何要修理無論垢與淨一切勿念起又問垢即不可念淨亦無念可乎師曰如人眼睛上一物不可住金屑雖珍寶在眼亦為翳樂天從此悟入又諮心要於凝禪師得八言廣為八偈八言者曰觀曰覺曰定曰慧曰明曰通曰濟曰捨其觀偈曰以心中眼觀心外相從何而有從何而喪觀之又觀則辨真妄末後捨偈曰眾苦既濟大悲亦捨苦既非真悲亦是假是故眾生實無度者年七十五贈尚書左僕射宣宗以詩弔之既卒以其所居施為佛寺武林祠孤山有慈巖院報恩寺冷泉詩</p>
</div>
<div class='div-other'><a id='mulu464' />
<p class='h2'>王勃</p><p style="margin-left:0em;text-indent:2em">字子安龍門人六歲善文詞麟德初對䇿高第授朝散郎數獻䇿闕下兄勔勮皆第進士有才名林易簡稱為三珠樹勃嘗撰釋迦畫像記維摩畫像碑如來成道記皆精金美玉豐贍周詳武林有詩</p>
</div>
<div class='div-other'><a id='mulu465' />
<p class='h2'>裴度</p><p style="margin-left:0em;text-indent:2em">字中立聞喜人貞元初進士累官中書侍郎督兵討平淮蔡封晉國公因閹宦煽虐退歸集賢里日與白居易劉禹錫文酒相歡不問戶外事嘗訪道於徑山道欽禪師執弟子禮求出世法臨卒謂門人曰吾死無所繫但午橋莊松雲嶺未成輭碧池繡尾魚未長漢書未終篇為可恨耳</p>
</div>
<div class='div-other'><a id='mulu466' />
<p class='h2'>錢鏐</p><p style="margin-left:0em;text-indent:2em">杭州臨安人生有異瑞膂力絕人有保障兩浙之志唐僖宗元啟三年黃巢李克用作亂屠戮萬姓公起自草野奮挺一呼誅滅董昌吴越安堵屡建大功立為杭州<span class='corr'>刺</span>史尋進為鎮海節度使封吴越國王所向無前存活數億萬人射潮建都武林實其奠宇歷四世五王與五代相終始及孫俶以國歸宋祖仍舊封連姻帝室子孫奕世彌茂而大江東西鹿苑寶坊翬飛雲湧以千百計皆錢氏剏建蓋享數百年山海賦稅之饒而重民輕土捨別歸總壹意慈護世代守此不變亦於佛旨有夙契云</p>
</div>
<div class='div-other'><a id='mulu467' />
<p class='h2'>呂蒙正</p><p style="margin-left:0em;text-indent:2em">字聖功太宗時舉進士第一累官參知政事封許國公少時寄食僧房得以安意書史後執政十年郊祀俸給皆不請帝問其故對以私恩未報帝詰之以實對帝曰僧中有若人耶賜紫袍加號以旌之於是恩俸悉推之寺僧以酬夙德公嘗晨興禮佛祝曰不信三寶者願勿生我家願子孫世世食祿護持佛法從子夷簡申國公每遇元日拜家廟後即焚香發廣慧璉公書一封展禮之申公之子公著亦封申國公元日發天衣懷禪師書左丞好問元日發圓照禪師書左丞之子用中元日發佛照禪師書其家世崇信如此圓照佛照兩禪師俱居淨慈徑山音問時不絕云</p>
</div>
<div class='div-other'><a id='mulu468' />
<p class='h2'>楊億</p><p style="margin-left:0em;text-indent:2em">字大年浦城人累官翰林學士性鯁介尚名節文格雄健學者宗之諡曰文所著文集一百九十四卷公嘗自謂少時銳於仕進常若有物礙於胸中及學釋氏法其物暴然破散無復蔽礙而心泰然武林有題詠</p>
</div>
<div class='div-other'><a id='mulu469' />
<p class='h2'>王旦</p><p style="margin-left:0em;text-indent:2em">字子明累官工部尚書同平章事贈魏國公諡文正天禧元年九月旦薨先一日囑翰林楊億曰吾深厭勞生願來世為僧宴坐林間觀心為樂常與昭慶省常禪師游因師<span class='corr'>刺</span>血寫華嚴經淨行品結淨行社於西湖士大夫預會者百二十人旦為之首而翰林蘇易簡作淨行品序曰余當布髮以承其足剜身以請其法猶尚不辭況陋文淺學而有惜哉</p>
</div>
<div class='div-other'><a id='mulu470' />
<p class='h2'>王隨</p><p style="margin-left:0em;text-indent:2em">字子正河南人天聖初自潤州徙知江寧府歲大饑時轉運使移府發常平倉米計口日給隨不聽曰民饑由兼并閉糴以邀高價耳乃大出官粟私價遂平民之全活者以萬計居嘗慕裴休之為人以御史中丞出鎮錢塘往興教寺謁小壽禪師未及寺去騶從獨步登寢室壽方負暄毳衣自若忽見之問曰官人何姓公曰隨姓王即拜之壽推蒲團藉地而坐語笑終日而去門人見壽讓之曰彼王臣來奈何不為禮此一眾所係非細事也壽唯唯他日王公復至寺眾橫撞大鐘出迎而壽前趨立於松下王公望見出輿握其手曰何不如前日相見而遽為此禮數耶壽顧左右且行且言曰中丞即得奈知事瞋何公機語契合自是履踐益深竟明大法與楊大年皆號參禪有得者先是大年編次傳燈錄三十卷公去其緐為十五卷名玉英集臨終書偈曰書堂燈已滅彈指向誰說去住本尋常春風掃殘雪</p>
</div>
<div class='div-other'><a id='mulu471' />
<p class='h2'>趙抃</p><p style="margin-left:0em;text-indent:2em">字閱道氣宇清逸人不見其喜慍自號知非子宋至和中為侍御彈劾不避貴戚號鐵面御史居嘗以一龜一鶴自隨後以龜放汴水有龜放長淮不再來之句公在杭從淨慈圓照本禪師游有省又從大名大鉢寺重元禪師問心要師曰公立朝論政崇化明倫奚暇刻意於此公曰聞別傳之旨人人本有之事豈他能而抃不能耶願究明之師乃令看狗子無佛性語及知青州隱几公堂聞雷聲豁然大省有偈曰默坐公堂虛隱几心源不動湛如水一聲霹靂頂門開喚起從前自家底公帥越適亢旱大疫久禱不應時神智昇法師住興福公請師迎觀音像入府治懸禱一夕雨如霪疫亦息公奏於朝賜師所住興福曰圓通錫號曰神智元豐初告老退居衢州常與山僧野老游名所居為高齋以詩自見曰　軒外長溪溪外山捲簾空曠水雲間高齋有問如何荅清夜安眠白晝閒　元豐間忽一日徧辭親友其子㞦見其形色異常問後事公厲聲叱之少頃語如平時趺坐而化法泉禪師以偈贊曰　仕也邦為瑞歸於世作程人間金粟去天上玉樓成慧劍無纖缺冰壺徹底清春風濲水路孤月破雲明　壽七十七諡清獻游武林與雷峯慧才法師最契有贈言又贊天竺辯才法師曰師去天竺空山鬼哭天竺師歸道場光輝</p>
</div>
<div class='div-other'><a id='mulu472' />
<p class='h2'>歐陽修</p><p style="margin-left:0em;text-indent:2em">字永叔廬陵人仁宗朝為諫官論事切直後拜參知政事矢心匡弼與韓琦䇿立英宗熙寧初以太子少師致仕諡文忠公始不信佛如酬淨照詩云　佛說吾不學勞師空欵關吾方仁義急君且水雲閒　後守亳社有許昌齡來遊太清宮公邀至州舍與語忽然有悟居洛中時遊嵩山却僕吏放意而徃至一寺修竹滿軒風物鮮美公休於殿陛傍有老僧閱經自若公問誦何經曰法華公云古之高僧臨死生之際類皆談笑脫去何道致之曰定慧力耳又問今乃寂寥無有何哉老僧笑曰古人念念在定慧臨終安得散亂今人念念在散亂臨終安得定慧公大歎服後居穎州捐酒肉徹聲色灰心默坐令老兵往近寺借華嚴經讀至八卷安坐而薨嘗與法遠禪師遊一日與客對奕遠坐其旁公請因棋說法遠曰此事與兩家著棋相似贏局輸籌即不問且道黑白未分時一著落在什麼處文忠大有省寤居穎州時有婢盧媚兒姿貌端秀口中嘗作蓮花香散越滿座人莫測其由適有一僧自蜀中來頗能洞人生前事公因語之僧云此女前身嘗為尼誦法華經三十年一念之誤遂至於此公未之信後見婢問曰曾讀法華經否婢曰某失身於此所不暇也公命取是經示之一覽輒誦如素熟者易以他經則不能也公於是始信修種之言不妄知杭州與參寥子交契名所居泉為六一泉富鄭公弼字彥國湖南人慶厯中與文彥博並相天下稱為富文封鄭國公諡文忠公熙寧三年以使相鎮亳州迎至穎州華嚴禪院證悟禪師修顒諮決心法及致仕居洛陽以頌寄圓照本禪師曰曾見顒師悟入深因緣傳得老師心東南漫說江山遠目對靈光與妙音仍有書曰弼留心祖道為日<span class='corr'>已</span>久常恨不遇明眼人開發蒙陋雖久聞盛德而無由瞻謁昨幸出守亳州社與穎州接境因里人張比部景山請得顒師下訪相聚幾一月以慈悲方便之力令有悟處會結夏逼日四月初遽且歸穎其於揩磨淘汰殊大有功但衰病相仍昏鈍難入昔古靈師所謂不期臨老得聞極則事見之於弼今日矣天幸天幸弼雖得法於顒師然本源由老和尚而來宗派甚的必須成就更望垂慈攝受遠賜接引未至令至則為南嶽下龐蘊百丈下裴休也</p>
</div>
<div class='div-other'><a id='mulu473' />
<p class='h2'>范仲淹</p><p style="margin-left:0em;text-indent:2em">字希文皇祐元年自知鄧州移知杭州十月加尚書禮部侍郎二年吳中大饑殍殣相望仲淹發粟及募民存餉為術甚備吳中喜競渡日出宴湖上自春至夏居民空巷出游又諭諸寺主守曰饑歲工價至賤可以大興土木之役於是諸寺工作鼎興又新倉廒吏舍日役千夫監司奏劾杭州不恤荒政嬉游不節及公私興造傷耗民力公乃自條敘所以宴游及興造皆欲發有餘之財以惠貧者貿易飲食工技服力之人仰食於公私者日無慮數萬人荒政之施莫此為大是歲兩浙惟杭州宴然民不流徙梵剎多其開建有法喜寺詩</p>
</div>
<div class='div-other'><a id='mulu474' />
<p class='h2'>蔡襄</p><p style="margin-left:0em;text-indent:2em">字君謨興化軍仙遊人治平二年以端明殿學士尚書禮部侍郎知杭州為政精明吏不能欺游淨慈楷書遊記數十字於琴臺之左壁有吉祥寺詩海會寺記祖無擇治平四年以諫議大夫加龍圖閣學士知杭州嘗作介亭於鳳凰山</p>
</div>
<div class='div-other'><a id='mulu475' />
<p class='h2'>司馬光</p><p style="margin-left:0em;text-indent:2em">字君實夏縣人實元初進士累官端明殿學士上疏極言青苗法不便退居洛十五年哲宗初立召拜左僕射罷青苗法人謂公元祐相業有旋乾轉坤之功卒贈太師封溫國公諡文正生平著述甚多嘗作解禪六偈謂世之談禪者好為隱語以相迷遂廣文中子之言而解之其一曰忿怒如烈火利欲如銛鋒終朝長戚戚是名阿鼻獄其二曰顏回安陋巷孟軻養浩然富貴如浮雲是名極樂國其三曰孝弟通神明忠信行蠻貊作善降百祥是名作因果其四曰言為百世師行為天下法久久不可掩是名不壞身其五曰仁人之安宅義人之正路行之誠且久是名光明藏其六曰道義修一身功德被萬物為賢為大聖是名佛菩薩因蜀公論空相以詩戲之曰不須天女散已解動禪心蜀公不納復戲之曰賤子悟已久景仁今復迷又云到岸何須筏揮鋤不用金浮雲任來往明月在天心嘗游南屏山手書隸字家人卦中庸樂記二篇鐫於石壁</p>
</div>
<div class='div-other'><a id='mulu476' />
<p class='h2'>王安石</p><p style="margin-left:0em;text-indent:2em">字介甫神宗朝拜相封荊國公一日訪蔣山元禪師坐閒談論品藻古今師曰相公口氣逼人恐著述勞神心氣不正何不坐禪體此大事公從之一日謂師曰坐禪實不虧人予數年欲作胡笳十八拍未就忽於夜坐間得之師呵呵大笑公讀書定林嘗問元公祖師意旨元不答公益叩之元曰公於般若有障者三其近道一耳公曰願聞其說元曰公受氣剛大於世緣深以剛大器遭世緣深必以身任天下之重懷經世之志用志不純則心未平以未平之心持經世之志何時能一念萬年哉又多怒則與物多競此其三也特視名利如脫髮甘澹薄如頭陀此為近道當以教乘滋茂之可也公再拜後於首楞嚴得旨熙寧八年公復入相一日奏事退上曰佛法於中國有補乎公曰君子小人皆知畏而為善豈小補哉公居金陵由蔣山至其故宅當半道後請以宅為寺因號半山有法喜寺詩悟真院詩</p>
</div>
<div class='div-other'><a id='mulu477' />
<p class='h2'>蘇軾</p><p style="margin-left:0em;text-indent:2em">字子瞻因宿東林與照覺論無情話有省獻偈曰溪聲便是廣長舌山色豈非清淨身夜來八萬四千偈他日如何舉似人謫居杭州嘗將公事了湖中或一棹訪密殊琴聰參寥辨才諸禪侶題詩遍武林以至外縣幽僻最深處亦無不到濬湖度僧俱救荒善策遂為萬世之利龍井梵天以公為伽藍孤山祠并鄴侯香山與公為四今建專祠於寶成寺公每出入必㩦阿彌陀佛一軸曰此吾徃西方公據也公於建中元年七月卒於毘陵時錢濟明侍傍曰公平生學佛此日如何公曰此語亦不受又徑山琳禪師問疾云學士生平踐履至此更須著力公應聲曰著力便差語絕而逝</p>
</div>
<div class='div-other'><a id='mulu478' />
<p class='h2'>蘇轍</p><p style="margin-left:0em;text-indent:2em">字子由號穎濱又號欒城累官翰林學士門下侍郎諡文定元豐三年公以辠謫高安會黃檗全禪師於城寺熟視公曰君靜而慧苟留心宗門何患不成此道公識之因習坐數求決於全無契後忽有省聰禪師來居壽聖公以此事徃問聰不答公又叩之聰徐徐謂曰圓照未嘗以道語人吾今亦無以語子公於是得言外之旨又嘗咨心法於洪州順禪師順示以搐鼻因緣公言下大悟作偈呈曰中年聞道覺前非邂逅相逢老順師搐鼻徑參真面目掉頭不受別鉗鎚枯藤破衲公何事白酒青鹽我是誰慚愧東軒殘月上一杯甘露滑如飴嘗自號東軒長老佛印住金山子由謁見先以偈獻曰麄沙印佛佛欣受怪石供僧僧不嫌空手遠來還要否更無一物可增添印答曰空手持來放下難三賢十聖聚頭看此般供養能歆享木馬泥牛亦喜歡門人有以漁家傲祝生日及濟川者乃[廖-(彰-章)+貝]和之七十餘年真一夢朝來壽斚兒孫奉憂患<span class='corr'>已</span>空無復痛心不動此間自有千鈞重蚤歲文章供世用中年禪味疑天縱石塔成時無一縫誰與共人間天上隨他送</p>
</div>
<div class='div-other'><a id='mulu479' />
<p class='h2'>陳師道</p><p style="margin-left:0em;text-indent:2em">字無己號后山彭城人元祐中蘇軾孫覺傅堯俞薦於朝授徐州教授元符三年脩少林道場成曰面壁蘭若師道為記公詩文一代冠冕晚年志在西方寄智果寺參寥詩曰　平生西方願擺落區中緣惟於世外人相從可忘年　又寄孤山圓悟勤禪師詩曰　稍尋東剎論茲事賴有西方托後軌他年佛會見頭陀知是當年老居士</p>
</div>
<div class='div-other'><a id='mulu480' />
<p class='h2'>仲殊</p><p style="margin-left:0em;text-indent:2em">名揮姓張氏安州進士後棄家為僧住吳山寶月寺蘇長公在錢塘無日不遊西湖嘗攜妓謁大通禪師大通慍形於色公乃作南歌子一首令妓歌之大通亦為解頤公曰我已今日勘破老禪矣其詞云師唱誰家曲宗風嗣阿誰借君拍板與鉗槌我也逢場作戲莫相疑溪女方偷眼山僧已皺眉莫嫌彌勒下生遲不見老婆三五少年時仲殊聞而和之曰解舞清平樂而今說向誰紅爐片雪上鉗槌打就金毛獅子也堪疑已信身如夢何知眼共眉蟠桃因甚結花遲不向風前一笑待何時黃涪翁一見大賞</p>
</div>
<div class='div-other'><a id='mulu481' />
<p class='h2'>米芾</p><p style="margin-left:0em;text-indent:2em">字元章吳人號海嶽外史由臨光尉累官禮部員外郎芾為文奇險不剽前人一語特妙於翰墨沉著飛翥得獻之筆意蘇子瞻自海外歸嘗與元章書云嶺外八年親友曠絕亦未嘗關念但念吾元章邁往凌雲之氣清雅絕俗之文超妙入神之字何時見之以洗我積年瘴毒即及得寶月菴賦琅然一誦云恨二十年相從知元章不盡元章答云更有知不盡處修楊許之業為帝宸碧落之遊異時相見乃知也其高自標置如此元豐初慧才律師授菩薩戒於南屏之雷峯方羯磨觀音像騰寶燄映奪日燈法真一撰證戒光記命公手書勒石寺中公於幽居洞之左巖復磨崕書琴臺二字惜碑與字今俱不存惟龍井方圓菴碑記尚在後知淮陽軍未卒前一月作親友別書盡焚其所好書畫奇物造香南棺即其中坐臥飲食書判前七日不茹葷更衣沐浴焚香清坐而已及期徧邀郡僚舉拂示眾曰眾香國中來眾香國中去擲拂合掌而逝</p>
</div>
<div class='div-other'><a id='mulu482' />
<p class='h2'>陳瓘</p><p style="margin-left:0em;text-indent:2em">字瑩中號了翁又號華嚴居士南劍州沙縣人嘗為司諫諡忠肅公立朝骨鯁有古人風烈嘗謁靈源清禪師執聞見以求解會師曰執解何宗何日偶諧離却心意識而參絕却聖凡路而學然後可也公乃開悟寄師偈曰書堂兀坐萬機休日暖風柔草木幽誰識二千年遠事如今只在眼睛頭其贊永明壽禪師像曰宋之興也錢氏重民輕土捨別歸總用師之勸諭也公嘗曰佛法之要不在文字而亦不離於文字不在多讀只金剛經一卷足矣此經要處只九箇<span class='corr'>字</span>阿耨多羅三藐三菩提梵語九字華言只一覺字耳中庸誠字即此字也此經於一切有名有相有覺有見皆掃為虛妄其所建立者獨此九字其一其物是一以貫之之一非一二三四之一也是不誠無物之物非萬物散殊之物也年過五十宜當留意勿復因循與日用事百不相妨獨在心不忘耳但日讀一遍讀之千遍其旨自明早知則早得力也</p>
</div>
<div class='div-other'><a id='mulu483' />
<p class='h2'>史浩</p><p style="margin-left:0em;text-indent:2em">鄞人也初浩與覺長老善問覺曰和尚與我孰好覺見其堂奧簾幙羅綺爛盈粉黛環列謾曰丞相富貴好老僧何敢比也既自省曰此念一差積嵗蒲團工夫盡廢終當墮落泥滓一日浩坐廳上儼然見覺突入堂中使人往寺廉之則報覺死矣茶頃浩後院弄璋浩默然知為覺也遂以覺為小名及長名之曰彌遠浩有妙行寺詩</p>
</div>
<div class='div-other'><a id='mulu484' />
<p class='h2'>楊傑</p><p style="margin-left:0em;text-indent:2em">字次公元祐中為侍郎自號無為子嘗歷參諸名宿晚從天衣懷禪師游懷每引龐居士機語令研究深造後奉祠泰山一日聞鷄鳴覩日出如盤湧忽大悟平居以淨土自信繪丈六阿彌陀佛隨身觀念嘗曰愛不重不生娑婆念不一不生極樂凡聖一體機感相通諸佛心內眾生塵塵極樂眾生心中淨土念念彌陀若自棄<span class='corr'>己</span>靈是誰之咎又嘗與僧談道云大凡學道之人十二時中嘗須照顧不見南泉道三十年看一頭水牯牛若犯人苗稼擿鼻拽回如今變成露地白牛躶躶地放他不肯去諸人長須着精采不可說禪道之時便有箇照帶的道理洗菜作務之時不可便無知也如鷄抱卵若是拋離起去暖氣不接不成種子如今萬境森羅六根煩動略失照顧便致喪身失命不是小事</p>
</div>
<div class='div-other'><a id='mulu485' />
<p class='h2'>秦觀</p><p style="margin-left:0em;text-indent:2em">字少游一字太虛少豪雋強志盛氣好大而見奇元祐初以薦起累遷國史編修官坐蘇軾黨謫監青田酒稅嘗寓僧寺中有詩云市區收罷魚豚稅來與彌陀共一龕忌者執詩以劾復以謁告寫佛書為辠削秩徙郴州已徙橫州雷州藤州徽宗朝自藤州召還出遊華光寺為客道夢中長短句索水欲飲水至笑視之而卒夢中之作有飛雲當面化龍蛇夭矯轉空碧醉臥古藤陰下了不知南北則公之去來可謂逍遙無礙矣曾作五百羅漢記歷落如畫有法寶長老贊曰欲老不老八及九倒昔是西菴今為法寶又建隆和尚銘曰大因緣十八年結跏坐帶刀眠汝鼻孔未撩天呼我作無事禪其他禪語一一勝妙在武林與龍井辨才師交洽有記崇壽教寺有詩</p>
</div>
<div class='div-other'><a id='mulu486' />
<p class='h2'>黃庭堅</p><p style="margin-left:0em;text-indent:2em">字魯直號山谷蘇子瞻見其詩文歎其獨立萬物之表舉進士為著作郎紹聖間為章惇蔡京所嫉謫涪州別駕嘗參黃龍菴晦堂語次舉孔子吾無隱乎爾請公詮釋累言俱不當意時暑退涼生秋香滿院晦堂曰聞木犀香乎曰聞晦堂曰吾無隱乎爾公欣然領解在黔時止酒絕慾讀大藏經三年嘗曰利衰毀譽稱譏苦樂此八風於四威儀中未嘗相離雖古之元聖大智有立於八風之外者乎公有發願文曰我從昔來因癡有愛飲酒食肉增長愛渴八邪見林不得解脫今者對佛發大誓願願從今日盡未來世不復飲酒願從今日盡未來世不復食肉願我以此盡未來際根塵清淨具足十忍不由他教入一切智隨順如來於無盡眾生中現行佛事稽首如來等一痛切嘗答胡逸老書云君遂歸心於禪悅何慰如之可試看楞嚴圓覺二經反觀自己是何道理既為大丈夫須辦大丈夫事耳又與周才翁云思公窮悴守道不渝蓋古人所難也然已知求道於生死之際則世累自輕但未直下撥塵見<span class='corr'>己</span>耳投子聰禪師海會演禪師道行高重皆可親近若從文章之士學妄言綺語只增無明種子也</p>
</div>
<div class='div-other'><a id='mulu487' />
<p class='h2'>李邴</p><p style="margin-left:0em;text-indent:2em">字漢老濟州任城人崇寧中官翰林學士後拜參知政事諡文敏有草堂集一百卷公浮遊塵外心醉祖道有年聞大慧示眾語曰庭前栢樹子今日重新舉打破趙州關特地尋言語敢問既是打破趙州關為甚麼却特地尋言語後以書咨決曰近扣籌室伏蒙激發忽有省入顧惟根識暗鈍平生學解盡落情見一取一捨如衣壞絮行草棘中適自纏擾今一笑頓釋所疑欣幸何量又書曰比蒙誨答備悉深旨邴自驗者三一事無逆順隨緣即應不留胸中二宿習濃厚不加排遣自爾輕微三古人公案舊所茫然時復瞥地非大宗匠委曲垂慈何以致此大慧杲禪師時卓錫徑山</p>
</div>
<div class='div-other'><a id='mulu488' />
<p class='h2'>呂本中</p><p style="margin-left:0em;text-indent:2em">字居仁宣和中為樞密院編修官兼侍講卒諡文清居仁性清約以躭禪而病癯癯不勝衣作江西傳衣詩派圖推山谷為詩祖列陳無<span class='corr'>己</span>等二十五人為法嗣嘗致書問大慧禪要慧答書曰千疑萬疑只是一疑話頭上疑破則千疑萬疑一時破若一向問人佛語如何祖語又如何諸方老宿語又如何永劫無語時也居仁自是有省每以前路資糧為念嘗有詩云病知前路資糧少老覺平生事業非紹聖丙寅夏六月趺坐而逝考其修蘊定知稇載而去矣又嘗曰予病不能疏食惟有五味爽口之責作詩自戒君不如屈大夫夕餐但秋菊又不如顏平原米盡且食粥雖知舌本欠滋味頗覺和氣充其腹癡人涴腥羶杯盤眩紅綠四方采珍異亦未極所欲何如野僧飯菜羹下脫粟竹間新筍大如椽樹頭老耳肥如肉亦不見蟹躁擾亦不見牛觳觫石郎愛惜韭蓱虀晉侯睥睨熊蹯熟以此為重輕與君未為福與漢老俱徑山弟子</p>
</div>
<div class='div-other'><a id='mulu489' />
<p class='h2'>張商英</p><p style="margin-left:0em;text-indent:2em">字天覺號無盡居士童兒日記萬言趙抃薦之召赴闕袖草茅憂國書以進徽宗朝拜相是夕慧星滅久旱大雨御書商霖二字賜之公初不信佛後見維摩經信手開視有云此病非地大亦不離地大倐然會心後漕江西見兜率悅禪師相與夜話公曰比看傳燈尊宿機緣惟疑德山托鉢話悅曰若疑此話其餘即是心思意解何曾至大安樂境界公憤然就榻屢起夜將五皷不覺踢翻溺器忽大有省發即扣悅門謂悅曰已捉得賊了也悅曰賊在何處公擬議悅曰都運且寢翌日公投偈曰皷寂鐘沉托鉢回巖頭一拶語如雷果然只得三年活莫是遭他授記來悅於是焚香付囑曰等閒行處步步皆如雖居聲色寧滯有無一心靡異萬法非殊臨機不礙應物無拘翻身魔界轉覺迷途了無逆順不犯工夫未幾悅入滅公奏諡號真寂宣和四年十一月黎明公卒口占遺表命弟子書之仍作偈曰幻質朝章八十一漚生漚滅誰人識撞破虛空歸去來鐵牛入海無消息嘗留詩妙行寺</p>
</div>
<div class='div-other'><a id='mulu490' />
<p class='h2'>王以寧</p><p style="margin-left:0em;text-indent:2em">湘潭人由太學任鼎灃帥靖康初金兵入㓂以寧遣兵入援解太原圍建元中以宣撫司制置襄鄧招諭桑仲等來降以寧嘗過雪峰問道於真歇禪師曰予昔訪宏智大師師令讀起信論謫官天台時於鄰僧借得之披閱再三竊有疑焉是書為大乘人作有破蕩空一法不留之書也而末章以繫念彌陀往生淨土為言其旨何歟歇曰實際理地不受一塵萬行門中不捨一法子欲壞世間相棄有歸空然後為道耶以寧默然真歇時居臯亭崇先寺</p>
</div>
<div class='div-other'><a id='mulu491' />
<p class='h2'>張浚</p><p style="margin-left:0em;text-indent:2em">字德遠宣公南軒之父也高宗時累官右僕射兼知樞密院事始終不主和議為秦檜所嫉所著有五經解及雜說文集孝宗朝封魏國公諡忠獻公嘗問道於圜悟勤禪師師曰巖頭云却物為上逐物為下若能於物上轉得疾一切立在下風復示以偈曰收光攝彩信天真事事圓成物物新內若有心還有物何能移步出通津公伏膺投偈曰教外單傳佛祖機本來無悟亦無迷浮雲散盡青天在日出東方夜落西公之母秦國夫人嘗問道於大慧禪師夫人疾亟曰妙喜老師此生無復見也我有私恩未報時大慧居宜春公三走介趣之兼程而至夫人已捐館矣公遂館師於光孝寺之東堂盡誠供奉以慰秦國之願云有妙行寺詩</p>
</div>
<div class='div-other'><a id='mulu492' />
<p class='h2'>曹勛</p><p style="margin-left:0em;text-indent:2em">字松隱官太尉昭信軍節度使紹興間翠華臨幸淨慈覩虛主席勅湖州佛智道容禪師住持建五百羅漢殿公為禪師曾撰五百羅漢殿記存寺</p>
</div>
<div class='div-other'><a id='mulu493' />
<p class='h2'>程珌</p><p style="margin-left:0em;text-indent:2em">官至內翰林學士紹興初嘗寓南屏為撰重建淨慈報恩光孝禪寺碑記至今猶存</p>
</div>
<div class='div-other'><a id='mulu494' />
<p class='h2'>張九成</p><p style="margin-left:0em;text-indent:2em">字子韶錢塘人受學楊時之門紹興初以直言對策上及兩宮下及閹寺忠憤激烈無所顧避仕至禮部侍郎贈太師崇國公諡文忠早業進士之暇篤志釋典嘗謁靈源明禪師叩宗旨師冷看趙州庭前栢樹子話久無所入謁胡文定公咨盡心行<span class='corr'>己</span>之道胡告以將語孟談仁義處類作一處看則要在其中公稟受其語造次不忘一夕如廁思惻隱之心仁之端也正沉默間忽聞蛙鳴不覺舉庭前栢樹子驀成頌曰春天夜月一聲蛙撞破虛空共一家正恁麼時誰會得嶺頭脚痛有玄沙公嘗奉祠得請詣徑山問格物之旨妙喜曰公只有格物而不知物格公聞之恍如夢覺題於壁曰子韶格物妙喜物格欲識一貫兩箇五百公從是參道得法自在號無垢居士嘗感歎曰凡聞徑山老人所舉因緣無不豁然四達如千門萬戶不消一踏而開公在朝與秦檜和議不合謫居南安談經自若手不停披者十數載庭石歲久雙趺隱然嘗執一紙扇過數夏破即補之皮履闕裂亦不易或問子韶此是性耶抑愛惜不肯妄用耶子韶曰汝且道我用心每日在甚處若一一自頭至足理會此形骸却費了多少工夫我不被他使且要我使他此等話頭是學道之士修行老僧方會得嘗讀子美野色更無山隔斷天光直與水相通忽歎曰子美此詩非特為天光野色凡悟道理透徹處境界皆如此于憲侍郎張九成之甥也常隨舅氏自嶺下歸淦九成令拜大慧禪師憲曰素不拜僧曰汝姑叩之憲遂舉子思中庸天命之謂性三句以問慧曰凡人不知本命元辰下落處又要牽好人入火坑如何聖賢於打頭一著不鑿破憲曰吾師能為聖賢鑿破否慧曰天命之謂性便是清淨法身率性之謂道便是圓滿報身脩道之謂教便是千百億化身憲以告舅氏曰子拜何辭</p>
</div>
<div class='div-other'><a id='mulu495' />
<p class='h2'>曾開</p><p style="margin-left:0em;text-indent:2em">字天遊官至禮部侍郎秦檜主和議開抗疏力諍忤檜出知徽州尋禠職後復秘閣脩撰開嘗師游酢友劉安世故立朝大節凜凜遇事敢言紹聖辛未佛海遠禪師住三衢開曰如何是善知識遠曰燈籠露柱猫兒狗子遂有省呈偈曰咄這瞎驢藂林妖孽震地一聲天機漏洩有人更問道如何拈起拂子驀口截又致書大慧曰今幸私家塵緣都畢望師委曲提警日用當如何做工夫庶幾不涉他塗徑與本地相契也大慧答書曰時時不得忘了須彌山放下著兩則語但從脚下著實做將去過者不必思量久久自有悟處</p>
</div>
<div class='div-other'><a id='mulu496' />
<p class='h2'>提刑吳偉明居士</p><p style="margin-left:0em;text-indent:2em">久參真歇了禪師得自受用三昧為極致後訪大慧於洋嶼菴隨眾入室遂留咨參一日慧謂曰不須呈伎倆直須啐地折嚗地斷方敵得生死若秖呈伎倆有甚了期即辭去道次延平倐然契悟</p>
</div>
<div class='div-other'><a id='mulu497' />
<p class='h2'>張鎡</p><p style="margin-left:0em;text-indent:2em">號約齋官直秘閣學士嘗聞鐘聲悟道偈曰鐘一擊耳根塞赤肉團邊去箇賊有人問我解何宗瞬若多神面門黑後捨宅建寺曰慧雲請破菴先禪師開山疏云捨林居為阿蘭若夫豈小緣請宗師據曲彔牀只因大事幾度徧參遭密菴打失鼻孔一朝拈出向冷泉將下面皮不謂馨香奚煩鄭重辭青松於北澗穿幾重出岫之雲封綠水於南湖祝萬歲如山之壽今有專祠於慧雲寺</p>
</div>
<div class='div-other'><a id='mulu498' />
<p class='h2'>林希逸</p><p style="margin-left:0em;text-indent:2em">字肅翁福清人紹定間進士號鬳齋所著有易講春秋傳老莊列口義考工記解竹溪稿等書行於世嘗撰斷橋倫禪師塔銘曰昔富鄭公於顒華嚴范文正於古薦福張紫巖於泉大慧皆以元勳大老敬尚其人今師之得魏公又何遜哉乃為銘曰　斷橋之學不以言句傳所可傳竹溪已序師於藂林末法砥柱我觀其初信有異趣麻矢何疑楞伽何悟無準室中不契何故所聞何聲始得汗去師今何故板鳴不住是聲何如必有落處我為此銘來者轉註</p>
</div>
<div class='div-other'><a id='mulu499' />
<p class='h2'>鄭清之</p><p style="margin-left:0em;text-indent:2em">字德源少從樓昉學嘉泰中進士理宗潛邸教授凡四登相位端平間召用正人多清之之力累遷太傅保定軍節度使封齊國公諡忠定所著有安晚集六十卷公游淨慈寺撰雙井記有勸修淨業文謂不由禪教律而得戒定慧無踰淨土一門嘗撰妙峰善公塔銘曰西方心法難思維真淨妙明無一絲廣長舌語包須彌誰知認指為月非九年面壁老古錐傳付不在鉢與衣非佛非法非事為透地透天生光輝我識妙峰再見之語真貌古無他奇野鶴同徃雲與歸昭琴雖鼓何成虧雪肥梅瘦扃泉扉無邊春意一枯枝作死生觀真游嬉在旁知狀惟穹碑</p>
</div>
<div class='div-other'><a id='mulu500' />
<p class='h2'>甄龍友</p><p style="margin-left:0em;text-indent:2em">字雲卿永嘉人滑稽有辨才西湖作大佛頭贊云色如黃金面如滿月盡大地人只見二橛</p>
</div>
<div class='div-other'><a id='mulu501' />
<p class='h2'>曾公亮</p><p style="margin-left:0em;text-indent:2em">字明仲晉江人嘉祐中拜相封魯國公公亮方厚莊重沉深周密韓琦為首相每諮訪焉嘗丁母憂告歸有僧元達附舟至錢塘謁天竺大士入門見素衣女謂曰曾舍人五十七入中書上座是年亦受師號後公亮至五十七果拜相元達以曾公恩補太師初有僧曰青草堂年九十餘曾氏婦入寺設齋以衣物施之青感其意及婦生子青正坐化是知公亮前身為青草堂也太尉呂吉甫嘗注華嚴法界觀暇日遊五臺山見一衣蒲童子披髮而來手執梵夾問太尉曰官人何求而得至此太尉曰願見大士嘗覽華嚴大教欲望如來發啟妙解庶幾牋釋流行世間童子曰諸佛妙意簡易明白如十地一品釋文不過數紙今時枝蔓注近百卷而聖意逾遠真所謂破碎大道也太尉曰童子貌若此而敢呵前輩乎童子笑曰官人謬矣此間一草一木無非文殊境界在汝日用觸事不迷此真文殊耳言已忽不見先是吉甫帥杭州大通禪師善本退居龍山吉甫入山從容論道大通嘗有語曰我不勸你出家學佛只勸你惜福修行又曰我只勸你生處放教熟熟處放教生</p>
</div>
<div class='div-other'><a id='mulu502' />
<p class='h2'>林逋</p><p style="margin-left:0em;text-indent:2em">隱錢塘恬澹好古弗趨榮利梅聖俞為逋撰詩序曰　天聖中聞寧海西湖之上有林君嶄嶄有聲若高峯瀑泉望之可愛即之逾清挹之甘潔而不厭也嘗作詩送慈雲懺主曰　天竺孱顏暫掩扉講香浮穗上行衣白猿聲裏生公石莫遣移文怨晚歸　酬天竺僧詩曰　林表飛來色猶慙久卜隣沼回一水路夢想五天人謝絕空園草沉冥滿几塵暮雲如有待寧謝寄聲頻</p>
</div>
<div class='div-other'><a id='mulu503' />
<p class='h2'>貫雲石</p><p style="margin-left:0em;text-indent:2em">號酸齋生而神彩秀異膂力絕人年十二三時使徤兒驅三馬疾馳輒持槊騰上之越一而跨二運槊生風觀者辟易及長折節讀書仁宗朝拜翰林學士辭疾居江南賣藥錢塘市中詭姓名易冠服人無知者嘗過梁山濼見漁父織蘆花為被尚其清欲易之以紬漁父曰君欲吾被當賦一詩遂援筆云　採得蘆花不浣塵翠蓑[目*夕*ㄗ]復藉為茵西風刮夢秋無際夜月生香雪滿身毛骨<span class='corr'>已</span>隨天地老聲名不讓古今貧青綾莫為鴛鴦妬欸乃聲中別有春　詩成竟持被去因自號蘆花道人晚年留情釋典臨終作辭世吟曰　洞花幽草結良緣被我瞞他四十年今日不留生死相海天秋月一般圓　江干棲雲菴其遁跡處</p>
</div>
<div class='div-other'><a id='mulu504' />
<p class='h2'>朱熹</p><p style="margin-left:0em;text-indent:2em">字元晦嫠源人少年不樂讀時文因聽一尊宿談禪直指本心遂悟昭昭靈靈一著年十八從劉屏山游屏山意其留心舉業搜之篋中惟大慧語錄一帙而已金城錄謂公之學得於道謙禪師公嘗致書問師云向蒙妙喜開示從前記持文字心識計較不得置絲毫許在胸中但以狗子話時時提撕願投一語警所不逮師答白某二十年不能到無疑之地後忽知非勇猛直前便是一刀兩段把這一念提撕狗子話頭不要商量不要穿鑿不要去知見不要強承當公於言下有省有久雨齋居誦經詩曰　端居獨無事聊披釋氏書暫息塵累牽超然與道居門掩竹林幽禽鳴山雨餘了此無為法身心同宴如　又嘗云佛家有三門曰教曰律曰禪禪家不立文字直下識心見性律戒甚嚴毫髮不容辠過教有三項曰天台教曰慈恩教曰延壽教延壽教南方無傳其學近禪天台教專理會講解慈恩教亦只是講解吾儒若見得道理透就自<span class='corr'>己</span>身心上理會得本領便是兼得禪的講說辨訂便是兼得教的動由規矩便是兼得律的看來佛氏之學與吾儒甚相似如云有物先天地無形本寂寥能為萬象主不逐四時彫樸落非他物縱橫不是塵山河及大地全露法王身看他是甚麼樣見識今區區小儒怎生出得他手宜其為他麾下也又曰今人多言為事所奪有妨講學此是不能使船嫌溪曲耳遇富貴就富貴上做工夫遇貧賤就貧賤上做工夫語有之假使鐵輪頂上旋定慧圓明終不失世間萬事顛倒迷妄耽嗜戀著無一不是戲劇真不堪著眼也瑞巖和尚每日間常自問主人翁惺惺否又自答曰惺惺今時學者却不如此</p>
</div>
<div class='div-other'><a id='mulu505' />
<p class='h2'>陸游</p><p style="margin-left:0em;text-indent:2em">字務觀仕至華文閣待制封渭南伯孝宗朝南臺劾其恃酒頹放因自號曰放翁常問松源嶽禪師云心傳之學可得聞乎師曰既是心傳豈從聞得公領解呈偈曰幾度驅車入帝京逢僧一例眼雙青今朝始覺禪家別說有談空要眼聽公居鏡湖時有塗毒策禪師往來寖厚策往雙徑受生餘七日跏趺而逝公哭以詩曰　岌岌龍門萬仞傾翩翩隻影又西行塵侵白拂繩牀冷露滴青松夘塔成遙想再來非四大尚應相見話三生放翁大欠修行力未免人間愴別情　銘松源崇岳禪師之塔曰語師之語峻峭崷崪下臨雲雨如五千仞之華山蹴天駕空駭心眩目如錢塘海門之潮虎豹股栗屋瓦震墮如漢軍之戰昆陽也</p>
</div>
<div class='div-other'><a id='mulu506' />
<p class='h2'>真德秀</p><p style="margin-left:0em;text-indent:2em">字景元慶元中進士累官參知政事世稱西山先生諡文忠公帥湘州時潭人為立生祠深於禪學嘗謂遺教經以端心正念為首而深言持戒為智慧之本至謂制心之道如牧牛如御馬不使縱逸去嗔止妄息欲寡求然後由禪定造智慧具有漸次階級非謂一超可入如來地也又云予讀楞嚴經觀世音以聞思修為圓通第一其曰初於聞中入流亡所所入既寂動靜二相了然不生如是漸增聞所聞盡盡聞不住覺所覺空空覺極圓空所空滅生滅既滅寂滅現前若能如是圓投一根則諸根皆脫於一彈指頃徧歷三空即與諸佛無異矣又讀金剛經至四果乃廢經而歎曰須陀洹所證則觀世音所謂初於聞中入流亡所者耶入流非有法也惟不入亦塵安然常住斯入流矣至於斯陀含名一往來而實無往來阿那含名為不來而實無不來蓋往則入塵來則返本斯陀含雖能來矣而未能無往阿那含非徒不往而亦無來至阿羅漢則往來意盡無法可得然則名雖四果實一法也但歷三空有淺深之異耳與魏了翁俱有游天竺詩</p>
</div>
<div class='div-other'><a id='mulu507' />
<p class='h2'>郡守謝朝議</p><p style="margin-left:0em;text-indent:2em">時與佛日杲禪師論道見徒侶指施鍬钁平基址運竹木聽指呼無敢怠者於是延見一二觀其能為修答書記乃與從容彌日語論英發榷古商今守甚駭異自是於佛日禪師日益加敬遣其子純粹求入道捷徑佛日示以法語八篇</p>
</div>
<div class='div-other'><a id='mulu508' />
<p class='h2'>宋給事中</p><p style="margin-left:0em;text-indent:2em">知瀘州馮檝悟心法於大慧杲禪師號不動居士南渡後所有寺院佛藏經殘失檝印絕施補之足五千餘卷凡四十八藏又四大部者亦如之所至於賢士大夫高僧逸民續廬山蓮社遺風每月建繫念淨土會至癸酉冬十月三日具衣冠望闕再拜已換著僧三衣陞高座跏趺說偈而逝</p>
</div>
<div class='div-other'><a id='mulu509' />
<p class='h2'>武林守陳公襄</p><p style="margin-left:0em;text-indent:2em">以承大興教二剎命宗本圓照禪師擇居蘇人擁道遮留又以淨慈堅請移文論道俗曰借師三年為此邦植福不敢久占道俗始從</p>
</div>
<div class='div-other'><a id='mulu510' />
<p class='h2'>州牧劉彥慕</p><p style="margin-left:0em;text-indent:2em">宗徹禪師之道立羅漢院以延供養</p>
</div>
<div class='div-other'><a id='mulu511' />
<p class='h2'>宋丞相喬行</p><p style="margin-left:0em;text-indent:2em">簡所居多黝洞奇石據湖山之勝後捨以為寺御賜名曰寶奎</p>
</div>
<div class='div-other'><a id='mulu512' />
<p class='h2'>岳飛</p><p style="margin-left:0em;text-indent:2em">字鵬舉南宋恢復之功幾成而阻於檜至今爼豆湖上生平著作有集其滿江紅詞及潭水寒生月松風夜帶秋之句膾炙人口游上天竺與李綱俱有詩忠肝義魄激烈千古</p>
</div>
<div class='div-other'><a id='mulu513' />
<p class='h2'>錢象祖</p><p style="margin-left:0em;text-indent:2em">字公相錢塘人寧宗時問道於保寧全禪師又參護國此菴元禪師師曰欲究此事須得心法兩忘乃可法執未忘契理亦非悟也公曰纔涉脣吻便落意思如何師曰本自無瘡勿傷之也公渙然有得自左丞相歸日修淨業保寧即湖心寺護國仁王寺在北山</p>
</div>
<div class='div-other'><a id='mulu514' />
<p class='h2'>潛說友</p><p style="margin-left:0em;text-indent:2em">咸淳四年以朝散郎直文華閣兩浙運副除司農少卿兼知臨安府至七年罷說友在官嘗修咸淳臨安志梵剎多經考據有下天竺詩</p>
</div>
<div class='div-other'><a id='mulu515' />
<p class='h2'>李端愿</p><p style="margin-left:0em;text-indent:2em">兒時在館舍常閱禪書長雖婚宦然篤志祖道遂於後圃築室類蘭若邀達觀雲穎禪師處之公問曰天堂地獄畢竟是有是無穎曰諸佛向無中說有眼見空花太尉就有裏尋無手摣水月堪笑眼前見牢獄不避心外聞天堂欲生太尉但了自心自然無惑公回說偈曰三十八歲懵然無知及其有知何異無知滔滔汴水隱隱隋堤師其歸矣箭浪東馳穎達為錢塘人</p>
</div>
<div class='div-other'><a id='mulu516' />
<p class='h2'>鄧文原</p><p style="margin-left:0em;text-indent:2em">字善之巴西人為翰林待制兼國史院編修諡康莊延祐戊午嘗撰石林鞏公塔銘曰　佛氏之道非有非空非垢非淨是正法宗俗昧原本囂昬湯潏不有津筏曷拯於溺言為理筌理得言忘有泥言說大道榛荒惟石林師祇園之傑一念昭融萬法了徹本無有法為覺羣迷出方便慧作誨道師南山繚屏慧日其頂自師之亡山空雲冷師亦不亡空無生滅勒銘山阿昭示來哲</p>
</div>
<div class='div-other'><a id='mulu517' />
<p class='h2'>趙孟頫</p><p style="margin-left:0em;text-indent:2em">字子昂宋宗室母丘夫人臨月夢一僧入寢覺而生孟頫年甫十二即好寫金剛經與僧語親若眷屬重天目中峰之道每受師書必焚香望拜公嘗提舉江浙儒學叩師心要師為說防情復性之旨後入翰林遣問金剛般若大意師答以略義一卷中峰有淨土偈一百八首公為作一百八贊手書授之有中峰淨土帖又手繪觀佛及中峰像貽淨慈寺</p>
</div>
<div class='div-other'><a id='mulu518' />
<p class='h2'>馮子振</p><p style="margin-left:0em;text-indent:2em">攸州人號海栗於書無所不讀中峰有淨土百八偈子振贊之略云我觀幻住師於幻無所住雖不住於幻能覺如幻人手拈古佛機數與念珠等寄數逾三千其實無一字若人於此中一一總無念於無念念佛無念亦復無所生皆淨土云何更西方是人見彌陀悉得安穩住</p>
</div>
<div class='div-other'><a id='mulu519' />
<p class='h2'>黃溍</p><p style="margin-left:0em;text-indent:2em">字晉卿義烏人自幼篤學博極羣書發為文章如澄湖不波一碧萬頃與柳貫虞集揭奚斯游人號為儒林四傑延祐初進士累官侍講學士諡文獻公於佛典橫襟考究天厯初詔天下善書僧儒會杭淨慈寺泥金書大藏尊經公亦在詔內而公必與僧同餐若別為治具則不樂甚至掣肘詬罵不食而去嘗為僧題懸崖畫壁蘭云嫋嫋春風一樣吹託身高處擬何為從渠自作顛倒想要見懸崖撒手時公為元叟端公笑隱訢公悅堂誾公撰諸塔銘膾炙人口有稿三十卷行於世</p>
</div>
<div class='div-other'><a id='mulu520' />
<p class='h2'>虞集</p><p style="margin-left:0em;text-indent:2em">字伯生宋丞相允文五世孫其先蜀人父汲宋黃崗尉宋亡僑居臨川之崇仁大德初始至京師以大臣薦授大都儒學教授除國子監助教自將仕郎十二轉為通奉大夫封仁壽郡公諡文靖嘗闢石室書邵堯夫詩題曰邵菴故世稱邵菴先生接方外士必扣擊其說以為聖人之教不明為學者無所底止苟於吾道異端疑似之間不能深知而欲竊究夫性命之原死生之故其不折而歸之者否矣嘗曰佛以因果二法制服得天下人心無智愚賢不肖總出不得這兩箇字嘗為淨慈北磵簡東嶼海晦機熙撰塔銘平山林撰重脩寺記及題詠若干首其晦機銘畧曰聞佛氏之宗禪者其度人也以悟為則必使自致於思慮之所不及時至機應則決而啟之是以言發意解解泯言忘謂之不立文字豈欺我哉</p>
</div>
<div class='div-other'><a id='mulu521' />
<p class='h2'>白珽</p><p style="margin-left:0em;text-indent:2em">字廷玉錢塘人博綜經史詩文一主於理業易方回劉辰翁稱其詩逼陶韋書逼顏柳仕至儒學副提舉所著有湛源集行於世南屏諸剎俱有詩</p>
</div>
<div class='div-other'><a id='mulu522' />
<p class='h2'>仇遠</p><p style="margin-left:0em;text-indent:2em">字仁近錢塘人元初為溧陽州儒學教授工詩文一時遊其門者若張羽張翥莫維賢皆有名當時所著有山村集遍題諸剎批註唐百家諸選洪武初祠於杭學鄉賢祠</p>
</div>
<div class='div-other'><a id='mulu523' />
<p class='h2'>鄭所南</p><p style="margin-left:0em;text-indent:2em">一名思肖連江人以太學上舍應博學宏辭科元兵南下嘗叩闕上書元人爭目之遂變姓名隱居吳下坐必南向歲時伏[膜-大+(句-口+匕)]輒望南野哭再拜乃返誓不與朝客交遊趙孟頫才名重當世所南惡其宗室而受元聘遂與之絕與中峰禪師善一日會於孝子梅應發家兩人相對無語中峰云所南何不說法思肖曰兩眼對兩眼無法可說棄所居弗居寓城南萬壽覺報二寺有田盡捨諸剎疾亟時囑其友唐東嶼曰思肖死矣煩為書一牌位云大宋不忠不孝鄭思肖蓋恨不能死國事也自贊像曰不忠可誅不孝可斬可懸此頭於洪洪荒荒之表以為不忠不孝之牓樣宋社既墟適意緇黃自稱山外野人嘗著大無上十空經一卷釋氏施食心法一卷太極祭煉一卷謬餘集一卷文集一卷自敘一百二十圖詩一卷</p>
</div>
<div class='div-other'><a id='mulu524' />
<p class='h2'>張翥</p><p style="margin-left:0em;text-indent:2em">字仲舉號蛻菴官翰林學士有徑山二十三題詩今錄其二初生巖曰初地靈峯下重來為講經神應合掌受石亦點頭聽雲鶴隨飛蓋湖龍入淨瓶至今花雨處長照一燈青大慧塔曰大慧談經地林園即給孤鑿雲藏舍利鞭石起浮圖風鐸時喧寂天燈忽有無沙門每來此三繞作南謨有六和塔詩</p>
</div>
<div class='div-other'><a id='mulu525' />
<p class='h2'>趙羾</p><p style="margin-left:0em;text-indent:2em">字雲翰祥符縣人生有異質褓襁時遭元李兵亂母抱匿林莽間有虎突然至母懼棄於地虎熟視而去不敢近稍長游郡校勵志讀書當暑夜寢黌舍羣狐採蔴葉作扇為羾拂暑其曹相歡呼云趙尚書苦熱吾輩莫得憚勞羾聞之私喜後至禮部尚書洪武壬申淨慈燬於回祿且以監寺智嶅負國稅并擅披剃坐法逮及住持道聯聯以例謫五臺公與聯有道交之親公時在任遂以聯名奏聞上命驛詔至京慰勞顧問至再奏對稱旨勅住大佑國云</p>
</div>
<div class='div-other'><a id='mulu526' />
<p class='h2'>周密</p><p style="margin-left:0em;text-indent:2em">字公謹寶祐間為義烏令入元不仕自號泗水潛夫詩極典雅善畫得意輒自題其上曾過南屏小蓬萊詩有園林幾換東風主留得亭前御愛松之句所著有齊東野語癸辛雜志武林舊事諸書行世</p>
</div>
<div class='div-other'><a id='mulu527' />
<p class='h2'>楊維楨</p><p style="margin-left:0em;text-indent:2em">字廉夫諸暨人泰定間為赤城令棄官將妻子遊天目山與江上老漁相狎時時唱清江欸乃迴波引和之嘗對客云笛有若山古㺯海可吸蛟龍可呼非鈞天大人不發也明興天下大定詔徵遺逸之士修纂禮樂廉夫被召至京師肺疾作而卒自號鐵笛道人與南屏僧釋臻釋現釋信為方外友</p>
</div>
<div class='div-other'><a id='mulu528' />
<p class='h2'>劉基</p><p style="margin-left:0em;text-indent:2em">字伯溫浙之青田人以佐命元勳封誠意伯當元季以江浙儒學副提舉罷歸與魯道原游西湖有異雲起西北光映湖水道原皆以為慶雲賦詩基益持杯滿引不顧曰此王氣應在金陵十年後王者起佐之者其我乎眾咋舌避去高皇帝既都金陵走使聘基基慨然謂所親曰吾嚮游西湖指且云云者此公也開國翊運果符所言游上天竺有詩云　憶昔西湖覩慶雲玉毫貫頂動星文燭微早已徵休瑞革命方知佐聖君香火重參龍象窟烟霞久負鹿麋羣赤松黃石今安在徙倚蓮臺悵夕曛</p>
</div>
<div class='div-other'><a id='mulu529' />
<p class='h2'>宋濂</p><p style="margin-left:0em;text-indent:2em">字景濂金華人為國初佐命功臣未出母胎母夢異僧手寫華嚴來謂母曰吾乃永明延壽願假一室以終此卷母夢覺已學士即生因名曰壽後更名濂六歲日記二千餘言九歲能詩入青蘿山盡閱鄭氏所著書數萬卷其文章如武庫一開千珍萬寶光采爛然有集八十三卷始見太祖即勸不嗜殺人授太子諸王春秋尚書大學衍義每對太祖語漢武梁武好仙好佛之失太祖稱之為賢為君子為純臣天下既定凡郊廟山川祠祀諸大政大令皆所裁定海外諸國朝貢必問安否為人篤倫理行事俯仰無媿真昭代之真儒也後得法於千巖長公其寓南屏最久公自構有羅山石室嘗為智覺禪師手題像贊及為無旨授竹菴渭逆以順德隱仁公輩撰塔銘復為同菴簡公撰鐘銘其護教編記則宗鏡之末光也</p>
</div>
<div class='div-other'><a id='mulu530' />
<p class='h2'>高啟</p><p style="margin-left:0em;text-indent:2em">字季迪長洲人洪武初徵聘官戶部侍郎至翰林國史院編脩嘗泛西湖舟中有望南屏山詩</p>
</div>
<div class='div-other'><a id='mulu531' />
<p class='h2'>張羽</p><p style="margin-left:0em;text-indent:2em">字來儀潯陽人洪武初徵聘官校理與南屏竹菴渭禪師善其有寄渭詩云何年慧遠重開社來聽東林寺裹鐘其時復有徐賁字幼文吳郡人洪武初同徵聘為記室亦與渭公為方外友其集自有寄竹菴詩</p>
</div>
<div class='div-other'><a id='mulu532' />
<p class='h2'>姚廣孝</p><p style="margin-left:0em;text-indent:2em">自號逃虛老人吳郡湘城人家世業醫父名震[夕*即]廣孝初名天禧幼白父曰某不樂為醫但願積學以仕王朝顯父母不則從佛為方外之樂耳年十四遂出家妙智菴名道衍遊學湖海刻意詩文追古作者後以成祖靖難賔於幕下有功於國官至太子少師賜玉封榮國公文皇勸之蓄髮不從詔之居官不就[田/廾]之章服弗御也賜之宮娥弗近也衲衣僧帽往來蕭寺無改其初噫公之翛然物外塵埃軒冕而電露富貴非受記於靈山者能髣髴其萬一哉洪永間公嘗隱南屏天竺與清遠祖芳存翁同菴希古止菴太朴諸老為同參之友俱有題詠碑記</p>
</div>
<div class='div-other'><a id='mulu533' />
<p class='h2'>張寧</p><p style="margin-left:0em;text-indent:2em">字靖之號芳洲海寧人景泰天順間為給事中嘗至淨慈詩有為愛湖南第一山尋春遠自六橋灣之句後奉使朝鮮國朝鮮之人雅重之集所著刻為皇華錄行世</p>
</div>
<div class='div-other'><a id='mulu534' />
<p class='h2'>聶大年</p><p style="margin-left:0em;text-indent:2em">號東軒臨川人舉明經為仁和縣學訓導陞教諭襟懷坦率有清才人章流麗詩復俊逸而灑翰得李北海遺意誘育士子務盡恩義薦入居翰林修遼金宋三史卒嘗游淨慈有雷峰夕照南屏晚鐘二詩</p>
</div>
<div class='div-other'><a id='mulu535' />
<p class='h2'>陳基</p><p style="margin-left:0em;text-indent:2em">字敬初臨海人受學黃溍官授經筵檢討尋轉浙江行中書省郎中參左鎮將洪武初與淨慈煜上人善煜每從基游基極稱許之一日參方邂逅於吳門與之語終日臨別依依似不忍去</p>
</div>
<div class='div-other'><a id='mulu536' />
<p class='h2'>徐一夔</p><p style="margin-left:0em;text-indent:2em">字大章天台人洪武六年以儒士薦授浙江杭州府學教授博雅通經教法嚴整為文有法度士林服之召入纂脩元史賜蟒龍復任尋為省臣在任凡九年所著有始豐稿湖上勒石之丈多其手筆若本寺止菴德祥同菴夷簡與之最善嘗為平山禪師撰塔銘并同菴新鐘之偈序</p>
</div>
<div class='div-other'><a id='mulu537' />
<p class='h2'>于謙</p><p style="margin-left:0em;text-indent:2em">字廷益號節菴杭州人累官兵部尚書土木之難宗社幾危復安實其規畫為石亨徐有貞所讚賜死諡忠肅祠南山三台峯下有謁古春蘭法師塔并序古春法師先君方外友也昔予彌月時師赴湯餅之會常摩予之頂曰此兒他日救時宰相也已而齠齓知學先君數以師言警予及登第拜官日恐負師之知言以貽鰥曠之羞茲罹內艱家居改葬先柩于三台山下而師與先君不可復作矣感時追舊祇具蔬盤茗盌展拜墓下爰賦一律以識予之耿耿云維那正法眼冰鑑獨先知摩頂昔憐我銘心更憶師救時慚宰相被謗懼磷緇拜奠香臺下臨風雪涕洩</p>
</div>
<div class='div-other'><a id='mulu538' />
<p class='h2'>錢溥</p><p style="margin-left:0em;text-indent:2em">字原博華亭人翰林學士至吏部尚書諡文通天順壬午遊淨慈寺寺中有閣憑虛而出可瞰全湖公題詩倡腰嬌二韻和者百餘皆未穩貼嘉靖間僧法聚號玉芝海鹽人和云大堤迴接鳳山遙金勒東風細馬嬌芳草不知埋帝舄柳枝猶自學宮腰天空水月三千頃春老鶯花十二橋聞說樓船醉年少平章獨免紫宸朝蓋西湖水面凡三千八百畝而裏外六橋於湖上最切所云年少平章蓋指賈似道云</p>
</div>
<div class='div-other'><a id='mulu539' />
<p class='h2'>王守仁</p><p style="margin-left:0em;text-indent:2em">字伯安號陽明山人餘姚人官至兵部尚書贈新建伯公自鄉舉時讀書南屏後擒宸濠忽傳王師已及徐淮遂乘夜遄發至錢塘謝病寓居湖南淨慈寺成詩六首存寺南山有陽明洞以公號名嘗建天真精舍於龍山之陽每形於歌咏即今勳賢祠上天竺有二詩云　靈鷲高林暑氣清竺天石壁雨痕晴客來湖上逢雲起僧住峰頭話月明世路久知難直道此身那得尚虛名移家早定孤山計種果支茅知易成　又云　春園花竹始菲菲又是高秋落木稀天逈樓臺含氣象月明星斗避光輝閒來心地如空水靜後天機見隱微深院寂寥羣動息獨憐烏鵲遶枝飛　其恬澹之定養剛大之純操亦足髣髴想見矣</p>
</div>
<div class='div-other'><a id='mulu540' />
<p class='h2'>孫一元</p><p style="margin-left:0em;text-indent:2em">字太初秦人也善詩有逸才意能超脫望之如神仙中人徃來杭湖間而居南山淨慈寺最久有詩云道人占斷南屏景是也閒說時事率鑿鑿副名寔用世之士樂與之交費文憲宏為相日訪一元於南屏一元臥不起久之出見曰海上碧雲起直接天台赤城大奇大奇絕不交一言文憲益重之後居吳興建業劉麟龍霓咸徙居湖與吳充陸崑暨一元結社遊號苕溪五隱田汝成字叔禾性穎敏博學強記流覽百家言覃心作述為文沉浸穠郁有東漢齊梁風尤善為記事書纚纚多雅致兩為督學使者盛有文譽在閩中時尤得士心至今尸祝之嘉靖初同黃省曾五岳理棹尋返南山下淨慈寺循宗鏡堂左登絕頂披險探奇各賦五言古風二首其所著有田叔禾集西湖遊覽志行世杭士自弘德來揚聲藝苑者汝成為最</p>
<div><img src='../images/B29p0651_01.gif' alt='B29p0651_01.gif' /></div>
</div></div>
<p class='juan'>武林梵志卷八</p>
<div class='div-w'><p style="margin-left:11em">總校官庶吉士<span class='note-inline'>(臣)</span>朱鈐</p>
<p style="margin-left:11em">校對官中書<span class='note-inline'>(臣)</span>吳甸華</p>
<p style="margin-left:12em">謄錄監生<span class='note-inline'>(臣)</span>張曾秀</p>
</div>
<div class='div-w'><p style="margin-left:13em">詳校官太僕寺少卿<span class='note-inline'>(臣)</span>李廷欽</p>
<p style="margin-left:13em">編修<span class='note-inline'>(臣)</span>程嘉謨覆勘</p>
</div>
</div><!-- end of div[@id='body'] -->
</body></html>