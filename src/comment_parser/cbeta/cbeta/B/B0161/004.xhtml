<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>武林梵志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='w'><a id='mulu177' />
<p class='juan'>欽定四庫全書　武林梵志卷四</p><p class="byline">明　吳之鯨　撰</p></div>
<div class='div-other'><a id='mulu178' />
<p class='h1'>北山分脉<span class='note-inline'>(由湖墅至皋亭山)</span></p>
<div class='div-other'><a id='mulu179' />
<p class='h2'>香積寺</p><p style="margin-left:0em;text-indent:2em">在江漲橋北宋太平興國三年柯氏捨宅為寺舊名興福大中祥符間賜額香積門臨官河帆檣徃來者日千百計秉燭猶喧一徑蛇行茂林䕃密隱然城市異數也</p>
</div>
<div class='div-other'><a id='mulu180' />
<p class='h2'>妙行寺</p><p style="margin-left:0em;text-indent:2em">在夾城巷宋徽宗時有僧思淨者姓喻工畫佛人稱喻彌陀遂棄家學佛捨宅為寺以接待雲水二十年間徃來者三百萬眾故俗稱接待寺方臘之亂思淨語賊乞以一身代一城之命賊為少戢元季燬宣德二年重建寺南為望佛橋寺內有布袋和尚像親筆題贊書法遒古</p>
<p style="margin-left:0em;text-indent:2em">張九成喻彌陀塔銘錢塘喻氏子生不茹葷少好畫學吳道子臻其能後專畫阿彌陀佛無為子楊次公喜之呼為喻彌陀世因以稱焉年三十五歲棄家學佛名思淨初禮開化定公為師次依靈芝照公祝髮二公皆有戒行而師所志甚遠不自以為足也即北城之外僦舍飯僧期以百萬日持鉢乞食不避寒暑心念精一人天歸焉不為經藏為毗盧大閣百鏡四垂互相攝入莊嚴雄飾儼若天宮庖湢井廁莫不備具郡移妙行院額以旌其勤屬方臘陳通之亂煨燼之餘妙行巋然獨存蓋雖賊不敢犯也至金人入㓂始焚之臘之來也師徑造賊壘願以一身代一城之命誠心感動賊悚然為之少戢每賊退師輙収聚遺骸大作佛事香花熏沐冢而藏之其志堅確表裏如一積久純熟不見間斷至於隨機響答自然殊勝有部使者問師能畫彌陀何不叅問師即答曰平生只解畫彌陀不解叅禪可奈何幸有五湖風月在太平何用動干戈師為兒時游西湖多寶山輙作念曰異時當鐫此為佛其後遂為彌勒之像欲及百尺使水陸徃來得以瞻仰門下侍郎薛公問彌勒見在天宮為諸天說法公於此鐫頑石將奚以為師曰咄哉頑石頭全憑巧匠修只今彌勒佛莫待下生求其他發揚應接徃徃如是嘗以般若心經句為一頌其所自得蓋不可以常法論也紹興七年十一月二十四日趺坐而逝年七十其徒塟於院之法堂之右前此僧有夢窣堵坡墜於地者有夢白龍升天者有夢眾神禮辭者噫此豈常人也哉度弟子二百八十一人師常以院宇未復為念既而弟子行超以判府丞相呂公之命甲乙相繼主院事行蹈建大藏水陸堂行速建僧堂二十間行全建法堂方文巍峩蔽虧觀者動心其盛矣哉余錢塘人也知師為詳竊嘗悲學佛者比比而務實者何其寡也學律者以變古為長學教者以好勝為務學禪者以破戒為通其失佛意甚矣而師惟實是務不事虛飾搏空手齋三百萬僧架空地為大剎宇鑿空山為佛誓以有成不自有其善不自矜其能故人無不信者茲可尚也已行全來請銘銘曰　大道不明誰辨西東卑者眩俗高者譚空課其實效繫影捕風偉哉法師唯實是務飯無量僧建大剎宇捐軀贖命指石為佛厥志未已厥身已沒誓千百生終底其成粵有法子克肖其父殿堂樓閣庖湢廊廡後先出沒為一佛土咨爾子孫勿墜其緒</p>
<p style="margin-left:0em;text-indent:2em">張浚贊喻彌陀掩遺骸詩　刀兵劫海苦漫漫原野遺骸葬若干盡大地人須薦取眼睛突出髑髏寒</p>
<p style="margin-left:0em;text-indent:2em">趙鼎贊喻彌陀詩　骸骨鱗鱗曠野昏天陰雨濕向誰論縱然有樂踰南面爭似無為實相門</p>
<p style="margin-left:0em;text-indent:2em">清了贊喻彌陀詩　城市鄉村隨處走落花流水幾番春揚眉一笑憑誰薦四百萬僧齋主人</p>
<p style="margin-left:0em;text-indent:2em">蘇試水杓頌喻彌陀用以化緣其徒寶之杓柄長多少西湖水淺深本來無一物非古亦非今</p>
<p style="margin-left:0em;text-indent:2em">張商英贊喻彌陀畫丈六佛詩　丈六金身毫端三昧精妙入神充滿法界善知眾藝得大自在游戲神通一切無礙恒河沙劫金剛不壞萬象森羅影現中一顆圓光非內外</p>
<p style="margin-left:0em;text-indent:2em">史浩喻彌陀偈　攪翻十里西湖水化作四方八德池淨洗眾生煩惱垢人人見自性阿彌</p>
</div>
<div class='div-other'><a id='mulu181' />
<p class='h2'>法雲寺</p><p style="margin-left:0em;text-indent:2em">在武林門北七里許歸錦橋西餘杭塘之南草營巷五代晉天福五年吳越王建請餘杭安樂寺治禪師開山賜額法因寺宋英宗治平二年圓通秀禪師重建改賜今額寺內有宋駙馬都尉武勝軍節度觀察留後張敦禮捨鐘萬斛蘇東坡作銘內殿崇班馬惟寬捨拜石東坡作記元至正兵燬洪武九年善人沈勝請雙林寺鐵菴愚蒙極禪師重建正統間燬寺僧文珩圭璋白和尚重新殿宇嘉靖間倭夷入宼兵燬萬厯二十二年僧明慶智昂重建寺右有愚蒙極塔</p>
<p style="margin-left:0em;text-indent:2em">蘇軾法雲寺鐘銘并敘元豐七年十月有詔大長老圓通禪師法秀住法雲寺寺成而未有鐘大檀越駙馬都尉武勝軍節度觀察留後張敦禮與冀國大長公主唱之從而和者若干人元祐元年四月鐘成萬斛東坡居士蘇軾為之銘曰　有鐘誰為撞有撞誰撞之三合而後鳴聞所聞為五闕一不可得汝則安能聞汝聞竟安在耳視目所聽當知所聞者鳴寂寂時鳴大圜空中師獨處高廣座臥士無所著人引非引人二俱無所說而說無說法說法雖無盡問則應曰三汝應如是聞不應如是聽</p>
<p style="margin-left:0em;text-indent:2em">蘇軾法雲寺禮拜石記夫供養之具最為佛事先其法不一他山之石平不容垢橫展如席願為一止具之用晨夕禮佛以此皈依當敬禮無所觀時運心廣傳無所不在天上人間以至地下悉觸智光聞我佛修道時芻泥巢頂霑佛氣分後皆受報則禮佛也其心實重有德至是禮也願一拜一起無過父母乘此願力不墮三塗佛力不可盡石不可盡願力不可盡三者既不可盡二親獲福生生世世亦不可盡今對佛宣白惟佛實臨之元祐八年七月中旬內殿崇班馬惟寬捨</p>
</div>
<div class='div-other'><a id='mulu182' />
<p class='h2'>定光寺</p><p style="margin-left:0em;text-indent:2em">初名福慶菴創自大梁貞明二年丙子杭州都督府錢塘縣節度討擊副使方銖同眾共造石幢一具鐫大佛頂尊勝陀羅尼咒於上其文略曰布金設象寶剎交輝土淨曇生宛如佛國現存後唐天成二年大為增創復昌於晉天福四年蓋吳越王因長耳和尚來居於此顯定光古佛化身遂改為定光禪寺在武林門外清湖中閘上關門巷內洪武五年天台僧惠珙重建至正統景泰間僧佛海昌昇等復建翰林侍講<span class='corr'>蔣廷</span>暉書其額萬厯間水旱相仍竟為荒墟三十三年乙巳七月間黃汝亨倡緣重新之前後大殿鐘樓兩廡禪堂方丈鑄鐘設像汝亨有碑記殿前存古羅漢松栢各二株古井名夢泉石欄存偈天王後殿并東廢塔院古栢七株大槐樹一株冬青樹一株皆七百餘年物</p>
<p style="margin-left:0em;text-indent:2em">黃汝亨重建定光寺募緣疏定光寺去予家百武而近自梁唐歷晉宋代興稱吾里最勝覺地昔予垂髫讀書其中殿宇敞朗古松修竹掩映僧舍佛降生日士女香供禮拜紛集如雨今予折腰官下回憶讀書時僅三十年而雄殿惟餘荒臺叢林踐為豐草殘僧數眾敗屋幾椽古佛道場倐焉寂寞稱佛子者不無黍離之歎追惟我等均此覆載而或高樓廣廈擬於仙居或風雨飄搖草棲露宿是誰所種而受報爾殊俗人不思其故遇可修為尚生慳吝可悲已夫長耳和尚為定光古佛化身天成間自天台來卓錫錢塘後居南山法相寺常募人作福或問和尚作福有何形段答曰能遮百醜由此言之醜於何作貪慳即是福於何生能遮即是減醜增美造自一念耳即以長耳和尚片言作定光導師可也我等賢愚貴賤信受斯語頂踵可捐何況錢幣是古佛寺不日成之于是寺僧方理捨念投體稽首行乞屬予重宣而作偈言稽首古定光普同十方眾是佛無古今還現於本人是福無形段遮醜即名福醜亦不自形慳貪即為醜願以無量光照破慳貪種一切諸佛相喜捨心所成如以長耳相莊嚴定光佛古佛所現處梁晉宋無二我願十方眾自信等信佛頂踵而可捐何况金銀粟寶山空手回百醜於何滅奉持斯語者親見古定光</p>
</div>
<div class='div-other'><a id='mulu183' />
<p class='h2'>永慈寺</p><p style="margin-left:0em;text-indent:2em">亦名萬壽庵在烏盆橋路口僧宗宴慶秀募開義井建茶亭佛宇以濟徃來寒暑不輟杭嚴道費公堯年題額晏秀徃京師以慈忍堅苦聞於上召對賜滲金毘盧遮那十佛寶蓮座金像一尊並千佛旛紫衣袈裟五佛冠勅賜護國永慈寺額以歸建大殿供滲金佛八角亭供大士像並天王殿山門禪室慶秀復拓基為永遠之計云</p>
</div>
<div class='div-other'><a id='mulu184' />
<p class='h2'>化度寺</p><p style="margin-left:0em;text-indent:2em">在江漲橋梁天監間朱异捨宅為寺名眾安隋改眾善唐改重雲再改承雲宋治平二年改今名旁有崇善王廟元至元間燬至正間僧若金復建</p>
</div>
<div class='div-other'><a id='mulu185' />
<p class='h2'>寶覺豐樂寺</p><p style="margin-left:0em;text-indent:2em">名豐樂院在西馬埲內宋乾德六年僧雪巖建治平間改為寶覺豐樂禪寺嘉靖間兵燬萬厯三十年僧寂學重建前有金沙橋左右有八角琉璃井後有銀沙橋阿婆蕩小土山茂竹</p>
</div>
<div class='div-other'><a id='mulu186' />
<p class='h2'>顯教寺</p><p style="margin-left:0em;text-indent:2em">在武林門外東去里許宋顯仁太皇后韋氏紹興十二年自北歸至是卒未二十二年十月於杭州臯亭山建新寺成額曰崇先顯孝寺明年復於北關門外清湖閘東傍大河建菴曰華嚴以為別院乾道五年仍奉敕改今額後徙在城金剛嶺嘉熙間燬寶祐年間徙今所元末燬洪武初重建未幾又燬至弘治<span class='corr'>己</span>酉僧智福復建萬厯庚子又燬後十年僧廣詢慨然有興復之志儀部黃汝亨為倡募誅茅拓地經營木石不輟寒暑者三載至壬子落成寺幽僻深邃若谷南北湖山隱映林樾清流四面小橋古路宛有東林虎溪之勝於北郊諸蘭若中獨稱幽絕殿之外去百餘步黃汝亨建亭書華嚴經又以妙嚴二字題其居宋應昌題深省二字贈之後有池一泓澄注上有修竹古藤鬱翠如畫汝亨構三楹其下題曰得聽居詢樸真嚴於戒律善講所至法席充牣尤於妙法華經得三昧四方學人咸稱明法華云所註有觀所緣緣諭釋義九喻詩諸游覽詩並偈頌若干首並行於世</p>
<p style="margin-left:0em;text-indent:2em">黃汝亨建殿募疏武林門外清湖閘中舊是華嚴之菴今名顯教之寺閣橫山色何殊龍井之雲徑列松陰不減虎溪之渡自宋紹興而遞遠迨我洪武而重新諸佛之所照臨妙華於焉錯落萬厯庚子再罹劫灰十載星霜竟湮蘭若諸天佛像淋漓風雨之場四壁僧伽殘破荊榛之地寺之不存教於何顯嗟古路之入幽谷豈當世而無善根茲幸詢禪師卓錫此間義闡華嚴之藏揮麈其上音傳寶樹之枝開晦以明居今作古發鼎新之至願為眾信所皈依弘道則覆十方布金僅需五百敢告聿來檀施成茲最勝覺場一人一合萃眾寶於香林出力出財絫微塵而山嶽俾夫大方廣佛從一切願海而交通蓮座香臺與億貝心珠而並耀見在勤修之德分明作福之形各破慳心咸歸淨業謹疏</p>
<p style="margin-left:0em;text-indent:2em">劉曰寧送詢禪師歸武林顯教寺詩　去去東林社還從天目遊佛燈螢火夜別語樹間秋野葛諸方論飄蓬半世愁中原誰法眼駒識本南州</p>
<p style="margin-left:0em;text-indent:2em">虞淳熙贈詢禪師詩　梵林綠雪駐雙輪似有神光隔玉塵門拂桐花迎白鳳塢飛桃葉駕青鱗少陵競採千金實望帝遙思萬樹春更莫經臺搖麈落橫山明月正留賔</p>
<p style="margin-left:0em;text-indent:2em">曹學佺宿顯教寺詩　橋頭山渺渺柵口水漸漸月沒來時盡霜濃坐後添教原分顯密徑自入華嚴今日遊仍處能於勝地兼</p>
<p style="margin-left:0em;text-indent:2em">釋廣詢得聽居歌詢也平生怒浮俗拄錫如鑱鬼神哭曾把淒清風雨竹種成个个臨池玉黃郎自是靈山囑為護空門就林宿月明半在山之麓醉歌竹枝露如沐歌罷支頤仍瞪目責予不縛林邊屋詢也日中食不足那有餘藏趂餘欲黃郎知我同骨肉為結幽居對深綠涼風不使羲皇獨天花粉散琳琅馥靜聽心與虛空觸虛空發聲晤高躅</p>
</div>
<div class='div-other'><a id='mulu187' />
<p class='h2'>福壽寺</p><p style="margin-left:0em;text-indent:2em">在西馬塍望佛橋西南俗呼為東隱齊梁朝有神僧寶掌禪師飛錫過汴游浙見林深地僻景勝形奇即插竹為精藍之始唐貞觀七年少卿夏公恢宏梵宇題曰東林五季末殿宇寥落宋嘉定間復為鼎新元復燬皇明鎮江南峰義禪師杖鉢游此重建成祖文皇帝有贊其略曰緇門總卒樂以優優至成化丁酉歲姑蘇半塘寺僧大章捨資建天王殿嘉靖乙酉山西老衲鼎建西方寶殿</p>
<p style="margin-left:0em;text-indent:2em">陳秋閣新秋宿東林詩　閒來棲野寺涼思快高情露冷絺綃薄天秋枕簟清蒲揮逾玉麈蓮飲勝金莖翠竹搖詩榻孤眠憶友生</p>
<p style="margin-left:0em;text-indent:2em">陳寄南過東林詩　生平躭寂樂曳杖入東林寺外青山繞階前黃葉深浮雲知世態澄水見禪心坐覺塵紛遠唯聞鐘梵音</p>
</div>
<div class='div-other'><a id='mulu188' />
<p class='h2'>大覺禪院</p><p style="margin-left:0em;text-indent:2em">去武林門北可十里在北關德生巷唐憲宗元和二年弘辨法師建額曰大覺禪寺檀越蔣安王諒捨地計一十六畆五代周顯德間燬元武宗至大三年詔舉烏石山僧世愚重建正殿天王殿法堂等後柳塘和尚拓以禪窟方丈僧寮修觀演義養老涅槃諸堂春秋開講冬夏坐禪四方宗之靡不風嚮元季燬於兵燹洪武十一年用環璩法師欲崇奉大圓鏡光普門像復作大閣雄麗壯峙工與像稱都人作禮因敬生悟俗稱大覺院亦名觀音院成化間僧無心道鑑重葺嘉靖間島夷入㓂廢僧德明尋又恢復迄萬厯三十三年歲癸夘僧圓神重建戶部主事晉江蔣光彥助緣落成撰文樹碑寺舊有東坡鼎趙松雪手書十可山房叅寥子手書覺路元僧柳塘手種長松百八株並廢於嘉靖間惟大佛三尊諸天等像皆呂侃屠玉瓚名蹟及大圓鏡光觀音鏤像雖屢經劫燒而巋然獨存</p>
<p style="margin-left:0em;text-indent:2em">唐憲宗御製贊朕聞天之為大也上下之容可紀地之為大也縱廣之數可推則知無去無來不生不滅拯沈淪於沙劫救焚灼於塵區毒龍懼其威光強象憚其神力其大則包於宇宙其小則隱於毫芒七十二圜先有陶鈞之內萬八千載即為俄頃之間漢日載其通輝周星彰其降誕鷲頭峰下演金口之微言雞足山前舒玉毫之瑞相干戈不用梵志摧鋒甲冑無施波旬潰弤闢圓明之淨域啟方便之禪門慧晷耀於昏衢慈雲清於杇室無得而稱其惟大覺乎</p>
<p style="margin-left:0em;text-indent:2em">中峰大圓鏡像贊　心鏡光明皎如月聖人智體無生滅一念纔興即現前古今凡聖相融攝</p>
<p style="margin-left:0em;text-indent:2em">唐宣宗皇帝問弘辨法師機緣帝曰禪宗何有南北之名對曰五祖弘忍大師在蘄州東山開法時有二弟子一名慧能受衣法居嶺南為六祖一名神秀在北揚州其所得法雖一而開導發悟有頓漸之異故曰南頓北漸非禪宗本有南北之號也帝曰云何名戒對曰防非止惡謂之戒帝曰云何為定對曰六根涉境心不隨緣名定帝曰云何為慧對曰心境俱空照覽無惑名慧帝曰何為方便對曰隱實覆相權巧之門也被接中下曲施誘迪謂之方便設為上根言捨方便但說無上道者斯亦方便之譚乃至祖師玄言㤀功絕語亦無出方便之迹帝曰何為佛心對曰人有智慧覺照為佛心心者佛之別名無形狀非青黃赤白男女等相在天非天在人非人而現天現人能男能女非始非終無生無滅故號靈覺之性如陛下日應萬幾即陛下佛心假使千佛共傳不會別有所得也帝曰祖佛既契會心印金剛經云無所得法如何對曰佛之一化實無一法與人但示眾人各各自性同一法藏帝曰何為頓見何為漸修對曰頓見自性與佛同儔然有無始染習故假漸修對治令順性起用如人喫飯不一口便飽是日辨師對七刻賜紫方袍號圓智禪師仍勅修天下祖塔各令守護</p>
<p style="margin-left:0em;text-indent:2em">錢德弘懷大覺上人詩　借得僧房一榻眠凍雲晴日照寒氊<span class='corr'>已</span>知有像俱成幻悟得無生始是禪碧眼比丘能佞佛白頭居士且譚玄懷人只隔西湖水沙上鳬鷖自洒然</p>
<p style="margin-left:0em;text-indent:2em">李日華題覺海上人宴坐處詩　一漚復一漚起滅何時休風靜孤月現空寒萬國秋</p>
<p style="margin-left:0em;text-indent:2em">鄒迪光十可山房題壁縱橫不如李子宛轉頗似模稜今日一椽為蓋他年五嶽擔簦</p>
</div>
<div class='div-other'><a id='mulu189' />
<p class='h2'>智果院</p><p style="margin-left:0em;text-indent:2em">在武林門外東關六里舊為宋東山萬壽寺寺敞可容數百僧四面環水蓮花盛時香聞里許有亭臨其上曰白蓮亭外有涵虛鏡水二閣中有白蓮橋米芾題且喫茶匾元末兵燬其地盡入民居洪武三年智果僧文[王*斥]於舊基得觀音像一座三焚而不燬者未辨為幾百年所遺因建殿為供匾曰智果下院俗為觀音菴萬厯七年僧明繡拓基以廣其制創大法堂萬[厂@(林/心)]戌申僧海成照心復捐資闢地濬池種蓮作亭以追舊蹟路建大山門曰萬壽遺踪</p>
<p style="margin-left:0em;text-indent:2em">王穉登過訪詩　禮佛歸來道路賒海雲猶自濕袈裟鰲身駕海千尋雪蜃氣成樓五色霞月滿吳門聊駐錫秋深作伴好還家門人若問南游事魯見支那小白華</p>
</div>
<div class='div-other'><a id='mulu190' />
<p class='h2'>永寧菴</p><p style="margin-left:0em;text-indent:2em">去武林門十里芳林鄉沙河關萬厯間雪浪法師建接待十方雲水檀越陸雲捨地中貴劉成為護法里人沈文助建翰林吳應賔題曰慧海津梁</p>
</div>
<div class='div-other'><a id='mulu191' />
<p class='h2'>西方菴</p><p style="margin-left:0em;text-indent:2em">在艮山門外五里餘雲棲寺僧廣明卓錫於此飯僧十萬復捨<span class='corr'>己</span>地以擴充之本師手書其額晝夜持佛號不輟口四方衲子藉為依焉</p>
</div>
<div class='div-other'><a id='mulu192' />
<p class='h2'>廣教寺</p><p style="margin-left:0em;text-indent:2em">在北新橋東晉天福六年有肇法師始創吳越王建舊名傾心宋大中祥符間改今額慶元六年密印法師重修有雨花堂說法臺元季燬洪武四年僧智海重建基址寬敞前後印堂田八十餘畆寺徑松林六十四丈後有土山三層上苦條樹大可五十圍出武林門先見此樹景泰間僧覺徵潛心文墨博通經史註纂百忍箴行於世其板今存府庫以鉢資築江漲橋華光橋塘棲跨塘橋朱鏞書碑嘉靖年被倭患日漸侵廢萬厯間查理廢寺產額保里舉僧正祈承業惟跬地破椽而已祈贖置基地二畆建佛殿三楹萬厯丁未孫通曙重建千葉寶蓮大佛周圍小佛千尊僅延香火云</p>
<p style="margin-left:0em;text-indent:2em">陳璇徵法師像讚貌古而神清膽雄而志宏其存<span class='corr'>己</span>也活活落落其行事也烈烈轟轟其學博也則因百忍箴而見其功顯也則造五道橋而稱律法條章講論而明聖賢義理遵守而行在當仁而不讓但有為而必成禪講叢林之寺院倚之而紀綱益振衡台宗門之教法得之而箕裘克承是不忝從佛國出古庭而受經抑不愧為大報恩重開山一代唯菴之上足續傳世之真燈也</p>
<p style="margin-left:0em;text-indent:2em">陳璇詩　三生石上長青苔春日誰登般若臺痛殺湯休從此逝不知惠遠幾時來風清浙水空杯渡雲<span class='corr'>斂</span>英山寶地開綠竹青松猶滿眼可憐消息斷蓬萊</p>
<p style="margin-left:0em;text-indent:2em">毘陵胡濙源詩　歲暮因過水際村維舟重過舊游門點頭頑石依然在說法高僧已不存夜榻自來明月影春庭空見綠苔痕我來多少傷懷事留像挑燈與重論</p>
<p style="margin-left:0em;text-indent:2em">苕溪徐祚詩　雨花樓閣化烟霞甘露泉頭即是家簷蔔結成霜後果枇杷開到雪中華也知寂滅纔為樂始信浮生自有涯寫得舊時行道影不教塵土涴袈裟</p>
</div>
<div class='div-other'><a id='mulu193' />
<p class='h2'>昭化寺</p><p style="margin-left:0em;text-indent:2em">去城北七里潮王橋東南唐長慶三年建舊名龍龕吳越王復建於後周顯德二年宋大中祥符間改賜今額舊在芳林鄉河北中界紹興二十三年官以其地建倉屋遷寺於茲地傍有潮王廟元至正十九年兵燬洪武四年重建二十四年立為叢林永樂九年復燬十年重建松江府推官段天祐撰碑記成化十二年少保于公給事張晟捐資重建隆慶二年張中復張一陽重修金臺王<span class='corr'>玘</span>書昭化二字萬厯二十八年本寺僧圓會重修殿後存唐朝松栢三株</p>
<p style="margin-left:0em;text-indent:2em">鎦英詩　風軒話久覺清涼白藕花開近石塘老去詩名慚沈宋古來佛法重齊梁坐臨流水心方淨吟愛青山夢不㤀休得沈酣便歸去欲將小品問支郎</p>
<p style="margin-left:0em;text-indent:2em">沈宣詩　六月野風村路涼小橋行過又陂塘人懷淇澳居栽竹僧污袈裟燕渡梁共說五湖閒更好豈知一醉慮俱忘俞君寫得坡仙句只恐當筵笑郭郎</p>
<p style="margin-left:0em;text-indent:2em">倪宗正詩　萬竹青青隔石橋薜蘿恍若護芭蕉眼前春色俱消歇定裏禪心忘寂寥雲意依微生畫壁月光溶漾破烟霄一聯清影今分我幾度風霜不受凋</p>
<p style="margin-left:0em;text-indent:2em">蕭鳴鳳詩　萬縷千條湖上堤蘇公去後歇芳菲獨餘寶地春陰在抱膝相看一鳥啼</p>
</div>
<div class='div-other'><a id='mulu194' />
<p class='h2'>崇興寺</p><p style="margin-left:0em;text-indent:2em">去城北一十五里芳林鄉北新關後元至元間普慧和尚建至正末兵燬洪武初僧照心禪師重建二十四年立為叢林正統四年本境居士盛本忠施財修建大雄寶殿大藏經閣普慧法堂鐘鼓樓並假山一座在寺殿後灰燼於隆慶五年七月十八日本年十二月二十六日佛廣建立小屋三間供奉萬歲龍牌萬厯十三年六月十三日真宣重建佛殿山門栽種千頭奇栢一株壬子黃汝亨倡緣真宣海雲復建大雄寶殿天王殿並普慧法堂</p>
</div>
<div class='div-other'><a id='mulu195' />
<p class='h2'>崇先顯孝華嚴教寺</p><p style="margin-left:0em;text-indent:2em">在臯亭山之陽宋紹興十九年建二十八年賜崇先顯孝禪寺額寧宗改禪為教御書臯亭山三字及崇先顯孝華嚴教寺八字以賜元末燬洪武十二年重建二十四年歸併崇興寺有無盡堂萬工池東翰堂桃花塢即韋后墳攢所毘盧閣龍游洞雲錦亭圓音堂</p>
</div>
<div class='div-other'><a id='mulu196' />
<p class='h2'>普潤寺</p><p style="margin-left:0em;text-indent:2em">在武林門外西下扇一啚宋淳熙元年成太師捨地為寺賜今額元末燬於兵萬厯戊申圓泉禪師募化重新詳虞淳熙記中</p>
<p style="margin-left:0em;text-indent:2em">按錢塘志故有普潤寺去會城之西不二里許前臨桃花港後接東隱寺開山於宋淳熙間國太師成公捨地為寺延師居焉寺名普潤者時方盛行天台之教除淨慈昭慶稟禪師之外若天竺三山及普福而下若院若庵咸遵其化普潤葢以性具之教命名也或者曰論不云乎名無得物之功功無當名之實普潤之名為之奈何曰夫天台智者大師以靈山親承大蘇妙悟獨點法華一經為諸經王開本跡之雙妙會權實之一致色香中道世間相尚後賢一踵其芳猷烏得以附通之名圓頓之名哉曰如居士所指名必得實敢不仰信於心然實必符名抑何者為普而為潤耶曰若未聞法華一雲一雨三草之無私澤乎葢喻眾心地為煩惱所亢道芽之莫生也故如來以大法音倡戒善滋三塗而濟之於人天倡諦緣滋二乘而濟之於菩薩以圓滿菩提滋菩薩而濟之於如來究其指歸如經云如來說法一相一味皆悉到於一切智地當知下而眾生上至菩薩無所不該者非普也歟始自貪嗔癡以至塵沙住地莫不受滋者又非潤之謂歟或者唯唯又曰不慧嘗原是寺自宋以還其間興廢固不可考然成公之後寥寥若無一僧之可稱述孑然至今杲公乃能遠舉先蹟寧抑有說乎曰古今人物之著否有幸不幸何獨一寺然也若知寺名普潤在於利澤僧名圓杲在於朗照觀如來名大雲亦名麗日者又寺之待僧豈無宿因哉或又言寺微古跡曷以名剎曰子獨取夫古乎有人於此欲舍今日之今第求古日之古不知今既不處古云何有念念代謝交臂非故若將以方伯公諸長者為見在護法耶在即無所去脫漸去那得復稱見在在耶總藏去於去則寺之與人稱今可也稱古亦可也或者唯唯遂以為寺記頌曰會城之西爰有招提成公捨宅普潤是題火宅燄熄法雲䕃低聖凡雖異為滋且夷宋迨勝國故址欲迷有僧圓杲以拓以棲方伯吳公給劄護持考其功德成公肩齊誰能證此請自牟尼</p>
</div>
<div class='div-other'><a id='mulu197' />
<p class='h2'>普化庵</p><p style="margin-left:0em;text-indent:2em">近香積寺係香積下院僧無為重建</p>
</div>
<div class='div-other'><a id='mulu198' />
<p class='h2'>治平寺</p><p style="margin-left:0em;text-indent:2em">在城北永和里唐天成間建宋治平改今額元至正間重建元末燬而復建洪武二十四年併香積寺</p>
</div>
<div class='div-other'><a id='mulu199' />
<p class='h2'>寶嚴寺</p><p style="margin-left:0em;text-indent:2em">在肇原鄉義溪村名寶勝院宋乾德六年郡人錢仁暉捨地建治平中改今額建炎四年金兵犯境院燬而大士殿獨存金眾駭異奉泥金法幢佛牙舍利謝罪遁去而院旁十里民得無恙紹興間建元至正十九年燬洪武初復建二十四年併香積寺</p>
</div>
<div class='div-other'><a id='mulu200' />
<p class='h2'>興化菴</p><p style="margin-left:0em;text-indent:2em">在城西北謝溪村西宋咸淳間建元末燬洪武十九年重建二十四年併香積寺</p>
</div>
<div class='div-other'><a id='mulu201' />
<p class='h2'>真如寺</p><p style="margin-left:0em;text-indent:2em">在江漲橋東宋韓蘄王捨宅為寺構重閣安奉金書大品般若經智度論於其上元至正二年燬洪武十五年重建</p>
</div>
<div class='div-other'><a id='mulu202' />
<p class='h2'>覺圓寺</p><p style="margin-left:0em;text-indent:2em">在武林門外五里皇慶元年僧慈濟建元末燬洪武十年重建今併昭化寺</p>
</div>
<div class='div-other'><a id='mulu203' />
<p class='h2'>鐵佛普明寺</p><p style="margin-left:0em;text-indent:2em">去西湖可四里許在西馬塍宋紹熙元年建菴曰普明冶鐵為佛嘉定十三年請額得古廢寺普明之額偶與菴同遂移賜之改菴為院元末張士誠據為敵壘毀佛為軍器院廢正統四年僧宗浩重建天順二年請賜舊額甬東徐恕記俗猶稱鐵佛寺萬厯辛巳火祠部黃汝亨勸募僧朗重修</p>
</div>
<div class='div-other'><a id='mulu204' />
<p class='h2'>永慶寺</p><p style="margin-left:0em;text-indent:2em">舊名清心在西馬塍清泰二年吳越王建名湧泉院宋治平二年改額泉從石罅流出折入黃山橋泉味極清美高宗愛之常取以瀹茗</p>
</div>
<div class='div-other'><a id='mulu205' />
<p class='h2'>永興寺</p><p style="margin-left:0em;text-indent:2em">在靈竺山後唐貞觀建今重修</p>
<p style="margin-left:0em;text-indent:2em">武林黃汝亨為寺碑記曰西溪有名剎曰永興寺當靈竺之後山唐貞觀間悟明尊者開山宋鐵牛印禪師重建濟顛復壘石為安樂橋不數武而當水嚙處嶔碕欲墮乃夏漲秋灌勢甚衝决而巋然獨存真聖蹟也村民將食螺螄<span class='corr'>已</span>斷其尾顛乞放之池中遂活至今螺無尾寺中廢嘉靖間復興失其東偏為萬氏祠而祠又屬趙氏馮祭酒開之倡緣以七十緡贖還於是永興東境始復僧真麟居禪堂舊址焚修不懈禪房三間在池左高榆修竹間碧琅綠雪翛然可人池右種梅百本霏霏晴雪芳馥林表馮公因屬麟上人並佛宇一新之馮公數徃來此寺嘗歎曰此寺非惟地居幽絕僧朴真無綺妄非諸山等即十八里梅花春時山家焙茶香聞十餘里亦清勝冠諸叢林矣因題曰二雪堂永興有緣不減蘇學士三過矣寺後有方丈名安樂松軒是不佞所書厨下井名聖泉雲間陸尚書樹聲有淨界莊嚴題中江莫如忠所書俱名筆足與寺千載宜記</p>
</div>
<div class='div-other'><a id='mulu206' />
<p class='h2'>佛慧寺</p><p style="margin-left:0em;text-indent:2em">在履泰一啚晉天福七年普覺明一禪師開山有碧沙泉今在山門左為法華祖師道場因名法華山永樂間比丘本源文達禪師重建正德間燬都督萬鹿園為外護圓杲祗園法師闡揚宗教皈依雲集請龍藏水鎮梵剎建閣修葺煥然一新月溪圓朗相繼薰修下院名圓通菴在六寶村別院名白業堂</p>
<p style="margin-left:0em;text-indent:2em">文徵明詩　法身曾趂木杯浮又駕慈航月下游出世不求千歲藥汎溪長載一輪秋桂香飄處清禪夢兔影低時歇棹謳物色由來總虛幻何須重看海中漚</p>
<p style="margin-left:0em;text-indent:2em">王世貞詩　吾師福慧悟來深萬字從胸眾所欽趺坐俄成水月觀繙經忽動海潮音塔因聽法名多寶田為酬恩字布金功德總高何所冀翛然一鉢下叢林</p>
<p style="margin-left:0em;text-indent:2em">皇甫汸詩　開教逢鳩什談經得馬鳴坐中窺有相言下了無生法雨和香氣天花落梵聲歸時多寶就刊石為垂名</p>
<p style="margin-left:0em;text-indent:2em">王問詩　臺殿參差映海霞黃金高座禮袈裟一燈散作千燈影到處人傳講法華</p>
<p style="margin-left:0em;text-indent:2em">文彭詩　貝葉西來今幾年何人解悟得真詮老僧說得天花墜寶塔騰光法鏡圓</p>
<p style="margin-left:0em;text-indent:2em">張鳳翼詩　支公說法處寶塔夜光懸蘭若千峰雨香臺一縷烟慈航超苦海蓮火照迷川我欲聞鳴磬來修靜者緣</p>
<p style="margin-left:0em;text-indent:2em">薛應旂詩　人天無住著究竟有真詮面壁應難悟繙經孰可傳徧尋何處遇普渡亦須緣憶在吳門別重逢不記年</p>
<p style="margin-left:0em;text-indent:2em">陸樹聲迎月溪法師升座講四十八願偈　盡十方世是彌陀願盡眾生心是法界海眾生念念入佛復念念不屬眾生是彌陀願滿入法界海竟</p>
<p style="margin-left:0em;text-indent:2em">王世貞白業堂記白業堂者故講師朗公所立也朗公之同母兄曰祗園俱少而離俗負大智慧三藏經論總持若槖復相與叅五臺伏牛諸耆宿為秀法師上足尋駐錫於杭之碧峰山當是時祗園振法席而朗公佐之塤箎倡和不為異宗方之世親之始殆有間矣祗園示寂法席愈盛諸襯施雲集朗公不以充衣食供而買地碧峰之址大約畆三十而微剪棘夷塊中為堂五楹左右淨翼之後為齋厨浴湢四周高墉曠潔靚深竹樹匝列陰森蔽虧結夏解夏無非安地時郡守新都吳君請公室而樂之顏其楣曰白業志淨土也夫業不過二端淨穢而已諸淨行種種深淺不一而皆歸之淨諸穢行種種深淺不一而皆歸之穢淨而至於白所謂純潔無疵淨之至者也然猶得以白而擬之以業而證之即令不思善不思惡了悟妙明本性無法可修無佛可作何白可擬何業可證哉朗公未五十而示病現化其門徒真相如蓮性印奉遺體<span class='corr'>瘞</span>於堂之前而塔焉因介王徵士百穀來請記余舊嘗識公頎皙而長面若滿月每升座說法巍巍金山海潮之音聽者驚悚密意殷勤惟余是屬余今安敢辭第朗公之業余不能深窺其趣而為之弟子者羯磨精進勿替朗公之志以無業為白業可也夫堂則一幻地而已矣</p>
</div>
<div class='div-other'><a id='mulu207' />
<p class='h2'>報先寺</p><p style="margin-left:0em;text-indent:2em">在西溪履泰一啚又名明覺院吳越王建歲久傾隤萬厯間重建殿佛并像有恒如禪師習天台教三十年不出山誦法華六千部</p>
</div>
<div class='div-other'><a id='mulu208' />
<p class='h2'>真覺院</p><p style="margin-left:0em;text-indent:2em">在錢塘履泰三啚地名桃源嶺山向盤旋地臨邃寂古蹟桃源居嘉靖三十八年間僧真龍號伴雲捐資建孫淨源性良性純海月重修俗稱伴雲菴亦稱桃源居改名真覺院</p>
</div>
<div class='div-other'><a id='mulu209' />
<p class='h2'>豐禾菴</p><p style="margin-left:0em;text-indent:2em">在仁和縣二十三都一啚董公莊西梁貞明間柳明王捨宅為菴保一方風調雨順五穀豐登故名豐禾菴柳明王即為本菴護法一境土穀遺像巍然在焉萬厯十五年風雨傾<span class='corr'>圮</span>本境士民請僧行洹建造佛殿並華嚴樓金中丞馮司成俱題額</p>
</div>
<div class='div-other'><a id='mulu210' />
<p class='h2'>慈嚴寺</p><p style="margin-left:0em;text-indent:2em">在安吉三啚雲泉山下晉太平年建</p>
</div>
<div class='div-other'><a id='mulu211' />
<p class='h2'>慈泉寺</p><p style="margin-left:0em;text-indent:2em">在長壽一啚</p>
</div>
<div class='div-other'><a id='mulu212' />
<p class='h2'>廣福寺</p><p style="margin-left:0em;text-indent:2em">在長壽二啚</p>
</div>
<div class='div-other'><a id='mulu213' />
<p class='h2'>寂福寺</p><p style="margin-left:0em;text-indent:2em">在長壽四啚</p>
</div>
<div class='div-other'><a id='mulu214' />
<p class='h2'>定安寺</p><p style="margin-left:0em;text-indent:2em">在定北二啚</p>
</div>
<div class='div-other'><a id='mulu215' />
<p class='h2'>定明寺</p><p style="margin-left:0em;text-indent:2em">在定北三啚</p>
</div>
<div class='div-other'><a id='mulu216' />
<p class='h2'>金蓮寺</p><p style="margin-left:0em;text-indent:2em">在定北一啚</p>
</div>
<div class='div-other'><a id='mulu217' />
<p class='h2'>棲真寺</p><p style="margin-left:0em;text-indent:2em">在定北四啚</p>
</div>
<div class='div-other'><a id='mulu218' />
<p class='h2'>無諍寺</p><p style="margin-left:0em;text-indent:2em">在女南一啚元時建</p>
</div>
<div class='div-other'><a id='mulu219' />
<p class='h2'>禪智寺</p><p style="margin-left:0em;text-indent:2em">在女南四啚宋時建</p>
</div>
<div class='div-other'><a id='mulu220' />
<p class='h2'>法性寺</p><p style="margin-left:0em;text-indent:2em">在崇化八都下九啚吳越王建</p>
</div>
<div class='div-other'><a id='mulu221' />
<p class='h2'>真寂寺</p><p style="margin-left:0em;text-indent:2em">在八都下九啚宋寶慶間建萬厯甲寅僧廣印移建缾窰接眾印字聞谷叅悟堅猛真禪那也</p>
</div>
<div class='div-other'><a id='mulu222' />
<p class='h2'>大雲寺</p><p style="margin-left:0em;text-indent:2em">在奉口唐貞觀間建</p>
</div>
<div class='div-other'><a id='mulu223' />
<p class='h2'>重興寺</p><p style="margin-left:0em;text-indent:2em">在靈芝三都宋徽宗建</p>
</div>
<div class='div-other'><a id='mulu224' />
<p class='h2'>荀山寺</p><p style="margin-left:0em;text-indent:2em">在靈芝三都八啚元至順中建</p>
</div>
<div class='div-other'><a id='mulu225' />
<p class='h2'>廣化寺</p><p style="margin-left:0em;text-indent:2em">在萬松山相傳寺側有沈約墓</p>
<p style="margin-left:0em;text-indent:2em">聶心湯重興萬松山廣化禪寺碑云萬松山誌載鳳泉山在宋為圓通大覺璉禪師駐錫處有錫田碑勅至元間妙明廣濟普福大師淳紹由正續院來住茲山構大伽藍聞於朝賜今額勑碑四襲其二剝蝕不可讀其二與寺記塔銘皆可攷寺所繇來者遠而其所部轄尤夥不獨一正續也餘杭武康長洲崑山比比咸有獨正續介在步雖沒民間基址具存去山不二里又有金龍山淨安院宋白雲覺禪師道場僧廣隨居焉隨雲棲弟子宗教無不圓暢遠近稱仰里人謝君錫等請隨住持徒眾叢集以舊居湫隘不可容樵蘇不給宋司馬馮司成及其師蓮池各助金為倡贖山田若干畆給帖蠲其役次創法堂禪堂齋堂方丈庖湢稍稍建置浸假而增益其所未備焉夫以宋元舊剎向之銷歇沈淪於民間者不知經幾年歲今幸一旦巍煥聿新臺殿碑幢復還舊觀廢興豈不由人是為記</p>
</div>
<div class='div-other'><a id='mulu226' />
<p class='h2'>淨安院</p><p style="margin-left:0em;text-indent:2em">在金龍山宋宣和覺禪師始創白雲菴毀嘉定四年僧智雅建紹定五年請今額又毀萬厯己夘僧廣隨重建錢塘令美召有碑記</p>
</div>
<div class='div-other'><a id='mulu227' />
<p class='h2'>正續寺</p><p style="margin-left:0em;text-indent:2em">在常熟鄉宋無準範和尚開山聯溪紹禪師重興光宗御書額曰萬年正續元黃溍撰聯溪塔銘</p>
</div>
<div class='div-other'><a id='mulu228' />
<p class='h2'>寶慧菴</p><p style="margin-left:0em;text-indent:2em">在龍鳳山金龍山之陰宋紹興建景定重建賜額有碑記禮部出給公據又臨安府帖碑</p>
</div>
<div class='div-other'><a id='mulu229' />
<p class='h2'>圓覺菴</p><p style="margin-left:0em;text-indent:2em">在游漾塢鳳泉山北宋朝賜額有碑記</p>
</div>
<div class='div-other'><a id='mulu230' />
<p class='h2'>東明寺</p><p style="margin-left:0em;text-indent:2em">在安溪大遮山前建文君為僧至此有遺像</p>
</div>
<div class='div-other'><a id='mulu231' />
<p class='h2'>長慶寺</p><p style="margin-left:0em;text-indent:2em">在女北唐光化初建</p>
</div>
<div class='div-other'><a id='mulu232' />
<p class='h2'>寶林寺</p><p style="margin-left:0em;text-indent:2em">在崇化七都四啚吳越王建</p>
</div>
<div class='div-other'><a id='mulu233' />
<p class='h2'>東蓮寺</p><p style="margin-left:0em;text-indent:2em">在崇化七都五啚宋時建萬厯三十五年重建</p>
<p style="margin-left:0em;text-indent:2em">聶心湯碑云太璞山之南有蕭剎焉其始剏者南宋時僧智深也僧本郡人受法於常州華藏元禪師後歸覲結菴茲山沙門雲集遂拓為寺日與談宗旨見為獨利上根弗普弗徧非西聖接引意也復建彌陀殿約諸善信同修淨土效晉遠公東林蓮社故號東蓮云由宋入國朝晨鐘夕鼓香雲弗絕迨值繇役繁重緇衣染公府之塵叢林苦吏胥之擾產蕩僧散猿啼狖嘯風雨之所漂搖僅見落葉荒苔數椽朽屋而已里中朱廣文等惻然動一笠之想圖恢復計聞臯亭悟空塔院僧淮者有戒行雅負幹才禮請卓錫而望殘燼復然可不謂盛舉乎淮懼緣難驟結閉關以待然而眾樂為助布金施粟不脛而至因命衲子性弘德等庀材鳩工鼎建佛殿前為山門左齋堂右禪室厨庫湢浴鱗次一新進惟東蓮絡繹奔赴歷世墜緒不三稔而還舊觀何其易若承蜩也予思政虎賦蛇朘脂剜肉即名閥鉅姓箕裘漸見霣零矧琳宮梵宇聚散摶沙者邪有人焉為之軫念倡義捐資勰謀起廢則嚮之鞠為茂草者煥然金碧輝煌矣遞廢之故縱曰劫數詎非人事哉噫產叢具在去珠復還願後之人有增無損不至翦焉荊棘不亦慈悲宏願功德無量也乎用紀顛末以昭勸戒</p>
</div>
<div class='div-other'><a id='mulu234' />
<p class='h2'>妙智寺</p><p style="margin-left:0em;text-indent:2em">在八都上四啚俗呼杜甫廟宋大觀建</p>
</div>
<div class='div-other'><a id='mulu235' />
<p class='h2'>智勝寺</p><p style="margin-left:0em;text-indent:2em">在下扇三啚寺左有白兔泉味清冽異常內泛白星觀者相汲不絕</p>
<p style="margin-left:0em;text-indent:2em">黃汝亨贈伴雲詩　衣帶南流水風波去棹遲雲光沈梵閣山色澹江湄寺有高僧偈詩慙學士題漫云無可坐空際白雲期</p>
<p style="margin-left:0em;text-indent:2em">吳之鯨兔泉浮白詩　短篙撥烟汀沙曲驚鳬鷖茂樹跨丹虹步屧支青藜甘泉出乳竇玉友勤提㩦荳香猶帶露笋滑初穿泥采真貴㤀歡齊物悟幽棲吾生盡如此浮湛胡足稽</p>
</div>
<div class='div-other'><a id='mulu236' />
<p class='h2'>廣福寺</p><p style="margin-left:0em;text-indent:2em">在北隅一啚東晉建</p>
</div>
<div class='div-other'><a id='mulu237' />
<p class='h2'>觀音寺</p><p style="margin-left:0em;text-indent:2em">在餘杭塘北舊名觀音妙智院宋開寶間張彥捨宅建</p>
</div>
<div class='div-other'><a id='mulu238' />
<p class='h2'>正等寺</p><p style="margin-left:0em;text-indent:2em">在調露二啚唐天寶間建</p>
</div>
<div class='div-other'><a id='mulu239' />
<p class='h2'>仁壽寺</p><p style="margin-left:0em;text-indent:2em">宋建</p>
</div>
<div class='div-other'><a id='mulu240' />
<p class='h2'>報福寺</p><p style="margin-left:0em;text-indent:2em">俱在調露鄉</p>
</div>
<div class='div-other'><a id='mulu241' />
<p class='h2'>佛日寺</p><p style="margin-left:0em;text-indent:2em">在臯亭山北為明教嵩禪師道場近桐叩寺前有渥洼池徑下有大松二株皆唐宋舊物寺廢土人斫伐時見幞頭紅袍者惶怖走避至今存萬厯間重建亦名佛日塢溪流屈曲叢木交映水底怪竇如瑪瑙色細蒲翠滴至此竟日㤀返塢盡處有大洞如屋亦仙境也</p>
</div>
<div class='div-other'><a id='mulu242' />
<p class='h2'>天王寺</p><p style="margin-left:0em;text-indent:2em">在仁和縣東一百里宋高宗紹興年間建名永寧菴理宗淳祐四年法雨講主請勑賜額天王院元末兵燬洪武初復建更名曰寺</p>
</div>
<div class='div-other'><a id='mulu243' />
<p class='h2'>保江寺</p><p style="margin-left:0em;text-indent:2em">宋乾道年間建元至元間燬洪武二十年重建西隱寺離城八十里宋乾德元年建元末兵燬洪武十四年重建</p>
</div>
<div class='div-other'><a id='mulu244' />
<p class='h2'>慧日寺</p><p style="margin-left:0em;text-indent:2em">晉開運元年建名光照寺在孤山南宋祥符八年移至博陸改今額元末兵燬洪武十四年重建</p>
</div>
<div class='div-other'><a id='mulu245' />
<p class='h2'>純一院</p><p style="margin-left:0em;text-indent:2em">宋嘉定年間勅建元至正兵燬洪武二十四年立為叢林有下院曰慧林菴</p>
</div>
<div class='div-other'><a id='mulu246' />
<p class='h2'>萬壽菴</p><p style="margin-left:0em;text-indent:2em">在博陸村萬壽橋側</p>
<p style="margin-left:0em;text-indent:2em">慧日天王保江西隱諸剎跂峙博陸皆創於宋燬於元復興於明惟慧日則建自開運然從孤山下遷易今名亦自宋始也資慶由長壽村移博陸不知何時載復載<span class='corr'>圮</span>已沒於蓁蕪瓦礫矣而僧如圓改築西水儼如雙林廢興非獨人事亦有緣感矣武林襟帶之水至博陸而與攜李代迴環盤礡欝秀之氣若聚固宜諸剎鱗起也胡胤嘉題</p>
</div>
<div class='div-other'><a id='mulu247' />
<p class='h2'>資慶院</p><p style="margin-left:0em;text-indent:2em">宋建炎間創元末兵燬景泰三年重建嘉靖四十五年復燬萬厯三十一年間上院僧守廉請禪僧如圓移築塘棲</p>
<p style="margin-left:0em;text-indent:2em">胡胤嘉募造大雄殿疏云資慶院之廢土人幾不能舉其名至圓公始復之佛無莊嚴之殿僧無老疾之堂與余謀之三年未飭材也辛亥仲春來謁余疏余曰何遲遲也曰凡吾所謂緣實難鳴鈴擊柝以號眾借縉紳先生之薦牘甘言以市人不可知之人余勿能也余為其信者而已余歎曰非獨子有不能佛亦有不能佛能度無量有情而不能盡眾生界能知羣有性而不能化導無緣以佛之不能加子之不能毋怪其難也雖然子為其信矣信者超死生之根本也何論緣事阿含經曰補理故寺二梵之福此曲誘下機之語真具上根信者斷臂刺血亦無所愛豈福利之足言即余今為子作疏如不具信力而言其所疑縱舌繡筆花不免於六十四種中軟語綺語之業况以導人之信哉子既為其信矣子可無疑於緣矣有普同塔放生池</p>
</div>
<div class='div-other'><a id='mulu248' />
<p class='h2'>清流禪院</p><p style="margin-left:0em;text-indent:2em">在塘西里仁橋北元至正年建清流亭奉議大夫兼翰林院侍書蔣暉為天竺傳天台教觀住持閒中叟無相立正德年僧大一募贈方伯沈存濟地建祈堂觀音閣藏經函閣中萬厯間經軼閣<span class='corr'>圮</span>僧海潮立募三年闢為叢林飯僧無數易今名太史董其昌額其堂曰梵網珠又題曰有禪淨土祈堂舊宇則僧同涵居也</p>
</div>
<div class='div-other'><a id='mulu249' />
<p class='h2'>普濟院</p><p style="margin-left:0em;text-indent:2em">俗呼觀音娘娘殿居棲水之西市世愚悞稱泰山娘娘非也嘉靖間有倭警火及於殿見白衣大士合堂演咒出梵音以是垣堵無恙其靈現從來久矣華亭袁福徵記</p>
</div>
<div class='div-other'><a id='mulu250' />
<p class='h2'>德雲菴</p><p style="margin-left:0em;text-indent:2em">初不知所自始天順間僧志詳莊嚴遺像於座下得書一緘云宋末元初戎事始定西天目山中峰祖師舉棹江湖船居十載南抵錢塘北游蘇秀乘此光風霽月鑑水平波優游涵泳而樂道也因泊船唐棲鎮下鄉耆李誠從師慕道乃於隴右平區修築幽居以為祖師祁寒盛暑燕息之所子昂趙公相與徃還論道匾曰德雲菴有詩云舟停蘆月渚僧憩德雲菴之句又云伽藍基址佛殿僧堂乃是聖朝土脉古德嘉猷昭於千載之久福裕斯民者也後嗣宜遵先訓緜福祉於不朽庶幾不昧其肇矣乎按書是居士李誠為中峰祖師創以供游息者也書不知何人筆亦元時住持此菴遺訓後來者今僧如曉熏修其中在塘西南介河去市五里</p>
</div>
<div class='div-other'><a id='mulu251' />
<p class='h2'>永清禪院</p><p style="margin-left:0em;text-indent:2em">在塘西北三分村宋紹興間延法師剏元末兵燬洪武初復建玉音實錄見存</p>
</div>
<div class='div-other'><a id='mulu252' />
<p class='h2'>大圓菴</p><p style="margin-left:0em;text-indent:2em">去塘西十里許在龜馬山之間</p>
<p style="margin-left:0em;text-indent:2em">古林講師塔銘畧云師諱曇茂字古林於西石崗開治平壙建觀音殿周以房屋竹木雲翳昔之殿宇門廡煥然一新今春秋八十宛若少壯度徒一十人預營師歸藏石塔於菴後師曰達摩老子強要東來使我如何又要西去去則去且留此骨權作話頭後有幻人道古林禪師在此予愛其言而銘之銘曰　生八十年作千萬善心心菩提種種方便釋迦老子只此一念持此一念四海周徧雖曰周徧又不可見有可見者藏骨之塔示未來者尚其有覺成化　<span class='corr'>己</span>亥秋九月進士張天錫撰</p>
</div>
<div class='div-other'><a id='mulu253' />
<p class='h2'>化城菴</p><p style="margin-left:0em;text-indent:2em">古井尚存井欄刻淳祐元年四月上旬惠塔主置門榜化城深處趙孟頫題</p>
</div>
<div class='div-other'><a id='mulu254' />
<p class='h2'>泗水菴</p><p style="margin-left:0em;text-indent:2em">西水胡胤嘉撰重修泗水菴緣疏云余家西水不堪近市之囂雜每棹小槳攜茶竈泛葭葦荇藻間終憩泗水焉若超陟之顛迤邐入臯亭尋黃鶴則又以泗水為推輪矣其水為泉規之若井其下穹然不知其方廣也履其上穹然者如鳴箏撥阮鏗鏘而應汲瓶落手蕩激以去非綆繘可繚而得水味不敵錫之慧金之中泠澄之以清和有韻不敗茗色背負小阜連岡突石可眺可遊接阜以徃中斷為峽林木陰蔚紆杳而入恍異人境若夫鳩鳴夜月雪霽冬松花濃葉赤人寂徑清即謝有東山之勝陶愛匡阜之幽亦足埒矣然余於是更有感焉字水以泗其山為龜為馬峙於左右東魯河浴之遺事也此必有人焉慕其風而錫以嘉名以為隱學棲槃之處碑沈志逸不復可致此一感也水為名泉邵康僖諸老煮茶賦詩以板其上先哲勝風慨焉可追又一感也中之佛宮高敞樸質自徃代禪誦薰習能發人志意又一感也余徃時與卓去病兄弟捐資葺其<span class='corr'>圮</span>樓後為惡僧醉飽所敗廢置踰時戊申之秋始延鑑如上人來主其菴鑑如文弱有行力收遺椽而整之則葷穢之塲可還舊貫向所云碩儒企東魯之踪韻士理鴻漸之訣法侶開蓮花之社皆於是菴趨徃焉非止一福田利益之事而已余故手書疏語以告四方同調之士共發誠願並告鑑如至心勸成勿生疑怠</p>
<p style="margin-left:0em;text-indent:2em">邵銳詩　棲溪老人鬢欲華杖藜方外謁袈裟雲端度嶺青天近松下乘風白幘斜峭壁坐禪飛錫杖空堂演法雨天花明年此興遲今日重到南山看採茶</p>
<p style="margin-left:0em;text-indent:2em">丁養浩詩　絕頂清新遠物華一塵飛不到袈裟松高百丈穿雲出竹壓禪關帶月斜野鶴有時閒教子老梅無語自開花相逢莫問人間事紗帽籠頭且吃茶</p>
</div>
<div class='div-other'><a id='mulu255' />
<p class='h2'>廣濟菴</p><p style="margin-left:0em;text-indent:2em">在唐棲長橋弘治間太皇太后周及武宗皇帝欽賜御寶無量壽佛並帑金四百五十兩建尚書屠滽修撰錢福有碑記萬厯癸未重修殿傍建普同塔先後僧方毓顯林募成</p>
</div>
<div class='div-other'><a id='mulu256' />
<p class='h2'>崇勝寺</p><p style="margin-left:0em;text-indent:2em">在奉口峨嵋山南宋淳熙建元至元初燬至正十二年重建元末又燬洪武十年復建二十四年立成叢林</p>
</div>
<div class='div-other'><a id='mulu257' />
<p class='h2'>寶華寺</p><p style="margin-left:0em;text-indent:2em">在芳林鄉會安村宋乾道間馬宗浩捨宅為菴名為寂慶寺嘉泰間重建淳祐七年移請今額元末燬洪武十六年復建</p>
</div>
<div class='div-other'><a id='mulu258' />
<p class='h2'>普濟寺</p><p style="margin-left:0em;text-indent:2em">在大雲鄉獨山西宋治平二年建元末燬洪武初重建</p>
</div>
<div class='div-other'><a id='mulu259' />
<p class='h2'>崇覺寺</p><p style="margin-left:0em;text-indent:2em">在城西北泰溪村元至正初建十三年燬洪武三十四年重建</p>
</div>
<div class='div-other'><a id='mulu260' />
<p class='h2'>興福菴</p><p style="margin-left:0em;text-indent:2em">在城西北仲溪鎮北元至正初建十六年燬洪武元年重建二十四年俱併崇聖寺</p>
</div>
<div class='div-other'><a id='mulu261' />
<p class='h2'>普寧寺</p><p style="margin-left:0em;text-indent:2em">宋朝勅建天順二年于忠肅公聞於朝勅賜萬歲龍牌清鼎供器一副金字大普寧禪寺匾後寺頹僧絕萬厯戊子吉祥寺僧真實重建講師葦杭說法其中二十餘年師金陵人朴真和朗為遠近所宗馮夢禎為像贊黃汝亨為銘記塔在奉口廣化寺</p>
</div>
<div class='div-other'><a id='mulu262' />
<p class='h2'>普濟院</p><p style="margin-left:0em;text-indent:2em">乃普寧下院普寧飯僧渡河寒暑濟舟為難僧海珵於南岸修造鴨欄橋於橋下建菴飯僧徃來便之</p>
</div>
<div class='div-other'><a id='mulu263' />
<p class='h2'>昇平廟</p><p style="margin-left:0em;text-indent:2em">在橫里保係虎林玉泉寺下院分僧焚修其中</p>
</div>
<div class='div-other'><a id='mulu264' />
<p class='h2'>圓通菴</p><p style="margin-left:0em;text-indent:2em">在鼎湖之南宋朝創元時燬嘉靖二十二年重建復<span class='corr'>圮</span>萬厯丁酉僧大潮募修</p>
</div>
<div class='div-other'><a id='mulu265' />
<p class='h2'>泰清菴</p><p style="margin-left:0em;text-indent:2em">在臯亭山南丘家橋萬厯戊戌雲棲僧大柔建</p>
</div>
<div class='div-other'><a id='mulu266' />
<p class='h2'>定心菴</p><p style="margin-left:0em;text-indent:2em">在黃鶴山南海塘萬厯甲辰越僧性海募建</p>
</div>
<div class='div-other'><a id='mulu267' />
<p class='h2'>資福菴</p><p style="margin-left:0em;text-indent:2em">在黃鶴山南張巷村萬厯癸<span class='corr'>巳</span>僧廣智募建</p>
</div>
<div class='div-other'><a id='mulu268' />
<p class='h2'>普門菴</p><p style="margin-left:0em;text-indent:2em">在黃鶴山南馬家埠萬厯甲辰歲僧如山募建</p>
</div>
<div class='div-other'><a id='mulu269' />
<p class='h2'>膝泉菴</p><p style="margin-left:0em;text-indent:2em">在臯亭木塢左僧海澄實真構室於此錢王鏐以膝跪地泉即湧出故名</p>
</div>
<div class='div-other'><a id='mulu270' />
<p class='h2'>黃龍菴</p><p style="margin-left:0em;text-indent:2em">在黃鶴山大宋黃龍禪師開山元時兵燬隆慶年圓澄禪師構茅屋以居四世下僧如謐號超然叅悟其中題其閣為惺惺閣嘗與高攀龍吳志遠輩坐玉如潭七日而悟拈題即能詩詩多不具載募造佛殿方成而沒沒一朞而其徒無淨毀賣於民家古松翠竹一時俱盡</p>
<p style="margin-left:0em;text-indent:2em">僧如謐秋日山居詩　日日生涯谷口柴村童負米去還來種園野外留花木接水空飛下石臺崖上翻紅楓葉老江中吹白荻花開平生獨有滄浪興欲作狂歌愧短才</p>
<p style="margin-left:0em;text-indent:2em">秋日懷胡休復詩　君去寂寥在秋來黃葉深溪清寒客思境淡養人心古樹依山瘦飛霞落水陰斷橋一片石孤影獨相臨</p>
</div>
<div class='div-other'><a id='mulu271' />
<p class='h2'>龍珠菴</p><p style="margin-left:0em;text-indent:2em">去郡城東北三十里在龍珠山之陽唐宋古剎傾廢難考惟故址猶存左有古松右有龍珠泉雲棲僧成意於萬厯庚子重建</p>
</div>
<div class='div-other'><a id='mulu272' />
<p class='h2'>大覺菴</p><p style="margin-left:0em;text-indent:2em">在黃鶴山之陰青草塢僧大賢於萬厯戊申歲卓菴以居</p>
</div>
<div class='div-other'><a id='mulu273' />
<p class='h2'>巧山菴</p><p style="margin-left:0em;text-indent:2em">去城北三十里係古剎宋高宗七夕駕幸其山因命名曰巧山</p>
</div>
<div class='div-other'><a id='mulu274' />
<p class='h2'>林雅菴</p><p style="margin-left:0em;text-indent:2em">在黃鶴山之陽僧義蘖於萬厯丁未歲建</p>
</div>
<div class='div-other'><a id='mulu275' />
<p class='h2'>圓通菴</p><p style="margin-left:0em;text-indent:2em">在黃鶴山之陰青草塢僧應堂於萬厯丙午歲建</p>
</div>
<div class='div-other'><a id='mulu276' />
<p class='h2'>永慶禪寺</p><p style="margin-left:0em;text-indent:2em">去城東四十里在黃鶴山之陽今稱龍居灣唐清泰間建元初年燬萬厯間安隱寺僧如良等十人買故址構禪堂殿宇前有沼後有泉計百五十畆方伯吳公賜永慶禪林額朱國禎詩有序</p>
<p style="margin-left:0em;text-indent:2em">自天目而東最尊者無若臯亭之黃鶴峰直黃鶴稍曲而菴者曰龍居面海臨谿舟騎絡繹雲游荷擔者尤多菴燬於倭茲再建居士偶尋山過之風雨停一飯作三詩　其一曰名山游已徧此日到臯亭鶴下棲雲白風高望海青僧歸老祗樹客遠舊禪燈莫問朝來雨還堪夜摘星　其二曰誰是歸依地青山合有緣風聲調石磬雲氣落松烟不語僧持咒從空佛結蓮今年老居士投足近諸天　其三曰冒雨來投此蒲團正可依山深非寂歷燈影自光輝雪嶺看河近天花對雨飛一聲黃鶴下夜半有僧歸　僧知其宰官也持冊求文凡五月未有以應茲來索不得再辭又作一詩歸之此亦方便法我輩老年應法只宜爾爾　皋亭峰勢倚層霄臺殿陰陰路轉遙山色烟籠禪喜窟海波時漾虎溪橋秋風遠水來新客明月長廊隱舊寮自有象龍圓法相不愁檀越驟難招</p>
<p style="margin-left:0em;text-indent:2em">李流芳冬日過皋亭龍居灣宿永慶禪院同一濂澄心恒可諸上人步月二首歸裝出西湖間道向黃鶴屢愆桐塢期偶遂龍居諾輕舟凌晨風遙山滿晴郭丹林尚可數寒條紛無託披松指微徑聽水捫暗壑新構爭遠勢平臺攬搖落霜後山容淺天清海氣薄暫歇塵勞心始知寂滅樂每多方外遊見僧即如故燈明一龕下夜長愜深晤不知山月上千林已流素出門尋舊溪愛踏松影路氣和空宇澄寒魄如春露去寺不數武回矚驚莽互幽泉洗我心微鐘杳然度</p>
</div>
<div class='div-other'><a id='mulu277' />
<p class='h2'>大悲妙心菴</p><p style="margin-left:0em;text-indent:2em">去城東三十里在安仁鄉僧如慧於嘉靖戊申募建</p>
</div>
<div class='div-other'><a id='mulu278' />
<p class='h2'>薔薇菴</p><p style="margin-left:0em;text-indent:2em">在黃鶴山之陰薔薇塢僧明通建</p>
</div>
<div class='div-other'><a id='mulu279' />
<p class='h2'>慧覺院</p><p style="margin-left:0em;text-indent:2em">去郡城東北四十里在黃鶴山之陰建自嘉泰四年元末廢古木石橋故址俱存嘉靖間僧明證儒家子緝草結菴其內設關枯坐故俗稱曰草菴隆慶二年縣宰嘉其精誠捐資立額其孫如信精勤幹理感動諸檀越協助構殿擴山地以復今院右建證師塔院即設關處院前有滴乳泉半月池左有觀音洞洞上有海音二字</p>
</div>
<div class='div-other'><a id='mulu280' />
<p class='h2'>慈孝菴</p><p style="margin-left:0em;text-indent:2em">在慧覺院側萬厯間李如德建奉母清修</p>
</div>
<div class='div-other'><a id='mulu281' />
<p class='h2'>龍峰菴</p><p style="margin-left:0em;text-indent:2em">去城四十里在黃鶴山之巔有白玉泉峰高千丈泉飛百尺嶺峻而人跡罕到故俗呼為雲梯嶺萬厯庚<span class='corr'>戌</span>歲越僧真茂重建</p>
</div>
<div class='div-other'><a id='mulu282' />
<p class='h2'>大雲菴</p><p style="margin-left:0em;text-indent:2em">去郡城東四十里在黃鶴山苦竹塢蜀僧性彬性澄於萬厯丁未重建彬字文若通楞嚴圓覺大義</p>
</div>
<div class='div-other'><a id='mulu283' />
<p class='h2'>梅石菴</p><p style="margin-left:0em;text-indent:2em">去城五十里在黃鶴山之陰晉天福七年佛日禪師淨業堂舊址向為衛允讓久踞萬厯辛亥歲郡城佛惠寺僧如誠徒普氤償價復故地左有洗鉢池右有仙姑洞深莫可測洞口多怪石石上有老梅郡人虞淳熙因題曰梅石菴並碑銘勒石</p>
</div>
<div class='div-other'><a id='mulu284' />
<p class='h2'>聚石菴</p><p style="margin-left:0em;text-indent:2em">蓮花塢有故址安隱寺僧海文先年以亂石為窩萬厯戊申山中父老咸仰其德各捐金構庵故稱聚石菴</p>
</div>
<div class='div-other'><a id='mulu285' />
<p class='h2'>㑚伽菴</p><p style="margin-left:0em;text-indent:2em">在龍洞口萬厯丁未僧性月建菴有石臺梧桐數株前溪環帶</p>
</div>
<div class='div-other'><a id='mulu286' />
<p class='h2'>功德院</p><p style="margin-left:0em;text-indent:2em">在黃鶴山之陽係唐宋舊名國朝改名西勝安寺成化間火基方十畆四圍古木俱存萬厯戊申僧如海捐資築基新設數椽焚修郡人張一陽仍額功德禪院舊名苕溪平涵朱公作功德院記</p>
</div>
<div class='div-other'><a id='mulu287' />
<p class='h2'>圓教禪寺</p><p style="margin-left:0em;text-indent:2em">去城東五十里在丘山之陽年久傾廢止存殿基二十八畆方泉放生池安隱寺僧性美慧淵於萬厯庚辰重建</p>
</div>
<div class='div-other'><a id='mulu288' />
<p class='h2'>普慈菴</p><p style="margin-left:0em;text-indent:2em">在黃鶴山之陽有故址湮沒年久萬厯<span class='corr'>己</span>酉僧性玉重建有石崖龍潭之勝</p>
</div>
<div class='div-other'><a id='mulu289' />
<p class='h2'>靈花菴</p><p style="margin-left:0em;text-indent:2em">去城三十里在黃鶴山之陰花桐塢有古靈花菴基存焉有靈瑞泉吳郡僧大韋於萬厯丁未歲重建</p>
</div>
<div class='div-other'><a id='mulu290' />
<p class='h2'>臥龍菴</p><p style="margin-left:0em;text-indent:2em">在黃鶴山之陰佛日塢僧慧鏡萬厯辛亥建菴多怪石石下古有龍牀故曰臥龍菴</p>
</div>
<div class='div-other'><a id='mulu291' />
<p class='h2'>白蓮菴</p><p style="margin-left:0em;text-indent:2em">去郡城三十里在黃鶴山之陰桃花塢僧如蓮焚修</p>
</div>
<div class='div-other'><a id='mulu292' />
<p class='h2'>定慧菴</p><p style="margin-left:0em;text-indent:2em">去城三十里在桃花塢萬厯丁未僧容亮建</p>
</div>
<div class='div-other'><a id='mulu293' />
<p class='h2'>法華菴</p><p style="margin-left:0em;text-indent:2em">在竹塢萬厯甲辰僧悟真建</p>
</div>
<div class='div-other'><a id='mulu294' />
<p class='h2'>烟石居</p><p style="margin-left:0em;text-indent:2em">在桃花塢山之巔萬厯壬寅僧本祥卓菴於石崖下</p>
</div>
<div class='div-other'><a id='mulu295' />
<p class='h2'>翠微菴</p><p style="margin-left:0em;text-indent:2em">在桃花塢三塔之上萬厯戊寅僧真海性通建前有石坪石池水清味甘不竭</p>
</div>
<div class='div-other'><a id='mulu296' />
<p class='h2'>秀水菴</p><p style="margin-left:0em;text-indent:2em">在花橋北入古誌萬厯甲<span class='corr'>戌</span>俞居士復捨基構菴僧廣德焚修</p>
</div>
<div class='div-other'><a id='mulu297' />
<p class='h2'>吉祥菴</p><p style="margin-left:0em;text-indent:2em">在黃鶴山褚塢萬厯戊申僧如林重建</p>
<p style="margin-left:0em;text-indent:2em">觀音大悲菴在桐扣南王陵山頂萬厯戊子歲僧廣量重建</p>
</div>
<div class='div-other'><a id='mulu298' />
<p class='h2'>西向菴</p><p style="margin-left:0em;text-indent:2em">在仁和縣廿三都江姓捨地創建延僧大澄於此十方雲水時依棲焉李流芳名其額</p>
</div>
<div class='div-other'><a id='mulu299' />
<p class='h2'>華藏菴</p><p style="margin-left:0em;text-indent:2em">去城五十里在黃鶴山右萬厯戊子歲僧雲川建右有乳泉古松栢列於道傍</p>
</div>
<div class='div-other'><a id='mulu300' />
<p class='h2'>永福菴</p><p style="margin-left:0em;text-indent:2em">在黃鶴山西首鮑家灣</p>
</div>
<div class='div-other'><a id='mulu301' />
<p class='h2'>般若菴</p><p style="margin-left:0em;text-indent:2em">在黃鶴山北面楮陽塢山上</p>
</div>
<div class='div-other'><a id='mulu302' />
<p class='h2'>徧福寺</p><p style="margin-left:0em;text-indent:2em">在城東北三十五里赤岸舊名眾善晉天福七年始祖慈航建佛殿賜子觀音殿天王殿宋治平二年燬天順七年從真法師請賜名徧福而殿址俱廢前有潤玉亭丁蘭井眾善橋放生池至今存萬厯辛亥里人俞思沖丁周倡建賜子觀音殿方伯吳公書螽斯廣應額</p>
</div>
<div class='div-other'><a id='mulu303' />
<p class='h2'>茶湯寺</p><p style="margin-left:0em;text-indent:2em">古覺仁院去城東三十里湯鎮塘有古楂樹一株地名楂塘灣唐天寶二年住持洪深始建大雄寶殿二座千佛閣藏經宋治平二年重額覺仁院乾道三年燬寶慶三年重建洪武二十四年立為叢林永樂十四年江潮沖沒移建皋亭山嘉靖十一年僧懷悰鼎建俗稱茶湯亭</p>
</div>
<div class='div-other'><a id='mulu304' />
<p class='h2'>長壽寺</p><p style="margin-left:0em;text-indent:2em">即留茨菴在城西北三峰山大雲鄉元大德年間建永樂間里人夏誠移請長壽寺額永樂五年十月十五日有勑一道御賜轎一乘　勅諭天下赴會僧眾朕惟佛氏之道清淨慈仁宏深廣大包含萬有貫徹妙微利益幽明功德無量比者仁孝皇后崩逝舉薦揚之科起無遮之會廣集僧伽諷演經典百日之間嘉禎翕集慧燈降於金剎法雲覆於紺園繡絢五紋輝燦諸品毫光累現眾彩畢呈天花雨空滿祗林之寶樹縞鶴飛舞繞碧落之旛幢佛之舍利或流輝於梵宮或騰耀於寶塔開照空之萏菡爛湧地之摩尼動若驪珠炳煥午夜晃如虹彩燭影丹霄寶殿之前圓結金梅之果長干之境秀產瓊芝之祥若斯顯靈難以悉舉皆由爾眾毘尼克謹梵行清修瀾翻八藏之文悟解三乘之旨秉至誠以奉朕命攄精意以叩佛慈其中亦有至人道化高妙飛行變化隱顯莫測感朕誠心來臨法會證明善功朕德薄有未能知藉茲眾善遂致感通睹瑞應之蕃臻想神靈之濟度超遊極樂信有明徵朕實歡愉特加褒獎夫觀百川之流者必至海乃止虧一簣之功者則為山不成爾等益勤精進庶永謝於塵緣究竟真空期早登於覺地利生助化翼我皇家欽哉故諭</p>
</div>
<div class='div-other'><a id='mulu305' />
<p class='h2'>上塔伏虎禪院</p><p style="margin-left:0em;text-indent:2em">伏虎禪師原居江干五雲山每到城必騎虎出入回山化錢買猪首飼虎忽一日回山遲偶傷一人禪師倚杖責之虎悲哀悔伏師徃皋亭結菴於興教寺後圓寂今上塔即伏虎禪師塔院</p>
</div>
<div class='div-other'><a id='mulu306' />
<p class='h2'>中塔悟空禪院</p><p style="margin-left:0em;text-indent:2em">即真歇清了塔宋紹興勅賜悟空禪師塔名靜照天重覺禪師為之銘淳熙僧德輔重立石紹熙改元太師王藺留詩并序　予前年自江西召還以十二月六日抵修門雨後微雪宿接待院今得罪去國復以是日雪中來明日過皋亭見福公長老言及相與歎息因留三絕重到招提却兩年北牕風雪接衾眠客來休說邯鄲夢世事端知不偶然富貴危機豈獨今且從麋鹿逐山林只慚莫報君恩重敢廢惓惓畎畆心臯亭回首軟紅塵晴日僧房暖似春禪老眈眈如臥虎相逢一笑問來因　院有古松數十株列道金鈎銀杏樹四株覆屋中有石池石為石蠏所蝕玲瓏如雕</p>
</div>
<div class='div-other'><a id='mulu307' />
<p class='h2'>下塔月明菴</p><p style="margin-left:0em;text-indent:2em">即清杲禪師塔院宋紹興間建國朝燬於兵燹僧雪峰誅茅重建其徒如月習苦積功啟大雄殿山門鑄巨鐘濬放生池居士王宇春黃汝亨沈守正為倡緣經年落成仁和令喬時敏有月明禪院額</p>
<p style="margin-left:0em;text-indent:2em">朗士吳之鯨有碑皋亭山在武林東北隅烟嵐晴靄供明聖湖遠眺孤秀可挹古德耆宿徃徃托跡於此而上中下三塔最著上塔伏虎禪師真藏中下二塔則真歇清了月明清杲二師滅度處也二師俱左緜人同嗣法於丹霞淳公宋紹興二十三年丁卯朔白了呼首座曰吾行矣跏趺俄頃而逝杲時方作務聞之亦呵呵伏樹而寂兩公生同俗長同師不殊天親無著而去住無礙又似龐居士父子竒哉事聞於朝命使臣建塔於桃花塢即今處籓以禪室焚誦不廢入國朝厄於兵燹成化間復建獨下塔在山址樵蘇蹂踐榛莽迷離幾與丘垤讓卑矣禪師雪峰與徒冰輪俱杭人天性朴誠戒律精肅初遊五臺叅名嶽歸訪杲公遺蹟慨然有興復志誅茅編屋不堊而堅入其門新潔莊嚴能<span class='corr'>斂</span>人志而發皈依瞻仰之願依山以居者遠邇趣役累黍可積駸駸拓大而雪峰已化去氷輪愈厲苦拮据矢成未竟之業一以樸誠動人遂復構殿三楹前後廡宇鱗次繡錯香燈梵花法幢建鼓鐘磬之聲晨夕達數里而百年來荒墟遂成珠宮琳宇矣徃歲辛夘余不佞與俞似宗讀書興教寺欽雪峰高行時過叅訪師一日指侍者曰此初懺皈誠者也昨日夜义頭今朝菩薩面夜义與菩薩只隔一條線聲音朗徹余聆之恍然心境清沁若有所會是歲似宗預計偕即成進士因與皋亭結久要而余南北分馳遂虛舊游顧夙企冰輪之能成師志而構茲勝果也非特法門龍象抑亦古剎棟樑歟頃左方伯桐城吳公廉其實與銘不朽而仁和邑侯海上喬公嘉與更新題曰月明禪院以標其額儼然月明杲禪師與山靈並曜法席之盛當世世傳燈未艾矣不佞因為述其詳而系之以銘銘曰　曹溪肇源清原分派提心為宗何等無在慧筏渡迷金[鎞-囟+(奐-大)]撥碍杲師受衣空明洞解現示游戲大千同界遺蛻奚存真性不壞雪峰上首璞中圭外如月紹林堅忍于邁猊座揚輝紺宮映帶杲師何心成毀嗔愛以覺有情功隆埏載名山護持竹香松籟</p>
</div>
<div class='div-other'><a id='mulu308' />
<p class='h2'>法華菴</p><p style="margin-left:0em;text-indent:2em">為月明下院近萬緣橋僧性廣建</p>
</div>
<div class='div-other'><a id='mulu309' />
<p class='h2'>柳翠菴</p><p style="margin-left:0em;text-indent:2em">在下塔側有柳翠塔</p>
</div>
<div class='div-other'><a id='mulu310' />
<p class='h2'>興教寺</p><p style="margin-left:0em;text-indent:2em">晉天福四年錢氏捨名興善寺伏虎歸禪師為開山之祖元末兵火煨燼朂法師重建名為興教</p>
</div>
<div class='div-other'><a id='mulu311' />
<p class='h2'>華嚴菴</p><p style="margin-left:0em;text-indent:2em">在皋亭桃花塢興教松隱靜室也俞思沖題額僧清學焚修</p>
</div>
<div class='div-other'><a id='mulu312' />
<p class='h2'>金佛寺</p><p style="margin-left:0em;text-indent:2em">宋嘉泰元年璋法師創業師湖州武康人父姓金母夢僧持花入室而生師自幼辭親出家叅訪知識勤修淨業士庶皈禮開禧三年寧宗召問佛法賜金佛寺額元至正六年燬洪武初僧正福重建至二十八年正福善能二師鼎建佛殿寢室雕裝三佛二菩薩諸天有靈芝花二盤古窰青瓶一對貫雲石書淨業匾元時銀杏樹左右一株二合俱存永樂間福精修戒行晝夜禮彌陀淨土期懺忽聞異香滿室告眾云四十八年住世猶如嬰兒游戲世間萬事皆空明月清風歸去書偈而逝</p>
</div>
<div class='div-other'><a id='mulu313' />
<p class='h2'>無垢院</p><p style="margin-left:0em;text-indent:2em">在城北大雲鄉宋淳熙元年建元至正燬洪武初復建萬厯乙亥重建憲副林梓題額兩刼真修其序略云誌載宋淳熙間坦禪師奉勅建造至三代孫祖心者一修葺焉迄今盡圮僅存殿宇而已地方耆善訪瑪瑙寺有行僧亦號祖心謂為前祖心之後身也請住守焚修余自掛冠歸隱湖莊日與方外交遊而惟祖心師誠實可嘉是以為贈</p>
</div>
<div class='div-other'><a id='mulu314' />
<p class='h2'>善曇寺</p><p style="margin-left:0em;text-indent:2em">去城東五十里在鼎湖西葡萄畈原葡萄寺廢經數百年其故址宛在萬厯戊<span class='corr'>戌</span>僧如顯募眾縣宰豫章劉公嘉其德捐俸以助邑人胡心得沈朝煥沈朝爗丁周助建長河環帶古木圍蔭有石橋鉢盂泉</p>
</div>
<div class='div-other'><a id='mulu315' />
<p class='h2'>鼎湖寺</p><p style="margin-left:0em;text-indent:2em">去城東六十里在鼎湖中亦名東湖廢久無考湖大三千餘畆萬厯庚<span class='corr'>戌</span>司道清復里人虞淳熙為倡構室以居僧海淵等將興崇殿以復其舊湖跨仁和海昌二邑于南西湖若鼎峙焉</p>
</div>
<div class='div-other'><a id='mulu316' />
<p class='h2'>安隱寺</p><p style="margin-left:0em;text-indent:2em">去城六十里在臨平山南唐清泰元年吳越王建名安平有安平泉宋治平二年改今額元至正末燬永樂初重建其後即臨平山地生曲竹相傳丘隱士羽化棄杖於此其竹皆曲寺有寶幢歸併於此曰報慈曰圓滿院曰寂照菴</p>
<p style="margin-left:0em;text-indent:2em">蘇軾題安平泉詩　聞說山根別有源撥雲尋徑興飄然鑿開海眼知何代種出菱花不計年烹茗僧持甌泛雪煉丹人化骨成仙當年陸羽空収拾遺卻安平一片泉</p>
</div>
<div class='div-other'><a id='mulu317' />
<p class='h2'>勝安寺</p><p style="margin-left:0em;text-indent:2em">在臯亭山北</p>
<p style="margin-left:0em;text-indent:2em">胡胤嘉記云臯亭山清澹渫杉松插翠潭壑瀉注味韻清美予棲遊久之晉宋以來悟證者若而人黃龍伏虎月明諸古德影堂<span class='corr'>瘞</span>塔保而禪誦其間者迄今不衰其餘岐峰邃澗或綴一瓢或卓一錫皆有拔俗絕塵之想勝安介在諸剎中創自後周顯德勅名寶勝宋之乾德郡人錢仁輝葺而廣之法侶道崇夜見白衣人來謁始立大士圓通道場建炎四年燬於兵手其殿竟無恙眾大駭異奉泥金法幢佛牙舍利供之紹興二年始易今名<span class='corr'>已</span>不知其所由廢矣僧寶有麥秀之歎謀之兩世再起再罷其孫性乾少年精警跣足行募不踰朞而岧嶤熣燦幾與層巒爭勢矣</p>
</div>
<div class='div-other'><a id='mulu318' />
<p class='h2'>廣嚴寺</p><p style="margin-left:0em;text-indent:2em">在臨平鎮西前挹鼎湖後踞丘山水木清茂煙雲晻靄雜與氓[厂@墨]賈區相接而諠囂不聞按圖志舊名華嚴院晉義熙十二年法師通所建以奉華嚴者隋大業末燬於兵唐高祖時玄覽法師始即其地而恢拓之鑄金銅像三百五十軀書金字涅槃經二千餘卷尊奉度置咸極莊嚴法師俗姓褚氏左散騎常侍舒國公無量之弟舒公少常讀書湖上有龍起之異既顯以太夫人年高歸覲其鄉時從冠葢出游山中敘昆季之好人以為榮法師因請湖為放生池<span class='corr'>刺</span>史袁仁敬禁民六里不得入網罟司馬楊敏言復禁十里魚鳥涵泳士民嚮風遂為一方之盛開元二十二年法師化去學士徐安貞為之碑會昌中寺燬碑亦堙沒大中十二年寓士陸同芳濬井得石函華嚴經六十一卷遂名華嚴井捨宅為寺建塔以藏焉宋治平年中賜今額建炎罹兵燹其地沒為民居邑人姚成率好事者復之乾道五年僧行杲始營佛閣鐘樓元大德七年僧如岳增建前殿而門廡稍存其制元貞乙未平山林禪師棄家於茲受具戒遍叅諸宿歷主名山藏楊宗乘為東南之倡由是寺之名益著元末兵亂尋廢正統十年節菴貞公與其徒日初昇合謀協力鳩工簡材撤而新之弘治丁<span class='corr'>巳</span>日初徒本浩復葺其<span class='corr'>圮</span>壞云</p>
</div>
<div class='div-other'><a id='mulu319' />
<p class='h2'>淨惠寺</p><p style="margin-left:0em;text-indent:2em">晉天福七年吳越王建號佛日院宋大中祥符元年改今額</p>
<p style="margin-left:0em;text-indent:2em">范成大詩云　帆掠楓橋意欲飛西山雲物遠依依回思客路豈非夢乍聽鄉音真是歸舊事懶從年少問故人稍覺座中稀不須更說桑榆晚秔稻鱸魚也自肥</p>
</div>
<div class='div-other'><a id='mulu320' />
<p class='h2'>蓮華窟</p><p style="margin-left:0em;text-indent:2em">在佛曰塢蓮華峰之左脇僧大慧累石為基編茅為室因峰得名故名蓮華窟有石翼然如飛雲之狀名片雲巖有泉瑩淨潔白從石底細竇湧出味如醴蜜名天乳泉有池形如泮名半月池</p>
</div>
<div class='div-other'><a id='mulu321' />
<p class='h2'>明覺院</p><p style="margin-left:0em;text-indent:2em">即明教嵩古道場也元末燬其基沒於民間僧性澄於萬厯間清理六畆山形狻猊名獅子山有石龍在溪左右頭口相對而出泉從口流晝夜如吼名石龍又名雙龍泉有石窩其中可容二人趺坐名石龕有石在澗底牽如被幅長五六丈名交崖石</p>
</div>
<div class='div-other'><a id='mulu322' />
<p class='h2'>龍興寺</p><p style="margin-left:0em;text-indent:2em">宣和七年因東湖水濤洶湧建寺名妙華菴立普同塔鎮壓水勢紹興六載高宗建都杭州太后駕幸本寺賜額龍興元末兵火額石俱焚</p>
</div>
<div class='div-other'><a id='mulu323' />
<p class='h2'>大安寺</p><p style="margin-left:0em;text-indent:2em">在臨平山北小林鎮梁貞明二年吳越王建定慧禪師為開山祖元末燬洪武重建二十四年歸併廣嚴寺改額為大慈院</p>
</div>
<div class='div-other'><a id='mulu324' />
<p class='h2'>驀直菴</p><p style="margin-left:0em;text-indent:2em">在仁和念三都十啚僧大仙童真入道眾信歸仰丁姓捨地募建禮請焚修給事洪瞻祖顏其額</p>
</div>
<div class='div-other'><a id='mulu325' />
<p class='h2'>彌陀菴</p><p style="margin-left:0em;text-indent:2em">在履泰鄉五啚嘉靖四十年里人李陽割地創建延僧如性卓錫其中嚴淨毘尼精誠念佛以荳為記滿四十八石臨終天樂迎空彌陀接引人遂以彌陀名其菴萬厯間孫海雲立禪三載刺血書經李應科捐貲重建司馬陳學易有記</p>
</div>
<div class='div-other'><a id='mulu326' />
<p class='h2'>龍華菴</p><p style="margin-left:0em;text-indent:2em">在履泰鄉五啚萬厯十八年陶曉施地建延僧性曉焚修不涉文字惟勤禮佛司馬陳學易顏其額</p>
<div><img src='../images/B29p0562_01.gif' alt='B29p0562_01.gif' /></div>
</div></div>
<p class='juan'>武林梵志卷四</p>
<div class='div-w'><p style="margin-left:12em">總校官庶吉士<span class='note-inline'>(臣)</span>朱鈐</p>
<p style="margin-left:12em">校對官中書<span class='note-inline'>(臣)</span>吳甸華</p>
<p style="margin-left:13em">謄錄監生<span class='note-inline'>(臣)</span>朱紱</p>
</div>
<div class='div-w'><p style="margin-left:13em">詳校官太僕寺少卿<span class='note-inline'>(臣)</span>李廷欽</p>
<p style="margin-left:13em">編修<span class='note-inline'>(臣)</span>程嘉謨覆勘</p>
</div>
</div><!-- end of div[@id='body'] -->
</body></html>