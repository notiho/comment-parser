<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu700' />
<p class='juan'>太平廣記卷第一百三十四</p>
<div class='div-other'><a id='mulu701' />
<p class='h1'>報應三十三<span class='note-inline'>(宿業畜生)</span></p>
<ul class="">
<li>竹永通</li>

<li>宜城民</li>

<li>韋慶植</li>

<li>趙太</li>

<li>李信</li>

<li>謝氏</li>

<li>王珍</li>

<li>王會師</li>

<li>解奉先</li>

<li>童安玗</li>

<li>劉自然</li>

<li>李明府</li>

<li>劉鑰匙</li>

<li>上公</li>

<li>施汴</li>

<li>公乘通</li>

<li>僧審言</li>
</ul>
<div class='div-other'><a id='mulu702' />
<p class='h2'>竹永通</p><p>隋并州盂縣竹永通。曾貸寺家粟六十石。年久不還。索之。云。還訖。遂于佛堂誓言云。若實未還。當與寺家作牛。此人死後。寺家生一黃犢。足有白文。後漸分明。乃是竹永通字。鄉人漸知。觀者日數千。此家已知。遂用粟百石。于寺贖牛。別立一屋。事之如生。仍為造像寫經。月餘遂死。<span class='note-inline'>(出異錄)</span></p>
</div>
<div class='div-other'><a id='mulu703' />
<p class='h2'>宜城民</p><p>隋大業八年。宜州城東南里民姓皇甫。其家兄弟四人。大兄小弟。並皆勤事生業。其第二弟名遷。交遊惡友。不事生活。母嘗取錢。欲令市買。且置牀上。母向舍後。遷從外來。入堂不見人。便偷錢去。母還。覓錢不得。遂勘合家良賤。並云不知。母怒。悉加鞭捶。大小皆怨。至後年遷亡。其家猪生一㹠子。八月社至。賣與遠村社家。遂託夢于婦曰。我是汝夫。為盜取婆錢。枉及合家。浪受楚拷。今我作猪來償債。將賣與社家。縛我欲殺。汝是我婦。何忍不語男女贖我。婦初夢。忽寤。仍未信之。復眠。其夢如初。因起報姑。姑曰。吾夢亦如之。遲明。令兄齎錢詣社官。收贖之。後二年方死。長安弘法寺靜琳師。是遷之鄰里。親見其猪。嘗話其事焉。<span class='note-inline'>(出法苑珠林)</span></p>
</div>
<div class='div-other'><a id='mulu704' />
<p class='h2'>韋慶植</p><p>唐貞觀中。魏王府長史韋慶植有女先亡。韋夫婦痛惜之。後二年。慶植將聚親賓客。備食。家人買得羊。未殺。夜。慶植妻夢見亡女。着青練裙白衫。頭髮上有一雙玉釵。是平生所服者。來見母。涕泣言。昔常用物。不語父母。坐此業報。今受羊身。來償父母命。明旦當見殺。青羊白頭者是。特願慈恩。垂乞性命。母驚寤。旦而自往觀。果有青羊。項膊皆白。頭側有兩條白。相當如玉釵形。母對之悲泣。止家人勿殺。待慶植至。放送之。俄而植至催食。廚人白言。夫人不許殺青羊。植怒。即令殺之。宰夫懸羊欲殺。賓客數人已至。乃見懸一女子。容貌端正。訴客曰。是韋長史女。乞救命。客等驚愕。止宰夫。宰夫懼植怒。但見羊鳴。遂殺之。既而客坐不食。植怪問之。客具以言。慶植悲痛發病。遂不起。京下士人多知此事。<span class='note-inline'>(出法苑珠林)</span></p>
</div>
<div class='div-other'><a id='mulu705' />
<p class='h2'>趙太</p><p>唐長安市里風俗。每歲至元日已後。遞飲食相邀。號為傳坐。東市筆生趙太。次當設之。有客先到。向後。見其碓上有童女。年十三四。着青衫白帽。以急索繫頸。屬于碓柱。泣淚謂客曰。我主人女也。往年未死時。盜父母錢。欲買脂粉。未及而死。其錢今在舍廚內西北角壁中。然我未用。既以盜之。坐此得罪。今當償父母命。言畢。化為青羊白頭。客驚告主人。主人問其形貌。乃是小女。死<span class='corr'>已</span>二年矣。于廚壁取得錢。似久安處。於是送羊僧寺。合門不復食肉。<span class='note-inline'>(出法苑珠林)</span></p>
</div>
<div class='div-other'><a id='mulu706' />
<p class='h2'>李信</p><p>唐居士李信者。并州文水縣之太平里人也。身為隆政府衛士。至顯慶年冬。隨例往朔州赴審。乘赤草馬一匹。并將草駒。是時歲晚凝陰。風雪嚴厚。行十數里。馬遂不進。信以程期逼促。撾之數十下。馬遂作人語。語信曰。我是汝母。為生平避汝父。將石餘米與女。故獲此報。此駒即是汝妹也。以力償債向了。汝復何苦敦逼如是。信聞之。驚愕流涕。不能自勝。乃拜謝之。躬弛鞍轡。謂曰。若是信母。當自行歸家。馬遂前行。信負鞍轡。隨之至家。信兄弟等見之。悲哀相對。別為廠櫪養飼。有同事母。屈僧營齋。合門莫不精進。鄉閭道俗。咸歎異之。時工部侍郎孫無隱、岐州司司法張金庭為丁艱在家。聞而奇之。故就信家顧訪。見馬猶在。問其由委。並如所傳。<span class='note-inline'>(出冥報拾遺)</span></p>
</div>
<div class='div-other'><a id='mulu707' />
<p class='h2'>謝氏</p><p>唐雍州萬年縣閻村。即灞渭之間也。有婦女謝。適周縣元氏。有女適廻龍村人來阿照。謝氏永徽末亡。龍朔元年八月。託夢于來氏女曰。我生時酤酒。小作升。乃取價太多。量酒復少。今坐此罪。於北山下人家為牛。近被賣與法界寺夏侯師。今將我向城南耕稻田。非常辛苦。及寤。其女涕泣為阿照言之。至二年正月。有法界寺尼至阿照村。女乃問尼。尼報云。有夏侯師是實。女即就寺訪之。云。近於北山下買得一牛。見在城南耕地。其女涕泣求請。寺尼乃遣人送其女就之。此牛平常唯一人禁制。若遇餘人。必陸梁觝觸。見其女至。乃舐其遍體。又流淚焉。女即是就夏侯師贖之。乃隨其女去。今現在阿照家養飼。女常為阿娘承奉不闕。京師王侯妃媵。多令召視。競施財物。<span class='note-inline'>(出冥報記)</span></p>
</div>
<div class='div-other'><a id='mulu708' />
<p class='h2'>王珍</p><p>唐定州安嘉縣人王珍。能金銀作。曾與寺家造功德。得絹五百疋。同作人私費十疋。王珍不知。此人死。後<span class='note-inline'>(後原作從。據明鈔本改。)</span>王家有禮事。買羊未殺間。其羊頻跪無數。珍已怪之。夜繫于柱。珍將寢。有人扣房門甚急。看之無所見。珍復臥。又聞之。起看還無所見。怪之。遂開門臥。未睡。見一人云。昔日與公同作功德。偷十疋絹私用。公竟不知。今已作羊。公將殺之。叩頭乞命。再三懇苦。言訖。出房門。即變作羊。王珍妹于別所。見此人叩頭。一如珍所見。遂放羊作長生。珍及妹家即斷食肉。珍以咸亨五年。入海運。船上無菜。人皆食肉。珍不食。唯飡空飯而已。<span class='note-inline'>(出廣古今五行記)</span></p>
</div>
<div class='div-other'><a id='mulu709' />
<p class='h2'>王會師</p><p>唐京都西市北店。有王會師者。母亡。服制已畢。其家乃產一青黃牝狗。會師妻為其盜食。乃以杖擊之數下。狗遂作人語曰。我是汝姑。新婦杖我大錯。我為嚴酷家人過甚。遂得此報。今既被打。羞向汝家。因即走出。會聞而涕泣。抱以歸家。而復還去。凡經四五。會師見其意正。<span class='note-inline'>(正明鈔本作堅。)</span>乃于市北己店大墻後。作小舍安置。每日送食。市人及行客就觀者極眾。投餅與者。不可勝數。此犬恒不離此舍。過齋時即不食。經一二歲。莫知所之。<span class='note-inline'>(出法苑珠林)</span></p>
</div>
<div class='div-other'><a id='mulu710' />
<p class='h2'>解奉先</p><p>洛陽畫工解奉先為嗣江王家畫像壁。未畢而逃。及見擒。乃妄云。功直已相當。因於像前誓曰。若負心者。願死為汝家牛。歲餘。奉先卒。卒後。王家牸牛產一騂犢。有白毛於背。曰解奉先。觀者日夕如市焉。<span class='note-inline'>(出國史纂異)</span></p>
</div>
<div class='div-other'><a id='mulu711' />
<p class='h2'>童安玗</p><p>唐大中末。信州貴溪縣乳口鎮有童安玗者。鄉里富人也。初甚貧窶。與同里人郭珙相善。珙嘗假借錢六七萬。即以經販。安玗後遂豐富。及珙徵所借錢。安玗拒諱之。珙焚香告天曰。童安玗背惠忘義。借錢不還。儻神理難誣。願安玗死後作牛。以償某。詞甚懇苦。安玗亦紿言曰。某若實負郭珙錢。願死作一白牛。以償珙債。未逾月。安玗死。死後半年。珙家牸牛。生一白牯犢。左肋有黑毛。作字曰童安玗。歷歷然。遠邇聞之。觀者雲集。珙遣人告報安玗妻。玗妻子並親屬等往視之。大以為耻。厚納金帛。請收贖之。郭珙憤其欺負。終不允許。以牛母並犢。別欄餵飼。安玗家率童僕。持白梃刼取。珙多置人守禦。竟不能獲。<span class='note-inline'>(出報應錄)</span></p>
</div>
<div class='div-other'><a id='mulu712' />
<p class='h2'>劉自然</p><p>唐天祐中。秦州有劉自然者。主管義軍桉。因連帥李繼宗點鄉兵捍蜀。成紀縣百姓黃知感者。妻有美髮。自然欲之。謂知感曰。能致妻髮。即免是行。知感之妻曰。我以弱質託於君。髮有再生。人死永訣矣。君若南征不返。我有美髮何為焉。言訖。攬髮剪之。知感深懷痛愍。既迫于差點。遂獻于劉。知感竟亦不免繇戍。尋歿于金沙之陣。黃妻晝夜禱天號訴。是歲。自然亦亡。後黃家牝驢。忽產一駒。左脇下有字。云劉自然。邑人傳之。遂達于郡守。郡守召其妻子識認。劉自然長子曰。某父平生好飲酒食肉。若能飲啖。即是某父也。驢遂飲酒數升。啖肉數臠。食畢。奮迅長鳴。淚下數行。劉子請備百千贖之。黃妻不納。日加鞭捶。曰。猶足以報吾夫也。後經喪亂。不知所終。劉子竟慚憾而死。<span class='note-inline'>(出儆戒錄)</span></p>
</div>
<div class='div-other'><a id='mulu713' />
<p class='h2'>李明府</p><p>唐前火井縣令<span class='note-inline'>(令字原闕。據明鈔本、黃本補。)</span>李明府。經過本縣。館于押司錄事私第。主人將設酒饌。欲刲一白羊。方有胎。其夜李明府夢一素衣婦人將二子拜明府乞命。詞甚哀切。李不測其由。云。某不曾殺人。婦人哀祈不已。李睡覺。思惟無端倪。又寢。復夢前婦人乞命。稱某命在須臾。忍不救也。李竟不諭其意。但驚怛不已。再寢。又夢前婦人曰。長官終不能相救。某已死訖。然亦償債了。某前身即押司錄事妻。有女僕方姙。身懷二子。時某嫉妬。因笞殺之。紿夫云。女僕盜金釵並盒子。拷訊致斃。今獲此報。然已還其冤債。其金釵並盒子。在堂西拱枓內。為某告於主人。請不食其肉。為作功德。李驚起。召主人詰曰。君刲一白羊耶。有雙羔否。曰。是。具話夜來之夢。更歎異。及尋拱枓內。果得二物。乃取羊埋之。為作功德追薦焉。<span class='note-inline'>(出報應錄)</span></p>
</div>
<div class='div-other'><a id='mulu714' />
<p class='h2'>劉鑰匙</p><p>隴右水門村有店人曰劉鑰匙者。不記其名。以舉債為家。業累千金。能於規求。善聚難得之貨。取民間資財。如秉鑰匙。開人箱篋帑藏。盜其珠珍不異也。故有鑰匙之號。鄰家有殷富者。為鑰匙所餌。放債與之。積年不問。忽一日。執<span class='corr'>券</span>而算之。即倍數極廣。既償之未畢。即以年繫利。略無期限。遂至資財物產。俱歸鑰匙。負債者怨之不已。後鑰匙死。彼家生一犢。有鑰匙姓名。在[月*兼]肋之間。如毫墨書出。乃為債家鞭箠使役。無完膚。鑰匙妻男廣。以重貨購贖之。置於堂室之內。事之如生。及斃。則棺<span class='corr'>斂</span>葬之于野。葢與劉自然之事髣髴矣。此則報應之道。其不誣矣。<span class='note-inline'>(出玉堂閒話)</span></p>
</div>
<div class='div-other'><a id='mulu715' />
<p class='h2'>上公</p><p>宜春郡東安仁鎮有齊覺寺。寺有一老僧。年九十餘。門人弟子有一二世者。彼俗皆只呼為上公。不記其法名也。其寺常住莊田。孳畜甚多。上公偶一夜。夢見一老姥。衣青布之衣。拜辭而去。云。只欠寺內錢八百。上公覺而異之。遂自取筆書于寢壁。同住僧徒亦無有知之者。不三五日後。常住有老牸牛一頭。無故而死。主事僧於街市鬻之。只酬錢八百。如是數處。不移前價。主事僧具白上公云。常住牛死。欲貨之。屠者數輩。皆酧價八百。上公歎曰。償債足矣。遂令主事僧入寢所。讀壁上所題處。無不嗟歎。<span class='note-inline'>(出玉堂閒話)</span></p>
</div>
<div class='div-other'><a id='mulu716' />
<p class='h2'>施汴</p><p>廬州營田吏施汴。嘗恃勢奪民田數十頃。其主退為其耕夫。不能自理。數年。汴卒。其田主家生一牛。腹下有白毛。方數寸。既長。稍斑駁。不逾年。成施汴字。點畫無缺。道士邵修默。親見之。<span class='note-inline'>(出稽神錄)</span></p>
</div>
<div class='div-other'><a id='mulu717' />
<p class='h2'>公乘通</p><p>渚宮有民公乘通者。平生隱慝。人或難知。死後。湖南民家生一黑驢駒。白毛作荊南公乘通字。其子孫聞之懷耻。竟不能尋贖。江陵人皆知之。<span class='note-inline'>(出北夢瑣言)</span></p>
</div>
<div class='div-other'><a id='mulu718' />
<p class='h2'>僧審言</p><p>雲頂山慈雲寺。四方歸輳。供食者甚厚。寺主僧審言。性貪鄙。欺隱本寺施財。飲酒食肉。畜養妻子。無所不為。僧眾稍孤潔者。必遭淩辱。一旦疾篤。自言見空中繩懸一石臼。有鼠囓之。繩斷。正中其心。大叫氣絕。久而復蘇。如此數十度。方卒。逾年。寺下村中牛生一犢。腹下分明有審言二字。<span class='note-inline'>(出儆戒錄)</span></p>
</div></div>
</div><!-- end of div[@id='body'] -->
</body></html>