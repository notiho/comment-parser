<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu473' />
<p class='juan'>太平廣記卷第一百二十</p>
<div class='div-other'><a id='mulu474' />
<p class='h1'>報應十九<span class='note-inline'>(冤報)</span></p>
<ul class="">
<li>梁武帝</li>

<li>張裨</li>

<li>羊道生</li>

<li>釋僧越</li>

<li>江陵士大夫</li>

<li>徐鐵臼</li>

<li>蕭續</li>

<li>樂蓋卿</li>

<li>康季孫</li>

<li>張絢</li>

<li>楊思達</li>

<li>弘氏</li>

<li>朱貞</li>

<li>北齊文宣帝</li>

<li>梁武帝</li>

<li>韋戴</li>

<li>隋庶人勇</li>

<li>京兆獄卒</li>

<li>卭人</li>
</ul>
<div class='div-other'><a id='mulu475' />
<p class='h2'>梁武帝</p><p>梁武帝蕭衍殺南齊主東昏侯。以取其位。誅殺甚眾。東昏死之日。侯景生焉。後景亂梁。破建業。武帝禁而餓終。簡文幽而壓死。誅梁子弟。略無孑遺。時人謂景是東昏侯之後身也。<span class='note-inline'>(出朝野僉載)</span></p>
</div>
<div class='div-other'><a id='mulu476' />
<p class='h2'>張裨</p><p>下邳張裨者。家世冠族。末葉衰微。有孫女。殊有姿貌。鄰人欲聘為妾。裨以舊門之後而不許。鄰人忿之。乃焚其屋。裨遂燒死。其息邦。先行不在。後還。亦知情狀。而畏鄰人之勢。又貪其財而不言。嫁女與之。後經一年。邦夢見裨曰。汝為兒子。逆天不孝。棄親就怨。潛同兇黨。便捉邦頭。以手中桃杖刺之。邦因病兩宿。嘔血而死。邦死日。鄰人又見裨排門戶直入。張目攘袂曰。君恃勢縱惡。酷暴之甚。枉見殺害。我已上訴。事獲申雪。却後數日。令君知之。鄰人得病。尋亦隕歿。<span class='note-inline'>(出還冤記)</span></p>
</div>
<div class='div-other'><a id='mulu477' />
<p class='h2'>羊道生</p><p>梁太山羊道生。為邵陵王中兵參軍。其兄海珍。任溠州刺史。道生乞假省之。臨別。兄于近路設頓。祖送道生。道生見縛一人于樹。就視。乃故舊部曲也。見道生涕泣哀訴云。溠州欲賜殺。乞求救濟。道生問汝何罪。答云。失意逃叛。道生便曰。此最可忿。即下馬。以佩刀刳其眼睛吞之。部曲呼天大哭。須臾海珍來。又囑兄決斬。道生良久。方覺眼睛在喉內。噎不下。索酒嚥之。頓盡數盃。終不能去。轉覺脹塞。遂不成嚥而別。在路數日死。當時莫不以為有天道焉。<span class='note-inline'>(出還冤記)</span></p>
</div>
<div class='div-other'><a id='mulu478' />
<p class='h2'>釋僧越</p><p>梁東徐州刺史張臯。僕射永之孫也。嘗因敗入北。有一土民。與臯盟誓。將送還南。土民遂即出家。法名僧越。臯供養之。及在東徐。且隨至任。恃其勳舊。頗以言語忤臯。臯怒。遣兩門生。夜往殺之。爾後忽夢見僧越。云。來報怨。少時出射。而箭栝傷指。纔可見血。不以為事。後因破梨。梨汁浸漬。乃加膿爛。停十許日。膊上無故復生一瘡。膿血與指相通。月餘而死。<span class='note-inline'>(出還冤記)</span></p>
</div>
<div class='div-other'><a id='mulu479' />
<p class='h2'>江陵士大夫</p><p>江陵陷時。有關內人梁元暉。俘獲一士大夫。姓劉。此人先遭侯景喪亂。失其家口。唯餘小男。始數歲。躬自擔負。又值雪泥。不能前進。梁元暉監領入關。逼令棄兒。劉甚愛惜。以死為請。遂彊奪取。擲之雪中。杖棰交下。驅蹙使去。劉乃步步廻顧。號叫斷絕。辛苦頓斃。加以悲傷。數日而死。死後。元暉日見劉伸手索兒。因此得病。雖復悔謝。來殊不已。元暉載病到家而卒。<span class='note-inline'>(出還冤記)</span></p>
</div>
<div class='div-other'><a id='mulu480' />
<p class='h2'>徐鐵臼</p><p>東海徐甲。前妻許氏。生一男。名鐵臼。而許氏亡。甲改娶陳氏。凶虐之甚。欲殺前妻之子。陳氏產一男。生而祝之曰。汝若不除鐵臼。非吾子也。因名之為鐵杵。欲以擣臼也。於是捶打鐵臼。備諸毒苦。飢不給食。寒不加絮。甲性闇弱。又多不在舍。後妻得意行其酷暴。鐵臼竟以凍餓甚。被杖死。時年十六。亡後旬餘。鬼忽還家。登陳氏牀曰。我鐵臼也。實無罪。橫見殘害。我母訴怨于天。得天曹符。來雪我冤。當令鐵杵疾病。與我遭苦時同。將去自有期日。我今停此待之。聲如生時。家人不見其形。皆聞其語。恒在屋梁上住。陳氏跪謝。頻為設奠。鬼云。不須如此。餓我令死。豈是一飡所能酬謝。陳氏夜中竊語道之。鬼應聲云。何故道我。今當斷汝屋棟。便聞鋸聲。屑亦隨落。拉然有聲響。如棟實崩。舉家走出。炳燭照之。亦無異。又罵鐵杵曰。殺我。安坐宅上為快耶。當燒汝屋。即見火然。煙爛火盛。內外狼籍。俄爾自滅。茅茨儼然。不見虧損。日日罵詈。時復謳謌。謌云。桃李花。嚴霜落奈何。桃李子。嚴霜落早<span class='corr'>已</span>。聲甚傷悽。似是自悼不得成長也。于時鐵杵六歲。鬼至。病體痛腹大。上氣妨食。鬼屢打之。打處青黶。月餘而死。鬼便寂然。<span class='note-inline'>(出還冤記)</span></p>
</div>
<div class='div-other'><a id='mulu481' />
<p class='h2'>蕭續</p><p>梁廬陵王蕭續。為荊州刺史。時有武寧太守張延康。甚便弓馬。頗為人伏。代下將還。王要伏<span class='note-inline'>(要伏二字據明鈔本補。)</span>事。延康意貪進上。辭不肯留。王遂尋延康為郡時罪。鏁繫在獄。發使啟申。意望朝廷委州行決。梁主素識延康。兼疑王啟不實。乃敕送都。王既懷恨。又懼延康申雪。翻復獲罪。乃未宣敕。使獄卒說延康曰。如聞王欲見殺。君何不拔身還都自理。若能去。當為方便。延康然之。遂夜逃。王遣游軍設伏。刺延康於城下。乃表叛獄格戰而死。又有枝江令吳某。將還揚州。被王要結。亦不肯住。遂使人於道擊殺之。舉家數十口。並從沈溺。後數年得疾。王日夜常見張吳二人。王但曰。寬我寬我。少時而薨。<span class='note-inline'>(出還冤記)</span></p>
</div>
<div class='div-other'><a id='mulu482' />
<p class='h2'>樂蓋卿</p><p>廬陵王在荊州時。嘗遣從事量括民田。南陽樂蓋卿。亦充一使。公府舍人韋破虜。發遣誡敕。失王本意。及蓋卿還。以數誤得罪。破虜惶懼。不敢引愆。但誑蓋云。自為分雪。無勞訴也。數日之間。遂斬于市。蓋卿號叫。無由自陳。唯語人以紙筆隨殮。死後少日。破虜在槽上看牛。忽見蓋卿挈頭而入。持一椀蒜齏與之。破虜驚呼奔走。不獲已而服之。因得病。未幾卒。<span class='note-inline'>(出還冤記)</span></p>
</div>
<div class='div-other'><a id='mulu483' />
<p class='h2'>康季孫</p><p>康季孫性好殺。滋味漁獵故恒事。奴婢愆罪。亦或死之。常病篤。夢人謂曰。若能斷殺。此病當差。不爾必死。即于夢中。誓不復殺。驚悟戰悸。汗流浹體。病亦漸瘳。後數年。三門生竊其兩妾以叛。追獲之。即並毆殺。其夕。復夢見前人來曰。何故負信。此人罪不至死。私家不合擅殺。今改亦無濟理。迨明嘔血。數日而卒。<span class='note-inline'>(出還冤記)</span></p>
</div>
<div class='div-other'><a id='mulu484' />
<p class='h2'>張絢</p><p>梁武昌太守張絢。嘗乘船行。有一部曲。役力小不如意。絢便躬捶之。杖下臂折。無復活狀。絢遂推江中。須臾。見此人從水而出。對絢撫手曰。罪不當死。官枉見殺。今來相報。即跳入絢口。因得病。少日而殂。<span class='note-inline'>(出還冤記)</span></p>
</div>
<div class='div-other'><a id='mulu485' />
<p class='h2'>楊思達</p><p>梁楊思達為西陽郡守。值侯景亂。時復旱歉。饑民盜田中麥。思達遣一部曲守視。所得盜者。輙截手腕。凡戮十餘人。部曲後生一男。自然無手。<span class='note-inline'>(出還冤記)</span></p>
</div>
<div class='div-other'><a id='mulu486' />
<p class='h2'>弘氏</p><p>梁武帝欲為文皇帝陵上起寺。未有佳材。宣意有司。使加採訪。先有曲阿人姓弘。家甚富厚。乃共親族。多齎財貨。往湘州治生。經年營得一栰。可長千步。材木壯麗。世所稀有。還至南津。南津校尉孟少卿。希朝廷旨。乃加繩墨。弘氏所賣衣裳繒綵。猶有殘餘。誣以涉道刧掠所得。并造作過制。非商賈所宜。結正處死。沒入其財充寺用。奏遂施行。弘氏臨刑之日。敕其妻子。可以黃紙筆墨置棺中。死而有知。必當陳訴。又書少卿姓名數十吞之。經月。少卿端坐。便見弘來。初猶避捍。後乃款服。但言乞恩。嘔血而死。凡諸獄官及主書舍人。預此獄事署奏者。以次殂歿。未及一年。零落皆盡。其寺營搆始訖。天火燒之。略無纖芥。所埋柱木。亦入地成灰。<span class='note-inline'>(出還冤記)</span></p>
</div>
<div class='div-other'><a id='mulu487' />
<p class='h2'>朱貞</p><p>梁秣陵令朱貞。以罪下獄。廷尉虞獻者覆其事。結正入重。貞遣相知謂獻曰。我罪當死。不敢祈恩。但猶冀主上萬一弘宥我。明日既是國家忌日。乞得過此奏聞。可乎。獻答曰。此於理無爽。何謂不然。謹聞命矣。而朱事先明日奏來。獻便遇客共飲。頗醉。遂忘抽文書。旦日。家人合束。內衣箱中。獻復不記。比至帝前。頓束香案上。次第披之。方見此事。勢不可隱。便爾上聞。武帝以為合死。付外詳決。貞聞之。大恨曰。虞小子。欺罔將死之人。鬼若無知。固同灰土。儻有識。誓必報之。貞於市始當命絕。而獻已見其來。自爾之後。時時恒見。獻甚惡之。又夢乘車在山下行。貞於山上推石壓之。居月餘。獻除曲阿令。拜之明日。詣謝張門下。其婦平常。<span class='note-inline'>(平常二字原書闕。據明鈔本補。)</span>于宅暴卒。獻狼狽而還。入室哭婦。舉頭見貞在梁上。獻曰。朱秣陵在此。我婦豈得不死。于時屋無故忽崩。獻及男女婢使十餘人。一時併命。虞隲是其宗室。助喪事。見獻如是。走下堂避之。僅乃得免。<span class='note-inline'>(出還冤記)</span></p>
</div>
<div class='div-other'><a id='mulu488' />
<p class='h2'>北齊文宣帝</p><p>北齊文宣高洋既死。太子嗣位。年號乾明。文宣母弟常山王演。在并州。權勢甚重。因文宣山陵。留為錄尚書事。王遂怒。潛生異計。上省之日。內外官僚。皆來奔集。即收縛乾明腹心。尚書令楊遵彥等五人。皆為事狀。奏斬之。尋廢乾明而自立。是為孝昭帝。後在并州。望氣者奏鄴中有天子氣。平秦王高歸彥。勸殺乾明。遂錄向并州。盡殺之。其年。孝昭數見文宣作諸妖怪。就其索兒。備為厭禳。終不能遣而死。<span class='note-inline'>(出還冤記)</span></p>
</div>
<div class='div-other'><a id='mulu489' />
<p class='h2'>梁武帝</p><p>陳覇先初立梁元帝第九子晉安王為主。而輔戴之。會稽虞涉本梁武世為中書舍人尚書右丞。于時夢見梁武帝謂涉曰。卿是我舊左右。可語陳公。篡殺于公不利。事甚分明。涉既未見篡殺形迹。不敢言之。數日。復夢如此。並語涉曰。卿若不傳意。卿亦不佳。涉雖嗟惋。決無言理。少時之間。太史啟云。殿有急兵。覇先曰。急兵正是我耳。倉卒遣亂兵害少主而自立。爾後涉便得病。又夢梁武曰。卿不為我語。致令禍及。卿與陳主。尋當知也。涉方封啟報夢之由。陳主為人。甚信鬼物。聞此大驚。遣輿迎涉。面相詢訪。乃尤涉曰。卿那不道奇事。六七日涉死。尋有韋戴之事。<span class='note-inline'>(出還冤記)</span></p>
</div>
<div class='div-other'><a id='mulu490' />
<p class='h2'>韋戴</p><p>陳武帝覇先既害梁大司空王僧辯。次討諸將。義興太守韋戴。黃門郎放之第四子也。為王公固守。陳主頻遣攻圍。不克。後重征之。誘說戴曰。王公親黨。皆已殄滅。此一孤城。何所希冀。過爾相拒耶。若能見降。不失富貴。戴曰。士感知己。本為王公抗禦大軍。致成讐敵。今亦承明公盡定江左。窮城自守。必無路活。但鋒刃屢交。殺傷過甚。軍人忿怨。恐不見全。老母在堂。彌懼禍及。所以苟延日月。未能束手耳。必有誓約。不敢久勞神武。乃遣刑白馬為盟。戴遂開門。陳主亦寬信還揚都。後陳主即位。遣戴從征。以小遲晚。因宿憾斬之。尋於大殿視事。便見戴來。驚走入內。移坐光嚴殿。戴又逐入。顧訪左右。皆無所見。因此得病死。<span class='note-inline'>(出還冤記)</span></p>
</div>
<div class='div-other'><a id='mulu491' />
<p class='h2'>隋庶人勇</p><p>隋煬帝元德太子寢疾。帝遣見鬼人崔善影看祟。善影幼來無目。而言見庶人勇。瞋目攘袂。大呼云。我不放你。善影具述勇狀貌。如舊相識。<span class='note-inline'>(出法苑珠林)</span></p>
</div>
<div class='div-other'><a id='mulu492' />
<p class='h2'>京兆獄卒</p><p>隋煬帝大業中。京兆獄卒失其名。酷暴諸囚。囚不堪其苦。而獄卒以為戲樂。後生一子。頤下肩上。有若肉枷。無頸。數歲不能行而死。<span class='note-inline'>(出廣古今五行記)</span></p>
</div>
<div class='div-other'><a id='mulu493' />
<p class='h2'>卭人</p><p>唐武德中。卭人姓韋。與一婦人言。誓期不相負。累年寵衰。婦人怨恨。韋懼其反己。自縊殺之。後數日。韋遍身癢。因發癩瘡而死。<span class='note-inline'>(出法苑珠林)</span></p>
</div></div>
</div><!-- end of div[@id='body'] -->
</body></html>