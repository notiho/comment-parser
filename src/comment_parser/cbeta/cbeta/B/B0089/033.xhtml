<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu448' />
<p class='juan'>太平廣記卷第一百一十九</p>
<div class='div-other'><a id='mulu449' />
<p class='h1'>報應十八<span class='note-inline'>(冤報)</span></p>
<ul class="">
<li>杜伯</li>

<li>公孫聖<span class="note-inline">(一作勝)</span></li>

<li>燕臣莊子儀</li>

<li>游敦</li>

<li>王宏</li>

<li>宋皇后</li>

<li>徐光</li>

<li>王陵</li>

<li>夏侯玄</li>

<li>金玄</li>

<li>經曠</li>

<li>萬默</li>

<li>麴儉</li>

<li>太樂伎</li>

<li>鄧琬</li>

<li>孔基</li>

<li>曇摩懺</li>

<li>支法存</li>

<li>張超</li>

<li>遠粲幼子</li>

<li>庾宏奴</li>

<li>魏輝儁</li>

<li>真子融</li>
</ul>
<div class='div-other'><a id='mulu450' />
<p class='h2'>杜伯</p><p>杜伯名曰恒。入為周大夫。宣王之妾曰女鳩。欲通之。杜伯不可。女鳩訴之宣王曰。竊與妾交。宣王信之。囚杜伯于焦。使薛甫與司空錡殺杜伯。其友左儒九諫而王不聽。杜伯既死。為人見王曰。恒之罪何哉。王召祝。而以杜伯語告。祝曰。始殺杜伯。誰與王謀之。王曰。司空錡也。祝曰。何以不殺錡以謝之。宣王乃殺錡。使祝以謝之。伯猶為人而至。言其無罪。司空錡又為人而至曰。臣何罪之有。宣王告皇甫曰。祝也為我謀而殺人。吾殺者又皆為人而見訴。奈何。皇甫曰。殺祝以謝。可也。宣王乃殺祝以兼謝焉。又無益。皆為人而至。祝亦曰。我焉知之。奈何以此為罪而殺臣也。後三年。宣王遊圃田。從人滿野。日中。見杜伯乘白馬素車。司空錡為左。祝為右。朱冠起於道左。執朱弓彤矢。射王中心。折脊。伏於弓衣而死。<span class='note-inline'>(出還冤記)</span></p>
</div>
<div class='div-other'><a id='mulu451' />
<p class='h2'>公孫聖</p><p>吳王夫差。殺其臣公孫聖而不以罪。後越伐吳。王敗走。謂太宰嚭曰。吾前殺公孫聖。投於胥山之下。今道由之。吾上畏蒼天。下慙於地。吾舉足而不能進。心不忍往。子試唱於前。若聖猶在。當有應聲。嚭乃登餘杭之山。呼之曰。公孫聖。聖即從上應曰。在。三呼而三應。吳王大懼。仰天歎曰。蒼天乎。寡人豈可復歸乎。吳王遂死不返。<span class='note-inline'>(出還冤記)</span></p>
</div>
<div class='div-other'><a id='mulu452' />
<p class='h2'>燕臣莊子儀</p><p>燕臣莊子儀。無罪而簡公殺之。子儀曰。死者無知則已。若其有知。不出三年。當使君見之。明年。簡公將祀於祖澤。燕之有祖澤。猶宋之有桑林。國之大祀也。男女觀之。子儀起於道左。荷朱杖擊公。公死於車上。<span class='note-inline'>(出還冤記)</span></p>
</div>
<div class='div-other'><a id='mulu453' />
<p class='h2'>游敦</p><p>游敦。字幼齊。漢世為羽林中郎將。先與司隷校尉胡軫有隙。遂誣敦殺之。敦死月餘。軫病。目睛遂<span class='note-inline'>(遂字下十三字據明鈔本補。)</span>脫。但言伏罪。游幼齊將鬼來。於是遂死。<span class='note-inline'>(出還冤記)</span></p>
</div>
<div class='div-other'><a id='mulu454' />
<p class='h2'>王宏</p><p>漢王宏。字長文。為扶風太守。與司徒王允俱為李傕等所害。宏素與司隷校尉胡伸不相能。伸因就獄竟其事。宏臨死歎曰。胡伸小子。勿樂人之禍。禍必及汝。伸後病。頭不得舉。眼若睡。見宏來。以大杖擊之。數日死。<span class='note-inline'>(出還冤記)</span></p>
</div>
<div class='div-other'><a id='mulu455' />
<p class='h2'>宋皇后</p><p>漢靈帝宋皇后。無寵而居正位。後宮幸姬。眾共譖毀。初。中常侍王甫枉誅渤海王悝及妃。妃即后之姑也。甫恐后怒。乃與大中大夫程何。共誣后執左道呪詛。靈帝信之。收后璽綬。后自致暴室。以憂死。父及兄弟俱被誅。諸常侍大小黃門在省署者。皆憐宋氏無罪。帝後夢見桓帝曰。宋皇后何罪過。而聽用邪嬖。使絕其命。昔渤海王悝。既已自貶。又受誅斃。今宋后及悝。皆訴於天。上帝震怒。罪在難救。夢殊明察。帝既覺而懼。以事問羽林左監許永。此為何祥。其可禳乎。永對以宋后及渤海無辜之狀。並請改葬。以安冤魂。還宋家之徙。復渤海之封。以消災咎。帝弗能用。尋亦崩焉。<span class='note-inline'>(出還冤記)</span></p>
</div>
<div class='div-other'><a id='mulu456' />
<p class='h2'>徐光</p><p>徐光在吳。常行術市里間。種梨橘棗栗。立得食。而市肆賣者。皆已耗矣。凡言水旱甚驗。常過大將軍孫綝門。褰衣而趨。左右唾踐。或問其故。答曰。流血臭腥不可耐。綝聞而殺之。斬其首無血。及綝廢幼帝。更立景帝。將拜陵。上車。車為之傾。因顧見徐光在松栢樹上。附手指揮。嗤笑之。綝問侍從。無見者。綝惡之。俄而景帝誅綝。<span class='note-inline'>(出還冤記)</span></p>
</div>
<div class='div-other'><a id='mulu457' />
<p class='h2'>王陵</p><p>司馬宣王功業日隆。又誅魏大將軍曹爽。篡奪之迹稍彰。王陵時為揚州刺史。以魏帝制於彊臣。不堪為主。楚王彪年長而有才。欲迎立之。兗州刺史董莘。以陵陰謀告宣王。宣王自將中軍討陵。卒至。陵自知勢窮。乃單舸出迎。宣王遂送陵還京師。至項城。過賈逵廟側。陵呼曰。賈梁道。吾固盡心於魏之社稷。唯爾有神知之。陵遂飲藥酒死。三族皆誅。其年。宣帝有病。白日見逵來。並陵為祟。因呼陵字曰。彥雲緩我。宣王身亦有打處。少時遂卒。<span class='note-inline'>(出還冤記)</span></p>
</div>
<div class='div-other'><a id='mulu458' />
<p class='h2'>夏侯玄</p><p>魏夏侯玄。字太初。以當時才望。為司馬景王所忌而殺之。玄宗族為之設祭。見玄來靈座。脫頭置其旁。悉<span class='corr'>斂</span>果肉食物以納頭。既而還自安頸而言曰。吾得訴於上帝矣。司馬子元無嗣也。既而景王薨。遂無子。文王封次子攸為齊王。繼景王後。攸薨。攸子冏嗣立。又被殺。及永嘉之亂。有巫見宣王泣云。我國傾覆。正由曹爽、夏侯玄二人。訴冤得申故也。<span class='note-inline'>(出還冤記)</span></p>
</div>
<div class='div-other'><a id='mulu459' />
<p class='h2'>金玄</p><p>晉明帝殺力士金玄。謂持刀者曰。我頭多筋。斫之必令即斷。吾將報汝。刀者不能留意。遂斫數瘡。然後絕。後見玄絳冠朱服。赤弓彤矢。射持刀者。呼云。金玄緩我。少時而死。<span class='note-inline'>(出還冤記)</span></p>
</div>
<div class='div-other'><a id='mulu460' />
<p class='h2'>經曠</p><p>河間國兵張麤、經曠。二人相與諧善。晉太元十四年五月五日。共升鍾嶺。坐于山椒。麤酒酣失性。拔刀斬曠。曠託夢于母。自說為麤所殺。屍在澗間。脫裳覆腹。尋覓之時。必難可得。當令裳飛起此處也。明晨追捕。一如所言。麤知事露。將謀叛逸。出門。見曠手執雙刀。來擬其面。遂不得去。母遂報官。麤伏辜。<span class='note-inline'>(出還冤記)</span></p>
</div>
<div class='div-other'><a id='mulu461' />
<p class='h2'>萬默</p><p>晉山陰縣令石密。先經為御史。枉奏殺句容令萬默。密尋白日見默來。殺密死。<span class='note-inline'>(出還冤記)</span></p>
</div>
<div class='div-other'><a id='mulu462' />
<p class='h2'>麴儉</p><p>前凉張天錫元年。西域校尉張頎殺麴儉。儉臨死。具言取之。後頎後見白狗。以刀斫之。不中。頎便倒地不起。左右見儉在旁。遂暴卒。<span class='note-inline'>(出還冤記)</span></p>
</div>
<div class='div-other'><a id='mulu463' />
<p class='h2'>太樂伎</p><p>宋元嘉中。李龍等夜行掠刼。于時丹陽陶繼之為秣陵縣令。令人密尋捕。遂擒龍等。引人是太樂伎。刼發之夜。此伎與同伴往就人宿。共奏音聲。陶不詳審。為作款引。隨例申上。而所宿主人及賓客。並相明證。陶知枉濫。但以文書已行。不欲自為通塞。並諸刼十人。於郡門斬之。此伎聲價藝態。又殊辨慧。將死之日曰。我雖賤隸。少懷慕善。未嘗為非。實不作刼。陶令已當具知。枉見殺害。若無鬼則已。有鬼必自陳訴。因彈琵琶。歌數曲而就死。眾知其枉。莫不隕泣。經月餘。陶遂夢伎來至案前云。昔枉見殺。實所不忿。訴天得理。今故取君。便跳入陶口。乃落腹中。陶即驚寤。俄而倒。狀若風癲。良久蘇醒。有時而發。發即夭矯。頭乃著背。四日而亡。亡後家便貧瘁。二兒早死。餘有一孫。窮寒路次。<span class='note-inline'>(出還冤記)</span></p>
</div>
<div class='div-other'><a id='mulu464' />
<p class='h2'>鄧琬</p><p>宋泰始元年。江州刺史鄧琬。立刺史晉安王子勳為帝。作亂。初南郡太守張悅得罪。鏁歸揚都。及湓口。琬赦之。以為冠軍將軍。共綱紀軍事。袁顗既敗。張悅懼誅。乃稱暴疾。伏甲而召鄧琬。既至。謂之曰。卿首唱此禍。今事急矣。計將安出。琬曰。斬晉安王以待王師。或可以免。悅怒曰。卿始此禍。而欲賣罪少帝乎。命斬於牀前。并殺其子。以琬頭降。至五年。悅臥疾。見琬為厲。遂死。<span class='note-inline'>(出還冤記)</span></p>
</div>
<div class='div-other'><a id='mulu465' />
<p class='h2'>孔基</p><p>會稽孔基勤學有志操。族人孔敞使其二子從基為師。而敞子並兇狠。趨向不軌。基屢言於敞。此兒常有忿志。敞尋喪亡。服制既除。基以宿舊。乃齎羊酒往看二子。二子猶懷宿怨。潛遣奴路側殺基。奴還未至。乃見基來。張目攘袂。厲聲言曰。奸醜小豎。人面獸心。吾蒙顧存昔。敦舊<span class='note-inline'>(法苑珠林九一舊作戢。敦煌卷子本還冤記亦作戢。)</span>平生。有何怨惡。候道見害。反天忘父。人神不容。要當斷汝家種。從此之後。數日見形孔氏。無幾。大兒向廁。忽便絕倒。絡繹往看。<span class='corr'>已</span>斃于地。次者尋復病疽而死。卒致兄弟無後。<span class='note-inline'>(出還冤記)</span></p>
</div>
<div class='div-other'><a id='mulu466' />
<p class='h2'>曇摩懺</p><p>沮渠蒙遜時。沙門曇摩懺者。博達多識。為蒙遜之所信重。魏氏遣李順拜蒙遜為凉王。乃求曇摩懺。蒙遜怯而不與。曇摩懺意欲入魏。屢從蒙遜請行。蒙遜怒殺之。既而左右當白日中。見曇摩懺以劒擊蒙遜。因以疾而死。<span class='note-inline'>(出還冤記)</span></p>
</div>
<div class='div-other'><a id='mulu467' />
<p class='h2'>支法存</p><p>支法存者。本自胡人。生長廣州。妙善醫術。遂成巨富。有八九尺毾㲪。百種形像。光彩曜目。又有沈香八尺板牀。居常芬馥。王譚為廣州刺史。大兒劭之。屢求二物。法存不與。王因狀法存豪縱。殺而籍沒家財焉。死後。形見于府內。輒打閣下皷。似若稱冤。如此經月。王尋得病。恒見法存守之。少時遂亡。劭之比至揚都。又死焉。<span class='note-inline'>(出還冤記)</span></p>
</div>
<div class='div-other'><a id='mulu468' />
<p class='h2'>張超</p><p>高平金鄉張超。先與同縣翟願不和。願以宋元嘉中。為方輿令。忽為人所殺。咸疑是超。超後除金鄉縣令。解職還家。入山伐材。翟兄子銅烏。執弓持矢。並齎酒禮。就山餽之。斟酌已畢。銅烏曰。明府昔害我叔。無緣同戴天日。即引弓射之。超乃死。銅烏其夜見超云。我不殺汝叔。橫見殘害。今已上訴。故來相報。引刀刺之。吐血而死。<span class='note-inline'>(出還冤記)</span></p>
</div>
<div class='div-other'><a id='mulu469' />
<p class='h2'>袁粲幼子</p><p>齊高祖欲禪。宋尚書令袁粲舉兵不從。被害。其幼子。乳母潛將投粲門生狄靈慶。靈慶殺之。經年。忽見兒騎狗戲如常。後復有一狗。走入靈慶家。遇靈慶。便噬殺之。其妻子竝死于狗。<span class='note-inline'>(出古今記)</span></p>
</div>
<div class='div-other'><a id='mulu470' />
<p class='h2'>庾宏奴</p><p>庾宏為竟陵王府佐。家在江陵。宏令奴無患者。載米餉家。未達三里。遭劫被殺。屍流泊查口村。時岸傍有文欣者。母病。醫云。須得髑髏屑服之。即差。欣重賞募索。有隣婦楊氏見無患尸。因斷頭與欣。欣燒之。欲去皮肉。經三日夜不焦。眼角張轉。欣雖異之。猶惜不棄。因刮耳頰骨。與母服之。即覺骨停喉中。經七日而卒。尋而楊氏得疾。通身洪腫。形如牛馬。見無患頭來罵云。善惡之報。其能免乎。楊氏以語兒。言終而卒。<span class='note-inline'>(出幽明錄)</span></p>
</div>
<div class='div-other'><a id='mulu471' />
<p class='h2'>魏輝儁</p><p>北齊陽翟太守張善。苛酷貪叨。惡聲流布。蘭臺遣御史魏輝儁。就郡治之。贓賄狼籍。罪當合死。善于獄中。使人通訴。反誣輝儁為納民財。枉見推縛。文宣帝大怒。以為法司阿曲。必須窮正。令尚書令左丞盧斐覆驗之。斐遂希旨。成輝儁罪狀。奏報。于州斬決。輝儁遺語令史曰。我之情理。是君所見。今日之事。可復如之。當辦紙百番。筆二管。墨一錠。以隨吾屍。若有靈祇。必望報盧。令史哀悼。為之殯<span class='corr'>斂</span>。並備紙筆。十五日。善得病。唯云叩頭。未旬日而死。纔兩月。盧斐坐譏駮魏史。為魏收奏。文宣帝鴆殺之。<span class='note-inline'>(出還冤記)</span></p>
</div>
<div class='div-other'><a id='mulu472' />
<p class='h2'>真子融</p><p>真子融。北齊世嘗為井陘關收租使。贓貨甚。為人所糾。齊主欲以行法。意在窮治。乃付并州城局參軍崔法瑗。與中書舍人蔡暉。共拷其獄。然子融罪皆在赦前。法瑗等觀望上意。抑為赦後。子融臨刑之際。怨訴百端。既不得理。乃曰。若使此等平直。是無天道。後十五日。法瑗無病死。經一年許。蔡暉患病。膚肉爛墮都盡。苦楚日加。方死。<span class='note-inline'>(出還冤記)</span></p>
</div></div>
</div><!-- end of div[@id='body'] -->
</body></html>