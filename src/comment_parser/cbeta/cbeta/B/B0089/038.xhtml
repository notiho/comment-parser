<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu535' />
<p class='juan'>太平廣記卷第一百二十四</p>
<div class='div-other'><a id='mulu536' />
<p class='h1'>報應二十三<span class='note-inline'>(冤報)</span></p>
<ul class="">
<li>王簡易</li>

<li>樊光</li>

<li>李彥光</li>

<li>侯溫</li>

<li>沈申</li>

<li>法曹吏</li>

<li>劉存</li>

<li>袁州錄事</li>

<li>劉璠</li>

<li>吳景</li>

<li>高安村小兒</li>

<li>陳勳</li>

<li>鍾遵</li>

<li>韋處士</li>

<li>張進</li>

<li>郝溥</li>

<li>裴垣</li>

<li>蘇鐸</li>

<li>趙安</li>
</ul>
<div class='div-other'><a id='mulu537' />
<p class='h2'>王簡易</p><p>唐洪州司馬王簡易者。常暴得疾。腹中生物如塊大。隨氣上下。攻擊臟腑。伏枕餘月。一夕。其塊逆上築心。沈然長往。數刻方寤。謂所親曰。初夢見一鬼使。自稱丁郢。手執符牒云。奉城隍神命。來追王簡易。某即隨使者行。可十餘里。方到城隍廟。門前人相謂曰。王君在世。頗聞修善。未合身亡。何得遽至此耶。尋得見城隍神。告之曰。某未合殂落。且乞放歸。城隍神命左右將簿書來。檢畢。謂簡易曰。猶合得五年活。且放去。至五年。腹內物又上築心。逡巡復醒云。適到冥司。被小奴所訟。辭氣不可解。其妻問小奴何人也。簡易曰。某舊使僮僕。年在妙齡。偶因約束。遂致斃。今腹中塊物。乃小奴為祟也。適見前任吉州牧鍾初。荷大鐵枷。着黃布衫。手足械繫。冥司勘非理殺人事。款問甚急。妻遂詰云。小奴庸下。何敢如是。簡易曰。世間即有貴賤。冥司一般也。妻又問陰間何罪最重。簡易曰。莫若殺人。言訖而卒。<span class='note-inline'>(出報應錄)</span></p>
</div>
<div class='div-other'><a id='mulu538' />
<p class='h2'>樊光</p><p>交趾郡廂虞候樊光者。在廨宇視事。亭午間。風雷忽作。光及男並所養一黃犬並震死。其妻於霆擊之際。欻見一道士。撮置其身於別所。遂得免。人問其故。妻云。嘗有二百姓相論訟。同繫牢獄。無理者納賂於光。光即出之。有理者大被栲掠。抑令款伏。所送飲食。光悉奪與男並犬食之。其囚饑餓將死間。於獄內被髮訴天。不數日。光等有此報。<span class='note-inline'>(出報應錄)</span></p>
</div>
<div class='div-other'><a id='mulu539' />
<p class='h2'>李彥光</p><p>李彥光為秦內外都指揮使。主帥中書令李崇委任之。專其生殺。虐酷黷貨。遭枉害者甚眾。部將樊某者。有騾一頭。甚駿。彥光使人達意求之。樊恡之不與。因而蓄憾。以他事搆而囚之。偽通辭款。承主帥醉而呈之。帥不復詳察。光即矯命斬之。樊臨刑曰。死若無知則已。死若有知。當刻日而報。及死未浹旬。而彥光染疾。樊則形見。晝夜不去。或來自屋上。或出自牆壁間。持杖而前。親行鞭箠。左右長幼皆散走。于是便聞決罪之聲。不可勝忍。唯稱死罪。如是月餘方卒。自爾持權者頗以為戒。<span class='note-inline'>(出玉堂閒話)</span></p>
</div>
<div class='div-other'><a id='mulu540' />
<p class='h2'>侯溫</p><p>梁朝與河北相持之時。有偏將侯溫者。軍中號為驍勇。賀瓌為統率。專制忌前。以事害之。其後瓌寢疾。彌留之際。左右只聞公呼侯九者數日。頗有祈請之詞。深自克責。有侍者見一丈夫自壁間出。曳瓌於地。侍者驚呼。左右俱至。瓌已死矣。昔漢竇嬰、灌夫為武安侯田蚡所搆而死。及蚡疾。巫者視鬼。見竇灌夾而笞之。蚡竟卒。事相類耳。<span class='note-inline'>(出玉堂閒話)</span></p>
</div>
<div class='div-other'><a id='mulu541' />
<p class='h2'>沈申</p><p>湖南帥馬希聲。在位多縱率。有賈客沈申者。常來往番禺間。廣主優待之。令如北中求寶帶。申於洛汴間市得玉帶一。乃奇貨也。回由湘潭。希聲竊知之。召申詣衙。賜以酒食。抵夜送還店。預戒軍巡。以犯夜戮之。湘人俱聞。莫不嗟憫。爾後常見此客為祟。或在屋脊。或據欄檻。不常厥處。未久。希聲暴卒。其弟希範嗣立。以玉帶還廣人。<span class='note-inline'>(出北夢瑣言)</span></p>
</div>
<div class='div-other'><a id='mulu542' />
<p class='h2'>法曹吏</p><p>廬陵有法曹吏。嘗劾一僧。曲致其死。具獄上州。爾日。其妻女在家。方紉縫於西窗下。忽有二青衣卒。手執文書。自厨中出。厲聲謂其妻曰。語爾夫。無枉殺僧。遂出門去。妻女皆驚怪流汗。久之乃走出。視其門。扃閉如故。吏歸。具言之。吏甚恐。明日將竊取其案。已不及矣。竟殺其僧。死之日。即遇諸塗。百計禳謝。旬月竟死。<span class='note-inline'>(出稽神錄)</span></p>
</div>
<div class='div-other'><a id='mulu543' />
<p class='h2'>劉存</p><p>劉存為舒州刺史。辟儒生霍某為團練判官。甚見信任。後為左右所譖。因搆其罪。下獄。白使府請殺之。吳帥知其冤。使執送楊都。存遂縊之於獄。既而存遷鄂州節度使。霍友人在舒州。夢霍素服自司命祠中出。撫掌大笑曰。吾已獲雪矣。俄而存帥師征湖南。霍表兄馬鄴。為黃州刺史。有夜扣齊安城門者曰。舒州霍判官將往軍前。馬病。白使君借馬。守陴者以告。鄴歎曰。劉公枉殺霍生。今此人往矣。得無禍乎。因畫馬數匹。焚之水際。數日存敗績。死之。<span class='note-inline'>(出稽神錄)</span></p>
</div>
<div class='div-other'><a id='mulu544' />
<p class='h2'>袁州錄事</p><p>袁州錄事參軍王某嘗劾一盜。獄具而遇赦。王以盜罪□不可恕。乃先殺之而後宣赦。罷歸至新喻。邑客馮氏。具酒請王。明日當往。晚止僧院。乃見盜者曰。我罪誠合死。然已赦矣。君何敢匿王命而殺我。我今得請於所司矣。君明日往馮家耶。不往亦可。言訖乃歿。院僧但見其與人言而不見也。明日方飲。暴卒。<span class='note-inline'>(出稽神錄)</span></p>
</div>
<div class='div-other'><a id='mulu545' />
<p class='h2'>劉璠</p><p>軍將劉璠性彊直勇敢。坐法徙海陵。郡守褚仁規嫌之。誣其謀叛。詔殺於海市。璠將死。謂監刑者曰。為我白諸兒。多置紙筆於棺中。吾必訟之。後數年。仁規入朝。泊舟濟灘江口。夜半。聞岸上連呼褚仁規。爾知當死否。舟人盡驚起。視岸上無人。仁規謂左右曰。爾識此聲否。劉璠也。立命酒食。祭而謝之。仁規至都。以殘虐下獄。獄吏夜夢一人。長大黯面。從二十餘人。至獄。執仁規而去。既寤。為仁規所親說之。其人撫膺歎曰。吾君必死。此人即劉璠也。其日中使至。遂縊於獄矣。<span class='note-inline'>(出稽神錄)</span></p>
</div>
<div class='div-other'><a id='mulu546' />
<p class='h2'>吳景</p><p>浙西軍校吳景者。丁酉歲。設齋於石頭城僧院。其夕既陳設。忽聞婦女哭聲甚哀。初遠漸近。俄在齋筵中矣。景乃告院僧曰。景頃歲從軍克豫章。獲一婦人。殊有姿色。未幾。其夫求贖。將軍令嚴肅。不可相容。景即殺之。後甚以為恨。今之設齋。正為是也。即與僧俱往。乃見婦人在焉。僧為之祈告。婦人曰。我從吳景索命。不知其他。遽前逐之。景走上佛殿。大呼曰。還爾命。於是顛仆而卒。<span class='note-inline'>(出稽神錄)</span></p>
</div>
<div class='div-other'><a id='mulu547' />
<p class='h2'>高安村小兒</p><p>高安村人有小兒作田中。為人所殺。不獲其賊。至明年死日。家人為設齋。爾日。有里中兒方見其一小兒謂之曰。我某家死兒也。今日家人設齋。吾與爾同往食乎。里中兒即隨之。至其家。共坐靈牀。食至輒飡。家人不見也。久之。其舅後至。望靈牀而哭。兒即逕指之曰。此人殺我者也。吾惡見之。遂去。兒既去。而家人見里中兒坐靈牀上。皆大驚。問其故。兒具言之。且言其舅殺之。因執以送官。遂伏罪。<span class='note-inline'>(出稽神錄)</span></p>
</div>
<div class='div-other'><a id='mulu548' />
<p class='h2'>陳勳</p><p>建陽縣錄事陳勳。性剛狷不容物。為縣吏十人共誣其罪。竟坐棄市。至明年死日。家為設齋。妻哭畢。獨歎於靈前曰。君平生以剛直稱。今枉死逾年。精魄何寂然耶。是夕。即夢勳曰。吾都不知死。向聞卿言。方大悟爾。若爾。吾當報讐。然公署非可卒入者。卿明日為我入縣訴枉。吾當隨之。明日。妻如言而往。出門。即見勳仗劒從之。至縣。遇一讎吏於橋上。勳以劒擊其首。吏即顛仆而死。既入門。勳徑之曹署。以次擊之。中者皆死。十殺其八。二吏奔至臨川。乃得免。勳家在蓋竹。鄉人恒見之。因為立祠。號陳府君廟。至今傳其靈。<span class='note-inline'>(出稽神錄)</span></p>
</div>
<div class='div-other'><a id='mulu549' />
<p class='h2'>鍾遵</p><p>江南大理評事鍾遵。南平王傅之孫也。歷任貪濁。水部員外郎孫岳。素知其事。密縱於權要。竟坐下獄。會赦除名。遵既以事在赦前。又其祖嘗賜鐵券。恕子孫二死。因復詣闕自理。事下所司。大理奏贓狀明白。遂棄市。臨刑。或與之酒。遵不飲。曰。吾當訟於地下。不可令醉也。遵死月餘。岳方與客坐。有小青虵出於棟間。岳視之。驚起曰。鍾評事。鍾評事。變色而入。遂病。翌日死。<span class='note-inline'>(出稽神錄)</span></p>
</div>
<div class='div-other'><a id='mulu550' />
<p class='h2'>韋處士</p><p>韋承臯者。偽蜀時將校也。有待詔僧名行真。居蜀州長平山。嘗於本州龍興寺搆木塔。凡十三級。費錢銀萬計。尋為天火所焚。第三次營搆。方能就。人謂其有黃白之術也。及承臯典眉州。召行真至郡。郡有盧敬芝司馬者。以殖貨為業。承臯嘗謂之曰。某頃軍中。與行真同火幕。遇一韋處士。授以作金術。適來鄙夫老矣。故召行真。同修舊藥。藥成。當得分惠。謂吾子罷商賈之業可乎。盧敬諾。藥垂成。韋牧坐罪貶茂州參軍。臨行。盧送至蟇頤津。韋牧沈藥鼎於江中。謂盧生曰。吾罪矣。先是授術韋處士者。吾害之而滅口。今日之事。藥成而禍及。其有神理乎。蜀國更變。以拒魏王之師。誅死。<span class='note-inline'>(出北夢瑣言)</span></p>
</div>
<div class='div-other'><a id='mulu551' />
<p class='h2'>張進</p><p>偽蜀給事中王允光性嚴刻。吏民有犯。無貸者。及判刑院。本院杖直官張進。因與宅內小奴子誦火井縣令蔣貽恭詠王給事絕句云。厥父元非道郡奴。允光何事太侏儒。可中與箇皮裩著。擎得天王左脚無。奴子記得兩句。時念誦之。允光問誰人教汝。對云。杖直官張進。允光大怒。尋奏進受罪人錢物。遂寘極法。後允光病寒熱。但見張進執火炬燒四體。高聲唱索命。允光連叱不去。痛楚備極。數日而終。<span class='note-inline'>(出儆誡錄)</span></p>
</div>
<div class='div-other'><a id='mulu552' />
<p class='h2'>郝溥</p><p>偽蜀華陽縣吏郝溥日追欠稅戶。街判司勾禮遣婢子阿宜赴縣。且囑溥云。不用留禁。殘稅請延期輸納。郝溥不允。決阿宜五下。仍納稅了放出。明年。縣司分擘百姓張瓊家物業。郝溥取錢二萬。張瓊具狀論訴。街司追勘。勾禮見溥。大笑曰。你今日來也。莫望活。千萬一死。令司吏汝勳搆成罪。遂殺之。不數日。汝勳見郝溥來索命。翌日暴卒。勾禮晨興。忽見郝溥升堂。羅拽毆擊。因患背瘡而死。<span class='note-inline'>(出儆誡錄)</span></p>
</div>
<div class='div-other'><a id='mulu553' />
<p class='h2'>裴垣</p><p>偽蜀寧江節度使王宗黯生日。部下屬縣。皆率醵財貨。以為賀禮。巫山令裴垣以編戶覉貧。獨無慶獻。宗黯大怒。召裴至。誣以他事。生沈灔澦堆水中。三日尸不流。宗黯遣人命挽而下。經宿逆水復上。卓立波面。正視衙門。宗黯頗不自安。神識煩撓。竟得疾暴卒。<span class='note-inline'>(出北夢瑣言)</span></p>
</div>
<div class='div-other'><a id='mulu554' />
<p class='h2'>蘇鐸</p><p>偽蜀王宗信。鎮鳳州。有角觝人蘇鐸者。委之巡警。嘗與宗信左右孫延膺不協。宗信因暇日登樓。望見蘇鐸。錦袍束帶。似遠行人之狀。宗信訝之。鐸本岐人也。延膺因譖曰。蘇鐸雖受公蓄養。其如苞藏禍心。久欲逃去。宗信大怒。立命擒至。先斷舌臠肉。然後斬之。及延膺作逆。其被法之狀。一如鐸焉。<span class='note-inline'>(出儆誡錄)</span></p>
</div>
<div class='div-other'><a id='mulu555' />
<p class='h2'>趙安</p><p>蜀郭景章。豪民也。因醉。以酒注子打貧民趙安。注子觜入腦而死。安有男。景章厚與金帛。隨隱其事。人莫知之。後景章腦上忽生瘡。可深三四分。見骨。膿血不絕。或時覩趙安。瘡透喉。遂死。<span class='note-inline'>(出儆誡錄)</span></p>
</div></div>
</div><!-- end of div[@id='body'] -->
</body></html>