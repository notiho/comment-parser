<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu279' />
<p class='juan'>太平廣記卷第一百一十</p>
<div class='div-other'><a id='mulu280' />
<p class='h1'>報應九<span class='note-inline'>(觀音經)</span></p>
<ul class="">
<li>竇傅</li>

<li>周璫</li>

<li>竺法義</li>

<li>王珉妻</li>

<li>竺長舒</li>

<li>潘道秀</li>

<li>欒荀</li>

<li>張崇</li>

<li>釋開達</li>

<li>竺法純</li>

<li>釋道泰</li>

<li>郭宣</li>

<li>呂竦</li>

<li>徐榮</li>

<li>劉度</li>

<li>南宮子敖</li>

<li>徐義</li>

<li>畢覽</li>

<li>釋法智</li>

<li>孫道德</li>

<li>張興</li>

<li>曇無竭</li>

<li>車母</li>

<li>釋曇頴</li>

<li>邢懷明</li>

<li>王球</li>
</ul>
<div class='div-other'><a id='mulu281' />
<p class='h2'>竇傅</p><p>晉竇傅者。河內人。永和中。并州刺史高昌、冀州刺史呂護各權部曲。相與不和。傅為昌所用。作官長。護遣騎抄擊。為所俘執。同伴六七人。共繫一獄。鎖械甚嚴。克日當殺之。沙門支遁山時在護營中。先與傅相識。聞其執厄。<span class='note-inline'>(厄原作尼。據明鈔本、許本改。)</span>山至獄所候視之。隔戶共語。傅謂山曰。今困厄。命在漏刻。何方得相救。山曰。若能至心歸請。必有感應。傅先亦頗聞觀世音。及得山語。遂專心屬念。晝夜三日。至誠自歸。觀其鏁械。如覺緩解。有異於常。聊試推盪。摧然離體。傅乃復致心曰。今蒙哀祐。已令桎梏自解。而同伴尚多。無心獨去。觀世音神力普濟。當令俱免。言畢。復牽挽餘人。皆以次解落。若有割剔之者。遂開戶走出。於警徼之間。莫有覺者。便踰城逕去。行四五里。天明。不敢復進。共逃隱一林中。須臾。護覺失囚。人馬絡繹。四出尋捕。焚草踐林。無不徧至。唯傅所隱一畝許地。終無至者。遂得免還。鄉里敬信異常。咸信奉佛法。遁山後過江。為謝居士敷具說其事焉。<span class='note-inline'>(出真傳拾遺。明鈔本作出冥祥記)</span></p>
</div>
<div class='div-other'><a id='mulu282' />
<p class='h2'>周璫</p><p>晉周璫。會稽剡人也。家世奉法。璫年十六。便蔬食誦經。正月長齋竟。延僧設八關齋。及請其師竺佛密、支法階。佛密令持小品。齋轉讀。三日僧赴齋。忘持小品。至中食畢。欲讀經。方憶。甚惆悵。璫家在坂怡村。去寺三十里。無人遣取。至人定燒香畢。本家恨不得經。密益踧踖。有頃。聞叩門者。言送小品經。璫愕然心喜。開門。見一年少。著單衣裌。先所不識。又非時人。疑其神異。便長跪受經。要使前坐。年少不肯進。曰。斯夜當來聽經。比出不復見。香氣滿宅。既而視之。乃是密經也。道俗驚喜。密經先在厨中。緘鑰甚謹。還視其鑰。儼然如故。於是村中十餘家。咸皆奉佛。璫遂出家。字曇嶷。諷誦眾經二十萬言。<span class='note-inline'>(出冥祥記)</span></p>
</div>
<div class='div-other'><a id='mulu283' />
<p class='h2'>竺法義</p><p>晉興寧中。沙門竺法義。山居好善。住在始寧保山。後得病積時。攻治備至。而了不損。日就綿篤。遂不復自治。唯歸誠觀世音。如此數日。晝眠。夢見一道人來候其病。因為治之。刳出腸胃。湔洗臟腑。見有結聚不淨物甚多。洗濯畢。還納之。語義曰。汝病已除。夢覺。眾患豁然。尋得復常業。故其經云。或現沙門梵志之象。意者義公夢其是乎。義以太原七年亡。宋尚書令傅亮撰其事跡。亮自云。其先君與義遊。義每說其事。輒凜然增肅焉。<span class='note-inline'>(出述異記。法苑珠林十七、九五兩引作出冥祥記)</span></p>
</div>
<div class='div-other'><a id='mulu284' />
<p class='h2'>王珉妻</p><p>晉瑯琊王珉。其妻無子。嘗祈觀世音云乞兒。珉後路行。逢一胡僧。意甚悅之。僧曰。我死。當為君作子。少時道人果亡。而珉妻有孕。及生能語。即解西域十六國梵音。大聰明。有器度。即晉尚書王洪明身也。故小名阿練。敘前生時。事事有驗。<span class='note-inline'>(出辨正論)</span></p>
</div>
<div class='div-other'><a id='mulu285' />
<p class='h2'>竺長舒</p><p>晉有竺長舒者。本天竺人。專心誦觀音經為業。後居吳中。於邑內遭火。屋宇連棟。甍簷相繼。火至<span class='note-inline'>(火至二字原本無。據明鈔本補。)</span>皆焚。長舒家正住下風。分意燒毀。一心念觀世音。欲至舒家。風廻火滅。合縣驚異之。時有惡少年。訝其靈應。到後夜風急。少年以火投屋。四投皆滅。少年嗟感。至明。乃叩頭首過。舒云。我無神力。常以誦觀音為業。每有事。恒得脫免。<span class='note-inline'>(出辨正論)</span></p>
</div>
<div class='div-other'><a id='mulu286' />
<p class='h2'>潘道秀</p><p>潘道秀。吳郡人。年二十餘。嘗隨軍北征。既而軍小失利。秀竄逸被掠。經數處作奴。俘虜異域。欲歸無因。少信佛法。恒至心念觀世音。每夢寐。輒見像。後既南奔。迷不知道。於窮山中。忽覩真形。如今行像。因作禮怡然。不覺安行。乃得還路。遂歸本土。後精進彌篤。<span class='note-inline'>(出冥祥記)</span></p>
</div>
<div class='div-other'><a id='mulu287' />
<p class='h2'>欒荀</p><p>晉欒荀。不知何許人也。少奉法。嘗作富平令。先從征盧循。值小失利。船舫遭火垂盡。賊亦交逼。正在中江。風浪駭目。荀恐怖分盡。尤念觀世音。俄見江中有一人。挺然孤立。腰與水齊。荀心知念經有感。便投水就之。體既浮涌。脚似履地。俄而天軍遣船迎接敗者。於是遂得濟。<span class='note-inline'>(出冥祥記)</span></p>
</div>
<div class='div-other'><a id='mulu288' />
<p class='h2'>張崇</p><p>晉張崇者。京兆杜陵人也。年少奉法。太元中。苻堅既敗。長安百姓千有餘家。南走歸晉。為鎮戎所拘。謂為游寇。崇與同等五人。手足杻械置坑中。埋築<span class='note-inline'>(築原作禁。據明鈔本改。)</span>至腰。各相去二十步。明日將馳馬射之。崇慮望窮盡。唯潔心念觀世音。夜中械忽自破。因得脫走。路經一寺。乃復稱觀世音名。至心禮拜。以一石置前。發誓願云。今欲過江東。訴辭晉帝。理此冤魂。救其妻息。心愿獲果。此石當分為二。崇拜。石即破焉。崇至京師。發白虎樽。具列冤狀。帝乃加宥。<span class='corr'>已</span>為人所畧賣者。皆贖為編戶。智生道人目所親見其事者。<span class='note-inline'>(出法苑珠林)</span></p>
</div>
<div class='div-other'><a id='mulu289' />
<p class='h2'>釋開達</p><p>晉沙門釋開達。隆安二年。登隴採甘草。為羗所執。時年大飢。羗胡相噉。乃置達柵中。將食之。先在柵中十有餘人。羗日夕烹葅。唯達尚存。自達被執。便潛誦觀世音經。不懈於心。及明日。當見噉。其晨始曙。忽有大虎。遙逼群羗。奮怒號吼。羗各駭怖迸走。虎乃前噬柵木。得成小缺。可容人過。已而徐去。達初見虎噬柵。謂必見害。柵既穿不入。心疑其異。謂是觀世音力。計諸羗未及。便即穿柵逃走。夜行晝伏。遂得免脫。<span class='note-inline'>(出法苑珠林)</span></p>
</div>
<div class='div-other'><a id='mulu290' />
<p class='h2'>竺法純</p><p>晉沙門竺法純。山陰顯義寺主也。元興中。起寺買材。路經湖道。材主是婦人。與同船俱行。既入湖。日暮暴風。波浪如山。船小水入。又與婦人俱行。命在瞬息。乃一心誦觀世音經。時既入夜。行旅已絕。俄有大船流至。純即乘度之。而此小船應時淪沒。大舟隨波鼓盪。俄得達岸也。<span class='note-inline'>(出法苑珠林)</span></p>
</div>
<div class='div-other'><a id='mulu291' />
<p class='h2'>釋道泰</p><p>晉沙門釋道泰。常山衡唐精舍僧。義熙中。嘗夢人云。君命當終六七。泰年至四十二。遇篤疾。慮必不濟。悉以衣鉢之資。厚為福施。又歸誠念誦觀世音。晝夜四日。勤心不替。時所坐牀前垂帷。忽於帷下見人跨戶而入。足趺金色。光明照屋。泰乃搴帷遽視。奄然而滅。驚欣交萃。因大流汗。胸體即輕。所患平差。<span class='note-inline'>(出法苑珠林)</span></p>
</div>
<div class='div-other'><a id='mulu292' />
<p class='h2'>郭宣</p><p>晉義熙十一年。太原郭宣、蜀郡文處茂、先與梁州刺史楊收敬為友。收敬有罪下獄。宣與處茂同被桎梏。念觀世音。十日後。夜夢一菩薩慰諭之。告以大命無憂。俄而鎖械自脫。及曉還著。如是復解。二人遂發願。若得免罪。各出錢十萬上明西寺作功德。少日俱免。宣依願送錢向寺。處茂違誓不送。及盧循擧兵。茂於香浦為流矢所中。未死之間曰。我有大罪。語訖而死。<span class='note-inline'>(出辨正論)</span></p>
</div>
<div class='div-other'><a id='mulu293' />
<p class='h2'>呂竦</p><p>晉呂竦字茂高。兗州人也。寓居始豐縣。其南溪。流急岸峭。廻曲如縈。又多大石。白日行者。尤懷危懼。竦自說。其父甞行溪中。去家十餘里。日向暮。大風雨。晦暝如漆。不復知東西。自分覆溺。唯歸心觀世音。且誦且念。須臾。有火光來岸。如人捉炬者。照見溪中了了。逕得歸家。火常在前後。去船十餘步。竦後與郗嘉賓周旋。郗所傳說。<span class='note-inline'>(出法苑珠林)</span></p>
</div>
<div class='div-other'><a id='mulu294' />
<p class='h2'>徐榮</p><p>晉有徐榮者。瑯琊人也。嘗至東陽還。經定山。舟人不慣。誤墮洄洑中。垂欲沉沒。榮無復計。唯至心呼觀世音名。須臾間。如有數十人齊力引舡者。踴出洄洑中。沿江而下。日已暮。天大昏暗。風雨甚駛。不知所向。而湧浪轉盛。榮誦經不輟。忽望見山頭有火焰赫奕。廻舟趨之。逕得達岸。既至。即不復見。明旦。問浦中人。昨夜山上是何火。眾愕然曰。風雨如此。豈有火耶。乃知佛力冥祐矣。榮後為會稽府督護。謝敷嘗聞榮說。時與榮同船者沙門支道蘊。謹篤士也。亦具其事。為傅亮言之。與榮所說同。<span class='note-inline'>(出法苑珠林)</span></p>
</div>
<div class='div-other'><a id='mulu295' />
<p class='h2'>劉度</p><p>劉度。平原聊城人也。鄉里千餘家。並奉大法。造立形像。供養僧尼。值虜主木末時。此縣常有逋逃。末大怒。欲盡滅一城。眾皆兇懼。分必殄盡。度乃潔誠率眾。歸命觀世音。頃之。末見物從空下。繞其屋柱。驚視。乃觀世音經。末大歡喜。因省刑戮。於是此城即得免害。<span class='note-inline'>(出冥祥記)</span></p>
</div>
<div class='div-other'><a id='mulu296' />
<p class='h2'>南宮子敖</p><p>南宮子敖。始平人也。戍新平城。為狒狒虜兒長樂公所破。合城數千人皆被誅害。子敖雖分必死。而猶至心念觀世音。既而次至子敖。群刃交下。或高或僻。持刀之人忽疲懈。四支不隨。爾時長樂公親自臨刑。驚問之。子敖聊爾答云。能作馬鞍。乃令原釋。子敖亦不知所以作此言時。後遂得遁逸。乃造一觀音小像。貯以香函。行則頂戴。<span class='note-inline'>(出冥祥記)</span></p>
</div>
<div class='div-other'><a id='mulu297' />
<p class='h2'>徐義</p><p>苻秦徐義。高陸人。為尚書。少奉佛法。時兵革蜂起。賊獲義。將加害。乃埋其兩足。編髮於樹。至夜。義專念觀世音。有頃。忽夢人謂之曰。今事亟矣。何暇眠乎。義便驚起。見防守者。並疲而寢。乃試自奮動。手髮既解。足亦得脫。而遁百餘步。隱草中。便聞追者交馳。秉炬無見者。迨明賊散。義歸投鄴寺。遂得免焉。<span class='note-inline'>(出冥祥記)</span></p>
</div>
<div class='div-other'><a id='mulu298' />
<p class='h2'>畢覽</p><p>苻秦畢覽。東平人。少奉法。隨慕容垂北征。沒虜。單馬逃竄。虜騎追將及。覽至心誦念觀世音。既得免脫。入山。迷惑失道。又專心持念。中夜見一道人。法服持錫。示以途徑。安然至家。<span class='note-inline'>(出冥祥記)</span></p>
</div>
<div class='div-other'><a id='mulu299' />
<p class='h2'>釋法智</p><p>沙門釋法智。為白衣時。嘗獨行至大澤中。忽遇猛火。四方俱起。走路已絕。便至心禮誦觀世音。俄而火過。一澤之草。無有遺莖者。唯法智所容身處不燒。始乃敬奉大法。後為姚興將。從征索虜。軍退失馬。落在圍裏。乃隱溝邊叢棘中。得蔽頭。復念觀世音。心甚勤至。隔溝人遙喚後軍。指令殺之。而軍過搜覔。輙無見者。遂得免。後逕出家。<span class='note-inline'>(出冥祥記)</span></p>
</div>
<div class='div-other'><a id='mulu300' />
<p class='h2'>孫道德</p><p>宋孫道德。益州人也。奉道祭酒。年過五十。未有子息。居近精舍。景平中。沙門謂道德曰。必願有兒。當至心禮誦觀世音經。此可冀也。德遂罷不事道。丹心投誠。歸誦觀世音。少日之中。而有夢應。婦即有孕。產男。<span class='note-inline'>(出冥祥記)</span></p>
</div>
<div class='div-other'><a id='mulu301' />
<p class='h2'>張興</p><p>宋張興。新興人。頗信佛法。常從沙門僧融、曇翼時受八戒。元嘉初。興嘗為劫賊所引。逃避。妻繫獄。掠笞積日。時縣失火。出囚路側。會融翼同行。偶經囚邊。妻驚呼。闍梨何不賜救。融曰。貧道力弱。不能救如何。唯宜勸念觀世音。庶獲免耳。妻便晝夜祈念。經十日許。夜夢一沙門以足躡之曰。咄咄。可起。妻即驚起。鉗鎖桎梏俱解。然閉戶警防。無由得出。慮有覺者。乃却自械。又夢向者沙門曰。戶已開矣。妻覺而馳出。守備俱寢。安步而逸。闇行數里。卒值一人。妻懼躃地。已而相訊。乃其夫也。相見悲喜。夜投僧翼。翼匿之。獲免焉。<span class='note-inline'>(出冥祥記)</span></p>
</div>
<div class='div-other'><a id='mulu302' />
<p class='h2'>曇無竭</p><p>宋元嘉初。有黃龍沙門曇無竭者。誦觀世音經。淨修苦行。與徒屬二十五人。往尋佛國。備經艱險。既達天竺舍衛。路逢山象一群。竭賚經誦念。稱名歸命。有獅子從林中出。象驚奔走。後有野牛一群。鳴吼而來。將欲加害。竭又如初歸命。有大鷲飛來。牛便驚散。遂得免。<span class='note-inline'>(出法苑珠林)</span></p>
</div>
<div class='div-other'><a id='mulu303' />
<p class='h2'>車母</p><p>車母者。遭宋廬陵王青泥之難。為虜所得。在賊營中。其母先來奉佛。即燃七燈於佛前。夜精心念觀世音。願子得脫。如是經年。其子忽叛還。七日七夜獨行。自南走。常值天陰。不知東西。遙見有七段火光。望火而走。似村欲投。終不可至。如是七夕。不覺到家。見其母猶在佛前伏地。又見七燈。囚乃發悟。母子共談。知是佛力。自後懇禱。專行慈悲。<span class='note-inline'>(出宣驗記)</span></p>
</div>
<div class='div-other'><a id='mulu304' />
<p class='h2'>釋曇頴</p><p>宋長干寺有釋曇頴。會稽人。少出家。謹於戒行。誦經十餘萬言。止長干寺。善巧宣唱。天然獨絕。頴常患癬疾。積治不除。房內恒供養一觀世音像。晨夕禮拜。求差此疾。異時。忽見一虵。緣壁上屋。須臾。有一鼠子。從屋墜地。涎液沐身。狀如已死。頴候以活。即取竹刮除涎液。又聞虵所吞鼠。能療瘡疾。即取涎以傅癬上。所傅既遍。鼠亦還活。信宿之間。瘡疾頓盡。方悟虵之與鼠。皆是祈請所致。於是君王所重。名播遐邇。後卒所住。年八十一。<span class='note-inline'>(出高僧傳)</span></p>
</div>
<div class='div-other'><a id='mulu305' />
<p class='h2'>邢懷明</p><p>宋邢懷明。河間人。為大將軍參軍。嘗隨南郡太守朱循之北伐。同見陷沒。伺候間隙。俱遁南歸。夜行晝伏。三日。猶懼追捕。乃遣人前覘虜候。數日不還。一夕。將雨陰暗。所遣人將曉忽至。乃驚曰。向遙見火光甚明。故來投之。那得至而反暗。循等驚愕。懷明先奉法。自出征。恒頂戴觀世音經。誦讀不廢。夕亦暗誦。咸疑是經神力。遂得脫免。居於京師。忽有沙門詣懷明云。貧道見此巷中及君家有血氣。宜移避。語畢去。懷明追而目之。出門便不見。意甚惡之。經二旬。隣人張景秀。傷父及殺妻。懷明以為血氣之徵。庶得無事。時與劉斌、劉敬文同在一巷。其年竝以劉湛之黨。被誅夷。<span class='note-inline'>(出法苑珠林)</span></p>
</div>
<div class='div-other'><a id='mulu306' />
<p class='h2'>王球</p><p>宋王球字叔達。太原人。為涪陵太守。以元嘉元年。於郡失守。繫在刑獄。防鎖堅固。球先精進。用心尤至。獄中百餘人。並多飢餓。球每食。皆分施之。日自持齋。至心念觀世音。夜夢昇高座。見一沙門。以一卷經與之。題名光明按行品。併諸菩薩名。球得而披讀。忘第一菩薩名。第二觀音。第三大勢至。又見一車輪。沙門曰。此五道門也。既覺。鎖皆斷脫。球心知神力。彌增專志。因自釘治其鎖。經三日而被原宥。<span class='note-inline'>(出法苑珠林)</span></p>
</div></div>
</div><!-- end of div[@id='body'] -->
</body></html>