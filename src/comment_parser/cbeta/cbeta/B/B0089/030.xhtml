<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu390' />
<p class='juan'>太平廣記卷第一百一十六</p>
<div class='div-other'><a id='mulu391' />
<p class='h1'>報應十五</p>
<ul class="">
<li>謝晦</li>

<li>尼智通</li>

<li>王襲之</li>

<li>周宗</li>

<li>沈僧復</li>

<li>僧道志</li>

<li>唐文伯</li>

<li>崔平業</li>

<li>王鎮惡</li>

<li>郭祖深</li>

<li>衛元宗</li>

<li>姜勝生</li>

<li>傅奕</li>

<li>并州人</li>

<li>薛孤訓</li>

<li>嶲州縣令</li>

<li>丁零</li>

<li>唐武宗</li>

<li>王義逸</li>

<li>贅肉</li>

<li>西明寺</li>

<li>明相寺</li>

<li>僧義孚</li>

<li>開照寺盜</li>

<li>僧紹明</li>

<li>潼江軍</li>
</ul>
<div class='div-other'><a id='mulu392' />
<p class='h2'>謝晦</p><p>宋尚書謝晦為荊州刺史。謂塔寺不宜在人間。當移之郭外。乃自率部下至新寺門。遣隊士八十。持刀斧。毀壞浮圖。尊像縱橫。瓦木傾墜。俄而雲霧暗天。風塵勃起。晦冥即怖走。隊人驚散。莫知所以。晦等夜夢。咸見沙門。飛騰空中。光明顯赫。又見二人。形悉丈餘。容姿甚偉。厲聲嗔曰。所行反道。尋當自知。其後隊人滿<span class='note-inline'>(明鈔本滿作史雙二字。)</span>身著癩疾。經時而死。餘人竝犯法就終。謝晦連年患瘠病。後因謀叛。合家被誅。皆非命而卒。<span class='note-inline'>(出辨正論)</span></p>
</div>
<div class='div-other'><a id='mulu393' />
<p class='h2'>尼智通</p><p>宋尼智通。京師簡靜尼也。年貌殊少。信道不篤。元嘉九年。師死罷道。嫁為魏郡梁甫妾。生一男。年七歲。家甚貧窮。無以為衣。智通為尼時。有數卷素無量壽法華等經。悉練擣之。以衣其兒。居一年而得病。恍惚驚悸。肌體壞爛。狀若火瘡。有細白蟲。日去升餘。慘痛煩毒。晝夜號叫。常聞空中語云。壞經為衣。得此報也。旬餘而死。<span class='note-inline'>(出冥祥記)</span></p>
</div>
<div class='div-other'><a id='mulu394' />
<p class='h2'>王襲之</p><p>宋吳興太守琅琊王襲之。有學問。愛老莊而不信佛。唯事宰殺。初為晉西省郎中。性好賓客。於內省前養一雙鵝。甚愛翫之。夜忽夢鵝口<span class='note-inline'>(口原本作曰。據明鈔本改。)</span>銜一卷經。可十紙許。取看皆說罪福之事。明旦果見。乃是佛經。因是不敢宰殺。篤信過人。<span class='note-inline'>(出辨正論)</span></p>
</div>
<div class='div-other'><a id='mulu395' />
<p class='h2'>周宗</p><p>周宗者。廣陵郡人也。宋元嘉七年。隨到彥之北伐。王師失利。與同邑六人逃竄。間行於彭城北。遇一空寺。無有僧徒。中有形像。以水晶為相。因共竊取之。乃出村貸食。其一人羸病。等輩皆輕之。獨不得分與。既而各還家。三四年中。宗等五人。相繼病癩而死。不得分者獨獲免。<span class='note-inline'>(出冥祥記)</span></p>
</div>
<div class='div-other'><a id='mulu396' />
<p class='h2'>沈僧復</p><p>宋吳興沈僧復。大明末。本土飢荒。逐食至山陽。晝入村野乞食。夜還寄寓寺舍左右。時山陽諸小形銅像甚眾。僧復與其鄉里數人。積漸竊取。遂囊篋數四悉滿。復因將還家。共鑄為錢。事既發覺。執送出都。入舡便云。見人以火燒之。晝夜叫呼。自稱楚毒不可忍。未及刑坐而死。舉體皆拆裂。狀如火燒。吳郡朱亨。親識僧復。具見其事。<span class='note-inline'>(出冥祥記)</span></p>
</div>
<div class='div-other'><a id='mulu397' />
<p class='h2'>僧道志</p><p>宋沙門僧道志者。北多寶僧也。嘗為眾僧令知殿塔。自竊幡蓋等寶餙。所取甚眾。後遂偷像眉間珠相。既而開穿垣壁。若外盜者。故僧眾不能覺也。積旬餘而得病。便見異人。以戈矛刺之。時來時去。輒驚叫。應聲流血。初猶日中一兩如此。其後病甚。刺者稍數。瘡痍變遍體。呻呼不能聲。同寺僧眾。頗疑其有罪。欲為懺謝。始問。猶諱而不言。將盡二三日。乃具自陳列。泣涕請救曰。吾愚悖不通。謂無幽途。失意作罪。招此殃酷。生受楚拷。死嬰刀鑊。<span class='corr'>已</span>糜之身。唯垂哀恕。今無復餘物。唯衣被氈履。或足充一會。并頻請願。具為懺悔者。偷像相珠有二枚。一枚已屬嫗人。不可復得。一以質錢。在陳昭家。令贖取。道志既死。諸僧合集。贖得相珠。并設齋懺。初工人復相珠時。展轉廻趣。終不安合。眾僧復為禮拜燒香。乃得著焉。年餘。而同學等於昏夜間。聞空中有語。詳聽即道志聲也。自說云。自死已來。備嬰痛毒。方累年刧。未有出期。賴蒙眾僧哀憐救護。贖像相珠。故苦酷之中。時有間息。感恩無已。故暫來稱謝。言此而已。聞其語時。腥腐臭氣。苦痛難過。言終久之。乃稍歇。<span class='note-inline'>(出冥祥記)</span></p>
</div>
<div class='div-other'><a id='mulu398' />
<p class='h2'>唐文伯</p><p>宋唐文伯。東海贛榆人也。弟好蒱博。家資都盡。村中有寺。經過人或以錢上佛。弟屢竊取。後病癩。卜者云。祟由盜佛錢。父怒曰。佛是何神。乃令我兒致此。吾當試更虜奪。若復能病。可也。前縣令何欣之婦。上織成寶蓋帶四枚。乃盜取為腰帶。不百日。復得惡病。發瘡之始。起腰帶處。<span class='note-inline'>(出冥祥記)</span></p>
</div>
<div class='div-other'><a id='mulu399' />
<p class='h2'>崔平業</p><p>梁人崔平業者。善弓馬。為武士監軍。一生以偷佛鎔銅為業。賣銅以供酒肉。心無慚懼。年五十。妻子兄弟竝死。業一身忽病目障。飢寒竝至。餓死。<span class='note-inline'>(出辨正論)</span></p>
</div>
<div class='div-other'><a id='mulu400' />
<p class='h2'>王鎮惡</p><p>梁人進<span class='note-inline'>(辯正論注八進作道。)</span>士王鎮惡。有學問而無善心。出言多所非毀。亦為時人所嫌。輕慢佛法。見僧必侮誚。後以教學為業。時有鹿溪寺僧法滿寄銅鐘一口於其學內。未取之間。鎮惡盜以鑄錢。後與僧法滿對誓。經年重病。而舌彎縮。口不得言。既知負誓。乃舍資鑄鐘贖罪。至死。口不得言。<span class='note-inline'>(出王氏戒)</span></p>
</div>
<div class='div-other'><a id='mulu401' />
<p class='h2'>郭祖深</p><p>梁人郭祖深。上梁武一十八條事。請廢郭內小寺及無業僧尼。梁武不納。後夢見神唾之。遂病癩。雖悔不差。<span class='note-inline'>(出辨正論)</span></p>
</div>
<div class='div-other'><a id='mulu402' />
<p class='h2'>衛元宗</p><p>衛元宗毀法之後。身著熱風。委頓而死。<span class='note-inline'>(出辨正論)</span></p>
</div>
<div class='div-other'><a id='mulu403' />
<p class='h2'>姜勝生</p><p>冀州故觀城人姜勝生。唐武德末年。忽遇惡疾。遂入蒙山醫療。積年不損。後始還家。身體瘡爛。手足指落。夜眠。忽夢見一白石像。可長三尺許。謂之曰。但為我續手。令爾即差。至旦。忽憶於武德初年。在黍地裏打雀。於故村佛室中。取維摩經裂破。用繫杖頭嚇雀。有人見者云。盜裂經大罪。勝生反更惡罵。遂入堂中。打白石像右手落。夢中所見。宛然舊像。遂往佛前。頭面作禮。盡心悔過。顧匠續其像手。造經四十卷。營一精舍。一年之內。病得痊。鄉人號為聖像。<span class='note-inline'>(出冥報記。明鈔本作出冥報拾遺記)</span></p>
</div>
<div class='div-other'><a id='mulu404' />
<p class='h2'>傅奕</p><p>唐太史令傅奕。本太原人。隋末。徙至扶風。少好博學。善天文曆數。聰辯。能劇談。自武德貞觀中。嘗為太史令。性不信佛法。每輕僧尼。至以石像為塼瓦之用。貞觀十四年秋。暴病卒。初奕與同伴傅仁均。薛頤。竝為太史令。頤先負仁均錢五千。未償而仁均死。後頤夢見仁均。言語如平常。頤因問曰。先所負錢。當付誰人。仁均曰。可以付泥犂人。問是誰。答曰。太史令傅奕是也。既而寤。是日夜。少府監馮長命又夢己在一處。多見先亡人。長命問經文說罪福之報。未知審定有否。答曰。皆悉有之。又問如傅奕者。生平不信。死受何報。答曰。罪福定有。然傅奕已配越州為泥犂矣。<span class='note-inline'>(出地獄苦記)</span></p>
</div>
<div class='div-other'><a id='mulu405' />
<p class='h2'>并州人</p><p>并州有人解畫。曾陷北虜。突厥可汗遣畫佛像。此人時偷彩色。恐被搜獲。紙裹塞鼻中。鼻中血出數升。此人後為僧。唐貞觀中。於山東住寺。漸漸患鼻。二三年。後鼻中生肉。甚大如桃。膿血狼藉。酸疼不已。後請僧靈顗懺悔。病亦不愈。十年始亡。靈顗嘗住慈恩寺。說其事。<span class='note-inline'>(出廣古今五行記)</span></p>
</div>
<div class='div-other'><a id='mulu406' />
<p class='h2'>薛孤訓</p><p>唐貞觀二十年。征龜茲。有薛孤訓者。為行軍倉曹。軍及屠龜茲後。乃於精舍剝佛面金。旬日之間。眉毛盡落。還至伊州。乃於佛前悔過。以所得金皆為造功德。未幾。眉毛復生。<span class='note-inline'>(出冥祥記)</span></p>
</div>
<div class='div-other'><a id='mulu407' />
<p class='h2'>嶲州縣令</p><p>唐貞觀中。有人任嶲州一縣令。往高昌。於寺得一真珠像。至京師。諸大寺欲與千貫錢買之。不肯。遂毀破。賣得一千三百貫。後月餘患腫。寤寐之間。見一僧云。何因毀壞尊像。遂遣人拔其舌。長尺餘。苦痛呻吟。數日而死。德安縣令薛逵備知此事。<span class='note-inline'>(出冥祥記。明鈔本作出廣古今五行記)</span></p>
</div>
<div class='div-other'><a id='mulu408' />
<p class='h2'>丁零</p><p>相州鄴城中。有丈六銅立像一軀。賊丁零者。志性兇悖。無有信心。乃彎弓射像。箭中像面。血下交流。雖加瑩飾。血痕猶在。又選五百力士。令挽仆地。消鑄為銅。擬充器用。乃口發大聲。響烈雷震。力士亡魂喪膽。人皆仆地。迷悶宛轉。怖不能起。由是賊侶慙惶。歸信者眾。丁零後時著疾。被誅乃死。<span class='note-inline'>(出宣驗記)</span></p>
</div>
<div class='div-other'><a id='mulu409' />
<p class='h2'>唐武宗</p><p>長安城北有古塚。高十數丈。傳云周穆王陵也。唐會昌六年。正月十五日。有人夜行至陵下。聞人語於林間。意其盜也。因匿於草莽中伺焉。俄有人自空而來。朱衣執版。宣曰。塚尉何在。二吏出曰。在位。因曰。錄西海君使者。何時當至。吏曰。計程十八日方來。朱衣曰。何稽。對曰。李某<span class='note-inline'>(武宗名)</span>坐毀聖教。減一紀算。當與西海君同日錄其魂。忽有賈客鈴聲自東來。朱衣與二吏俱不復見。後數月。帝果晏駕。帝英毅有斷。勤於庶政。至如迎貴主以破羌族。復內地而殲狡穴。武功震耀。肅憲之次也。然金人之教。不可厚誣。則秦時焚書坑儒。後華山中有告祖龍之死者。事不謬矣。<span class='note-inline'>(出傳神錄。明鈔本作出傳記補錄)</span></p>
</div>
<div class='div-other'><a id='mulu410' />
<p class='h2'>王義逸</p><p>唐會昌中。有王義逸者。護鳳翔軍。值武宗斥毀佛剎。義逸以家財易諸瓦木。取其精者。遂大營市邸。并治其第。為岐下之甲焉。居三年。一日有小吏入告。有不便事。且泣曰。某適方就室假寐。有紫衣人招入一朱戶。則類將軍之第也。見絲竹綺羅。賓客列坐滿堂。獨無將軍。紫衣人指堦下一徑曰。此路可見公主人。因北趨。見荊棘滿地。其路纔可容人。步至低屋。排戶而入。見將軍臥於牀上。繫其手足。有人持火至。方爇其髮。因出涕言曰。吾不幸。生好賈販僧寺材礎。以貪其利。今縶於此。後三日當死。君歸為我告其家。速毀邸第。以歸佛寺。不可輒留。既而焰熾。不能盡言。義逸怒而叱之。明日。果腦發癰。三日而卒。<span class='note-inline'>(出傳記附錄。明鈔本作出傳記補錄。)</span></p>
</div>
<div class='div-other'><a id='mulu411' />
<p class='h2'>贅肉</p><p>釋氏因果。時有報應。近歲有一男子。既貧且賤。於上吻忽生一片贅肉。如展兩手許大。下覆其口。形狀醜異。殆不可言。其人每飢渴。則揭贅肉以就飲啜。頗甚苦楚。或問其所因。則曰。少年無賴。曾在軍伍。常於佛寺安下。同火共刲一羊。分得少肉。旁有一佛像。上吻間可置之。不數日嬰疾。遂生此贅肉焉。<span class='note-inline'>(出玉堂閒話)</span></p>
</div>
<div class='div-other'><a id='mulu412' />
<p class='h2'>西明寺</p><p>長安城西明寺鐘。寇亂之後。緇徒流離。闃其寺者數年。有貧民利其銅。袖鎚鏨往竊鑿之。日獲一二斤。鬻於闤闠。如是經年。人皆知之。官吏不禁。後其家忽失所在。市銅者亦訝其不來。後官欲徙其鐘於別寺。見寺鐘平墮在閣上。及仆之。見盜鐘者抱鎚鏨。儼然坐於其間。即已乾枯矣。<span class='note-inline'>(出玉堂閒話)</span></p>
</div>
<div class='div-other'><a id='mulu413' />
<p class='h2'>明相寺</p><p>鳳州城南有明相寺。佛數尊。皆飾以金焉。亂罹之後。有貧民刮金。鬻而自給。迨至時寧。金彩已盡。於是遍身生癬。癢不可忍。常須以物自刮。皮盡至肉。肉盡至骨而死焉。毀佛之咎。昭報如此。<span class='note-inline'>(出冥祥記)</span></p>
</div>
<div class='div-other'><a id='mulu414' />
<p class='h2'>僧義孚</p><p>僧義孚。青社人。解琴。寓於江陵龍興寺。行止詭譎。府主優容之。俾齎錢帛。詣西川寫藏經。或有人偷竊社戶所造藏經出貨。義孚以廉價贖之。其羨財遂為所有。一旦發覺。賣經者斃於枯木下。此僧雖免罪。未久得疾。兩唇反引。有似驢口。其熱痛不可忍也。人皆畏見。苦楚備極而死。同寺有數輩。販鬻經像。懼而捨財。修功德。以孚為鑒戒。<span class='note-inline'>(出冥報記。明鈔本作出北夢瑣言)</span></p>
</div>
<div class='div-other'><a id='mulu415' />
<p class='h2'>開照寺盜</p><p>偽蜀金堂縣三學山開照寺。夜群寇入寺。刼掠緇徒罄盡。寺元有釋迦藕絲袈裟。為千載之異物也。賊曹分取。與其妻拆而易之。夫妻當時。手指節節墮落。鬚鬢俱墜。尋事敗。戮於市。<span class='note-inline'>(出儆戒錄)</span></p>
</div>
<div class='div-other'><a id='mulu416' />
<p class='h2'>僧紹明</p><p>偽蜀大慈寺賜紫慈昭大師紹明。主持文殊閣。常教化錢物。稱供養菩薩聖像。積有星歲。所獲太半入己。後染病。恒見火燒頂至足。周而復始。不勝其苦。悔過懺謝。唱施衣。竟不獲免。<span class='note-inline'>(出儆戒錄)</span></p>
</div>
<div class='div-other'><a id='mulu417' />
<p class='h2'>潼江軍</p><p>偽蜀潼江。起軍攻取閬州。兵火燒刼。閭里蕩盡。佛寺有一大鐘在地。有一卒運大石擊鐘。令碎而鬻之。鐘破裂流迸。正中卒脛。雙折而死。<span class='note-inline'>(出儆戒錄)</span></p>
</div></div>
</div><!-- end of div[@id='body'] -->
</body></html>