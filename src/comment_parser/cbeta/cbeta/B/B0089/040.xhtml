<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu563' />
<p class='juan'>太平廣記卷第一百二十六</p>
<div class='div-other'><a id='mulu564' />
<p class='h1'>報應二十五</p>
<ul class="">
<li>程普</li>

<li>羊聃</li>

<li>劉毅</li>

<li>張和思</li>

<li>梁元帝</li>

<li>竇軌</li>

<li>武攸寧</li>

<li>崔進思</li>

<li>祁萬壽</li>

<li>郭霸</li>

<li>曹惟思</li>

<li>邢璹</li>

<li>萬國俊</li>

<li>王瑤</li>

<li>陳峴</li>

<li>蕭懷武</li>

<li>李龜禎</li>

<li>陳潔</li>
</ul>
<div class='div-other'><a id='mulu565' />
<p class='h2'>程普</p><p>程普。字嘉謀。吳孫權將也。領江夏太守盪寇將軍。嘗殺叛者數百人。皆使投火。即日普病熱。百餘日便死。<span class='note-inline'>(原闕出處。今見三國志吳志普傳裴注引吳書)</span></p>
</div>
<div class='div-other'><a id='mulu566' />
<p class='h2'>羊聃</p><p>羊聃。字彭祖。晉廬江太守。為人剛克麤暴。恃國姻親。縱恣尤甚。睚眦之嫌。輙加刑戮。征西大將軍庾亮檻送。具以狀聞。右司馬奏聃殺郡將吏及民簡良等二百九十人。徒謫一百餘人。應棄市。依八議請宥。顯宗詔曰。此事古今所未有。此而可忍。孰不可忍。何八議之有。下<span class='note-inline'>(下明鈔本作可。)</span>獄所賜命。聃兄子賁。先尚南郡公主。自表解婚。詔不許。瑯琊孝王妃山氏。聃之甥也。苦以為請。於是司徒王導啟聃罪不容恕。宜極重法。山太妃憂感動疾。陛下罔極之恩。宜蒙生全之宥。於是詔下曰。山太妃唯此一舅。發言摧鯁。乃至吐血。情慮深重。朕丁荼毒。受太妃撫育之恩。同於慈親。若不堪難忍之痛。以致頓斃。朕亦何顏自處。今便原聃生命。以慰太妃渭陽之恩。於是除名為民。少時。聃病疾。恒見簡良等曰。枉豈可受。今來相取。自由黃泉。經宿死。<span class='note-inline'>(出還冤記)</span></p>
</div>
<div class='div-other'><a id='mulu567' />
<p class='h2'>劉毅</p><p>宋高祖平桓玄後。以劉毅為撫軍荊州刺史。到州。便收牧牛寺主。云藏桓家兒慶為沙彌。併殺四道人。後夢見此僧來云。君何以枉殺貧道。貧道已白於天帝。恐君亦不得久。因遂得疾不食。日彌羸瘦。當毅發揚都時。多有爭競。侵凌宰輔。宋高祖因遣人征之。毅敗後。夜單騎突投牧牛寺僧。僧曰。撫軍昔枉殺我師。我道人。自無報仇之理。然何宜來此。主師屢有靈驗。云天帝當收撫軍於寺殺之。毅便歎吒出寺。因上大樹。自縊而死。<span class='note-inline'>(出還冤記)</span></p>
</div>
<div class='div-other'><a id='mulu568' />
<p class='h2'>張和思</p><p>北齊張和思。斷獄囚。無問善惡貴賤。必被枷鎖杻械。困苦備極。囚徒見者。破膽喪魂。號生羅剎。其妻前後孕男女四人。臨產即悶絕求死。所生男女。皆著肉鏁。手脚並有肉杻束縛。連絆墮地。後和思為縣令。坐法杖死。</p>
</div>
<div class='div-other'><a id='mulu569' />
<p class='h2'>梁元帝</p><p>後周文帝宇文泰。初為魏丞相。值梁朝喪亂。梁孝元帝為湘東王。時在荊州。遣使通和。禮好甚至。與泰斷金立盟。結為兄弟。後平侯景。孝元即位。泰猶人臣。頗行凌侮。又求索無厭。乃不愜意。遂遣兵襲江漢。虜係朝士。至于民庶。百四十萬口。而害孝元。又魏文帝先納茹茹主郁久閭阿那壞女為后。親愛殊篤。害梁主之明年。壞為齊國所敗。因率餘眾數千奔魏。而突厥舊與茹茹怨讎。即遣餉泰馬三千匹。求誅壞等。泰許諾。伏突厥兵馬。與壞醼會。醉便縛之。即日滅郁久閭姓五百餘人。茹茹臨死。仰天而訴。明年冬。泰獵於隴右。得病。見孝元及壞為祟。泰發怒肆罵。命索酒食與之。兩月泰卒。</p>
</div>
<div class='div-other'><a id='mulu570' />
<p class='h2'>竇軌</p><p>唐洛州都督酇國公竇軌。太穆皇后三從兄。性剛嚴好殺。為益州行臺僕射。多殺將士。又害行臺尚書韋雲起。貞觀二年。在洛病甚。忽言有人餉我瓜來。左右報之。冬月無瓜。軌曰。一盤好瓜。何謂無耶。既而驚視曰。非瓜。並是人頭。軌曰。從我償命。又曰。扶我起見韋尚書。言畢而薨。</p>
</div>
<div class='div-other'><a id='mulu571' />
<p class='h2'>武攸寧</p><p>唐建昌王武攸寧。任<span class='note-inline'>(明鈔本任作別。)</span>置勾任。<span class='note-inline'>(明鈔本任作使。)</span>法外枉徵財物。百姓破家者十而九。告冤於天。吁嗟滿路。為大庫。長百步。二百餘間。所徵獲者。貯在其中。天火燒之。一時蕩盡。眾口所呪。攸寧尋患足腫。麤於甕。其酸楚不可忍。數月而終。</p>
</div>
<div class='div-other'><a id='mulu572' />
<p class='h2'>崔進思</p><p>唐虔州參軍崔進思。恃郎中孫尚容之力。充綱入都。送五千貫。每貫取三百文裹頭。百姓怨歎。號天哭地。至瓜步江。遭風船沒。無有孑遺。家資田園。貨賣並盡。解官落職。求活無處。此所謂聚<span class='corr'>斂</span>之怨。</p>
</div>
<div class='div-other'><a id='mulu573' />
<p class='h2'>祁萬壽</p><p>唐乾封縣錄事祁萬壽。性好殺人。縣官每決罰人。皆從索錢。時未得與間。即取麤杖打之。如此死者。不可勝數。囚徒見之。皆失魂魄。有少不稱心。即就獄打之。困苦至垂死。其妻生子。或著肉枷。或有肉杻。或無口鼻。或無手足。生而皆死。</p>
</div>
<div class='div-other'><a id='mulu574' />
<p class='h2'>郭霸</p><p>唐侍御史郭霸。奏殺宋州三百人。暴得五品。經月患重。臺官問疾。見老巫曰。郭公不可救也。有數百鬼。遍體流血。攘袂[齒*夬]齒。皆云不相放。有一碧衫人喝緋衣人曰。早合去。何因許時。答曰。比緣未得五品。未合放。俄而霸以刀子自刺乳下。攪之。曰。大快。家人走問之。曰。御史孫容師刺我。其子經御史顧琮訟容師。琮以荒亂言不理。其夜而卒。容師以明年六月霸死日而終。皆不知其所以。司勳郎中張元一云。自春大旱。至霸死雨足。天后問在外有何事。元一曰。外有三慶。旱降雨。一慶。中橋新成。萬代之利。二慶。郭霸身死。百姓皆歡。三慶也。天后笑曰。霸見憎如此耶。</p>
</div>
<div class='div-other'><a id='mulu575' />
<p class='h2'>曹惟思</p><p>唐蜀郡法曹參軍曹惟思。當章仇兼瓊之時。為西山運糧使。甚見委任。惟思白事於兼瓊。瓊與語畢。令還運。惟思妻生男有疾。因以情告兼瓊。請留數日。兼瓊大怒。叱之令出。集眾斬之。其妻聞之。乘車攜兩子與之訣。惟思已辮髮束縛。兼瓊出監斬之。惟思二男叩頭乞命。來抱馬足。馬為不行。兼瓊為之下泣云。業已斬矣。猶未釋。郡有禪僧。道行至高。兼瓊母師之。禪僧乃見兼瓊曰。曹法曹命且盡。請不須殺。免之。兼瓊乃赦惟思。明日。使惟思行盧府長史事。賜緋魚袋。專知西山轉運使。仍許與其妻行。惟思至瀘州。因疾。夢僧告之曰。曹惟思一生中。負心殺人甚多。無分毫善事。今冤家債主將至。為之奈何。惟思哀祈甚至。僧曰。汝能度兩子為僧。家中錢物衣服。盡用施寺。仍合家素飡。堂前設道場。請名僧。晝夜誦經禮懺。可延百日之命。如不能。即當死矣。惟思曰。諸事易耳。然苦不食。若之何。僧曰。取羊肝水浸。加以椒醬食之。即能飡矣。既覺。具告其妻。妻贊之。即僧二子。又如言置道場轉經。且食羊肝。即飯矣。如是月餘。晨坐。其亡母亡姊皆來視之。惟思大驚。趨走迎候。有一鬼子。手執絳旛前引。昇自西階。植絳旛焉。其亡姊不言。但於旛下儛。僛僛不輟。其母泣曰。惟思在生不知罪。殺人無數。今冤家欲來。吾不忍見汝受苦辛。故來視汝。惟思命設祭母。母食之。其姊舞更不已。不交一言。母食畢。與姊皆去。惟思疾轉甚。於是羊肝亦不食。常臥道場中。晝日眠覺。有二青衣童子。其長等僬僥也。一坐其頭。一坐其足。惟思問之。童子不與語。而童子貌甚閒暇。口有四牙。出於脣外。明日食時。惟思見所殺人。或披頭潰腸。斷截手足。或斬首流血。盛怒來詬惟思曰。逆賊與我同事。急反殺我滅口。我今訴於帝。故來取汝。言畢昇階。而二童子推之。不得進。但謾罵曰。終須去。惟思知不免。具言其事。如此每日常來。皆為童子所推。不得至惟思所。月餘。忽失二童子。惟思大懼。與妻子別。於是死者大至。眾見惟思如被曳狀。墜於堂下。遂卒。惟思不臧人也。自千牛備陞為澤州相州判司。常養賊徒數十人。令其所在為盜而館之。及事發。則殺之以滅口。前後殺百餘人。故禍及也。</p>
</div>
<div class='div-other'><a id='mulu576' />
<p class='h2'>邢璹</p><p>唐邢璹之使新羅也。還歸。泊于炭山。遇賈客百餘人。載數船物。皆珍翠沈香象犀之屬。直數千萬。璹因其無備。盡殺之。投於海中而取其物。至京。懼人知也。則表進之。敕還賜璹。璹恣用之。後子縡與王鉷謀反。邢氏遂亡。亦其報也。</p>
</div>
<div class='div-other'><a id='mulu577' />
<p class='h2'>萬國俊</p><p>唐侍御史萬國俊。令史出身。殘忍為懷。楚毒是務。奏六道使。誅斬流人。殺害無數。後從臺出。至天津橋南。有鬼滿路。遮截馬足。不得前進。口云。叩頭緩我。連聲忍痛。俄而據鞍。舌長數尺。遍身青腫。輿至宅。夜半而卒。</p>
</div>
<div class='div-other'><a id='mulu578' />
<p class='h2'>王瑤</p><p>會昌中。有王瑤者。自云。遠祖本青州人。事平盧節使。時主公姓李。不記其名。常患背疽。眾醫莫能愈。瑤祖請以牲幣禱於岱宗。遂感現形。留連顧問。瑤祖因叩頭泣血。願垂矜憫。岳神言曰。爾之主帥。位居方伯。職在養民。而虐害生靈。廣為不道。淫刑濫罰。致冤魂上訴。所患背瘡。葢鞭笞之驗。必不可愈也。天法所被。無能宥之。瑤祖因拜乞一見主公。洎歸青丘。主公已殂歿矣。瑤祖具以泰山所覩之事。白於主公夫人。云。何以為驗。瑤祖曰。某當在冥府之中。亦慮歸之不信。請謁主公。備窺縲絏。主公遂裂近身衣袂。方圓寸餘。以授某曰。爾歸。將此示吾家。具衣袂見在。夫人得之。遂驗臨終服之衣。果有裁裂之處。瘡血猶在。知其言不謬矣。<span class='note-inline'>(出耳目記)</span></p>
</div>
<div class='div-other'><a id='mulu579' />
<p class='h2'>陳峴</p><p>閩王審知初入晉安。開府多事。經費不給。孔目吏陳峴獻計。請以富人補和市官。恣所徵取。薄酬其直。富人苦之。峴由是寵。遷為支計官。數年。有二吏執文書詣峴里中。問陳支計家所在。人問其故。對曰。渠獻計置和市官。坐此破家者眾。凡破家者祖考。皆訴於水西大王。王使來追爾。峴方有勢。人懼不敢言。翌日。峴自府馳歸。急召家人。設齋置祭。意色慞惶。是日。里中復見二吏入峴家。遂暴卒。初審知之起事。其兄潮首倡。及審知據閩中。為潮立廟於水西。故俗謂之水西大王云。</p>
</div>
<div class='div-other'><a id='mulu580' />
<p class='h2'>蕭懷武</p><p>偽蜀有尋事團。亦曰中團。小院使蕭懷武主之。蓋軍巡之職也。懷武自所團捕捉賊盜年多。官位甚隆。積金巨萬。第宅亞於王侯。聲色妓樂。為一時之冠。所管中團百餘人。每人各養私名十餘輩。或聚或散。人莫能別。呼之曰狗。至于深坊僻巷。馬醫酒保。乞丐傭作。及販賣童兒輩。並是其狗。民間有偶語者。官中罔不知。又有散在州郡及勳貴家。當庖看廐。御車執樂者。皆是其狗。公私動靜。無不立達于懷武。是以人懷恐懼。常疑其肘臂腹心。皆是其狗也。懷武殺人不知其數。蜀破之初。有與己不相協。及積金藏鏹之夫。日夜捕逐入院。盡殺之。冤枉之聲。聞于街巷。後郭崇韜入蜀。人有告懷武欲謀變者。一家百餘口。無少長戮于市。<span class='note-inline'>(出王氏見聞)</span></p>
</div>
<div class='div-other'><a id='mulu581' />
<p class='h2'>李龜禎</p><p>乾德中。偽蜀御史李龜禎久居憲職。嘗一日出至三井橋。忽覩十餘人。摧頭及被髮者。叫屈稱冤。漸來相逼。龜禎慴懼。廻馬徑歸。說與妻子。仍誡其子曰。爾等成長筮仕。慎勿為刑獄官。以吾清慎畏懼。猶有冤枉。今欲悔之何及。自此得疾而亡。</p>
</div>
<div class='div-other'><a id='mulu582' />
<p class='h2'>陳潔</p><p>偽蜀御史陳潔。性慘毒。讞刑定獄。嘗以深刻為務。十年內。斷死千人。因避暑行亭。見蟢子懸絲面前。公引手接之。成大蜘蛛。銜中指。拂落階下。化為厲鬼。云來索命。驚訝不已。指漸成瘡。痛苦十日而死。</p>
</div></div>
</div><!-- end of div[@id='body'] -->
</body></html>