<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>太平廣記選輯（卷八十七～一三四）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu630' />
<p class='juan'>太平廣記卷第一百三十一</p>
<div class='div-other'><a id='mulu631' />
<p class='h1'>報應三十<span class='note-inline'>(殺生)</span></p>
<ul class="">
<li>田倉</li>

<li>臨海人</li>

<li>陳甲</li>

<li>麻姑</li>

<li>謝盛</li>

<li>李嬰</li>

<li>許憲</li>

<li>益州人</li>

<li>章安人</li>

<li>元稚宗</li>

<li>王曇略</li>

<li>廣州人</li>

<li>東興人</li>

<li>陳莽</li>

<li>沛國人</li>

<li>齊朝請</li>

<li>伍寺之</li>

<li>蘇巷</li>

<li>阮倪</li>

<li>邵文立</li>

<li>梁元帝</li>

<li>望蔡令</li>

<li>僧曇歡</li>

<li>釋僧羣</li>

<li>竺法惠</li>

<li>冀州小兒</li>
</ul>
<div class='div-other'><a id='mulu632' />
<p class='h2'>田倉</p><p>後漢溪夷田彊。遣子魯。居上城。次子玉。居中城。小子倉。居下城。三壘相次。以拒王莽。光武二十四年。遣威武將軍劉尚征之。尚未至。倉獲白鼈為臛。舉烽請兩兄。兄至無事。及劉尚軍來。倉舉火。魯等以為不實。倉遂戰死焉。<span class='note-inline'>(出酉陽雜爼)</span></p>
</div>
<div class='div-other'><a id='mulu633' />
<p class='h2'>臨海人</p><p>吳末。臨海人入山射獵。夜中。有人長一丈。着黃衣白帶。來謂射人曰。我有讎。克明當戰。君可見助。當有相報。射人曰。自可助君耳。何用謝為。答曰。明食時。君可出溪邊。敵從北來。我南往應。白帶者我。黃帶者彼。射人許之。明出。果聞岸北有聲。狀如風雨。草木四靡。視南亦爾。唯見二大蛇。長十餘丈。于溪中相遇。便相盤繞。白鱗勢弱。射人因引弩射之。黃鱗者即死。日將暮。復見昨人來辭謝。云。住此一年獵。明年以去。慎勿復來。來必有禍。射人曰。善。遂停獵。數年後。忽忘前言。更往獵。復見白帶人告曰。我語君不能見用。讎子已甚。<span class='note-inline'>(甚明鈔本作前長二字。)</span>今必報君。非我所知。射人聞之甚怖。便欲走。乃見三烏衣人。俱張口向之。射人即死。<span class='note-inline'>(出續搜神記)</span></p>
</div>
<div class='div-other'><a id='mulu634' />
<p class='h2'>陳甲</p><p>吳郡海鹽縣北鄉亭里。有士人陳甲。本下邳人。晉元帝時。寓居華亭。獵於東野大藪。歘見大蛇長六七丈。形如百斛船。玄黃五色。臥岡下。士人即射殺之。不敢說。三年後。與鄉人共獵。至故見蛇處。語同行云。昔在此殺大蛇。其夜夢見一人。烏衣黑幘。來至其家。問曰。我昔昏醉。汝無狀殺我。吾昔醉。不識汝面。故三年不相知。今自來就死。其人即驚覺。明旦腹痛而卒。<span class='note-inline'>(出搜神記)</span></p>
</div>
<div class='div-other'><a id='mulu635' />
<p class='h2'>麻姑</p><p>晉孝武大元八年。富陽民麻姑者。好噉膾。華本者。好噉鱉臛。二人相善。麻姑見一鱉。大如釜葢。頭尾猶是大蛇。繫之。經一月。盡變鱉。便取作臛。報華本食之。非常味美。麻姑不肯食。華本彊令食之。麻姑遂噉一臠。便大惡心。吐逆委頓。遂生病。喉中有物。塞喉不下。開口向本。本見有一蛇頭。開口吐舌。本驚而走。姑僅免。本後于宅得一蛇。大二圍。長五六尺。打殺作膾。喚麻姑。麻姑得食甚美。苦求此魚。本因醉。喚家人捧蛇皮肉來。麻姑見之。嘔血而死。<span class='note-inline'>(出齊諧記)</span></p>
</div>
<div class='div-other'><a id='mulu636' />
<p class='h2'>謝盛</p><p>晉安帝隆安中。曲阿民謝盛。乘船入湖採菱。見一蛟來向船。船廻避。又從其後。盛便以叉殺之。懼而還家。至興寧中。普天亢旱。盛與同旅數人。步至湖中。見先叉在地。拾取之。云。此是我叉。人問其故。具以實對。行數步。乃得心痛。還家。一宿便死。<span class='note-inline'>(出幽冥錄)</span></p>
</div>
<div class='div-other'><a id='mulu637' />
<p class='h2'>李嬰</p><p>東晉義熙中。鄱陽李嬰、李滔。兄弟二人。善于用弩。嘗射大麈。解其四足。懸著樹間。以臟為炙。方欲共食。遙見山下有人。長三丈許。鼓步而來。手持大囊。既至。<span class='corr'>斂</span>取麈頭骼皮骨。並火上雜肉。悉內囊中。徑負入山。嬰兄弟須臾俱卒。<span class='note-inline'>(出廣古今五行記)</span></p>
</div>
<div class='div-other'><a id='mulu638' />
<p class='h2'>許憲</p><p>晉義熙中。餘杭縣有仇王廟。高陽許憲為縣令。憲男于廟側放火獵。便穢祠前。忽有三白麤從屋走出。男引弓射。忽失所在。復以火圍之。風吹火反。覆其面。欲去莫從。遂燒死。而憲以事免官。<span class='note-inline'>(出廣古今五行記)</span></p>
</div>
<div class='div-other'><a id='mulu639' />
<p class='h2'>益州人</p><p>宋元嘉初。益州刺史遣三人入山伐樵。路迷。忽見一龜。大如車輪。四足各躡一小龜而行。又有百餘黃龜從其後。三人叩頭。請示出路。龜乃伸頸。若有意焉。因共隨逐。即得出路。一人無故取小龜。割以為臛。食之。須臾暴死。唯不噉者無恙。<span class='note-inline'>(出異苑)</span></p>
</div>
<div class='div-other'><a id='mulu640' />
<p class='h2'>章安人</p><p>宋元嘉中。章安縣人嘗屠虎。至海口。見一蟹。匡大如笠。脚長三尺。取食甚美。其夜。夢一少嫗語云。汝噉我肉。我食汝心。明日。其人為虎所食。<span class='note-inline'>(出廣古今五行記)</span></p>
</div>
<div class='div-other'><a id='mulu641' />
<p class='h2'>元稚宗</p><p>宋元稚宗者。河東人也。元嘉十六年。隨鍾離太守阮愔在郡。愔使稚宗行至遠村。郡吏葢苟、邊定隨焉。行至民家。恍惚如眠。便不復寤。民以為死。舁出門外。方營殯具。經夕能言。說初有一百許人。縛稚宗去。數十里至一佛圖。僧眾供養。不異于世。有一僧曰。汝好獵。今應受報。便取稚宗。皮剝臠截。具如治諸牲獸之法。復納于澡水。鈞口出之。剖破解切。若為膾狀。又鑊煮爐炙。初悉糜爛。隨以還復。痛惱苦毒。至三乃止。問欲活否。稚宗便叩頭請命。道人令其蹲地。以水灌之。云。一灌除罪五百。稚宗苦求多灌。沙門曰。唯三足矣。見有蟻類數頭。道人曰。此雖微物。亦不可殺。無復論巨此者也。魚肉自此可戒<span class='note-inline'>(戒原作噉。據明鈔本改。)</span>耳。齋會之日。悉著新衣。無新可浣也。稚宗因問。我行旅有三。而獨嬰苦。何也。道人曰。彼二人自知罪福。知而無犯。唯爾愚蒙。不識緣報。故以相戒。因爾便蘇。數日能起。由是遂斷漁獵云。<span class='note-inline'>(出祥異記)</span></p>
</div>
<div class='div-other'><a id='mulu642' />
<p class='h2'>王曇略</p><p>宋譙國城父人王曇略。常以牛作脯為業。欲殺一牛。牛見刀。輒跳躑欲走去。曇略怒。乃先以刀刺牛目。經少時。其人眼無故血流出。<span class='note-inline'>(出廣古今五行記)</span></p>
</div>
<div class='div-other'><a id='mulu643' />
<p class='h2'>廣州人</p><p>宋元嘉中。廣州有三人。共在山中伐木。忽見石窠有三卵。大如升。取煮之。湯始熱。聞林中如風雨聲。須臾。一蛇大十圍。長四五丈。逕來湯中。銜卵而去。三人無幾皆死。<span class='note-inline'>(出搜神記)</span></p>
</div>
<div class='div-other'><a id='mulu644' />
<p class='h2'>東興人</p><p>臨川東興。有人入山。得猿子。便將歸。猿母自後逐至家。此人縛猿子於庭中樹上。以示之。其母便搏頰向人。若<span class='note-inline'>(若原作欲。據明鈔本改。)</span>哀乞。直是<span class='note-inline'>(是原作謂。據明鈔本改。)</span>口不能言耳。此人既不能放。竟擊殺之。猿母悲喚。自躑而死。此人破腸視之。皆斷裂矣。未半年。其人家疫。一時死盡滅門。<span class='note-inline'>(出搜神後記)</span></p>
</div>
<div class='div-other'><a id='mulu645' />
<p class='h2'>陳莽</p><p>臨川陳莽。少以射獵為業。與人逐鹿入山。有一大樹。可三十圍。莽息其下。忽有白氣。去地十丈許。莽因射之。若有所中。洒血布地。聞空中語云。正中大王。俄見一大蛇掛樹。身有箭。頃刻。有群蛇輳輻向莽。莽雖驅擊。而來者數多。盤繞莽身。咂咂有聲。須臾散去。視莽。唯見一聚白骨。<span class='note-inline'>(出廣古今五行記)</span></p>
</div>
<div class='div-other'><a id='mulu646' />
<p class='h2'>沛國人</p><p>沛國有一士人。同生三子。年將弱冠。皆有聲無言。忽有一人從門過。因問曰。此是何聲。答曰。是僕之子。皆不能言。客曰。君可內省。何以致此。主人異其言。思忖良久。乃謂客曰。昔為小兒時。當牀上有燕巢。中有三子。其母從外得哺。三子皆出口受之。積日如此。試以指內巢中。燕雛亦出口受之。因以三薔茨食之。既而皆死。昔有此事。今實悔之。客曰。是也。言訖。其三子之言語。忽然周穩。蓋能知過之故也。<span class='note-inline'>(出續搜神記)</span></p>
</div>
<div class='div-other'><a id='mulu647' />
<p class='h2'>齊朝請</p><p>齊國有一奉朝請。家甚豪侈。非手殺牛。則噉之不美。年三十許。病篤。見大牛來。舉體如被刀刺。叫呼而終。又江陵高偉。入齊凡數年。向幽州淀中捕魚。後病。每見群魚囓之而死。<span class='note-inline'>(出顏氏家訓)</span></p>
</div>
<div class='div-other'><a id='mulu648' />
<p class='h2'>伍寺之</p><p>南野人伍寺之。見社樹上有猴懷孕。便登樹擺殺之。夢一人稱神。責以殺猴之罪。當令重謫。寺之乃化為大蟲。入山。不知所在。<span class='note-inline'>(出述異記)</span></p>
</div>
<div class='div-other'><a id='mulu649' />
<p class='h2'>蘇巷</p><p>新野蘇巷。常與婦佃于野舍。每至田時。輒有一物來。其狀似蛇。長七八尺。五色光鮮。巷異而餉之。經數載。產業加焉。婦後密打殺。即得能食之病。進三斛飯。猶不為飽。少時而死也。<span class='note-inline'>(出異苑)</span></p>
</div>
<div class='div-other'><a id='mulu650' />
<p class='h2'>阮倪</p><p>阮倪者。性特忍害。因醉出郭。見有放牛。直探牛舌本。割之以歸。為炙食之。其後倪生一子。無舌。人以為牛之報也。<span class='note-inline'>(出述異記)</span></p>
</div>
<div class='div-other'><a id='mulu651' />
<p class='h2'>邵文立</p><p>梁小莊嚴寺。在建業定陰里。本是晉零陵王廟地。天監六年。度禪師起造。時有邵文立者。世以烹屠為業。嘗欲殺一鹿。鹿跪而流淚。以為不祥。鹿懷一麑。尋當產育。就庖哀切。同被刳割。因斯患疾。眉鬚皆落。身瘡並壞。後乃深起悔責。求道度禪師。發大誓願。罄捨家資。廻買此地。為立伽藍。<span class='note-inline'>(出梁京寺記)</span></p>
</div>
<div class='div-other'><a id='mulu652' />
<p class='h2'>梁元帝</p><p>梁元帝諱繹。母阮脩容。曾失一珠。元帝時絕幼。吞之。謂是左右所盜。乃炙魚眼以厭之。信宿之間。珠便出。帝尋一目致眇。蓋魚之報也。<span class='note-inline'>(出韻對)</span></p>
</div>
<div class='div-other'><a id='mulu653' />
<p class='h2'>望蔡令</p><p>梁孝元在江州時。有人為望蔡縣令。經劉敬躬亂。縣廨被焚。寄寺而住。民將牛酒作禮。縣令以牛擊殺。屏除像<span class='note-inline'>(像字據明鈔本補。)</span>設。鋪陳牀座。於堂上接賓客。未殺之頃。牛解。徑來至階而拜。縣令大笑。遂令左右宰之。飲噉醉飽。便臥於簷下。及醒。即覺體痒。爬搔隱疹。因爾成癩。十許年死。<span class='note-inline'>(出顏氏家訓)</span></p>
</div>
<div class='div-other'><a id='mulu654' />
<p class='h2'>僧曇歡</p><p>後周武帝時。敷州義陽寺僧曇歡有羊數百口。恒遣沙彌及奴放於山谷。後沙彌云。頻有人來驅逐此羊。歡乃多將手力。自往伺之。後見此人。立于東岸樹下。遙謂歡曰。汝之畜養猪羊。其罪最甚。不久自知。何勞護惜。歡驟馬繞谷就之。而覓不見。少時滅法教。資財並送官府。公私牽挽。並皆分散。歡還俗。貧病而死。<span class='note-inline'>(出廣古今五行記)</span></p>
</div>
<div class='div-other'><a id='mulu655' />
<p class='h2'>釋僧羣</p><p>釋僧群。清貧守節。蔬食持經。居羅江縣之霍山。搆立茅室。孤在海中。上有石盂。水深六尺。常有清流。古老相傳。是群仙所宅。群因絕粒。其菴舍與石盂。隔一小澗。常以木為梁。由之以汲水。年至一百三十。忽見一折翅鴨。舒翼當梁頭。群將舉錫撥之。恐有轉傷。因此廻歸。遂絕水數日而終。臨終。謂左右曰。我少時。曾折一鴨翅。驗此以為報也。<span class='note-inline'>(出高僧傳)</span></p>
</div>
<div class='div-other'><a id='mulu656' />
<p class='h2'>竺法惠</p><p>竺法惠。本關中人。方直有戒行。行至嵩高山。忽謂弟子法昭曰。汝過去時。折一鴨脚。其殃即至。俄而昭為人所擲物折脚。遂永疾廢焉。<span class='note-inline'>(出高僧傳)</span></p>
</div>
<div class='div-other'><a id='mulu657' />
<p class='h2'>冀州小兒</p><p>隋開皇初。冀州外邑中。有小兒。年十三。常盜鄰卵。燒煨食之。翌日侵旦。有人叩門。呼此兒聲。父令兒出應之。見一人云。官喚汝。兒曰。呼我役者。入取衣糧。使者曰。不須也。因引兒去。村南舊是桑田。耕訖未下種。此小兒忽見道右有一小城。四面門樓。丹素甚嚴。此兒怪曰。何時有此城。使者呵之勿言。因至城北門。令小兒前入。小兒入閫。城門忽閉。不見一人。唯是空城。地皆熱灰碎火。深纔沒踝。小兒忽呼叫。走趨南門。垂至即閉。又走趨東西。亦皆如是。未到則開。既至便闔。時村人出田採桑。男女甚眾。皆見兒在耕田中啼泣。四方馳走。皆相謂曰。此兒狂耶。旦來如此。遊戲不息。至于食時。採者皆歸。兒父問曰。見吾兒否。桑人答曰。父兒在村南走戲。喚不肯來。父出村外。遙見兒走。大呼其名。一聲便住。城灰忽然不見。父兒倒。號泣言之。視其足。半脛已上。血肉燋乾。膝已下。紅爛如炙。抱歸養療。髀已上肉如故。膝已下遂為枯骨。鄰里聞之。看其走處。足跡通利。了無灰火。良因實業。觸處見獄。有道惠法師。本冀州人。與小兒鄰邑。親見其事。<span class='note-inline'>(出冥報記)</span></p>
</div></div>
</div><!-- end of div[@id='body'] -->
</body></html>