<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象教皮編（六卷全）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu13' />
<p class='juan'>象教皮編卷之六</p></div>
<div class='div-other'><a id='mulu14' />
<p class='h1'>移牘</p><p style="margin-left:1em;text-indent:-1em">梁武帝示寶誌詔書云寶誌公跡拘塵垢心遊冥寂水火不能焚浸蛇虎不能侵懼語其佛性則聲聞已上談其隱淪則高勝遁仙豈得以俗士常情空相拘制自今隨意行化勿得復禁</p>
<p style="margin-left:1em;text-indent:-1em">陳宣帝與智顗書云春寒猶厲道體何如宴坐經行無乃為憊今貺闞寶縷[爿*令]案一面山羊[髟/曷]麈尾一柄㯽榔二千子</p>
<p style="margin-left:1em">○又答智顗書云智禪師請禁海際捕魚滬業此江苦無烏賊珍味宜依所請永為福地</p>
<p style="margin-left:1em;text-indent:-1em">秦孝王<span class='note-inline'>(俊)</span>與智顗書云迴佇翹誠年深歲曩末由有展企結良深惟願珍德遣白不具</p>
<p style="margin-left:1em">○又書云睽阻方遙彌以傾欷朱方風土異宜流金在即攝衛多不調適每有劣然冀在歲陰必期展覲</p>
<p style="margin-left:1em">○又書云解夏非遠秋水乘流賜答來期必當無爽用<span class='corr'>茲</span>歡喜心蠲悲欷</p>
<p style="margin-left:1em;text-indent:-1em">隋文帝與智顗書云睽覲稍久惟用傾結道體康悆動寂怡神路首促忽豈復委宣今貺烏紗蚉幬一張鬱泥南布毠㲚一緣紫綖鞾一量南榴枕一枚</p>
<p style="margin-left:1em;text-indent:-1em">隋煬帝與智顗書云霜氣<span class='corr'>已</span>[監-皿+糸]蚉熱久祛方恐凍江預取調適今遣奉迓祗禮非賒</p>
<p style="margin-left:1em;text-indent:-1em">唐太宗答元奘禪師謝聖教序手勑云朕才謝珪璋言慚博達至於內典尤所未閑昨製序文深為鄙拙穢翰墨於金簡標瓦礫於珠林忽得來書謬承褒讚循躬省慮彌益厚顏善不足稱虛勞致謝</p>
<p style="margin-left:1em;text-indent:-1em">唐肅宗召南陽慧忠禪師書云朕聞調御上乘久安中土大雄付屬實在朕躬思與道安宏宣祕典廣資福潤以及大千傳罔象之元珠拔沉迷之毒箭良緣斯在勿以為勞杖錫而來京師非遠齋心<span class='corr'>已</span>久速副朕懷春寒師得安否此旨不多及</p>
<p style="margin-left:1em;text-indent:-1em">謝安與支遁書云思君日積計辰傾遲知欲還剡自治甚以悵然人生如寄耳頃風流得意之事殆為都盡終日慼慼觸事惆悵唯遲君來以晤言消之一日當千載耳此多山水縣閒靜差可養疾事不異剡而毉藥不同必思此緣副其積想也</p>
<p style="margin-left:1em;text-indent:-1em">陶宏景答曇鸞書云去月耳聞音聲今辰眼受文字將由頂禮歲積故使真應來儀正爾整拂藤蒲具陳花水端襟斂思竚聽警錫也及屆山所接對欣然便以倦方十卷用酬遠意</p>
<p style="margin-left:1em;text-indent:-1em">陳伯智與智覬書云伯智少奉正真長而彌篤至止以來實有欽睠前書邀師未辱還告佇聽之情不忘瞬息重遣今信必望幡然所遲來儀會言在促不宣</p>
<p style="margin-left:1em;text-indent:-1em">徐陵與天台禪師書云注仰之心難可敷具積歲傾懷麥冷體中何如願一日康勝山中春夏無餘障惱耳遲復存旨</p>
<p style="margin-left:1em;text-indent:-1em">毛喜與天台書云適奉南嶽信山眾平安弟子有答具述甲乙後信來當有音示也</p>
<p style="margin-left:1em;text-indent:-1em">郗超與親友書云道林法師神理所通元拔獨悟數百年來紹明大法令真理不絕者一人而已</p>
<p style="margin-left:1em;text-indent:-1em">李太白送林上人文云林公落髮歸道專精律儀白月在天朗然獨出既灑落於彩翰亦諷誦於人口閒雲無心與化偕往欲得振五樓之金䇿浮三湘之碧波乘盃所流考室名嶽昔智者安禪於台山遠公托志於廬阜高標勝槩斯亦嚮慕哉紫霞搖心青楓夾岸目斷川上送君此行</p>
<p style="margin-left:1em;text-indent:-1em">白樂天與濟法師書云某月日弟子太原白居易啟濟上人侍者昨者頂謁時不以愚蒙言及佛法或未了者許重討論今經典間未喻者其義有二欲面問答恐彼此卒卒語言不盡故粗形於文字願詳覽之敬佇報章以開未悟佛以無上大慧觀一切眾生知其根性大小不等而以方便智說方便法故為闡提說十善法為小乘說四諦法為中乘說十二因緣法為大乘說六波羅蜜法皆對病根投以良藥此葢方便教中不易之典也何者若為小乘人說大乘法心則狂亂狐疑所謂無以大海納於牛跡也若為大乘人說小乘法是以穢食置於寶器所謂彼自無創勿傷之也故維摩經總其義云為大醫王應病與藥又首楞嚴三昧經云不先思量而說何法隨其所應而為說法正此義耳猶恐說法者不隨人之根性也故法華經戒云若但讚佛乘眾生沒在罪苦不能信是法破法不信故如此非獨慮說者不能救病亦懼聞者不信沒入罪苦也佛之付囑豈不丁寧哉法王經云若定根基為小乘人說小乘法為大乘人說大乘法為闡提人說闡提法是斷佛性是滅佛身是說法人當歷百千萬刼墮諸地獄縱佛出世猶未得出若生人中缺脣無舌獲如是報何以故眾生之性即是法性從本已來無有增減云何於中分別病藥又云於諸法中若說高下即名邪說其口當破其舌當裂何以故一切眾生心垢同一垢心淨同一淨眾生若病應同一病眾生須藥應同一藥若說多法即名顛倒何以故為妄分別析善惡法破一切法此又了然不壞之義也又金剛經云是法平等無有高下是名阿耨多羅三藐三菩提又金剛三昧經云皆以一味道終不以小乘無有諸雜味猶如一雨潤據後三經則與前三經義甚相戾也其故何哉若云依維摩詰謂富樓那云先當入定觀此人心然後說法又云不觀人根不應說法夫以富樓那之通慧又親奉如來為大弟子尚未能觀知人心况後五百歲末法中弟子豈盡能觀知人心而後說法乎設使觀知人心若彼發小乘心而為說大乘法可乎若未能觀彼心而率己意說法又可既乎未能觀知人心默然不說又可乎若云依義不依語則上六經之義互相違反其將孰依乎若云依了義經則三世諸佛一切善法皆從此六經出孰名為不了義經乎况諸經中與維摩法華首楞嚴之說同者非一也與法王金剛金剛三昧之說同者亦非一也不可徧舉故於二義中各舉三經此六經皆上人常所講讀者今故引以為問必有甚深之旨焉今且有人忽問法於上人上人或能觀知其心或未能觀知其心將應病與藥而為說耶將同一病一藥而為說耶若應病與藥是有高下是有雜味即反法王等三經之義豈徒反其義又獲如上所說之罪報矣若同一病一藥為說必當說大乘大乘即佛乘也若讚佛乘且不隨應且不救病即反維摩等三經之義豈徒反其義又使眾生沒在罪苦矣六經皆如來說也如來是真語實語不誑語不異語者今隨此則反彼順彼則逆此設有問者上人其將何法以對焉此其未喻者一也又五蘊十二因緣葢一法也一義也略言之則為五詳言之則為十二雖名數多少或殊其於倫次轉遷合同條貫今五蘊中則色受想行識相次而十二緣中則行識色入觸受相次一則色在行前一則色次行後正序之既不類逆倫之又不同若謂佛次第而言則不應有此雜亂若謂佛偶然而說則不當名為因緣前後不倫其義安在此其未喻者二也上人耆年大德後學宗師就出家中又以說法而作佛事必能研精二義合而通之仍望指陳著於翰墨其餘疑義亦續啟問居易頓首</p>
<p style="margin-left:1em;text-indent:-1em">王元之<span class='note-inline'>(禹俑)</span>稱仁辯禪僧云永興禪院長老仁辯禪其心以度人律其行以服眾有來斯應虛往實歸禹偁筮仕以來獨愛其無親疎無人我渾然幾於道矣</p>
<p style="margin-left:1em;text-indent:-1em">東坡答辯才書云專人遠來獲手教累幅具審法履佳勝又蒙遠致筠州書信流落覊寓每煩淨眾愧佩深矣承惠罌粟鹹豉益荷厚意泉銘摹刻甚精軾在此凡百如宜不煩念及末由瞻晤懷想不已熱甚萬萬自愛</p>
<p style="margin-left:1em">○又書云法孫至領手教累幅伏承道體安康遠慰下情前此所惠書信皆領無狀每荷存記感忭亡已真贊更煩刻石甚愧不稱維摩贊近杜介刻脫却數字好笑惟金山石本乃是耳信口妄語便蒙印可罪過罪過聞老師益健更乞倍加珍愛為東南道俗歸依軾衰病不復有功名意更告法師為禱諸聖令早得歸為幸此真切意勿令人知以為虛偽冗中不宣</p>
<p style="margin-left:1em;text-indent:-1em">東坡答參寥書云別來思企不可言每至逍遙堂未嘗不悵然也為書勤勤不忘如此仍審道體康佳三詩皆清妙讀之不釋手且和一篇為答知伴太虛為湯泉之游甚善軾開春乞江浙一郡當以書奉約墨納兩笏皆佳品也餘惟為法自重</p>
<p style="margin-left:1em">○又書云去歲倉卒離湖以不一別太虛參寥為恨到黃已半年朋游稀少思念二公不忘心懶且無便故不奉書遠承差人致問殷勤累幅所以開諭獎勉者至矣僕罪大責輕謫居以來杜門念咎平生親識亦斷往還理固宜爾而釋老數公乃復千里致問情義之厚加於平日以此知道德高風果在世外見寄數詩及近編詩集詳味灑然如接清顏聽軟語筆力老健清熟過於向之所見當更磨揉追配彭澤未間自愛</p>
<p style="margin-left:1em">○又書云海月真贊許二十餘年因來諭輒為之表忠觀記及辯才塔銘不見入石必是僕與舍弟得罪人未敢便刻此真贊請參寥相度如未可刻且藏公處</p>
<p style="margin-left:1em">○又書云僕捨羅漢一堂在育王山禪月筆也可一觀聰師相別五六年不謂便爾長進詩語筆蹤皆可畏遂為名僧法足又聞剃度可喜黃州無所產又窘乏不能寄信物只有布一疋作臥單懷悚</p>
<p style="margin-left:1em">○又書云彌陀像甚圓滿非妙聰留意安能及此長大難得人附去欲作贊題記捨廬山一大剎爾</p>
<p style="margin-left:1em">○又書云吳子野至出穎沙沙彌行草書蕭然有塵外意決知不日穎脫而出可喜</p>
<p style="margin-left:1em">○又書云軾垂老被嚴譴皆愚自取事既<span class='corr'>已</span>往譬之墜甑無可追計從來奉養陋薄稟入雖微亦可供粗糲又子由分俸七千邁將家大半就食宜興復何挂心此行<span class='corr'>已</span>達江上耳目清快幸無深念知識中有憂我者以是語之紗裹肚鞵各一致區區而已</p>
<p style="margin-left:1em">○又書云專人來辱手書并示近詩如獲一笑之樂數日喜慰忘味軾到貶所半年凡百粗遣不能細說大略似靈隱天竺和尚退院後却住一小村院子折足鐺中罨糙米飯便笑過一生</p>
<p style="margin-left:1em">○又書云穎沙彌書跡巉聳可愛他日真妙總門下龍象也老夫不復止以詩句字畫期之矣師年紀不小尚留情句畫間為兒戲乎轉海相訪一段奇事但聞海舶遇風如在高山下墮深谷中非愚無知與至人皆不可度胥靡遺生恐吾輩不可學若至人無一事昌此險何為千萬勿萌此意穎師喜於得預乘桴之游所謂無所取材者其言切不可聽相知之深不可不盡道其實爾</p>
<p style="margin-left:1em">○又書云慧淨琳老及諸僧和因見致懇知為默禱於佛令亟還中州甚荷至意自揣省事<span class='corr'>已</span>來亦粗知道者但道心屢起數為世務所移恐是諸佛知其難化故以萬里之行相調伏耳</p>
<p style="margin-left:1em;text-indent:-1em">東坡答南華辯老書云人來辱書具審法體佳勝軾到惠已百日杜門養痾凡百粗遣不煩留念蒙致子由往來書信異鄉隔絕得聞近耗皆法慈垂䘏知幸</p>
<p style="margin-left:1em">○又書云筠州書信已領蒙惠麪粉[瓜-、]薑湯茶物意兼重感怍不已柳碑庵銘並佳貺卓錫泉記已寫并碑樣附去鍾銘子由莫終當作也待以書問之紫菜石髮少許聊為芹獻陋邦無一物却有書一角信罨三枚竹筒一枚封全並寄子由不免煩差人送達</p>
<p style="margin-left:1em">○又書云久不聞問忽辱專使手書具審法體佳勝生日之饗禮意兼重庶緣道力少安晚景乎銘佩非筆舌可究</p>
<p style="margin-left:1em">○又書云柳碑是山中闕典不可不立石<span class='corr'>已</span>輟忙揮汗寫出仍作一卜計成此一事小生結緣於祖師不淺荒川無物可寄有桄榔杖一枚木刃而堅可操勿笑</p>
<p style="margin-left:1em">○又書云近日營一居止苟完而已行衙不得久居民間無可僦賃故須作此久忝侍從囊中薄有餘貲深恐書生薄福難蓄此物到此已來收葬暴骨助修兩橋施藥造屋務散此物以消塵障今則索然僅存朝暮漸覺此身輕安矣示諭恐傳者之過材料工錢皆分外供給無毫髮干撓官私者知之免憂此言非道友相愛誰肯出此感服之至會合何日臨紙悵惘</p>
<p style="margin-left:1em;text-indent:-1em">東坡答通長老書云專人來辱書軾到此旬日郡僻事少足養私拙然城中無山水寺宇朴陋僧皆粗野復求蘇湖杭山之游無復髣髴矣</p>
<p style="margin-left:1em">○又書云疊辱手書感佩至意衰病歸興日深昨日忽召還禁林殊異所懷已辭免乞郡須起發前路聽命也勞生紛紛未知歸宿臨書慨歎</p>
<p style="margin-left:1em">○又書云示諭石刻浙中好事者多為之老人亦爾耶呵呵惠茶感刻倉卒未有以報</p>
<p style="margin-left:1em">○又書云此來浙中逾年不一展奉辱書感慰衰病日侵百念灰冷勉強歲月歸安林下矣</p>
<p style="margin-left:1em">○又書云惠茶極為精品感甚長松近出五臺治風甚效今納少許并人參四兩以此二物相對入少甘草并腦子作湯點佳送去御香五兩不訝涗瀆</p>
<p style="margin-left:1em;text-indent:-1em">東坡答大覺禪師書云人至辱書伏承法候安裕傾向傾向昨奉聞欲捨禪月羅漢非有他也先君愛此畫私心以為捨施莫如捨所甚愛而先君所與厚善者莫如公又此畫頗似靈異累有所覺於夢寐不欲盡談嫌涉怪爾以此亦不欲於俗家收藏意止如此而來書乃見疑欲換金水羅漢開書不覺失笑近世士風薄惡動有可疑不謂世外之人亦復爾也請勿復談此軾比乏人可齎兵卒又不足分付師差一謹幹小師齎籠仗來迎取并古佛一軸亦同捨也錢塘景物樂之忘歸詩筆計益老健借得數首一觀良幸</p>
<p style="margin-left:1em">○又書云宸奎閣碑謹撰成衰朽廢學不知堪上石否見參寥說禪師出京日英廟賜手詔其略云任性住持不知果有否如有請錄示添此一節仍大字寫一本付侍者齎歸上石也碑刻如唐已前制度額刻十五字刻二龍夾之碑身更不寫題最後方寫年月撰人銜位姓名更不用立石人及在任人名此近世俗氣極不典下為龜趺承之令知事僧依此</p>
<p style="margin-left:1em;text-indent:-1em">東坡答寶覺禪老書云去歲赴官不能艤舟一別中流縱望雲山杳然既渡江蒙輕舟見餞復得笑語別來未及奉書專人至辱教累幅慰諭反覆讀之爽然如對妙論近有杞菊賦一首寫寄以當一笑</p>
<p style="margin-left:1em">○又書云明守一書託為致之育王大覺禪師仁廟舊所禮遇御筆賜偈頌其略云伏覩大覺禪師其敬之如此今聞困於小人之言幾不安其居太守聰明老成必能安全之願因話欵曲一言使凡僧當以仁廟之故加禮而况其人道德文采推重一時乎此老今年八十二若不安全當使何往軾撰宸奎閣記旦夕附去公若見此老致意千萬</p>
<p style="margin-left:1em;text-indent:-1em">東坡答遵老書云前日壁間一見新偈便向泥土上識君今日復蒙古藤奇句益知前言不妄幸甚</p>
<p style="margin-left:1em">○又書云疊辱手教具審法體佳勝扇子妙句開發良多</p>
<p style="margin-left:1em;text-indent:-1em">東坡答徑山維琳書云軾嶺海萬里不死而歸宿田里遂有不起之憂豈非命也死生亦細故爾無足道者惟為佛為法為眾生自重</p>
<p style="margin-left:1em;text-indent:-1em">東坡答圜通禪師書云軾聞名<span class='corr'>已</span>久而得公之詳莫如魯直自惟潦倒遲暮年垂五十終不聞道區區恃其所有欲以求合於世且不可得而况世外人耶不謂遠枉音問推譽過當豈非醫門多疾息黥補劓恃有良藥乎未脫罪籍身非我有無緣頂謁山門異日聖恩或許歸田當畢此意</p>
<p style="margin-left:1em">○又書云雲歸事迹已領冠世絕境大士所廬已難下筆而龍居筆勢已自超然老拙何以加之幸少寬假使得欵曲抒思也世人一涉世事便為山靈勒回俗駕今僕蒙犯塵垢垂三十年困而後知反豈敢點浼名山而山中高人皆未相識乃逆許人何以得此豈非俗緣哉</p>
<p style="margin-left:1em">○又書云屏居亦久親識斷絕故人不棄眷予加厚每辱書問感愧不可言僕凡百如舊學道無所得但覺從前却是錯爾</p>
<p style="margin-left:1em">○又書云謫居窮僻書音曠絕故人不遺兩辱手教感慰深至僕晚聞道照物不明陷於吏議愧我道友所幸聖恩寬大不即誅殛想亦大善知識法力冥助也自絕祿廩因而布衣蔬食於窮苦寂淡之中却粗有所得未必不是晚節微福兩書開諭周至常置坐右未緣展謁萬萬自重</p>
<p style="margin-left:1em;text-indent:-1em">東坡答聞復書云辱書并詩誦咏不釋手感慰之極比日起居何如示諭欲以高文發明儒釋固所望於左右和得來詩未能盡意萬萬自愛</p>
<p style="margin-left:1em;text-indent:-1em">東坡答寶月禪師書云軾有吳道子絹畫釋迦佛一軸雖破爛然妙迹如生意欲送院中供養如欲得之請示一書即為作記并求的便附去此畫與前來菩薩天王無異但人物小而多爾</p>
<p style="margin-left:1em">○又書云屢蒙寄紙糖愧荷駙馬都尉王晉卿畫山水寒林冠絕一時非畫工所能彷彿得一古松障子奉寄非吾師別識不寄去幸祕藏之</p>
<p style="margin-left:1em;text-indent:-1em">東坡答南華明老書云軾以促裝登舟冗甚作書極草草寵示四偈可謂奇特聊答四句想大笑也石刻已領潘生果作墨成幸寄一丸</p>
<p style="margin-left:1em;text-indent:-1em">東坡答東林廣惠禪師書云往來不聞法音經術荒澁無與鏤治忽領手教累幅尤覺空然行役二年水陸萬里南望山門臨書悽斷</p>
<p style="margin-left:1em;text-indent:-1em">東坡答靈隱知和尚書云久留錢塘寢食湖山間時陪道論多所開發至於靈山道人似有前緣既經別歲寤寐見之葢心境已熟不能遺忘也及余簿來天竺處得道俗手書近百餘通皆有勤勤相念之意又皆云杭民亦未見忘無狀何以致此葢緣業未斷故耶會當求湖明一郡留連數月以盡平生之懷</p>
<p style="margin-left:1em;text-indent:-1em">東坡與泉老書云今日忽有老人來訪姓徐名中鬚髮如雪云七十六歲矣示兩頌雖非奇特亦有可觀孑然一身寄食江湖間自傷身世澘然出涕不知當死誰手老夫自是白首流落之人何暇哀生然亦為之出涕和尚慈悲普救何妨輟叢林一席之地日破一分粥飯養此天窮之士盡其天年使不僵仆道路豈非教法之本意乎請相度一報如何令人製衣物去此人雖不審其性行决是讀書應舉之人垂死窮途之士百念灰冷必無為惡之疑幸望慈憫攝受不罪</p>
<p style="margin-left:1em;text-indent:-1em">東坡答言上人書云去歲吳興倉卒為別至今耿耿譴居窮陋往還斷盡遠辱不遺尺書見及感怍殊深比日法體佳勝札翰愈精健詩必稱是不蒙見示何也雪齋清境發於夢想此間但有荒山大江修竹古木每飲村酒醉後曳杖放脚不知遠近亦曠然天貞與武林舊遊未易議優劣也何時會合一笑</p>
<p style="margin-left:1em;text-indent:-1em">張無垢<span class='note-inline'>(九成字子韶)</span>與妙喜杲禪師書云禪林首座之職在選賢之位今諸方不問賢不肖例以此為僥倖之津途亦主法者失也然像季固難得其人若擇其素履稍優才德稍備識廉恥節義者居之與夫險進之徒亦差勝矣</p>
<p style="margin-left:1em;text-indent:-1em">侍郎尤延之與佛照拙菴書云昔妙喜中興臨濟之道於凋零之秋而性尚謙虛未嘗馳騁見理平生不趨權勢不苟利養嘗云萬事不可佚豫為不可奢泰持葢有利於時而便於物者有其遇而無其功者若縱之奢佚則不濟矣不肖佩服斯言遂為終身之戒老師昨者遭遇主上留宿觀堂實為佛法之幸切冀不惓悲願使進善之途開明任眾之道益大庶幾後生晚輩不謀近習各懷遠圖豈不為叢林之利濟乎</p>
<p style="margin-left:1em">○又書云祖師以前無住持事其後應世行道迫不得已然居則蓬蓽取蔽風雨食則麄糲取充饑餒辛苦憔悴有不堪其憂而王公大人有願見而不可得者故其建立皆磊磊落落驚天動地後世不然高堂廣廈美衣豐食頤指如意於是波旬之徒始洋洋然動其心趦趄權門搖尾乞憐甚者巧取豪奪如正晝攫金不復知世間有因果事妙喜此書豈特為博山設其拈盡諸方自來習氣不遺毫髮如飲長桑公上池之水洞見肺腑若能信受奉行安用別求佛法</p>
<p style="margin-left:1em;text-indent:-1em">給事吳芾與簡堂機禪師書云古人灰心泯智於千巖萬壑之表若絕意於功名而忽奉紫泥之詔韜光匿跡於負舂賤役之中初無念於榮達而卒入傳燈之列葢得於無心則其道大其德宏出於有求則其名卑其志狹惟師度量凝遠繼踵古人乃能棲遲筦山一十七年遂成叢林良器今之衲子內無所守外逐紛華少遠謀無大體未能扶助宗教不逮師遠矣</p>
<p style="margin-left:1em;text-indent:-1em">侍郎張孝祥與楓橋演長老書云從上諸祖無住持事開門受徒迫不得已像法衰替乃有實封投狀買院之說如嚮時楓橋是也公之出處人具知之碎啄同時元不著力有緣即住緣盡便行若裨販之輩欲要此地造地獄業不若兩手分付為佳耳</p>
<p style="margin-left:1em;text-indent:-1em">淮康王<span class='note-inline'>(諱祁銓文皇帝之孫淮清王之子國在饒州)</span>與鼎菴訔上人書云禪師高名大播寰宇<span class='note-inline'>(某)</span>福緣淺薄莫遂瞻依切惟世事紛紛塵因滾滾泡影翻沉何有定止若能了脫無常除免輪轉不迷身往永得解脫非聖賢出離世綱莫能也<span class='note-inline'>(某)</span>寄處紅塵混流業海真若雲間過電草上朝霜豈可久哉欲習參靜業之門柰未明宗機之旨願乞禪師特垂慧炬頒示警䇿法語一篇留遺供奉朝夕行持使有歸結<span class='note-inline'>(某)</span>無憾焉天順八年三月十三日右君王賢士夫與名僧書六十三章</p>
<p style="margin-left:1em;text-indent:-1em">慧遠與桓元書云本欲栖病峨嵋之岫觀化流沙之表頓飱徽聞有懷遙仰歲末嚴寒體中何如音寄塵隔增用抱蘊</p>
<p style="margin-left:1em;text-indent:-1em">慧遠與鳩摩羅什書云釋慧遠頓首去歲得桃左車書具承德問仁者曩絕殊域越自外境于時音譯未交聞風而悅但江湖難寘以形乖為歎耳頃承懷寶來遊則一口九馳徒情欣雅味而無由造盡寓目望塗固以增其勞佇每欣大法宣流三方同遇雖運逢其末而趣均在昔誠未能扣津妙門感徹遺靈至於虛襟遣契亦無日而不懷夫旃檀移植則異物同薰摩尼吐曜則眾珍自積是惟教令之道猶虛往實歸况宗一無緣而應不以情者乎是故負荷大法者必以無執為心會友以仁者使功不自<span class='corr'>己</span>出若令法輪不停軫於八正之路三寶不輟音於將盡之期折世智之角杜異人之口則滿願不專美於絕代龍樹豈獨善於前蹤今往比量衣裁願登高座為著之并天漉之器此既法物聊以示懷</p>
<p style="margin-left:1em;text-indent:-1em">慧遠答王謐書云出家是方外之賔跡絕於物內乖天屬之重而不違其孝外缺奉主之恭而不失其敬如令一夫全德則道洽六親澤流天下雖不處王侯之位固<span class='corr'>已</span>協契皇極大芘生民豈坐受其德虛霑其惠與尸位之賢同素餐哉</p>
<p style="margin-left:1em;text-indent:-1em">慧遠與劉遺民<span class='note-inline'>(程之)</span>結白蓮社誓文略云審二報之相催知險趣之難拔誓同兹人俱游絕域臨三途而緬謝傲天宮而長辭又云藉芙蓉於中流蔭瓊柯以詠言飄雲衣於八千汎香風以窮年</p>
<p style="margin-left:1em;text-indent:-1em">元暢與蕭琰書云貧道棲荊累稔年衰疹積厭毒人喧所以遠托岷界卜居斯阜元城千步逶迤長亘連開四澗互列五峯抱郭懷邑廻望三方負巒背岳遠矚九流差可養疾</p>
<p style="margin-left:1em;text-indent:-1em">求那跋摩上宋文帝書云道在心不在事法由<span class='corr'>己</span>不由人且帝王所修與匹夫異匹夫尚不克<span class='corr'>己</span>苦節何以為用帝王以四海為家萬民為子出一嘉言則士庶咸悅布一善政則人臣以和刑不夭命役不勞力則風雨時若百穀滋繁以此持齋齋亦大矣以此不殺利亦多矣安在輟半日之飱全一禽之命然後為宏濟耶</p>
<p style="margin-left:1em;text-indent:-1em">元奘辭唐太宗命理朝政書云元奘伏唯陛下經緯八紘之咯崇闡雍熙之業天之所授無假於人一也崇儒尚德薄稅輕刑九州四海咸遂安逸此又聖心自化無假於人二也深仁遠洽四夷貢獻此又天威所感無假於人三也獫狁為患前代莫制陛下御圖一征傾巢倒穴故知有道斯得無假於人四也高麗小蕃煬帝喪軍而返陛下提兵振旅俘馘數萬故知神武無假於人五也天地交泰祥瑞皆應德而至無假於人六也陛下縱復須才今亦伊呂多矣元奘庸陋何足以預之至於守戒緇門闡揚遺法此其誠願伏乞天慈終而不奪</p>
<p style="margin-left:1em;text-indent:-1em">法琳與蔡國公書云釋法琳致書尚書右僕射蔡國公足下法琳草衣野客木石山人尤類曲針誠同腐芥不被知於當世合緘口以終身既德愧內充譽慚外滿非惟孤負慧遠實亦帶累道安是以畢志清溪歸心紫葢覆船巖下永咏經書鬼谷池前長觀魚鳥豈謂忽辭林藪更入囂塵久客秦川俄臨楚塞萍流八水葉墜三陽口腹之弊已淹仲叔之情何寄臥靈臺而起恨遊白社而興嗟南巢之戀倍增北風之悲愈切居生坎壈稟命迍邅空詠七哀徒吟九歎撫躬弔影運也如何加以病在膏肓風纏腠理累年將息未覺有瘳至於照雪聚螢筋力已謝九流七略難勝緣山萬卷百家杳猶行海前因傅子聊貢斐然仍以未竭邪源今者重修辯正頗為經論罕備史籍靡充雖罄短懷罔知克就仰惟僕射公運籌䇿之才居阿衡之任知人之器遠邁山濤接士之心還方趙武風姿爽朗識度含宏既握靈蛇之珠爰佩荊山之玉所以弼諧庶績燮理文昌德鏡縉紳譽形朝野兼以門稱華胄世號儒宗不忘宿昔之懷曲賜憂憐之訪寒灰更暖朽木翻榮昔王粲閱書取資蔡氏相如造賦必賴楊侯意者但是諸子雜書及晉宋已來內外文集與釋典有相關涉處悉願披覽謹以別錄仰呈持希恩許輕陳所請悚息何言邪見信心古來共有善人惡黨今日寧無前次傅子讇言略呈小論既蒙上達復荷褒揚戢在中心但知慚德昔三都賦未值張華無人見賞今破邪論不逢君子誰肯為珍比者海內諸州四方道俗流通抄寫讚詠成音廻邪見之心發愚人之見者豈非明公之力耶心能利物薄有冥功請公為宏護檀越</p>
<p style="margin-left:1em;text-indent:-1em">雲門遺表云有限色身詎免榮枯之歎無形實相孰云遷徙之期身偎韶石之雲頭變楚山之雪隙駒難繫瓶雀易飛既風燈炬焰以不留在水月空花其何適</p>
<p style="margin-left:1em;text-indent:-1em">佛印寄東坡惠州書云子瞻負高林遠放寂寞之濵權臣忌子瞻為相耳人生如白駒過隙三二十年功名富貴轉眼成空何不一筆都勾尋取本來面目子瞻讀書萬卷而未知性命所居不可謂之聰明也努力向前珍重珍重</p>
<p style="margin-left:1em;text-indent:-1em">大覺璉禪師答侍郎孫莘老覺書云妙理聖人嘗寓於易至周衰先王之法壞禮義亡然後奇言異術間出而亂俗逮釋迦入中土醇以第一義示人而始末設為慈悲以化羣生亦所以趨時也自生民以來淳朴未散則三皇之教簡而素春也及情竇日鑿五帝之教詳而文夏也時與世異情隨日遷故三王之教密而嚴秋也及其弊而為秦漢則無所不至矣天下有不忍願聞者於是佛祖如來推之以性命之埋冬也天有四時循環以生成萬物聖人設教迭相扶持以化成天下然至其極也皆不能無弊弊者迹也要當有聖賢者世起而救之自秦漢以來千有餘歲風俗靡靡大道寥寥良可歎也</p>
<p style="margin-left:1em;text-indent:-1em">浮山遠禪師與道吾真公書云學未至於道衒耀見聞馳騁機解以口舌辯利相勝者猶如廁屋塗杇丹臒秪增其臭耳</p>
<p style="margin-left:1em;text-indent:-1em">演公與郭功輔書云昔江西南嶽諸祖之利物也扇以淳風節以清淨被以道德教以禮義使學者收視聽塞邪僻絕嗜慾忘利養所以日遷善遠過道成德備而不自知今欲參究此道要須確志以悟為期然後禍患得喪付之造物不可苟免纔有絲毫顧慮終無成就之時</p>
<p style="margin-left:1em;text-indent:-1em">白雲端禪師與郭公輔書云古人處山林隱朝市不牽於名利不惑於聲色遂能清振一時美流萬世或謂古人淳朴故可教今人浮薄故不可教斯瞽惑之言不足稽也</p>
<p style="margin-left:1em;text-indent:-1em">白雲與無為子<span class='note-inline'>(楊傑字次公)</span>書云可言不可行不若勿言可行不可言不若勿行先哲謹言擇行所以發言有類立行有禮遂能言不集禍行不召辱言則為經行則為法</p>
<p style="margin-left:1em;text-indent:-1em">晦堂心禪師與朱給事世英書云予初入道自恃甚易逮見黃龍先師後退思日用與理矛盾者極多遂力行三年雖祁寒溽暑確志不移然後方得事事如理而今咳唾掉臂亦是祖師西來意</p>
<p style="margin-left:1em;text-indent:-1em">晦堂答張無盡<span class='note-inline'>(商英字天覺)</span>書云聖人之道如天地育萬物無有不備眾人之道如江河淮濟山川陵谷草木昆蟲各盡其量而已無有不備者道豈有二耶由得有淺深成有大小耳</p>
<p style="margin-left:1em;text-indent:-1em">晦堂與寶性禪師<span class='note-inline'>(白雲端和尚)</span>書云久廢不可速成積弊不可頓除優游不可久戀人情不可恰好禍患不可苟免達此五事涉世無悶矣</p>
<p style="margin-left:1em;text-indent:-1em">晦堂與謝景溫書云先師進止嚴重見者敬畏衲子因事請假多峻拒弗從惟聞省視親老則氣色穆然見於顏面盡禮津遣其愛人恭孝如此</p>
<p style="margin-left:1em;text-indent:-1em">黃龍答王荊公<span class='note-inline'>(安石)</span>書云夫人語默舉止自謂上不欺天外不欺人內不欺心誠可謂得矣然獨戒謹乎獨居隱微之間果無纖毫之欺斯可謂得</p>
<p style="margin-left:1em;text-indent:-1em">黃龍與隱士潘延之書云聖賢之學非造次可成須在積累積累之要推專與勤屏絕嗜好行之勿倦然後擴而充之可盡天下之妙</p>
<p style="margin-left:1em;text-indent:-1em">湛堂準禪師與李商老書云道者古今之權善宏道者要在變通不知變者拘文執教滯相殢情此皆不達權變故通方上士返常合道不拘一而應變也</p>
<p style="margin-left:1em;text-indent:-1em">湛堂答黃山谷書云人之履行非一詶一詰所能盡知葢口舌辯利者事或未可信辭語拙訥者理或不可窮雖窮其辭恐未窮其理能服其口恐未服其心惟人難知聖人所病况近世衲子聰明不通物情視聽多伺過隙與眾違欲與道乖方相尚以欺相昌以詐使佛祖之道靡靡愈薄殆不可救矣</p>
<p style="margin-left:1em;text-indent:-1em">靈源清禪師與黃山谷書云古人謂抱火厝於積薪之下而寢其上火未及然因以為安此喻安危之機死生之理明如杲日閒不容髮夫人平居燕處罕以生死禍福為慮一旦事出不測方頓足扼腕而救之終莫能濟矣</p>
<p style="margin-left:1em;text-indent:-1em">靈源與伊川先生書云禍能生福福能生禍禍生乎福者緣處災危之際切於思安深於求理遂能祇畏敬謹故福之生也宜矣福生乎禍者緣居安泰之時縱其奢欲肆其驕態遂多輕忽侮慢故禍之生也宜矣是知多難成其志無難喪其身得乃喪之端喪乃得之兆福不可屢僥倖得不可常覬覦居福慮危則其福可保見得慮喪則其得必臻故君子安不忘危理不忘亂</p>
<p style="margin-left:1em;text-indent:-1em">靈源與覺範書云聞在南中時究楞嚴特加箋釋非不肖所望葢文字之學不能洞當人之性源徒與後學障先佛之智眼病在依他作解塞自悟門資口舌則可勝淺聞廓神機則難極妙證故於行解多致參差而日用見聞尤增隱昧也</p>
<p style="margin-left:1em;text-indent:-1em">靈源與德禪師書云近世作長老涉二種緣多為二風所觸喪其法體一應逆緣多觸衰風二應順緣多觸利風既為二風所觸則喜怒之氣交於心鬱勃之色浮於面故取辱法門詒譏賢達</p>
<p style="margin-left:1em;text-indent:-1em">佛鑒與秀紫芝書云為道不憂則操心不遠處身常逸則用志不大古人歷艱難嘗險阻然後享終身之安葢事難則志銳刻苦則慮深遂能轉禍為福轉物為道多見學者逐物忘道背明投暗於是飭己之不能而欺人以為智強人之不逮而侮人以為高以此欺人而不知有不可欺之先覺以此掩人而不知有不可掩之公論惟賢者則謂事散而無窮能涯而有盡欲以有盡之能而周無窮之事識有所偏神有所困其於大道必有闕焉</p>
<p style="margin-left:1em;text-indent:-1em">高菴與李都運書云衲子無賢愚惟在善知識委曲以崇其德業歷試以發其器能旌獎以重其言優愛以全其操歲月積久聲實並豐葢人皆含靈惟勤誘致如玉之在璞抵擲則瓦石琢磨則珪璋如水之發源壅閼則淤泥疏濬則川澤乃知像季非獨遺賢而不用其於養育勸獎之道亦有所未至矣學者才能與時升降好之則至獎之則崇抑之則衰斥之則絕此才能消長之由也</p>
<p style="margin-left:1em;text-indent:-1em">歸雲本禪師示諸寺辯佞書云本朝富鄭公<span class='note-inline'>(弼)</span>問道於投子顒禪師書尺偈頌凡十四紙灼見前輩主法之嚴王公貴人信道之篤也鄭國公社稷重臣曉年信向如此而顒必有大過人者矣士夫中諦信此道能忘齒屈勢奮發猛利期於徹證如楊大年侍郎李和文都尉見廣慧璉石門聰并慈明諸老激揚詶唱班班見諸禪書楊無為之於白雲端張無盡之於兜率悅皆扣關擊節徹證源底非苟然者近世張無垢侍郎李漢老參政呂居仁學士皆見妙喜登堂入室謂之方外道友脫略世俗拘忌罔窺涯涘然士君子相求於空閒寂寞之濱棲心禪寂發揮本有而<span class='corr'>已</span>後世不見先德楷模專事諛媚曲求進顯凡以住持薦名為長老者往往書<span class='corr'>刺</span>稱門僧奉前人為恩府取招提之物苞苴獻佞識者憫笑恬不知耻嗚呼沙門釋子一缾一鉢雲行鳥飛非有凍餒之迫子女玉帛之戀而欲折腰擁篲自取辱賤如此耶稱恩府者出於己私無所依據削弱風教實姦邪欺偽之漸也破法比邱魔氣所鍾誑誕自若指禪林大老為師承媚當路貴人為宗屬申不請之敬啟壞法之端吾道衰極至此聊書此以自警云</p>
<p style="margin-left:1em;text-indent:-1em">東山空禪師答余才茂借脚夫書云向辱枉顧荷愛甚厚別後又承惠書益自感愧某本巖穴間人與世漠然才茂似知之今雖作長老居方丈只是前日空上座常住有無一付主事出入文籍並不經眼不畜衣鉢不用常住不赴外請不求外援任緣而住初不作明日計才茂既以道舊見稱故當相忘於道今書中就覔數脚夫不知此脚出於常住耶空上座耶若出於空空亦何有若出常住是私用常住一涉私則為盜豈有善知識而盜用常住乎公既入帝鄉求好事不宜於寺院營此等事公閩人所見所知皆閩閩長老一住著院則常住盡盜為己有或用結好貴人或用資給俗家或用接陪己知殊不念為十方常住招提僧物也比年以來寺舍殘廢僧徒寥落皆此等咎願公勿置我於此等輩中公果見信則他寺所許者皆謝而莫取公之前程未可量也逆耳之言公謂如何時寒途中保愛</p>
<p style="margin-left:1em;text-indent:-1em">雪堂行禪師與王梅溪<span class='note-inline'>(十朋)</span>書云金隄千里潰於蟻壤白璧連城玷於瑕疵無上妙道非特金隄白璧也貪慾恚嗔非特蟻壤瑕疵也要在立志端謹用功精進操守堅確修行完美然後可自利而利人</p>
<p style="margin-left:1em;text-indent:-1em">雪堂與晦堂書云予弱冠之年見獨居士言中無主不立外不正不行此語宜終身踐之聖賢事業備矣子佩服斯語在家修身出家學道以至臨眾應物如衡石之定重輕規矩之成方圓捨此則事事失準矣<span class='note-inline'>(見獨居士即雪堂父)</span></p>
<p style="margin-left:1em;text-indent:-1em">雪堂與竹菴書云學者不知道之所向則尋師友以參扣之善知識不可以獨化則賴學者以贊祐之昔江西馬祖因百丈南泉而顯其大機南岳石頭得藥山天皇而著其大智所以千載一合論說無疑建勳叢林增光佛祖</p>
<p style="margin-left:1em;text-indent:-1em">死心與韓子蒼<span class='note-inline'>(駒)</span>書云求利者不可與道求道者不可與利使利與道兼行則商賈屠沽皆能求之矣何必古人棄富貴忘功名灰心泯智於空山大澤之中澗飲木食而終其身哉必謂利與道不相違礙譬如捧漏巵而灌焦釜終莫濟矣</p>
<p style="margin-left:1em;text-indent:-1em">草堂清禪師與韓子蒼書云燎原之火生於熒熒懷山之水漏於涓涓夫水之微也捧土可塞及其盛也漂木石沒邱陵火之微也勺水可滅及其盛也焦都邑燔山林此與愛溺之水瞋恚之火何異乎古人治心防於念之未生情之未起所以用力甚微收功甚大及其情欲相亂愛惡交互自傷其生又傷他人不可救矣</p>
<p style="margin-left:1em;text-indent:-1em">山堂與張無盡書云御下之法恩不可過過則驕威不可嚴嚴則怨恩必施於有功不可妄加匪人威必加於有罪不可濫及無辜故恩雖厚而人無驕威雖嚴而人無怨若功不足稱而賞太豐罪不足責而罰太重遂使小人生驕怨矣</p>
<p style="margin-left:1em;text-indent:-1em">妙喜與韓子蒼書云古人先擇道德次推才學而進苟非良器置身於人前者人多薄之故衲子自思砥礪名節比見叢林凋喪學者不顧道德少節義無廉耻譏淳素為鄙朴獎囂浮為俊敏是以晚輩識見不明涉獵抄寫用資口舌之辯日滋月浸遂成澆漓之風若語以聖人之道瞢若面牆矣</p>
<p style="margin-left:1em;text-indent:-1em">妙喜與張無垢書云近代主法者無若真如喆善輔弼叢林者無若楊岐議者謂慈明真率作事忽略無避忌楊岐忘身事之惟恐不周雖衝寒冒暑未嘗惰容始自南源終於興化越三十載總柄綱律盡慈明之世而後<span class='corr'>已</span>若真如者初自束包行脚逮於應世領徒為法忘軀不啻饑渴無遽色無疾言夏不排窗冬不附火一室翛然凝塵滿案嘗曰衲子內無高明遠見外乏嚴師良友尠克有成器者故當時執抝如孚鐵脚倔強如秀圓通諸公皆望風而偃此二老實千載衲子之龜鑑也</p>
<p style="margin-left:1em;text-indent:-1em">萬菴顏禪師與草堂書云少林初祖衣法雙傳六世衣止不傳取行解相應世其家業祖道愈光子孫益繁大鑑之後石頭馬祖皆嫡孫二大士元言妙語流布寰區潛符默證而師法既眾學無專門曹溪源流[泳-永+(瓜-、)]別為五方圓任器大體是同各擅佳聲力行己任一言一令網羅學者由是互相詶唱顯微闡幽或抑或揚佐佑法化語言無味如煮木札羹炊鐵釘飯與後輩咬嚼目為拈古其頌始自汾陽暨雪竇汪洋乎不可涯涘後之作者馳騁雪竇不顧道德務以文彩煥爛為美使晚進不見古人渾淳大全之旨</p>
<p style="margin-left:1em;text-indent:-1em">佛智裕禪師與鄭居士書云駿馬奔逸而不敢肆足者銜轡之禦也小人強橫而不敢縱情者刑法之制也意識流浪而不敢攀緣者覺照之力也學者無覺照猶駿馬無銜轡小人無刑法何以絕貪慾治妄想乎</p>
<p style="margin-left:1em;text-indent:-1em">心聞賁禪師與竹菴書云衲子有智行聞於叢林者豈非豪傑士哉但能勤於參究去虛取實各得其用則院無大小眾無多寡皆從其化昔風穴之白丁藥山之牛欄常公之大梅慈明之荊楚若以位貌相求必為人所笑一旦據師席登華座萬指圍繞發揮佛祖救世之光明叢林孰不望風而靡夫前輩負瓌偉之材英傑之氣尚於未遇之際含耻忍垢混世同流況下此者乎</p>
<p style="margin-left:1em">○又書云衲子因禪致病者多有病在耳目者以瞠眉努目側耳點頭為禪有病在口舌者以顛言倒語胡喝亂喚為禪有病在手足者以進前退後指東劃西為禪有病在心腹者以窮元究妙超情離見為禪據實而論無非是病惟本色宗師明察幾微目擊而知其會不會入門而辯其到不到然後用一錐一劄脫其廉纖攻其搭滯驗其真假定其虛實而不昧乎變通終蹈於安樂無事之境而後<span class='corr'>已</span></p>
<p style="margin-left:1em;text-indent:-1em">心聞與張無垢書云教外別傳之道至簡至要初無他說前輩行之不疑守之不易天禧間雪竇以辯傅之才剏意變弄求新琢巧繼汾陽為頌古籠絡當世學者宗風由此一變矣逮宣政間圓悟又出己意麗之為碧巖集彼時邁古淳全之士如寧道者死心靈源佛鑒諸老皆莫能廻其說於是新進後生珍重其語朝誦暮習謂之至學莫有信其非者痛哉學者之心術壞矣紹興初佛日入閩見學者牽之不返日馳月騖浸漬成弊乃碎其板闢其說祛迷援溺剔繁剸劇摧邪顯正勃然而振之衲子稍知其非而不復慕然非佛日高明遠見乘悲願力救末法之弊則叢林大有可痛者矣</p>
<p style="margin-left:1em;text-indent:-1em">拙菴佛照光禪師與丞相虞允文書云大道洞然本無愚智譬如伊呂起於耕漁為帝王師詎可以智愚階級而擬哉</p>
<p style="margin-left:1em;text-indent:-1em">密菴傑禪師與施司諫書云叢林興衰在於禮法學者美惡存乎習俗古人巢居穴處澗飲木食不可行於今時今人豐衣華服飯梁齧肥不可行於古時何以故習不習耳夫人朝夕見者為常一旦去此就彼疑而不信將不從矣是人情安於所習駭其未見又何足怪</p>
<p style="margin-left:1em;text-indent:-1em">自得輝禪師與尤侍郎書云大智禪師特剏清規扶救末法比邱不正之弊有教化有條理有始終紹興之末叢林尚有老成能守典刑近年失其宗緒綱紀不振上下謬亂賔主混淆叢林何由興乎</p>
<p style="margin-left:1em;text-indent:-1em">或菴體禪師與曹侍郎<span class='note-inline'>(逮)</span>書云學道之要如衡石之定物持其平而<span class='corr'>已</span>偏重可乎推前近後其偏一也明此可學道矣</p>
<p style="margin-left:1em;text-indent:-1em">瞎堂遠禪師與侍郎顏公<span class='note-inline'>(復)</span>書云佛祖之道由內反外自近至遠聲色惑於外四肢之疾也妄情發於內心腹之疾也未見心正而不能正物身正而不能化人者故導物要在清心正人當先正己</p>
<p style="margin-left:1em;text-indent:-1em">簡堂機禪師與李侍郎<span class='note-inline'>(椿年)</span>書云古者修身治心則與人共其道興事立業則與人共其功道成功著則與人共其名所以道無不明功無不成名無不榮今人不然是以道蔽功損名辱耳</p>
<p style="margin-left:1em;text-indent:-1em">簡堂與吳給事<span class='note-inline'>(芾)</span>書云夫人常情罕能無惑大抵蔽於所信阻於所疑忽於所輕溺於所愛斯皆縱狥私懷不稽義理遂忘佛祖之道失叢林之心</p>
<p style="margin-left:1em;text-indent:-1em">大慧禪師宗杲與曾天游侍郎書云尋常計較安排底是識情隨生死遷流底亦是識情怕怖驚惶底亦是識情而今參學之人不知是病只管在裏許頭出頭沒教中所謂隨識而不隨智以故昧却本地風光本來面目若或一時放下百不思量計較忽然失脚踏著鼻孔即此識情便是真空妙智更無別智可得若別有所得有所證則又却不是也如人迷時喚東作西及至悟時即西便是東無別有東此真空妙智與太虛空齊壽只這太虛空中還有一物礙得他否雖不受一物礙而不妨諸物於空中往來此真空妙智亦然凡聖垢染著一點不得雖著不得而不礙生死凡聖於中往來如此信得及見得徹方是箇出生入死得大自在底漢</p>
<p style="margin-left:1em;text-indent:-1em">了訔禪師答淮康王書云大源殿下夙秉悲願永作人王不為富貴所牢籠獨以四無良心時時薰習葢從百千刼人王中之善知識來也且世俗百石之家沉酣五欲恃縱驕奢曾不少省況殿下名位崇高孜孜斯道非夙植德本何能若此乃又寄書山中索警䇿之言何過遜也某祖述剩語一章山偈一律特進大源大居士間玩耳古之國王大臣與吾門先人問道之際未嘗有警䇿之說惟是單提向上覿面相呈所得妙在言外奈近來人心浮薄法運下衰不得不於方便語言處體究諒殿下天稟不與時輩同論倘於此道果無所契須奮一段悠久勇猛之志看取古人萬法歸一一歸何處之語既得此旨勿生擬議於一切處莫問閒忙不拘坐臥彼此莫動其懷物欲莫遷其念不急不緩不沉不浮大要在一歸何處或有善惡境現不可認着認着是病單單只提一歸何處更不容第二念驀爾悟去到此田地了然明白與三世佛同登聖位歷代祖共坐道塲錦衣繡幄即為蓮座寶幢玉冕金簪總是香纓華髻若於此等法界急不能證須當發十種良心第一念無常老病不與人期發精進心第二念佛教提擕轉凡入聖發外護心第三念世間污染如陽焰空華了無實處發清淨心第四念羣生沉困時刻無安發濟度心第五念今生不悟失却難回發勇猛心第六念善心難同道侶難合發保任心第七念明世罕遇盛會難逢發輔助心第八念坐尊貴牀作邦國主發無上心第九念眷屬平等悉當憐憫發溫顧心第十念求菩薩道世世不忘發尊勝心果能發心如是即與華嚴無異治世境緣頭頭合轍過去未來無所不遂矣</p>
<p style="margin-left:3em">右名僧書五十一章</p>
<p style="margin-left:2em">象教皮編明環中迂㕜陳士元輯弱侯曾[(冰-水+〡)*ㄆ]入經籍志分梵譯名數異談禪語評經移牘作六卷以達磨不立文字不離文字為得皮名皮編余以格玫原湏博涉探索不慶元宗存是編可以袪疑六可以明性非崇異也乙丑夏張海鴡識</p>
</div>
<p class='juan'>象教皮編卷之六<span class='note-inline'>(終)</span></p>
</div><!-- end of div[@id='body'] -->
</body></html>