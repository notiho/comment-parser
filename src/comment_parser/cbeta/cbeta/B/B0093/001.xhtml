<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象教皮編（六卷全）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' />
<p class='h1'>象教皮編序</p><p>余童時聞人言儒釋道三教同歸一源或又言釋氏出世儒者用世本不同道或又言儒家立訓平易而持行難於有終不若佛之旨趣元微而頓悟得於頃刻余弱冠時習業南雍期滿徙寓報恩天界二寺凡八十餘日盡取三藏并諸僧語錄讀之茫然無見於元微之旨與吾儒之學遼不相涉也余年三十從仕仕未久歸田又越四十年今余年七十矣私擬平生所歷危疑之境操心酬應之槩似與釋典暗合余乃彙輯釋家語六卷題曰象教皮編於乎儒釋果同乎果異乎果似同而異似異而同乎覽者當自得焉萬歷甲申仲秋上弦日環中迂叟陳士元書</p>
<p style="margin-left:1em">歲乙酉莫春還樸子見象教皮編未解題義讀至第四卷禪語中載達磨以不執文字不離文字為得皮豁然悟曰皮編之義葢取此爾即往環碧園問著書叟叟笑而不言蒲騷社陳容淳謹識</p>
</div>
<div class='div-other'><a id='mulu3' />
<p class='h1'>象教皮編目錄</p>
<ul class="">
<li>卷之一
<ul class="">
<li>梵譯　二十分</li>
</ul></li>

<li>卷之二
<ul class="">
<li>名數　三十五分</li>
</ul></li>

<li>卷之三
<ul class="">
<li>異談　一十二分</li>
</ul></li>

<li>卷之四
<ul class="">
<li>禪語　九十五分</li>
</ul></li>

<li>卷之五
<ul class="">
<li>評經　三十九分</li>
</ul></li>

<li>卷之六
<ul class="">
<li>移牘　八十七分</li>
</ul></li>
</ul><p>象教皮編目錄<span class='note-inline'>(終)</span></p>
</div>
<p class='juan'>象教皮編卷之一</p><p class="byline">明　環中迂叟陳士元輯</p><p class="byline">清　靜真居士張海鵬訂</p>
<div class='div-other'><a id='mulu4' />
<p class='h1'>梵譯</p><p style="margin-left:1em;text-indent:-1em">天文類</p>
<p style="margin-left:1em">○忉利天一名多羅夜離欲也</p>
<p style="margin-left:1em">○兜率天知足也</p>
<p style="margin-left:1em">○焰摩天一作夜摩一作炎摩歡樂也</p>
<p style="margin-left:1em">○印度月也又日月總稱又五天竺國亦稱五印度</p>
<p style="margin-left:1em">○地婆訶羅日照也</p>
<p style="margin-left:1em">○毗盧遮耶一曰毗舍那光明徧照也</p>
<p style="margin-left:1em">○摩利交陽燄也</p>
<p style="margin-left:1em">○毗嵐婆迅猛風也一曰鞞藍婆一曰吠藍婆一曰隨藍婆葢五天竺音異耳</p>
<p style="margin-left:1em">○離婆多星宿也</p>
<p style="margin-left:1em">○尸棄火也</p>
<p style="margin-left:1em">○盎哦羅迦火星也</p>
<p style="margin-left:1em">○部陀水星也</p>
<p style="margin-left:1em">○勿哩訶婆跛底木星也</p>
<p style="margin-left:1em">○沙乃以宣折囉土星也</p>
<p style="margin-left:1em">○戌羯羅金星也</p>
<p style="margin-left:1em">○蘇氣怛羅善星也</p>
<p style="margin-left:1em">酉陽雜俎載二十八宿姓似天竺語附錄於此</p>
<p style="margin-left:1em">○貨多羅角姓也<span class='note-inline'>(雜俎首昴今改首角)</span>屬喜樂天</p>
<p style="margin-left:1em">○迦旃延亢姓也</p>
<p style="margin-left:1em">○多羅尼氐姓也<span class='note-inline'>(二宿不載屬)</span></p>
<p style="margin-left:1em">○阿藍婆房姓也屬慈氏天</p>
<p style="margin-left:1em">○迦羅延心姓也屬忉利天</p>
<p style="margin-left:1em">○遮耶尼尾姓也屬臘師天</p>
<p style="margin-left:1em">○持父迦箕姓也屬清淨天</p>
<p style="margin-left:1em">○莫迦還斗姓也<span class='note-inline'>(不載屬)</span></p>
<p style="margin-left:1em">○梵嵐摩牛姓也屬梵天</p>
<p style="margin-left:1em">○帝利迦女姓也屬毗紐天</p>
<p style="margin-left:1em">○憍<span class='note-inline'>(居喬切)</span>陳如虛姓也</p>
<p style="margin-left:1em">○單羅尼危姓也<span class='note-inline'>(三宿不載屬)</span></p>
<p style="margin-left:1em">○閻浮都迦室姓也屬蛇頭天<span class='note-inline'>(竭天之子)</span></p>
<p style="margin-left:1em">○陀難闍壁姓也</p>
<p style="margin-left:1em">○阿瑟吒奎姓也</p>
<p style="margin-left:1em">○阿含婆婁姓也</p>
<p style="margin-left:1em">○馱伽毗胃姓也<span class='note-inline'>(四宿不載屬)</span></p>
<p style="margin-left:1em">○鞞耶尼昴姓也屬火</p>
<p style="margin-left:1em">○頗羅墮畢姓也屬水</p>
<p style="margin-left:1em">○毗梨佉<span class='note-inline'>(丘茄切)</span>耶尼觜姓也屬日又月之子</p>
<p style="margin-left:1em">○天婆斯失絺參姓也屬日</p>
<p style="margin-left:1em">○井姓屬同參</p>
<p style="margin-left:1em">○炮波羅毗鬼姓也屬木</p>
<p style="margin-left:1em">○柳姓屬亦同參</p>
<p style="margin-left:1em">○賔伽耶尼星姓也屬火</p>
<p style="margin-left:1em">○瞿曇張姓也屬福德天</p>
<p style="margin-left:1em">○翼姓同虛屬林天</p>
<p style="margin-left:1em">○迦遮延軫姓也屬毗婆梨帝</p>
<p style="margin-left:1em;text-indent:-1em">時序類</p>
<p style="margin-left:1em">○三摩耶假時也</p>
<p style="margin-left:1em">○刼波時分也</p>
<p style="margin-left:1em">○阿那婆達多一曰荼闍它無熱也</p>
<p style="margin-left:1em">○尸羅清凉也</p>
<p style="margin-left:1em">○阿耨達無熱惱也</p>
<p style="margin-left:1em">○尼羅阿迭多戒日也</p>
<p style="margin-left:1em">○般遮于瑟五年一大會也余嘗著俚言解須臾瞬息之說附錄於此</p>
<p style="margin-left:1em">○須臾瞬息不久之辭也而釋氏分別甚詳按新婆沙論云百二十剎<span class='note-inline'>(音察)</span>那成一怛剎那六十怛剎那成一臘縛二十臘縛成一牟呼麥多三十牟呼麥多成一晝夜又毗曇論云一剎那譯為一念一怛剎那譯為一瞬六十怛剎那為一羅婆<span class='note-inline'>(即臘縛)</span>譯為一息<span class='note-inline'>(謂一呼一吸)</span>三十羅婆為一摩睺羅譯為一須臾是三十息為一須臾也又僧祗律云二十念為一瞬二十瞬名一彈指二十彈指名一羅預二十羅預名一須臾是十六萬念八千瞬為一須臾也須臾即斯須葢鄒魯方言</p>
<p style="margin-left:1em;text-indent:-1em">地理類</p>
<p style="margin-left:1em">○半支跋山也</p>
<p style="margin-left:1em">○耆闍崛靈鷲山也<span class='note-inline'>(山多青石頭似鷲鳥竺法維佛國記云靈鷲山在摩竭提南屬天竺國)</span></p>
<p style="margin-left:1em">○須彌人鳥山也一名阿耨達山或云即崑崙山<span class='note-inline'>(道家稱元圃吐蕃稱亦耳麻不剌山釋道安西域志云摩訶賴國有阿耨達山王舍城在山東南角竹園精舍在城西)</span></p>
<p style="margin-left:1em">○蘇迷慮須彌最高處也</p>
<p style="margin-left:1em">○諾矩羅鼠狼山也</p>
<p style="margin-left:1em">○屈屈咤播陀雞足山也</p>
<p style="margin-left:1em">○額溫縛拏馬耳山也</p>
<p style="margin-left:1em">○楞伽淨山也一作䮚迦</p>
<p style="margin-left:1em">○折羅漫雪山也</p>
<p style="margin-left:1em">○達爾達識他般葱嶺也一曰極嶷山<span class='note-inline'>(中有渴槃陀國)</span></p>
<p style="margin-left:1em">○阿濕麼石也</p>
<p style="margin-left:1em">○婆婆石無名異也</p>
<p style="margin-left:1em">○阿迦水也</p>
<p style="margin-left:1em">○提洲也</p>
<p style="margin-left:1em">○閻浮提勝金洲也</p>
<p style="margin-left:1em">○殑<span class='note-inline'>(音兢)</span>伽河天堂河也一曰恒伽河<span class='note-inline'>(此河從天堂而來恒河東面金象口而出流入東海)</span></p>
<p style="margin-left:1em">○信度河驗河也<span class='note-inline'>(從阿耨池南面銀牛口而出流入南海)</span></p>
<p style="margin-left:1em">○徙多河冷河也一曰蔔义河<span class='note-inline'>(從阿耨池西面琉璃馬口而出流入西海)</span></p>
<p style="margin-left:1em">○縛芻河清河也一曰博义河<span class='note-inline'>(從阿耨池北面頗黎獅子口而出流入北海)</span></p>
<p style="margin-left:1em">○伽毗黎河恒河也</p>
<p style="margin-left:1em">○婆竭羅鹹海也</p>
<p style="margin-left:1em">○婆悉蒲類海也</p>
<p style="margin-left:1em">○補陀落迦海島也</p>
<p style="margin-left:1em">○賀羅䭾池也</p>
<p style="margin-left:1em">○摩訶波多磨龍池也<span class='note-inline'>(在迦濕彌羅國西)</span></p>
<p style="margin-left:1em">○阿耆婆濔火池也<span class='note-inline'>(在泥婆羅國南)</span></p>
<p style="margin-left:1em">○波那林也</p>
<p style="margin-left:1em">○婆羅林堅固林也<span class='note-inline'>(在叨剌拏河西如來涅槃之所)</span></p>
<p style="margin-left:1em">○貧婆叢林也<span class='note-inline'>(謂眾僧聚處如大樹叢叢枝幹團結也)</span></p>
<p style="margin-left:1em">○烏仗那苑也</p>
<p style="margin-left:1em">○羅閱祗伽羅王舍城也</p>
<p style="margin-left:1em">○拘尸那角城也</p>
<p style="margin-left:1em">○伽耶山城也</p>
<p style="margin-left:1em">○邏挲樂些城也</p>
<p style="margin-left:1em">○婆羅尼斯番江繞城也</p>
<p style="margin-left:1em">○䭾都界也</p>
<p style="margin-left:1em">○蔑戾車邊地也</p>
<p style="margin-left:1em">○赭時石國也<span class='note-inline'>(在大宛北)</span></p>
<p style="margin-left:1em">○伊粟陀滑國也<span class='note-inline'>(在桑乾北)</span></p>
<p style="margin-left:1em">○弭秣賀米國也<span class='note-inline'>(都那密水西)</span></p>
<p style="margin-left:1em">○阿濫密穆國也<span class='note-inline'>(都烏滸水西)</span></p>
<p style="margin-left:1em">○屈霜你迦何國也<span class='note-inline'>(都那密水南康居舊地)</span></p>
<p style="margin-left:1em">○徒里掘驃國也<span class='note-inline'>(在東天竺東)</span></p>
<p style="margin-left:1em">○榜葛剌東天竺國也</p>
<p style="margin-left:1em">○沼納勃中天竺國也<span class='note-inline'>(並見吾學編)</span></p>
<p style="margin-left:1em">○摩伽陁南天竺國也<span class='note-inline'>(見洛陽伽藍記)</span></p>
<p style="margin-left:1em">○伽毗羅西天竺國也<span class='note-inline'>(見記聞)</span></p>
<p style="margin-left:1em">○迦闍那北天竺國也<span class='note-inline'>(見酉陽雜俎)</span></p>
<p style="margin-left:1em">○烏仗邦烏篤國也<span class='note-inline'>(在中天竺南)</span></p>
<p style="margin-left:1em">○杜婆一曰闍婆訶陵國也<span class='note-inline'>(在婆利國西)</span></p>
<p style="margin-left:1em">○犁靬大秦國也<span class='note-inline'>(即海西國)</span></p>
<p style="margin-left:1em">○朱俱波一曰朱居槃子合國也<span class='note-inline'>(在疎勒南)</span></p>
<p style="margin-left:1em">○特拘夢粟弋國也<span class='note-inline'>(在安息北)</span></p>
<p style="margin-left:1em">○尸棄尼識匿國也<span class='note-inline'>(即瑟匿國)</span></p>
<p style="margin-left:1em">○業波乾陀國也<span class='note-inline'>(在烏萇西)</span></p>
<p style="margin-left:1em">○蘇伐剌拏瞿羅東女國也<span class='note-inline'>(在吐蕃西)</span></p>
<p style="margin-left:1em">○沛利車離國也<span class='note-inline'>(居沙奇城屬天竺)</span></p>
<p style="margin-left:1em">○跋祿迦亟墨國也<span class='note-inline'>(即姑墨國)</span></p>
<p style="margin-left:1em">○屈支龜茲國也<span class='note-inline'>(即邱兹一作屈茨在且末北烏孫南)</span></p>
<p style="margin-left:1em">○颯秣建一作薩末鞬康國也<span class='note-inline'>(即康居在大宛西北)</span></p>
<p style="margin-left:1em">○脂那一作支那文物國也<span class='note-inline'>(總稱華夏宋史太平興國初天竺王沒徙曩遣使上書譯云近聞支那國內有大明王威力自在又云伏願支那皇帝福慧圓滿)</span>又曰真丹一作真旦一作振旦<span class='note-inline'>(涅槃經)</span>一作震旦<span class='note-inline'>(樓炭經注云葱嶺以東名為震旦以日初出耀乎東隅也唐書貞觀十五年中天竺王尸羅逸多自稱摩伽佗遣使上書帝使雲騎尉梁懷璥持節慰撫王喜曰摩訶震旦亦有使者至吾國云云)</span></p>
<p style="margin-left:1em">○多羅岸也一曰息多</p>
<p style="margin-left:1em">○波羅蜜到彼岸也<span class='note-inline'>(彼岸指樂地喻眾生輪廻苦海沉溺此中諸佛所在謂之彼岸徐士英金剛經口義云波羅蜜訓為到彼岸似於字義猶有遺論葢波羅蜜乃樹名此樹生實甘美言聞經悟道者眾苦俱忘而甘美如蜜也)</span></p>
<p style="margin-left:1em">○磨磨迦羅我所也</p>
<p style="margin-left:1em">○鬱單越勝處也</p>
<p style="margin-left:1em">○畢利义高顯處也</p>
<p style="margin-left:1em">○毗阿羅遊止處也</p>
<p style="margin-left:1em">○支提可供養處也</p>
<p style="margin-left:1em">○林微尼解脫處也</p>
<p style="margin-left:1em">○瞿曇地最勝處也</p>
<p style="margin-left:1em">○婆羅林高遠處也</p>
<p style="margin-left:1em">○差羅波尼灰水也</p>
<p style="margin-left:1em">○剎摩一曰掣多羅丈田也</p>
<p style="margin-left:1em">○拘盧舍二里也</p>
<p style="margin-left:1em">○由旬十六里也</p>
<p style="margin-left:1em">○踰繕那四十里也<span class='note-inline'>(一驛地)</span></p>
<p style="margin-left:1em">○尸多婆那一曰尸陀寒林也<span class='note-inline'>(天竺棄尸處)</span></p>
<p style="margin-left:1em">○舍磨奢那塚也</p>
<p style="margin-left:1em">○窣堵波方墳也又圓墳或云塔也</p>
<p style="margin-left:1em">余嘗考天竺疆域附錄於此</p>
<p style="margin-left:1em">○按杜氏通典云天竺後漢通焉即身毒國從月氏高附國以西南至西海東至盤起皆身毒之地有別城數百城置長有別國數十國置王雖各小異而俱名身毒<span class='note-inline'>(唐書天寶初中天竺王尸羅逸多死國亂其臣阿羅那順篡立時右率衛府長史王元䇿奉使至彼拒不得入乃檄吐蕃西鄰諸國兵破之降城五百八十餘所東天竺王尸鳩摩送牛馬三萬犒軍迦沒路國獻地圖譜則合計五天竺之城葢不止杜氏所謂數百而已)</span>漢書云捐毒國去長安九千八百里師古云捐毒即身毒身毒即天竺也續漢書云天竺即身毒在大月氏東南扶南傳云伽尸國一名波羅柰<span class='note-inline'>(柰一作祭)</span>國一名伽波羅柰斯國屬天竺<span class='note-inline'>(竺法維佛國記云波羅柰國在伽維羅越國南千四百八十里又釋道安西域志云波羅柰斯國佛轉法輪處)</span>摩揭它傳云摩揭它一作摩伽陁屬中天竺王居拘闍揭羅布羅城一曰俱蘇摩補羅一曰波吒釐城北瀕殑伽河又有烏茶亦屬天竺東距勃律六百里西距罽賔四百里有五城王居術瞢蘖利城一曰瞢揭釐城東北有達麗羅川即烏萇舊地梁天監初天竺王屈多遣其臣竺羅達來貢羅達言其國臨大江新陶源出崑崙分為五江總名恒水元魏書云南天竺國去代州三萬一千五百里馬氏通考云宋乾德三年滄州僧道圓自西域還得佛舍利及貝葉經四十夾道圓自天福中往西域在塗十二年往五印度凡六年五印度即五天竺也太祖召問所歷風俗山川道里一一能記太平興國初天竺僧施護能以華言譯梵書施護乃烏填曩國人自言其國屬北印度西行十二日至乾陀國又西行二十日至曩誐囉賀囉國又西行十日至嵐婆國又西行十二日至誐惹曩國又西行至波斯國得西海自北印度行百二十日至中印度中印度西行三程至阿囉尾國又西行十二日至末曩囉國又西行十二日至鉢賴野迦國又西行六十日至迦囉拏俱惹國又西行二十日至摩囉尾國又西行二十日至烏然尼國又西行二十五日至囉囉國又西行四十日至蘇囉茶國又西行十一日至西海自中印度行六月程至南印度又西行九十日至供迦拏國又西行一月至海自南印度南行六月程至南海云雍熙中衛州僧辭澣自西域還與婆羅門僧永世波斯國外道<span class='note-inline'>(有法術之稱)</span>阿里煙同至京師永世自言本國名利得國王姓牙羅午得名阿喏你縛王妃曰摩訶你其國東行經六月至大食國阿里煙自言本國王號黑衣姓張名哩沒其國東行經六月至婆羅門又石湖范氏吳船錄云乾德二年詔沙門繼業<span class='note-inline'>(姓王氏耀州人)</span>等三百人往天竺求舍利及貝多葉至開寶九年始歸得涅槃經一函四十二卷繼業於每卷後分記西域行程自階州出塞西行由靈武西凉甘肅瓜沙等州入伊吾高昌焉耆于闐疎勒大食諸國度雪嶺至布路沙國又度大葱嶺雪山至伽濕彌羅國西登大山有薩埵太子投崖飼虎處遂至健他羅國謂之中印土<span class='note-inline'>(即中印度)</span>又西至庶流波國及左欄陀羅國國有二寺又西過四大國至大曲女城南臨滔牟河北近恒河塔廟甚多而無僧尼又西二程有寶階故基又西至波羅柰國兩城相距五里南臨恒河又西北十許里至鹿野苑塔廟佛跡更多南行十里渡恒河河南有大浮屠自鹿野苑西至摩揭提國館於漢寺南與杖林山相對山北有優波掬多石室及塔廟故基西南百里孤山三峯名雞足是迦葉入定處又西北百里有菩提寶座城四門相望金剛座其中東向又東至尼連禪川東岸有石柱記佛舊事自菩提座東南五里至佛苦行處又西三里至三迦葉村及牧牛女池金剛座之北門外有師子國伽藍又北五里至伽耶城又北十里至伽耶山是佛說寶雲經處又自金剛座東北十五里至正覺山又東北三十里至骨磨城館於鰕羅寺謂之南印土諸國僧多居之又東北四十里至王舍城東南五里有降醉象塔又東北登大山有舍利子塔臨澗冇下馬迎風塔山頂有大塔廟是七佛說法處山北平地又有舍利本生塔其北山半曰鷲峯是佛說法華經處山下即王舍城城北山趾有溫泉二十餘井又北有大寺及伽蘭陁竹園故跡又東有阿羅半身舍利塔溫泉西有平地直南登山腹有畢鉢羅窟窟西有阿難證果塔此去新王舍城八里有樹提迦故宅城其西有輪王塔又北十五里有那爛陁寺寺之南北各有數十寺門皆西向其北有四佛座又東北十五里至烏巔頭寺東北五里有聖觀自在像又東北十里至伽濕彌羅寺寺南距漢寺八里許自漢寺東行十二里至却提希山又東七十里有鴿寺西北五十里有支那西寺古漢寺也西北百里至花氏城育王故都也自此渡河至毗耶離城有維摩方丈故跡又至拘尸羅城及多羅聚落踰大山數重至泥波羅國又至磨逾里過雪嶺至三耶寺由故道入階州余謂通典槩舉天竺城國之數而不言其鄰界施護永世阿里煙輩秪以日月計程而不備言所歷之國繼業所記僅述佛祖修行說法滅度之處而五天竺之疆域邈乎未及也余又讀劉氏舊唐書則謂天竺在葱嶺西北去月氏西南數千里一名磨迦陀又曰婆羅門地方三萬餘里其中分為五天竺一曰中天竺二曰東天竺三曰南天竺四曰西天竺五曰北天竺地各數千里城邑各數百南天竺際大海北天竺距雪山四周<span class='corr'>有</span>山為壁南面一谷通為國門東天竺東際大海與扶南林邑相鄰但隔一小海耳西天竺與罽賔波斯接壤中天竺據四天竺之會其都城週廻七十餘里北臨禪連河南州異物志亦云天竺國地方三萬里尚佛道其國王城郭宮室皆雕文刻鏤唐書又云乾封三年五天竺皆來朝開元時北天竺來朝中天竺南天竺各遣使入貢葢五天竺各有境土中國稱彼為西天而彼則自以中天竺為天地之中也及考大明一統志所載外夷諸國會典所載朝貢諸番與夫瀛涯勝覽海槎錄等書並無天竺國名故今時五天竺境土廣袤<span class='note-inline'>(東西曰廣南北曰袤)</span>無得而詳焉</p>
<p style="margin-left:1em;text-indent:-1em">人品類</p>
<p style="margin-left:1em">○遮閱那王也</p>
<p style="margin-left:1em">○因陀羅天王也</p>
<p style="margin-left:1em">○毗沙門子多聞天王也</p>
<p style="margin-left:1em">○提和羅那天人王也</p>
<p style="margin-left:1em">○摩訶三摩阿邏遮太平等王也</p>
<p style="margin-left:1em">○提多羅吒治國主也</p>
<p style="margin-left:1em">○摩㝹<span class='note-inline'>(奴鈎切)</span>含喃人也</p>
<p style="margin-left:1em">○含多提婆魔㝹含喃天人教師也</p>
<p style="margin-left:1em">○般遮于旬五神通人也</p>
<p style="margin-left:1em">○呾你也</p>
<p style="margin-left:1em">○僕呼繕那眾生也</p>
<p style="margin-left:1em">○僧伽眾多也又和合也後省伽字止稱僧<span class='note-inline'>(自四人以上謂之僧今一人亦稱僧者從合眾之義猶萬二千五百人稱軍一人亦稱軍也)</span></p>
<p style="margin-left:1em">○摩訶僧祗大眾也</p>
<p style="margin-left:1em">○摩摩帝寺主也</p>
<p style="margin-left:1em">○富樓沙曇藐婆羅提調御師也</p>
<p style="margin-left:1em">○須菩提長老也</p>
<p style="margin-left:1em">○阿闍梨耶一作阿遮梨夜軌範也<span class='note-inline'>(謂能糾正弟子所行)</span>後省阿耶字止稱闍梨</p>
<p style="margin-left:1em">○鐸曷<span class='corr'>攞</span>小師也</p>
<p style="margin-left:1em">○宣灑弟子也</p>
<p style="margin-left:1em">○阿夷怡一曰韋提希新學也</p>
<p style="margin-left:1em">○鄔波遮迦和尚也</p>
<p style="margin-left:1em">○羯麼陀知事僧也</p>
<p style="margin-left:1em">○婆羅沙伴僧也善男子初出家之稱</p>
<p style="margin-left:1em">○比邱乞士也<span class='note-inline'>(謂乞法諸佛資益慧命乞食施主資益色身)</span></p>
<p style="margin-left:1em">○優婆塞一曰伊蒲塞一曰鄔婆索迦善男子也<span class='note-inline'>(即清淨士)</span></p>
<p style="margin-left:1em">○優婆夷一曰鄔婆斯迦善女人也</p>
<p style="margin-left:1em">○式义摩那學法女也<span class='note-inline'>(此名尼)</span></p>
<p style="margin-left:1em">○鄔波三鉢那近也比邱初受戒之稱</p>
<p style="margin-left:1em">○室羅末尼永寂滅度也比邱落髮之稱</p>
<p style="margin-left:1em">○桑門勤息也<span class='note-inline'>(取勤行善息之義)</span>本名宣摩那拏訛為沙迦懣曩省迦字止稱沙懣曩又訛為沙門那又省那字止稱沙門後又訛為桑門耳</p>
<p style="margin-left:1em">○沙彌息慈也落髮僧之稱<span class='note-inline'>(息慈謂安息於慈悲之地一云息惡行慈也)</span></p>
<p style="margin-left:1em">○杜多抖擻也<span class='note-inline'>(謂抖擻貪嗔癡而捨之也)</span>訛稱頭陀</p>
<p style="margin-left:1em">○婆羅門淨行也</p>
<p style="margin-left:1em">○娑羅沙僧受戒也</p>
<p style="margin-left:1em">○迦羅越居士也</p>
<p style="margin-left:1em">○耆婆活醫師也</p>
<p style="margin-left:1em">○陀那鉢底施主也訛陀為檀省鉢底字止稱檀那又稱檀越者謂此人行檀能越貧窮海也</p>
<p style="margin-left:1em">○逋沙丈夫也</p>
<p style="margin-left:1em">○鄔婆弟鑠父母也</p>
<p style="margin-left:1em">○闍黎哆祖父也</p>
<p style="margin-left:1em">○波帝夫也</p>
<p style="margin-left:1em">○婆梨耶婦也</p>
<p style="margin-left:1em">○拘摩羅童子也</p>
<p style="margin-left:1em">○提陀庶民也</p>
<p style="margin-left:1em">○半擇迦黃門也<span class='note-inline'>(唐人無子之稱)</span>有五種其一般吒半擇迦<span class='note-inline'>(般吒滑冷也有男根用而不生子)</span>其二伊利涉半擇迦<span class='note-inline'>(伊利涉妬也謂行欲即發不行即無亦具男根而不生子)</span>其三扇榹<span class='note-inline'>(丑皆切)</span>半擇迦<span class='note-inline'>(扇榹弱也謂本來男根不滿亦不能生子)</span>其四博义半擇迦<span class='note-inline'>(博义二形也謂半月有男形半月則女形)</span>其五留拏半擇迦<span class='note-inline'>(留拏割也謂被宮刑者以上並大般若經注余聞世人有天騸者木來男根完具但痿廢不舉耳佛經遺此)</span></p>
<p style="margin-left:1em">○扇提羅石女也</p>
<p style="margin-left:1em">○婆里力士也</p>
<p style="margin-left:1em">○柘羯戰士也</p>
<p style="margin-left:1em">○罽賔賤種也</p>
<p style="margin-left:1em">○䭾孛迦奴也</p>
<p style="margin-left:1em">○䮢[馬*咸]排戲人也一曰根肖速魯柰柰</p>
<p style="margin-left:1em">○旃陀羅屠人也</p>
<p style="margin-left:1em">○羯耻那煮狗人也</p>
<p style="margin-left:1em">○烏芻瑟摩爨火人也</p>
<p style="margin-left:1em">○吃栗賤人也</p>
<p style="margin-left:1em">○摩鄧迦娼女也<span class='note-inline'>(又稱尋香人)</span></p>
<p style="margin-left:1em">○旃羅含男色也</p>
<p style="margin-left:1em">○鳩羅惡人也</p>
<p style="margin-left:1em">○朱利草賊也</p>
<p style="margin-left:1em;text-indent:-1em">佛號類</p>
<p style="margin-left:1em">○佛覺也一曰佛陀一曰浮屠一曰部多一曰母䭾一曰沒陀葢五天竺音異耳<span class='note-inline'>(路史發揮云臨猊國王太子名浮屠即佛也釋氏要覽云佛小名天中天)</span></p>
<p style="margin-left:1em">○菩提薩埵菩提覺也薩埵有情也省提埵字止稱菩薩謂覺有情也<span class='note-inline'>(凡有生者皆有情菩薩乃有情之中覺者也佛有覺性而無情菩薩則不免有情故謂之覺有情)</span></p>
<p style="margin-left:1em">○多陀阿伽陀度如來也</p>
<p style="margin-left:1em">○路迦那他世尊也</p>
<p style="margin-left:1em">○摩訶薩大菩薩也<span class='note-inline'>(謂能救度人大有情也)</span></p>
<p style="margin-left:1em">○南無一曰那謨一曰南摩諸佛世尊號也<span class='note-inline'>(即皈命信從之義)</span></p>
<p style="margin-left:1em">○釋伽牟尼佛能仁寂默也<span class='note-inline'>(默一作照)</span></p>
<p style="margin-left:1em">○迦葉波飲光佛也</p>
<p style="margin-left:1em">○袍休蘭羅大寶也是為多寶佛</p>
<p style="margin-left:1em">○阿彌陀佛無量壽也一曰無量清淨是為普光功德山王</p>
<p style="margin-left:1em">○波頗智光佛也</p>
<p style="margin-left:1em">○提洹竭然燈佛也</p>
<p style="margin-left:1em">○提婆達天授佛也</p>
<p style="margin-left:1em">○伊濕伐邏自在佛也</p>
<p style="margin-left:1em">○毗含一切自在佛也</p>
<p style="margin-left:1em">○修跋拏婆頻婆鬱多摩金光明佛也</p>
<p style="margin-left:1em">○鞞崽<span class='note-inline'>(音宰)</span>無勝佛也</p>
<p style="margin-left:1em">○祗陀洹戰勝佛也</p>
<p style="margin-left:1em">○頞鞞馬勝佛也</p>
<p style="margin-left:1em">○蘇達梨含那善現佛也</p>
<p style="margin-left:1em">○阿奢理貳奇特佛也</p>
<p style="margin-left:1em">○柯檀一曰阿捺摩無我佛也</p>
<p style="margin-left:1em">○阿斯陀無比佛也又曰端正</p>
<p style="margin-left:1em">○阿羅闍無垢佛也</p>
<p style="margin-left:1em">○婆娑提伽一曰梵摩清淨佛也</p>
<p style="margin-left:1em">○毗棃耶一曰禪那精進佛也</p>
<p style="margin-left:1em">○羼<span class='note-inline'>(初莧切)</span>提忍辱佛也</p>
<p style="margin-left:1em">○剌那伽羅寶積佛也</p>
<p style="margin-left:1em">○般若拘羅智積佛也</p>
<p style="margin-left:1em">○鉢底婆辨才佛也</p>
<p style="margin-left:1em">○波毗畎伽清辨佛也</p>
<p style="margin-left:1em">○阿濕縛窶生馬鳴大士佛也<span class='note-inline'>(尊者又有馬鳴)</span></p>
<p style="margin-left:1em">○辟支佛獨覺也</p>
<p style="margin-left:1em">○阿難佛無苦也</p>
<p style="margin-left:1em">○阿育佛無憂也<span class='note-inline'>(阿育國名)</span></p>
<p style="margin-left:1em">○摩訶那鉢大勢至菩薩也是為善住功德寶王</p>
<p style="margin-left:1em">○陀那婆羅吉低輸觀世音菩薩也</p>
<p style="margin-left:1em">○文殊師利菩薩妙法也</p>
<p style="margin-left:1em">○邲輸跋陀一曰三曼跋陀普賢菩薩也</p>
<p style="margin-left:1em">○<span class='corr'>達</span>磨波羅護法菩薩也</p>
<p style="margin-left:1em">○曇摩耶舍法稱菩薩也</p>
<p style="margin-left:1em">○曇摩識法豐菩薩也</p>
<p style="margin-left:1em">○曇無竭法勇菩薩也</p>
<p style="margin-left:1em">○阿迦雲藥王菩薩也</p>
<p style="margin-left:1em">○舍利弗尊者鶖鷺子也<span class='note-inline'>(舍利有二說佛之舍利取堅固之義尊者之名則曰鶖鷺子龍舒心經注云舍利弗即舍利子乃佛弟子名也以其母眼似舍利鳥之眼故因其母而立名舍利鳥即鶖鷺其眼圓因以舍利稱其母所謂舍利子者猶言婦人舍利者之子也)</span></p>
<p style="margin-left:1em">○阿羅漢尊者遠離諸惡不受三界生也</p>
<p style="margin-left:1em">○攝拖苾䭾尊者聲明也佛陀那舍尊者覺明也</p>
<p style="margin-left:1em">○佛陀跋陀羅尊者覺賢也</p>
<p style="margin-left:1em">○菩提流支尊者覺孝也</p>
<p style="margin-left:1em">○鞞侈遮羅那尊者行足也</p>
<p style="margin-left:1em">○彌跋陀羅尊者好賢也</p>
<p style="margin-left:1em">○尸羅跋陀羅尊者戒賢也</p>
<p style="margin-left:1em">○摩訶摩耶尊者大術也</p>
<p style="margin-left:1em">○鳩摩羅什神僧童壽也<span class='note-inline'>(尊者亦有鳩摩羅什)</span></p>
<p style="margin-left:1em">余聞釋家誦三十五佛五十三佛之號矣稱佛而三五數之也何故哉又讀諸佛世尊如來菩薩尊者神僧名經諸佛始釋迦牟尼終攝取光明寶臺凡七千六百八十三世尊始妙樂上德終須彌山王凡十有二如來始寶蓮華步終寶生德凡六千七十有六菩薩始初會無量終大意聲王凡三千二百五十五尊者始吉祥蜜終嚕呬尼聖堅寶貴凡七百四十五神僧始摩騰終膽巴凡二百有七合計萬有八千六百七十有七而諸佛如來菩薩尊者名多重複葢釋家模擬杜撰之作不待辨駁矣又佛經有三千人成佛者前千佛始光華佛終毘舍中千佛始拘樓孫佛終樓至如來後千佛始日光如來終須彌相與名經又迥異云</p>
<p style="margin-left:1em;text-indent:-1em">姓氏類</p>
<p style="margin-left:1em">○佛父臨猊國王名屑頭耶母名莫耶<span class='note-inline'>(後人改佛父曰淨梵王母曰摩耶非也摩耶是其祖名佛未出家時娶妻曰耶輸佗生子曰摩睺羅出家十二年歸妻子復聚居今僧徒無妻非佛本教也)</span></p>
<p style="margin-left:1em">○阿彌陀佛姓憍尸迦</p>
<p style="margin-left:1em">○毗婆尸佛尸棄佛毗舍佛俱姓拘若利</p>
<p style="margin-left:1em">○拘留孫佛拘那含牟尼佛迦葉佛俱姓迦葉</p>
<p style="margin-left:1em">○釋迦文佛姓剎利一曰瞿曇氏小字頓吉訛為悉達</p>
<p style="margin-left:1em">○彌勒佛姓慈氏一曰燕氏名阿逸多</p>
<p style="margin-left:1em">○一祖摩訶迦葉姓婆羅門一曰摩訶迦葉波大龜氏也</p>
<p style="margin-left:1em">○大目犍連<span class='note-inline'>(亦稱目連)</span>姓采菽名胡豆一名萊服根</p>
<p style="margin-left:1em">○須菩提名鳩留產即善現</p>
<p style="margin-left:1em">○二祖阿難即阿難陀姓剎利</p>
<p style="margin-left:1em">○三祖商那和修姓<span class='corr'>毘</span>舍多名舍那婆斯</p>
<p style="margin-left:1em">○四祖優波麯多一作優婆毱多姓首陀</p>
<p style="margin-left:1em">○七祖婆須蜜一作婆須蜜多姓頗羅墮</p>
<p style="margin-left:1em">○八祖佛陀難提姓瞿曇</p>
<p style="margin-left:1em">○九祖伏䭾蜜多姓毗舍羅</p>
<p style="margin-left:1em">○十一祖富那夜奢姓瞿曇</p>
<p style="margin-left:1em">○十二祖馬鳴大士名功勝</p>
<p style="margin-left:1em">○十五祖迦那提婆姓毗舍羅</p>
<p style="margin-left:1em">○十八祖迦耶舍多姓蔚頭藍</p>
<p style="margin-left:1em">○十九祖鳩摩羅多姓婆羅門</p>
<p style="margin-left:1em">○二十一祖婆修盤頭姓毗舍佉</p>
<p style="margin-left:1em">○二十三祖鶴勒那姓婆羅門</p>
<p style="margin-left:1em">○震旦初祖達磨一名菩提多羅姓剎利<span class='note-inline'>(一作剎利帝自二祖慧可至六祖惠能以及南北二宗諸禪師皆中華姓氏)</span></p>
<p style="margin-left:1em">○佛圖澄姓帛一曰姓濕</p>
<p style="margin-left:1em;text-indent:-1em">神鬼類</p>
<p style="margin-left:1em">○蘇利耶日神也</p>
<p style="margin-left:1em">○蘇摩月神也</p>
<p style="margin-left:1em">○婆庾風神也</p>
<p style="margin-left:1em">○惡祁尼火神也</p>
<p style="margin-left:1em">○那羅延一曰䟦折羅金剛神也</p>
<p style="margin-left:1em">○提婆犀那天軍也是為陰兵</p>
<p style="margin-left:1em">○乾闥婆香陰也是為天樂神</p>
<p style="margin-left:1em">○阿修羅無端正也是為非天神</p>
<p style="margin-left:1em">○緊那羅疑神也似人頭有角</p>
<p style="margin-left:1em">○琰魔一曰閻羅靜息也閻羅王名閃多<span class='note-inline'>(閃一作閦)</span></p>
<p style="margin-left:1em">○夜义勇健鬼也</p>
<p style="margin-left:1em">○羅剎連疫鬼也</p>
<p style="margin-left:1em">○波旬一曰波卑夜惡鬼也</p>
<p style="margin-left:1em">○鳩槃茶魔鬼也其形似甕</p>
<p style="margin-left:1em">○毗舍闍顛鬼也</p>
<p style="margin-left:1em">○薩迦耶薩無常也</p>
<p style="margin-left:1em">○泥梨耶無喜樂也泥梨迦無去處也二者皆地獄名或省耶迦字止稱泥梨一作泥犂</p>
<p style="margin-left:1em">○阿鼻無間也亦地獄名<span class='note-inline'>(法華經云無間地獄有頂天堂寶星經序云擊大法鼓響振於無間吹大法螺聲通於有頂)</span></p>
<p style="margin-left:1em;text-indent:-1em">身心類</p>
<p style="margin-left:1em">○舍利骨身也</p>
<p style="margin-left:1em">○頻婆帳身影也</p>
<p style="margin-left:1em">○便善那文身也</p>
<p style="margin-left:1em">○烏瑟膩沙佛頂也</p>
<p style="margin-left:1em">○母陀羅結印手也</p>
<p style="margin-left:1em">○賔伽羅青目也</p>
<p style="margin-left:1em">○拘絺羅大膝也</p>
<p style="margin-left:1em">○波羅毛竅也</p>
<p style="margin-left:1em">○摩羅鬘也</p>
<p style="margin-left:1em">○勝鬘多髮也</p>
<p style="margin-left:1em">○罽那尸棄寶髻也</p>
<p style="margin-left:1em">○毗迦羅金頭也又黃髮</p>
<p style="margin-left:1em">○鴦崛摩那指鬘也<span class='note-inline'>(西方惡人殺人取指為鬘)</span></p>
<p style="margin-left:1em">○優陀那丹田也</p>
<p style="margin-left:1em">○頞部曇胞也</p>
<p style="margin-left:1em">○質多耶心也</p>
<p style="margin-left:1em">○紇利陀耶肉團心也</p>
<p style="margin-left:1em">○乾栗陀耶真實心也</p>
<p style="margin-left:1em">○魔登伽本性也</p>
<p style="margin-left:1em">○䭾摩法性也</p>
<p style="margin-left:1em">○耆婆一曰何耆毗伽耶命也</p>
<p style="margin-left:1em">○婆闍尼娑婆咻聲音也</p>
<p style="margin-left:1em">○娑路多羅戍縷多耳能聞也</p>
<p style="margin-left:1em">○砥若時吃縛口能嘗也</p>
<p style="margin-left:1em">○迦羅尼羯羅拏鼻能嗅也</p>
<p style="margin-left:1em">○伊羅臭氣也</p>
<p style="margin-left:1em">○末那一曰摩[少/(兔-、)]賖意也</p>
<p style="margin-left:1em">○摩奴一曰曷利他如意也</p>
<p style="margin-left:1em">○鉢剌婆剌拏隨意也</p>
<p style="margin-left:1em">○阿差末無盡意也</p>
<p style="margin-left:1em">○塞健陀蘊也</p>
<p style="margin-left:1em">○末提希思惟也</p>
<p style="margin-left:1em">○毗跋耶斯四念處也</p>
<p style="margin-left:1em">○䭾那演那靜慮也</p>
<p style="margin-left:1em">○菴摩羅清淨識也</p>
<p style="margin-left:1em">○天底慧也</p>
<p style="margin-left:1em">○婆藪天慧也</p>
<p style="margin-left:1em">○羯吒斯愛也</p>
<p style="margin-left:1em">○提鞞沙嗔恚也</p>
<p style="margin-left:1em">○慕何癡也</p>
<p style="margin-left:1em">○阿羅伽欲也</p>
<p style="margin-left:1em">○薩婆迦摩樂欲也</p>
<p style="margin-left:1em">○波斯匿和悅也</p>
<p style="margin-left:1em">○尼坻願也</p>
<p style="margin-left:1em">○彌羅慈也</p>
<p style="margin-left:1em">○沙彌息慈也<span class='note-inline'>(注見人品類)</span></p>
<p style="margin-left:1em">○迦樓那悲也</p>
<p style="margin-left:1em">○浮曇末至誠也</p>
<p style="margin-left:1em">○地底迦有愧也</p>
<p style="margin-left:1em">○都羅喜也</p>
<p style="margin-left:1em">○阿難歡喜無患苦也<span class='note-inline'>(佛祖名)</span></p>
<p style="margin-left:1em">○難陀善歡喜也</p>
<p style="margin-left:1em">○婆羅力也</p>
<p style="margin-left:1em">○迦摩羅黃病也</p>
<p style="margin-left:1em">○阿薩闍不可治病也</p>
<p style="margin-left:1em">○珊若婆廢風病也</p>
<p style="margin-left:1em;text-indent:-1em">人事類</p>
<p style="margin-left:1em">○羯磨一作揭摩事也又業也</p>
<p style="margin-left:1em">○伊帝自多伽本事也</p>
<p style="margin-left:1em">○末伽道也</p>
<p style="margin-left:1em">○陀羅一曰阿陀耶執持流布也<span class='note-inline'>(執持是自行流布是化眾)</span></p>
<p style="margin-left:1em">○陀羅尼緫持也</p>
<p style="margin-left:1em">○尼毗迦與也</p>
<p style="margin-left:1em">○達嚫財施也</p>
<p style="margin-left:1em">○修檀能布施也</p>
<p style="margin-left:1em">○薩縛達一切施也</p>
<p style="margin-left:1em">○須達多善施也</p>
<p style="margin-left:1em">○那爛陀施無厭也</p>
<p style="margin-left:1em">○毗婆含那觀也</p>
<p style="margin-left:1em">○毗婆尸勝觀也</p>
<p style="margin-left:1em">○阿羅訶止觀也又供應也又殺賊也</p>
<p style="margin-left:1em">○求那跋陀羅功德也</p>
<p style="margin-left:1em">○俱留孫所應斷也</p>
<p style="margin-left:1em">○奢摩它止也</p>
<p style="margin-left:1em">○唄<span class='note-inline'>(音敗)</span>止斷一切外事也</p>
<p style="margin-left:1em">○遮羅帝動也</p>
<p style="margin-left:1em">○賔頭盧不能動也</p>
<p style="margin-left:1em">○懺摩一曰义摩忍也</p>
<p style="margin-left:1em">○索訶一曰娑婆能忍也</p>
<p style="margin-left:1em">○多羅救也</p>
<p style="margin-left:1em">○婆陀縛也</p>
<p style="margin-left:1em">○盂蘭一曰烏藍倒懸也</p>
<p style="margin-left:1em">○烏藍婆拏救倒懸也<span class='note-inline'>(設盂蘭盆自目連救母始)</span></p>
<p style="margin-left:1em">○波利一曰三跋羅護也</p>
<p style="margin-left:1em">○阿羅蜜遠離也</p>
<p style="margin-left:1em">○三昧定也又正受也</p>
<p style="margin-left:1em">○三摩提正心行處也<span class='note-inline'>(一切禪定攝心者皆稱三摩提)</span></p>
<p style="margin-left:1em">○蘇盧都訶決定也</p>
<p style="margin-left:1em">○波羅伽同豆佉苦也</p>
<p style="margin-left:1em">○勒沙婆苦行也</p>
<p style="margin-left:1em">○乾陀訶提不休息也</p>
<p style="margin-left:1em">○阿鞞跋致一作阿惟越致不退轉也</p>
<p style="margin-left:1em">○般舟佛立也</p>
<p style="margin-left:1em">○遮梨夜行也</p>
<p style="margin-left:1em">○路迦憊世間解也</p>
<p style="margin-left:1em">○波羅木义一曰目帝羅解脫也</p>
<p style="margin-left:1em">○波羅提木义別解脫也</p>
<p style="margin-left:1em">○毗遮羅伺也</p>
<p style="margin-left:1em">○毗怛迦尋也</p>
<p style="margin-left:1em">○膩地依也</p>
<p style="margin-left:1em">○瑜伽師地相應也</p>
<p style="margin-left:1em">○三跋致發趣也</p>
<p style="margin-left:1em">○槃那寐訛曰和南我禮也</p>
<p style="margin-left:1em">○那謨悉羯羅禮拜也</p>
<p style="margin-left:1em">○路伽耶順地也</p>
<p style="margin-left:1em">○逆路伽耶左世也</p>
<p style="margin-left:1em">○阿那遣來也</p>
<p style="margin-left:1em">○入息般那遣去也</p>
<p style="margin-left:1em">○僧柯慄多弭有為也</p>
<p style="margin-left:1em">○涅槃無為也涅言不生槃言不滅取圓寂滅度之義<span class='note-inline'>(釋伽經云涅槃乃不生不死之地一切修行之所依歸又佛教施燈文云願一切眾生皆得涅槃微妙光明葢謂修行至涅槃者乃有微妙光明或誤云死非也)</span></p>
<p style="margin-left:1em">○陀呵燒也</p>
<p style="margin-left:1em">○茶毗焚燒也一曰那維一曰闍毗一曰闍維一曰闍鼻多亦五天竺音異耳<span class='note-inline'>(要覽云天竺第九祖入滅眾以香油旃檀闍維真體注云闍維焚燒也)</span></p>
<p style="margin-left:1em;text-indent:-1em">經典類</p>
<p style="margin-left:1em">○修多羅一曰素怛纜經也</p>
<p style="margin-left:1em">○毗柰耶一曰毗尼律也</p>
<p style="margin-left:1em">○奢薩怛羅一曰阿毗曇論也</p>
<p style="margin-left:1em">○俱含藏也</p>
<p style="margin-left:1em">○離伽書也</p>
<p style="margin-left:1em">○波陀句也</p>
<p style="margin-left:1em">○跋渠品也</p>
<p style="margin-left:1em">○三牟提耶集也</p>
<p style="margin-left:1em">○縛卷也<span class='note-inline'>(藏經記天竺多羅樹葉書二百四十縛謂貝葉經二百四十卷也)</span></p>
<p style="margin-left:1em">○和伽那授記也</p>
<p style="margin-left:1em">○和波陀語言也</p>
<p style="margin-left:1em">○迦羅作者也</p>
<p style="margin-left:1em">○毗婆闍婆提分別論也</p>
<p style="margin-left:1em">○鼻婆沙種種說也</p>
<p style="margin-left:1em">○毗婆沙廣解也</p>
<p style="margin-left:1em">○毗勒篋藏也</p>
<p style="margin-left:1em">○呾多所謂也</p>
<p style="margin-left:1em">○阿波陀譬喻也</p>
<p style="margin-left:1em">○阿含一曰阿笈多教也又法歸也</p>
<p style="margin-left:1em">○娑婆訶善說也又解去也</p>
<p style="margin-left:1em">○阿施義也</p>
<p style="margin-left:1em">○純陀妙義也</p>
<p style="margin-left:1em">○波羅末陀第一義也</p>
<p style="margin-left:1em">○阿毗曇無比法也</p>
<p style="margin-left:1em">○波羅末陀訶真諦也</p>
<p style="margin-left:1em">○摩訶袒持大祕要也</p>
<p style="margin-left:1em">○曇無德一曰曇摩毱多法蜜隱覆也又法藏也</p>
<p style="margin-left:1em">○犍度一曰婆犍圖法聚也</p>
<p style="margin-left:1em">○韋陀智論也</p>
<p style="margin-left:1em">○伽佗誦也</p>
<p style="margin-left:1em">○祗夜重誦也</p>
<p style="margin-left:1em">○梵唄天竺音也又讚歎也<span class='note-inline'>(陳思王曹子建遊魚山忽聞空中梵天之音張若祖詩云乘虛感靈覺魚山振思童指子建也)</span></p>
<p style="margin-left:1em">○毗佛略方廣也</p>
<p style="margin-left:1em">○首楞嚴健相也</p>
<p style="margin-left:1em">○維摩經維摩詰所說法也</p>
<p style="margin-left:1em">○薩達磨芬陀利妙法蓮華經也</p>
<p style="margin-left:1em">○心經阿耨多羅三藐三菩提無上正等正覺也</p>
<p style="margin-left:1em">○楞伽經佛在楞伽山所說法也<span class='note-inline'>(達磨示慧可曰吾觀震旦所有經教惟楞伽四卷可以印心揚用修云從佛出十二部經從十二部經出九部修多羅從九部修多羅出方等從方等出摩訶般若從摩訶般若出大涅槃)</span></p>
<p style="margin-left:1em;text-indent:-1em">寺宇類</p>
<p style="margin-left:1em">○佛陀寺也一名仁祠一名寶坊一名仙陀一名香阜一名柰園一名鹿苑一名精舍</p>
<p style="margin-left:1em">○首陀羅浮居也</p>
<p style="margin-left:1em">○布薩淨位也</p>
<p style="margin-left:1em">○羅摩院也</p>
<p style="margin-left:1em">○阿蘭若空淨處也省阿字止稱蘭若</p>
<p style="margin-left:1em">○健陀俱胝<span class='note-inline'>(音知)</span>香室也</p>
<p style="margin-left:1em">○滿茶邏壇也</p>
<p style="margin-left:1em">○拘吒迦小舍也</p>
<p style="margin-left:1em">○曷剌怛那揭婆寶臺也</p>
<p style="margin-left:1em">○拓鬬提奢本言四方僧物也訛拓為招省鬬奢字止稱招提後以為寺院之號</p>
<p style="margin-left:1em">○僧伽藍摩一曰僧伽羅摩本言眾園也<span class='note-inline'>(園者生植之所佛弟子居之取生植道本成就聖果之義)</span>省僧摩字止稱伽藍後亦以為寺院之號</p>
<p style="margin-left:1em">○浮圖一曰佛圖塔也聚相也</p>
<p style="margin-left:1em;text-indent:-1em">器物類</p>
<p style="margin-left:1em">○蜜奢兜金鼓也</p>
<p style="margin-left:1em">○薩怛多般怛羅白傘葢也</p>
<p style="margin-left:1em">○優檀那印也</p>
<p style="margin-left:1em">○婆利曲鈎也</p>
<p style="margin-left:1em">○薩闍羅婆白膠也</p>
<p style="margin-left:1em">○佉梨斛也</p>
<p style="margin-left:1em">○婆訶篅也受二十斛<span class='note-inline'>(篅市專切[竺-二+屯]也)</span></p>
<p style="margin-left:1em">○犍椎鍾磬也<span class='note-inline'>(或云凡金石竹木之類有聲可以集眾者皆稱犍椎)</span></p>
<p style="margin-left:1em">○隙棄羅錫杖也</p>
<p style="margin-left:1em">○軍持一曰捃稚迦瓶也<span class='note-inline'>(寄歸傳云軍持有二甆器是淨用銅鐵器是濁用)</span></p>
<p style="margin-left:1em">○鉢塞莫數珠也<span class='note-inline'>(此接引下根牽果修業之具)</span></p>
<p style="margin-left:1em">○鉢多羅應器也<span class='note-inline'>(即鉢類)</span></p>
<p style="margin-left:1em">○健[金*咨]淺鐵鉢也</p>
<p style="margin-left:1em">○俱夜羅隨鉢器也</p>
<p style="margin-left:1em">○優曇華瑞鉢也<span class='note-inline'>(法華經注云優曇華鉢名瑞應三千年一現現則金輪王出)</span></p>
<p style="margin-left:1em">○鉢羅奢法形坐位也</p>
<p style="margin-left:1em">○尼師但那一曰尼師壇那坐具也</p>
<p style="margin-left:1em">○剎瑟胝竿也<span class='note-inline'>(即幡柱)</span>省瑟胝字止稱剎<span class='note-inline'>(西域沙門得一<span class='corr'>法者</span>即建幡以告四遠其建幡之柱謂之剎今以寺院稱剎非也)</span></p>
<p style="margin-left:1em">○脫闍幢也</p>
<p style="margin-left:1em">○鉢里薩羅述拏濾水羅也</p>
<p style="margin-left:1em">○屈眴大細布也</p>
<p style="margin-left:1em">○撒哈剌毛布也</p>
<p style="margin-left:1em">○蘇何繭也<span class='note-inline'>(昔慧達晝在高塔說法夜入繭中故稱為蘇何聖)</span></p>
<p style="margin-left:1em">○薩遮尼乾離繩索也</p>
<p style="margin-left:1em">○阿赤榨油木器也</p>
<p style="margin-left:1em">○末擦眵羅雄黃也</p>
<p style="margin-left:1em;text-indent:-1em">珍寶類</p>
<p style="margin-left:1em">○蘇伐羅金也</p>
<p style="margin-left:1em">○阿路巴銀也</p>
<p style="margin-left:1em">○鉢擺婆福羅珊瑚也</p>
<p style="margin-left:1em">○阿濕摩羯婆琥珀也</p>
<p style="margin-left:1em">○牟婆洛揭拉婆車渠也</p>
<p style="margin-left:1em">○摩羅伽隸瑪瑙也</p>
<p style="margin-left:1em">○沒爹蝦囉真珠也</p>
<p style="margin-left:1em">○摩尼珠離垢珠也</p>
<p style="margin-left:1em">○鉢摩羅伽赤色珠也</p>
<p style="margin-left:1em">○甄叔迦赤寶也</p>
<p style="margin-left:1em">○吉田羅瓔珞也即菩薩鬘<span class='note-inline'>(樂府有菩薩蠻或菩薩鬘之訛耳)</span></p>
<p style="margin-left:1em">○迦婆羅刼貝也</p>
<p style="margin-left:1em;text-indent:-1em">衣服類</p>
<p style="margin-left:1em">○震越衣服也</p>
<p style="margin-left:1em">○彌訶金帶也</p>
<p style="margin-left:1em">○亟縛屣鞾也</p>
<p style="margin-left:1em">○僧伽梨重複衣也</p>
<p style="margin-left:1em">○迦絺那功德衣也</p>
<p style="margin-left:1em">○迦羅沙曳僧衣也省羅曳字止稱迦沙葛洪撰字苑添衣作袈裟<span class='note-inline'>(或從毛作毠㲚)</span>一名無垢衣一名忍辱鎧一名銷瘦衣一名離塵服一名蓮花服一名福田衣一名水田衣一名稻畦帔一名逍遙服一名無塵衣一名去穢衣一名離染服</p>
<p style="margin-left:1em">○鬱多羅僧上著衣也<span class='note-inline'>(即七條衣)</span></p>
<p style="margin-left:1em">○阿梨跋摩摩師子鎧也</p>
<p style="margin-left:1em">○求那跋摩功德鎧也</p>
<p style="margin-left:1em">○蘇幕遮油帽也</p>
<p style="margin-left:1em">○安陀會中宿衣也</p>
<p style="margin-left:1em">○鉢吒縵條也<span class='note-inline'>(一幅㲲成)</span></p>
<p style="margin-left:1em">○僧祗支掩腋也</p>
<p style="margin-left:1em">○泥縛些那裙也</p>
<p style="margin-left:1em">○舍勒內衣也</p>
<p style="margin-left:1em">○憍奢耶蟲衣也<span class='note-inline'>(謂蠶所成)</span></p>
<p style="margin-left:1em">○迦鄰院細錦衣也</p>
<p style="margin-left:1em">○兜羅綿細香衣也</p>
<p style="margin-left:1em">○欽跋羅毛衣也</p>
<p style="margin-left:1em">○頭鳩羅細布衣也</p>
<p style="margin-left:1em">○芻摩麻衣也</p>
<p style="margin-left:1em">○那波吒絹衣也</p>
<p style="margin-left:1em">○毗伽羅衣也</p>
<p style="margin-left:1em;text-indent:-1em">飲食類</p>
<p style="margin-left:1em">○搠羅脫因一曰撒速西天飯食也</p>
<p style="margin-left:1em">○頭檀淨飯也</p>
<p style="margin-left:1em">○禿禿麻手撇麵也</p>
<p style="margin-left:1em">○馬思訶白酥油也</p>
<p style="margin-left:1em">○優留曼陀大醍醐也</p>
<p style="margin-left:1em">○摩偷义宰唎翻酒也</p>
<p style="margin-left:1em">○阿剌吉清酒也</p>
<p style="margin-left:1em">○速耳麻撥糟酒也</p>
<p style="margin-left:1em">○逋沙他齋也<span class='note-inline'>(僧食名齋者取齋戒之義齋者齊也日未中與過中皆不齊故不食)</span></p>
<p style="margin-left:1em">○烏晡沙他受齋也</p>
<p style="margin-left:1em">○蒲闍尼正食也</p>
<p style="margin-left:1em">○佉闍尼不正食也</p>
<p style="margin-left:1em">○半者蒲善尼五噉食也<span class='note-inline'>(謂麨飯乾飯魚肉邸正食也)</span></p>
<p style="margin-left:1em">○半者珂但尼五嚼食也<span class='note-inline'>(謂枝葉花果細末磨食即不正食也)</span></p>
<p style="margin-left:1em">○佉陀尼可食物也</p>
<p style="margin-left:1em">○鉢和羅自恣食也</p>
<p style="margin-left:1em">○分衛乞食也</p>
<p style="margin-left:1em">○但鉢那麨也<span class='note-inline'>(音炒糗也)</span></p>
<p style="margin-left:1em">○鞞鐸佉嚼楊枝也</p>
<p style="margin-left:1em;text-indent:-1em">鳥獸類</p>
<p style="margin-left:1em">○芻尼雀也</p>
<p style="margin-left:1em">○摩由邏孔雀也</p>
<p style="margin-left:1em">○迦陵一曰頻伽比翼鳥也又名共命鳥又名妙聲鳥<span class='note-inline'>(釋迦譜序云馥薝蔔而無異鳴迦陵而不殊)</span></p>
<p style="margin-left:1em">○迦樓羅金翅鳥也<span class='note-inline'>(于闐稱鱗)</span></p>
<p style="margin-left:1em">○舍利鳥鶖鷺也</p>
<p style="margin-left:1em">○嘶那夜鷹也</p>
<p style="margin-left:1em">○臊陀鸚鵡也</p>
<p style="margin-left:1em">○僧婆鴈也</p>
<p style="margin-left:1em">○舍羅百舌鳥也</p>
<p style="margin-left:1em">○迦頻闍羅雉也</p>
<p style="margin-left:1em">○迦布德迦鴿也</p>
<p style="margin-left:1em">○鳩鳩咤雞也</p>
<p style="margin-left:1em">○迷力波佉鵝也<span class='note-inline'>(韃靼稱阿剌渾)</span></p>
<p style="margin-left:1em">○舍那扎扎多鴨也<span class='note-inline'>(土番稱速速兒)</span></p>
<p style="margin-left:1em">○斫迦邏婆鴛鴦也</p>
<p style="margin-left:1em">○姑栗陀鷲也</p>
<p style="margin-left:1em">○揭羅闍鵰也</p>
<p style="margin-left:1em">○阿梨耶鴟也</p>
<p style="margin-left:1em">○迦耶象也</p>
<p style="margin-left:1em">○家囉象牙也</p>
<p style="margin-left:1em">○僧伽彼獅子也</p>
<p style="margin-left:1em">○阿濕婆馬也</p>
<p style="margin-left:1em">○瞿摩帝牛也</p>
<p style="margin-left:1em">○留拏瞿摩稍割牛也<span class='note-inline'>(釋法盛歷國傳云天竺有稍割牛黑色角細長十日一割否則病或至死人服牛血壽五百餘歲)</span></p>
<p style="margin-left:1em">○婆蹉富羅犢子也</p>
<p style="margin-left:1em">○朅伽犀也</p>
<p style="margin-left:1em">○祗密犀角也</p>
<p style="margin-left:1em">○蜜利迦羅鹿也<span class='note-inline'>(東夷稱好剌)</span></p>
<p style="margin-left:1em">○悉伽羅野牛也</p>
<p style="margin-left:1em">○瞿盧折娜牛黃也</p>
<p style="margin-left:1em">○闍卜羅豹也<span class='note-inline'>(東夷稱失剌孫)</span></p>
<p style="margin-left:1em">○舍舍迦兔也</p>
<p style="margin-left:1em">○摩斯咤獼猴也</p>
<p style="margin-left:1em">○阿慈勃他你膃肭臍也</p>
<p style="margin-left:1em">○底栗車緫稱畜生也</p>
<p style="margin-left:1em">○那伽龍也</p>
<p style="margin-left:1em">○那伽曷樹那龍猛也</p>
<p style="margin-left:1em">○宮毗羅蛟也</p>
<p style="margin-left:1em">○叔叔邏虬也</p>
<p style="margin-left:1em">○摩睺羅伽大蟒也</p>
<p style="margin-left:1em">○毗囉拏羯車婆龜也</p>
<p style="margin-left:1em">○摩竭鯨也</p>
<p style="margin-left:1em">○失收摩羅鰐也</p>
<p style="margin-left:1em">○金摩竭椒圖也<span class='note-inline'>(龍種)</span></p>
<p style="margin-left:1em;text-indent:-1em">花木類</p>
<p style="margin-left:1em">○布瑟波花也</p>
<p style="margin-left:1em">○俱蘇摩羅鬘花也<span class='note-inline'>(西域用俱蘇摩羅花結為條貫無問男女身首皆以此莊嚴凡經中稱華鬘天鬘寶鬘皆指此花)</span></p>
<p style="margin-left:1em">○弗把提天花也</p>
<p style="margin-left:1em">○曼陀羅雜花也</p>
<p style="margin-left:1em">○優鉢羅黃白色花也</p>
<p style="margin-left:1em">○薝蔔一作瞻蔔一作瞻博黃色香花也<span class='note-inline'>(形如梔子翦刀六出刻房七道)</span></p>
<p style="margin-left:1em">○芬陀利一曰奔茶利白蓮花也</p>
<p style="margin-left:1em">○鉢特摩一曰波頭摩赤蓮花也</p>
<p style="margin-left:1em">○拘某陀一曰拘母陀一曰俱物頭一曰俱牟陀黃蓮花也</p>
<p style="margin-left:1em">○漚鉢羅一曰烏曇跋羅一曰優曇鉢羅一曰嗢鉢摩青蓮花也</p>
<p style="margin-left:1em">○含樓伽藕根也</p>
<p style="margin-left:1em">○兜羅綿楊花也</p>
<p style="margin-left:1em">○末利花柰花也</p>
<p style="margin-left:1em">○婆力义一曰畢鉢羅樹也</p>
<p style="margin-left:1em">○貝多葉也即菩提樹葉<span class='note-inline'>(經云貝多葉下思惟樹故菩提樹一名思惟樹大業拾遺記云西域有貝多樹其葉長五六寸闊五寸許形似琵琶而厚大用以書經)</span></p>
<p style="margin-left:1em">○阿輸迦無憂花樹也</p>
<p style="margin-left:1em">○尼拘陀無節樹也</p>
<p style="margin-left:1em">○尸利灑合昏樹也</p>
<p style="margin-left:1em">○頗羅果也</p>
<p style="margin-left:1em">○菴羅王樹果也<span class='note-inline'>(舊以菴羅為柰非是此果花多而結實甚少其葉似柳果形似梨西域以為王樹謂王城種之也經中生熟難知以此為喻菴羅女持園施佛罔以為名)</span></p>
<p style="margin-left:1em">○頻婆相思果也</p>
<p style="margin-left:1em">○訶梨勒天王持來果也</p>
<p style="margin-left:1em">○毗梨勒三果也<span class='note-inline'>(三果似胡桃)</span></p>
<p style="margin-left:1em">○播囉師胡桃也</p>
<p style="margin-left:1em">○篤迦栗也</p>
<p style="margin-left:1em">○鎮頭迦柿也</p>
<p style="margin-left:1em">○居[口*陵]迦李也</p>
<p style="margin-left:1em">○婆田羅棗也</p>
<p style="margin-left:1em">○軻梨羅若梗木也</p>
<p style="margin-left:1em">○阿勒勃皂莢也</p>
<p style="margin-left:1em">○芘蒭香草也</p>
<p style="margin-left:1em">○污栗䭾草木心也</p>
<p style="margin-left:1em">○婆羅羅花草重生也</p>
<p style="margin-left:1em">○[耳*炎]婆一曰迦婆羅木綿也</p>
<p style="margin-left:1em">○吉貝斑布樹也</p>
<p style="margin-left:1em">○迦師錯麥也</p>
<p style="margin-left:1em">○澁勒竹也</p>
<p style="margin-left:1em">○鶻<span class='note-inline'>(戶骨切鶻同義)</span>路戰娜竹黃也</p>
<p style="margin-left:1em">○薩裒煞地蛇藥也</p>
<p style="margin-left:1em">○興渠阿魏也一曰形虞一曰阿虞一曰哈昔泥一曰穩展盖各國稱名不同耳<span class='note-inline'>(一統志云西番有草根株獨立枝葉如盖臭氣逼人生取其汁熬膏成阿魏又云三佛齊國有樹不甚高納竹筒於樹梢脂滿其中冬月破筒取脂即阿魏也酉陽雜俎云阿魏出伽闍那國即北天竺也伽闍那呼為形虞亦出波斯國波斯呼為阿虞樹長八九尺皮色青黃三月生葉似鼠耳無花實斷其枝汁出如飴久乃堅凝名阿魏又摩伽陀國僧提婆言取汁和米豆屑成阿魏唐本草注云阿魏體性極臭而能止臭亦奇物也又海藥本草云阿魏生崑崙國木液如桃膠黃色為上黑不堪用)</span></p>
<p style="margin-left:1em">○揭羅婆波律膏也<span class='note-inline'>(樹脂)</span></p>
<p style="margin-left:1em">○答必納龍膽草也</p>
<p style="margin-left:1em">○沙乞牟一曰沙吉木蔓菁根也</p>
<p style="margin-left:1em">○給㪍羅剌蜜草也<span class='note-inline'>(生恒河沙中)</span></p>
<p style="margin-left:1em">○多骨一曰蘇泣迷羅豆䓻也</p>
<p style="margin-left:1em">○跛者乃菖蒲也</p>
<p style="margin-left:1em">○塞鼻力迦苜蓿也</p>
<p style="margin-left:1em">○因達羅喝悉哆白芨也</p>
<p style="margin-left:1em">○闍莫迦芎藭也</p>
<p style="margin-left:1em">○苫彌枸[木*巳]根也<span class='note-inline'>(即地骨皮)</span></p>
<p style="margin-left:1em">○室利薜也</p>
<p style="margin-left:1em">○瑟得迦松脂也</p>
<p style="margin-left:1em">○咄者桂皮也</p>
<p style="margin-left:1em">○目萃哆香附子也</p>
<p style="margin-left:1em">○苦彌哆甘松也</p>
<p style="margin-left:1em">○薩利殺跛芥子葉也</p>
<p style="margin-left:1em">○婆你馬芹也</p>
<p style="margin-left:1em">○那伽雞薩羅龍華須也<span class='note-inline'>(並出金光明經)</span></p>
<p style="margin-left:1em">○昧履支胡椒也</p>
<p style="margin-left:1em">○毗陵茄蓽澄茄也</p>
<p style="margin-left:1em">○浮爛囉勒厚朴也<span class='note-inline'>(出法苑珠林)</span></p>
<p style="margin-left:1em;text-indent:-1em">香色類</p>
<p style="margin-left:1em">○乾陀羅耶香也</p>
<p style="margin-left:1em">○梅檀娜旃檀香也<span class='note-inline'>(即離垢香出崑崙盤盤國華嚴經云牛頭旃檀香從離垢出若以塗身火不能燒)</span></p>
<p style="margin-left:1em">○杜嚕薰陸香也<span class='note-inline'>(即羅香又名馬尾香出天竺者多白色出邯祁國者夾綠色)</span></p>
<p style="margin-left:1em">○䅽<span class='note-inline'>(音榖)</span>蒲伊蘭賽蘭香也<span class='note-inline'>(即伊蒲西域以之供佛後漢書伊蒲之供是也或云即菖蒲花世不恒有貴其難得耳經云天末香莫若旃檀天澤香莫若薰陸天華香莫若伊蘭注云天末者為末而爇之天澤者濕爇之天華者以生蕋露蕾供佛也)</span></p>
<p style="margin-left:1em">○迦箅<span class='note-inline'>(音閉)</span>一曰多摩羅跋一曰鉢怛羅藿香也</p>
<p style="margin-left:1em">○多伽羅根香也<span class='note-inline'>(並出釋氏會要)</span></p>
<p style="margin-left:1em">○咄嚕瑟劍蘇合香也</p>
<p style="margin-left:1em">○突婆茅香也</p>
<p style="margin-left:1em">○羯布羅龍腦香也<span class='note-inline'>(出波律國樹高八九丈有脂乾脂為龍腦香清脂為波律膏)</span></p>
<p style="margin-left:1em">○莫訶婆伽麝香也</p>
<p style="margin-left:1em">○多揭羅芸香也<span class='note-inline'>(魚豢典略云芸香辟紙魚蠹)</span></p>
<p style="margin-left:1em">○阿伽嚧一曰惡揭嚕沉香也</p>
<p style="margin-left:1em">○多揭羅零陵香也</p>
<p style="margin-left:1em">○索瞿者丁子香也<span class='note-inline'>(即母丁香)</span></p>
<p style="margin-left:1em">○柰剌柁葦香也</p>
<p style="margin-left:1em">○矩琵佗乃青木香也</p>
<p style="margin-left:1em">○拙貝羅一曰求求羅安息香也<span class='note-inline'>(出波斯國其樹名辟邪長三丈許刻皮出膠如飴名安息香此香非出安息國不知何以得名)</span></p>
<p style="margin-left:1em">○數低茴香也</p>
<p style="margin-left:1em">○茶矩磨鬱金香也<span class='note-inline'>(出大秦國魏略云春月開花如紅藍夏月採之其香十二葉為百草之英)</span></p>
<p style="margin-left:1em">○必栗化木香也<span class='note-inline'>(內典云化木似老椿葉落水中魚暴死其香亦辟蠹魚)</span></p>
<p style="margin-left:1em">○俱蘭吒色也</p>
<p style="margin-left:1em">○耶輸陀羅華色也</p>
<p style="margin-left:1em">○伊泥延金色也</p>
<p style="margin-left:1em">○蘇樓沙妙色也</p>
<p style="margin-left:1em">○尼羅青也</p>
<p style="margin-left:1em">○阿羅那赤也</p>
<p style="margin-left:1em">○盧醯咀迦一曰迦沙野同叔羅白也</p>
<p style="margin-left:1em">○迦茶里一曰訖里瑟拏黑也</p>
<p style="margin-left:1em">○健陀羅黃也</p>
<p style="margin-left:1em">○羅差紫也</p>
<p style="margin-left:1em">○氷伽羅蒼也</p>
<p style="margin-left:1em">○迦私光也</p>
<p style="margin-left:1em">○歌羅邏凝滑也</p>
<p style="margin-left:1em">○麗猘毗細滑也</p>
<p style="margin-left:1em">○迦留陀夷黑光也</p>
<p style="margin-left:1em">余嘗讀佛經及雜記所稱香名似西域語者附錄於此</p>
<p style="margin-left:1em">○楞嚴經有兜婁婆香法華經有須曼羅花香闍提花香羅羅花香曼陁羅花香殊沙花香拘鞞陁羅樹香又異物志有兜婁香<span class='note-inline'>(云出海國)</span>扶南記有區撥摩花香<span class='note-inline'>(云出頓遜國)</span>魏略有兜納香<span class='note-inline'>(云出大秦國)</span>廣志有迷迭香<span class='note-inline'>(云出西域)</span>酉陽雜俎有預勃黎陁香<span class='note-inline'>(云出波斯國)</span>四裔考有阿薩那香<span class='note-inline'>(云出康居國)</span>有揀香<span class='note-inline'>(云出越底延國)</span>拾遺記有茵墀香<span class='note-inline'>(云出西域)</span>漢武帝內傳有兜末香<span class='note-inline'>(云出兜渠國)</span>唐太宗實錄有拘物頭花香<span class='note-inline'>(云出罽賔國)</span>諸香名可考者惟曼陁羅為雜花拘物頭為黃蓮花耳其餘不知譯為何名姑闕疑以俟知者</p>
<p style="margin-left:1em;text-indent:-1em">籌計類</p>
<p style="margin-left:1em">○含羅籌也</p>
<p style="margin-left:1em">○僧祗一作僧胝數也</p>
<p style="margin-left:1em">○僧伽論一曰僧企耶數術也</p>
<p style="margin-left:1em">○般遮于五也</p>
<p style="margin-left:1em">○沙六也</p>
<p style="margin-left:1em">○洛义十萬也</p>
<p style="margin-left:1em">○俱胝百億也</p>
<p style="margin-left:1em">○那由他萬億也一云京也十億為京<span class='note-inline'>(金剛經云八百四千萬億那由他諸佛注云那由他十億也)</span></p>
<p style="margin-left:1em">○阿僧祗無央數也<span class='note-inline'>(央一作鞅)</span></p>
<p style="margin-left:1em">余嘗著俚言解微塵之說附錄於此</p>
<p style="margin-left:1em">○算法有微有塵釋典有極微塵七極微塵成一阿耨池上塵七阿耨塵為一銅上塵七銅上塵為一水上塵七水上塵為一兔毫上塵七兔毫上塵為一羊毛上塵七羊毛上塵為一牛毛上塵七牛毛上塵成一嚮遊塵七嚮遊塵成一蟣七蟣成一蝨七蝨成一橫麥七橫麥為一指二十四指為一肘四肘為一弓五百弓為一拘盧舍八拘盧舍為一由旬一弓八尺也五百弓四百丈也一拘盧舍二里也一由旬十六里也二十拘盧舍為一踰繕那四十里也從此至萬里實自極微塵積之耳大戴禮王言篇孔子曰布指知寸布手知尺舒肘<span class='note-inline'>(伸臂也)</span>知尋十尋而索百步而堵三百步而里千步而井三井而句烈三句烈而距五十里而封百里而有都又小爾雅云一舉足謂之跬<span class='note-inline'>(音奎半步也)</span>倍跬謂之步四尺謂之仞倍仞謂之尋倍尋謂之常五尺謂之墨倍墨謂之丈又孔叢子云兩手曰掬<span class='note-inline'>(詩作匊)</span>一手曰溢<span class='note-inline'>(禮記朝一溢米注云米一升二十四分升之一為一溢)</span>是儒釋計數皆自夫手足始也繫辭傳謂伏羲畫八卦近取諸身有旨哉</p>
<p style="margin-left:1em;text-indent:-1em">通用類</p>
<p style="margin-left:1em">○耨多羅一曰嗢呾羅上也</p>
<p style="margin-left:1em">○阿提初也</p>
<p style="margin-left:1em">○阿無也</p>
<p style="margin-left:1em">○出息烏波有也</p>
<p style="margin-left:1em">○那不也</p>
<p style="margin-left:1em">○三正也</p>
<p style="margin-left:1em">○藐等也</p>
<p style="margin-left:1em">○優畢义平等也</p>
<p style="margin-left:1em">○阿<span class='corr'>娑</span>磨無等等也</p>
<p style="margin-left:1em">○羅闍垢也</p>
<p style="margin-left:1em">○婆娑提伽清淨也</p>
<p style="margin-left:1em">○邏求輕也</p>
<p style="margin-left:1em">○沒栗度耎也</p>
<p style="margin-left:1em">○攝提假也</p>
<p style="margin-left:1em">○陀摩善也</p>
<p style="margin-left:1em">○歌利惡也</p>
<p style="margin-left:1em">○優陀夷出現也</p>
<p style="margin-left:1em">○彼茶必也</p>
<p style="margin-left:1em">○多陀如也</p>
<p style="margin-left:1em">○喝薩訛也</p>
<p style="margin-left:1em">○夜他跋實也</p>
<p style="margin-left:1em">○那摩名也</p>
<p style="margin-left:1em">○迦陀底也</p>
<p style="margin-left:1em">○伽那厚也</p>
<p style="margin-left:1em">○闍提闍羅一曰乞那生也</p>
<p style="margin-left:1em">○阿耨波陀不生也</p>
<p style="margin-left:1em">○阿闍世未生也</p>
<p style="margin-left:1em">○阿羅和及拔早託生也</p>
<p style="margin-left:1em">○闍陀伽本生也</p>
<p style="margin-left:1em">○鼻豉迦種也</p>
<p style="margin-left:1em">○拘那含牟尼寂也</p>
<p style="margin-left:1em">○賖多一日尼樓陀滅也又寂滅總稱</p>
<p style="margin-left:1em">○阿那律無滅也</p>
<p style="margin-left:1em">○末剌[言*達]一曰闍提闍生死總稱也</p>
<p style="margin-left:1em">○义耶盡也</p>
<p style="margin-left:1em">○婆伽破也</p>
<p style="margin-left:1em">○伽車提一曰修伽陀去也</p>
<p style="margin-left:1em">○火夜喚來也</p>
<p style="margin-left:1em">○斯陀含一來也</p>
<p style="margin-left:1em">○阿那含不來也</p>
<p style="margin-left:1em">○摩訶大也</p>
<p style="margin-left:1em">○地栗伽長大也</p>
<p style="margin-left:1em">○分那柯滿也</p>
<p style="margin-left:1em">○布剌拏圓滿也</p>
<p style="margin-left:1em">○達梨舍那見也</p>
<p style="margin-left:1em">○彌戾車惡見也</p>
<p style="margin-left:1em">○鉢羅味奢入也</p>
<p style="margin-left:1em">○尼延底深入也須陀洹入流也</p>
<p style="margin-left:1em">○殺三摩婆離合也</p>
<p style="margin-left:1em">○羅律貧也</p>
<p style="margin-left:1em">○尼陀那因緣也</p>
<p style="margin-left:1em">○漚和俱含羅方便也</p>
<p style="margin-left:1em">○娑婆一切也</p>
<p style="margin-left:1em">○薩婆多一切有也</p>
<p style="margin-left:1em">○阿浮達摩未曾有也</p>
<p style="margin-left:1em">○吒婆障礙也</p>
<p style="margin-left:1em">○羅睺羅覆障也</p>
<p style="margin-left:1em">○蔽尸凝結也</p>
<p style="margin-left:1em">○健男凝厚也</p>
<p style="margin-left:1em">○弗沙增盛也</p>
<p style="margin-left:1em">○瞿曇純熟也</p>
<p style="margin-left:1em">○婆度善哉也</p>
<p style="margin-left:1em">○阿呼奇哉也</p>
<p style="margin-left:1em">○未嗟羅慳也</p>
<p style="margin-left:1em">○四毗含羅無慳也</p>
<p style="margin-left:1em">○阿羅律無貧也</p>
<p style="margin-left:1em">○尒焰所知也</p>
<p style="margin-left:1em">○摩訶羅無知也</p>
<p style="margin-left:1em">○阿閃無動也</p>
<p style="margin-left:1em">○鉢健提堅固也</p>

<p class='juan'>象教皮編卷之一終</p></div>
<div class='div-w'>
<p class='h1'>附錄梵語九譯</p><p style="margin-left:1em">阿叱釐國南天竺所屬國也</p>
<p style="margin-left:1em">○阿輸軋陁仙茅也</p>
<p style="margin-left:1em">○阿月渾柵木實也<span class='note-inline'>(狀如榛子又呼無名子)</span></p>
<p style="margin-left:1em">○勒佉一名渴稟紫礦也<span class='note-inline'>(礦音礦樹上凝脂乃麒麟竭之類)</span></p>
<p style="margin-left:1em">○菴摩勒餘甘子也<span class='note-inline'>(狀如枳橘)</span></p>
<p style="margin-left:1em">○尼俱律陀柳也</p>
<p style="margin-left:1em">○疷野迦<span class='note-inline'>(疷音邸又音枝)</span>諸獸膽也</p>
<p style="margin-left:1em">○乾陀褐色也<span class='note-inline'>(西域有乾陀木用其汁染僧衣故名)</span></p>
<p style="margin-left:1em">○蜜陀僧一名沒多僧<span class='note-inline'>(此亦梵語華人習呼熟耳)</span>銀鉛滓也</p>
<p style="margin-left:1em">余著象教皮編鋟梓竟萬歷丁亥上元之夕夢與蕃僧談梵語倐爾虹霓滿天琉璃鋪地僧呼二童子趨前祝余壽一獻杯水一持五色花旋舞唱梵唄其聲閎亮如千磬齊鳴萬螺互發余遂驚覺時方五漏余神搖搖動也不能寐因憶佛經梵語舊有譯者九事遺未錄晨興附書梵譯卷後紀夢徵云環中迂叟識</p>
</div>
</div><!-- end of div[@id='body'] -->
</body></html>