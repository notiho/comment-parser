<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象教皮編（六卷全）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu11' />
<p class='juan'>象教皮編卷之五</p></div>
<div class='div-other'><a id='mulu12' />
<p class='h1'>評經</p><p style="margin-left:1em;text-indent:-1em">唐太宗序三藏聖教云二儀有象顯覆載以含生四時無形潛寒暑以化物是以窺天鑑地庸愚皆識其端明陰洞陽賢哲罕窮其數然而天地包乎陰陽而易識者以其有像也陰陽處乎天地而難窮者以其無形也故知像顯可徵雖愚不惑形潛莫覩在智猶迷況乎佛道沖虛乘幽控寂宏濟萬品典御十方舉威靈而無上抑神力而無下歷萬劫而不古運百福而長今妙道凝元遵之莫知其際法流湛寂挹之莫測其源固知蠢蠢凡愚區區庸鄙投其旨趣能無疑惑哉元奘法師翹心淨土杖䇿孤征積雪晨飛途間失地驚沙夕起空外迷天窮歷異邦詢求正教引慈雲於西極注法雨於東陲聖教缺而復全蒼生罪而還福譬夫桂生高嶺零露方得泫其華蓮出淥波飛塵不能污其葉非蓮性自潔而桂質本真良由所附者高則微物不能累所憑者淨則濁類不能沾夫以卉木無知猶資善而成善况乎人倫有識不緣慶而成慶方冀茲經流施將日月而無窮斯福遐敷與乾坤而永大</p>
<p style="margin-left:1em;text-indent:-1em">白樂天<span class='note-inline'>(居易)</span>序法華院石壁金字經云開上悟入諸佛知見以了義度無邊以圓教垂無窮莫尊於妙法蓮華經證無生忍造不二門住不可思議解脫莫極於維摩詰經攝四生九類入無餘涅槃實無得度者莫先於金剛般若波羅蜜經壞罪集福淨一切惡道莫急於佛頂尊勝陀羅尼經應念順願願生極樂土莫疾於阿彌陀經用正見觀貞相莫出於觀音菩薩法行經證自性認本覺莫深於實相法密經空法塵依佛智莫過於般若波羅蜜多心經是八種經三乘之要旨萬佛之祕藏盡矣</p>
<p style="margin-left:1em;text-indent:-1em">張道濟<span class='note-inline'>(說)</span>序心經云萬法起心心人之主三教歸一一法之宗知心無所得是真得如來說五蘊皆空人本空也如來說諸法空相法亦空也</p>
<p style="margin-left:1em;text-indent:-1em">梁敬之<span class='note-inline'>(肅)</span>天台法門議云修釋氏之訓者曰戒定慧始於發心成於妙覺經緯於三乘導達於萬行昔法王出世由一道清淨用一音演法機感不同所聞益異故五時五味半滿權實偏圓大小之義播於諸部燦然殊流要其所歸無越一實故經曰雖說種種道<span class='corr'>其</span>實為佛乘又曰開方便門示真實相喻之以眾流入海標之以不二法門洎鶴林滅而法網散神足隱而宗途異各權所得互為矛盾或三昧示生四依出現應機不等持論亦別故成實惟識之類分路並作非有非空之談莫能一貫說法者桎梏於文字莫知自解習禪者虛無其性相不可牽復慧解之道流以忘返身口之事蕩而無章法門之統幾乎息矣惟天台大師贊龍樹之遺論從南岳之妙解用三種止觀成一事因緣括萬法於一心開十乘於八教戒定慧之說空假中之觀坦然明白可舉而行</p>
<p style="margin-left:1em">○又止觀統例云夫止觀何為也導萬法之理而復於實際者也實際者何也性之本也物之所以不能復者昏與動使然也照昏謂之明駐動謂之靜明與靜止觀之體也在因謂之止觀在果謂之智定因謂之行果謂之成聖人以惑足以喪志動足以失方於是止而觀之靜而明之消息乎不二之塲鼓舞於說三之域至微以盡性至賾而體神語其近則一毫之善可通也語其遠則重元之門可闢也此止觀所由作也夫三諦者何也一之謂也空假中者何也一之目也空假者相對之義中道者得一之名此思議之說非至一之旨也至一即三至三即一非相含而然也非相生而然也自然之理也言而傳之者迹也理謂之本迹謂之末由本以垂末則為小為大為通為別為頓為漸為顯為祕為權為實為定為不定循末以返本則為一為大為圓為實為無住為中為妙為第一義是三一之蘊也所謂空也者通萬法而為言者也假也者立萬法而為言者也中也者妙萬法而為言者也破一切惑莫盛乎空建一切法莫盛乎假究竟一切性莫大乎中舉中則無法非中自假則何法非假舉空則無法不空究其旨其解脫自在莫大極妙之德乎夫三觀成功如此所謂圓頓者非漸次非不定指論十章之義也十章者恢演始末通道之關也五略者舉其宏綱截流之津也十境者發動之機立觀之諦也十乘者妙用所修發行之門也止於正觀而終於見境者義備故也闕其餘者非修之要也乘者何也載物而運者也十者何也成載之事也知其境之妙不行而至者德之上也乘一而已豈藉夫九哉九者非他相生之說未至者之所踐也皆不得<span class='corr'>已</span>而說也至於別其義例判為章目推而廣之不為繁統而簡之不為少辯四教淺深事有源也成一事因緣理無遺也噫止觀其救世明道之書乎神聖久遠賢人不出庸昏之徒含識而已至使魔邪詭惑諸黨並熾空有云云為坑為穽有膠於文句不敢動者有流於漭浪不能住者有太遠而甘心不至者有太近而我身即是者有枯木而稱定者有竅號而稱慧者有奔走非道而言權者有假於鬼而言通者有放心而言廣者有罕言而為密者有齒舌潛傳為口訣者凡此之類由物累也悲夫</p>
<p style="margin-left:1em;text-indent:-1em">司馬溫公<span class='note-inline'>(光)</span>書心經後云般若經六百卷學者撮其要為心經一卷乃知佛書之要盡於一空字而已然則釋老之書皆宜為憂患之用乎韓文公不喜佛嘗排之其與孟簡書云能以理自勝不為物侵亂乃知文公於書無所不觀葢嘗觀佛書取其精粹而排其糟粕耳</p>
<p style="margin-left:1em;text-indent:-1em">吳適解金剛經云金剛世界之寶其性猛烈能壞諸物金雖至剛羚羊角能壞之金剛喻佛性羚羊角喻煩惱佛性雖堅煩惱能亂煩惱雖堅般若智能破羚羊角雖堅鑌鐵能壞悟此理者了然見性</p>
<p style="margin-left:1em">○涅槃經解云金在山中不知是寶人取其寶用鏨鑿山破取鑛烹煉遂成精金四大身中佛性亦爾身喻世界人我喻山煩惱喻鑛佛性喻金智慧喻工匠精進猛勇喻鏨鑿身世界中有人我山人我山中有煩惱鑛煩惱鑛中有佛性寶佛性寶中有智慧工匠鑿破人我山見煩惱鑛以覺悟火烹煉見自己金剛佛性了然清淨是故以金為喻也</p>
<p style="margin-left:1em;text-indent:-1em">蘇子由<span class='note-inline'>(轍)</span>云金剛經以無為法謂以無而為法非別有無為之法也讀作無為之法僧家拙於文義耳</p>
<p style="margin-left:1em">○晁文元云有為法不可同無為法真空不可同頑空</p>
<p style="margin-left:1em;text-indent:-1em">陳了翁<span class='note-inline'>(瓘)</span>云佛法之要不在文字亦不離文字金剛經一卷足矣此經要處阿耨多羅三藐三菩提九字華言一覺字耳年過五十即宜留心勿復因循但日讀一遍其旨自明早知則早得力</p>
<p style="margin-left:1em;text-indent:-1em">朱文公<span class='note-inline'>(熹)</span>解金剛經云金剛經大意只在須菩提問云何住云何降伏其心兩句上故說不應住法生心不應住色生心應無所住而生其心此是答云何住又說若胎生卵生濕生化生我皆令入無餘涅槃而滅度之此是答云何降伏其心彼所謂降伏者非謂遏伏此心謂降收眾生之心入他無餘涅槃中滅度都教他無心也</p>
<p style="margin-left:1em;text-indent:-1em">晁文元<span class='note-inline'>(逈)</span>云子弟公遡日誦金剛般若經三過予靳之曰汝亦頗知其義乎對曰知之其義明萬物皆空故古人以空為宗也予曰金剛者堅固不壞之義也萬物之空何以謂之金剛復曰六如偈明甚予因語之曰汝之過正在以有為法同無為法以真空同頑空耳張湛謂身與萬物同有其有不有心與太虛同無其無不無庶幾知此哉</p>
<p style="margin-left:1em;text-indent:-1em">葉水心<span class='note-inline'>(適)</span>云四十二章經質略淺俗是時天竺未測漢事採摘大意頗用華言以復命非浮屠氏本書也夫西域僻阻無有禮義忠信之教彼浮屠者直以人生喜怒哀樂之間披折解剝別其真元究其終始為聖狂賢不肖之分葢世外奇偉廣愽之論也與中國之學皎然殊異世之儒者不知其淺深猥欲強為攘斥或反以中國之學佐佑其說豈不悖哉</p>
<p style="margin-left:1em;text-indent:-1em">朱子語錄云釋氏書其初只在四十二章却自平實後來達磨出來盡掃前說至楞嚴經做得極好</p>
<p style="margin-left:1em;text-indent:-1em">晁氏云四十二章經天竺釋迦牟尼佛所說也釋迦以周昭王二十四年甲寅四月八日生十九學道三十學成處世演道者四十九年而終葢年七十九也沒後弟子迦葉與阿難纂掇其平生之言成書漢明帝感傅毅之對遣蔡愔秦景使天竺求之得此經以歸中國有佛書自此始故其文不類他經又佛書自愔景以來至梁武帝華林之集入中國者五千四百卷謂之三藏傳於世盛矣其徒或摘出別行為之註釋不可選紀而通謂之律學厥後達磨西來以三藏皆筌蹄不得佛意故直指人心俾之見性眾尊之為祖學之者布於天下雖曰不假文字而弟子錄其善言往往成書由是禪學興焉觀今世佛書三藏之外凡講說之類律學也凡問答之類禪學也</p>
<p style="margin-left:1em;text-indent:-1em">蘇東坡<span class='note-inline'>(軾)</span>跋楞伽經云此經謂之佛語心品相傳以為心法如醫之有難經近歲學者務從簡便得一句一偈自謂了證至使婦人女子抵掌戲笑爭談禪說高者為名下者為利譬如俗醫不由經論直授藥方以療病非不或中至於遇病輒應懸斷生死則與知經學古者不可同日語矣難經不學豈不悞哉</p>
<p style="margin-left:1em;text-indent:-1em">程明道<span class='note-inline'>(顥)</span>云觀華嚴八十卷只是艮卦</p>
<p style="margin-left:1em;text-indent:-1em">蘇子由論楞嚴金剛二經云予讀楞嚴知如來恐眾生於六根中未知所從乃使弟子各說所證而觀世音以聞思修為圓通第一其言曰初於聞中入流無所所入既寂動靜了然不生如是漸增聞所聞盡盡聞不住覺所覺空空覺極圓空所空滅生滅既滅寂滅見前若能如是一彈指間遍歷三空即與諸佛無異矣既又讀金剛經說四果人須陀洹名為入流而無所入不入色聲香味觸法是名須陀洹乃歎曰須陀洹所證則觀世音所謂初於聞中入流無所者耶入流非有法也惟不入六塵安然常住斯入流矣至於斯陀含名為一來而實無來阿那含名為不來而實無不來葢往則入塵來則返本斯陀含雖能來矣而未能無往阿那含非徒不往而亦無來至阿羅漢則往來意盡無法可得然則所謂四果者其實一法也但歷三空有淺深之異耳二經之言本若符契而世或不喻故明言之</p>
<p style="margin-left:1em;text-indent:-1em">真西山<span class='note-inline'>(德秀)</span>跋遺教經云遺教經葢瞿曇氏最後教諸弟子今學佛者罕誦習之葢自禪教既分其徒往往以為不階言語文字而佛可得於是脫經教而求所謂禪者自以為高矣至其身心顛倒有不堪檢點者則又不如誦經持律之徒循循規矩不至大謬也今觀此經以端心正念為首而深言持戒為禪定智慧之本至謂制心之道如牧牛如馭馬不使縱逸去嗔去妄息欲寡求然後由遠離以至精進由禪定以造智慧具有梯級非如禪家以為一起可到如來地位也宜學佛者患其迂而趨禪之捷歟以吾儒觀之聖人教人以下學為本然後可以上達亦此理也學佛者不由持戒而欲至定慧亦猶吾儒捨離經辯志而急於大成去灑掃應對而語性與天道儒釋之教其趨固不同而為學之序則有不可易者</p>
<p style="margin-left:1em;text-indent:-1em">真西山跋妙法蓮華普門品經云余少時讀普門品觀世音經雖未能深解其義然以意測之曰此佛氏之寓言也昔唐李文公問藥山禪師曰如何是黑風吹其船舫漂墮羅剎鬼國師曰李翱小子問此何為文公勃然怒形於色師笑曰發此嗔恚心便是黑風吹船飄入鬼國也吁藥山可謂善啟發人矣以是推之則知利欲熾燃即是火坑貪愛沉溺便為苦海一念清淨烈燄成池一念警覺船到彼岸災患纏縛隨遇而安我無畏怖如械自脫惡人侵凌待以橫逆我無忿嫉如獸自奔讀是經者作如是觀則知補陀大士真實為人非浪語者<span class='note-inline'>(李翱與藥山問答語傳燈錄則云于崸與道通問答語未知孰是)</span></p>
<p style="margin-left:1em;text-indent:-1em">司馬溫公解禪頌序云文中子以佛為西方之聖人信如文中子之言則佛之心可知矣今之言禪者好為隱語以相迷大言以相勝使學者倀倀然益入於迷妄故子廣文中子之言而作解禪頌六首若其果然則雖中國行矣何必西方若其不然則非子之所知也頌曰忿氣如烈火利欲如銛鋒終朝常戚戚是名阿鼻獄<span class='note-inline'>(其一)</span>顏回安陋巷孟軻養浩然富貴如浮雲是名極樂國<span class='note-inline'>(其二)</span>孝弟通神明忠信行蠻貊積善來百祥是名作因果<span class='note-inline'>(其三)</span>仁人之安宅義人之正路行之誠且久是名光明藏<span class='note-inline'>(其四)</span>言為百世師行為天下法久久不可掩是名不壞身<span class='note-inline'>(其五)</span>道義修一身功德被萬物為賢為大聖是名菩薩佛<span class='note-inline'>(其六)</span></p>
<p style="margin-left:1em;text-indent:-1em">晁文元云明法身之體者莫辯乎楞嚴明法身之用者莫辯乎華嚴</p>
<p style="margin-left:1em;text-indent:-1em">李舟天堂地獄偈云天堂無則已有則君子登地獄無則已有則小人入</p>
<p style="margin-left:1em;text-indent:-1em">馮正中<span class='note-inline'>(延<span class='corr'>巳</span>)</span>序楞嚴經云首楞嚴經者自為菩薩密因始破阿難之迷終證菩提之悟然阿難古佛也豈有迷哉迷者悟之對也迷苟不立悟亦何取是故因迷以設問憑悟而明解</p>
<p style="margin-left:1em;text-indent:-1em">朱子論楞嚴經云楞嚴經唐房融訓釋佛書中惟此經最巧然佛書初也不如是說如四十二章經先來中國底文字其說却平實</p>
<p style="margin-left:1em;text-indent:-1em">晁氏題宗密所撰圓覺楞嚴疏云圓覺之旨佛為十二大士說如來本起因地修之以三觀楞嚴之旨阿難因遇魔障嬈問學菩薩提最初方便終之以二義葢圓覺自誠而明楞嚴自明而誠雖若不同而二義三觀不出定慧其歸豈有二哉</p>
<p style="margin-left:1em;text-indent:-1em">安保衡序禪宗金剛經解云有言涉修證者北宗法門也舉心即佛者江西法門也無法無佛本來如是者曹溪法門也</p>
<p style="margin-left:1em;text-indent:-1em">晁氏題楞伽經云釋延壽謂此經以佛語心為宗而李通元則以五法三自性八識二無我為宗延壽所云者指其理通元所云者指其事</p>
<p style="margin-left:1em;text-indent:-1em">晁氏論維摩詰經云此經大旨明真俗不二而已淨名演法要者居世出世也不以十弟子四菩薩為知法者斥其有穢淨之別也文殊大智法身之體也淨名處俗法身之用也俾體用相酬對皆真俗不二之喻也</p>
<p style="margin-left:1em;text-indent:-1em">朱子語錄云佛書中說六根六塵六識四大十二緣生之類皆極精巧他的四大即吾儒所謂魂魄十二緣生在華嚴合論第十二函卷佛說本言盡去世間萬事其後却言實際理地不染一塵萬法門中不舍一法</p>
<p style="margin-left:1em;text-indent:-1em">雲龕李漢老水懺序云昔梁武帝為其妻郗氏墮龍類中誌公教之製懺文十卷其旨深博懇至禮誦者多獲冥報後人因之更製此懺四卷文約而事備或曰二懺文多寡有異而獲報豈其然乎予曰心法無邊文字有限報亦有限今以無盡心為無盡施豈以文字為量哉華嚴上部偈如微塵而流傳此方止八十卷楞伽大部十萬偈而達磨傳以為心要者纔四卷般若六百卷而心經總其要旨二百五十八字豈可以多寡量之乎若能破一微塵出大經卷則一大藏教盡自此中流出施者受者物我兼忘罪福空華兩無處所若以空無相無作而不起大悲心度眾生者是寂滅行非菩薩行若起悲心見有一眾生得度而度者是有漏行非菩薩行無所度而度者是為真度無所施而施者是為真施</p>
<p style="margin-left:1em;text-indent:-1em">李雲龕緇林古鑑序云浮屠慧邃所著緇林古鑑起漢永平迄唐貞觀為四十九門二十四卷總二千二百七十一事傳授之本末教法之興替高勝之行業幽顯之報應莫不畢載慧邃之為此書非務愽聞而已將使學者考古以鑑今知所畏慕誘掖其善意而䇿發其怠惰於教法有助焉</p>
<p style="margin-left:1em;text-indent:-1em">圭峯禪源序云禪是天竺之語梵云禪那華云思惟修亦云靜處皆定慧之通稱也源者是一切眾生本覺真性亦名佛性亦名心地悟之名慧修之名定定慧通名為禪此性是禪之本源故名禪源亦名禪那理行本源是禪理忘情契之是禪行今所集諸家述作多譚禪理少說禪行故且以禪源題之今時但目真性為禪者是不達理行之旨又不辯梵華之音也然非離真性別有禪體但眾生迷真合塵即名散亂背塵合真方名禪定若直論本性即非真非妄無背無合無定無亂誰言禪乎况此真性非惟是禪門之源亦是萬法之源故名法性亦是眾生迷悟之源故名如來藏之識<span class='note-inline'>(出楞伽經)</span>亦是諸佛萬德之源故名佛性<span class='note-inline'>(出涅槃<span class='corr'>等</span>經)</span>亦是菩薩萬行之源故名心地<span class='note-inline'>(出梵<span class='corr'>網</span>經)</span>萬行不出六波羅蜜禪是六中之一耳然禪定一行最為神妙</p>
<p style="margin-left:1em;text-indent:-1em">陳子良辯正論序云法身圓寂妙出有無至理凝元迹冺真俗體絕三相累盡六生無心即心非色為色筌蹄之外豈可言乎法師應真人之祥稟黃裳之吉內該三藏外綜九流既善緣情尤工體物篇章婉麗理致遒華郁郁間縟錦之文飄飄竦凌雲之氣運思之外汲引無疲四方雜沓如歸長者之園士賁紛綸若赴華陰之市固以學侔安遠才邁肇生實開士之棟梁法城之牆塹也所著崇正論八卷窮釋老之教源極品藻之名理弟子穎川陳子良近伸頂禮從而問津爛然溢目若明月之入懷寂乎應機譬寶珠之矚物於是啟所未聞聊為注解庶將來同好幸詳其致焉</p>
<p style="margin-left:1em;text-indent:-1em">裴丞相<span class='note-inline'>(休)</span>序圭峯經論律疏云諸宗門中皆有達人然各安所集通少局多故師法益壞以承稟為戶牖各自開張以經論為干戈互相攻擊情隨函矢而遷變法逐人我以高低是非紛拏莫能辯析則世尊菩薩諸方教宗適足以起諍後人增煩惱病何利益之有主峯大師以如來三種教義印禪宗三種法門鎔缾盤釵釧為一金攪酥酪醍醐為一味振綱領而舉者皆順據會要而來者同趣尚恐學者之難明也又復直指宗源之本末真妄之和合空性之隱顯法義之差殊頓漸之異同遮表之回互權識之深淺通局之是非若大師者捧佛日而委曲回照凝曀盡除順佛心而橫亘大悲窮刼蒙益則世尊為闡教之主大師為會教之人可謂備一代釋教之能事矣</p>
<p style="margin-left:1em;text-indent:-1em">薛文清公<span class='note-inline'>(瑄)</span>讀書錄云金剛經只欲說形而上之道</p>
<p style="margin-left:1em">○又云須彌納芥子以形言芥子納須彌以理言</p>
<p style="margin-left:1em;text-indent:-1em">顧東橋<span class='note-inline'>(璘)</span>跋心經及觀音普門品經云心經是圓覺妙義徹上徹下道也不識此義不可稱佛弟子普門品乃攝世化度之說菩薩以上果也妄攝思念則墮誑業</p>
<p style="margin-left:1em;text-indent:-1em">羅整菴<span class='note-inline'>(欽順)</span>困知記云佛書金剛心經可為簡盡圓覺詞意稍複法華緊要指示處纔十一三餘皆閒言語耳</p>
<p style="margin-left:1em">○又云法華經如來壽量品所云成佛以來甚大久遠壽命無量常住不滅雖不實滅而言滅度以是方便教化眾生此經切要處諸佛如來祕密之藏不過如此</p>
<p style="margin-left:1em">○又云達磨傳法二祖謂楞伽四卷可以印心此經凡四譯四卷者乃劉宋時譯本其文頗奧澁難讀當出自佛口無疑</p>
<p style="margin-left:1em">○又云楞伽大旨有四曰五法曰三自性曰八識曰二無我</p>
<p style="margin-left:1em">○又云達磨告梁武帝有言淨智妙圓體自空寂只此八字已盡佛之形容矣其後有神會者嘗著顯宗記反覆數百語共略云湛然常寂應用無方用而常空空而常用用而不有即是真空空而不無便成妙有妙有即摩訶般若真空即清淨涅槃此言又足以發盡達磨妙圓空寂之旨</p>
<p style="margin-left:1em;text-indent:-1em">羅念菴<span class='note-inline'>(洪先)</span>雜著云考亭作釋氏論謂釋經皆出唐人手取莊列書推衍而成引宋景文所譔李蔚傳為證比考其傳有云鞮譯差殊不可嚴詰華人之譎誕者又攘莊周列禦宼之說佐其高層累架騰直出其表以無上不可加為勝妄相夸脇而倡其風其意不過述當時士夫之崇信假飾太過而已非盡以其經為華人之所改竄與某人之為某經歷歷可據也嘗讀楞嚴出房融受筆今房融文字可考有能獨出<span class='corr'>己</span>見如經中所言否融不足言自莊列來更相模寫勦說者何限獨未有一文一論與釋氏抗衡抑又何也故謂華人於諸經典言句有所增損則可謂代立議論則不可</p>
<p style="margin-left:1em;text-indent:-1em">楊升菴<span class='note-inline'>(慎)</span>禪林鈎元云孔子四[母-(、/、)+〡]始於意佛氏六根終於意</p>
<p style="margin-left:1em;text-indent:-1em">劉珥江<span class='note-inline'>(大昌)</span>禪林鈎元序云式觀摩騰入漢漸布三藏之文無畏來唐盛興五密之典自<span class='corr'>茲</span>以降源流實繁著而為經宗教昈列翼而為傳語錄爭鳴梵音流傳法門廣大縹囊充棟緗袠盈車真諦希聞妙音難遇獲元珠於罔象握寶鏡以重輝非在迹求可以悟取卑之自罹道障高之直入頑空孰知三教鼎立一貫咸通正覺在人並乾坤而無盡微言持世與日月以俱懸沉研三昧精微究竟四禪蘊奧總括羣經吐納名理非天下之高明其孰能與於此</p>
<p style="margin-left:1em;text-indent:-1em">王龍溪<span class='note-inline'>(畿)</span>論釋教云人之恒性乃上帝降衷人所同有者以其無思無為故謂之寂以其不可覩聞故謂之微以其無物故謂之虛以其無欲故謂之靜以其智周萬物故謂之覺而要其歸不出於無之一言無者有之基也故寂以通天下之感靜以貞天下之動微以效天下之顯虛以御天下之實覺以神天下之應是謂千聖相傳無所倚之學漢儒徒以訓詁為學補綴張皇考訂於形名器數之末取古聖賢已行之迹著為典要相守以為世法不知以無為用彼佛氏者見吾儒學術之弊奮然攘臂其間取吾聖學之精義據之以為<span class='corr'>己</span>有凡古聖賢已行之迹一切掃歸於無而吾儒乃競競自守拘滯於形器之中終身煩苦而不自覺語及虛寂則曰此異端之教也避之惟恐不及不知佛氏所謂虛寂本吾儒之故物彼特竊而據焉韓歐原道本論欲以虛聲嚇之特指其粗迹耳請言其精有謂吾儒之學主於經世佛氏之學主於出世以為公私之辯者矣有謂躭悅禪味偏於靜虛者矣有謂絕情去念流於斷滅者矣有謂經是言詮直指單傳不立文字者矣夫佛氏慈悲喜捨普度無邊眾生雖身命有所不惜未嘗自私也偏於靜虛乃二乘見解若上乘之禪從塵勞煩惱中作佛事於眾生心行中覔佛法未嘗厭動而有所偏也最上乘之禪亦以斷滅為外道於念離念即情忘情不即不離是究竟法未嘗絕情去念也經有何過何妨於誦只此不立文字便是文字之相出息不涉眾緣入息不居陰界是為轉經要法不能心悟反為法華所轉始落言詮耳此其大凡也善乎文中子之言曰佛為西方之聖人中國則泥葢吾儒之學以萬物各得其所為盡性佛氏之教欲使萬物同歸寂滅不可以治天下國家是則所謂泥也</p>
<p style="margin-left:1em">余嘗讀佛書及諸家傳記考釋迦佛生日之說紛然不一附錄於此</p>
<p style="margin-left:1em">○釋氏通鑑云釋迦佛生於周昭王二十六年四月八日<span class='note-inline'>(周四月今二月也)</span>是日江河泛泉井溢大地皆動五色光貫太微遍於西方昭王問羣臣太史蘇繇曰西方有聖人生千年後聲教被此昭王刻石記之瘞於南郊周書異記云昭王二十四年甲寅之歲四月八日井泉泛溢宮殿震動恒星不見五色光貫太微昭王問太史蘇繇對曰西方有聖人生後千年教法來此而摩騰晁以道並云佛生於昭王二十四年甲寅之歲然昭王二十四年壬子而甲寅則二十六年也汲冢紀年云昭王末年夜有五色光貫紫微是年昭王南巡不返然昭王在位五十一年其末年非二十六年也自異記有恒星不見西方聖人生之說遂以孔子所書恒星不見為證按春秋魯莊公七年夏四月辛卯恒星不見莊公七年即周莊王十年歲在甲午非甲寅也上距昭王甲寅相隔三百五十一年矣顧微之吳地記云佛法之始典籍無聞舊以魯莊公七年夜明恒星不見為佛生之日然恒星不見乃四月辛卯之夕按長歷是年四月丁亥朔而辛卯乃月之五日非八日也謝承漢書云佛以莊王九年癸丑七月十五日託胎於摩耶之腹十年甲寅四月八日誕生而高僧傳世說宋書劉宣傳釋法師石柱銘皆稱莊王甲寅不知莊王元年乙酉在位十五年無甲寅歲也古今古鏡又以佛生於莊王九年四月八日而杜預則謂佛生於十年四月七日辛卯豈杜預自為長歷乃自誤耶諸家皆以四月八日為釋迦生而歲時記則謂四月八日彌勒生二月八日釋迦生又壽陽記梁典有行城之樂謂信釋之家於四月八日設齋供佛散香花繞城也<span class='note-inline'>(今釋家造烏飯)</span>又阿那含經云四月八日當行入關之戒而本起經云佛年十九以四月八日踰城出家是四月八日乃出家之日非生日矣趙伯休記云佛以周貞定王二年甲戌生法顯云殷武乙二十六年甲午生<span class='note-inline'>(武乙在位四年無甲午歲)</span>鷲嶺聖賢錄云佛生之說有八一曰夏桀時二曰武乙時三曰周昭王時四曰穆王時五曰平王時六日桓王時七曰莊王時八曰貞定王時今乃斷為昭王時生者何據哉余聞道家謂老子西入流沙化胡成佛<span class='note-inline'>(道家有化胡經)</span>釋家爭勝乃推佛而上之謂老子以周定王三年九月十四日夜生敬王元年八十六歲與關令尹喜西行而佛則周昭王甲寅四月八日生穆王五十一年辛未二月十五日滅度自穆王辛未至定王三年丁巳歷三百四十七年以明老子無化胡事後世遂援此言為實無乃盡信書之過乎左傳恒星不見夜明也若以為佛生之兆則漢成帝元延元年晉穆帝永和十年宋文帝元嘉十一年天夜有光陳宣帝大建五年九月晦日恒星不見又何兆也矧占書以恒星不見為咎徵<span class='note-inline'>(占云天子失政諸侯暴橫國亡之象)</span>何取於佛生哉</p>

<p class='juan'>象教皮編卷之五<span class='note-inline'>(終)</span></p></div>
</div><!-- end of div[@id='body'] -->
</body></html>