<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>吳都法乘簡介</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>吳都法乘——摘錄自「中國佛教史籍概論」卷六</p><p class="byline">陳垣</p><p style="margin-left:0em;text-indent:2em">吳都法乘三十卷，明周永年撰。一九三六年上海石印抄本。書為志乘體，輯錄法門文獻之有涉於吳者。分三十篇，篇冠以韻語小序，所引多注出典，間附己作，卷帙厚者復分子卷，故名為三十卷，實有四十二卷，誠吳門法典之大觀也。四庫釋家類附存目作十二卷，分十二篇，蓋僅得前半部耳。</p>
<p style="margin-left:0em;text-indent:2em">永年吳江人。字安期，與四庫館纂修歷城周永年字書昌者同姓名，同好佛。錢謙益有學集三十一有周安期墓誌銘，曰：「故太宰吳江周恭肅公用有曾孫二人，曰永年字安期，宗建字季侯，與余俱壬午生。余與季侯相繼中甲科，季侯入西臺，忤奄拷死，賜諡忠毅。而安期為老生自如，家世奉佛，安期稟承父叔，刻藏飯僧，誓終紫柏付囑，窮老盡氣，若營其私。晚年撰吳都法乘百餘卷。弘光南渡，詒余書數萬言，條列東南戰守中興建置事宜，余將疏薦而未遑也。亂後移家西山，與余執手噓巇，酒半脫帽，垂頂童然，顧影長歎，以謂老可賤而死可貰也，丁亥八月卒」云云。則永年固明末義士也。</p>
<p style="margin-left:0em;text-indent:2em">是書傳本甚少，吾友李印泉采虎阜金石，得抄本於怡親王祠，乃假抄一部，葉遐菴為影印敘而行之，始知四庫附存目者為不全本。書中頗有後人附益，如弘通篇有毛奇齡語，普慈篇有康熙十二年癸丑事，皆在永年卒後。又知歸子彭際清撰居士傳，成於乾隆四十年，善女人傳尤在其後，是書弘通、禮誦、憩寂、普慈、清信、提策等篇，皆引及之，清信篇所引尤眾。幸悉低一格繕寫，尚易識別。</p>
<p style="margin-left:0em;text-indent:2em">又書中頗有錯簡，如襲燈篇三之前三葉，應在襲燈篇一之前；又壇宇篇有卷下之上，無卷下之下；永年所自撰之吳江接待寺殿堂修造記，亦有目無書，似有脫漏；又清信篇後半，曾引法苑珠林敬佛篇一則，書口遂以敬佛篇標題，故總目多出一篇，皆繕校時偶有疏忽，不足為本書病也。</p>
</div>
</div><!-- end of div[@id='body'] -->
</body></html>