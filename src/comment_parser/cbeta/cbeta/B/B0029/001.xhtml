<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩戒品釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>菩薩戒品釋卷一</p><p class="byline">宗喀巴大師造</p><p class="byline">釋法尊譯</p><p>頂禮曼殊室利童子摩訶薩埵！</p>

<div class="lg regular"><div class='lg-row'>敬禮大悲所勵意，　荷難行擔無量刼；　到無上位發大音，　醒覺眾生無明眠。　佛法王位所囑受，</div>
<div class='lg-row'>紹勝法王地自在；　阿逸多尊淨事業，　<span class='corr'>唯</span>願將護諸含識。　慈尊雙足悅意蓮，　接者吉祥皆增廣；</div>
<div class='lg-row'>恭敬頂戴紹勝子，　稽首聖者無著足。　無勝口傳勝教授，　謂誓受學佛子行；　正修次第此中釋，</div>
<div class='lg-row'>樂大乘者當敬聽。　頗有自許為大乘，　然於佛子進止處；　慧眼瞑閉有餘者，　雖誦論文於要處。</div>
<div class='lg-row'>樂修大乘為佛子，　唯一淨道勝教授；　未能獲得決定解，　棄捨佛制放逸行。　猶如醉象無鈎制，</div>
<div class='lg-row'>彼心於此無愛樂；　大乘種力不下劣，　有善根者增歡喜。</div>
</div><p>此如《曼殊室利根本經》授記云：「無著苾芻者，善巧諸論義，了不了義經，分別為多種。照了諸世人，釋經為本性，其所成明咒，名薩羅使女。此由咒勢力，發生賢妙慧，為聖教久住，攝經真實義。年活百五十，身壞生天趣，流轉生死中，恆受諸安樂，大士最後邊，當得大菩提。」謂廣發大願，住持正法，多生修積無量資糧，獲得法流妙三摩地，已到自他宗海彼岸，擇法慧力，餘難測量，名聖無著。此從慈尊總得聽聞無量法門，特廣聽聞大乘道果。總攝此義，著一大論，曰《菩薩地》。雖其如是，然於大乘宿少修習，觀慧下劣，精進微弱，效於此論猶不能學。由見是已，為利彼故，《菩薩地》中《戒品》之義，令諸狹慧易解而釋。</p>
<p>先如教授發菩提心，是為佛子諸行所依。次若不以受菩薩學，受律為先學菩薩學，無時能趣無上菩提。故此即是三世菩薩唯一大道。《菩薩地》中說三聚戒後云：「過去菩薩求大菩提已於中學，未來當學，普於十方無邊無際諸世界中，現在今學。」《戒品釋》亦云：「若有士夫，已發無上大菩提心，入大乘門，為利自他，勤修福德智慧資糧。如是士夫，許為大乘，應當安住菩薩律儀。菩薩學者，經中說為波羅蜜多等，若於此中不學不信，縱謂大乘，亦唯隨逐自許而轉，非真實者。」又雖發菩提心，若於學處不勤修學，決定不能得大菩提。故求菩提，當學學處而為心要。《聖三律儀經》云：「迦葉！若善男子，若善女人，入菩薩乘，聞如是法，若不無間殷重修行，此定不能現證無上正等菩提。所以者何？迦葉！要勤修行，乃證無上正等菩提，非無修行。迦葉！若無修行，能證無上正等菩提，貓兔亦當現證無上正等菩提。所以者何？迦葉！若無修行，彼證無上正等菩提。迦葉！聲於無上正等菩提現等覺故，云當成佛，無量有情皆當成佛。」</p>
<p>若謂已受菩薩律儀修菩薩學，是入波羅蜜多乘者。若入密咒則不須爾，故非一切菩薩共道。</p>
<p>此乃最大邪執，《三補止經》、《金剛空行經》、《金剛頂經》等皆云：「我發最殊勝，無上菩提心，戒學、攝善法，及饒益有情。我於三聚戒，別別堅固持。」此說若受金剛乘律儀，須先發心受學三戒，續乃受持五部律儀。堪為依據曼陀羅軌，亦多宣說受共不共二種律儀。其共同者，即菩薩律儀故。又發心已受菩薩學，如其所學，除學三學或六度外，波羅蜜多大乘中亦無餘道故。四部密咒隨入何門，皆須此故。故發大心與六度道，是金剛乘與波羅蜜多乘二所共道。諸密咒師於一切種不應棄捨，如《曼殊室利根本經》云：「若具三法，咒行圓滿。何等為三？謂不棄捨一切有情，守護菩薩淨戒律儀，不捨自咒。」《金剛頂經》云：「六波羅蜜行，如次應當學，具足有情利，而行菩薩行。」《金剛幕》第十二品云：「我發最勝菩提心，希有請喚諸有情，正行菩提殊勝行，為利眾生願成佛。」故二大乘雖有少分開遮不等，多分共同。故當了知波羅蜜多乘及密咒乘隨入何門，決定須受如是律儀。</p>

<div class='div-commentary'><p style="margin-left:2em">今釋戒品。其中分二，甲一攝為嗢柁南，二釋嗢柁南義。初者。（科目甲乙及一二等，為便觀閱，譯者所加。）</p>
<p style="margin-left:1em">云何菩薩戒？如略攝戒嗢柁南云：「自性、一切難、一切門、善士，一切種、遂求、二世樂、清淨、如是九種相，是名略說戒。」謂九種相。其自性戒者，謂戒總相。一切戒者，謂廣宣說戒事差別。難行戒者，謂入難行不共差別。一切門戒者，謂由何入或如何入所有差別。善士戒者，謂修行者所依差別。一切種戒者，謂相差別。遂求戒者，或如大疏謂除苦作用，或境及所作二事差別。二世樂戒及清淨戒者，謂果差別，如其次第斷證差別。</p>
<p style="margin-left:2em">甲二釋嗢柁南義分六，乙初自性略標，二一切廣釋，三釋其差別，四尸羅勝利，五尸羅總攝，六尸羅所作。乙初分二，丙初自性，二殊勝。丙初自性分四，丁初功德數量。</p>
</div>
<div class='div-orig'><p>論曰：「云何菩薩自性戒？謂若略說具四功德，當知是名菩薩自性戒。何等為四？一、從他正受。二、善淨意樂。三、犯已還淨。四、深敬專念無有違犯。」（論文係將奘師譯者加入，以便對閱。）</p>
</div>
<div class='div-commentary'><p style="margin-left:1em">云何自性戒？謂若略說具四功德：一、從他正受功德。二、善淨意樂功德。三、犯已還淨功德。四、深敬專念無有犯違功德。</p>
<p style="margin-left:2em">丁二功德所作。</p>
</div>
<div class='div-orig'><p>論曰：「由諸菩薩從他正受故，於所學戒若有違犯，即外觀他深生愧恥。由諸菩薩善淨意樂故，於所學戒若有違犯，即內自顧深起慚羞。由諸菩薩於諸學處犯已還淨，深敬專念初無違犯，二因緣故，離諸惡作，如是菩薩從他正受善淨意樂為依止故，生起慚愧。由慚愧故，能善防護所受尸羅。由善防護所受戒故，離諸惡作。」</p>
</div>
<div class='div-commentary'><p style="margin-left:1em">由從他受，若於學處犯緣現前，外恐他訶，便於惡行深生愧恥。由淨意樂，若於學處犯緣現前，內顧自法，即於惡行深生慚羞。由犯還淨初無違犯二因緣故，離諸惡作。謂由正受及淨意樂為所依故，生起慚愧。若有慚愧由初無犯，及犯還淨守護尸羅。由如是護，見無毀犯即無惡作，此等正為顯示斯義，謂受律儀者，須以如理觀察妙慧於自相續任何觀察，全不見有粗細違犯，相續清淨意無憂悔。能如是者，須從最初勵力無犯。由忘念等設有誤犯，不宜捨置，當由悔除及防護等還淨還出。能有此者，必須具足最大慚愧。能生此者，受律儀時須於具相知識而受，能受意樂，須由誠心，非為隨逐他人轉等，須以殊勝意樂而受，非活命等下劣意樂。故於初二因當殷重學。</p>
<p style="margin-left:1em">有釋說云：「初德為受，後三是護。」然本論中說初二德是能護因。《律儀二十頌》亦云：「此以勝意樂，從智住律儀，有能師前受。」故初二德能受品攝，後二功德守護品攝。</p>
<p style="margin-left:1em">又此律儀，未遇師時，想佛菩薩於彼前受，雖亦能生，然說從他受者，顯示若有師可得時，求善知識定當從受。從師受者，於護學處，易於生起愛樂恭敬，淨尸羅故。如《集學論》云：「受律儀者，當從樂修菩薩學處具律前受。若如是受，違越學處，深生羞慚，恐誑師長深生怖畏。無須特修能生喜敬，故諸菩薩，此學處中欲修何學？於如來前而正受取。」</p>
<p style="margin-left:2em">丁三此諸功德因果道理。</p>
</div>
<div class='div-orig'><p>論曰：「又於是中，從他正受。善淨意樂，此二是法。犯已還淨，深敬專念無有違犯，此二是前二法所引。」</p>
</div>
<div class='div-commentary'><p style="margin-left:1em">前二功德能引後二，故當了知前二為因，後二是果。引生道理，如前所說。</p>
<p style="margin-left:2em">丁四德數決定。</p>
</div>
<div class='div-orig'><p>論曰：「又於是中，從他正受。善淨意樂，深敬專念無有違犯。由此三法，應知能令不毀菩薩所受淨戒。犯已還淨。由此一法，應知能令犯已還出。」</p>
</div>
<div class='div-commentary'><p style="margin-left:1em">何故功德決定為四？答：尸羅清淨，定須二事，謂初無違犯，及犯已還淨，從他正受，清淨意樂，專念無犯，由此三法令無違犯。犯已還淨，由此一法犯已還出，故四決定。</p>
<p style="margin-left:1em">諸釋論中攝四功德凡有四說。初一為受，後三隨護，是初家義。意樂有一，加行有三，是二家義。淨意為受，三為戒性。其能受中，凡有三受，一自語威肅，二為他福田，三得自在力不損眾生。戒性亦三，一謂所受戒，所還淨戒，所守護戒，是三家義。二為清淨尸羅之因，二為其果，是四家義。</p>
<p style="margin-left:2em">丙二戒殊勝分四，丁初妙善，二無量，三饒益，四大果勝利。初者。</p>
</div>
<div class='div-orig'><p>論曰：「如是菩薩具四功德自性尸羅，應知即是妙善淨戒。正受隨學能利自他利益安樂無量眾生，哀愍世間，諸天人等令得義利利益安樂故。」</p>
</div>
<div class='div-commentary'><p style="margin-left:1em">正受隨學，具四功德自性尸羅，有何功德？答：能利他等。其聲聞等自利益者，為見聖諦永斷煩惱及諸苦故，少事少業寂靜調伏而修正行。菩薩自利者，謂二斷二智。利益他者，謂初發心時，即修利益有性無性二類有情。解釋利益無種性中「利益無量眾生」者，謂暫救惡趣，其不善法未生不生，生已令斷。「安樂無量眾生」者，謂安立善趣，所有善法未生令生，生已令長。「哀愍世間」者，謂無種性諸眾生中，於憎聖教及無善根，并雖是法器，然已顛倒墮落，往諸惡趣猶如旅客者，不捨利益安樂意樂，待可度時。解釋利益有種性中「諸天人等令得義利」者，謂立有種性者，入沙門道。「令得利益」者，謂令住資糧道及加行道，以此能行諸沙門道。「令得安樂」者，謂由輕安身心適悅，現法樂住，及解脫樂，由如是等諸因相故，「善」為無欺。諸釋論中雖多異說，姑且不錄。</p>
<p style="margin-left:2em">丁二無量。</p>
</div>
<div class='div-orig'><p>論曰：「應知即是無量淨戒，攝受無量菩薩所學故。」</p>
</div>
<div class='div-commentary'><p style="margin-left:1em">總攝菩薩無量學處。</p>
<p style="margin-left:2em">丁三饒益。</p>
</div>
<div class='div-orig'><p>論曰：「應知即是饒益一切有情淨戒。現前能作一切有情利益安樂故。」</p>
</div>
<div class='div-commentary'><p style="margin-left:1em">於因果位，皆能利益安樂有情。</p>
<p style="margin-left:2em">丁四大果勝利。</p>
</div>
<div class='div-orig'><p>論曰：「應知即是能獲大果勝利淨戒，攝受隨與無上正等菩提果故，是名菩薩自性戒。」</p>
</div>
<div class='div-commentary'><p style="margin-left:1em">於菩薩時能自攝受大菩提果，是名大果。於成佛時隨與他果，名大勝利。又諸聲聞所有三學是初善等，菩薩唯戒，即有三善。初發心時利益自他及其廣釋，是名初善。饒益有情，是名中善。大果勝利，是名後善。</p>
<p style="margin-left:2em">乙二一切廣釋分三，丙初釋所受戒，二釋受戒法，三釋守護理。丙初分四，丁初差別，二自性，三圓滿之因，四攝義初者。</p>
</div>
<div class='div-orig'><p>論曰：「云何菩薩一切戒？謂菩薩戒略有二種：一在家分戒，二出家分戒，是名一切戒。又即依此在家出家二分淨戒，略說三種：一律儀戒。二攝善法戒。三饒益有情戒。」</p>
</div>
<div class='div-commentary'><p style="margin-left:1em">何等名為菩薩淨戒？此中有二：</p>
<p style="margin-left:1em">戊初、所依差別者，廣說所依雖有多種，總略為二：一在家菩薩分攝，二出家菩薩分攝。此等身中所有淨戒，名一切戒。以是菩薩在家出家一切之身所學戒故。最勝子云：「三趣之中，惡趣天趣法性所得，是在家戒。於人趣中有二種戒。」傳為雲海所作釋云：「惡趣色界無從他受，有法性得，是在家戒。欲天及人，有法性得，及從他受，故有在家出家二分。菩薩律儀死沒不捨，隨生何處，有由法性所得淨戒。」</p>
<p style="margin-left:1em">總之，菩薩律儀死沒隨行，通三趣有雖為應理，然判在家出家二分者，是依菩薩具與不具勤策男等出家五眾律儀而說。</p>
<p style="margin-left:1em">戊二、自性差別者，又依二分所有淨戒略為三種，謂律儀戒、攝善法戒、饒益有情戒。此三盡攝菩薩所護一切戒故。何故淨戒定分為二，諸釋論中多作是說：「為令隨順聲聞乘中三律儀數，一、壓伏煩惱為別解脫。二、有緣現前暫令不起為靜慮律儀。三、斷其相續為無漏律儀。」</p>
<p style="margin-left:1em">然諸菩薩唯二所作，謂為成熟自內相續及他相續。初作所中，二事決定，遠離惡行，攝集妙行，即律儀戒及攝善法。成熟他中，須饒益有情戒，故三決定。若作此說則為善哉！何故三種淨戒次第如是決定，如傳為雲海釋云：「共諸聲聞能斷（即防非義）淨戒，為後二因。不共戒中，若自未度而欲度他不應正理，經說自未寂靜不能靜他。故未先修攝善法戒不能利他，故次第決定。」此說應理。</p>
<p style="margin-left:2em">丁二自性分三，戊初律儀戒。</p>
</div>
<div class='div-orig'><p>論曰：「律儀戒者，謂諸菩薩所受七眾別解脫律儀。即是苾芻戒、苾芻尼戒、正學戒、勤策男戒、勤策女戒、近事男戒、近事女戒，如是七種。依止在家出家二分，如應當知，是名菩薩律儀戒。」</p>
</div>
<div class='div-commentary'><p style="margin-left:1em">七眾別解脫律儀中，苾芻男女及正學女。勤策男女所有淨戒，是出家分。近事男女所有淨戒，是在家分。別解脫戒雖有八眾，然未宣說近住戒者，如《律儀二十頌釋難論》云：「受一晝夜，非難行故，非遠欲故，於長夜中不隨轉故，非此所應，故未宣說。」傳為雲海釋說：「謂是近事住於近住，近事中攝故未宣說。正學女律，是苾芻尼律儀中攝。」未見應理。</p>
<p style="margin-left:1em">設作是問：菩薩所有律儀戒中，除七眾戒，有無餘戒？若有，則違《菩薩地》中除七眾戒，未說餘戒。若為無者，別解脫戒死沒即捨，具菩薩律死沒即應無律儀戒。天身菩薩，應不可受菩薩律學三聚戒。答：若是出家具菩薩律，五眾隨一別解脫戒，是律儀戒。若是在家近事男女，具菩薩律，二眾隨一別解脫戒，為律儀戒。例如天人，其身不堪受別解脫律儀，具菩薩戒，斷十不善，或斷身語七種不善，是律儀戒。此七能斷，斷除性罪，共同七眾別解脫戒，非是真實別解脫律。如《道炬論釋》云：「律儀戒者，謂護制罪七眾別解脫律儀，及護性罪護十不善。」初是真實別解脫戒，後者唯是共同七眾別解脫戒。《莊嚴密意論》亦云：「其律儀戒，亦是遮戒，謂以七支能斷為相，無貪無瞋正見三法，是彼發起。」又云：「若具發起尸羅增上，為十善業道。」《律儀二十頌釋難論》云：「如《菩薩地》，說七眾別解脫為律儀戒。其義當知，別解脫律儀，即是菩薩律儀之支，是為一分。故若具足別解脫律儀，即成正受菩薩律儀之器，亦當授與如此學處。離遮殺生等非是餘戒。若尚不能遮殺生等，亦非正受菩薩所有律儀之器。」謂若不樂離殺生等，非生菩薩律儀之器。離殺生等之理，意為共同別解脫戒，故釋《菩薩地》義，謂七眾別解脫，是為菩薩律儀一分。</p>
<p style="margin-left:1em">具菩薩律，如下當說，雖有開許身語七支殺生等時。然殺生等非有不共別解脫過。譬如除酒，餘諸制罪，雖開病人，然總具足苾芻律儀，皆應遮止。又如正受苾芻律儀，無定支分，須盡斷一切罪欲樂而受。身語七支除例外時，如別解脫，乃至失命守護莫犯。故《道炬論》云：「恆具餘律儀，七眾別解脫，有菩薩律儀，善根而非餘。」此頌顯示，初發業者，若無七眾別解脫戒隨一，則無善根發生殊勝淨戒律儀。若無共同七眾別解脫斷除性罪，全無善根生菩薩律儀。非說七眾真別解脫若無一種，即便不生菩薩律儀。《道炬論釋》云：「今欲顯示淨戒律儀殊勝所依。」又此頌文是攝前引菩提賢釋所有略義（即《廿頌釋難論》）。又於此義昔有二家：一、菩薩律儀若生若住，須別解脫為所依止，名有依家。二、執別解脫為聲聞戒，說能障礙菩薩律儀，為無依家。有依家云：「經說菩薩別解脫戒，故大小乘俱有七眾別解脫戒，總以七眾別解脫戒不損害他為所依止。」凡饒益他皆不損故，又大小乘別解脫戒所有差別謂以能相續，隨護他心，犯可還淨，為求利他意樂所顯，及此相違。若謂離別，決定無總。然小乘別解脫，非其所依。大乘別解脫，即菩薩學處，自為自依亦有違者，無此相違失。《寶雲經》說：「別解脫律儀，異菩薩學處故。又大乘七眾戒，受及守護等，俱如毗奈耶。」</p>
<p style="margin-left:1em">此不應理，若須七眾別解脫戒為生起依，天應不生菩薩律儀。若為住依，及是死沒相續不捨，天及傍生亦應有苾芻等。又菩薩律儀，不須別解脫為生起依者，《莊嚴能仁密意論》云：「若作是說，安住隨一別解脫律儀，謂近事男，近事女，勤策男，勤策女，正學女，苾芻，苾芻尼，乃至命存七眾別解脫律儀。乃可正受菩薩律儀，非餘可受，餘者不生菩薩律儀故。此於大乘未多劬勞。若無別解脫律儀，即便不生菩薩律儀，則菩薩藏及其釋論，應當說此為彼根本。此定當說，譬如大乘乃至菩提歸依三寶。」故菩薩地律儀戒時，說為七眾別解脫者，應當了知俱通二分，謂真七眾別解脫戒，及別解脫與菩薩律二所共同斷除性罪，不當執為單說七眾。其斷性罪共別解脫律儀戒者，與受菩薩律儀同時而生，故與菩薩律儀，全無所依能依之義。雖未先受真實七眾別解脫戒，菩薩律儀亦能生起。然是堪受別解脫身，定當先受在家出家隨一別解脫戒。不爾則與佛教漸次成相違故。譬如未受勤策律儀，即便直受苾芻律儀雖能生起，然不應爾。無依家云：「若未止息自利意樂，菩薩律儀決定不生，是生障礙。若先具足菩薩律儀，起自利心，即失律儀，是住障礙。」此是未判別解脫律儀，與小乘意樂二者差別所起錯誤。謂生菩薩律儀，雖須棄捨小乘意樂，然別解脫非所應捨，又先具足大乘律儀，發小乘心雖失大乘，然亦非捨別解脫戒，以別解脫兩乘共故。又彼意樂，為令棄捨別解脫因不應理故。又若先具別解脫律之身，受上律儀，最圓滿故。</p>
<p style="margin-left:1em">由是因緣，若說住上律儀，即捨下者，是為斬斷佛教根本，是大冰雹摧殘眾生利樂稼穡，是邪分別，未了上下經論扼要，故當遠離。為欲遮此邪分別故，《聖三律儀經》云：「故當隨順如所宣說別解脫戒。迦葉！若思違背別解脫戒，即思違背佛力無畏。若思違背佛力無畏，即思違背去來現在諸佛世尊所得菩提。此異熟苦盡其三千大千世界所有有情，受那落迦極大苦受，百分不及一、千、百千、百千俱胝、數、計、算、喻、鄔波尼殺曇分，亦不及一。若欲遠離如此憂苦，即當遠離彼苾芻行，千踰繕那。雖所發聲尚當遠離，何況觀聽，皆當遠離。」《妙臂問經》云：「如一切穀依大地，無諸過失善生長，如是依戒悲水潤，殊勝白法善生長。佛說調伏別解脫，清淨尸羅盡無餘，在家咒師<span class='corr'>除</span>相軌，所餘諸戒皆當修。」此說唯除出家相狀，羯摩軌則不共制外，毗奈耶中諸取捨處，在家咒師尚當修持，何況出家咒師及具菩薩戒律儀者。又迦濕彌羅善逝頂珠智祥友大論師，亦數破此最下邪執分別，如《不應違越尸羅律儀三昧耶論》云：「先依出家身，住咒到彼岸，後由愚癡故，住毗奈耶論，聲聞等律儀，別解脫問年，於彼說學處，多分不能護，便執與菩薩，律儀為相違，現棄彼而住。」又云：「捨出家律儀，不應受咒律，及施等律儀。」又云：「諸菩薩苾芻，殊勝具慧者，一切善方便，雖夢莫思違。」又諸經中說有眾多轉輪聖王在家菩薩，於菩薩行已久修行，尚求捨家出家近圓。故總別解脫，尤於出家律儀，住大乘者善當愛護。</p>
<p style="margin-left:2em">戊二攝善法戒分三，<span class='corr'>己</span>初略標。</p>
</div>
<div class='div-orig'><p>論曰：「攝善法戒者，謂諸菩薩受律儀戒後，所有一切為大菩提。由身語意積集諸善，總說名為攝善法戒。」</p>
</div>
<div class='div-commentary'><p style="margin-left:1em">菩薩正受尸羅之後，為大菩提，由其身語積集諸善，如是一切總說名為攝善法戒。有多論說「受律儀戒後」。此中分三：（一）時者，云「後」。經中說云：「隨所積集一切諸善，由住淨戒。」為欲顯示，唯由住戒善法乃生安住增長，義為正受菩薩律儀所積諸善，故先當堅固律儀淨戒。（二）所緣者，云「為大菩提」。此依成就自內佛法，故攝善法，為自成熟。饒益有情，為成熟他，是其差別。（三）相或自性者，云「由其身語積集諸善」。不言意者，餘釋雖云：「攝善法戒時，戒唯屬身語。」然廣釋中數說意善，德光論師釋中，亦說意善，故當說為正說身語意可例知，故未宣說。《律儀二十頌釋難論》與《道炬論釋》，以原論文為有「意」字解（奘師譯本亦有「意」字）。如是遂有三業之中，由一一業及二二業，具通三業攝善法戒。</p>
<p style="margin-left:2em">己二廣釋分八，庚初發生三慧。</p>
</div>
<div class='div-orig'><p>論曰：「此復云何？謂諸菩薩依戒住戒，於聞、於思、於修止觀、於樂獨處，精勤修學。」</p>
</div>
<div class='div-commentary'><p style="margin-left:1em">若諸菩薩依止安住律儀淨戒，次當無散聽聞正法，尋求聞慧，從聞積集觀察思惟，次修止觀轉入修慧。此又觀待身離憒鬧，心離諸惡不善尋思，故樂獨處。《律儀二十頌釋難論》為「專一愛樂」。其奢摩他是為定學，其聞思慧及毗鉢舍那是為慧學，謂從尸羅引生二學。</p>
<p style="margin-left:2em">庚二於殊勝田積集資糧。</p>
</div>
<div class='div-orig'><p>論曰：「如是時時於諸尊長，精勤修習合掌起迎問訊禮拜恭敬之業，即於尊長勤修敬事，於疾病者，悲愍殷重瞻侍供給。」</p>
</div>
<div class='div-commentary'><p style="margin-left:1em">見諸尊長，當離憍慢，含笑敬問或訊平安。身行禮拜、起立、讓座，表示恭敬，疾起奉迎。又見來前及眼見處，或修禮拜，或修合掌，或作使役恭敬承事。又於病者悲愍瞻侍。此有三田，謂諸恩造、尊長、痛苦。初為父母，次為二師，後為病人。以是在家出家，二分菩薩生福之處，故名為田。</p>
<p style="margin-left:2em">庚三隨喜功德及有德者。</p>
</div>
<div class='div-orig'><p>論曰：「於諸妙說，施以善哉！於有功德補特伽羅，真誠讚美。於十方界，一切有情，一切福業，以勝意樂起淨信心發言隨喜。」</p>
</div>
<div class='div-commentary'><p style="margin-left:1em">當於無謬宣說佛語，及於稱讚三寶德者，施以善哉。真誠讚美具聞等德補特伽羅，於諸有情所有善業，以勝意樂發言隨喜。又善知他真實福田，發隨喜心，遠離嫉妬，雖自未作所獲福德，與作無差。又令隨逐善業轉故，於自所作亦當慶喜。</p>
<p style="margin-left:2em">庚四習近堪忍。</p>
</div>
<div class='div-orig'><p>論曰：「於他所作一切違犯，思擇安忍。」</p>
</div>
<div class='div-commentary'><p style="margin-left:1em">於他所作一切怨害，當審思擇為自宿業，起大悲心，不當報瞋，不當報怨。</p>
<p style="margin-left:2em">庚五迴向發願。</p>
</div>
<div class='div-orig'><p>論曰：「以身語意已作未作一切善根，迴向無上正等菩提，時時發起種種正願。」</p>
</div>
<div class='div-commentary'><p style="margin-left:1em">為令已作不失壞故，及為引生異類福故，已作未作三業眾善，迴大菩提。又為引發無量功德，於時時中發《十地經》說十種大願或普賢願。</p>
<p style="margin-left:2em">庚六供養三寶。</p>
</div>
<div class='div-orig'><p>論曰：「以一切種上妙供具，供佛法僧。」</p>
</div>
<div class='div-commentary'><p style="margin-left:1em">於三寶所，以一切種財物正行二種供養，非以下劣當興上妙廣大供養。</p>
<p style="margin-left:2em">庚七修不放逸。</p>
</div>
<div class='div-orig'><p>論曰：「於諸善品，恆常勇猛精進修習，於身語意，住不放逸。」</p>
</div>
<div class='div-commentary'><p style="margin-left:1em">恆常無間勇猛，勤修六度善品。</p>
<p style="margin-left:2em">庚八修資糧道所依之善。</p>
</div>
<div class='div-orig'><p>論曰：「於諸學處，正念正知，正行防守，密護根門，於食知量。初夜、後夜，常修覺悟。親近善士，依止善友。於自愆犯，審諦了知，深見過失。既審了知，深見過已，其未犯者，專意護持；其已犯者，於佛菩薩同法者所，至心發露如法悔除。」</p>
</div>
<div class='div-commentary'><p style="margin-left:1em">於諸學處，意當具足正念正知，身語正行而徧防守。又不護根，隨逐可意不可意境便生貪瞋，於彼護心，名護根門。又若太飽及以太飢，即便不能勤發精進。不墮二邊，為住身故，中量而食名食知量。又於一夜分為三分，中夜眠息，初後二分及於永日，若勤讀誦，若修觀行，名初後夜勤修覺悟。又當親近遮不善處安立善處勝善丈夫，及授經等諸善知識，又當於自自作知識，於自愆犯審諦觀察，深見愆犯現後過失，對治遣除。諸誤犯者，若有善根，遇佛菩薩即當對彼；若無善根，當對像前請白諸佛菩薩證知，發露悔除，於同法友亦如是行。</p>
<p style="margin-left:2em">己三攝義。</p>
</div>
<div class='div-orig'><p>論曰：「如是等類，所有引攝護持增長諸善法戒，是名菩薩攝善法戒。」</p>
</div>
<div class='div-commentary'><p style="margin-left:1em">所有尸羅而能引攝、護持、增長如是等類一切善法，是名菩薩攝善法戒。（此文與奘師譯全同，唯以尸羅，是能引等，如是等類加在所引。）其引攝者，謂諸新生，如生三慧。護持者，謂已生者令不失壞，如修堪忍，若不滅瞋，由此能壞所積善故。增長者，謂已護持，更令增長廣大強盛，猶如迴向及發弘願。</p>
<p style="margin-left:2em">戊三饒益有情<span class='corr'>戒</span>。</p>
</div>
<div class='div-orig'><p>論曰：「云何菩薩饒益有情戒？當知此戒略有十一相。何等十一？謂諸菩薩，於諸有情能引義利彼彼事業與作助伴，於諸有情隨所生起疾病等苦，瞻侍病等，亦作助伴。又諸菩薩，依世出世種種義利，能為有情說諸法要，先方便說先如理說，後令獲得彼彼義利。又諸菩薩，於先有恩諸有情所，善守知恩，隨其所應現前酬報。又諸菩薩，於墮種種師子虎狼鬼魅王賊水火等畏諸有情類，皆能救護，令離如是諸怖畏處。又諸菩薩，於諸喪失財寶親屬諸有情類，善為開解令離愁憂。又諸菩薩，於有匱乏資生眾具諸有情類，施與一切資生眾具。又諸菩薩，隨順道理，正與依止，如法御眾。又諸菩薩，隨順世間事務言說，呼召去來，談論慶慰，隨時往赴，從他受取飲食等事。以要言之，遠離一切能引無義違意現行，於所餘事心皆隨轉。又諸菩薩，若隱若露，顯示所有真實功德，令諸有情歡喜進學。又諸菩薩，於有過者，內懷親昵利益安樂增上意樂，調伏訶責治罰驅擯，為欲令其出不善處安置善處。又諸菩薩，以神通力，方便示現那落迦等諸趣等相，令諸有情厭離不善，方便引令入佛聖教，歡喜信樂，生希有心，勤修正行。」</p>
</div>
<div class='div-commentary'><p style="margin-left:1em">云何菩薩饒益有情戒？當知此戒略有十一相，謂於須助伴者，愚方便者，有恩造者，遭怖畏者，被憂惱者，乏資具者，求依止者，樂隨心者，正善行者，邪惡行者，應以神通所調伏者，如其所應為作義利。</p>
<p style="margin-left:2em">丁三圓滿之因分三，戊初律儀戒圓滿因。</p>
</div>
<div class='div-orig'><p>論曰：「云何菩薩住律儀戒、住攝善法戒、住饒益有情戒、善護律儀戒、善修攝善法戒、善行一切種饒益有情戒。」（此文通徵三戒。）</p>
</div>
<div class='div-commentary'><p style="margin-left:1em">云何菩薩住律儀戒，如何乃成善護其戒，此中有十。</p>
<p style="margin-left:2em">己初不顧過去諸欲。</p>
</div>
<div class='div-orig'><p>論曰：「謂諸菩薩住別解脫律儀戒時，捨轉輪王而出家已，不顧王位如棄草穢。如有貧庶為活命故，棄下劣欲而出家已，不顧劣欲，不如菩薩清淨意樂，捨輪王位而出家已，不顧一切人中最勝轉輪王位。」</p>
</div>
<div class='div-commentary'><p style="margin-left:1em">謂諸菩薩雖得人中最勝妙欲轉輪王位，棄捨出家，既出家已，不顧彼欲如棄草穢。是所欲故說名為欲，謂外物欲即資財等。由此欲故說名為欲，謂煩惱欲即貪愛心。此中初欲，如以糞掃想所棄腐草，不復重顧。如是見此亦無可愛堅實，先已棄者，更不重顧。又如以不淨想所棄糞穢不復重顧，如是見煩惱欲，如同糞穢更不重顧。若先棄捨在家資財，既出家已，後仍顧彼，所有律儀不能清淨，故當住二種想，如前二喻，更修無貪。</p>
<p style="margin-left:2em">己二不樂未來諸欲。</p>
</div>
<div class='div-orig'><p>論曰：「又諸菩薩住律儀戒，於未來世天魔王宮所有妙欲不生喜樂，亦不願求彼諸妙欲修行梵行，於彼妙欲尚如實觀，猶如趣入廣大種種恐畏稠林，況餘諸欲。」</p>
</div>
<div class='div-commentary'><p style="margin-left:1em">若於未來，尚不希願魔天所攝他化自在所有欲塵，為求彼欲而修梵行，何況除彼為餘諸欲。不樂彼相，謂如實觀，猶如趣入虎豹等獸充滿稠林。不顧過去，說人中欲不說天者，以律儀戒重在出家，天中無有出家事故。不樂未來，而說天欲不說人者，以是顯示不樂後世欲塵之時，諸欲塵中，除魔天欲無過上故。總之，善護清淨出家律儀，要能不為未來諸欲而修梵行，僅能不顧先捨諸欲，尤非滿足。</p>
<p style="margin-left:2em">己三不著現在諸欲。</p>
</div>
<div class='div-orig'><p>論曰：「又諸菩薩既出家已，於現在世尊貴有情種種上妙利養恭敬，正慧審觀尚如變吐曾不味著，何況於餘卑賤有情，所有下劣利養恭敬。」</p>
</div>
<div class='div-commentary'><p style="margin-left:1em">若於國王長者，尊貴有情，上妙欲事利養恭敬，尚不味著，何況於餘卑賤有情，利養恭敬。此如不著食後變吐，正慧觀察見亦同彼。此中要義，謂若希後欲而修梵行，唯成善願，不成別解脫律儀。然其棄捨先得欲塵，及不著現在，非是在家律儀戒中必不容少。於出家眾必不可少，若不能修生死過患，特修欲塵所有過患，如前所說而遮其心；則定不能善護尸羅，應當於此引決定解。</p>
<p style="margin-left:2em">己四樂住遠離。</p>
</div>
<div class='div-orig'><p>論曰：「又諸菩薩常樂遠離，若獨靜處，若在眾中，於一切時，心專遠離寂靜而住，不唯於是尸羅律儀而生喜足，依戒住戒勤修無量菩薩等持，為欲引發證得自在。」</p>
</div>
<div class='div-commentary'><p style="margin-left:1em">身常遠離，樂獨靜處。若在眾中，遠離欲等尋思而住，不唯以戒便生喜足，當依淨戒，勤修菩薩無量等持，為新引發及已引發為得自在。此文顯示唯淨尸羅便生喜足，若不進求上勝功德，所有尸羅猶非圓滿。</p>
<p style="margin-left:2em">己五言論尋思悉皆清淨。</p>
</div>
<div class='div-orig'><p>論曰：「又諸菩薩雖處雜眾，而不樂為，乃至少分不正言論。居遠離處，不起少分諸惡尋思。或時失念暫爾現行，尋便發起猛利悔愧，深見其過，數數悔愧深見過故。雖復暫起不正言論諸惡尋思，而能速疾安住正念，於彼獲得無復作心。由此因緣，則能拘檢，習拘檢故，漸能如昔於彼現行深生喜樂。於今安住彼不現行喜樂亦爾，又能違逆令不現起。」</p>
</div>
<div class='div-commentary'><p style="margin-left:1em">處雜眾時，不發諸惡雜染言論。居遠離時，善為防護，不起少分諸惡尋思，謂貪欲等。設由忘念暫爾現行，尋便發起猛利惡作深見過患。若能如是數數修習，依此因緣，諸惡語意現行無間能生正念，獲不作心，便能棄捨。習捨棄故，漸能如昔於彼二事深生喜樂，如是其後於彼現行能不喜樂，改換二心。先當勤修令不現行，設暫現行不當忍受，深見過患猛利惡作，前後二心換其處所。此即遮止諸非所作，清淨尸羅無上教授。</p>
<p style="margin-left:2em">己六不自輕襪。</p>
</div>
<div class='div-orig'><p>論曰：「又諸菩薩於諸菩薩一切學處，及聞已入大地菩薩，廣大無量不可思議長時最極難行學處，心無驚懼，亦不怯劣，唯作是念：彼既是人，漸次修學，於諸菩薩一切學處，廣大無量不可思議淨身語等諸律儀戒成就圓滿。我亦是人，漸次修學，決定無疑，當得如彼淨身語等諸律儀戒成就圓滿。」</p>
</div>
<div class='div-commentary'><p style="margin-left:1em">若聞已入大地菩薩三聚淨戒寬弘廣大，學處無量超諸計數，非分別境不可思議，歷經多劫超諸數量，或非短促須長時修，布施身等最極難行，於此學處皆當滅除驚懼怯劣，及自輕懱念我弗能。如何滅除者，當作是念而發勇悍，謂彼是人，漸次修學，乃能成就此諸學處，非從最初即便能爾。我若漸次精勤修學而不廢捨，決定無疑亦當得此。若聞如是無量學處，云：「誰能學此？」即便棄捨，又作是念：「此是諸餘菩薩之事，非是我事。」而便棄捨，是為增長種性堪能最大障礙。當如前說破除怯劣，現能行者，猛利勤行。暫未能者，念我何時能修學此，多修勇悍。又於此因勤積資糧，淨治罪障，廣發大願。</p>
<p style="margin-left:2em">己七柔和。</p>
</div>
<div class='div-orig'><p>論曰：「又諸菩薩住律儀戒，常察己過，不伺他非。普於一切凶暴犯戒諸有情所，無損害心，無瞋恚心。菩薩於彼，由懷上品法大悲故，現前發起深憐愍心欲饒益心。」</p>
</div>
<div class='div-commentary'><p style="margin-left:1em">常察己過，不伺他非，不生他苦。若爾他過，如是置耶？不爾，云何？謂當緣彼是煩惱法而生大悲。悲如何生？謂此非是補特伽羅所有過失，由煩惱力令無自在，普於一切暴惡犯戒，無損害心，無瞋恚心，上品哀愍欲作饒益。謂作知識必當令其發菩提心，不隨煩惱自在而轉，永離煩惱，證得無上正等菩提。</p>
<p style="margin-left:2em">己八堪忍。</p>
</div>
<div class='div-orig'><p>論曰：「又諸菩薩住律儀戒，雖復遭他手足塊石刀杖等觸之所加害，於彼尚無少恚恨心，況當於彼欲出惡言，欲行加害，況復發言毀辱訶責，以少苦觸作不饒益。」</p>
</div>
<div class='div-commentary'><p style="margin-left:1em">雖復遭他手足塊石杖等加害，尚無恚心，何況更出彈螫惡言或行捶打。此文如次，謂意語身三業清淨。傳為雲海釋云：「如是大苦亦能堪忍，況全無益於他毀罵，瞋令止住，定不更以如是損惱令心憂苦，而能安忍。」本論則云：「況復毀辱、瞋恚、訶責，以微少苦作不饒益。」此說他打，尚不少起瞋恚報復，況以此等，故是顯示他作微少不饒益事，心不恚惱，當正安住四沙門法。</p>
<p style="margin-left:2em">己九不放逸。</p>
</div>
<div class='div-orig'><p>論曰：「又諸菩薩住律儀戒，具足成就五支所攝不放逸行：一、前際俱行不放逸行；二、後際俱行不放逸行；三、中際俱行不放逸行；四、先時所作不放逸行；五、俱時隨行不放逸行。謂諸菩薩於菩薩學正修學時，若於過去已所違犯，如法悔除，是名菩薩前際俱行不放逸行。若於未來當所違犯，如法悔除，是名菩薩後際俱行不放逸行。若於現在正所違犯，如法悔除，是名菩薩中際俱行不放逸行。若諸菩薩，先於後時當所違犯，發起猛利自誓欲樂，謂我定當如如所應行，如如所應住，如是如是行，如是如是住，令無所犯，是名菩薩先時所作不放逸行。若諸菩薩，即以如是先時所作不放逸行，為所依止，如如所應行，如如所應住，如是如是行，如是如是住，不起毀犯，是名菩薩俱時隨行不放逸行。」</p>
</div>
<div class='div-commentary'><p style="margin-left:1em">此有五種，謂前際、後際、中際俱行，先時所作，俱時隨轉不放逸行。此五如次，於過去時諸已違犯，如法悔除。於未來時殷重思惟亦如是行。於現在時當無忘念亦如是行。力勵自誓，謂我如如若行、若住能無違犯，即當如是如是行住。由依此故如是如是若行若住，此中重在別解脫中所說學處不放逸行。又此五中，第四為本，若有第四能生第五，設未生五，誤起違犯，如其次第如法還淨。</p>
<p style="margin-left:2em">己十軌則正命清淨<span class='corr'>分二</span>，一軌則清淨或行清淨。</p>
</div>
<div class='div-orig'><p>論曰：「又諸菩薩住律儀戒，覆藏自善，發露己惡。少欲喜足，堪忍眾苦，性無憂慼，不掉不躁，威儀寂靜。」</p>
</div>
<div class='div-commentary'><p style="margin-left:1em">不為名聞宣揚自善，不行覆藏發露己惡。獲得劣少無憂少欲，於得妙多不求知足，堪忍寒熱飢渴等苦，未得利養性無憂慼，諸根不掉調伏寂靜，不隨境轉名不躁動，威儀端嚴，如理作意，威儀寂靜。</p>
<p style="margin-left:2em"><span class='corr'>二</span>正命清淨者。</p>
</div>
<div class='div-orig'><p>論曰：「離矯詐等一切能起邪命之法。」</p>
</div>
<div class='div-commentary'><p style="margin-left:1em">離矯詐等五種邪命。</p>
</div>
<div class='div-orig'><p>論曰：「菩薩成就如是十支，名住律儀戒，善護律儀戒，謂不顧戀過去諸欲，又不希求未來諸欲，又不躭著現在諸欲，又樂遠離不生喜足，又能掃滌不正言論諸惡尋思，又能於己不自輕懱，又性柔和，又能堪忍，又不放逸，又能具足軌則淨命。」（此結文藏文未列科。）</p>
</div>
<div class='div-commentary'><p style="margin-left:1em">德光論師說，由六因緣，雖已防護而非善護：一、唯以少許便生喜足。二、語及發起未能清淨。三、自行輕懱。四、不攝眷屬。五、不悔違犯。六、未能清淨軌則正命。初中有二：一、雖護身語，於三世欲未護其心。二、雖已護心，不求依戒引發等持。不攝眷屬者，謂不攝堪忍尸羅眷屬。</p>
<p style="margin-left:2em">戊二攝善法戒圓滿之因。</p>
</div>
<div class='div-orig'><p>論曰：「又諸菩薩已能安住攝善法戒，若於身財少生顧戀，尚不忍受，何況其多。又於一切犯戒因緣，根本煩惱，少分煩惱忿恨等生，亦不忍受。又於他所，發生恚害怨恨等心，亦不忍受。又於所起懈怠懶惰，亦不忍受。又於所起等至味著，等至煩惱，亦不忍受。又於五處如實了知，謂如實知善果勝利，又能如實了知善因，又能如實知善因果倒與無倒，又如實知攝善法障。是諸菩薩，能於善果見大勝利，尋求善因，為攝善故如實了知倒與無倒。由此菩薩獲得善果，不於無常妄見為常，不於其苦妄見為樂，不於不淨妄見為淨，不於無我妄見為我。如實了知攝善法障，為攝善故速疾遠離，菩薩由此十種相故，名住攝善法戒。速能攝善一切種相，謂施漸次，若戒漸次，若忍漸次，若精進漸次，若<span class='corr'>靜慮漸次，及五種慧</span>。」</p>
</div>
<div class='div-commentary'><p style="margin-left:1em"><span class='corr'>有二五種，前五度漸次者，如其次第。五度逆品，若於身財少生懼貪尚不忍受，又於一切犯戒因緣，惑及隨惑忿恨等生，亦不忍受。又於惡害怨恨等生，亦不忍受。又生懈怠不修善行，及於睡眠，臥樂倚樂，不敬懶惰，亦不忍受。又於所起靜慮昧著，彼地煩惱，或心沈沒及掉舉等皆不忍受。總此逆品初生之時，定當依止對治滅除，決不隨彼增上而轉。慧漸次者，謂如實知善果勝利，又知善因，又於善果知倒無倒，又如實知攝善法障，斷五無知及諸障礙。其勝利者，謂人天果及三菩提。因者即十善等，增上生因決定勝因，謂依善友，聽聞正法，及思修等。若於所得善果，見為常樂我淨，是為顛倒。與此相違是名無倒。菩薩當于所得善果無顛倒見，由是因緣了知六度善果勝利，及彼善因。又能了知前說障礙六度逆品，斷除逆品攝集六度所有善根，即能速疾攝一切善，以世出世一切善法，於六度中無不攝故。又若斷除六度逆品，能速攝故，此中漸次，義為速生施等之因。</span></p>
<p style="margin-left:2em"><span class='corr'>戌三饒益有情戒圓滿之因分十一。</span></p>
</div>
<div class='div-orig'><p>論曰：「又諸菩薩由十一相，名住一切種饒益有情戒，於一一相中成就一切種。」</p>
</div>
<div class='div-commentary'><p style="margin-left:1em">由十一相名住一切種饒益有情戒，於一一相中成就一切種。此如於一應作助伴，或為助伴一切有情須助伴者，或作一切助伴之相。又如報恩時說，於十一類一一有情，如其所應皆為成辦十一種事。</p>
<p style="margin-left:2em"><span class='corr'></span><span class='corr'></span></p>
<p style="margin-left:1em"><span class='corr'></span><span class='corr'></span></p>
<p style="margin-left:1em"><span class='corr'></span><span class='corr'></span><span class='corr'></span><span class='corr'></span></p>
<p style="margin-left:1em"><span class='corr'></span><span class='corr'></span></p>
<p style="margin-left:2em">己初饒益求助伴者分二，庚初助伴事業，二助伴有苦。初助伴事業。</p>
</div>
<div class='div-orig'><p>論曰：「謂諸菩薩，於諸有情彼彼事業，皆為助伴。謂於思量所作事業，及於功用所作事業，悉能與彼而作助伴。或於道路若往若來，或於無倒事業加行，或於守護所有財物，或於和合展轉乖離，或於義會，或於修福，皆為助伴。」</p>
</div>
<div class='div-commentary'><p style="margin-left:1em">此中分八：一、思量事業者，謂於何事若作不作，能致盛衰，而正思量。二、決擇事業者，謂從現在定作彼事。助伴此二之法，謂代思量，及自荷負助伴之擔。三、於道路若往若來，諸無侶伴無隨從者，謂當助伴而為導路。四、於事邊際助加行者，謂正開示善務農等無罪方便。五、護財物者，謂於已集所有財物開示方便，不為盜等之所劫取。六、合乖離者，謂解怨恨。七、於義會者，謂有定期所修福業。八、於修福者，謂無定期所興福業，皆為助伴。德光論師云：「由其初二，未得資財能令獲得。事業邊際及守護者，增長守護。最後二者，既增長已令供福田。」</p>
<p style="margin-left:2em">庚二助伴有苦。</p>
</div>
<div class='div-orig'><p>論曰：「於諸救苦亦為助伴，謂於遭遇疾疫有情瞻侍供給，盲者啟導，聾者撝義，手代言者曉以想像，迷方路者示以隅途，支不具者惠以荷乘，其愚騃者誨以勝慧。為貪欲纏所苦有情，開解令離貪欲纏苦。如是若為瞋恚惛沈睡眠掉舉惡作疑纏所苦有情，開解令離疑纏等苦。欲尋思纏所苦有情，開解令離欲尋思苦。如欲尋思，恚害親里，國土不死，輕侮相應，族姓相應，所有尋思，當知亦爾。他蔑他勝所苦有情，開解令離被蔑勝苦。行路疲乏所苦有情，施座施處調身按摩，令其止息勞倦眾苦。」</p>
</div>
<div class='div-commentary'><p style="margin-left:1em">此中分二：初身苦有四：一、於有病者，謂施藥瞻侍。二、於根壞者，謂啟導盲者所欲往道，又於聾者，以手撝示應取應捨。（手代言者曉以想像，藏文與聾為一段。迷方路者示以隅途，藏文中無。）三、於缺支者，謂以身荷或以騎乘送往欲處。四、行路疲乏者，施食施處，調身按摩。（其愚騃者，誨以勝慧，藏文中無。）</p>
<p style="margin-left:1em">二心苦分三：一、蓋障苦者，謂貪欲等五蓋所纏，開示教授令其除遣。二、無間缺苦者、謂八尋思所纏苦者，以對治法開示令離。八尋思者，謂欲、恚、害、親里、國土、不死尋思、他侮尋思、族姓尋思，謂於財位種姓圓滿，貪欲增上，云我族姓高貴。三、他蔑勝苦者，謂當開示戰鬬勝敗世間常事，及無我等出世間法，而為除遣。</p>
<p style="margin-left:2em">己二饒益愚於正理者。</p>
</div>
<div class='div-orig'><p>論曰：「又諸菩薩為諸有情如理宣說，謂於樂行惡行有情，為欲令斷諸惡行故，以相應文句，助伴隨順，清亮有用相稱應順常委分資糧法而為宣說，或復方便善巧宣說。如於樂行惡行有情，為欲令斷諸惡行故；如是於行慳行有情，為欲令彼斷慳行故；於現法中求財寶者，為欲令彼正少功力，集多財寶，守護無失；於佛聖教懷憎嫉者，為欲令彼得清淨信，證清淨見，超諸惡趣，盡一切結，越一切苦應知亦爾。」</p>
</div>
<div class='div-commentary'><p style="margin-left:1em">於惡行果成熟苦者，為說正法令其受戒止息惡行。說法之相者，謂以相應文句等八。德光論師說於三問，具足四德酬答而說。一、不知故問者，相應文句及以助伴，謂無倒義及連續義而為酬答。二、相違問者，隨順、清亮，謂順法性，前後意趣無違而答。三、俱問者，有用相稱，謂有方便令其了悟，稱所化機而令知解。又具應順常委資糧，謂順引發世間功德，及以聖道資糧而答。言常委者，即是恆常力勵委悉，以從諸漏恆常殷重守護心故。勝子亦同。又後二德，德光師說，依證增上答問教授。最勝子說依得增上。如此二師雖云三問，顯是四問。德光師說，又相應者，以助伴訓釋，前後順故。又隨順者，以清亮訓釋，順法性故。又有用者，以相稱訓釋，稱所化故。又應順者，以常委訓釋，順梵行故。譬如甚深、和雅、可意、了解、應聞，五支佛語，如次即以雷聲、悅耳、歡喜、顯了、無不隨順而為訓釋。每二語中以後釋前，由此顯示於一切問具足四種功德而答。謂前後無違，不違法性，不違所化與殊勝義而相係屬。此論又云：「或復方便善巧宣說。」謂如前犯戒諸惡行者，為令止息諸惡行故，以八文句而為說法。令慳等者修施等故亦如是說。或由方便令無厭憎而為說法名善方便。又於現法為說方便正少功力，集多財寶，守護無失。又於聖教懷憎恚者，令發正信趣入聖教。已趣入者，為令斷除見斷煩惱，以清淨見超惡趣故，說正勝法。得見道者，為說進斷餘結方便。</p>
<p style="margin-left:2em">己三饒益有恩。</p>
</div>
<div class='div-orig'><p>論曰：「又諸菩薩於其有恩諸有情所，深知恩惠，常思酬報。暫見申敬讚言善來，怡顏歡慰吐誠談謔，祥處設座正筵令坐。若等若增財利供養現前酬答，非以下劣。於彼事業雖不求請尚應伴助，況乎有命。如於事業，如是於苦，於如理說，於方便說，於濟怖畏，於衰惱處開解愁憂，於惠資具，於與依止，於隨心轉，於顯實德令深歡悅，於懷親愛方便調伏，於現神通驚恐引攝，如應廣說，當知亦爾。」</p>
</div>
<div class='div-commentary'><p style="margin-left:1em">見時申敬讚言善來，歡顏，慶慰，祥處設座，正筵令坐，次以利敬較其恩惠若等若增現前酬答，非以下劣。於彼事業，雖未請求尚為助伴，何況有命。如是乃至於現神通恐怖引攝諸餘饒益，皆應為作。</p>
<p style="margin-left:2em">己四救濟怖畏。</p>
</div>
<div class='div-orig'><p>論曰：「又諸菩薩，於遭怖畏諸有情類，能為救護。謂於種種禽獸水火，王賊怨敵，家主宰官，不活惡名，大眾威德，非人起屍，魍魎等畏，皆能救護，令得安隱。」（藏論無「火」字，有摩羯陀魚。）</p>
</div>
<div class='div-commentary'><p style="margin-left:1em">獅子虎等陸居旁生，或實水患，或諸水族摩羯魚等水居旁生，為旁生二畏。又有勢力治罰之王，若明若闇劫財盜賊，障礙財等或怨或敵，管理少分家主宰官，為人中四畏。又不具足三種可愛，謂無資財，乏少妙行，不具辯說，有不活畏，及惡名畏，眾威德畏。非人有二、初由生差別生非人中，二明咒差別，以咒起屍。從此怖畏皆當救護。</p>
<p style="margin-left:2em">己五開解憂惱。</p>
</div>
<div class='div-orig'><p>論曰：「又諸菩薩，於處衰惱諸有情類，能善開解令離愁憂。或依親屬有所衰亡，所謂父母兄弟妻子，奴婢僮僕，宗長朋友，內外族因，親教軌範，及餘尊重，時有喪亡，善為開解令離憂惱。或依財寶有所喪失，謂或王賊之所侵奪，或火所燒，或水所溺，或為矯詐之所誑誘，或由事業無方損失，或為惡親非理橫取，或家生火之所耗費，於如是等財寶喪失，善為開解令離憂惱。由是因緣，諸有情類，生輭中上三品愁憂，菩薩皆能正為開解。」（「或為矯詐之所誘惑」句，藏文為「或未善藏以致失壞」。）</p>
</div>
<div class='div-commentary'><p style="margin-left:2em">此中分二，庚初喪親生憂，二耗財生憂。初中分五。</p>
<p style="margin-left:1em">一、喪能生親，謂喪父母。二、喪失攝受及果脈親，謂死妻子（藏文無「兄弟」二字）。三、失使命親，謂死奴婢及死僮僕。四、離諸有恩慈愛之親，謂喪宗長、朋友、餘族。五、失離開導利益之親，謂喪親教、軌範、尊長、同梵行者，所生憂愁。</p>
<p style="margin-left:2em">庚二耗財分二，辛初一切世人共同苦因，二一類不共。初共一切者。</p>
<p style="margin-left:1em">謂王賊侵奪，火燒，水溺。</p>
<p style="margin-left:2em">辛二不共分二，壬初由自未善，二因他令失。初中分二，一未善守護所有財寶者謂未善藏護以致失壞，二於諸財寶未善招集者謂由事業無方損失。壬二因他令失分二，一由他受用之所致苦，謂為惡親非理橫取，二由自家室所起憂苦，謂家生火之所耗費。</p>
<p style="margin-left:1em">有論釋為純生敗壞種姓之嗣，不知受用散失財寶。若由如是親財等事，引生上中下品愁憂，曉示無常而令開解。喪父母等所生為上，死奴婢等所起為中，耗損財寶所生為下。或以所須及所珍愛，應當了知。</p>
<p style="margin-left:2em">己六饒益匱乏資具者。</p>
</div>
<div class='div-orig'><p>論曰：「又諸菩薩備資生具，隨有來求即皆施與。謂諸有情求食與食，求飲與飲，求乘與乘，求衣與衣，求莊嚴具施莊嚴具，求諸什物施以什物，求鬘塗香施鬘塗香，求止憩處施止憩處，求諸光明施以光明。」</p>
</div>
<div class='div-commentary'><p style="margin-left:1em">此中分六：一、於生活匱乏苦者，謂求飲食惠施飲食。二、於勞倦苦者，謂求乘騎，即施乘騎。三、於羞慚苦者，謂求衣服莊嚴具等即施彼等，以無衣服及莊嚴具生羞慚故。四、於無資具苦者，謂求什物即施什物。五、於惡臭者，謂求燒香花鬘塗香，即施彼等。六、於乏憩處光明苦者，謂求憩處，及發精進求燈明者，即施彼等。</p>
<p style="margin-left:2em">己七饒益求依止者。</p>
</div>
<div class='div-orig'><p>論曰：「又諸菩薩，性好攝受諸有情類，如法御眾方便饒益，以無染心先與依止，以憐愍心現作饒益，然後給施如法衣服飲食臥具，病緣醫藥資身什物。若自無有，應從淨信長者、居士、婆羅門等，求索與之。於已以法所獲如法衣服、飲食。諸坐臥具。病緣醫藥資身什物，與眾同用，自無隱費。於時時間，以其隨順八種教授而正教授，五種教誡而正教誡。此中所說教授教誡，當知如前力種性品已廣分別。」</p>
</div>
<div class='div-commentary'><p style="margin-left:1em">此中分二：初、以何意樂攝受大眾者，非為名聞利養恭敬，悲心為先以無染心先與依止。二、以何加行攝受分二：初以財攝受。二以法攝受。初中分二。一、從他求者，為利所攝受諸徒眾故，從諸淨信長者居士，求索衣服飲食臥具病緣醫藥。二、於己資具共同用者，謂自如法所獲衣等與彼同用。</p>
<p style="margin-left:1em">二、以法攝受分二：一、施與教授有八：心未住者為令心住所緣境故，有五教授，謂於上品貪瞋癡慢及尋思者，如其次第不淨、慈悲、緣起、界別及以隨念阿那波那。心已住者，為令獲得自義利故，為說能治常斷二見，遠離二邊處中之行，為一教授。為令捨除於道未作而謂已作，於果未得而謂已得，諸增上慢，為二教授。此為安住，正方便道，捨棄留難，三中所攝。</p>
<p style="margin-left:1em">二施與教誡有五：一、遮止有罪現行。二、開許無罪現行。三、若有行所遮止，諫誨止息。四、雖已如是諫誨，若仍不捨，如法治罰。五、若有正行開遮，讚令歡喜。</p>
<p style="margin-left:1em">（譯者註：關於辯諍，稍有減略。）終</p>
</div>
</div><!-- end of div[@id='body'] -->
</body></html>