<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩薩戒品釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2' />
<p class='juan'>菩薩戒品釋卷二</p><p class="byline">宗喀巴大師造</p><p class="byline">釋法尊譯</p>
<div class='div-commentary'><p style="margin-left:2em">己八饒益求隨心轉分二，庚初略標。</p>
</div>
<div class='div-orig'><p>論曰：「又諸菩薩，於有情心性好隨轉。隨心轉時，先知有情若體若性。知體性已，隨諸有情所應共住，即應如是與其共住。隨諸有情所應同行，即應如是與彼同行。」（「若體若性」，藏文為「意樂、自性、界」。）</p>
</div>
<div class='div-commentary'><p style="margin-left:1em">菩薩隨順利有情時，先當了知有情意樂，及性并界，隨諸有情所應共住，即如是住。隨諸有情所應同行，即如是行。意樂謂思，觀具善惡及瞋慈等，何等意樂。性謂勝解，觀於何乘而有勝解，順其勝解。界謂隨眠，順其隨眠。</p>
<p style="margin-left:2em">庚二廣釋分七，第一。</p>
</div>
<div class='div-orig'><p>論曰：「若諸菩薩，欲隨所化有情心轉，當審觀察，若於如是如是相事現行身語生他憂苦，如是憂苦，若不令其出不善處，安立善處，菩薩爾時於如是事現行身語，護彼心故，方便思擇勵力遮止令不現行；如是憂苦，若能令其出不善處，安立善處，菩薩爾時於如是事現行身語，住哀愍心，不隨如是有情心轉，方便思擇勵力策發要令現行。復審觀察，若於如是他有情事，現行身語，令餘有情發生憂苦，如是憂苦，若不令他或餘有情，或不令二出不善處，安立善處，菩薩爾時於如是事現行身語，護餘心故，方便思擇勵力遮止令不現行；如是憂苦，若能令他或餘有情，或能令二出不善處，安立善處，菩薩爾時於如是事現行身語，住哀愍心，不隨如是有情心轉，方便思擇勵力策發要令現行。復審觀察，若於如是菩薩自事，現行身語，生他憂苦，如是現行身語二業，非諸菩薩學處所攝，不順福德智慧資糧，如是憂苦，不能令他出不善處，安立善處，菩薩爾時於如是事現行身語，護他心故，方便思擇勵力遮止令不現行；與此相違，現行身語如前應知。如生憂苦，如是廣說生於喜樂，隨其所應當知亦爾。」</p>
</div>
<div class='div-commentary'><p style="margin-left:1em">若隨有情心轉之時，身語現行，能令有情現生憂苦，當審觀察，由此憂苦，不令有情出不善處安立善處，菩薩勵力遮止，令不現行隨他心轉；由此憂苦若能令他安立善處，則當於他懷哀愍心，要令現行，不應隨順他心而轉。究竟於彼有利益故。如是若由如是現行，於所隨轉他有情所雖不生苦，然於餘者生苦之時，為捨不捨，如是現行，如前應知。若為自利現行身語，非為隨他生他憂苦，若此非是學處所攝，又不成就二種資糧，亦不令他出不善處安立善處，為護他心應當捨棄；若違此三，住哀愍心，應當現行，不隨他心。如是若有身語現行，令他發生現前喜樂，究竟利益，即應現行。究竟衰損，則不隨他轉，如前應知。</p>
<p style="margin-left:2em">第二。</p>
</div>
<div class='div-orig'><p>論曰：「又隨他心而轉菩薩，知他有情忿纏所纏，現前忿纏難可捨離，尚不讚歎，何況毀訾。即於爾時，亦不諫誨。」</p>
</div>
<div class='div-commentary'><p style="margin-left:1em">又若菩薩隨有情轉，見他現為忿纏所纏，乃至其忿未息以來，尚不稱讚，何況毀訾，亦不諫誨。</p>
<p style="margin-left:2em">第三。</p>
</div>
<div class='div-orig'><p>論曰：「又隨他心而轉菩薩，他雖不來談論慶慰，尚應自往談論慶慰，何況彼來而不酬報。」</p>
</div>
<div class='div-commentary'><p style="margin-left:1em">若諸粗鄙，不閑世情，他雖不來談論慶慰，尚往談論而相慶慰，況彼來此談論慶慰。</p>
<p style="margin-left:2em">第四。</p>
</div>
<div class='div-orig'><p>論曰：「又隨他心而轉菩薩，終不故意惱觸於他，唯除訶責諸犯過者，起慈悲心，諸根寂靜，如應訶責，令其調伏。」</p>
</div>
<div class='div-commentary'><p style="margin-left:1em">訶責他時，無恚惱心，唯應於他住哀愍心，諸根寂靜，而正訶責。</p>
<p style="margin-left:2em">第五。</p>
</div>
<div class='div-orig'><p>論曰：「又隨他心而轉菩薩，終不嗤誚輕弄於他，令其赧愧不安隱住，亦不令其心生憂悔。雖能摧伏得勝於彼，而不彰其墮在負處。彼雖淨信生於謙下，終不現相而起自高。」</p>
</div>
<div class='div-commentary'><p style="margin-left:1em">於大眾中，終不輕誚，令其赧愧，怯懼不安，是輕毀因故。亦不令悔，不樂住故。雖已摧伏得勝於彼，而不彰其墮在負處，令羞恥故。於謙下前，不顯自高，令恐怖故。</p>
<p style="margin-left:2em">第六。</p>
</div>
<div class='div-orig'><p>論曰：「又隨他心而轉菩薩，於諸有情，非不親近，不極親近，亦不非時而相親近。」</p>
</div>
<div class='div-commentary'><p style="margin-left:1em">於他人所，非不親近，無識友故。不極親近，恆常共住障其事業，令不喜故。亦不非時而相親近，以時親近。如是三者，為令遠離斷絕係屬。</p>
<p style="margin-left:2em">第七。</p>
</div>
<div class='div-orig'><p>論曰：「又隨他心而轉菩薩，終不現前毀他所愛，亦不現前讚他非愛。非情交者不吐實誠，不屢希望，知量而受。若先許應他飲食等，終無假託不赴先祈，為性謙沖如法曉喻。」</p>
</div>
<div class='div-commentary'><p style="margin-left:1em">不於他前，毀其所愛，讚其非愛，他不喜故。非情交者，不吐實誠，他異思故。不於他所，屢往乞求，縱來惠施，當知量受，令他厭患，不信譏誚，惱不更施，後縱施與而輕毀故。請飲食等亦不棄捨，以不障礙他意樂故。或以如法而相辭謝，謂以讀誦，或修靜慮，或受近圓，令無不喜。於此每段之首，皆有「菩薩隨他心轉」。</p>
<p style="margin-left:2em">己九饒益正行。</p>
</div>
<div class='div-orig'><p>論曰：「又諸菩薩性好讚揚真實功德，令他歡喜。於信功德具足者前，讚揚信德令其歡喜。於戒功德具足者前，讚揚戒德令其歡喜。於聞功德具足者前，讚揚聞德令其歡喜。於捨功德具足者前，讚揚捨德令其歡喜。於慧功德具足者前，讚揚慧德令其歡喜。」</p>
</div>
<div class='div-commentary'><p style="margin-left:1em">於諸具足信、戒、聞、捨、慧德者前，以彼彼言讚揚令喜。戒及惠捨能感圓滿身及財位，是增上生因。慧是決定勝因，聞能生慧，信於二者，為能入因。</p>
<p style="margin-left:2em">己十饒益邪行。</p>
</div>
<div class='div-orig'><p>論曰：「又諸菩薩性好悲愍，以調伏法調伏有情。若諸有情，有下品過下品違犯，內懷親愛，無損惱心，以輭訶責而訶責之。若諸有情，有中品過中品違犯，內懷親愛，無損惱心，以中訶責而訶責之。若諸有情，有上品過上品違犯，內懷親愛，無損惱心，以上訶責而訶責之。如訶責法，治罰亦爾。若諸有情，有下中品應可驅擯過失違犯，菩薩爾時為教誡彼及餘有情，以憐愍心及利益心，權時驅擯後還攝受。若諸有情，有其上品應可驅擯過失違犯，菩薩爾時盡壽驅擯，不與共住，不同受用，憐愍彼故，不還攝受，勿令其人於佛聖教多攝非福，又為教誡利餘有情。」</p>
</div>
<div class='div-commentary'><p style="margin-left:1em">於下中上三品過失違犯有情，無損惱心，無瞋恚心，以輭中上三品訶責，治罰亦爾。又於輭中過失違犯，為哀愍彼及餘有情，權時驅擯一月兩月，或一二年，後還攝受。於上品過，悲愍彼故，勿令攝集眾多非福，亦為利益餘有情故，盡壽驅擯不與共住，不共受用，不還攝受。言非福者，謂不如理受用信施，及受同梵行者禮拜等事。過失謂不行應理，違犯謂行不應理，是德光論師所釋。</p>
<p style="margin-left:2em">己十一饒益應現神通調伏之有情分二，庚初以神通恐怖。</p>
</div>
<div class='div-orig'><p>論曰：「又諸菩薩，為欲饒益諸有情故，現神通力，或為恐怖，或為引攝。謂為樂行諸惡行者，方便示現種種惡行諸果異熟，謂諸惡趣，小那落迦，大那落迦，寒那落迦，熱那落迦，既示現已，而告之言：汝當觀此，先於人中造作增長諸惡行故，今受如是最極暴惡辛楚非愛苦果異熟。彼見是已，恐怖厭患，離諸惡行。復有一類無信有情，菩薩眾中隨事故問，彼作異思拒而不答。菩薩爾時，或便化作執金剛神，或復化作壯色大身巨力藥叉，令其恐怖。由是因緣，捨慢生信，恭敬正答。其餘大眾，聞彼正答，亦皆調伏。」</p>
</div>
<div class='div-commentary'><p style="margin-left:1em">現諸寒熱那落迦苦，而告之曰：汝當觀此，先於人中作集惡行，感非愛果。令其厭怖，遠離惡行。又有有情，處於菩薩大眾會中，問責之時，拒而不答。菩薩當現執金剛神，或當化作壯色大身巨力藥叉，令其恐怖，信仰恭敬，善答所問。其餘大眾聞彼答故，亦皆調伏。最勝子等，說此是處大眾之中，故於菩薩起損惱心，拒而不答。為令正答所問事故，現通恐怖，逼令正答。</p>
<p style="margin-left:2em">庚二以<span class='corr'>神</span>通引攝。</p>
</div>
<div class='div-orig'><p>論曰：「或現種種神通變化，或一為多，或多為一。或以其身，穿過石壁山巖等障往還無礙。如是廣說，乃至梵世身自在轉，現無量種神變差別。或復現入火界定等。或復示現共聲聞等種種神通，方便引攝，令諸有情踊躍歡喜。諸未信者，方便安處信具足中。諸犯戒者，方便安處戒具足中。諸少聞者，方便安處聞具足中。多慳吝者，方便安處捨具足中。諸惡慧者，方便安處慧具足中。如是菩薩，成就一切種饒益有情戒。」</p>
</div>
<div class='div-commentary'><p style="margin-left:1em">或一為多，或多為一。以身穿過石壁山巖，及城垣等，往還無礙。乃至梵世身自在轉，或上身出火，下身出水等，現多神變。或復現入火界定等，引令歡喜。諸未信者，犯戒。少聞、慳悋、惡慧，如次安立信、戒、聞、捨、慧圓滿中。</p>
<p style="margin-left:1em">又十一種饒益之數，諸餘釋論，雖有異說，然前所說者，是如《律儀二十頌釋難論》。論中亦將助伴事業侍病助苦，攝三為一，極相符合。最勝子云：「為增自福是攝善法，饒益有情意樂，亦成饒益有情淨戒。」此說雖未現前利他，緣利他故，亦成饒益有情戒。然此論說，現實利他。又現未作利有情時，亦無失壞不具饒益有情戒之過。譬如散亂睡眠等位，現無防罪之心，然有律儀戒。《發心儀軌》云：「初發業者，以律儀戒為上首故，名誓願行。勝解行者，攝善法戒為上首故，名等至行。入大地者，饒益有情為上首故，名心喜行。」此雖說有輕重之別，然從初受律儀，即須學習饒益有情。唯未具足神通之時，所行利他難成主要，故此論師明了宣說所利有情之差別，及能義利有情之方便，最為重要。善了知已，隨順此等而行利他，如是菩薩，成就一切種饒益有情戒。</p>
<p style="margin-left:2em">丁四攝義。</p>
</div>
<div class='div-orig'><p>論曰：「是名菩薩三種戒藏，亦名無量大功德藏。謂律儀戒所攝戒藏，攝善法戒所攝戒藏，饒益有情戒所攝戒藏。」</p>
</div>
<div class='div-commentary'><p style="margin-left:1em">菩薩所有三種戒藏，謂律儀戒，攝善法戒，利有情戒。所攝戒藏，總能攝集無邊淨戒。故學此者，亦能成就無量福德。此上皆是《菩薩地》說。又《攝決擇菩薩地》說，毘奈耶略有三聚，謂律儀戒等三。初律儀戒，如佛所說《別解脫經》及其廣釋，應當修學。攝善法戒，謂於六心觀察修學。《攝決擇分》云：「當知毘奈耶略有三聚，初律儀戒毘奈耶聚，如薄伽梵，為諸聲聞所化有情，略說毘奈耶相，當知即此毘奈耶聚。云何攝善法戒毘奈耶聚？謂諸菩薩於攝善法戒勤修習時，略於六心應善觀察。何等為六？一輕蔑心。二懈怠俱行心。三有覆蔽心。四勤勞倦心。五病隨行心。六障隨行心。若諸菩薩於善法中，所有輕心，無勝解心，及凌蔑心，名輕蔑心。若有懶惰、憍醉、放逸所纏繞心，名懈怠俱行心。若貪慾等隨有一蓋，或諸煩惱及隨煩惱所纏繞心，名有覆蔽心。若住勇猛增上精進，身疲心倦，映蔽其心，名勤勞倦心。若有諸病損惱其心，無有力能不堪修行，名病隨行心。若有喜樂談論等障隨逐其心，名障隨行心。」如是六心現起之時，忍不忍受，有無罪犯，即彼論云：「菩薩於此六種心中，應正觀察，我於如是六種心中，為有隨一現前行耶，為無有耶？前三心起，菩薩一向不應忍受。若有忍受而不棄捨，遍於一切皆名有罪。勤勞倦心現在前時，由此心故捨善方便，若為暫息身心疲惱，當於善法多修習者，當知無罪。若於一切畢竟捨離，謂我何用修此善法，令我現前安住此苦，無知有罪。病隨行心現在前時，菩薩於此無有自在，不隨所欲修善加行，雖復忍受，而無有罪。障隨行心現在前時，若不隨欲墮在其中，或正觀見有大義利，雖復忍受，而無有罪。若隨所欲故入其中，或正觀見無有義利，或少義利而故忍受，當知有罪。如是六心，前三生已而忍受者，一向有罪。病隨行心雖復忍受，一向無罪。所餘二心，若生起已，而忍受者，或是有罪，或是無罪。」</p>
<p style="margin-left:1em">行利有情當觀六處，《攝決擇分》云：「若諸菩薩，勤修饒益有情戒時，當正觀察六處攝行。所謂自、他、財衰、財盛、法衰、法盛，是名六處。言財衰者，謂衣食等未得不得，得已斷壞。與此相違當知財盛。言法衰者，謂越學處，於先未聞勝義所攝如來所說微妙法句，不得聽聞。如不聽聞先所未聞，如是於先所未思惟，不得思惟。有聽聞障，有思惟障，設得聞思尋復忘失。於所未證修所成善而不能證，設證還退。與此相違當知法盛。」自他是法財盛衰所依。觀察六處進止之法，及於此等有罪無罪，即彼論云：「此中菩薩作自法衰，令他財盛，此不應為。如令財盛，法盛亦爾。此中義者，越學所攝，及能隨順越學所攝，若於證法退失所攝，當知法衰。作自財衰，令他財盛，若此財盛不引法衰，此則應為。若引法衰，此不應為。如令財盛，法盛亦爾。作自財盛，令他財盛，此則應為。如令財盛，法盛亦爾。作自法盛，令他財盛，此則應為。如令財盛，法盛亦爾。於如是事，若不修行，名為有罪。若正修行，是名無罪。如是且說菩薩所受三種律儀，略毘奈耶。菩薩於中常應作意思惟修學。」是故為他補特伽羅或法或財，若自違越所受學處，雖不違越隨順違越，若失已得新得正法，雖不利他，亦復無罪。如是利他，作自財衰，不引法衰，若不為者，是名有罪。若引法衰則不應為。如是能令自財法盛，而不為他作此二者，皆名有罪。又行利他有罪無罪，亦如《攝決擇分》云：「若諸菩薩於己有恩諸有情所，隨順恩想，以有染心，攝朋黨心，相續發起親友意樂，當知有罪。若於有怨諸有情所，隨順怨想，以穢濁心，執怨敵心，相續發起怨讐意樂，當知有罪。若於無恩無怨諸有情所，相續發起中庸意樂，放捨意樂，當知有罪。若有現前求欲出家，隨順觀察時有過患，劫有過患，不度出家，當知無罪。若有安住悲愍彼心，雖度出家亦無有罪。如說出家，受具足戒，與作依止，攝為徒眾，當知亦爾。由此等相，菩薩所有三種戒蘊皆得圓滿。」如是正受諸律儀已，雖於三戒皆須修學，然最要者，於律儀戒共同七眾別解脫學處，尤當勤學。《攝決擇分》云：「此三種戒，由律儀戒之所攝持，令其和合。若能於此精進守護，亦能精進守護餘二。若有於此不能守護，亦於餘二不能守護。是故若有毀律儀戒，名毀一切菩薩律儀。」若爾，正受菩薩律儀，為可隨意受三戒中一律儀耶，抑須具受三律儀耶？答：菩薩律儀，唯有一類，非有多種如別解脫。故受此時無所簡別，徧學一切而正受取。《攝決擇分》云：「於此三種菩薩律儀，隨有所缺，為當言護菩薩律儀耶？當言不護耶？當言不護。」若爾，云何《集學論》說，菩薩律儀受一學處？如云：「故當隨自力能，雖一善根，亦當正受而善守護。《地藏經》云：『十善業道能得成佛。』若有盡壽，下至不護一善業道，然作是言：我是大乘，我求無上正等菩提。此數取趣最為矯詐，說大妄語，而於一切佛世尊前，欺誑世間說斷滅語，愚癡而死顛倒墮落。故幾時能受，即於爾時安住其善。此義當觀《藥師瑠璃光王經》。」答：此非說受菩薩律儀，是說發願心已，若不能受菩薩律儀，令熏習故，隨力修學少分學處，其時乃至能護，短時修學，故彼律儀當隨力受。若不受者，則為欺誑諸佛菩薩天人世間。為顯此過，故引前經。其後又云：「若大有情聽聞是已，以慧通達諸菩薩行最為難行，為度眾生盡出苦故，勇荷此擔。」此說聽聞受學處已，不護過患，知菩薩行最為難行，然能荷負菩薩學處重擔全無怯懼，乃可受持菩薩律儀。故其前者，是聞過患知難行已，不能荷負學處重擔，則令漸受一一妙行，次第修學，慧力增長，乃受律儀。彼引《藥師經》證，亦可了知。</p>
<p style="margin-left:2em">丙二釋受戒法分二，丁初總義，二正義。今初。</p>
<p style="margin-left:1em">龍猛菩薩造《發心儀軌》，而未別造受律儀法。然《發心儀軌》云：「當發最勝菩提心，我請一切諸有情，行最可意菩提行，為利眾生願成佛。如是三說，發菩提心。」又云：「隨我所有勤行惠施，守護淨戒，修行忍辱，勤發精進，安住靜慮，觀察妙慧，方便善巧。如是一切，皆為利益安樂一切有情，依於無上正等菩提，隨順過去未來現在，成就大悲，正入大乘，安住大地，菩薩摩訶薩行。願諸聖者，於我菩薩證是菩薩。」此說受學諸行，隨菩薩行。《集學處論》及《入行論》說，受行發心即受律儀。此論亦說，受學三世菩薩三聚淨戒，即受菩薩律儀。覺賢論師、無畏論師亦糅兩宗，而造受律儀法。《道炬釋論》說，尊者所造發心受戒法，是合龍猛、無著、寂天三派之義。故龍猛菩薩、無著菩薩兩派儀軌，除少差別不同者外，得律儀法，義無差別。故言兩派名中觀唯識宗，所從受之境，能受之法根本等罪，皆有不同者，是極無觀察也。無著菩薩雖說受戒，須發願心，然除受戒儀軌之外，而未別造發心儀軌。慈氏五論及世親論中，亦未見說。勝敵論師，造受願行與受律儀二種次第。燃燈吉祥，亦各別造發心儀軌、律儀儀軌。黑行論師，於集經論釋及《入行論釋》中，亦別安立願行儀軌。</p>
<p style="margin-left:1em">行心與律儀儀軌，異不應理。諸先知識，以受願心儀軌為先，待堅固後，次受律儀者，是堅固律儀，最善方便。</p>
<p style="margin-left:1em">若爾，云何《修次中篇》中云：「其世俗者，謂由大悲誓願度拔一切有情為利眾生，願當成佛，先發欲求無上正等菩提行相之心，此如《戒品》所說儀軌，當從安住菩薩律儀聰叡前發？」答：此依受學三世菩薩一切學處，義有發心，故名發心儀軌。非說唯是願心儀軌。</p>
<p style="margin-left:2em">丁二正義分二，戊初有師法，二無師法。初又分三，己初加行法，二正行法，三結行法。初又分五，庚初請白，二修集資糧，三勸速授戒，四修勝歡喜，五詰問障難。初又分二，辛初補特伽羅差別，二受法差別。初又分二，壬初身差別。</p>
</div>
<div class='div-orig'><p>論曰：「若諸菩薩，欲於如是菩薩所學三種戒藏勤修學者，或是在家，或是出家，先於無上正等菩提發弘願已。」</p>
</div>
<div class='div-commentary'><p style="margin-left:1em">受戒要須何身為依耶？謂諸菩薩，或是在家或是出家，於前所說菩薩學處三聚淨戒，具善樂意誠欲修學，於大菩提已發弘願，謂如教授已發願心。若唯欲受菩薩律儀，於菩薩學不欲修學，或未發願心，則不應授與菩薩律儀。</p>
</div>
<div class='div-orig'><p>論曰：「又諸菩薩，欲受菩薩菩薩戒時，先應為說菩薩法藏摩怛履迦菩薩學處，及犯處相，令其聽受。以慧觀察自所意樂，堪能思擇受菩薩戒，非惟他勸，非為勝他。當知是名堅固菩薩，堪受菩薩淨戒律儀。以受戒法，如應正授。」</p>
</div>
<div class='div-commentary'><p style="margin-left:1em">為令如是求受律儀菩薩心堅固故，當於未授律儀之前，先為宣說菩薩法藏摩怛履迦菩薩地中菩薩學處及犯處相。如是說<span class='corr'>已</span>，令自觀察能不能學，以慧觀察堪受律儀，非自不樂惟由他勸，非為勝他。當知是名堅固菩薩，堪受如是淨戒律儀，以受戒法，如應正受。由是此與毘奈耶異。此於未受律儀之前，善聽了知，若心堅固能護學處，乃受律儀。若有成就如是意樂，律儀乃生。若未成就，則戒不生。如《攝分》云：「若有為令他了知故，隨順他故，由他勸導受菩薩戒，非自至心隨觀隨察自生淨信，於諸有情住憐愍心，愛樂善法受菩薩戒，當言此非真實防護，亦非圓滿修習善法，亦不能得彼果勝利。與此相違，當知名為真實防護，亦名圓滿修習善法，亦能獲得彼果勝利。」</p>
<p style="margin-left:2em">壬二境差別。</p>
</div>
<div class='div-orig'><p>論曰：「當審訪求同法菩薩，已發大願，有智有力，於語表義能授能開，於如是等功德具足勝菩薩所。」</p>
</div>
<div class='div-commentary'><p style="margin-left:1em">須何等境受律儀耶？答：訪求已發菩薩大願，謂已發願心。言同法者，謂善安住菩薩律儀，善巧大乘，於受學處作請白等所有語表，能持其文，能解其義，從此而受。</p>
</div>
<div class='div-orig'><p>論曰：「又諸菩薩不從一切唯聰慧者，求受菩薩所受淨戒。無淨信者，不應從受。謂於如是所受淨戒，初無信解，不能趣入，不善思惟。有慳貪者，慳貪蔽者，有大欲者，無喜足者，不應從受。毀淨戒者，於諸學處無恭敬者，於戒律儀有慢緩者，不應從受。有忿恨者，多不忍者，於他違犯不堪耐者，不應從受。有懶惰者，有懈怠者，多分躭著日夜睡樂，倚樂臥樂，好合徒侶，樂喜談者，不應從受。心散亂者，下至不能[殼/牛]牛乳頃善心一緣住修習者，不應從受。有闇昧者，愚癡類者，極劣心者，誹謗菩薩素怛纜藏摩怛履迦者，不應從受。」</p>
</div>
<div class='div-commentary'><p style="margin-left:1em">不從誰受耶？謂不應從一切聰慧菩薩，受菩薩戒。謂壞意樂及壞加行。壞意樂者，謂無淨信，於此律儀，初無勝解，次不趣入，後不思維，或無功用。壞加行者，謂若失壞六度加行，初者謂於身財有慳貪者，慳增上轉慳貪蔽者，於所未得有大欲者，雖已獲得不知足者，忍受布施所有逆品。第二者，謂犯他勝無餘律儀毀淨戒者，現行惡行犯有餘殘，於諸學處無敬慢緩。第三者，謂遇逆緣不能堪忍，現惱亂心有忿勃者，憶念怨害數數惱亂有懷恨者，四沙門法所對治品於他四過不堪忍者。第四者，謂不樂善法有懶惰者，樂所治品有懈怠者，為釋此故，多分躭著日夜睡樂，倚樂、臥樂，以猥雜言虛耗時日。第五者，謂心不能住奢摩他等，心散亂者，下至不能[殼/牛]牛乳頃於一善緣修住心者。第六者，惡慧分二，一現行惡慧，謂自不能了知真實有闇昧者，雖說不解，愚癡類者，於廣大法不忍怯懼，或性愚蒙極劣心者。二持惡慧因，謂謗菩薩素怛纜藏摩怛履迦，不應從此等受戒律儀。有釋論云：「現如是過雖皆略有，謂不應從極具足者。」謂若無重過，少有過者亦可從受。</p>
<p style="margin-left:2em">辛二受法差別分二，壬初受者受法之差別。</p>
</div>
<div class='div-orig'><p>論曰：「先禮雙足，如是請言。我今欲於善男子所，或長老所，或大德所，乞受一切菩薩淨戒，唯願須臾不辭勞倦，哀愍聽授。」</p>
</div>
<div class='div-commentary'><p style="margin-left:1em">如前所說如是之身，先應頂禮彼境雙足，若不恭敬，不生戒故。又如勝敵論師、無畏論師所說，先獻壇供，次請白云：「我今欲於善男子所，乞受菩薩淨戒律儀，惟願須臾不辭勞倦，哀愍聽授。若不求受，戒不生故。」勝敵、覺賢、燃燈、無畏諸大論師，皆說三返。爾時之威儀，無畏、勝敵論師，說為蹲跪合掌，或膝據地，即如下說隨一威儀。</p>
<p style="margin-left:2em">壬二境授法之差別。</p>
</div>
<div class='div-orig'><p>論曰：「爾時有智有力菩薩，於彼欲受律儀菩薩，先當為說菩薩律儀廣大勝利。又為欲受菩薩律儀宣說學處，若輕若重，為生勇悍，如是告言：善男子！聽。汝今為欲令諸有情，未度者度，未解者解，未出者出，未涅槃者令般涅槃，紹繼佛種令不斷否？汝當於此發堅固心，立堅固誓。見彼不知如是義者，為發勇悍故當宣說。」（此段漢論中缺。）</p>
</div>
<div class='div-commentary'><p style="margin-left:1em">次有力能授淨戒菩薩，為彼欲受律儀菩薩，當廣宣說菩薩律儀廣大勝利。次為欲受律儀菩薩，宣說學處諸輕重罪。又為令發勇悍之心，作是告云：「善男子！聽。汝今為欲令諸有情，未度者度，未解者解，未出者出，未涅槃者令般涅槃，紹繼佛種令不斷否？汝當於此發堅固心，立堅固誓。」作此說者，由見彼是自不知求受律儀者，於受律儀令發勇悍，令其荷負學處重擔意樂堅固。</p>
<p style="margin-left:1em">護持勝利，如下所說。又《集學論》云：「《寂靜決定神變經》云：『曼殊室利！若於[石*克]伽沙數諸佛，一一佛所，以摩尼寶大自在王，充滿[石*克]伽沙數佛剎而為供養。如是供養，復經[石*克]伽沙數諸劫恆常供養。曼殊室利！若餘菩薩聽聞如是種相法已，獨往一處思維觀察，謂我當學如是正法，生樂學欲，縱未能學，然所生福極為眾多。菩薩布施大摩尼寶自在王，福非能如是。是故菩薩見斯勝利定當不退。』」前經又云：「曼殊室利！譬如三千大千世界，極微塵數一切有情，一一有情，皆為大王王贍部洲，如是一切共作契言：若有受持讀解大乘，我等每日以爪割彼五兩身肉，以如是苦，令其捨命。曼殊室利！若此菩薩聞如是語，不驚，不怖、亦不惶恐，下至不生一念恐怖之心，無怯、無弱，亦無猶豫，受持正法後轉精進，精勤讀誦。曼殊室利！如是菩薩名勇行布施，勇護尸羅，勇修堪忍，勇猛精進，勇住靜慮，勇修般若，勇三摩地。曼殊室利！若此菩薩於彼殺者，不忿、不慢、不生瞋心。曼殊室利！如是菩薩等同梵王，等同帝釋，不可傾動。」若現在時能敬學處其果尤大，如《月燈經》云：「經恒沙多劫，無量諸佛前，供養諸幢幡，燈鬘飲食等。若於正法壞，佛教將滅時，日夜持一學，其福勝於彼。」故於學處應恭敬學。如是為說，學處輕重者，根本罪重，餘罪為輕，當為宣說不護過患。《集學論》云：「《正法念住經》說，若略思施後不布施，當生餓鬼。先誓布施後不布施，生那落迦。何況誓與一切眾生無上菩提，後不修行。」故《正法攝經》云：「善男子！菩薩應當愛重諦實。善男子！正說諦實即正說法。善男子！云何實諦？若諸菩薩，先於無上正等菩提，既發心已，後捨其心，於諸有情而行邪行，此為菩薩最惡妄語。」《海慧經》云：「海慧！譬如國王或王大臣，先請城邑一切有情，謂施飲食。後復棄捨不辦飲食，此為欺誑一切眾生。彼由未能得飲食故，譏訶而去。海慧！若有菩薩，先為安慰一切有情，未度者度，未解者解，未出者出，未涅槃者令般涅槃。後不求多聞，亦不勤修所餘善品菩提分法。如是菩薩非如言行，欺誑天人及諸世間。先曾見佛所有諸天，見其如是，輕笑譏毀。先許祠施後能實行，如是施主最為希有。海慧！若語欺誑天人阿修羅等一切世間，菩薩不應說如是語。」受戒不護所有過患，謂墮諸惡趣，是極妄語，欺誑諸佛菩薩一切世間，為諸天人之所訶責。由見如是勝利過患，不捨發心，當固誓願而受律儀。燃燈論師，此處不說勝利輕重，從「善男子！乃至立堅固誓」，次續問云：非為勝他耶？非他勸受耶？又諸先覺，於前四句後亦加欲否，而為徵問。次更問云：汝今受律儀，非為勝他耶？非自無主唯他勸耶？於諸菩薩素怛纜藏，摩怛履迦，曾聽聞否？解否？信否？能少護否？答云：略聞等。</p>
<p style="margin-left:1em">未度等者，跋縛跋陀羅釋云：聲聞獨覺，未度所知障，令其度越。大梵王等，未解癡等二障繫縛，令其解脫。那落迦等未能出苦，令其出苦。有情未般無住涅槃，安立涅槃。</p>
<p style="margin-left:2em">庚二修集資糧。</p>
</div>
<div class='div-orig'><p>論曰：「既作如是無倒請已，偏袒右肩，恭敬供養十方三世諸佛世尊，已入大地得大智慧，得大神力諸菩薩眾，現前專念彼諸功德，隨其所有功德因力，生殷淨心，或少淨心。」</p>
</div>
<div class='div-commentary'><p style="margin-left:1em">別解脫戒，唯於僧眾起恭敬心，即能獲得。今此律儀勝出彼故，先供一切諸佛菩薩，次乃能得。故欲受此律儀者，當偏袒右肩，對佛像前，專念過去、未來、現在諸佛世尊，及現住十方已入大地得甚深智，獲廣大力，諸菩薩眾不共功德，皆由成就如是律儀之所獲得。又此律儀，要由最勝善淨意樂，乃能生起。故應至心，隨自現在功用能力及宿因力，發生殷重清淨信心。或由彼等因緣之力，生少淨心，恭敬供養。總謂先應<span class='corr'>洒</span>掃地基，善飾莊嚴，供大師像，及諸聖像，猶如十方諸佛菩薩親現在前。專念其德，生殷重信。迎請尊長，坐獅子座，如儀軌說當作佛想，端嚴陳列眾多上妙花香燈燭。師引弟子於三寶所及尊長所，禮讚為先，以曼達羅及諸供物，恭敬供養。</p>
<p style="margin-left:2em">庚三勸速授戒。</p>
</div>
<div class='div-orig'><p>論曰：「有智有力勝菩薩所，謙下恭敬，膝輪據地，或蹲跪坐，對佛像前，作如是請：唯願大德，或言長老，或善男子，哀愍授我菩薩淨戒。」</p>
</div>
<div class='div-commentary'><p style="margin-left:1em">次謙恭禮，右膝據地，或蹲跪坐，作如是請。若是在家稱善男子，若是出家戒臘幼晚，稱云具壽（奘師譯長老）若臘高邁稱云大德。唯願哀愍，授我菩薩淨戒律儀。燃燈論師謂更請云：「唯願速授，及三返請。」德光論師云：「論說善男子等三者，顯非定須從出家前受，及非唯從戒臘高前正受律儀。」智祥論師云：「咒及施等道，苾芻從有智，苾芻前受取，非應從餘受。」此說苾芻，若有苾芻，可從正受上二律儀，則不應從在家等受，非說從餘受戒不生。</p>
<p style="margin-left:2em">庚四修勝歡喜。</p>
</div>
<div class='div-orig'><p>論曰：「如是請已，專念一境，長養淨心。我今不久當得無盡無量無上大功德藏，即隨思惟如是事義，默然而住。」</p>
</div>
<div class='div-commentary'><p style="margin-left:1em">專念一境長養淨心，謂我今不久當得無盡無量無上大福德藏，隨思此義，恭敬合掌，默然而住。</p>
<p style="margin-left:2em">庚五問障難。</p>
</div>
<div class='div-orig'><p>論曰：「爾時有智有力菩薩，於彼能行正行菩薩，以無亂心，若坐若立，而作是言：汝如是名善男子聽，或法弟聽。汝是菩薩不？彼應答言是。發菩提願未？應答言已發。」</p>
</div>
<div class='div-commentary'><p style="margin-left:1em">有智授者，或坐或立，以無亂心，於能受者作如是言：汝如是名善男子聽，或法弟聽。汝是菩薩不？發菩提願未？彼應答是。兩問之義，謂令醒覺種性堪能，堅固願心。燃燈論師，問難之後，令生勇悍，更續問云：「欲於我所，受諸菩薩一切學處，受諸菩薩諸淨戒否？」弟子亦應答言：欲受。後授律儀。</p>
<p style="margin-left:2em">己二正行法。</p>
</div>
<div class='div-orig'><p>論曰：「自此以後應作是言：汝如是名善男子，或法弟，欲於我所，受諸菩薩一切學處，受諸菩薩一切淨戒。謂律儀戒，攝善法戒，饒益有情戒。如是學處，如是淨戒，過去一切菩薩已具，未來一切菩薩當具，普於十方現在一切菩薩今具。於是學處，於是淨戒，過去一切菩薩已學，未來一切菩薩當學，現在一切菩薩今學。汝能受不？答言能受。能授菩薩，第二第三亦如是說。能受菩薩，第二第三亦如是答。」（此羯磨文與藏文次第稍異。又「現在一切菩薩今學」一句，其上似缺「普於十方」四字，校藏文及後無師羯摩文，皆有之。）</p>
</div>
<div class='div-commentary'><p style="margin-left:1em">先善開曉受法文義。當如是言：汝<span class='corr'>如</span>是名善男子，過去一切菩薩所有學處，所有淨戒，未來一切菩薩所有學處，所有淨戒，普於十方現在一切菩薩所有學處，所有淨戒。於是學處，於是淨戒，過去一切菩薩已學，未來一切菩薩當學，普於十方現在一切菩薩今學。菩薩所有一切學處，菩薩所有一切淨戒，謂律儀戒、攝善法戒、饒益有情戒，從我受否？如是三說，一一皆同。彼於一一皆當言受，乃至三答。言學處者，謂所應修學之處。言淨戒者，謂於學處修學之自性。又此文先顯三世菩薩共同修學，次言於彼學習之相，後總攝成三聚淨戒，為所正受。</p>
<p style="margin-left:2em">己三結行法分四，庚初請證。</p>
</div>
<div class='div-orig'><p>論曰：「能授菩薩作如是問，乃至第三授淨戒已。能受菩薩作如是答，乃至第三受淨戒已。能受菩薩不起於座，能授菩薩對佛像前，普於十方現住諸佛，及諸菩薩，恭敬供養，頂禮雙足，作如是白：某名菩薩，今已於我某菩薩所，乃至三說受菩薩戒。我某菩薩，已為某名菩薩作證，唯願十方無邊無際諸世界中，諸佛菩薩第一真聖，於現不現一切時處一切有情皆現覺者，於此某名受戒菩薩亦為作證。第二第三亦如是說。」（此與藏文次第亦稍不同。）</p>
</div>
<div class='div-commentary'><p style="margin-left:1em">對佛像前，普於十方，現在一切諸佛菩薩，頂禮雙足合掌白言：某名菩薩，今已於我某菩薩所，乃至三說求受菩薩淨戒律儀，我某菩薩，已為某名菩薩作證，正受菩薩淨戒律儀。唯願十方無邊無際諸世界中，第一真聖，於諸不現一切時處一切有情皆現覺者，亦為作證。乃至三說。又傳承中弟子不起，自當勝解頂禮十方剎土之中佛菩薩足，於一一方各禮三禮，散華供養。次立合掌，先請存念云：「十方一切諸佛菩薩於我存念。」次請作證。禮上下方者，觀想上下，向東西禮。言不現者，謂於我等，於佛菩薩無不現見。</p>
<p style="margin-left:2em">庚二讚揚勝利。</p>
</div>
<div class='div-orig'><p>論曰：「如是受戒羯摩畢竟，從此無間，普於十方無邊無際諸世界中現住諸佛，已入大地諸菩薩前，法爾相現。由此表示，如是菩薩已受菩薩所受淨戒。爾時十方諸佛菩薩，於是菩薩法爾之相，生起憶念。由憶念故，正智見轉。由正智見，如實覺知某世界中某名菩薩，某菩薩所正受菩薩所受淨戒。一切於此受戒菩薩，如子如弟，生親善意，眷念憐愍。由佛菩薩眷念憐愍，令是菩薩希求善法，倍復增長，無有退減。當知是名受菩薩戒啟白請證。」</p>
</div>
<div class='div-commentary'><p style="margin-left:1em">又曰：「如是菩薩所受律儀戒，於餘一切所受律儀戒最勝無上，無量無邊大功德藏之所隨逐，第一最上善心意樂之所發起，普能對治於一切有情一切種惡行，一切別解脫律儀，於此菩薩律儀戒，百分不及一，千分不及一，數分不及一，計分不及一，算分不及一，喻分不及一，鄔波尼殺曇分亦不及一，攝受一切大功德故。」</p>
<p style="margin-left:1em">受戒羯摩圓滿無間，普於十方無邊世界，現住諸佛及入大地諸菩薩前，法爾相現，謂座動等。由此令憶，如是菩薩已受菩薩所受律儀。其後遂於何處，誰所，誰受律儀，生起憶念。由憶念故正智見轉，由正智見如實覺知，某世界中，某名菩薩，某菩薩所，正受菩薩淨戒律儀。諸佛於此覺其如子，菩薩於此覺其如弟，生親善意，眷念憐愍，願無災難眾義成就。由眷念故，令此菩薩諸善增廣無有退減。菩薩受此淨戒律儀，於餘一切所受淨戒律儀，有四殊勝最為殊勝：一、更無過上故，名曰無上。二、攝集無量福德果故，名為無量大福德藏之所隨逐。三、為欲利樂一切有情，增上意樂所發起故，名為第一善心意樂之所發起。四、普能對治一切有情三業所起一切惡行。受別解脫律儀，於此菩薩淨戒律儀所有福德，百分、千分、數、計、算、喻、鄔波尼殺曇分，亦不及一。</p>
<p style="margin-left:2em">庚三禮謝供養。</p>
</div>
<div class='div-orig'><p>論曰：「如是已作受菩薩戒羯摩等事，授受菩薩俱起供養，普於十方無邊無際諸世界中諸佛菩薩，頂禮雙足，恭敬而退。」</p>
</div>
<div class='div-commentary'><p style="margin-left:1em">師徒俱起，普於十方無邊無際諸世界中諸佛菩薩，如前供養頂禮雙足。</p>
<p style="margin-left:2em">庚四不應率爾宣說律儀。</p>
</div>
<div class='div-orig'><p>論曰：「又諸菩薩，於受菩薩戒律儀法，雖<span class='corr'>已</span>具足受持究竟，而於謗毀菩薩藏者無信有情，終不率爾宣示開悟。所以者何？為其聞已不能信解，大無知障之所覆蔽，便生誹謗。由誹謗故，如住菩薩淨戒律儀，成就無量大功德藏，彼誹謗者，亦為無量大罪業藏之所隨逐。乃至一切惡言惡見，及惡思惟，未永棄捨，終不免離。」</p>
</div>
<div class='div-commentary'><p style="margin-left:1em">次當為說，雖於受菩薩律儀儀軌，持文解義，然於憎恚謗菩薩藏不信不解，諸有情所，不應率爾不觀法器，宣示其文開悟其義。所以者何？由彼聞已不能信解，大無知障之所覆蔽，謗為不善、不淨、無義。猶如菩薩安住律儀，成就無量大福德藏，彼誹謗者，乃至一切誹謗惡言，意著惡見，邪想現行，諸惡思維，未能一切一切永捨，唯為無量大罪業障之所隨逐。如燃燈論師，將結行法攝為四類，論中亦顯。又此論師於請證後禮謝供養，論則如上，若最後供養，乃為便易。《律儀二十頌》攝彼義云：「隨力而供養，敬禮佛菩薩。住十方三世，諸菩薩尸羅一切福德藏當以善意樂，從有智有力，住律尊長受。爾時令善增，諸佛及佛子，善意恆於彼，眷念如愛子。」初二句文，表加行法，次六句文，說所受戒，能受意樂，及受戒境。次後四句讚揚勝利，表結行法。</p>
<p style="margin-left:2em">戊二無師法。</p>
</div>
<div class='div-orig'><p>論曰：「又諸菩薩，欲受菩薩淨戒律儀，若不會遇具足功德補特伽羅，爾時應對如來像前，自受菩薩淨戒律儀。應如是受：偏袒右肩，右膝著地，或蹲跪坐，作如是言：我如是名，仰啟十方一切如來，已入大地諸菩薩眾。我今欲於十方世界佛菩薩所，誓受一切菩薩學處，誓受一切菩薩淨戒，謂律儀戒、攝善法戒、饒益有情戒。如是學處，如是淨戒，過去一切菩薩已具，未來一切菩薩當具，普於十方現在一切菩薩今具。於是學處，於是淨戒，過去一切菩薩已學，未來一切菩薩當學，普於十方現在一切菩薩今學。第二第三亦如是說。說已應起。所餘一切如前應知。」</p>
</div>
<div class='div-commentary'><p style="margin-left:1em">若不會遇如前所說具足功德補特伽羅，爾時應對如來像前，自受菩薩淨戒律儀。偏袒右肩，右膝著地，或蹲跪坐，作如是言：「我如是名，仰啟十方一切如來、已入大地諸菩薩眾，菩薩所有一切學處，菩薩所有一切淨戒，謂律儀戒、攝善法戒、饒益有情戒，過去一切菩薩已學，未來一切菩薩當學，普於十方現在一切菩薩今學，於尊等前我亦誓受。」（此羯摩文較奘師譯稍有簡略。）三說而起。所餘一切如前應知，謂所餘法同有師法。諸釋論中，於諸餘法，取捨之理皆未詳說。然問障難等，及請作證，囑令不應率爾宣說，似可放置。</p>
<p style="margin-left:1em">有師無師，《集經論釋》說：「若有身命梵行障難，近亦如無。若無彼難，縱遠處有亦當往求。」新疏中云：「先受失壞，後還淨者，及不恭敬欲受律儀，不可依於無師之法，當須依止有師之法。」其中後者，若有尊長，由不恭敬，欲自受戒實不應理。然還淨者，舊疏中謂：「若有尊長從尊長受，若無當依無師法受。」引《菩薩地》無師之法，以為證成。亦即無著菩薩意趣。以於律儀還淨之時，說不會遇具足功德補特伽羅故。現在聖教最極衰微，尤入大小乘門，正受上下諸律儀已，於自學處能多所作勤守護者，猶如晨星。別解脫戒，密咒律儀，初受戒法，若無尊長無法能受。受戒之境，況云具足論經所說一切德相，能於功德過失之中，功德增上亦屬稀少。菩薩律儀最初受時，若未曾遇具相之師，對佛像前以受戒法清淨正受，能生圓滿德相之戒。初得戒法，即與其餘二戒不同。故具慧者，應於此戒善受善護，隨自功能，具大勇勢精勤修學。寂天菩薩云：「我今世有果，亦善得人身，今生佛族中，今成諸佛子。」此說若得如是律儀，當思壽未空過，獲得人身已取堅實，入佛子數。又云：「從今我定當，作順種姓業，此淨無過種，不應令穢濁。」當發意志，念我從今任作何事，定不犯戒。已釋受戒法。</p>
<p style="margin-left:2em">丙三釋守護法分二，丁初總明守護法，二別釋。今初。</p>
</div>
<div class='div-orig'><p>論曰：「又此菩薩，安住如是菩薩淨戒，先自數數專諦思惟，此是菩薩正所應作，此非菩薩正所應作。既思惟已，然後為成正所作業，當勤修學。又應專勵聽聞菩薩素怛纜藏，及以解釋。即此菩薩素怛纜藏，摩怛履迦，隨其所聞，當勤修學。」（此段較藏文稍略。）</p>
</div>
<div class='div-commentary'><p style="margin-left:1em">又此菩薩安住所受菩薩淨戒，應數觀察，此是菩薩正所應作，此非應作。當先了知應進止處，其後為成正所作業，如所決擇，即應如是守護勤學。又當專勵聽聞菩薩素怛纜藏，或此總攝素怛纜藏摩怛履迦。以於素怛纜中，宣說百千菩薩學處，為成辦故，如其所聞當勤修學。《集學論》云：「菩薩律儀者，方廣大乘說。」又云：「不捨善知識，常閱諸契經。」說由此等方便守護，不捨修習菩薩學處。善知識者，是為第一守護方便。應當聽聞素怛纜藏，尤應聽聞《菩薩地》及《集學論》；若此不能，定當聽聞戒品。若於菩薩所應學處，至極蒙昧，則言大乘唯是虛名，僅能誑惑諸愚夫輩。若諸聰叡，於大乘中廣大教曲所說修行獲定解者，誰生歡喜。又聽聞已，於諸學處當勤修學，莫效貧兒數他財寶。《集法句論》云：「多說善語人，放逸不實行，如牧數他畜，不得沙門分。雖少說善語，正行法隨法，能離貪瞋癡，此得沙門分。」《入行論》云：「此等應身行，唯言說何益，若唯誦藥方，豈益諸病者。」若爾，經中所出學處，初發業者當學多少？若佛親遮，或雖未遮，然初業時不能實行。除此二外，於餘一切菩薩學處，若不修學當知有罪。《集學論》云：「若為菩薩總所宣說，然非能修，或已遮止，初業菩薩不應修學。若非此二，一切應學。」又除彼二，徧學餘者，有不能時，亦無有罪。即前論云：「若正勤修此一學處，於餘學處未能守護，亦無有罪。如《無盡慧經》云：『若行施時於戒鈍捨乃至廣說，然於此中不應故緩。』《十地經》說，非於所餘不勤修學，當隨力能如應而行。」</p>
<p style="margin-left:1em">又若學習此諸學處，有犯無犯其理有二：一者。謂為引生一切有情一切喜樂，及為止息一切憂苦，若不三業至誠無謟精勤修行，而便棄捨，當知有犯。乃至捨一剎那亦成違犯。若雖勤修，然不勤求順緣資糧，及未勵力對治違緣，如前棄捨，亦名有犯。若為對治大憂大苦，不能忍受小憂小苦，及為引發廣大義利，不能捐棄微小義利，剎那棄捨亦名有犯。若諸學處非自能學而不修學，此無違犯。未曾於此制學處故，無義利故，若反於彼勉力勤學，當知有犯。又此罪犯，總悔中攝即得還出，不須別悔。若諸學處是所能學而不勤學，當知有罪。論雖於此說名性罪，似就故知犯罪而說。二者、犯罪之理，總諸菩薩略有二犯：一未觀察，而行成犯；二雖已觀察，違其所應成犯。未觀察而行成犯者，若未隨力審諦觀察應不應理，率爾發趣，或是遮止，或復棄捨，當知有犯。雖已觀察，違其所應成犯者，謂雖觀察應不應理，然故違越應進應止及應捨者，於彼倒行，下至違越旃陀羅奴所譏笑事，亦名有犯。《集學論》總學處時，作如是說。又《律儀二十頌》略攝應作非所應作云：「隨於自及他，雖苦若有利，及利樂應作，不作樂無利。」其中利者，謂無染，無罪，於當來世，感樂異熟。樂謂樂受，現前安樂究竟利益，則於自他定應引發。若現前苦究竟無利，則於自他定不應為。現前雖苦，後有利益，是所應作。譬如遮止，善士所呵所有惡行，現前似苦，猶如辛藥現似有損，於病有益，故當習近。又邪欲行現前似樂，然於當來能增多苦，猶如甘美雜毒飲食，必當遮止。如《菩薩地》利益安樂種類，自利利他時，應當廣知。</p>
</div>
<p class='juan'>菩薩戒品釋卷二</p>
</div><!-- end of div[@id='body'] -->
</body></html>