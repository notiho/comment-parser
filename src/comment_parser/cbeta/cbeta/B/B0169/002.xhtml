<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>朝鮮寺剎史料</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu369' />
<p class='juan'>朝鮮寺剎史料</p><p class="byline">內務部地方局纂輯</p>
<div class='div-other'><a id='mulu370' />
<p class='h1'>○江原道之部</p>
<div class='div-xu'><a id='mulu371' />
<p class='h2'>○有明朝鮮國八道都摠攝義兵大將弘濟尊者泗溟大師紀蹟碑銘并序</p><p class="byline">嘉善大夫江原道觀察使兼兵馬水軍節度使巡察使原州牧使原任奎章閣直閣知製　教南公轍　　撰</p><p class="byline">通政大夫行寧越都護府使兼　原州鎮官兵馬司僉節制使討捕使許咥書並篆</p><p>金剛山自毗盧分為二岐斷髮嶺以西曰內岾鴈門以東曰外岾內岾之表訓寺是西山大師施教之地也外岾之乾鳳寺是泗溟大師募義之地也二子者雖出於浮屠而西山以其節泗溟以其功故地以人而重寺之名於是乎甲于國中按圖誌唐乾元間山人貞信設道場奉彌陀觀音兩菩薩像於此號為乾鳳寺寺舊藏師畵像及願佛銀塔香鑪鐵杖橇鞋珊瑚念珠各一金袈裟一襲而世傳如來牙事尤神奇其說近於述異而所謂石塔者至今尚存山中人皆言夜或有瑞氣為虹云師名惟政本姓任氏密州人也世有簪纓所長從恩師中德落髮於寺之樂西菴而師事西山大師休靜學蓮華經六萬九千餘言萬歷二十年倭冠朝鮮休靜自妙香山募僧徒為義兵與提督李如松大破倭兵于平壤斬首二千級　昭敬王召見行在　親畵墨竹圖以賜之仍　命為八道都摠攝義兵將及　車駕還都執政大臣多主和議休靜請於　上曰臣老且△願以兵事付弟子惟政乞骸骨歸　昭敬嘉其志許之　命惟政乘馹至京師遂率其眾　朝廷謂蠻夷素好佛道冝遣惟政以成和遂　賜一品命△△使臣禮送之師至日本乃以三塗五戒說蠻王及平秀吉其言皆以清淨不殺為宗於是和事成將還贖得被虜男女三千餘口先是新羅慈藏法師入西竺得如來牙十枚後為倭所掠去師乃懇辭乞還以藏于寺即石塔是也儒與佛異教學士大夫甞譏斥之不欲同中國曰慈悲與仁義異旨而見性不若格致習靜有違誠敬毫釐之差去聖人之道遠甚雖然觀於西山與師之所樹立則其於君臣父子之義何如哉彼冠儒衣儒細究性理高談仁義而無其實者不可同日而語也佛名而儒行者吾道而已矣儒名而佛行者異端而已矣問之則非校之則是吾當進之矣問之則是校之則非吾當退之矣當　朝廷與日本搆和也賢人君子進無可死之地則△潔其身可也西山之去吾知其必有以也如師者不與之同其去而又為之力贊其議何也蓋西山近於而經其節高泗溟近於權而其功博然和議之成當時之士多主其事雖非師而不患其不成也况日本崇信佛教堯舜孔子之道所不可化則事固有因其勢而導之者又師之忠信可以行蠻貊之邦而服人之心此豈區區游說之士所可得而　國家之亨有其利者今三百年矣然則西山之退身守道泗溟之屈志濟物各有其義而其忠於為國一也同時從西山學者又有海眼與靈圭海眼起義嶺南靈圭甞與趙文烈公憲從死錦山之役者也密州舊有師妥靈之祠　穆陵時賜號曰表忠及我　聖上即祚以來尤起感於西山泗溟之事甞就寧邊故祠而表章之　本朝專尚儒術未甞廣度僧尼崇侈寺剎而　二聖之眷眷於此者徒以忠義為獎也豈不盛哉余按關東以本寺遺績論移禮部又將請於　朝施行而其徒有以紀績之碑來屬者遂捐錢百緡而施之作募緣文五軸以相其役銘曰</p>
<p>佛自西竺流入中原歷漢及梁迄唐宋元儒譏異端不與同門孰如大師自禪而悟義以為車信以為路拔乎其類益見所樹有儼師像金剛之剎傍有石塔藏如來骨琉璃之咽珊瑚之舌千輪妙相若相傳鉢萬曆年間島夷逆命西山奏功子弟曰政　王曰彼冠維予之△干戈八年百姓不休凡厥廷臣孰紓予憂公卿曰吁維茲蠻猾僻處卉服俗本崇佛寧因勢導難以理奪於是起師裝送日本滄溟萬里天長地△三月候風四月揚帆乃見酋長言出至誠雍容談笑和事遂成從此八路倭氣廓清士女歌舞同我太平西山高節泗溟偉功或去不去其義則同跋涉山河紺馬火龍銅鑪鐵杖木鞋珠囊千載摩挲如聞佛香西山如雲泗溟如水水流有迹雲去無止</p>
</div>
<div class='div-other'><a id='mulu372' />
<p class='h2'>○靈山縣靈鷲山大興寺青蓮庵法堂移建重創記</p><p>縣之後有山曰靈鷲山之北麓有寺日大興即新羅元曉祖師之肇基云也事在千載之前廢興之實難盡稽考而環左右之峰巒[山/火]矗如眾星之拱北流前後之溪壑潺湲若萬玉之散空則是必天慳而地秘宜乎建籃而創寺寺之開在於崇禎戊辰而始創於東五武許養水庵逮康熙十五年丙辰移建於西數弓之地即大興舊址是也天公椰[禾*輸]化翁多猜纔過百年奄忽桑海[乳-孚+(乏-之+虫)]宮鳳閣闕如獨立去者嗟咄過者唏噓而惟此青蓮一庵粗依棟樑尸庵老德庵和尚㦖法宇之無看守慨聖像之難奉香念茲在茲何幸地倅之顧護檀信之捨施往在道光白鼠之仲冬搬生始役告功于黑虎之初夏鉅者彼之斧者此之法殿也眾寮也樓閣也丹雘也同時俱新渠渠廈屋倐若鬼助而天成事待其人而然歟抑亦數存乎其間而然歟追昔猿愁之時目今燕賀之辰龜毛之棟兔角之樑乎法界之三千翼如鷲頭之一壑昔之嗟者今之歡喜往之嚬者來而踴躍壇上金佛如喜如笑峰頭石人似賀似朝䲮[央*鳥]之瓦縫鳳凰之木袵鶴舞暈飛行者宴坐而息居者打眼而唾巍乎和尚之軌則卓哉檀那之捐塵堂成之日余仍有事適過這邊俗士梁公與余有舊請記以書余[口*展]然曰貧道素欠文字烏能記諸且居此之人口念彌陁心觀道樹則蓮△在足跏<span class='corr'>趺</span>而坐帶力而眠則佛祖臨頂如或把定無常放行失度則昇沈隨綸妄談長短虛說世事則流轉無歇願公與和尚以此攝眾則是名報佛恩施恩而已記其何為和尚亦曰前人之述既漏創建年代與化施人名是實後覽之一欠也但記年月及施人無使後人如今人之慨古人則是為日後之古蹟何悋一毫之拔耶余不敢[月*忝]讓略敘揭捐利尚慎庵門人富活德庵其號也</p>
<p>歲玄[黑*戈]攝提格桐陽之下浣琵瑟山人退庵應浩謹記</p>
<p style="margin-left:19em">河　禎　龜　書</p>
</div>
<div class='div-other'><a id='mulu373' />
<p class='h2'>○金剛山乾鳳寺　釋迦如來靈牙塔奉安碑</p><p class="byline">正一品大匡輔國崇祿大夫原任議政府議政奎章閣學士勳一等海平尹容善撰</p><p class="byline">正二品正憲大夫議政府前贊政潘南朴箕陽書并篆</p><p>唐貞觀十二年戊<span class='corr'>戌</span>新羅僧慈藏入唐清凉山奉　釋迦頂骨舍利牙齒袈裟數珠而還藏于五臺鷲棲獅子葛來四山本朝壬辰之難日本人以為寶持去其後甲辰僧泗溟啣　命入日本徧尋而奉還分藏于諸寺而靈牙十二枚藏杆城之乾鳳寺盖寺即泗溟之師信默卓錫之所為關東最勝之區也　肅宗癸亥春內下金銀盒綵命建塔而藏之碑于其傍今皇帝十五年戊寅寺災碑亦燼焉越二十七年甲辰寺之魚山廳梵音褉僧等恐久而事佚無以報　國恩　佛恩於萬一乃出褉錢命工治石將碑之遣其徒慈月丙云走京師五百里求余為文余未甞學浮屠家書然甞聞其教以此世為浮漚此身為皮囊常欲厭棄之以火代葬著為其家法夫其身且不恤何有於千年之骨乎又甞聞其說曰說有者欲人覩相而生善心說無者欲人離相而見自性高明者軆其無愚夫愚婦信其有然而高明者少而愚夫婦皆是也故必令天下之愚夫婦瞻萬字而起敬仰八相而悔罪相與棄惡為善捨利取義然則焉可不有其骨乎夫有與不發有之間吾不能多辨然世道之不如古久矣倘使天下之愚夫婦因此而其善念以之為良士以之為貞婦則豈非人國人家之厚幸也哉且聞梵音褉僧面壁多年勤於念佛一朝奮發以就鉅役上為　國家祈命下為眾生造福是又可嘉也逐不辭而撰次如右俾刻諸石</p>
<p style="margin-left:2em">大韓　光武十年丙午　　立</p>
</div>
<div class='div-xu'><a id='mulu374' />
<p class='h2'>○鳳獜山深源寺事蹟碑銘并序</p><p>粵夫博陵郡治之東南境曰有名山鎮焉峰巒翼翼如鳳翥岩石蹲蹲若獜伏中有一泉潺溪屈曲瀉出于中峰前層岩上而飛瀑如雪△源深流長嘉名肇錫盖以此也而△取請△禪源語而寓意焉就其中峰之陽挑置梵宮制度宏△侈若其小庵艮岑前極樂東麓上　聖殿殿之　東踰嶺兩峰間又有西孔俱極瀟洒惟茲名藍之設不知其剏自何代而俗傳昔者玄昱國師與唐禪苗裔偕來經始云腕琰每鐫真膺莫辨逮至　崇禎再回戊<span class='corr'>戌</span>改修其鵝殿時乃得樑上所書字△△諦視其重創於洪武元祀於是乎始信其俗傳之不誣矣况自厥歲募得佛亨畓如于△△△△△△△不△香火祝　聖壽於萬歲願太平於△國名雖補葺功倍草剏閣寺諸禪歎古跡之久<span class='note-inline'>(欠　畧)</span>冀釋教之永傳爰刻[王*貞]珉以圖不朽後之居此寺者果能如玄昱之竭誠肇剏戊<span class='corr'>戌</span>之重修△△募畓而不知此日勒石之本意則其流　遺[迨-口+小]直與香海同其深而可流於千億載矣抑因此△而別有感焉猗歟今日　聖上臨御德邵鳳閣慶膺獜趾春臺壽域復奠東土而唯彼高岡△矣瑞草長五章之珎禽一角之靈獸其將不日而鳴有時而至焉奇祥異禎豈獨專美於岐陽與魯郊也耶山寺之永保安康自此而益可徵於戲休哉遂為之銘曰鳳獜之山萬仞其崇其崇其維何　聖算與同深源之水千尋其長其長△何佛功是方施化之福享之無窮無窮之德銘以石△</p>
<p style="margin-left:1em">崇禎紀元後再寅申四月　日</p>
<p style="margin-left:3em">虛靜門人擎㰴撰</p>
<p style="margin-left:19em">比　丘　學　澄</p>
<p style="margin-left:3em">幼學林瑜書</p>
<p style="margin-left:19em">石　手　李世奉</p>
</div>
<div class='div-other'><a id='mulu375' />
<p class='h2'>○法泉寺碑文</p><p>高麗國原州法泉寺講真弘道明了頓悟戒正高妙應覺探玄道源通濟淵與具行了性導首融炤朗徹贈<span class='corr'>諡</span>智光國師玄妙之塔碑并敘</p>
<p class="byline">中大夫門下侍郎同中書門下平章事判尚書禮刑部事監脩　國史兼太子大傅上柱國臣鄭惟產奉宣撰</p><p class="byline">承奉郎尚書都官郎中賜緋魚袋臣安民厚奉　宣書羿篆額</p><p>臣聞瞿曇彌敷演妙音豆三摩地蘇槃度製成高論窮八識源斡開相應之真宗[穴/沛]廣顯揚之正教斯所以誡我人於筏喻[方*全]　宰與軌持雖至理本乎虛玄等無差別而諸根由乎利鈍悟有淺深然汲引於愚迷則指陳其權實暨乎去　佛滋遠遺文漸隳有如玄奘之儔念念相續探彼修羅之窟拳拳服膺崇信寶乘競騰鋒辯襲晉翻而覩奧並振頹綱㳂隋譯以鈎深俱維絕東流之法法非異內向者心心自通茲故間出魁雄踵為晉胤播威名於賢劫研戒定於梵題效　慈氏之分身降毗梁帝輁文殊之現跡來應穆王普化仁△丕弘象正顒祈聖祚助致鴻匂者唯我國師而已哉　師諱海麟字臣龍俗姓元氏幼名水夢原州人也唯高惟曾積善積慶覈犧易安貞之繇用晦而明遵彥升儉約之風不㓮其朴祖諱吉肩心卜△首事陰陽象何虞觀變而仰膺軋[(厂@((既-旡)-日+口))*頁]鑽龜得<span class='corr'>圮</span>决疑而無俾世迷父諱休職簉衙官譽先掾吏思得床喤之嗣愛聞椒衍之詩母李氏利契提壺恭踰舉按無邊善願宛然光目婦人㝡滕妹容知是妙顏聖△△夢河海澄㶑井泉涌㳅國以有娠甚於吞氣履拇之跡那<span class='corr'>羨</span>於姜嫄託胎之期置符於王邵既彌厥月爰發其祥以雍熙元年歲在閼逢涒灘涂月晦日誕師於私第歟故童年號為水夢也昔明王即位二十二年江河泉地忽然汎漲是佛生之瑞比於　吾師資始之徵一無異焉師曰蔗分精游蓮稟性銳意於斷除貪愛非心乎資益色身甫及齡年勤恁幼學謁李守謙請業謙見異之曰余不知頋量爾冝務擇明師矣或有一老嫗善相者見文在手謂師曰儞若為僧必貴於世　師洎聞達算抵事道籌不觀孔孟之方尚鄙老莊之槩鎦銖軒冤糠秕膏梁遽就法皐寺大師寬雄處歟學之次雄公適指京華俄辞水石彼則浮杯以渡纔出五雲我則負笈而追匪遙千里同歸輦下即占山西旋接手海安寺俊光方丈剃髮毀容出家修道蘄展縟儀於亟杖款窮縹[巾*夬]於貫花魏蒼舒秤眾之年解傳真諦迦衛國駝鳥之<span class='corr'>類</span>僉讓金公其於撿括機緣迺△激揚宗要一聞千悟功倍於嚴師兩智三明道存於紹　佛雄公悅而名之海潾以統和十七年首夏之月稟具於龍興寺之官壇洗心雖染如手畵空矣時年二九例被崇教寺開剏之恩初職為得名也仍赴慈雲寺唱蔭之塲焚脩向畢雄公法泉寺安寢之頃間夢見一鷹飛到則伸左拳以捧之又兩山君來入於後園牙相踊躍徹明而去雄公異誌之翊日師揭來本寺此其應芒師夢到海濱手捉小魚吞之覺而解之曰魚則鱗也因以鱗為名臣龍為字矣春秋二十一赴王輪寺大選談經而言近意深命侶而問同答異彼觖望者如盲之執燭或醜爭者止語銜放心息諸緣敢歎波濤之依水法離群動應嗤橐籥之假風解議圍而[怡-台+高]梵疊降峨忍鎧兮尼軓轍亂捉塵而一趍誠可折床之眾許明揚仍署大德于時　師以謂曰紛吾慙後於義龍瑞聖冀先於仁獸故寒以麟為名芒纔和年中受法號曰講真弘道二十八年大師將還法臯寺路值講真肇偕行次聞肇公念曆算之法　師請傳之取則而易於反掌移謀而明若發矇賈餘勇於恒流究多能於鄙事者矣屬統柇末末我聖考顯宗御宇第五年也特蒙睿獎加△△△太中祥符十△△△號為明了頓悟天禧五年於鎬京重興寺為夏講說師談傾法澤伻火宅以晨凉炤徹慈燈底昏衢之夜曉竺△西意師每一稱箕子右都眾皆三讚其後見耆宿先公社會詷疏文里不便改而製之△△△道翦截浮辞出語成章惠璩以之魄褫分文足韻曇憑于以顏怩其遒妍敏捷之能候誰的乎太平年中加重大師戒正高妙應覺為號住持水多寺十年有勅移住海安寺迄于　德宗臨朝轉甚重之特授三重大師并賜磨衲田衣一笥者△△△滋深寧許井蛙之測緇流翩賀却輕廈燕之投疑出世之　覺王幸同時於　仁王盖海之聲無央數懸河之辯不盡言重熙年中加號曰通濟淵奧法棟忽一旦　宣許入內俾演蓮經師螭陛攝雲猊床講兩標真顯正牛車之奧旨箕張剪惑裁疑龜木之妙詮玉振暨諧　黈聽奚恡珍頒別賜細繡<span class='corr'>幢</span>相服二領十四年擢　授僧統迨于　今聖上育夏臨民甄毀布政洪業<span class='corr'>已</span>臻於懿鑠瀹誠深功於那摩迺　台師於琳宮講唯心妙義仍　賜磨衲僧伽棃一領漢[門@非]九重丁負扆者親迎眾步慧徒十百昇堂者謂透龍門邃公慙在北之精通僧徹讓流中之寵錫其年中荐加具行了性導首為號且或祗園釋胤寔惟教所由興戚里神童疇不禮聞來學是以故守大師門下侍中追贈中書令章和公李諱子淵遂許第五男遄令落䰂竚望摳衣為神足以服勤謁法身而鑽仰何者今金山寺住持三重大師韶顯是芒大師辞親甲第節食卯齋想椒掖之后妣悉云同氣矧萼樓之兄弟皆謂此甥乃如之人以致其道併通儒釋頓絕等倫德行文章敻掩魯堂十哲慈悲智惠全超魏寺千僧資峻玄班力扶赫世其壯麗師門之盛莫之與京乎重熙二十三年南呂月有　聖勅移住玄化寺師固辭不得迺捨[馬*甾]馬一疋先納于寺俄有一比丘來申賀謝須臾不知所去此則聖僧之靈儉也入院後夜分魂栩之際與一僧同遊則傍有神人告曰而國師也彼　王師窹則言有在耳嘉兆首稱於瑞錄吉音漏溢於環區矣况△師芒何偏局乎內宗亦兼贏乎外典生知眾妙夙齡欺朱勃才童強識群書時譽冠惠超學士至若詞峰倚曰茟塚擎天着警句之愈工被鉅孺之寡和湯開士碧雲雅作豈是瓌奇李謫仙白雪清吟誠為瑣劣救於緇素之侶亦不可同年而語矣其或期憑梵福益盛　宸圖傾檀施之財藏工依之價爰徵愷茟繪出睟容或鑄鳧鐘兼成茫具新營寶剎移覩吏之天宮敬造金言悉拘那之海藏斯所謂始擅乎發弘誓願終圓乎締大因緣其諸善奉行之采豈可彈籌乎清寧二年十月　日　上謂之曰鵬耆則非法無以救迷鷇聖則非師無以請益苟△悟法者可以為師乎特降　國王諮請遂措遣工部侍郎張仲英尚書左丞柳紳祀部侍郎金良贄等備行三反之禮續遣知中樞院事異惟忠押　賜錦[厂@(炎*毛)]法服銀黃器用香荈等師膠讓不獲命即以十一月四日　大駕行幸于內帝釋院備禮　拜為　王師彼其周之同載吳之同輦者共在下風矣三年進法稱曰融炤四年五月初一日上欲徵為掝師致書三請以是月十九日備金駕親幸奉恩寺封我所為國師封靈通寺主僧統爤圓為王師者㳙辰並授於丕稱兩相合矣日祗承於摯寵二美顯焉觀其所由歎未曾有嚮所夢神人之吉語必讖此矣同遊之僧靈通寺主是也五陽月八日　師赴內殿為百座會第一說主才宣半偈荐集丕休累進法稱曰朗徹咸雍三年二月日師欲歸安于法泉寺幾興暯齒之嗟縷陳身退三上需頭之奏確執懇辞　上優詔從之以九月二十二日　駕幸玄化寺特設闔院僧齋兼置寅餞之筵訖率△班拜辭後則遣左承宣中書舍人鄭惟產押上茶藥珤貨等名數夥多刪煩不載</p>
<p>師取是月二十七日發行指本山　上命太子率諸王百僚於南郊餞別特差道俗員密等慰送于本寺芒　師下山後三△仲夏之月　皇上以延德宮第六王子許令剃髮棲息于玄化寺舊住奉天院特授首座者斯綠類肖國師之邊幅也是歲十月二十三日晏陰右臥而寢此夜零雨其濛師寤而<span class='corr'>趺</span>坐為弟子曰兒△△答曰雨也聞言則示化矣昔鶖子入滅無無色諸天所位之淚如春細雨今之夜雨幾非諸天之淚乎嗚呼哀哉報年八十七僧臘七十二即世前夜有二星見其大如燈又有大虹二條如赤△之雙臥此△△示滅之圮芒門△首座法靈三重大師韶顯等擗踊計聞於䑣陛上則震悼尋遣左街僧錄崇演保章全叅藺等監護葬事續差遣專不任彼殯堂致其卓祭贈<span class='corr'>諡</span>號　智光併賜茶香油燭及原州倉穀以充拔薦之貞十一月九日選勝于法臯寺之山東茶毗禮芒是時人祗憯慟天雲晦寘鳥獸悲鳴峰巒慘列有情皆感德之終乎　上追嘉軓範敢弗標顯欲使刊黃紿之辭樹貞珉而不杇煥赤髭之躅流歷代長存爰命鯫儒俾甄鴻烈臣牛涔校量免海寘能謬奉　綸宣罔由綦讓悒其風而紀其德雖堅匪石之心膚於學而拙於才自愧無錢之手輙將狂斐但聲捧培謹為銘曰</p>
<p style="margin-left:1em" class="lg-abnormal"><div class='lg-row'>△妙法爰自能仁所宣西軋首出東震臚傅諦分真俗理應機緣導迷歸正憑實假權　<span class='note-inline'>(其一)</span></div>
</p><p style="margin-left:1em" class="lg-abnormal"><div class='lg-row'>大教既周群生胥悅惠曰流光岸谷皆徹慈雲灑潤蒿蘭不別去　聖逾遙遺風欲絕　<span class='note-inline'>(其二)</span></div>
</p><p style="margin-left:1em" class="lg-abnormal"><div class='lg-row'>其誰紹者唯我尸之誕鍾恭氣端逆明時辭親詩愛捨素從緇釋林萼鳳誣囿著龜　<span class='note-inline'>(其三)</span></div>
</p><p style="margin-left:1em" class="lg-abnormal"><div class='lg-row'>懇發菩提口修般若內究空宗外工儒雅品匪地前譽魁天下福智相嚴比倫盖寡　<span class='note-inline'>(其四)</span></div>
</p><p style="margin-left:1em" class="lg-abnormal"><div class='lg-row'>戒賢再出無着重生德瓶恒滿心鑑轉明桑門鍊行藥闥馳聲瑤皇請益寶世飛榮　<span class='note-inline'>(其五)</span></div>
</p><p style="margin-left:1em" class="lg-abnormal"><div class='lg-row'>為萬乘師合開道普祐邦家永堅懷抱崢歲阽危圜封告老盧阜于歸高年是禱　<span class='note-inline'>(其六)</span></div>
</p><p style="margin-left:1em" class="lg-abnormal"><div class='lg-row'>身雖不滿倫也云亡醍醐輟味簷蔔歇香笭宰茹歎暗斷膓棃夷軫慟如喪爺孃　<span class='note-inline'>(其七)</span></div>
</p><p style="margin-left:1em" class="lg-abnormal"><div class='lg-row'>吁哲第之蜂屯感遺言而[孑*(十/甲/ㄎ)]慕甄北沒之先芬勒南刊而後諭儻海塞以河或人新而代故庶淑德與雄名亘將來而有裕　<span class='note-inline'>(其八)</span></div>
</p><p style="margin-left:2em">秘書省陪戎校尉臣李英輔大臣張子春等奉刻後字面書</p>
<p>故法泉寺主智光　圀師碑銘△記如左</p>
<p>玄化寺主僧統韶顯俗離寺主　王子僧統釋窺首座慶玄三重大師△△△大師灌雲弘諦占頴融保嵩幹繼相僧鎧真占尚賢承覺同壽祐翔雙炤秀頴釋稱定神覺明冠僧元㗉右賢靗如釋翔覺支尚之釋雲邦蘭甫賢釋琳證祥釋因禀宗祐承真領填鑑世梁等一百三人大師賢盖忠㗉等一十七人大[傯-囪+直]定支真保等二十二人受教繼業者也石△△僧錄光亮重大師玄占慧宗梁濟廣碩慶忠念忠心及應諝敏成慶調元崇元釋等二十八人大師義雲釋昇為顥等二十三人大悳崇器暹及弘學均善等二十五人隨職加階者芒重職惠燈弘範等一千一百餘人慕德歸化者芒首座釋[乳-孚+(乏-之+虫)]法靈三重大師占先為現宋光重大師昇炤成現繼言安銳道生講雲利真大師暹現周現神暢貫成大德周藺秀[巳/山]單職真㗉等五十二人先後師而沒世者也</p>
<p>右件門徒開座識名彫錄施行</p>
<p style="margin-left:1em">承奉郎尚書都官郎中　賜緋魚袋臣安民厚△△</p>
<p>大安元年歲在乙丑仲秋月日樹　<span class='note-inline'>(臣李輔英臣張子春)</span></p>
</div>
<div class='div-other'><a id='mulu376' />
<p class='h2'>○居頓寺碑文</p><p class="head3">高麗國原州賢溪山居頓寺故　王師慧月光天遍照至覺智滿圓默寂然普化大禪師贈<span class='corr'>諡</span>圓空國師勝妙之塔碑銘　并序</p>
<p class="byline">中樞直學士桓議郎尚書史部郎中知誥兼吏舘修撰官賜紫金魚袋臣崔冲奉　　宣撰</p><p class="byline">朝請郎禮賓丞賓賜緋臣金巨雄奉　宣書并篆額</p><p>恭聞佛道玄微了一心而則是禪原澹寂與諸法以超然得之者權實都忘觀之者色空俱泯而緣群生見執萬種差殊非階漸無以發其蒙非<span class='corr'>筌</span>罤無以到彼岸縱靈羊挂角難可追尋猶師子嚬申必須方便故乃無謂不聞而迦葉臆對於西乾達摩臚傳於東震付衣分坐或示信於眾觀曲尺剪刀或強名於諸諭師師密授符契允諧祖祖相承綴旒弗絕洎夫去聖逾遠光靈漸衰前覺者瞻之在前後隨者瞠若乎後鑿丘求井都迷阿耨之宗摘植索途盡眛純陁之理自非空門拂士季世畸人將何存意遺言能其妙應機適變不恒厥居紐大昔之解徽張修網之頹紀其誰尸者唯我有之師諱智宗字神則俗姓李氏全州人也夫行順怉義戴仁履謙居寡愷悌君子常求福以萬回痀僂丈人自凝神而有道母金氏鴻妻竝譽萊婦齊名和鳴美着於鳳占蕃衍慶標於椒詠甞夢金剎一竿上揆雲端有厖眉僧舉手指之此大威德你可護持因則有娠欲臨彌月手勤香火口絕葷腥修胎教以惟精契產經而載誕師呈姿岐嶷禀性英奇爰從襁褓之中便是風塵之外松生徑寸先知構廈之材江出濫觴預識涵空之量年甫八歲強<span class='corr'>拋</span>跨竹擬駕直乘忽罷弄[王*張]鬼探法寶會弘梵三藏來寓舍那寺遂踵門而詑乞主善為師便合投針容令落髮方依隅座未換籥灰及梵尋泛大洋却歸中邙既弗同舟而濟固當送往事居轉奉廣化寺景格和尚更展攝[〦/(刀*ㄚ*(留-刀-田))/衣]尋勤受業則能師逸功倍人十已千青出於藍其色逾過石投于水厥深易臻眾謂耈成誰云幼學開寶三年禀具於靈通寺之官壇瑠璃戒行三業已清萏慧心六塵難染甞過社省之有青衣誤醉肉櫃申所貯米而炊俄自顛蹶疾悖而曰我是山神護此上人汝豈容易弗潔其味乎聽者驚恐爭加禮重其靈驗多此類也廣順三年造曦陽山超曰禪師時有侍者僧灑掃法堂少許地不受水超問曰有箇劇水不著你作麼生僧無對師代曰更不要灑一任掃地超公乍聆善應深識道存謂若鬷蔑一言院瞻三語因成傷頌用播裒稱美價繇是頓高賓筵以之咸服屬顯德初　光宗大王立皇極崇法門徵雪嶺之禪俾伸角妙選丹霞之佛明示懸科師雄入議圍首理窟衒疊雙之絕藝彰累百之高名于時川夏變夷正契車書之混陟遐自邇競追汗漫之蹤凡是罔年盡遊西國而獨知足之足念茲在慈靡過虎湲却為牛後未幾魂交故證真大師曰不豋山何以小魯不觀海何以狹河事既如斯汝宜往矣師覺曰昔者常啼東諸由聽於神人善財南求盖親於知識今則時非可失理與冥符雖云道阻且長爭敢人涉卭否六年夏徑臻　轂下仰告征期　光宗問入洛之言曰俞懇請詠于郿之什親置餞筵既敘睽離爰遵跋涉擊扶搖於九萬鵬翼橫天經浩渺於三千馬䘖息浪得達吳越國先謁永明寺壽禪師壽問曰為法來也為事來也師云為法來日法無有二而遍沙界何勞過海來到這裏師曰既遍沙界何妨過來壽公豁開青眼優待黃頭便解髻珠即傳心邙故得八親近地修對治門時々止飽於醍醐更無他味曰曰唯聞於簷苞弗雜餘香點識玄同神情朝徹峻豐二年漸次抵國清寺膜拜淨光大師光亦開連榻靡閒升堂思欲伯喈書附於王生重耳經傳於尹令尋以大定慧論天台教授師師是彝是訓如功如磋那同八月之春似待九年之妙雖曾宿覺尚籍時勤開寶元年歲杪僧統知內道場功德事賛寧天台縣宰任埴等聞師精研慧刃足可屠龍敏發玄機宜堪中鵠高山仰止異口同音請於傳教院講大定慧論并法華經師卒意而促當仁不讓以為行商告倦闔示化城蕩子<span class='corr'>祛</span>疑須開寶藏矢在絃而旋發刀引鏡以且成徐陟猊坮乍麾<span class='corr'>麈</span>柄對三根而賈勇論六慧以抗稜足使如堵而觀折牀而聽荊渚九旬之講厥風晠然南徐百日之談其塗鷇矣既而睡見本國有寶塔榰天自繫繩挽之塔隨力俯仰又申感故證真大師曰汝能得意故莫詠歸那乃謂動在隨緣濟無臭載若悟式徵之戒遄迥不係之程三年懷袂而興泛盃而渡已叶易東之誌人稱居右之材　光宗示以羅什如秦摩騰入漢益　厚優賢之意彌　敦獎善之仁初署大師延請居於金光禪院末年加重大師施磨衲袈裟自後眾所具瞻滋多兼濟雖玄玄之趣桃李無言而悱悱之流稻麻成列名高㟴㠥譽邁崆峒歷代寶之他皆倣此故至　景宗踐祚除三重大師賜水精念珠成宗朝遷住積石寺號為慧月淳化中以持飛芝調迎入蘂宮請啟高談異聞妙義寧効少林之觀壁且同宣室之話釐載寤宸襟優承　寵貺仍受磨衲蔭　脊穆宗繼承先志亦締勝緣顧隺儀而暫不曠時垂鴻霈以略無虛歲累加光天遍[炤-口+心]至覺智滿圓默禪師贈繡方袍兼以佛恩寺護國外帝釋院等為住持之所為暨　今上應一千年昌運奄撫神圖轉十二行法輪恢弘像教召義龍而雲躍呼律虎以風騰崇授大禪師請住廣明寺進法稱曰寂然開泰二年秋有詔曰朕聞上從軒皇下逮周發皆資師保用福邦家斯所以崇德象賢亦不敢倚一慢二者也今覩大禪師識超券內心出環中[王*麗]甘露於敬田融葆光於實際㧾持至理開悟眾迷朕何不師之乎群臣罔有異辭儉云可矣乃遣亞相廋方密使張延祐執憲李昉等續奉　九重之　命往扣玄闕累伸三返之儀靳開絳帳師以月讓雖固　天心不移安能道隱無名止合超時貴近遂因循而應之然後上親詣拜為王師仍獻金銀線織成罽錦法衣器茗馞等數繁不載故能禮優勝具情極尸尊方推請益之誠勉盡質疑之問日改月化聞斯行諸師謦欬一音言提萬行虡洪鍾而待[怡-台+口]響有緣坮藻鏡以亡羅炤通無㘈[奭*斗]定水而資　帝澤廓真空而導　皇風其利博哉為弘濟也則彼靈裕顯昇於國統誠瑣々焉慧宗稱首於頭陁是區區者擬于此際不可同波越三年又加號曰普化皆所謂大德者必得其名矣後以欻遘風痾綿爾氣序十全參請尚傳遺類之言萬乘疚[火*褱]頻致藥瘍之施有親串謂師云夫唯病病從曰聖賢為是栖栖何親都邑况垂暮齒宜軫歸心師聞之[口*斥]然而笑曰痛詎知安道先生與命期而始去淨名居士因眾疾以且憂苟未當道那忙裸足汝謂予自利耶盖欲利他之故也天禧二年首夏道之將廢時然後行振金錫以告辭拂衲衣而長鶩沙洲獨鳥迨迨飛入烟波碧落孤雲沓沓而施尋洞壑止于原州賢溪山居頓寺方閑宴座未及浹辰奈因生也有[黑*或]遽欲復於無物是月十七日病而彌亮頋以真泠謂眾曰昔如來以大法眼付諸弟子如是展轉及至于今今將此法付囑於汝汝當護持無令斷絕吾滅後亦不得以喪訃奏　聞有難規矩言訖示化壽八十九臘七十二是晨也曰慘熅焞雲愁黯黮髬然之隊亂呌乎山椒聱耴之群悲嗚呼巗窔並顯颯然之變咸興逝矣之傷門徒慶充等擗踊三號分崩五內莫問湟槃之樂空誣聚崛之香觀白鶴之林彫安依芳蔭卜青鳥之地勝即樹閟宮以其月二十二旋葬于寺之巽隅禮也　上比及踰時方聞遺占念泥洹之何早懷震悼以偏深特降藎臣代行禮吊兼舉易名之典用光傳法之門贈　國師<span class='corr'>諡</span>曰圓空遂立勝妙之塔因命竪儒碑揭徽烈臣也詞慙列鶩學謝溲鷄性類族庖本乏發硎之利工非大匠素憂傷手之譏既奉　頒宣無由遜讓披文相質爭符賦客之言變谷為陵庶續高僧之傳甘同西笑用効南刊謹為銘曰</p>

<div class="lg regular" style="margin-left:0em;"><div class='lg-row'>悟性為佛　忘情日禪　澹乎境界　誰彼言詮</div>
<div class='lg-row'>測不可測　玄之又玄　執繩易或　摸眾多偏　<span class='note-inline'>(其一)</span></div>
<div class='lg-row'>迦葉矢謨　達摩肯搆　默而識之　於是乎就</div>
<div class='lg-row'>祖祖奉揚　師師傳授　去聖彌遙　承基漸謬　<span class='note-inline'>(其二)</span></div>
<div class='lg-row'>誰興復者　自有其人　天鍾正氣　岳降惟神</div>
<div class='lg-row'>孤摽拔俗　偉度超倫　纔從丱歲　即慕弘真　<span class='note-inline'>(其三)</span></div>
<div class='lg-row'>杇宅罷遊　緇流染學　戒律嚴持　辯才卓犖</div>
<div class='lg-row'>道在日新　心由宿覺　隸業精勤　存誠貞確　<span class='note-inline'>(其四)</span></div>
<div class='lg-row'>遐踰淮海　直詣越邦　騰名講肆　寓日經窓</div>
<div class='lg-row'>攻堅不輟　覩與無雙　三乘載牽　四眾皆降　<span class='note-inline'>(其五)</span></div>
<div class='lg-row'>箭重逈舟　珠靈返浦　猶奚入秦　似孔居魯</div>
<div class='lg-row'>宏敞法門　獨為慈父　化洽彌天　仁霑率土　<span class='note-inline'>(其六)</span></div>
<div class='lg-row'>曇花再艷　慧鑑重輝　五朝前席　萬乘樞衣</div>
<div class='lg-row'>攻周救溺　理極知徵　汎若而退　侗然以歸　<span class='note-inline'>(其七)</span></div>
<div class='lg-row'>疊嶂臥雲　幽溪漱石　猿鶴相隨　塵埃轉隔</div>
<div class='lg-row'>志籍閑安　時當變易　命也非常　觀之自適　<span class='note-inline'>(其八)</span></div>
<div class='lg-row'>無滅而滅　不終而終　釋網如賓　宗林復空</div>
<div class='lg-row'>龜碑乃斷　鴈塔斯崇　累更浩劫　長播高風　<span class='note-inline'>(其九)</span></div>
</div><p>太平紀曆歲在旃蒙赤奮若秋七月二十七日樹</p>
<p style="margin-left:1em">臣僧貞元契相惠明惠保得來等刻字</p>
</div>
<div class='div-other'><a id='mulu377' />
<p class='h2'>○原州雉岳山龜龍寺事蹟</p><p class="byline">弜山道人鄭彥時捃摭名山奧窟霛文秘檢為聖至行經大禪師記</p><p>本寺古事古蹟焉朝鮮天下之東東之東有名山雉岳是也許文正公地乘曰平原雉嶽有東岳祠祝冊自京師至是為國望之一也新羅神僧道詵入中國謁一行法師得二始二中二終之理且學地理之妙東還之日献東方山水圖則一行大師一覽畢筆點三千八百者曰東方山川多背本主或作三韓或作九韓內外盜賊[怡-台+匠]作戰場者山川大脉不調之病也若於點處建寺立塔鎮壓青邱則國家一統民物殷盛也以詵師東還之後建伽藍立浮圖以鎮國脉裨補地勢盖此龜龍寺即一東岳中補鎮地脉處也其有助於國脉豈淺鮮也哉先建大伽藍則月出之道山甲<span class='note-inline'>(靈岩)</span>白鷄之玉龍<span class='note-inline'>(光陽)</span>智異之華巖<span class='note-inline'>(求禮)</span>曹溪之松廣<span class='note-inline'>(順天)</span>天冠之天冠<span class='note-inline'>(長興)</span>千燈之金塔<span class='note-inline'>(興陽)</span>白羊之淨土<span class='note-inline'>(長城)</span>伽耶之海印<span class='note-inline'>(<span class='corr'>陝</span>川)</span>鷲栖之通度<span class='note-inline'>(梁山)</span>太白之浮石<span class='note-inline'>(潁興)</span>小白之龍門<span class='note-inline'>(醴泉)</span>鷄林之法光佛國之祗林<span class='note-inline'>(慶州)</span>七賢之七長<span class='note-inline'>(竹山)</span>彌智之龍門上院<span class='note-inline'>(砥平)</span>三角之重興僧伽高嶺之普光天寶之檜巖<span class='note-inline'>(楊州)</span>長湍之華藏九月之月精興律之貝葉<span class='note-inline'>(文化)</span>鷄龍之岬寺<span class='note-inline'>(公州)</span>俗離之法住<span class='note-inline'>(報恩)</span>楓岳之長安表訓<span class='note-inline'>(淮陽)</span>又有之榆岾<span class='note-inline'>(高城)</span>雪峯之釋王<span class='note-inline'>(安邊)</span>北松之神光<span class='note-inline'>(海州)</span>天燈之鳳停<span class='note-inline'>(安東)</span>一善之桃李<span class='note-inline'>(善山)</span>曦陽之鳳岩<span class='note-inline'>(聞慶)</span>此皆移兜率於塵寰化榛莽為佛土何其盛也且稽束史會綱云道詵為高麗太祖勿建寺觀盖其禁也大較天下建叢林起蘭若之處至四萬四千六百所矣惟此東岳距國東乃二百五十里以量天尺計之一度強半也山脉起於五臺之眾王智爐青溪長嶺麒麟五山絕頂有臺人跡絕遠青溪東臺望赤海出日眾王南智爐㝡在山中多灝氣無鳥獸道人曉禮無像佛於此最極云臺之西一支為銀豆之嶺燕方清凉泰岐之山抽細腰為檜峙南馳二百里扶輿磅礴大東清淑之氣於是焉窮矣東岳之間伽藍小剎至今見存者上院普聞立石復興石逕若干所也年久為邱墟者麻田萬歲見性大乘若干所也惟龜龍為此山中巨剎道內首寺而主持二十六官各寺都僧統祝釐修道之一大淨界也千歲靈龜吐蓮花於諸天九海神龍施雲葉於勝地四方開土之住錫傳鉢之場而新羅敬順王師無着祖師者大唐乾寧年間人早超塵區登坍戒品華均號無着<span class='corr'>諡</span>號文喜也唐詩曰無着自天親弟兄嵩邱蘭若一峯晴食隨嗚磬巢烏下行踏空林落葉聲此其人也歷盡名山俊達禪河聞一知十穎悟三乘東遊五臺百八蘭若大祀萬千五十三佛入定於雉岳之九龍丹砂窟上天文殊三峯叅禮文殊大菩薩降龜龍寺貝床支龜鉢孟藏龍繼佛燈於長明永祖印於重續本寺之檀名於東方良以此也三藏義湘指空無學懶翁諸法師之所憩息也無學大師新羅王子而成雷卿其姓名也題雉岳山詩曰蛇沒雉岳兩鮮空大小磬音四更中雉蛇兩冤半宵鮮正知無着報酧鍾盖諸方禪林起寢之法發於雉岳山而山之得名者亦以是也夫余亦管規三教者也本寺主持僧統手持寺中古蹟訪於龜亭林居要我誌其事故畧蒐桂坡尊師所記且拈出於山經佛書中所道者以授吾兄僧軸焉觀之玉師勉之</p>
<p style="margin-left:1em">天開甲子後六萬九千三百八十五年午會第十三運之二百六十五年<span class='corr'>已</span>丑二月上澣書于<span class='corr'>杞</span>菊山齋</p>
</div>
<div class='div-other'><a id='mulu378' />
<p class='h2'>○有明朝鮮國江原道江陵五臺山月精寺重建事蹟碑</p><p style="margin-left:1em">國內多名山鉅嶽而其並海而東者為尤勝五臺山在江陵府西百里而遠蜿蟺磅礡冠嵬諸山與金剛相甲乙而佛家宗之盖以中多古昔仙靈之迹不專以環觀稱也臺之東者曰滿月南曰麒麟西曰長嶺北曰象王中曰地爐盖　釋迦觀音文殊大勢至地藏五類現迹之處而新羅王子<span class='corr'>淨</span>神孝明受戒修道之塲也月精寺在山之洞口新羅善德王時慈藏法師所創實唐貞觀十九年乙巳歲也其後信孝居士信義頭陀有緣長老相繼修營世所謂四聖所住者也有七佛寶殿妥五類真像其餘殿閣房寮門軒廊廡俱極穹麗庭有石塔八面九級內安優婆毱多尊者舍利鳥雀不敢栖集其上至今徵之為異事洪惟我太祖大王龍飛御天為萬世開太平而修福利處越我世祖大王東封駐蹕別致供養恩靈赫然於山林山之軆自此固尊重矣逮夫　璿牒實錄之藏△則平居而　寶閣焉衛護有事而使命焉接應以至舘驛厨餼之具奔走供給之勞莫不一於寺責之寺尤豈可一日無也</p>
<p style="margin-left:1em">當宇甲子燬于火緇徒同心發願竭力重建而　朝家所捐糴而助之成積八九年工始訖功位置間架悉因舊礎制度有過之無不及焉余惟物之不免於有時而毀者數也方其毀也佛雖靈奈何焉及其復底于成也則土木丹艧之工宏傑而詭麗者初非鬼役而神助而佛之力乃能之冝其教之與天壤俱敞矧乎其成與否有關於　國軆之輕重者哉遂書此以貽僧之謁文者</p>
<p>崇禎再甲申後四十九年壬申六月　日</p>
<p style="margin-left:13em">通政大夫前兵曹叅知李彙晉述</p>
</div>
<div class='div-other'><a id='mulu379' />
<p class='h2'>○禁夢庵重修記</p><p>關東之寧越即我莊陵遜位之地也粵昔端廟在禁中發夢於此地占基而建寺命曰禁夢寺在魯陵之左遂為願堂萬曆壬辰燬於兵庚<span class='corr'>戌</span>郡守金侯募僧改搆更名曰魯陵庵崇禎壬寅童土尹公宰是郡捐俸鳩財付霽雲大師名應岑者重建而易其額曰旨德盖避　陵號而取地名也</p>
<p>肅廟戊寅端廟復位基陞為陵拓寺基成大剎名曰報德寺而禁夢庵遂廢　英廟乙丑叅奉羅侯蔘慨然曰禁夢者　端廟感夢而肇建者也豈可廢而不傳乃出私財募諸緣還搆庵於舊址於是乎　魯陵之故事無闕而　先王之遺跡不泯羅侯之志若功可傳於後世矣自今此邦之人望松柏之鬱翁瞻衣冠之出遊艸綠花明月冷雲愁鵑聲上下與鍾梵相應其有不悽然而傷汪然而涕者乎余嘗撰子規樓兒郎之詞一唱一噫殆不忍讀今於夢庵之記重為之於邑也庵凡三十一楹與報德寺同修於壬子正月訖事於八月發願者僧漢溟董役者載燁請記於余者知添云</p>
<p>上之二十年乙卯孟冬崇祿大夫原任吏曹判書兼弘文舘大提學藝文舘大提學洪良浩述</p>
</div>
<div class='div-other'><a id='mulu380' />
<p class='h2'>○修真寺法堂重建上樑文</p><p>述夫凡物之成毀有數豈寺之興廢無常於焉要以佛靈盖亦獲乎神相惟茲郡處關東之地而擅八郡之景二接嶠南之疆而有百里之俗同是其蓬萊方丈瀛洲之為稱庶可遇安期生之屬扶輿磅礡清淑之所毓亦宜有寥道士之流乃官府十里之近區有新羅千年之古寺而其基址之形勝則文明於負坎向離之地開豁於豋山臨水之場西有五千仞之崢嶸白巖山即其主鎮東距八九里之蒼莽月松亭與之齊名而其剏建之年紀則箕城古之邑號修真載於郡誌際月城之建國尚傳義湘法師住杖之墟併佛影之剏知在唐宗永徽紀元之歲而其設寘之規模則剏制尚樣巋然大普光殿九間鑄像塗金儼若阿彌陁佛一座庭抽三尺古塔樓懸一聲疎鍾此其為寺之梗概也夫何往在丁<span class='corr'>巳</span>之年建子之月僧無見祿佛不為靈崑崗之玉石俱焚飛甍盡棟之一無存者頭陀之雲月空照呌猿唳鶴之重有感焉焦土可憐大是寺門之刼運廣廈無庇久為僧徒之咨嗟天道好還物不可以終盡春風吹至草亦為之復生時則有寺僧若尊怡學普文等慨然無所於依歸久矣有志於營建諸師為化主別座一度勸善之交今世有君子仁人幾許捨施之物輦遠山之林伐近山之石經營埀八九成先法堂之制後禪堂之儀工費以百千計於其舊無加無減式至今爰處爰居行雲逝水之俱停蔚然一洞之蒼翠騷人墨客之相過煥焉四壁之丹青曜慧日於空門火龍收影灑法雨於真境賀鷰齊飛於焉及此重新豋彼四望處絕頂而頫庭宇之下諸峰羅列兒孫騁遠勢而作襟帶於前大海直接吳楚雲烟變態於朝暮可以快耳目而豁胷襟草木開落於春秋庶幾閱滄桑而經浩劫茲將一闕之偉唱助舉百尺之脩樑拋樑東金輪漾海紅千燈傳智種萬法了真空拋樑西清月遠天低覺路金繩正迷津寶筏齊拋樑南仙巖捲黛藍閑雲隨錫杖幽鳥下經龕拋樑北一路金剛直慈海溯真源善根培宿植拋樑上玄門垂法榜軆樑得化元觀有塵遺想拋樑下特地虛明舍混竅鑿無恨靈關開不夜伏願上樑之後無害無灾是功是德盈尺之坊方丈之室閱千載而長存不捨之檀無緣之慈周萬物而普濟</p>
</div>
<div class='div-other'><a id='mulu381' />
<p class='h2'>○天竺山佛影寺記</p>
<div class='div-other'><a id='mulu382' /><p>新羅右碑云唐永徽二年義湘法師自東京沿海入丹霞洞豋海雲峰北望歎曰西域天竺山形髣髴移於海表也又見磵上生五佛影益奇之尋流而下豋金塔峰則下有毒龍湫也法師為龍說法請施地欲建剎龍尚不順法師強以神力咒之於是龍忽發憤穿山裂石而去法師即填湫而建剎焉震方特建青蓮殿三間及無影塔一坐以稗補之額曰天竺山佛影寺法師儀鳳初又入西山創浮石覺華等寺周遊天下十有五年一日還入佛影寺至仙槎邨一老翁喜曰我佛歸矣自此里人傳曰佛歸寺是山根於白巖山故俗亦謂之白岩山也且是寺也東有三角峯下有坐忘臺有五龍臺南有香爐峰青螺峯鍾巖峯西有芙蓉城鶴巢臺北有金塔峰義湘臺元曉窟龍穴皆寺之勝景也法師住九年元曉法師亦從遊焉俄而二法師偕往洛山叅大悲像因入金剛山結摩訶衍云然則天竺山佛影寺者法師初想天竺之舊號也白巖山佛歸寺者後人追慕法師之新號也故山與寺各有二名今人多有棄舊從新者其辜負之聖意也甚矣華嚴論云義湘法師者過去金山寶盖如來後身也元曉法師者現在華嚴地位大權菩薩也是故此二聖居焉則其叢林之名實貴亦重矣今之人尤不可不察也</p>
<p style="margin-left:1em">洪武三年庚<span class='corr'>戌</span>八月日　翰林學士　柳伯儒書</p>
</div>
<div class='div-other'><a id='mulu383' />
<p class='h3'>○還生殿記</p><p>昔光山白先生克齋除蔚珍縣令下車三月橫得癘疾忽然而卒夫人李氏悶懼而問曰此境有可禱精舍否一吏曰有寺在西名曰佛影殿古而像靈也夫人趣令轝棺就寺之塔夫人於佛前焚香泣祝曰妾夫之亡命則已矣若橫天則伏祈覺天之濟跪至三日三夜夫人假寐有一梵魔魅披髮而走曰今以覺天光中解十歲冤結更不復崇矣夫人驚悟開棺視之則奄然還生不勝歡喜即以塔僚為歡喜僚佛殿為還生殿因寫金字蓮經七軸而佛恩噫唐之食荷比丘六日還生者蒙佛力也梁之劉氏女之七日還生者蒙法力也杜氏子之三日還生者蒙天力也誠之所感古今一轍拘[打-丁+虛]世俗豈可擬議於其間哉</p>
<p>永樂六年戊子八月　日通訓大夫行安府判官李文命謹識</p>
<p>皇明萬曆三十九年辛亥元月三日甲辰余自平海入佛影寺為調病也有老師迎慰之言甚異貌古天性真純持法守戒又甚謹真異僧也一日袖一小幅來示余曰子欲觀此寺古蹟乎余則奉而披之乃洪武三年庚<span class='corr'>戌</span>八月　日翰林學士柳伯儒所撰也其文畧曰唐永徽二年義湘法師自東京沿海八丹霞洞豋海峰北望歎曰西域天竺山髣髴移於海表也尋流而下豋金塔峰則下有毒龍湫法師以神力咒之龍即穿山而去遂填湫而建剎震方起青蓮殿額曰天竺山佛影寺其後法師周遊十五年還入此寺至仙槎村有一老翁喜曰我佛歸矣自此里人傳曰佛皈寺云此盖古碑之文寺之垂此碑亦古矣其文之傳老師之力也古老舊僧傳書流播老師幸得而藏之于今其好古也亦嘉矣因告余曰所謂丹霞洞即今之水砧也所謂海雲峰即今之鍾巖也以臺則有坐忘臺五龍臺臺於古而今亦臺之以峰則香爐峰金塔峰名於古而今亦名之山川如昨今古舉人之賢愚寺之興廢千載之下何徒知哉夫以義湘法師神聖人也其創建始設固不待記傳而流名於後世者然永徽唐高宗紀元則今幾於一千年苟非柳學士所錄一千年之後何以知一千年之前事蹟如目見哉自義湘始創以來一千年之間新此寺者<span class='corr'>已</span>數而[遑-王+八]然不知其所者新為何人者文獻無徵故也以義湘神聖猶以柳文而後遺迹始顯况非義湘而欲流名於不杇者寧不俟文字乎願吾子為我記余曰師有何績可記師曰余年二十九始來此寺々之所已破而無者木魚也法皷也鉄鍾也鈸螺也余即成之成至今留用是也然此等之備僧徒之常也何足為績寺之南山絕壁奇逈上可容數間可謂僧棲息處余又相之結搆極精灑石之曰南庵至庚辰年寺之東又建閣清快乃義湘青蓮殿舊地也名之曰東殿連創二宇人皆難之然此等之搆佛家之小也亦何足為績歲在丁丑癘疾熾酷八路同然十無一起謂之頭抑神言人死而仆地之聲然也朝廷頒避瘟方人佩朱符門貼海字凡可以避癘疫鬼者無所不為而猶不得免焉余於是年持勸文遍閭閻村多危之寺僧皆止之余竟無恙遂大開靈山殿及西殿至壬辰倭寇寺宇盡灰惟靈山殿巋然獨存殘僧依此苟保余悶甚又極力盡心思重創此寺開舊基立禪堂當是時水旱飢饉之餘尺布斗粟人無施之能空拳作役始於癸卯而畢於己酉七年而始成此寺之復為寺以有此禪堂也使天假我數年則欲更起一堂而奈死期不遠何嘗願得一文士記我已成之績又及此末成之恨而遺之後人久矣今子之來天相我也余即應之曰余觀于此峰巒溪壑奇絕幽爽義湫真神眼也填湫擇址經始靈殿義湘真神力也能知義湘之所相而開東殿又能相義湘之所不相而開南奄師之眼亦神眼也家國板蕩人民艱難王宮邑宇皆不能復而能獨力建此禪堂於兵燹之後師之力亦神力也非義湘不能啟之始非老師不能新之於終老師實今之義湘也仙槎村老固多學佛者使師倘或周遊久而後返則吾知其必曰我佛皈者之多矣惜乎其無柳學士者更出於當世而為之文也雖然義湘在於唐初柳學士生於洪武則相去殆八九百年矣安知老師之後復有如柳學士者能出於八九百年後哉願師母懼其名不傳於來世也余且病不文何能記乎師拜而退師關西龍灣人也年十九出家遍踏諸天今年七十二而氣力甚健晨夕禮佛不小怠又創知為更點少無差失其精巧神異類如此名性元</p>
<p>箕城後人黃中允東溟書于是寺之禪堂乃是年是月二十日昏也</p>
</div>
<div class='div-other'><a id='mulu384' />
<p class='h3'>○重創文　南晊</p><p>仙槎之西有山名曰天竺山之麓有寺名曰佛影作寺創名者誰曰古新羅時義湘法師也粵昔東京之末法師以丹臺後人紫府前身形脫塵累思入玄關求天下之奧秘奇觀遍遊八路屢及於山有重淵滇[泳-永+眄]數里其深不知幾億丈中有九龍居焉人不得窺其涯涘視若牛堵之磯法師以陰符驅出填其地而立剎焉至今謂之九龍湫夙著靈異其感應祈禱之妙野錄事蹟詳焉今姑闕之試以地靈之梗概而論之巍纍複陸黋朗拓落層巒疊嶂鳳舞騰東臨滄海之溷隣挹淑氣於蓬瀛西接太白之嶱嵑控靈脉於崑崙丹崖翠壁縹緲如盡霧壑雲洞幽邃窈窕實寰中之<span class='corr'>淨</span>界繫表之名區雖金剛之奇絕洛山之爽塏不足讓矣頃在玄蛇之歲遭值湼齒之亂琳宮梵宇盡為回祿之燼法界道塲但見<span class='corr'>麋</span>鹿之遊適有性元法師木簪纓之裔成白業入定善行多技能鉢尺笻獨留不去披祭蕪掃煨燼而首建禪堂於四址奉佛像而拜跪於是遠方僧徒稍稍來集遂募同志斯復舊制然後佛殿僧舍自此有容器用什物自此寢備凡僧徒之居於斯行旅過於斯者咸曰是元師之功也尋真而遊於斯求福而禱於斯者咸曰是元師之賜也噫是寺之興廢其不偶也有如是夫毒龍潛窟於內神鬼慳秘於外當此之時非義湘法師孰能創是寺於前盡棟一炬於兵火焦土可憐於故墟當此之時非性元法師孰能復是寺於後然則非義湘法師不能成性元之功非性元法師不能繼義湘之跡是知前師後師其揆一也而大有功於吾僧徒者也然而取具倉卒規模未廣左枝右梧修護無人明宮高廬未免棟撓之凶靈壇佛像將見巖墻之壓架漏度日已有年矣凡緇髠其身而為釋氏之道者孰不齎咨涕洟而欲為之重營乎迺者比丘某惜其數千年名山巨剎曾創於神人之遇而見燬於兵燹之餘再創於異僧之繼而又將廢於不肯堂肯搆使人異僧之跡磨滅撕盡而無記慨然發歎思念重修多年心上之經營擬見眼前之突[一/几]而浮雲孤踪隻手空言時屈擧贏事巨而力微勢若愚叟之移山無異冤禽之填海千里之行域廢於半途九仞之功恐虧於一簣責既至重憂何不大嗚呼太陽亭午收爝火於丹衡滄海浮天控㳙涔於翠渚大既如此小亦冝然惟冀上自公卿大夫下至士農工賈感此寺之興廢不偶而憐鄙誠之良且勤者以施惠為先種德為急斗粟尺帛頭會箕<span class='corr'>斂</span>資其鈎繩筌渚之費遂此蟻力蚊負之志則弊寺幸甚僧徒幸甚因誦古詩曰福為深仁集妖從盛德穰</p>
</div>
<div class='div-other'><a id='mulu385' />
<p class='h3'>○法堂丹青文<span class='note-inline'>(任萬休)</span></p><p>述夫雪山西極曾聞道場滄海東頭即觀真像固知如來苦行夙著降魔之靈大師神符仍傳咒龍之異丹霞洞裡永棲黃面之寶光金塔峰頭猶存白足之奇躅花宮梵宇法天上之仙棲慧釰香臺開世間之<span class='corr'>淨</span>土然則縣夫人之誠祝福地是徵羅學士之文章殘碑可考迺有靈爽備矣豈敢虛辭要哉越自經火於龍蛇今纔賀成於鷰雀脩樑大柱因故礎而重完複桷連甍興新規而宏揭東林鍾梵空傳讚紊之音西蜀丹青尚欠雕繪之彩檀施百萬誰倩虎頭之神圖普濟三千未移龍像之寶座山精雨嘯如聞盛泣於空門信土雲興豈乏慈悲之一世慈忘迷道之下品敢假幹善之大名如是我聞經稱種福名俱佛性人有恒言胡為不自勉乎盖亦有其時矣咦珍貲溢屋終歸業障之糜善根存心即脫輪回之苦因貧富以捧捨盍殫乃誠集鉅細以成功咸蒙佛力諸天畢賀如臨極樂之金鋪羣聖同勸悅入祗園之精舍壇墻變色不特禪衲之霽心巖谷騰輝抑亦遊人之刮目其為作善之德崇教之功豈可量哉游戱恒沙將成廣刧之大快浮生塵世且保百年之輕安因荷奉祝法日常明妖魔不作玄風重振泰運斯享</p>
</div></div>
<div class='div-other'><a id='mulu386' />
<p class='h2'>○佛皈寺古蹟小志</p><p>佛皈寺新羅僧義湘創之義湘自東京浮海來豋金塔峰歎曰天竺山髣髴移於海表故山以天竺名始入丹霞洞見五佛影寺名取此義湘又踰嶺南建覺華浮石寺十年而返邨人喜曰我佛皈矣因改佛歸寺學士柳伯儒作記甚詳寺址古毒龍湫也義湘請捨地龍不肯乃作金剛大咒之龍裂山穿石而去至今遺跡存焉舊有雙鶴巢于寺西芙蓉城下壬辰元朝止南庭松楸上嚘然長鳴盤翔數匠而上天井泉赤渾不食三日是年倭作亂寺宇盡燒燹惟西殿靈山殿巋然獨存僧性元重創法堂東西禪堂正輝會淳與其勞奇相公自獻施財義湘殿于回龍之頂楣間書曰大施主議政府領政奇公云自余寓地甞數來遊此寺僧以余嗜水石請題寺十四景率爾書贈異日徐凝之作一助東坡之筆亦奇蹟也</p>
</div>
<div class='div-other'><a id='mulu387' />
<p class='h2'>○圓通殿重修與青蓮庵移建文</p><p>事其事記其記自古例也故義湘法師創茲寺後八九百年而有柳學士記績其後寺閱兵燹空墟多年得性元法師重建而有年文命黃海月任萬休黃中允而記績其後惠能法師廣建法宇寮舍而有田九畹而記績事有其人記有其人者非耶以來多年興廢無常寺樣凋殘緇徒稀少修葺未適其時法宇滲漏寮舍頹<span class='corr'>圮</span>在山釋子不勝慨然而勢無葺補矣幸值時人寺之現在住持<span class='corr'>圮</span>在軒及少沙彌之恩傳<span class='note-inline'>(有逸)</span>同志募緣鳩財孱工乃重修圓通殿功訖于一月之間棟宇金壁濯璨玲瓏復有光紫這間都化之艱險經歷多少功績難以盡記寺之南有青蓮庵建閣年久東頹西<span class='corr'>圮</span>桷朽樑傷支保未及終年又兩師移建于觀音殿前小沼上傚伺前日義湘法師初創時咒龍填湫之妙法亦為轉石填沼而建閣未及兩月而告訖於是寺樣翼如緇徒咸得其冝夫之大小姑舍至於成功其用心也勞力也不可以紙毫難盡矣功成而記績必有以也而事有其人記無其人甚可歎也故以沙彌建閣之年月成功之都化姑為畧記而以待後日文士之記述也</p>
</div>
<div class='div-other'><a id='mulu388' />
<p class='h2'>○大興寺初創事蹟</p><p>大興即井林移建者也改名曰大興也接井林寺蹟則任西河黃海月兩先生記文昭載大抵羅代古剎而中間興廢不知幾番萬曆壬辰兵火之後正德庚午燒於山火墟矣文居士士文暨省敏真尚同心發願屋而瓦之告厥成功丹而青之不幸崇禎後甲寅天火殿宇寮舍灰燼無餘噫此豈非劫運乎越乙卯更經始於舊基於斯美哉道場之左僅搆數間以居之依官力鳩財堂之宇之纔以茅之又有回祿而雪弟禪師誓心發願始於丁巳掃灰定礎眼目經人豈不煥然次建鍾閣繼經冥府各寮諸處各得其冝務從寬豁方丈始營講伯并臻海月井林記中大興舊度勝於今日法宇後建香積殿數十步許有㝡照庵主峰下有修道庵至已未鳩財施繪文物可觀愚庵就寺記蹟為好事折去這間道信和尚印安智幸以下七八信誠者列于左自今可據而模哉其後善清太暹公哲貫云其最功者也老釋善清請記其源余有時携笻豈負其請乎編苫不却以記其萬一云爾</p>
<p>戊寓七月　日白上舍故記騰書于此</p>
<p style="margin-left:15em">執筆<span class='corr'>无</span>可翁豊山宜允追書</p>
<p style="margin-left:3em">完文</p>
<p>禮曹為完文成給事江原道蔚珍太白山大興寺即名僧衣鉢之址近來佛殿至近之處多有占山之弊此後則此山一局與他自別永世禁護事定境界竪標石禁葬禁伐之意以為定式守護遵行者</p>
<p>堂上</p>
<p style="margin-left:3em">因禮曹營題與自本官處决　立碑</p>
<p>嘉慶七年壬<span class='corr'>戌</span>秋七月　日　立標石</p>
<p style="margin-left:12em">石手兼有功張正大　子孟石</p>
<p style="margin-left:12em">幹事　玉印　和尚元策</p>
<p style="margin-left:18em">洪六　記室性欣</p>
<p style="margin-left:18em">幻有　三寶等咸</p>
<p style="margin-left:18em">海壯</p>
</div>
<div class='div-other'><a id='mulu389' />
<p class='h2'>○江陵郡青鶴寺事蹟</p><p class="byline">五坮山聖跡并新羅淨神大王寶川太子孝明太子傳記</p><p>溟州之地有五坮山東坮曰滿月山南坮曰麒麟山西坮曰長嶺山北坮曰象王山中坮曰地廬山亦名清凉山皆曰諸佛菩薩常住之處也新羅王子寶川孝明二人游到河西府<span class='note-inline'>(今溟州也)</span>世献角于家一宿翌日踰大嶺到省烏坪累日游玩太和元年丁未八月初五日<span class='note-inline'>(新羅本記云自法興王己未私立至真德王五年始行中國年號)</span>兄弟同入是山而隱其徒一千人皆奔走推覔莫知所在而并皆還國兄寶川太子到中坮南麓下真如院地東南下畔見青蓮開處即於其地結草菴而居弟孝明太子自真如院東北去六百餘步地北坮南山下見青蓮開處亦結草菴而居兄弟二人一心敬禮往東坮而見阿閦如來為首一萬觀世音菩薩真身常住向南坮則見八大菩薩為首一萬地藏菩薩真身常住登西坮則見無量壽如來為首一萬大勢至菩薩真身常住至北坮而見釋迦如來為首一萬彌勒菩薩真身常住五百大阿羅漢真身常住到中坮則見毘廬遮那如來為首一萬文殊菩薩真身常住又於真如院中見文殊大聖每日寅朝出現化作三十六形或作佛面形或作佛眼形或作佛手形或作佛足形或作萬佛形或作萬灯光形或作寶塔形或作金皷形或作金鐘形或作金輪形或作金樓形或作金橋形或作金甕形或作金釰形或作金田形或作銀田形或作金剛杵形或作寶珠形或作五色圓光形或作五色光明形或作吉祥草形或作青蓮花形或作出雷形或作家中米湧出形或作家中五色光形或作地神湧出形或作神通形或作金鳳形或作金鳥形或作雀鳥形或作青蛇形或作白象形或作游猪形或作馬產獅子形或作牛產獅子形或作鷄產鳳形兩王子見是神變每朝新汲于筒水煎茶供養一萬文殊夜則會還本菴而修道歲久年深國人漸知兩王子所住之處以省烏坪改名為京坪至唐則天長安二年壬寅新羅王薨而無子國人欲迎兩王子將軍四人先到孝明前呼萬歲時有五色雲現光燭于國者七日七夜群臣尋其光到山以迎淨神泣清而留孝明不得已而嗣王位<span class='note-inline'>(新羅本記云孝昭王無子國人立神文王第二子金老誠為王立三十六年元年壬寅)</span>是為弟三十三聖德王也以唐神龍元年乙巳三月初八日王親率軍民而而到山始開真如院造安泥像文殊以比丘五員等長讀華嚴經芳為華嚴結社每歲春秋各納倉租一百石燈油一石又於本院座地二結外復納牟尼岾占伊岾之外柴地五十結栢子技六結自院西行六千步許在也寶川留而修道當服于筒之靈水故肉身騰空而飛渡流沙江到於鬱珍大國入掌天窟夜誦隨求院羅尼窟神現身出曰我居此窟三千年也今日始聞隨求真詮願聽受菩薩戒寶川依請受之翌日其窟忽無深恠之因留其地二十日然後乃去還到是山入神聖窟精修五十年於是三十三天眾每日下來聽法淨居天眾亦來献茶又四十聖眾在空中高十尺許而擁衛所持錫杖每日三時作聲三匠所住之室故當鐘皷以知時忽一日文殊大聖以水灌頂既得道眼記傳後世福利國家之事云</p>
</div>
<div class='div-other'><a id='mulu390' />
<p class='h2'>○五坮山青鶴寺創建事蹟</p><p>夫五坮山者乃白頭山源宗大根脉也東坮北角下冝創觀音房內安圓像觀音又以青地畵成一萬觀世音福田五負晝讀八卷金光明經仁王經般若經千手咒夜念觀音禮懺號為圓通結社南坮南面冝創地藏房內安圓像地藏又以赤地畵成八大菩薩為首一萬地藏亦以福田五負晝讀地藏經金剛般若夜念地藏禮懺號為金剛結社西坮南面冝創彌陁房內安圓像無量壽又以白地畵成無量壽如來為首一萬大勢至福田五負晝讀法華經夜念彌陁禮懺號為水精結社北坮南面冝創羅漢房內安圓像釋迦又以黑地畵成釋迦如來為首一萬彌勒菩薩五百大阿羅漢福田五負晝讀佛報恩經湼槃經夜念湼槃禪懺號為香蓮結社中坮真如院仍前所安泥像文殊冝於後壁又以黃地畵成一萬文殊昇三十六形福田五負晝讀華岩經夜念文殊禮懺號為華岩結社以寶咜房徒改名華岩寺內安圓像毘廬遮那三尊及大藏經亦以福田五負長年轉讀大藏夜念神象又越年行百日華岩會號為法輪結社然則天上天下大名勝地也其東坮東麓下五十里許見青蓮開處又創觀音房內安圓像觀音又以青地畵成一萬觀世音菩薩晝讀千手經高王經夜念觀音禮懺號為青蓮結社也雖在海隅福壤明堂幽邃山水奇麗絕勝佳賞無與等倫白雲凝布吞萬里之澄江果日將昇見千尺之大海所以白衣大士常住道塲或現佛身應以說法或現<span class='corr'>獨</span>覺身以為說法或現緣覺身應以說法或現聲聞身應以說法或現梵王身應以說法或現帝釋身應以說法或現自在天身應以說法如是等種種即現三十二應身以為說法廣度無量無邊阿僧祗眾生是故圓光時凝瑞靄日飛此乃上天保護稟元氣之粹而特出於萬物之表者也盖物有成壞人有生死吁一聖化之完成誰識一火輪之毀壞諸賢夫之遠死豈圖數愚珉之近生乃為虛地也然則成壞乃有類也生死亦有類也其有數之事尚何容言哉遂使殊勝之地久為寂寞之場山川為之咽咽林壑為之陰陰聞者歎息見者慷慨於是中有處默和尚不覊為懷與其雲印印善師忘勞募緣劫盡掃燼於永樂年間重建斗窩安禪慮而善師係後廣之稍成梵剎寶殿巋然依俙兜率之天宮樓閣崢然彷彿祗園之精舍粵在天順元年我世祖大王三年駐驆上院寺時一日夕非夢間白衣大士來言曰東坮東麓下五十里許有寺號曰青鶴寺其地我身常住每日寅朝現三十二應身度無邊眾生而梵剎東頹西<span class='corr'>圮</span>若非　大王之顧護所居衲子難敢支保云云夢覺不見其處心常恠之即是查向則果如作夢時也不勝歡喜願納佛粮米五十石特製　教旨蠲减一切龍役盖以五坮山最近處第一寺也伊後隆慶<span class='corr'>己</span>巳栗谷李先生休官東游聞此泉石之勝與其弟玉山及鄉人朴大宥其年四月既望游賞此山臨武陵瀑而改名曰漲雲其源四里許有觀音邊路路上數十步內有圓通菴此則無染祖師之創立也西有石門門內有食堂岩岩上有妙蓮庵龍潭和尚之所創而改名曰秘仙名其潭曰鏡潭上有九龍淵二里之內有龍華窟判官之御居神龍之出宅常興雲致雨此亦勝覽處也其上有山城雉牒尚完未知何許王所築避亂處也其下五里許有白馬峯改名曰矗雲變其洞曰天游此皆李先生遺題也白馬峰上十里許有白雲菴雲印和師之創立青鶴洞白馬峯雖不知何人所稱而青鶴常游於島遊坮上白馬長嘶於馬槽岩邊云此是物外靈境羽化客之所盤旋處也自是之後林泉生色溪山增輝遊方緇白莫不歷覽而稱賞焉寺下十里許有內外龍淵之邊有仙人着棋洗頭之手跡此亦一奇觀也西有修道菴即印善之上足覺天師之剏立西北間有達摩菴雪華和尚之創建其下有見性土窟此則司珠師之所居北有極樂菴此則鏡月師之所剏南有夢醒岩此則信益道人之所剏而皆雲水道人之所棲息處也暨干</p>
<p>英朝二十九年壬申雪華信剋司珠等募檀緣建法堂而玉心主焉越六年丁丑海淨勝哲等建樓閣兩寮而念欣賛焉中間僧殘寺弊故毀其僧堂而移建禪堂曰興福厥後稍顓寺勢可極興福之義也樓曰嗅鶴洞與寺俱號青鶴故也壬午信敬幡十釜瓦盖諸殿而翠覺司焉癸未真環畵後佛天龍像而明心幹焉乙酉德岑順平大憲真應等丹雘法堂而司珠謀焉其塔廟之盛樓閣之勝於足焉<span class='corr'>煥</span>明矣興而廢廢而興固其理也至于癸卯冬丁回祿之災愄燼無餘鶴菴老和尚與門人道冾寬益宇怳等鳩財重建又壬申春龍潭和尚與智玄永俊等亦募財重葺若不到水火風之三災至于萬歲與三山之同老云夫山與寺之久遠不泯即一氣所稟而其所以著揚者在乎人之題稱之施成之如何耳後之人續而輯之復題稱焉施成焉即并一氣之所鍾而一大無窮云爾</p>
<p>光緒二年丙子潤五月上瀚清虛後人海鵬敞聞追述于清凉曼殊室中八道都院長</p>
</div>
<div class='div-other'><a id='mulu391' />
<div class='div-other'><a id='mulu392' /><p>○溟州府之三十里許有寺曰普賢在右本府之為禪窟也號稱八萬九菴而今幾廢掇唯寺存焉盖緣山深地靈為嶺海聞一名區故也寺在五坮清凉之山東麓所謂五坮者東曰滿月西曰長嶺北曰象王南曰麒麟中曰地廬山者是也山既最靈而有水亦靈滿月之清溪長嶺之竿筒麒麟之聰明象王之玉溪地廬之甘露世所稱五明水也五山各有佛焉觀音主東勢至主西釋迦主此地藏主南<span class='corr'>毘</span>廬居中而亦各有常住說法度濟眾生之主焉此則一國佛靈之所依歸四方山脉之所由起也滿月一脉東馳逶迤龍盤虎踞起起伏伏落海為蓬島之錦山北鎮為青鶴之白馬蜂南接太白而頭陀雉岳[山*包]立趍拱居于中者即普賢山地藏禪院也肇基羅代綿于今歷年千有數百其間興修廢棄不啻一再而愄燼之餘文不足證今不散搆虛強明而諺所稱三戊之灾者三戊之年酷被火灾故也昔者文殊佛自西竺五坮山出來于此故五坮山清凉山之稱緣於文殊帶來之號也臨瀛誌云文殊菩薩普賢菩薩自西竺乘石舟泛海而出止占干此州云故東有寒松寺即文殊古基而地盡海上明沙十里青松萬章隱然若蓬島仙居也古語文殊普賢賭占勝地各飛木鳧一止寒松一止本寺而冬月尋葛花開處定寺基云真靈恠也寺號普賢以其菩薩剏建而仍號焉其後新羅景[合/(衣-、)]大王國師朗圓大師重修而栖禪聞教于錦山之真人求法于五坮之大師始傳心印常保髻珠法徒墨巾和尚敬修寶塔遽立豊碑表厥道場矣天福年間高麗太祖名其塔曰悟真之塔分命太祖撿校尚書崔彥撝而撰沙喰撿校仇足達而書殿宇增彩山岳倍重碑明龜神光怳連塔也此寺坐壬向丙坤酉得甲破臥牛形曲也屨遭回錄萬無存一只有大雄殿尋釰堂說禪堂暎月樓觀星閣而甲申冬又逢蔚攸未及就完是可歎也寺之西有白蓮精舍南有七星坮北有大功山城洞下有文殊基將器岩青山千里白雲萬里維石岩岩峻極于天清溪々嘉木葱葱此則暎月樓之勝概也則時或登斯者各隨所懷發興不同方伯郡侯把酒臨風則消遣世慮寵辱俱忘起紫陌看花之悔公子王孫携笻踏雲則嵬眼碧空眇視塵寰慕孔子小天下之志至於騷人詞客訪花隨柳雲衲錫杖尋玄追真憧憧往來皆得樂其樂盖其絕勝之地必有絕勝之人來遊故又安知綠豆井之神人三日浦之仙客鏡浦坮之為主待賓者不由優於此樓耶哉</p>
<p>崇禎紀元後三丙戊仲秋前湖南表忠祠都摠攝兼中坮十六完都院長鏡波禹鴻撰</p>
</div>
<div class='div-other'><a id='mulu393' />
<p class='h3'>○重修記</p><p>寺在府西其山幽凹其適莾蒼實維龍象之一道場也五坮之東大嶺之下剏寺年代今不可攷然朗圓一片石屹立於彌陀近境則可想羅麗時所竪而前後面壁頂禮之徒何甞無佛家法門之傳授也曾有鏡波禹鴻得三乘五教之妙契用千念十周之融通眾緇尊尚我聞如是而寺之隨毀輒修亦不無十方之寘佑眾生之大捨者豈不若篦刮盲膜復覩豁然也一自乙酉鬱攸之後風花有盛衰之理空門為寂滅之墟如來佛像無庇雨之地阿陀瓶鉢若浮雲之散孰料靈真窟宅返為空曠世界也優娑若干人遂搆草廬僅經三紀上雨旁風非一木之可支而華谷上人與一二高足悉心經記然事大力綿區劃無策矣何幸柳侯厚祚來守是邦公退之餘好遊山水一登此寺顧瞻咨嗟華谷之控告乞隣期於重建故俯矝其訴拔例指揮一瓦之覆一石之運官令先資民力是賴且夫崔君大紀雖無半山之許捨特憐福地之荒廢多般措劃宲蒙腆念始役乙卯二月訖功於同年孟秋六朔之間一新其成嗚呼釋家之興替無常然闍梨之依歸有所是寺之重建非但為釋子衣鉢之傳而今夫華谷之誠靡不用極欲使來者恒祝吾君萬歲則其有功於禪家冝矣告落已久華谷乞文余乃欣然副之曰此邑寺剎之盤據不止一二名山然興廢有數譬若天龍隨馭而雲馳獨此寺之仍舊重修不為幻相於空寂者即佛氏所謂如如理也從今華谷諸儒靜居安神於層層臺上落落松間飛錫逍遙於山隱隱水潺潺最深處則寺之永存又安知非他日藏書之山房也華谷法號聖訓云</p>
<p style="margin-left:14em">庚申二月朔朝花山權喜常記</p>
</div>
<div class='div-other'><a id='mulu394' />
<p class='h3'>○重修後記蹟</p><p>昔蘇子瞻以四菩薩付浮屠人唯簡且助錢以藏之盖釋子助施之法厥惟久矣今夫是寺之傾頹差過却許多時月不能經料即物財之所以未辦而工非不度木於山然匠無由計直以金則眾緇之苦心至誠勇決重修廣求施主架虛之工無中之辦以塵合之聚得簣成之效峽夫海民亦有其助寺之速成俾何可忘佛前祝願恒領施至復敢列書于右以尚勸獎于後</p>
<p style="margin-left:11em">庚申二月　日化主釋華谷聖訓謹識</p>
<p>全厭俗塵之紛擾尋求幽僻之處則五坮滿月山即普賢寺也往來於此者殆將十有餘載優遊瀛海之上可謂忘世處士之樣矣雖然原無遺跡則豈可知來乎閑坐以自歎不<span class='corr'>已</span>就寢於禪房覺來眄庭潺湲間聲靜聽流水之琹逶迤海色常開對顏之鏡龍宮塔蓮恒裛洗髓之露鷲嶺桂松尚帶見少之春重[山*岡]疊嶂蘭若禪師可逢曇雲嶺月錫杖道士不遠長川斜白澄江匹以練直瀑掛碧落天銀河佛鳥飛下寒山夜鏡禪道遠渡瑤海石舟往事如此何無帳懷千載佳約柱高鶴返一世遺跡階留鳥書[笻-ㄗ+刀]鳩鳴歸陽鴉飛寒長歎徘徊偶吟一篇之律以題于前軒之楯豈無後人之嘲哉水麗山明洞裏天曇飛錫訪高禪閑情香社誰與滿雅契餘亭是智仙石佛放光楓嶽月霜鐘遙響鏡湖船西遊十載成何事三笑圖中駐宿緣</p>
<p style="margin-left:1em">四幸觀林齋八耋翁崔大紀書稿</p>
</div></div>
<div class='div-other'><a id='mulu395' />
<p class='h2'>○史庫節目</p><p>康熙五十六年丁酉十一月日五臺山</p>
<p>史庫</p>
<p>禮曹　啟目因　實錄廳　啟辭京外　史庫守直節目事目會同春秋舘堂上磨鍊啟目後錄為去乎依後錄施行何如一京外奉安　史庫春秋舘修造之前姑於兵曹仍為奉安事　允下矣令該司垣墻并以更加修葺為白乎矣守直事段令該曹部將定送帶率軍士四名晝夜不離為白乎矣本舘郎廳一員相替守直書吏使令庫直各二名令各該司價布粮米題給為白齊一江華</p>
<p>史庫段在本府邑內凡守直諸事自有全羅慶州等州前規令本道察而舉行為白乎矣太白山香山五臺山乙良依當初啟下公事勿論有無役別擇傍近百姓四戶盡除身役專責　史庫守直兼察庫直之事二名式替番為白乎㫆僧徒乙良每一處四十名為額令本道勿論居住遠近身役有無別擇勤賓有根着人親察成冊該曹上送自該曹各給守直帖文就其中一人另給首僧帖文使之領率守直為乎矣凡于守直寺社及身役一切蠲除各官守令不得下手侵責如有侵責守令則自有所隨聞入啟重治為白乎㫆近處巨剎所屬位田乙令本道監司量數移給　啟聞施行以為資生之路為乎㫆莫重　史庫只以迷劣下人守直極為未安本道居生有識品官二人極擇身戶役一切蠲除依箕子殿叅奉例題給叅下粮料相替守直如有勤勞盡職者令本道　啟聞論賞為白齊一外方　史庫江華外皆在深山之中每年春秋舘　史閣外而奉審有無事　啟聞為白乎矣遊山人及雜人無賴僧尼舍黨等一切禁斷使不得接迹令本道察而治之為白齊禮曹為相考事五臺山　史庫守直僧人應元等所志內丙午年　啟下節目內　史庫守直僧乙五臺山近官江陵襄陽兩邑有根着僧以入屬　史庫驛僧則除驛役良僧則减良役凡于身役一切蠲頉專為守直為乎矣以四十名為額一年良中二十名式分番替立詳定事目乙仍于二十餘年至無事遵用是如乎曾在南漢平壤城越役時不計　史庫專欲抄定乙仍于或為流亡或為退俗守直之事不成模樣莫重文籍置在深山火災偷窈并為虛踈勞不喻時在二十名驛僧則以疊徵身役良僧則移定軍役餘存僧段置各處被侵不勝其苦常有迯散之計次良中陵役之軍又為督立數少僧保存無路一身兩役勢不勘支而　先朝事目反歸虛地</p>
<p>祖宗　史冊生事可慮是白置如此緣由細細鑑當後同守直之事乙良一依事目內辞緣舉行身役僧軍乙良置并為减下事亦為八啟施行為白遣本道本官良中置使之勿侵亦完文成給以為永久謄錄則　史庫庶有堅守之望可免勞擾之患事望良為去乎各別分棟處置亦所志是置亦相考乎矣當初　啟下行關相考一依各陵寢守護軍例雜役勿侵節陵役乙良置勿為抄送使之專意守護向事合行移關請右關江陵府</p>
<p>崇禎庚午五月　日</p>
<p style="margin-left:1em">五臺山月精寺僧應元等處</p>
<p>禮曹完文</p>
<p>右完文為成給事汝矣志所志辭緣相考則　史庫　璿源錄守直僧等身役及雜役蠲除事載在事目是去乙近來身役及僧軍被侵使不得保全將為迯散之弊是如為臥乎所</p>
<p>史庫守護極為虛踈乙仍于汝矣僧徒參乙一依各　陵寢守護軍例雜役勿侵節　陵乙良置勿為抄送事本道本官良中移文知委為去乎尋常除良十分守護向事</p>
<p>兼巡察使為相考事節到付禮曹關內節呈江陵地五臺山實錄摠攝僧雪清覺海一賛應元雙隱處菴等所志內去丙午年分　史庫設立時曹　啟目內太白山香山五臺山史庫依當初　啟下公事勿論有無役別擇旁近勤實百姓四戶盡除身役專責　史庫守直兼察庫直之事二人式替番為為乎[妳-女+方]僧徒乙良每一處四十名為額而二十名式一年相替為乎矣勿論居住遠近之身役有無別擇有根着僧親察成冊上送該曹各該守直帖文就其中一人定為摠攝使之領率守直為白乎矣凡于寺杜身役及雜役一切蠲减使各官守令不得下手侵責為矣如有侵責守令則自有隨聞入啟重治云云當初設立事目若是嚴重是去乙近年以來各官視為尋常　史庫所屬之僧或以驛卒或以軍士各其身役乙無不侵責至於僧軍科外之役絡繹侵責使不得安接　史庫守直或居或否而加之嶺東一帶連年失稔江陵一邑比他尤甚僧徒盡散寺剎盡廢只以月精一寺巋然獨存若干居僧勢將離散　史庫重地守直無僧史冊國家莫重之事藏諸五坮山其意莫重而如是虛踈極為悶慮反聞江華及諸處守直軍士皆以六名為役云五臺所藏　國史非徒樻數之極多璿源寶錄亦藏於別庫守直之重倍於他處而守直之軍則半减於他處只以四名為定尤為問望脫有意外之變則數少僧從四名軍士萬無輸運藏置之路僧徒段襄陽江陵兩邑所居之僧以除身役及僧軍雜役專責守直亦為白遣守直軍士段置依事目加定二名為白遣叅奉料米段置二員六斗太米不足乙仍于守護尤為虛踈俾無如前侵責之弊事所志是置亦相考為乎矣寶錄重地守直虛疎果如所訴關內辭緣相考依前事目申明舉行為[妳-女+方]流散僧徒自本府這這發差刷入守護諸剎若有毀傷之弊則使之諸邑依例優助修葺以為莫重之地守護是乎矣如是後若是例飭當初朝家之本意果安在哉以此相考施行宜當向事合行移關清照驗施行湏至關者大都護府為謄給事即者汝矣等所告內史庫守護事目與該曹完文及本道關文以年久之致券字生毛後考無路是如故相考文跡後茲以謄給為去乎以此憑考宜當向事</p>
<p style="margin-left:1em"><span class='corr'>己</span>巳正月　日</p>
</div>
<div class='div-other'><a id='mulu396' /><p>○龍淵寺在府北沙火面上洞而澗壑深邃林巒周繞雖無別樣可觀亦足以緇流入定之所矣洞上有一曲龍楸故以龍淵名之粵在順治年間有僧玉岑經始此寺云而去庚申閏三月初一日燒火辛酉年學許僧修理成寺古蹟盡入燒燼中故屬寺普賢寺</p>
</div>
<div class='div-other'><a id='mulu397' />
<p class='h2'>○洛山寺來<span class='corr'>歷</span></p><p>新羅文武王十一年辛未義湘祖師剏建</p>
<p>崇禎辛未遇野火之厄渾寺烣燼僧宗密勸募重建癸未渾寺又遇回祿僧道源勸募重建世祖大王戊子命禪德學悅重剏宏壯且建石塔光緒十七年辛卯龍船殿靈山殿御製樓僧堂毀頹僧仙鶴勸募重建乙未僧堂失火烣燼僧仙鶴再次勸募重建</p>
<p>光武九年乙巳禪堂後閣毀敗僧敬隱勸募重建</p>
</div>
<div class='div-other'><a id='mulu398' />
<p class='h2'>○紅蓮庵</p><p>新羅文武王十一年辛未義湘祖師剏建</p>
<p>乾隆十七年壬申德麟勸募重建</p>
<p>嘉慶二年丁巳僧慧敏勸募重建</p>
<p>隆熙二年戊申八月顛覆僧晴湖興雲等方今勸募　自古重修之無文蹟者不得修定</p>
</div>
<div class='div-other'><a id='mulu399' />
<p class='h2'>○襄陽郡神興寺</p><p style="margin-left:3em">位置</p>
<p>本寺所在地杰郡道門面發字員也</p>
<p style="margin-left:3em">四標</p>
<p>東距十里獐項里前大川南距十里飛仙坮西至十里槐木亭北至十里宿辰巖</p>
<p style="margin-left:3em">原因</p>
<p>本寺古蹟回祿燒無而傳云新羅哀莊王時洞山禪師初創名禪定寺崇禎甲申靈瑞連玉等重創此神興寺也</p>
<p style="margin-left:3em">來歷</p>
<p>乾隆十四年大法堂重修化主覺薰等七人也同年鑄鍾化主居士圓覺　二十六年法堂石階創築化主弘運禪師　三十九年彌陁觀音勢至各像改金化主雋英　道光辛巳法堂重修甲午法堂丹艧化主碧波勝琦等</p>
<p>光緒癸未法堂及各房重修化主比丘三明光武六年各殿各房翻瓦修理化主敬隱</p>
<p style="margin-left:3em">塔碑</p>
<p style="margin-left:1em">古塔　一座</p>
<p style="margin-left:1em">神興寺事蹟碑　一面</p>
<p style="margin-left:1em">本寺古僧行蹟碑三面</p>
<p style="margin-left:3em">書類</p>
</div>
<div class='div-xu'><a id='mulu400' />
<p class='h2'>○雪岳山神興寺蹟碑銘并序</p>
<div class='div-other'><a id='mulu401' /><p>楊子雲稱在門墻則麾之在夷狄則進之韓文公嘗取其說余於是法焉可乎雪岳古有禪定寺新羅哀莊王洞山覺智鳳頂三祖師說法處也</p>
<p>崇禎甲申區宇顛覆冠屨倒置時寺亦危於火劫運攸同釋靈瑞重剏淨籃更新舊觀額之神興其將發顯化身作大檀越於皇明天地普濟塗炭生靈於慈航重興神京如是寺之為耶神州陸深草木腥膻一部春秋無地可讀而左海一隅<span class='corr'>獨</span>自乾淨匪風下泉之思不絕於謳呤空門緇釋亦有能以此名寺而揭痛者其意豈止於咒祝冥祐蘄資佛力而已哉顧名思義亦必有激勵感發興起人心者然則皷動天下尊周攘夷狄亦不為無助也豈可麾之以崇信異教不知有君臣大義不思所以進之道乎師遠自西妙香來此海東濱未知初欲潔身蹈海終焉逃世入山耶豈不亦異乎哉噫天運循環無往不復涒灘今已三<span class='corr'>迴</span>而夏康之義旅不舉河清之消息尚遲豈意金甌一物反不及窮山小剎同其癈而不同其興耶峨冠博帶誠有愧於斷髮衣緇者矣白頭之南本山最高四時之禪雪常在焉故名以雪也西獜東襄內外之分也西有五歲庵即梅月堂栖息之所永矢庵在曲百淵上焉三淵先生嘗嘉遯於此阿育塔藏世尊牙齒在西坮東有天吼山狀若束[筍-日+夕]無風而鳴山下有石广即繼祖窟窟前有盤石磐上有動石飛仙坮石食堂水石之勝淵翁曾有東方上乘之題品焉師之徒戒訔捀均繼山門事托其徒圖不朽來懇朱至再三此亦火傳之義耶余與李上舍衝喆遊海數旬亦有所聞見而感於心者故略記之如此云爾銘曰</p>
<p style="margin-left:0em;text-indent:0em;" class="lg-abnormal"><div class='lg-row'>雪岳有禪顛俱雪　不特其顛心亦空　眼底東流浪激雪</div>
<div class='lg-row'>羞天下羞擬刷雪　看三字額志歸雪　物事一危孰為雪　撮概銘刻石又雪</div>
</p><p>崇禎紀元後三甲申三月　日　刻立</p>
</div>
<div class='div-other'><a id='mulu402' />
<p class='h3'>○雪岳山神興寺大法堂重創記</p><p>山之名鳴於天下者以其有雪岳之奇峰寺之名鳴於國內者以其有神興之勝剎也北引金剛方峰巒層疊南控滿月方江海重漫南有撑天之高峰權與金避難之城北有聳地之雄岳古稱天吼山也烟鎻巨壑方鳥不飛樹密江山方人不到藤蘿古木方荊林鬱密飛鳥白雲方栖息此處於是雲水道人靈瑞連玉慧元三上人於甲申年自禪定寺移于此　讚曰此豈非天慳地秘之地乎卜地修基搆木為巢眾寮已備恨無寶殿也遂發大願手持勸䟽廣募眾緣丁亥春始役戊子秋上樑<span class='corr'>己</span>丑秋告訖於鬱林荒山寶殿高秀此天也非人也是以禪定學道行智粥飯之僧雲霧集而風雪散呤風咏月携笻帶瓢之士肩相磨而跡相[跳-兆+尹]年久歲深漸古差脫山之道人就真清遠兩人更發大願改古重新還為如昔矣時移歲[打-丁+(自/ㄆ)]風雪交侵棟樑頹毀椽梠脫落由是山泉為之悲咽猿鶴之哀鳴以故山人覺薰等七人慨此久古深矢心振錫江表脫千人之衣合萬箱之粟粵<span class='corr'>己</span>巳春始役厥秋訖功仍設落成醮筵水陸枯流咸沾餘澤可謂美哉壯麗宏廣倍勝前規也余時住金剛山之青蓮社看經餘暇引勸助役俾享無窮因以識之</p>
<p style="margin-left:1em">乾隆十五年　庚午六月　日</p>
</div></div>
<div class='div-other'><a id='mulu403' />
<p class='h2'>○乾鳳寺事蹟</p><p>本寺剏在新羅法興王七年即梁天鑑十九年庚子也初剏時寺名圓覺即古城縣也越唐肅宗乾元十五年戊子有發徵法師設彌陀萬日會至二十九年丙子績功匪懈三十一人騰空實蹟具載傳史而高麗烈山縣時更名西鳳称乾鳳者乾偶有鳳石故又名焉粵惟成化元年乙酉四月十一日　我世祖大王東幸時五日駐蹕定願堂建　御閣賜田畓以為佛供作法之所　御製　御筆同發願文曰凡我同契之人既生淨信勿作妄惑妄惑生處皆是緣塵緣塵之聚重濁成山畢竟限碍輕清無日若欲除之畚錍並用猶如大海羅蚊同飲悉得充足勿為自棄欲獨漂深菩提結誓其在茲焉署曰　承天軆道烈文英武朝鮮國王李<span class='note-inline'>(御諱)</span>安王璽奉安于本寺願堂勿侵徭役五年乙丑　璿宗大王仰軆　先聖之志又定願堂　下教敦諭又　命勿侵徭役六年庚寅　成宗大王特遣孝寧大君<span class='note-inline'>(補)</span>領議政高靈府院君<span class='note-inline'>(臣)</span>申公<span class='note-inline'>(叔舟)</span>上黨府院君<span class='note-inline'>(臣)</span>韓公<span class='note-inline'>(明澮)</span>進勇校尉<span class='note-inline'>(臣)</span>趙公<span class='note-inline'>(興洙)</span>等備考　先王之蹟特賜奴婢採蒮船鹽盆等環寺山四方十里封標定界東至十里六松亭南至十里竹高介下險川西至十里古鎮洞北至十里獐項峙又　命勿侵徭役嘉靖三十一年壬子鳳林齊安兩大君入　啟承傳<span class='note-inline'>(臣)</span>河公<span class='note-inline'>(善弼)</span>次知　傳教內乾鳳寺　列聖朝願堂寺剎也所重自別本郡也非吝坪十石畓劃給以助香火資萬曆三十年壬寅十月　懿仁王后朴氏復給復戶五結順治六年<span class='corr'>己</span>丑　孝宗大王又定願堂重建　御閣願堂寺剎勿侵徭役康熙二十二年癸亥三月　明聖王后金氏　賜千金並　賜寢帳卓衣汁物雍正二年甲辰又　賜千金重修　釋迦如來齒牙奉安九層石塔乾隆十年<span class='corr'>己</span>丑鳳棲樓前虹橋水<span class='corr'>圮</span><span class='corr'>己</span>巳改造十九年甲<span class='corr'>戌</span>　貞聖王后徐氏建八相殿定願堂秋八月　英宗大王　賜　肅宗朝　御製折檻圖奉安　御室閣願堂寺剎勿侵徭役四十一年丙甲四月　貞純王后金氏特設　國[〦/(刀*ㄚ*(留-刀-田))/而]於本寺遣別提<span class='note-inline'>(臣)</span>李<span class='note-inline'>(仁培)</span>監其[〦/(刀*ㄚ*(留-刀-田))/而]五十三年戊申本郡守李公<span class='note-inline'>(㝡源)</span>入　侍時梨子早藿　進上　筵奏永為革罷嘉慶元年丙辰巡相徐公<span class='note-inline'>(有坊)</span>巡歷住節於此奉審　御閣憂其將頹也出廩二百緍亦令道內僧軍四日赴役以為重修四年<span class='corr'>己</span>未巡相南公<span class='note-inline'>(公轍)</span>製泗溟紀績之碑出二百緍又出勸善二度募財道內以相其役二十年乙亥本郡守李公<span class='note-inline'>(海魯)</span>減其徭役二十五年庚辰春　孝懿王后金氏　賜送平床奉安　御閣道光二年壬午本郡守金公<span class='note-inline'>(鎔)</span>宋公<span class='note-inline'>(在誼)</span>以紙役與雜役減之又減八年戊子領府事鄭公<span class='note-inline'>(元容)</span>按本道時出廩錢二百緍一以營泗溟碑一以助影堂丹艧盖泗溟大師之功存邦國國人之所相頌而此寺即泗溟大師落髮本寺也當壬辰時仗節倡義於此寺而生前真影願佛銀塔袈裟念珠馬上長袗烏銅香爐鐵杖木橇鞋等物皆在於此寺故也至二十六年丙午四月十一日夜半忽被鬱攸之灾水北各公殿寮舍一時沒燒本郡守鄭公<span class='note-inline'>(在容)</span>牒報營門巡相朴公<span class='note-inline'>(宗吉)</span>即為狀　啟請得空名帖三百張又為發關道內募緣鳩財令道內僧軍五日赴役越明年丁未訖役又明年戊申　純元王后金氏　賜千金與寢帳卓衣等物令<span class='note-inline'>(臣)</span>僧東化堂<span class='note-inline'>(竺典)</span>恪勤奉行咸豐三年癸丑本郡守徐公<span class='note-inline'>(有畬)</span>賜牌五結零沒匿邑案中者查出一結以給於本寺七年丁巳本郡守李公<span class='note-inline'>(容學)</span>出六百緍付之作廳以本寺僧番錢七十兩零自作廳擔當　上納同治二年癸亥本郡守李公<span class='note-inline'>(仁會)</span>使本寺辨備六百兩永防紙役五年丙寅九月本寺僧永起以泗溟大師酬忠請額事上言入啟啟下禮曹自禮曹發關本道監營自巡營以其泗溟大師事蹟一一詳查之意發關本郡郡守李公<span class='note-inline'>(寅正)</span>招致該狀頭僧永起叅互爰辭屢考實蹟修成冊報營矣巡相曹公<span class='note-inline'>(錫輿)</span>以為乾鳳即泗溟落髮之本寺效忠酬公之所也遺像遺物尚在此寺僧徒輩冀蒙　恩典欲為尊奉者容或無恠具由狀　啟啟下禮曹逮至光緒四年戊寅即我　聖上殿下十五年也四月初三日申時量獰風大作山火忽起於本寺丙丁方數十里之外霎時間連燒至寺自普琳庵八相殿樂西庵慧月堂越燒　御室閣大法堂香爐殿四聖殿冥府殿普眼院鳳棲樓泛鍾樓萬日會觀音殿真影閣延賓舘叅禪室含月堂青蓮堂白華庵青蓮庵極樂庵安養庵涅盤堂養荖房合三千一百八十三間及傳來之古蹟寺山之藪林盡入於昆明之池佛像露地僧徒失所驚慘之狀曷復成言本郡守李公<span class='note-inline'>(周鈺)</span>先自官厨炊飲作羹使官屬負送聚僧饋之一一摘奸後即令梧峴大垡海上郡內旺谷等五面各持盖草開基結搆火幕被燒間架修成冊報營巡相洪公<span class='note-inline'>(在鉉)</span>即為狀　啟又親作勸善文三軸使之募綠道內又為下帖本邑儒鄉中優數助給以為始役之資五月初五日領相閤下李公<span class='note-inline'>(最應)</span>重拜出仕日為本寺筵稟蒙　允特下空帖五百張又自禮曹出給八道勸善文自五紏正所通諭都會於興仁門外塔洞彌陀寺望定八道化主勤勤鳩財而本寺都化主碧梧<span class='note-inline'>(侑聦)</span>盟心首唱爰召枕溪堂<span class='note-inline'>(玫悅)</span>木手率其徒百餘名當年七月始役先建觀音殿及萬日會越明年春二月主管聖鳳堂<span class='note-inline'>(定安)</span>都監雲溪堂<span class='note-inline'>(敬衍)</span>僧統雙月堂<span class='note-inline'>(昌信)</span>別座鶴林堂<span class='note-inline'>(宜還)</span>等自為主張先建　御室閣極樂殿四聖殿冥府殿鳳棲樓泛鍾閣香爐殿普眼院樂西庵白華菴青蓮庵至十月畢役雖宏麗比前倍品所建則不過三分之二也是年三月我主上殿下特下五百金　王妃殿下五百金　世子邸下五百金　大王大妃殿下趙氏百金　王大妃殿下洪氏百金雲峴宮四百金領議政李公<span class='note-inline'>(最應)</span>二百金兵判李公<span class='note-inline'>(載元)</span>百金判書閔公<span class='note-inline'>(謙鎬)</span>二百金畿伯金公<span class='note-inline'>(輔鉉)</span>百金判書尹公<span class='note-inline'>(滋真)</span>百金戶判金公<span class='note-inline'>(在顯)</span>百金於是提調尚宮河氏淨德慧收給化主梵雲堂<span class='note-inline'>(就堅)</span>又自　大內輩一座引路幡陽傘各一件清道巡視紅令青令各一雙燈籠二雙卓衣寢帳等物　賜下而<span class='note-inline'>(就堅)</span>併奉至本寺七月起始　御室閣大法堂觀音殿丹雘及幀畵一時并舉就成十月又定　兩殿　誕辰　世子宮　誕辰為祝願堂從兹二月初八日七月二十五日九月二十五日渾寺諸僧處誠齋會奉為　聖壽無疆之祝封菓　進上占書進上于壽進宮進　御又有願堂寺剎勿侵徭役特令次知<span class='note-inline'>(臣)</span>李公<span class='note-inline'>(敏和)</span>奉審　傳教施行　本宮圖署公事于本道監營自監營知委本郡本寺之徭役母設大小永為革罷之意圖署完文二卷一置本邑一在本寺永久遵行庚<span class='corr'>戌</span>六月化主<span class='note-inline'>(侑聰)</span>往咸鏡道德源武達寺十王尊像擔來元山浦口因其順風一日之內來泊本郡巨津浦即日移安于本寺七月寶雲堂<span class='note-inline'>(本葉)</span>令法子<span class='note-inline'>(持學)</span>送至平安道寧邊藥山棲雲寺又奉來金口一座自本府所經列邑刷馬到本寺八月化主<span class='note-inline'>(本葉)</span>又因得畿伯金公<span class='note-inline'>(補鉉)</span>知委於長湍官自本府心腹寺十六羅漢尊像移安干本寺十月　大王大妃殿下趙氏為　完和君仙駕　賜下千金命<span class='note-inline'>(臣)</span>僧<span class='note-inline'>(本葉)</span>作十王佛事　王妃殿下洪氏敬嬪邸下金氏及以下諸宮禁巨室信男善女且有龍灣及安興舘之同叅發願明年辛巳春三月起始十王殿十六殿丹雘改金塗粉塗彩并造十王羅漢後幀至四月初六日告厥竣功初十日完和君生辰也特下設[〦/(刀*ㄚ*(留-刀-田))/而]輦一座具莊嚴陽傘旗幟灯籠寢帳卓衣與所入一一令<span class='note-inline'>(臣)</span>僧<span class='note-inline'>(知隱)</span>董其事又遣<span class='note-inline'>(臣)</span>劉<span class='note-inline'>(聖鍾)</span>監其[〦/(刀*ㄚ*(留-刀-田))/而]五月化主<span class='note-inline'>(侑聦)</span>及幻應堂<span class='note-inline'>(善昕)</span>同心建普琳庵沙彌<span class='note-inline'>(奉直)</span>建極庵樂又明年壬午四月尚宮申氏極樂華為薦預修於本寺新造佛器及齋時所用之具新鑄器皿工錢四百金施主其弟申長連<span class='note-inline'>(錫孝)</span>躬叅齋席仍為出一千六百餘金大補於難掉之餘且鏡波堂<span class='note-inline'>(琪奕)</span>自募得中鐘及大甑留諸時用之資此豈非佛護而神助歟第念　朝家曠絕之　恩　本宮軫念之　惠天長地營邑顧護之澤檀越捨施願山高海深如非碧梧寶雲之化主幻應梵雲之彈力及鏡波諸禪師之心並同賛焉可有濫觴之步道又非聖鳳雲溪雙月冝還僉和上之執塵合議寧能成覆簣之方策吁且嘻矣然被灾之後物無餘存文無可徵若欲原始要終莫如廣記備言故叅互一一推考則本寺即　列聖朝定願堂　賜牌之年紀　賜送恩典班班可據而今又定　三殿　誕辰為祝願堂之所香幣之需所用之物莫非自上賜送而　聖址守護何等所重歟茲成顛末貽厥可畏所冀雖復經千載如昭在目前耳</p>
<p style="margin-left:3em">杆城乾鳳寺即</p>
<p>先大王駐蹕之所而屢蒙　列聖朝顧庇之典三千界極樂咸誦無量功德八十頃祗陀舉從有利發願吁何興廢無常再經丙<span class='corr'>戌</span>回祿如于梵宇經已草剏遼來文蹟盡入灰燼該寺僧天鳳雙月袖來彚集之寺蹟一局要以記與即之[八/田]作壽攷遂嘉而許焉</p>
<p>歲丁亥暮春下澣關東布政使鄭泰好跋</p>
<p style="margin-left:18em">三陟沈來漸書跋文</p>
<p style="margin-left:18em">旋善高演學書事蹟</p>
<p>惟海以東之宏壯無過於乾鳳山之擅勝莫大乎金剛而其南麓入于郡西乾方有石像鳳飛故因為名焉此寺本剏自新羅而沿海千里山水秀麗獨擅於八域而白蓮樂西青蓮隱禪靈龜棲鳳菴諸蘭若皆屬於此其立基也久遠其樓觀也宏侈而設萬日會四山緇徒咸集如雲禮佛聽譜號關東巨剎先大王駐蹕之後屢蒙　列聖朝顧庇之恩廣開三千極樂之世界發願億萬無量之功德修練精神以慈悲因果為主而矝節式遵遺來文獻之[泳-永+(臣*責)]於山門尤為富麗而非他寺所能及也噫彼兩穓回祿之酷[示*(夃/口)]　御閣不救蓮社無餘溯古究今極為寒心而興廢也抑有常歟吁此薙偈叩心無所依戴及賴諸法能[〦/(刀*ㄚ*(留-刀-田))/而]誠齊力亟構棟宇佛像復安羅漢更排發徵慧能之弘遠規模依然彷彿而餘恨者自沙門傳來年紀典籍盡隨灰燼之飛也余到郡之歲二月初八日節　世子宮邸下　誕辰也為往告祝而寺在谷中四圍山勢環抱隱然房室中有清溪注湍瀑梵宮精潔維舊維新稻鞋袈裟盡誠拜佛頗有制度悅若復見三代之威儀焉精於其道者萬化<span class='note-inline'>(寬俊)</span>袖示一冊曰閱[怯*刃]古寺文無足徵願乞一言以補萬一之罏漏故難孤其懇忘拙搜蹟添于篇末而遂填朱篆聊以與之倘有賴於後之據攷云爾</p>
<p>聖上即祚二十七年<span class='corr'>己</span>丑二月下澣知郡坡平后人樓山尹　鋇　跋</p>
<p style="margin-left:3em">各殿懸板</p>
<p>大雄殿者　其智廣大其力雄猛故也</p>
<p>寂滅寶宮　者識心緣影寂滅之謂也</p>
<p>四聖殿　者佛菩薩　聲聞　緣覺</p>
<p>冥府殿　者地府十王奉安之所</p>
<p>觀音殿　者觀世音菩薩奉安之所</p>
<p>真影閣　者諸祖師影幀奉安之所</p>
<p>樂西庵　者樂西淨界之謂也</p>
<p>極樂殿　者結社淨緣之謂也</p>
<p>萬日禪院　者勤念彌陁萬日修道之所</p>
<p>普眼院　者講說經典開人眼目之謂也</p>
<p>白華庵　者世尊說法時天雨四花之標格也</p>
</div>
<div class='div-other'><a id='mulu404' />
<p class='h2'>○禾巖寺事蹟</p><p>本寺剏在梁武帝天監十三年新羅法興王之元年粵十五年戊申始興佛教我東之有三寶盖自法興王始唐高祖武德七年新羅善德王八年甲申真表律師生于全州碧骨郡都川山大井村十二歲出家投于母岳山高完元年詣保安縣八邊山後北入皆骨山至䢘城南清澗之東見海底石氣曰此間必有道塲長遠之地因卜築于此教以華嚴經而寺前有穗巖故名為禾巖寺也其年條未詳天啟三年癸亥被回祿僅成六寮崇禎八年乙亥被燒順治元年甲申重建康熙元年壬寅被燒纔成四寮逮至丙申慘被賊火越五年辛丑更建乾隆二十五年庚辰被燒粵三年壬午重營又被庚申之火灾重修未半又值甲子山火開國四百八十一年壬申更建也</p>
<p style="margin-left:3em">扁額</p>
<p>極　樂　殿</p>
<p>山　靈　閣</p>
<p>海　藏　樓</p>
<p>彌　陀　菴</p>
<p>安　養　菴</p>
<p>真　影　閣</p>
</div>
<div class='div-other'><a id='mulu405' />
<p class='h2'>○觀音菴扁額</p><p>余到是郡翌年重陽與釋王寺檀波往遊觀音寺郡西數十武地也山不高而妍美水不深而澄清臨軒望之滄溟浩浩島歟點點春望月生秋觀日昇真是道塲勝區而寺古僧殘法殿荒蕪講舍塵陋見甚悲凉顧謂波曰佛道興替雖有古今尊奉誠意冝無彼此瞻視何如波愀然良久曰佛本貧道無以自力今日太守之光臨即觀世靈異之應伏願慈悲而垂憐余笑而不答而<span class='corr'>已</span>歸來未幾念頭所到理舍僧土托之於岑楚而釋使之收拾存保而事以到此非太守之一臂即檀波之片言云爾</p>
<p style="margin-left:1em">歲在丁卯十月之望太守記</p>
</div>
<div class='div-other'><a id='mulu406' />
<p class='h2'>○龍興菴（隱跡寺）扁額</p><p>夫創建伽藍之事譬若佛法中依保正保也依保則塵沙國土隨椽降誕之所生正保則受身生長之所致也然則天覆地載十法界之內六道還生凡有貌相聲色者莫不以之為宗而已得成家者也此寺則昔日勃颯寺即三韓古剎而　仙李太和元年間法堂三四處寮舍八房其間興廢無常火童作孽木客吹風伽藍巨剎湏臾俄頃一齊飛去塵風如是者三而人天鳥獸豈不悲哉中興剏設者即臥龍祖師住錫之所而到今以來龍取臥龍貢取郡貢故今為龍興昔日舊龍貢是也其中所重者</p>
<p>九朝大王列聖位御筆奉安之所也轉次今寺運不幸丙子九月二十四日夜間橫被火賊回祿之變怪梵宇伽藍巨剎一朝盡為燒燼實為神明之功地當此之時緇徒諸人誰不感歎者耶數千年古基不為空墟故袖軸勸文鳩聚檀越結搆蘭若暉煥壯麗埠率宮殿疑落於人間祗園精舍不離於道場諸人讚歎手拱曰如此功成誰能為之耶諸人答曰此是化師之功化師手拱曰非吾之功此是檀越越越手拱讚曰非我之功然而各自予非之功則般若無盡藏大解脫之功歸也云云爾</p>
<p>光緒五年<span class='corr'>己</span>卯下澣五月　日永月門人法俊撰謹識</p>
</div>
<div class='div-other'><a id='mulu407' />
<p class='h2'>○江原道淮陽郡長楊面金剛山長安寺來歷</p><p style="margin-left:2em;text-indent:-2em">一、新羅第二十三主法興王元年乙未梁武帝天監十四年真表律師創建佛宇而鑄造聖像即<span class='corr'>毘</span>盧殿<span class='corr'>毘</span>盧遮那佛是也距今二千四百五十六年</p>
<p style="margin-left:2em;text-indent:-2em">一、高麗第六王成宗王元年壬午宋太祖太平興國七年懷正禪師重建法宇而刻造佛像即大雄寶殿三如來四菩薩四聖之殿釋迦牟尼佛十六羅漢尊相冥府殿地藏<span class='corr'>菩</span>薩十大王尊像是也距今九百二十九年</p>
<p style="margin-left:2em;text-indent:-2em">一、高麗第二十八王忠惠王四年癸未元順帝至正三年皇后奇氏為太子而宮官高資政遺之與宏下大師再建大雄寶殿四聖之殿冥府殿神仙樓水亭閣諸寮舍距今五百六十八年</p>
<p style="margin-left:2em;text-indent:-2em">一、開國二百九十九年辛亥巡使尹師國親臨本寺而重修佛宇乃建諸寮即御香閣寂默堂說禪堂長慶菴靈源菴是也距今二百二十二年</p>
<p style="margin-left:2em;text-indent:-2em">一、開國四百七十七年癸酉石潭大師三建地藏菴安養菴距今三十八年</p>
<p style="margin-left:2em;text-indent:-2em">一、開國四百九十七年<span class='corr'>己</span>丑心空大和尚四建<span class='corr'>毘</span>廬殿極樂殿距今二十二年</p>
</div>
<div class='div-other'><a id='mulu408' />
<p class='h2'>○蓬萊洞長安寺新建萬川橋甲契碑</p><p>崇禎<span class='corr'>己</span>巳之秋甲午戊子三甲又有志者瑞機同志發心始役於庚午孟夏畢功於其年九月慶讚于辛未仲夏又庚子甲則同年改鑄成鍾焉大概三甲大化主士等欲報施者之恩鍊石立碑</p>
<p>康熙三十年辛未七月日</p>
<p style="margin-left:2em">大施主　劉德光　金相成　張斗炫書<span class='note-inline'>(右碑雲住門外立)</span></p>
</div>
<div class='div-other'><a id='mulu409' />
<p class='h2'>○佛餉献納碑文</p><p>美哉善用其心者本乎天然之道而自成也信誠物之終始不誠無物是故君子誠之為貴也至誠不息畢竟愽厚高明悠久與天地覆載萬物其德無疆乎至聖域矣此致律長尼本以京畿仁川人也九藏投托於三角山普聞寺十二落髮於處岑尼長侍汲及其丁巳年分卒其孫尼壯欣入金剛山長安寺觀音菴素無富饒而本然之心頓發故自庚申至甲申於其中間兩殿佛粮米一百四十四斗價則二百餘兩大雄四聖佛餉一千二百金僧禪兩房補用錢一百五十兩寮舍修補錢一百金各殿柱聯寺名板子刻懸所用文一百三十緍毘盧殿重修錢五百金合數千金以無住相掃盡奉納善者形如女子心似丈夫也雖有致律之堅信若無壯欣之強勸豈到如此哉可謂勸其勸施其施也當時有心空禪師進前曰律尼之大功不讚撥置後無發信者云而請序於余答曰天然之道無功用之理也何以有功用之事稱乎然吾雖文短筆拙隨善讚歎故不得已削筆云爾</p>
<p>道光十三年丁亥孟夏月日　錦河沙門書<span class='note-inline'>(右碑雲住門外立)</span></p>
<p style="margin-left:2em">後面刻</p>
<p style="margin-left:1em"><span class='note-inline'>(善矣大偉乎哉　壯欣之孝通天　福惠之忠全一　應幼之仁山畜律師之眷屬也　宇閔之悌堅地　持堅之誠無二　自仁之義海漸奉順之禮金石　忠誠孝悌　兼之行之　惟此奇偉者此　禮義仁智　莫過於是)</span></p>
<p style="margin-left:3em">主管釋漢城聖屹</p>
</div>
<div class='div-other'><a id='mulu410' />
<p class='h2'>○內需司帖文懸板</p><p style="margin-left:1em">右帖文為奉</p>
<p style="margin-left:1em;text-indent:-1em">慈教知委事本寺有奉安物件事體莫重而年來寺弊繁滋寺樣漸殘乙仍于依</p>
<p style="margin-left:1em;text-indent:-1em">茲教下送自官員看審是如乎叅以回告之說具由入啟後進上物程栢子石茸白鞋常鞋木物特為折半蕩减事已有</p>
<p style="margin-left:1em;text-indent:-1em">傳教々是置當自戶行關而本寺段以入山初到境受弊最苦寺弊姑無論々以關防亦甚踈虞其中籃轝軍負持軍及題名石刻木刻之弊為尤甚大小使行自有區別而此外如有如前濫乘侵苦之弊以此帖文憑據禁斷為[妳-女+方]其他公私行人之廉價討食勒奪草鞋等木物種々弊端亦為一切禁斷為有矣又或頑不聽從是去等這即告于本司以為隨現重治地為[妳-女+方]如是申飭之後萬一現發於無時摘扞則寺僧頭目亦當捉上重治不飭之地方官段置入</p>
<p>啟論罪此意方自該曹回</p>
<p>啟是如乎先為下帖公付依此知悉暢念舉行宜當者</p>
<p style="margin-left:4em">右長安寺首僧<span class='note-inline'>(此準)</span>　<span class='note-inline'>(戊申十月日　　　梵王樓懸)</span></p>
</div>
<div class='div-other'><a id='mulu411' />
<p class='h2'>○金剛山表訓寺來歷</p><p style="margin-left:2em">表訓寺</p>
<p>新羅文武王十年表訓祖師初創</p>
<p>天順三年世祖大王一新修補</p>
<p>光緒十六年華山大師般若寶殿重修</p>
<p style="margin-left:1em">同十九年衡雲大師靈山殿初創</p>
<p style="margin-left:2em">正陽寺</p>
<p>新羅文武王十二年懷正禪師創建</p>
<p>天順三年世祖大王大藏經印出奉安此寺一新重修</p>
<p>光武十年普雨大師特蒙天恩修補與印出奉安</p>
<p style="margin-left:2em">摩訶衍</p>
<p>新羅文武王元年義湘祖師初創</p>
<p>道光十一年月松大師重建</p>
</div>
<div class='div-other'><a id='mulu412' />
<p class='h2'>○都山寺記懸板　麗朝李稼亭穀所著　　自華菴懸</p><p>海東山水名於天下而金剛山之奇絕又為之㓂且以佛書有曇無竭菩薩所住之說世遂謂人間淨書　天子之使降香卒絡繹于道而四方士女不遠千里牛載馬駄背負首戴供養佛僧者踵相攝也山之西北有山橫截峻險若登天然人之過此必盤桓休息地既僻居民絕少或值風雨病于靈宿至元<span class='corr'>己</span>卯雙城摠管趙侯謀于山僧戒清郎其要衝臨道縣買地數頃剏佛寺為祝道場春秋舟葉以飯出入者散其餘山中諸蘭若資冬夏食歲以為率等揚名都山侯之經營是寺也令其境內僧徒曰為浮屠者吾知之矣其不曰上報四恩下濟三途乎若飢餐渴絕學無為上也勤勤講說孜孜化誘者次也髠而家居逃賦而營產斯為下矣僧而為此不惟佛氏之罪人也人亦國家之遊民也爾既不役於官而吾不助者罰於是眾髠且慚且喜爭執藝事以來斧者斧之鉅者鉅之撲斲之塗塈之侯輸家粟以食之撤屋瓦以盖之不借民力不日成之工既畢役請其事余雖不識趙侯聞其賢久矣凡為事當利於物而便於人為<span class='corr'>己</span>求福末也夫臨道一山之要害也營是寺以便其出入者雙城亦一方之要害也推是心以行其政其便於民者必多矣近有東南邊民流入彼境侯則詰責所由拒而不納[曰/爾]無恒產目無恒心則流徙耳人無恒心焉徒而能容哉余於是益知趙侯之為人也敢不為之記</p>
<p>○懸板</p>
</div>
<div class='div-other'><a id='mulu413' />
<p class='h2'>西山大師清虗堂職牒</p><p>教旨</p>
<p style="margin-left:1em">休靜大匡輔國崇祿大夫領議政兼吏曹判書兵曹判書一國都摠攝義兵大將贈紫大覺豋階尊者</p>
<p style="margin-left:1em">泗溟堂松雲大師　職牒</p>
<p>教旨初下</p>
<p style="margin-left:1em">惟政為折衝將軍行龍虎賁衛上護軍者</p>
<p>教旨再下</p>
<p style="margin-left:1em">惟政為領議政吏曹判書兩國大將者</p>
<p>教旨三下　贈<span class='corr'>諡</span>鍾峰堂</p>
<p style="margin-left:1em">惟政為大禪教豋階僧義兵大將軍兼同知吏曹判書義禁府事統諸軍司命</p>
<p>先陪裨將兵曹判書李由鎮</p>
<p>後陪裨將訓鍊大將安夢奎</p>
<p>從使執事禦營大將柳鍾成</p>
<p>侍陪從雲堂釋德卞</p>
<p>萬曆二十一年四月十四日右白華庵酬忠影閣懸</p>
</div>
<div class='div-other'><a id='mulu414' />
<p class='h2'>○表訓寺般若寶殿三次重建記懸板</p><p>述夫殿以般若扁額者用梵語而安之也華翻智慧所安之像曰法起用華言而稱之也梵云曇無竭此菩薩摩訶薩與菩薩眷屬萬二千人說般若於此山而山以金剛名焉者金剛世界之寶而其性至堅至利以喻般若之能斷惑結也古人之托法而顯名者良有以哉歲在光緒之黃牛白虎之中增舊制而重建之囑余而記之所以圖今日之事於不味於後之人心目也余固知夫般若中之亡言且涉於名言而記之曰山之於天下為麗勝奇之於山也為址最要殿之於寺也為奉最微重斯殿無以為寺剎也微茲奇無以鎮名區也微茲山無以聞天下也此殿之所以隨壞隨成代不乏人者也吁奇之濫觴創自羅代計今千有餘載也則流來之否泰傳記之所未詳不可考也而第聞是殿之老杇而蕭索居徒之抱恨者久矣爰有沙門華山大師超發漢北之華溪晦跡于此奇者蓋數載而惟於是殿矢心營葺夙夜憧憧乃與本寺主管寶菴長老牢約集眾而告之曰古云不一勞者不永寧與其有安于今孰若無勞於後哉與其招尤於人孰若成功於<span class='corr'>己</span>哉吾兩人同志汝比丘如何陳替否無靳所懷唯此一眾夙願無二聲勢所暨從應如響於是乎鳩聚財迹涉京鄉殆忘所勞而遠近間緇素之所助亦不為不多矣若曰功成而事遂則了不相當矣適有京中檀侯李氏嬤嬤遊賞入山華山訴伸所事請求委助夫人李氏歸啟　慈聖殿下各護錢五萬金劃下大樹功之本而府伯金公斗煥許施主私儲葉文五百金為作助緣之資時陽智縣監宋公秉畯能施自財三千餘金俾稱不贍又此丹雘彩色及明月房塗排壯板全主其施於是焉計路始通能事方圓豈意勞生之福業復固於後五百之後哉遂於<span class='corr'>己</span>丑命工越庚寅覆簣噫表裡之相順非曰不佳而事鉅役重從始洎終遂跨兩歲兩和尚之辛酸一寺中之勞苦蓋可見矣然好事所做魔障易生華山大師中感病崇長委牀褥乘時強振且監且獎惟恐不及是知中外周旋大小指揮皆是大師調慎中所運策也然勝事不常嘉運難再殿設也丹雘也佛事也相繼責工功告未周大師竟以所患遷逝則夙願有來<span class='corr'>斂</span>迹還源也山以之嚬川以之咽況同居諸大眾乎況門下諸弟子乎自此但看湧殿巋然於川聲岳色之中流舟丹耀然雲根月窟之下大師面目於斯時時彷彿如對也然凡此一新雖資始於吾師而非寶菴老之乾懇其誰與而圖諸非時會眾之齊力其誰與而成焉並宜乎褒其莊而垂後也諸捨施之人以待檀唧之別錄茲不煩顯云爾</p>
<p>光緒十六年庚寅年秋　東船<span class='corr'>淨</span>義謹識</p>
<p style="margin-left:7em">右般若寶殿懸</p>
<p style="margin-left:2em">塔</p>
<p>一、七層塔一座</p>
<p>一、五層塔一座</p>
</div>
<div class='div-other'><a id='mulu415' />
<p class='h2'>○水泰寺創設事由</p><p>新羅法興王七年庚子惠覺尊者初創</p>
</div>
<div class='div-other'><a id='mulu416' />
<p class='h2'>○該寺事蹟碑文</p><p class="byline">成均生員尹濟民撰</p><p class="byline">通訓大夫兼銀溪道察訪吳羽進并篆</p><p>花江治之北可舍餘有山曰五申有寺曰水泰山有魁偉絕特之勝焉寺有雄嵬壯麗之美焉世間名山巨剎之以形勝著名者未必侈於五申山水泰之勝而是山也適隣於楓岳第一仙山月明星稀所以名不檀於開東宲未着於形勝耳寺不知何代所建而世傳朴彬居士作宰海西之延城解官而歸始創此寺而用鹽安礎因往金剛又創禪菴云此乃可據之跡而仙羣道流之不以凡山看者可見奚寺者山之下平陸之上山明而秀水麗而浹四面峯巒簇之高屹若峨冠丈夫端拱相攝此蓋寺之大奇觀而香爐眾香之可取與伯仲者也法殿之外禪僧堂左右上室南面罨吉祥殿皆有舊貫而數年來迭興而肇基者也若鍾閣東西別室若十王神殿皆是也又有六浮屠焉其四不知某代某釋而耳目所記即冥真退休二大師<span class='corr'>已</span>殿宇廊寮視古大備而獨無高樓大閣可以府輦風光者居僧遊客咸以是嫌焉歲舍閼逢攝提格寺之僧一懷彥道安等於杉檜中岩石間得一處焉斬木而址之因岩而礎之創一樓額曰萬歲蓋取前萬歲所無後萬歲永傳之義也既壯而雄又麗又巧收拾一山之風景於一檻之中而塗塈丹雘輝暎山溪其奇觀勝伏非曩日之水泰矣噫自有此山即有此寺歷乾坤幾許年代閱前後幾多[音*頁]釋而到今始創於彥上人之手茲非有待而然歟越二十二年[旃-方+示]蒙大淵獻懷彥謂其眾言此山載在輿誌作一邦鎮山形勝非不足事蹟非不夥而古今居此者也曾不記一事賛一勝張大而顯明之故不得齒名山勝地之列而至于今泯泯乎<span class='corr'>已</span>豈非可惜之甚乎幸今山靈默佑佛力陰隲梵宇琳宮略成貌樣不因此明紀跡而傳後則後之現今亦猶今之視昔繼此居者何所考而知吾徒發願之勤也眾曰諾遂定主石之議屬余作文以記之余曰惡是何言也如許文非彫篆輩所謂必須名與才能典衡於一世者乃可若余者奚足以當之雖欲為才不堪且速譏笑於人耳師曰辭貴記宲而已何以名為況公生於斯長於斯知此山之名勝莫如公知此寺之始終莫如公此貧道所以必於公不他者也請之愈懇辭不得已粗記顛末即石而銘</p>
<p>崇禎甲申後五十二年六月　日　立龜石碑　長二丈　廣六尺</p>
</div>
<div class='div-other'><a id='mulu417' />
<p class='h2'>○鐵原郡藥師殿扁額</p><p>昔東波蘇于與佛子惠勤到花悜山開蓮寺優遊吟咏者十個有月矣時適春和蘇子招惠勤陟賞花為望仙之遊謂惠勤曰惠勤知彼山之在彼與夫此花之在此所花花到間而似蓮界山到惶而旋曠開則吾停所留開蓮一寺真是到花開在彼山而然也大抵山不花莫知山之在彼而開花不到開亦莫見此之美在於此花也是以山得花而尤美花到開而添菲矣郡東去十里許有花蓋山山下有花田里其上有一小剎即到彼也庭前老槐尚記大唐月日階下層塔長留三韓烟霞道場清<span class='corr'>淨</span>花開主鎮於殿後洞門高闢金鶴聳出於案前溪不深而抱流山不高而出邃催然古佛彈指高生靈異之蹟神奇之事不可殫記而歲戊<span class='corr'>戌</span>春雲遊一衲暫寓供佛矣不幸遭回祿之灾殿宇燒盡佛像露處上兩傍風經夏屆秋聞此觀此在者孰不咨歎哉噫有是佛則不可無是菴有其人則不可無其心故郡下居姜大容首議宣力鳩孱改建不日竣工孤菴依舊鍾磐復聞於夜船半輪可停於楓林騷人遊客高吟玩賞則蘇仙之開蓮豈專美於古昔哉仍以名寺曰到彼固以名其曰藥師</p>
<p>光武二年<span class='note-inline'>(戊<span class='corr'>戌</span>)</span>十月　日下澣李霖宰</p>
<p style="margin-left:4em">主事人</p>
<p>姜大容</p>
<p>任百楠</p>
<p>尹啟七</p>
<p>趙鍾九</p>
<p>化主僧素荷</p>
</div>
<div class='div-other'><a id='mulu418' />
<p class='h2'>○安養寺扁額重建記文懸板</p><p>記文</p>
<p>悉怛多般多羅此云白傘蓋生佛心軆平等本際圓滿十虛週遍法界之謂也梵云湏摩提安樂剎安養國眾生生者蒙佛授記安坐道場長養聖胎之謂也環山皆靈居僧是佛無緣大慈覆蔭萬物善巧方便利樂群品稱之以寶蓋扁之以安養豈曰徒然哉金鶴在南群峰連天淑香在東松杉翳日可謂人間之淨土雲水之畫活也是故古人得道於斯樂道於斯而虛應大老涵月古錐并皆大會于此氣數之存人物之盛雖曰四山勝藍亦莫過於此山之是寺也然而初剏之創在於<span class='corr'>杞</span>宋之不可徵而傳以三韓古剎則中間興廢果非屈指者之所可得庚子春蓉城講伯自雪峰而此寺淨侶雲集藹為叢林嫌其堂宇之陋且卑而難於容眾也與月芸衍師同心經始募緣十方傾竭<span class='corr'>己</span>貯閱四春秋而能事方畢林泉動色山岳增輝峨嵋之寶燈瑞相清涼之金橋圓光獨不專美於前此安養一剎能使寶蓋流芳海東者無窮期矣雖然山不在高由寺而名名不在寺由人而彰則兩和尚大會之后寂然無聞不知其百十載而得此二上人而吾佛之道煥然復明紺宮梵宇日新又新以意推之月虛兩老不忘本願再還娑婆乎抑又千拂慨此淪溺間生菩薩乎若於此寺杜門壁觀遊刃祖關則少林即此寺此寺即少林若於此寺執經問難見月忘指則此寺即靈山靈山即此寺若不然者空來期世虛度光陰沉淪九有匍匐三途然則作此寺者有損有益居此寺者有害有願諸兄弟切湏勉之月芸即講伯之高弟也余雖不文乃請堅且甚不顧隣人之走而敢效西子為</p>
</div>
<div class='div-other'><a id='mulu419' />
<p class='h2'>○寶蓋山深源寺碑名及碑文</p><p>一碑名霽月堂　翠雲堂　也</p>
<p style="margin-left:1em">霽月堂大師碑銘文</p>
</div>
<div class='div-xu'><a id='mulu420' />
<p class='h2'>○虛閑居士敬軒碑并銘序</p><p>我東之有佛法昉於羅而盛於麗入本朝文教休明稍闢而絀之而宗風不泯祖派相禪至清虛堂体靜大師受法於靈觀績中國編濟之統也八方比丘莽走聽講會上恒數十百人久之其子弟之行滿德充者各自分門受徒而有虛閑者以戒律禪解尤著於山門而法臘取久其不寂也多靈異之跡其門人道一弘敏雪菴密雲曇尤等精心處禱涉旬匪懈後先得舍利珠五粒分厝於寶蓋山之深源寺金剛山之表訓寺支提山之天冠寺大海山之妙喜菴并建石種以安之道一輩紀虛閑事行乞銘於余凡再往返而始屬筆為序曰敬軒其法名自號虛閑居士署其居曰霽月堂俗姓曹氏湖南人母李夢一梵僧覺有娠以嘉靖甲辰正月十四日生骨法奇秀性靈脫凡在孩提作佛事為戲嬉十歲怙恃十五入天冠山從玉珠禪師祝髮遍讀子史通古今事物之理喟然歎曰此世法也非出世法也丞謁圓哲尋參玄雲中德涉盡羣經至淹貫三藏之教又從熙悅割斷疑岡萬曆丙子策杖赴西山道場聞西來密旨言下大悟無有滯碍戊寅投金剛內院洞</p>
<p>數年廓然有所得自是人有叩者以都序節要決擇之禪要書狀參證之操縱在握變通在機入門者莫不虛往實歸焉壬辰之燼清虛募僧徒倡義殲賊　宣廟授師以左營將師暫詣軍門遽辭去宣廟高其節特命判禪教兩宗事師讓而不受曰萬里長江水惡名洗不去遂晦跡韜光深居不出學者雲集師乃遐遯或之楓岳或之五坮或之雉岳或之寶蓋最喜楓岳搆菴于隱仙洞結七夏癸亥春忽欲出山有止之者書一絕亦之曰好在金剛山長青不起雲簞瓢宜早去風雪夜應紛移錫于五坮其後師言果驗崇禎壬申自雉岳輿還寶蓋曰此有緣之山也未幾微感示[(勝-月)*力]門人強請留偈[車*耳*止]應曰泥牛入海渺茫然了達三生一大緣何事更生煩惱念也來齋閣乞陳篇脩然而化癸酉臘月二十六日也是夜祥光觸天彬栝變白灌骨而夕暴風拔樹雪雹交轟飛禽墜落走獸悲吼與會者無不警歎摧慕以為禪有之異事云余昔東遊與法堅性淨應祥彥機諸禪宿論近世老德皆以軒公為宗南僧太能覺性亦極推伏一國空門之論虛無間然矣噫若師者生於羅麗必不免王師國師之稱奈耀於一時而迺會右文之世逃身於荒寂之境能成其道使其徒誦義不衰其與李耀一時者得失亦有辨矣銘曰</p>

<div class="lg regular" style="margin-left:0em;"><div class='lg-row'>而睽於人而合於天</div>
<div class='lg-row'>而恒而行萬古常鮮</div>
</div><p>光德大夫東陽尉申翊聖　撰　義昌君　珗書并篆</p>
<p>皇崇禎九年八月　日立碑雪玄</p>
<p style="margin-left:3em">碑後面文</p>
<p>此石出于公洪道洪州載船而來手非勞干棹楫到澄波於江邊募軍徒俗僧五千六百名曳矣茲記隨喜姓氏與石本曳石徒等以為來龜鏡焉</p>
<p style="margin-left:2em">本寺三重創大化主　印崇　正仁</p>
</div>
<div class='div-other'><a id='mulu421' />
<p class='h2'>○翠雲堂大師碑銘篆字橫書</p><p>寶蓋山翠雲禪師弟子法慧大行雪玄等為其師立碑乞銘曰師之將化弟子等請曰師今化矣獨無一偈耶師曰死生一理恒寂恒照有何死生既無死生何以偈為余曰來偈之不為何以碑為曰師之無偈弟子之立碑并行不相悖願一言曰譜師姓孫氏名學璘江華人也父名義連母姓金夢日生師萬曆乙亥十二月初九日也兒時不茹葷聚沙作佛供人稱孫居士云十五從印淨師祝髮即入金剛山謁西山若弟子青蓮在青蓮門凡十餘年青蓮器之傳其衣鉢常讀華嚴經廢卷喟然歎曰求諸經不如求諸心即入竺修窟面壁九年後入雲達山居五年其後遍歷名山甲<span class='corr'>戌</span>入寶蓋終焉庚寅九月初九日也住寶蓋蓋十六年矣師十五出家七十七入寂苦行一如修時晚年益精進臨寂戒弟子曰爾等棄父母出家虛過一生反不如還俗之為愈爾其勉哉其教亦可知已闍維靈光燭天舍利自出弟子法慧等浮圖于深源寺之東麓安舍利銘曰佛法自西入中國又自中國來于東西山青蓮為眾為龍　師繼厥緒其派實臨濟之正宗</p>
<p style="margin-left:1em">通訓大夫弘文校理　鄭斗鄉　撰坡平童土魯翁并篆</p>
<p>玄[黑*戈]執徐秋八月　日　立碑興位</p>
</div>
<div class='div-other'><a id='mulu422' />
<p class='h2'>○寶盖山石臺庵事蹟記</p><p>松都之東百八十里許有山曰寶盖也峯巒羅列林壑深邃中有一奇峯巋然獨存者乃歡喜峰也峰下三里許有一蘭若名曰石臺也中有地藏靈像神變莫測靈應無窮諸人等慎不可以一種石像見其高三尺容顏甚妙而左手擎珠而自然隨色辨來端者也其不由雕琢而成盖可知也左肩中有橫理長寸餘乃當年獵士者李順碩箭鏃之痕也古記云昔有獵士順碩等二人射一金猪則所射之穴鮮血點也而從歡喜之去上追至望其所止之處則不見金猪但見石像在泉源中而頭面已出其身尚隱左肩中有所射之箭故二人大驚即拔其箭而因欲出其軆則軆不動如泰山二人愕然但立誓云大聖既已哀憐我等為欲度脫現此神變若明日出坐泉邊之石上我等當出家修道已而退翌日來見之像出坐于石上二人即出家于唐開元八年壬申率其徒三百餘人創是蘭若二人入於林下累石為臺常坐臺上精進故因名石臺其後二人捨身騰空而去傳云二人之塚<span class='note-inline'>(一在峯頂一在峯下至今不見其塚也)</span></p>
<p>古人常傳云曾有人於其石像所安之處欲搆堂宇而輸材則其夜忽有巨石大如屋者不知所徒來在石像邊所輸之材皆擲在山谷云云當初石像湧出之地今所謂井是也昔楓嶽道人長老文日世所謂見性得道者也甞與門徒曰我曾在上國時廬山景福寺長老謂余曰汝國三山住此三山者永不墮三惡道三山者寶盖楓嶽五臺是也余信其言而與兩三道侶遍踏於四名山因入此山深源寺而望見歡喜峰峰下祥光觸天瑞氣盤空慧風欻起曇雲爛熳鍾磬之聲隱隱落落於雲外余心悅而急到其所則乃地藏石像化現之靈應也心自奇之欲設聖齋而就井淗米之時石像變現大身放慈光明遍照山河大地即於先中徹見三千大千世界而我自慶快不食不言而入定者三日矣由此觀之則寶盖山全軆乃地藏真身常住說法之處也是山幹事沙門中悅者乃文日長老之門人曾得聞其靈異之事傳於後世人宰相羅公到此山欲辨真偽而問其古蹟僧曰古蹟無而但傳說如是耳公曰然則後世何足信哉即於其夜現見神人狀若天王者怒叱曰何人欲辨真偽也此地非汝所可留處宜速下去公於是大懼而其夜步出下至深源寺宿焉其餘種種靈異之事不可勝記也</p>
<p>於戱諸佛菩薩以大慈悲為軆現一切身者皆為度脫眾生之大權方便惟我大聖為獵士現猪身者亦如是也予大德十一年丁巳秋入此山到深源寺下馬而携杖豋石臺其程盖十里也一夜留宿而設供然凌晨乃還于時所經山路草木之上都無一滴之露至乘馬之處則始有露如雨從者見異之是皆大聖之靈應也悅師方重創是菴之日壁所塗之半幅紙古記與順碩等創是蘭若始末具得并採古老所傳之說及凡所見聞之事請予記之予信其請而以病筆㧾其大概而記其始末云爾</p>
<p>元延祐七年庚申八月　日立石而刻宣授朝列大夫翰林學士三重大匡檢校僉議政承右文舘大提學監春秋舘事驪興君默軒字法喜居士閔清記</p>
<p>清同治十三年甲<span class='corr'>戌</span>孟夏</p>
<p>默軒十七代孫　奎顯　謹書</p>
</div>
<div class='div-other'><a id='mulu423' />
<p class='h2'>○達摩山少林寺事蹟碑</p><p>州之南達摩山下有少林寺大師應胤請余為文以記其事蹟余問曰山之達摩寺之少林其義安在師答曰在昔西域祖師達摩自梁至魏居于少林窟面壁九載大悟空王之旨後之繼者入此花山之山揭其山曰達摩剏其寺曰少林盖志其淵源之自心心念念之不忘也曰諾山號達摩慕西域之祖師也寺名少林借魏國之寶界也則地之相拒萬有餘里世之相後千有餘歲而指東國一片之山稱達摩於萬里之外　構蘭若數椽之堂名少林於千歲之下斯可謂同乎同而尊尚其師者也䝯于後寺廢　皇明崇禎末上人道欽雪修輩擅門一鳴重以新之法堂三楹僧堂四楹禪堂三楹沙門性淳立石于寺欲壽其傳吾何為辭也於是乎書銘曰瞻山顧名　仰達摩法　居寺顧名　念少林窟　名言在兹　二而一也　樹此貞珉　永乘千億</p>
<p>崇禎後壬申四月　日立　廣陵後人通德郎李必馨　撰并書</p>
<p>主上殿下壽萬歲</p>
<p>王妃殿下壽齊年</p>
<p>世子邸下壽千秋</p>
<p>佛日增暉　法輪常轉</p>

<table>
<tr><td colspan="3">大施主</td>
<td colspan="2">寺中</td>
</tr>
<tr><td>女禮介屎</td>
<td>申好承</td>
<td>崔時益</td>
<td>通政德蓮</td>
<td>山中碩德</td>
</tr>
<tr><td>金生</td>
<td>女士辰</td>
<td>金有立</td>
<td>通政廣澄</td>
<td>崇信</td>
</tr>
<tr><td>通政雪修</td>
<td>金春已</td>
<td>申孝天</td>
<td>通政梃敏</td>
<td>妙心</td>
</tr>
<tr><td>嘉善法禪</td>
<td>韓承男</td>
<td>宋承吉</td>
<td>日暉</td>
<td>通政勝安</td>
</tr>
<tr><td>比丘暉玄</td>
<td>李亨立</td>
<td>嘉善朴宗仁</td>
<td>印元</td>
<td>法</td>
</tr>
<tr><td>李廷亨</td>
<td>李甲生</td>
<td>韓有正</td>
<td>及平</td>
<td>寶重</td>
</tr>
<tr><td>女禮丹</td>
<td>鄭戒云</td>
<td/>
<td>通政翠行</td>
<td><span class="corr">淨</span>稔</td>
</tr>
<tr><td>通政崔大忠</td>
<td>趙戒山</td>
<td/>
<td>清元</td>
<td>世俊</td>
</tr>
<tr><td>女莫德</td>
<td>比丘儀浩</td>
<td/>
<td>勝宗</td>
<td>太忍</td>
</tr>
<tr><td>崔應立</td>
<td>申之承</td>
<td/>
<td>瑞屹</td>
<td>太堅</td>
</tr>
<tr><td>李文胄</td>
<td>居士信元</td>
<td/>
<td>道士玄</td>
<td>大俊</td>
</tr>
<tr><td>金彥男</td>
<td>崔達奉</td>
<td/>
<td/>
<td>通政淳</td>
</tr>
<tr><td/>
<td colspan="4"><span class="corr">己</span>未三月初六日移建</td>
</tr>
<tr><td>戒重</td>
<td colspan="4">寺位果已上三十五斗落只</td>
</tr>
<tr><td>翠兼</td>
<td colspan="4">　　田已上三十六日畊</td>
</tr>
<tr><td/>
<td colspan="4">化主妙還</td>
</tr>
<tr><td/>
<td colspan="4">別產畜玉</td>
</tr>
<tr><td/>
<td colspan="4">緣化</td>
</tr>
<tr><td/>
<td colspan="4">冶匠朴敬鶴</td>
</tr>
<tr><td/>
<td colspan="4">功德供養主法明</td>
</tr>
<tr><td/>
<td colspan="4">大化主嘉善大夫比丘性淳</td>
</tr>
<tr><td/>
<td colspan="4">別產請文</td>
</tr>
<tr><td/>
<td colspan="4">願納施主張成暑</td>
</tr>
<tr><td/>
<td colspan="4">安峽青介洞加之</td>
</tr>
<tr><td/>
<td colspan="4">同員元田一日半畊</td>
</tr></table></div>
<div class='div-xu'><a id='mulu424' />
<p class='h2'>○高達山菩薩寺事蹟碑銘并序</p><p>惟我太祖王師利雄無學大禪師　允下奉命洪武二十八年創斗屋於慈自朝家賜日給侍澆漓替化累闕香火歲丁壬寅春住山長老性源覺初舉本府嘉善大夫玉先偶然嘆嘯哲發金盟鳩材左工不數月而重營寶殿倍曾前制連而丹雘繪以素之玲瓏畵閣色奪龍宮<span class='corr'>煥</span>然焉為一山臨觀之美可以搜奇玩物而鎖遣世慮歟適以有信君子咸發良心買献敬曰為父母師追遠願納東西南北票田畓列錄後跋圖於不泯鏤碣以記幸冀清泉承永考蹟餉佛薦靈以埀後天不老之資乃為銘曰</p>
<p style="margin-left:0em;text-indent:0em;" class="lg-abnormal"><div class='lg-row'>洲南<span class='corr'>贍</span>部孰最為　吾師三昧久積功　惟岳降靈於斯妙餉</div>
</p><p>佛檀邦</p>
<p>崇廟</p>
<p style="margin-left:2em">西山嫡統雪巖上之碧虛堂大禪師圓照撰</p>
<p style="margin-left:8em">門人性深覺初書于篆</p>
<p style="margin-left:1em">雍正三年歲舍青蛇春三月清和日立碑</p>
<p style="margin-left:11em">碑石監役　幼學李光國</p>
<p style="margin-left:18em">閑良元有岭</p>
<p style="margin-left:18em">幼學宋英暉</p>
<p style="margin-left:18em">幼學金應寶</p>
</div>
<div class='div-xu'><a id='mulu425' />
<p class='h2'>○瑞谷大師碑文　孔爵山壽陀寺瑞谷堂大禪師舍利塔碑銘并序</p><p class="byline">大匡輔國崇祿大夫領中樞府事　金相福撰</p><p class="byline">通訓大夫前行工曹正郎金相肅書并篆</p><p>有學佛人再明者狀其師瑞谷大師法號粲淵之戒行來謁余求為舍利塔碑文者其言曰吾師之入寂也放先三曰茶毗也有二舍利一迨骨出示人以異是可以為文乎世之釋子死而火之種種有若是者又其言曰近世有若思岸長老潭月覺惠寬坡斗玉箕城快善萬化圓悟五大師者吾師莫不參謁而受其法是可以為文乎曰出世之士雲遊四方歷參諸師是固其常也再明曰吾師少遊名山澗飲木食博通內典廣化善緣及其晚歲捨教歸禪穢名利而等物我安苦寂而樂湛靜混迹隨順潛德葆光以是而終焉曰嗚呼是可以為文者也吾聞佛氏之道有禪有教盖皆出於其祖師之法然以其道而論之必先悟其心而後乃可以令人悟也余觀世所稱大教師者多聚徒眾廣設法筵演說經旨終日矻矻不知休就考其心跡頑根迷塵或多有不能祛者真大慧所謂一盲引眾盲以入火坑中者也夫以太陽之明雲務蔽而晦其景雲霧薄而漏其光雲消霧撤太陽乃復其明今復學禪者猶是歟晦其景不如漏其光漏其光不如復其明雖或不能復其明漏其光者固有愈於晦其景者也造塔講經并無功德面壁觀心直指路經若爾師者真可謂知所學矣然則其遊名山參諸師及其現足之後是舍利子者果其真如之種子歟是可以銘也謹按俗姓金氏貫慶州父曰業尚母姓完山之李李年幾七七而婦夫禱子觀音夢星落于懷孕而生師壬午三月十七日丑時也以戊子十一月三日巳時示寂於洪川孔爵山水墮寺法臘五十有一明年<span class='corr'>己</span>丑春其徒再明年等百餘人以其舍利迢骨塔于水墮一舍利坮于鳳腹寺是寺之所常游居云銘曰我心有得可以悟人我無心得其說不興是以古佛禪後教嗚呼瑞谷釋其是之倣歟</p>
<p>崇禎紀元後三年丑七月　日立</p>
<p style="margin-left:4em">興懷樓懸板</p>
</div>
<div class='div-other'><a id='mulu426' />
<p class='h2'>○孔雀山水墮寺重修記</p><p>花城之東有山山號曰孔雀水落石出從形得名曰水墮山佳水麗千峰競秀萬壑爭流絕勝洞天迺是諸佛曇花之道塲白衲雲集常說貝葉之法界雖然剏建年久歲深樑槯年朽東顛西俯上漏下濕未免風雨騷人過客周覽四顧而嗟歎况居髠之云乎哉數三緇徒唾手發慷慨之心袖藏勸[車*丑]普告積善之門聚蟻財物不日成功<span class='corr'>煥</span>然增其舊制此混寺之功檀越舍施之德甚莫大焉後世不忘流芳故畧為懸板以揭壁上云使此短便之才不能辟避畧舉始末云爾</p>
<p>咸豐十一年辛酉十月　日</p>
<p style="margin-left:4em">靈岩門人蘆月堂　景益　謹稿</p>
<p style="margin-left:4em">尺虛堂一元</p>
</div>
<div class='div-other'><a id='mulu427' />
<p class='h2'>○大鍾列書記錄</p><p>康熙九年庚<span class='corr'>戌</span>五月日孔雀山水墮寺鑄鍾記文</p>
<p>惟孔雀水墮山寺名者何如天鳥防栖一宿千里故孔雀也龍屈深淵水落九天故水墮也新界之初剏建也壬辰兵火空存餘基炙矣尋真之客採茱之類嘆然無窮崇禎丙子之歲重蒼順治戊<span class='corr'>戌</span>之間諸殿畢功百物具存所欠者鍾也中有慧定者正特大尚天楫手持勸文康熙庚<span class='corr'>戌</span>之仲夏鑄鍾畢功無為檀越之刻目</p>
<p style="margin-left:4em">現在書籍</p>
<p>清凉國師華嚴䟽鈔　五十九卷</p>
<p>華嚴經　三十八卷</p>
</div></div>
<div class='div-other'><a id='mulu428' />
<p class='h1'>平安南道之部</p>
<div class='div-other'><a id='mulu429' />
<p class='h2'>○蓮華大師石鍾碑文</p><p>蓮華々々經大法師號也法名升誠字忘機俗姓楊唐岳之一枝也考滕田母李夢天人授蓮華而姙天啟甲子丁丑月十七日夜分時墮地于牛々山々寶林寺即世即康熙癸酉三月二十六日<span class='corr'>戌</span>時也四月十七日燓身拾靈骨如玉者二片而藏之七月星會之辰是師平壤會人開骨則設利二枚在骨中出至八月二十三日一枚又出在骨中大如定而色勝銀翌年二月養弟子文暢等攻石而鍾安之仍立石于傍求為志餘惟師生踰冠年投天冠師於西京松泰寺始圓戒體立從自穎天信師叩鍾山湖影寶晶師之門南遊寶盖山叅楓淡大師于九月山入自穎之室日把蓮華經而誦持者餘三十年問以補刊蓮華經之散缺者一百餘板施以仰施蓮華經之紙寺者一百餘展其三十餘年間受持蓮華經而咿唔者不知幾三千部也吁非親受記於蓮華法會者孰有能若是其弘之靡它乎設利之從蓮華三昧中自出者信乎禱之久矣余與師蚤歲同遊而聲相應氣相求者也再拜設利而遂為之誌</p>
<p>甲<span class='corr'>戌</span>三月　日</p>
<p style="margin-left:16em">同門　月渚　道安謹書</p>
</div>
<div class='div-other'><a id='mulu430' />
<p class='h2'>○淨蓮堂大師石鍾碑文</p><p>師諱日浻號淨蓮關西平壤人也姓尹貫坡平父華君母金以康熙丙子九月二十日生寂於癸卯十月十五日壽八十八少告怙恃投養於信元長老受具於寶岩大師師素性恭勤尊師重道之誠親賢敬長之心渾然稟天而身餘日用間事一以慈悲利物為<span class='corr'>己</span>任少無懈退非篤信守一者而能若是乎勤念彌陁課誦法華始於知非而晚懺現月長老受得念佛法門之後晝夜精勤老而彌篤用作蓮池之津樑化往湏[序-予+ㄠ]者非師而誰寂後㭟<span class='corr'>毘</span>之名瑞氣暎空一片頂骨超在於十武許盤石上奉安於石窟矣翌年春兩度見夢於敬弘大師每得一枚舍利因竪塌而藏之矣至四月初八夜分之辰又見夢於敬弘木之以偈曰真境非定相假設會因緣將解針芥恨一雙留塔邊仍丁寧曰今日巳時搜我塔邊云云果得二枚舍利又立碣而奉焉偉哉學佛靈驗若此恨未載於往生傳錄矣禮記云々先祖有美而不知者不明也知而不傳者不仁也今錦華戒崇欲壽其師之跡於後世竪塔立碣而標章之可謂仁者也其徒請誅於余余與師有弟兄之誼不以不文辞而謹為之記</p>
<p>乾隆五十一年丙午三月　日　同門凌虛世雄謹誌</p>
<p style="margin-left:16em">凌虛門人麗鑑書</p>
</div>
<div class='div-other'><a id='mulu431' />
<p class='h2'>○深谷寺扁額誌</p><p>大矣哉能仁民之威德也居天下之大位行天下之大道顯德相於重玄之門應犀幾於萬代之域是以一切含生感和即應如月仰于江榮者榮裔者裔一無所惑可謂天下之大覺者也今此深谷寺三韓古剎而創建許久風打雨洗絑繻脫落欂櫨傾倒幾至空虛之境矣奚有大檀善持平尹斗爀仰希能仁之聖德兼歎此寺之零襄捐施半千之金又傍有助舉之功諸佛之梵宮開士之蓮塌一時重新乃為德融海嶽恩廓乾坤而往賢之功不可藏匿列芳名于左以供後昆之眼目必有效則善踵焉</p>
<p style="margin-left:1em">光緒八年玄默放釋彩鶉味月垣山人幻鏡勤拭化主兼房主誌</p>
</div>
<div class='div-other'><a id='mulu432' />
<p class='h2'>○天子山開花寺誌</p>
<div class='div-other'><a id='mulu433' /><p style="margin-left:2em">銘曰</p>

<div class="lg regular" style="margin-left:0em;"><div class='lg-row'>寺號開花　刊刻者石</div>
<div class='lg-row'>山名天子　不杇者誌</div>
</div><p style="margin-left:2em">頌曰</p>

<div class="lg regular" style="margin-left:0em;"><div class='lg-row'>三千法界　溪神鰲拶　銘以千古</div>
<div class='lg-row'>百倍光價　山靈鷰賀　頌以萬化</div>
<div class='lg-row'>天高地厚　咀麗含華</div>
</div></div>
<div class='div-xu'><a id='mulu434' />
<p class='h3'>序</p><p>箕城而東乃有祥山而南乃有天子山山盡處乃有佛宇極蕭灑如翬斯飛如跋斯翼如來攸躋余見而有訪古之意欲為標題則設寺之年代邈矣三韓以前既古莫徵往古之事跡錯矣麗末至我朝累經兵火舊誌已失無所可攷宇東卜一塽塏別搆一殿此乃十佛之所設醮殿左右有探真清靈兩堂此乃緇徒之所棲息堂前有清風樓此乃倦儒閑僧夏之日風乎所也然則奚獨無景物之稱乎形勝則高山環擁樹蓊盃土產則絲麻雨垂楮雲結樓前殿後廓焉如紆法天慧月照耀於此金沙花雨掩映於此無乃天開別界以許緇群禮儒之所乎噫攻乎異端斯害也已余不嚴辭大師法賛之請而欲為編輯則竺學之盛德列誌先我言止于茲</p>
<p>乾隆十一年丙寅七月　日全州后人崔尚灝謹識</p>
</div></div>
<div class='div-other'><a id='mulu435' />
<p class='h2'>○玉泉菴重修記</p><p>秀山之名特著於西州者惟金佛鍾靈玉泉清淨七佛依於庵庵待於人其人謂稱李公貞彥之是父是子而盖此庵未知創設何時山下白髮傳曰在勝國之裔焉甲<span class='corr'>戌</span>李公登是菴而感其舊乃鳩財蟻援一新重修式至于今五十有八載矣丹雘剝落棟宇搉頹猶為行落之發歎矧伊其子之永言者乎喜淵憶家君之先功感寺佛之妙用欲效肎搆之責適其釋噋虗堂致鶴來自京城已有龍山寺之偉蹟而頗聰明識道理也力請是庵之重建則乃不獲辭與群老巨心又發天凡遍遊說古之門募得四百餘金不數月工告訖此庵非互相俟功者耶遂為之記焉</p>
<p style="margin-left:1em">歲在辛未九月下澣李錫茂謹識</p>
</div>
<div class='div-other'><a id='mulu436' />
<p class='h2'>○安國寺事蹟碑</p><p>箕城之北文城之南山曰鳳麟寺曰安國山祖於長白寺記於古籍名山大剎表著關西者孰如斯者粵在天監二年法釋玄旭鳩持蟻食剏基於是經營二十載工乃就功琳宮梵宇盡劇度而輪換上菴極規模而跋翼於是地靈僧寶誦咒成風事佛舍施無以加此而安移事變盛剩相因樑桷傾頹赤白之謾德居僧日退設興之無緣曰壬辰兵燹　大駕播越還駕之日適幸斯剎廢覽前後盡然復之曰山川之勝莫過於是而奄剎之廢何至於此即僧命蓂薰上人期月而重修歲乃甲午秋也荏苒百年傾頹又極適有胡僧覺澄曇淑者選起任責同心修葺者今次甲午也星霜屢變又經五紀諸剎之荒廢無異於前日眾菴之稠殘有甚於曩歲又法師香吳者慨前之墜地悶後世之無聞與數十緇流同歲發願[取/示]㪷成斛壤山㳙海迺於乙酉延左右僧臺越至癸巳重修層佛殿飛甍綺粢因舊刷而不侈畵閣虹樑視古規無庶幾年灰燼之未掃今日棟宇之重新噫僂指既役興廢如斯顧念後來復有如旭薰澄昗者而任其責則幸矣凾丈李公湖西人也於辛酉中撰此銘而未幾碑斷金深根焉幸此剎諸禪仍寺觀重光又欲記事蹟備後觀而碑之不刻無文請於余余窃喜師文之復闡愚詞之并載於是最李公所為銘冠於駕覺記香昗修建事蹟于篇尾甲午月仲夏生魄</p>
</div>
<div class='div-other'><a id='mulu437' />
<p class='h2'>○法蓮寺碑文</p><p>余甞一遊覽而其溪山之清曠寺剎之宏麗有不能忘者今僧徒伐石而為載其事蹟要余記之昔陳同文為寺額請書於朱夫子答以尋常不欲為寺觀寫文字余有所受於此者不肯許之退溪先生為書香山雲舍四大字以僧之人亦有行之余不能終孤其意而盖緇流每為誇耀其靈異語多謊誕有不足盡信而無他考徵就其事蹟中近似者撮其要而畧記以記之從今以往幾百歲山水之勝雖不改昔而寺之興廢有不可知也後之好事者苟能思其創鳩之勤加其葺治之工則亦不害為繼美之一事也</p>
<p>崇禎壬<span class='corr'>戌</span>春三月　日　　湖西修谷居士書</p>
</div>
<div class='div-xu'><a id='mulu438' />
<p class='h2'>○法弘山法興寺重興寺跡兼佛券田畓序</p><p>粵以康熙四十八年歲次<span class='corr'>己</span>丑朔惟壬寅以其初九日庚<span class='corr'>戌</span>法興寺住持僧呂宗第專人德教若曰茲寺也者箕子之院堂而顧其法宮陋頑頑不稱瞻式寺奴碑田畓并碑百具俱廢者久而今則畧得佛養田畓宜諸刻石以示永久使吾其文承教祗慓不敢辭焉大率子曰攻乎異端斯害也已此是一時椒道非萬世之經道也丁子之時名公巨辟事老崇佛疑若[泳-永+(瑤-王)]老溺佛則儒道掃空也非必為排空也竊謂彼云茲寺也箕子願堂之言諸卞良撰碑曰昔者周武王克殷封殷太師于我邦都於平壤吾東方文物禮樂侔擬中華又曰孔子文王箕子孟列於易象又稱為三仁則箕子之德不可釋而讚也若然則寺也箕子之願堂則茲寺之風亦不可得而讚也不知權與人文間不隔也又我國八路各置禪聲兩宗而茲寺也則命日禪宗代有哲人綿綿不廢者矣我前朝恭愍之時王師懶翁尊者受命而住此我朝太祖之時王師無學尊者亦受命而繼住於此天成地平海安河清殊祥絕瑞既日至而月書貝葉雪文亦時臻而洽三事六府無為而化覆日兆珉所謂楊佛祖之餘輝延君國之洪祚也教旨與衣鉢至今留傳也然而物盛之衰理固然也多經軒歷世降聖遠殘教衰寺廢人正寺剎之不為寺剎世尊靈榻寺跡奴婢佛養畓碑皆失而唯承右則頑頑武強餘完爾尚存過者居者莫不感歎肆以共藏與等雖求溫新亦瘦韜者也慷慨莫甚一以憐王室之無供一以思辟珉之樹福收得佛田畓如千刻頑々安于寺之東麓焉</p>
</div></div>
<div class='div-other'><a id='mulu439' />
<p class='h1'>平安北道之部</p>
<div class='div-other'><a id='mulu440' />
<p class='h2'>○陽和寺古蹟</p>
<div class='div-other'><a id='mulu441' />
<p class='h3'>香積山陽和寺古蹟記文</p><p>西教之入中國轉而之東方者不知其幾千百年而東之人尤勤於事佛自有國以來名山大界皆有寺觀焉本縣治之東香積山陽和寺亦一巨剎也盖[泳-永+具]滻以北唯香嶽最雄叅於封內四山泰州香積又其次也則雖不敢與妙香比肩並跡而斯示叢林諸剎中傑立而雄出者也樓殿之開剏塔廟之營造不知其何年何代而辦馬辰以後天星屢周兵燹疊臻前塵影事無跡可尋刼灰[遄-而+王]牒無處可攷則後之視今者不亦猶今之視昔乎然以耆宿之口傳及古板遺墨叅考而證嚮之盖有所據者存焉原夫香積以香岳為祖而積無量大功德之基也則山名香積深叶其義而是山也夙著靈異陽春先及於卉木和氣恒留於洞門寺號陽和亦得其實矣而在昔重熙十一年壬子歲即麗朝成宗時也有耽密宏廓兩大師以天人聖僧卓錫於妙香南麓剏普賢諸剎百四十所有奇次之泰州所營寺剎有宣和古陽和新陽和松林等四處所謂宣和屢閱滄桑但有基址松林則在香積北四十里許三角山下古陽和新陽和云者即是寺也斯廼鞭半門法子月昭所拈出香山事蹟碑陰來者而茲寺普先之剏立其與妙香普賢之營建歲月不甚先後山名相與伯仲事亦奇矣兵火之所焚蕩風雨之所傾頹姑未知幾番中廢幾番重新而其間有第三第四重修事蹟之班班可考者粵若天順間有釋子明彥仍舊而三新之順治十三年丙申有雙彥雙學兩沙門發願而四新之推此以[遄-而+王]日月許多廢興無常則未知有幾箇明彥幾箇雙彥耶至如東西翼無說龍華兩殿及西南隅明月堂重修等事　皇明崇禎後五十六年有沙門初子雲水道人信撓弘玄等有志重緝鳩財聚工越明年丙<span class='corr'>戌</span>落成告功焉而獨西翼龍殿中為回祿所灾有鶴乘慧能等數三比丘叶謀而速新之即康熙之甲申歲也若夫普光之西別室或云普光殿成造時所營者而康熙十五年丙辰有精訥兩化主合力而重新焉至若寺前之鍾閣或以紅霞揭號或以法雷題扁殊未知何名得當何年所剏而質諸古老則雙彥苾蒭之所重新者逮至癸丑春繪靈山後佛像一部及五路甘露王幀留鎮山門然則第三重剏主明彥罔專其美而得一雙彥更生光色明彥雙彥其真二名而一心者耶若夫天王門則密廓兩師之所剏云而嘉靖二十六年有釋智禪師改舊而重新之廣德三十七年辛酉僧廣雲塑成四王像後二百有餘年釋性雲再新之康熙四十四年乙酉沙門戒雲尾以三新之夫以釋門三雲續成天王四像事之奇妙孰過於此若乃香積殿飯稻槽厥圍四把容入百斛取以為靈山水陸會調蒸之具此其佛家器用中尤異者也若如漕溪門文殊普賢兩塑亦戒雲發願所成者而冥府殿十王像則大化主慧能與妙衍敬周宗賛行雲靜觀等六十餘眾戊申<span class='corr'>己</span>酉年間合力而共成者也試以道場論之燃香燒指祝髮又手之徒環西土數百里若雲會而波奔靡日不有而黑龍歲　大駕之西幸也聖師休靜以八路都摠教宗于此寺以助天兵勦殄倭寇噫我　宣廟返駕之功實基於此其後楓巖大禪師以西山雲孫仍傳真派而作上乘此其大較也且以寺位之封標言之輿地所載則西自松峴北至車嶺香積嶺上菴後嶺東自華藏後峴至忠店連及盆古介矣而中年以來屢經喪亂寺宇或廢或興居僧半新半舊標內境土遽為居民冐占攘奪即今所執不過東自暹伊古介上菴龍虎相對處為限逶迤至勸喜峴仍自青龍南首西犯至圓寂下梁北及香積嶺自茲以後百千年間焉知其更無國朝兵禍之作而居民輩無佛攘奪之漸也耶寺之長老信戒妙衍等惕茲古蹟之漸泯憫其舊標之日蹙於是為余而言曰老僧年今西夕示寂無日古板遺墨磨蝕且盡陽和寺古跡將至於混落難究之境矣茲以古老之所傳及舊板之所餘者屬余以記以垂來祀余以儒門邇客捨身於空門者也於其請也不可揮却一從老師之言聊以寓感焉</p>
<p>雍正八年庚<span class='corr'>戌</span>四月　日　　福齋散人謹誌</p>
</div>
<div class='div-other'><a id='mulu442' />
<p class='h3'>跋</p><p>盖自白馬西來象教東流漸弘於劉漢元魏之間而大盛於李唐趙宋之際名山勝境鮮不營梵宇華宮茲以禪庵講院羅列巖壑名藍巨剎星排天下在在稱雄以配蘭陁給孤園竹林精舍像法之興崇如此矣爰及海外鼻祖阿度和尚首建于慶尚道善山桃李焉自羅以後尤尊崇之三千稗補所七大伽藍五百禪剎億萬獨齋棊錯於域中高僧異釋間生興崇列剎相望皷鍾相聞國雖褊小比中州為甚盛矣唯我關右道光化治香積山陽和寺者即麗代僧探密宏廓兩大師肇覷天奧俶始剏禆補三千之一也茲山之雄偉雖不匹妙香楓嶽白頭一脉流至于此上磨青穹而崢嶸下壓垢土而磅磗千岩競秀萬壑爭流龍盤虎踞之左右前後者萬千其狀秀出雲水之鄉無乃仙山五十一之胄也香蘿積鬱留春色於四時以香積名其山陽春和液雲雨時興蒙陰隲於一境以此額焉門對一曲清流可洗是非之耳根庭圍數疊青山足清色空之眼累琪樹叢鬱依俙戰勝之賣園寶殿崢嶸彷彿給孤之建舍既山寺之勝若此名騰八埈之外由是西山大和尚粵於壬辰歲倭寇上國之時　宸駕西幸之日以禪教十六宗八道都摠攝奉　勅灣上之際留住此寺而禦寇兵延國祚肆以安教宗於此寺稍有叢林之制福地八十一之首也但靈異之古蹟經始之代穓則累經兵燹前記已燒前人已沒人文無徵茲未詳焉但隨耳目粗氣二三耳噫物盛而衰固其理也今古遞代認廢興之無常否泰相傾識盈虛之有數然則中間興廢者不一其人而自宋元逮至皇明上下幾千載代禩寢遠雖堙不可攷近古三四重新者之事蹟昭昭可見則與時興替者豈無數於其間哉以至崇禎後五十六年機玄等兩比丘重新寮舍之後百廢俱興完然有大剎之體裁然且西上一室不知何年月之成墟而唯有東上一室今之凝香閣者是也於中法雷一閣宏壯華麗騷人墨客可發清賞之興講輩禪徒足暢論議之趣開窓內爽千峰之月玲瓏倚欄迎凉萬壑之風蕭瑟俯臨清澗起巢攵洗耳之思坐聽疎鍾驚莊叟化蝶之夢况復清流激湍有蘭亭之趣松花滿庭有僻穀之趣文於寘府一殿則自古無基時住持惠能和尚與其同志者六十開士合謀眾僉肇基經營而刻彫王像殿宇華麗尊容赫赫近古所未有之者更生光熖於百千世也然則鬼扶神護喜秘茲基於千秋天慳地秘以待此師於今日偉哉此寺也天王門解脫門門門起入涅槃之妙門冥府殿普光殿殿殿開成證果之寶殿其功德之大豈與彌盧香海量其高深哉又於山門諸菴則數幾盈百而盡為傾頹存者幾唯有三所東之華藏西之圓寂自古匠伯闡化之塲北之上庵則禪門上客安禪靜慮之處也此皆與本寺鱗次剏建而尚存者也自餘重新事蹟輿地多少本記中<span class='corr'>已</span>盡載錄今不重上而但稱其闕賛其美以埀來世之觀鑑云爾</p>
<p>乾隆六年辛酉七月　日　　謹跋</p>
<p>乾隆三十三年戊子大法堂佛像三尊改金又三藏幀冥府幀天龍帝釋幀同時畵成時點眼之晨感放光現瑞合云未曾有也</p>
<p style="margin-left:19em">化主鵂巖室克璉</p>
<p style="margin-left:19em">都監比丘漢運</p>
<p style="margin-left:19em">別座比丘花艷</p>
<p>乾隆四十二年丁酉大法堂重修同時香積殿移建于滿月堂舊基</p>
<p style="margin-left:16em">化師本寺主室鵂巖克璉</p>
<p style="margin-left:19em">都監通政釋廣策</p>
<p style="margin-left:19em">別座比丘　采軒</p>
<p>乾隆五十四年<span class='corr'>己</span>酉大法堂靈山後佛幀新畵成天王古像重修同時成功</p>
<p style="margin-left:15em">大化師本寺籌室鵂巖克璉</p>
<p style="margin-left:19em">都監前摠攝戒定</p>
<p style="margin-left:19em">別座比丘　性閑</p>
<p>道光三十年庚<span class='corr'>戌</span>二月　日</p>
<p>大法堂三佛像改金重修</p>
<p style="margin-left:20em">化主華峰寶珉</p>
<p style="margin-left:19em">都化主弄虛永誾</p>
<p style="margin-left:19em">都監別座<span class='note-inline'>(就弘智閑)</span></p>
<p style="margin-left:19em">住持幻默程潛</p>
<p>咸豐元年辛亥四月　日　普光殿　香積殿　天王門畧于修補時</p>
<p style="margin-left:19em">都監頭僧釋取弘</p>
<p style="margin-left:20em">三網典座幻兼</p>
<p style="margin-left:22em">首僧志守</p>
<p style="margin-left:22em">領將應善</p>
<p style="margin-left:20em">住持幻默程潛</p>
<p>乙未臘望登住持之任而丙申暮春仍舊韻與頭僧月松堂偶吟</p>
<p>年當十五出紅塵遠入妙香送幾春寂滅場中無得賞退為保國是非人</p>
<p style="margin-left:22em">右龍溟</p>
<p>病衲幼年出世塵焚香侍佛送多春近間所役寺中事心用比前半减人</p>
<p style="margin-left:21em">右月松師</p>
<p style="margin-left:2em">次下韻贈璉大師</p>
<p>香積山高出世塵奇花異樹面面春尋真怳入蓬萊界交得禪壇此上人</p>
<p style="margin-left:3em">乙巳暮春</p>
<p style="margin-left:21em">安陵遊客</p>
<p style="margin-left:2em">次下韵贈能大師</p>
<p>烱激心無一点塵頭戴霜雪顏帶春禪風道骨已成老自是仙分異於人老秘心涯厭世塵閑居幽僻度幾春霜自浩帶物仙緣道骨能成遊樂人</p>
<p style="margin-left:2em">辛未月巳</p>
<p style="margin-left:21em">做工兩客</p>
</div></div>
<div class='div-xu'><a id='mulu443' />
<p class='h2'>○香積山保國寺大雄殿改金丹雘並序</p><p>夫三陽舘東保國寺即古之陽和寺也保者報也云何為報物莫根而生者也竭忠報國君子之報也焚香祝壽沙門之報也此寺建後祝　聖呼嵩可謂報本也佛畵丹雘火後未及畿惺闍梨主司判事真是護持也瞻四方則一帶江回萼草萋萋數疊峰起玉蓉朵朵見像起之後雲間月出想未起之前雲歸空現大眾還知未起麼若知未起前樣子不虛設像矣噫知其未起前之人有幾麼切不得作頃出一栲栳</p>
<p>光武十一年五月　日　香岳鏡潭門人混惺抱訊謹誌</p>
</div>
<div class='div-other'><a id='mulu444' />
<p class='h2'>○陽和寺四天王重修記</p><p>北至于清源西至于龍灣南至于浿江東至咸關其間寺於名山靈境者以百數稀稱陽和為善剎是惟四天王塑像傑立衛護於梵王家者諸寺所無而此寺所稀有也然歲月逴遠泥木浪籍居過之嗟傷有年矣歲<span class='corr'>己</span>酉春寺之鵂岩大師有志重新與主寺豊軒集眾而議曰天王之頹毀如此先于吾者不為於寺豊人殷之日後于吾者亦可期於僧殘寺廢之際耶凡二三子戮力新之以報諸佛莫大之恩何如提是一眾齊起叉手而言曰諾不祈而出班自薦錢百緡者五曰眾軒曰普澄曰宗洽曰信岑曰道信其餘隨力是施而不移山門一步千金自至矣遂召工徒貿來色眡事未數月而靈山後佛及現王而幀併新之又用<span class='corr'>羨</span>財於天王閣脫舊瓦換新采使閣與像稱丹碧暎日山門增色噫方此歲惡人乏之際作此大幸少無艱狀和尚之惟專於寺而德重於世可知也已盖此天王披諸舊誌廣德辛酉廣雲始成之後二百餘年性雲再新之康熙乙酉戒雲三新之此所謂廣大顧雲恒不盡者也今和尚安知非三雲之重來耶余病伏隣菴雖末矣祈功淨席聞其事嘆其功深矣聞未有為文以記其事者慨然語寺僧曰和尚之此舉非作寺之大勳耶何沒沒如此也遂書如右以貽時僧統道清使揭諸壁</p>
<p>乾隆五十四年<span class='corr'>己</span>酉十月　日</p>
<p style="margin-left:15em">松坡門人西嶽頓認記</p>
</div>
<div class='div-other'><a id='mulu445' />
<p class='h2'>○香積山陽和寺重建記</p><p>陽和古山也坐在樂北灣左而創名於耆生之世鳴運於曇現之日道也其神數也其奇由來幾百千年而未知其前齡况記乎後年嗚呼甲申四月上元日木容吹風火童抱薪僐寮佛宇盡見燼入慘目荒心孰不其為然尺蠖之屈以求信也龍蛇之蟄以存身也陽和之燼所重也興抑欲已有施者堪受蓮胎未有施者又受蓮胎而然哉故騎虛堂泰雄翠峰堂明學兩師與諸師力求眾助今六七十年落與成與而未得訖矣幸哉有匠伯容潭堂性悟與彤霞堂善瓊比丘定洽讚等說今之兩際左右幢寮塗而穕之晨而錚之暮而皷永傳于後後之蹟兼暨揭記此為訖功毀是年秋余接大香閣請記數行余亦於文為何管見然畧記其宲</p>
<p>光緒十六年庚寅九月九日</p>
<p style="margin-left:15em">荷溪仁注謹記</p>
<p style="margin-left:15em">沙彌俊涉謹書</p>
</div>
<div class='div-other'><a id='mulu446' />
<p class='h2'>○香積山陽和寺改建記</p><p>寺剎之名于一區者岊山以西維香山也本寺也最雄兩宗莞然東西對特緇衲林丘師祖萃出而西山北師之住持本寺騎虛釋常言矣况其名榭傑家照熙一山疊皷連鍾嚚咶十里第其一時氣像之隆隆赫赫為當如何哉寺於本齋十里而弱每當花朝楓夕約與十數同志逍遙至洞門外即隱隱鍾聲令人灑落而一草一木描畫得如來真實一功苦海中人生已减却塵累想十之七八而及其豋樓邀月打酒押韻即神清意閑怳然有羽化登仙之意未知吾身已入於極樂世界耶時則即有若騎虛混惺諸禪翁延賓唱嗟式禮莫愆所謂三代威儀盡在此者誠不誣矣不幸甲申寺僧失守一聲鬱攸梵宮灰空僅而得在者經二門與冥府殿而已佛像無尊奉之所僧徒有露處之患沙門白天會蔑以加於此矣翠峰彤霞和尚自是山中主人也痛往刼之莫救謀法界之更新上告官司出勸義之文退與同志收如于之財起役於翌年之春至再期功告訖凡若干楹次第排張彷彿如舊而礱斲之奇結搆之大以其力短勢拘不得不讓於前耳主等瑢潭香山釋也聞其戒行夙成而一見嗟晚累書徵文致意申勤辞不擭書此以歸之覽者恕之</p>
<p>上之二十七年庚寅南至月鹿門耕叟朴文五記</p>
</div>
<div class='div-other'><a id='mulu447' />
<p class='h2'>○陽和寺碑文</p><p>楓岩堂禪師碑銘</p>
<p>崇禎后八十八年甲午月日　（高四尺廣二尺）</p>
<p>普廷堂大師生舍利碑</p>
<p>乾隆九年甲子三月日枕松泰祐書　（高二尺五寸廣一尺一寸）</p>
<p>朝鮮國光仙縣羅氏碑銘並序</p>

<div class="lg regular" style="margin-left:0em;"><div class='lg-row'>有一美娥　金沙寶塔</div>
<div class='lg-row'>姓慧心善　靈績不泯</div>
</div><p>乾隆十九年三月日　蘆浦故人撰　（高二尺五寸廣一尺二寸）</p>
<p>松潭堂碑銘</p>
<p>雍正十三年乙酉四月日</p>
<p style="margin-left:7em">通德郎白采權書　（高三尺廣一尺五寸）</p>
<p>月心堂碩嵂大士之碑</p>
<p>康熙五十三年癸巳仲夏　（高二尺五寸廣一尺三寸）</p>
<p>香積寺陽和寺冥府殿佛享畓碑</p>
<p>寧邊撫山坊加次峯員僧法日畓七斗零本官南面加古介氏畓五斗北面德三員僧善札畓五斗零寧邊西面甲員僧天元畓六斗零本官東面赤照員僧道清畓五斗零西藥水員僧一能鶴乘惠能居士靈安信俊五人等同叅畓二斗零龜城士氣所仇梁令員卓世茂畓六斗零本官東赤照甲戒員畓七斗零供養施主金守命博川長林員女令禮畓五斗落只雍正十三年乙卯十月　日</p>
<p style="margin-left:14em">幼學朴文薰書</p>
<p style="margin-left:15em">化主僧惠能</p>
<p style="margin-left:15em">引石僧廷裕</p>
<p style="margin-left:10em">（右高二尺六寸廣一尺五寸）</p>
<p>雪心堂普安大師之碑</p>
<p>師安姓文成公後忠玉子幼師天英克盡禪道年十三庚子八月十八日終舍利放光安塔于此云比丘從孫仅律佐享融貫日</p>
<p>雍正二年甲辰三月日</p>
<p style="margin-left:10em">（右高二尺五寸廣一尺一寸）</p>
<p>碧潭堂碑</p>
<p>大師志閑李姓[罩-卓+令]州人父玄男居本邑卑從道訓為緇后受業玩松堂德加學究三乘又能俗文門人甚多官至同知享年八十二乙巳五月二日終越五日癸卯送西之后祥光瑞氣無日無之果有頂后骨自丙所西向十八步許石上安坐尤為奇異可想生前之功效不可泯迹沙彌敬再揭石以作永久不朽之計云</p>
<p>雍正三年六月日前副監月城後人金晉來撰</p>
<p style="margin-left:10em">（右高二尺七寸廣一尺三寸）</p>
<p style="margin-left:1em">陽和寺各所懸板</p>

<table>
<tr><td>大雄殿</td>
<td>天王門</td>
<td>解脫門</td>
<td>山王堂</td>
<td>華藏庵</td>
<td>應真殿</td>
<td>冾二閣</td>
<td rowspan="2">關西教宗香積山陽和寺</td>
</tr>
<tr><td>冥府殿</td>
<td>尋釰室</td>
<td>奉香門</td>
<td>祝聖殿</td>
<td>圓寂庵</td>
<td>上雲菴</td>
<td>西來閣</td>
</tr></table></div>
<div class='div-other'><a id='mulu448' />
<p class='h2'>○松林寺舊基址碑文</p><p>三角山松林寺佛享畓碑（篆字）</p>
<p>康熙四十四年乙酉三月日義城后人通德郎金顯道</p>
</div>
<div class='div-other'><a id='mulu449' />
<p class='h2'>○香積山華藏菴改造七星幀兼聖殿丹艧記</p><p>如是我聞其法弟月松堂世鴅大沙門曰冝當為之以修舍伽藍百丈之風猷而為佛子者之所職然也不冝以拱手坐觀虧弊之弊為之也於是撮被共謀以韓善為<span class='corr'>己</span>任也處士吳公處士之七年為先最樂故隨應于月松軒善之重茸焉除其財而資其所虧之急也餘其檀越等影而從之本聖之殿化成如也所謂經始靈坮未幾日而成之者其是之謂歟但質而無文朴而無彩見聞咸以為欠也越二年黑鷄之孟夏其吳公捨施之心邵而邵謂曰為可為於可為之時復焉敢否乎自出百有餘錢召之以奇功盡之以七星大尊像因設膾素而素膾焉赤白風彩何以致多若是之燦爛也加以山之佳光水之美色莫不含情作態而淡粧乎諸佛諸天之境偉哉文質彬彬之兩般惣出于月松與吳學士之一介信字而成之也二公之績其有光於釋門之萬一為如何哉跡此觀之實此殿一時勝事也自有華藏世界不知其幾何年而有茲殿自有茲殿不知其幾萬年而乃有今日也如我拙愚者不知其所以然不然也華藏世界多會之勝槩具載于先人所制板上之上面畧不盡記咸若施主之芳名列在于左</p>
<p style="margin-left:2em">主菴月團堂明喆撰</p>
<p>乾隆十八年癸酉五月日　月松堂世鵬書</p>
</div>
<div class='div-other'><a id='mulu450' />
<p class='h2'>○平安北道泰川郡香積山保國寺祝聖殿創建記</p><p>夫香積山者海右之名山也陽和寺者關西之勝剎也創置寺宇不知其幾千有餘百年而靈異之著感應之妙有不可盡述者多矣伏惟我　大皇帝陛下聖神文武德合兩儀和恊萬邦暨彼草木鳥獸亦是化中之物矧茲青山白衲豈不知帝力之何有哉所以欲獻野芹之誠經營祝聖之殿寺古僧殘辨費無路幸賴觀察使閔公京鎬郡守趙公鼎允施惠董督始役於壬寅之春告竣於癸卯之秋茲豈非天佑神助感應之理歟奉安闕位微誠頌禱倣古華封三祝之請冀其崇嶽萬歲之呼僉君子損義之澤亦不可泯默故并錄于左</p>
<p>大韓光武七年癸卯肇冬洪寬海謹誌</p>
<p style="margin-left:2em">施主　　郡守趙鼎允等數人</p>
</div>
<div class='div-other'><a id='mulu451' />
<p class='h2'>○香積山上雲庵重修記</p><p>中蹄嶺而南薩然高起者曰香積山上雲庵居其間境壤高峻自卑而豋者如上雲際故名之世傳麗朝法師宏廓與本寺陽和麟次創立云然是菴實占本寺之宗脉而本寺之盛衰俟於是庵之存亡故自古及今凡菴之繕理人之出納香燈供養之具日用什物之類毫毛皆本寺規處也歲月風雨欹徧頗夥居者病焉歲庚申山之東峰大重建於寺懇遂鳩財董役徹法堂柱樑以上材杇而瓦缺者悉易而新之辦道間前則折三如曲尺樣而為後簷所掩昧昧也今毀而接厨連建而為二間其廣豁又用餘財奏五色彩於畫法堂丹碧暎日林巒煌耀始於四月初畢於五月晦雖曰重修功倍初創何其成之易也非東峰之德能有此動天施人之心而又有幹事之材疇克至此哉閱舊板甲子圓月大德重建丙申廣策夯圭等翻瓦云噫自乾隆甲子至嘉慶庚申年未周而再經翻瓦想非一二而古績掃如而具在無何有之鄉豈古之人貴實不貴名故無所垂視耶此吾之所以發嘆於<span class='corr'>杞</span>宋之文獻也凡由今而望將來是菴之成毀何限其有如東峯之賢接跡而出隨毀隨葺而隨喜欲功有如不侫者則庶期菴故實窮劫無缺冀諸大師勉旃東峰名翠屹監事僧曰戎定曰信淨</p>
<p>嘉慶五年庚申六月　日</p>
<p style="margin-left:17em">松坡門人西岳堂謹誌</p>
<p style="margin-left:17em">延日門人性　哲　書</p>
</div>
<div class='div-other'><a id='mulu452' />
<p class='h2'>○三陽東香積山陽和寺上雲菴佛像改金翻瓦記文</p><p>夫香積山上雲菴者山中之別區禪講者之修道處善男善女禮敬供養處也即古雲坡祖師剃染處豈其尋常之處耶乾隆甲子圓日比丘重建逮至戊<span class='corr'>戌</span>裕坡大德改金矣流至四十年卓上觀音尊相衣金脫落光明不專不宜相信者之禮敬供養林慚澗愧龍天摩㦬之際幸值今年夏平壤城內大檀越崔氏紅蓮花李氏白蓮花等為其外孫子戊午生洪弼變已為初試回試進士及第之願七星祈祝之行與安州邑內處士寶蓮花田氏來請此庵慶設聖齋而及見佛像之衣古改金發心各出數十金兼募檀緣起始於閏六月十三日告工於十八日點眼之辰祥雲普遍於空中道塲晃朗此是未曾有之瑞也華庵云信為道源功德母長養一切諸善法信能增增智功德信能必到如來地悉皆信心檀越成就功德畢到如來之慶兆也豈不美哉豈不欲哉又菴之宮殿嘉慶庚申東峰大師重修盖瓦而如今雨漏椽梠朽破至於癈落之境修楫翻瓦事雖重修功勝新剏於是檀信歸依龍天惟喜見聞咸讚亦皆如來之神力檀越之信心化士功德勸化者誰此庵印札尚如也願以此功德普及於一切我等與眾生皆共成佛道也第大功不伐大言不言雖欲伐其功言其言若不記示於後即後人者效前人之功發信修理者若無故余不捨不才受此和尚之強請略記其巔末而施緣名目開列于左</p>
<p>嘉慶二十一年赤中土䐗月初吉</p>
<p style="margin-left:17em">鶴岩門人聖潭楚珩識</p>
</div>
<div class='div-other'><a id='mulu453' />
<p class='h2'>○三陽東香積山上雲菴重修及翻瓦記文</p><p>嗚呼物之盛衰天之理也事之興發人之數也若一衰一發而終不更盛復興之道則物之於事豈能久存乎天地之間耶今此山茲庵營建久矣未知何代之創設無蹟可考而間經幾許之修補山之景菴之霛俱載於前人之術故不必歷舉也歲久月深風磨雨洗瓦縫易綻金像天龍未免露頂之患棟椽就杇居僧過客只切袖手之歎然而巧值乙丙之浩劫山野氣皆逸生其於赤手何余乃雲蹤寒衲偶棲此菴晝宵動情目不忍視故忽發重修之意自為化士求施於善男善女所得鳩財幾為百餘緍即為召匠杇者改之漏者覆之不閱月而成之此所謂盛衰相尋而無窮者天之理也興廢相隨而有時者人之數也後之居此菴者與我同志因以隨毀修補庶此庵之不杇矣</p>
<p>道光二十七年赤羊青蛇月初吉影虗門人比丘就弘</p>
<p style="margin-left:2em">施主幻默門人沙彌</p>
</div>
<div class='div-other'><a id='mulu454' />
<p class='h2'>○香積山上雲菴重修與佛像改袍記</p><p>戊戌之秋七月山人三仁比丘重修佛宇改其佛衣請記於余余曰真空無相真佛無形何可修補哉山人清淨鏡心青黃同現汪洋海面長短齋彰粧雖本空何妨於重重寶閣堂堂金容出現往來于其間哉且尸木之主出於追遠之誠繕宇之制始於覆[示*套]之功前修梵宇敬承天地庇庥之德今改佛衣正示聖賢教化之儀豈非無相之相無形之形歟余於是操筆更曰古人以芦笠之功猶享輪王之福妙眼以改袍之德長作天皇之主如是勝<span class='corr'>緣</span>君其知之乎夫一春和金萬花自暢一性法界類蝢現外修其事內若虗空則畢竟成果譬如朗朗虗空中明明日月無心而照應也君今修營不忘本來面目念念照顧而修其事豈比夫蘆笠改袍之功乎君其珍重山人無言而退</p>
<p>光武二年七月晦日</p>
<p style="margin-left:16em">鏡潭門人　混惺抱訊記</p>
</div>
<div class='div-other'><a id='mulu455' />
<p class='h2'>○天王寺重修大施主前判官洪公正柱氏記惠文</p><p>本寺之剏建歲久年深風磨雨洗傾頹已極役鉅力微雖有誠心而未能重修矣何幸公以別遣官適駕焉茲以曾未得有之善根優施錢財之物力惟新寺院之役半年告成矣繼以世子邱下為祝命小僧而每朔朔望孜孜不倦布施有為之誠使世之君子皆願效如洪氏之無量大誓也已</p>
<p style="margin-left:2em">辛卯五月　日</p>
<p style="margin-left:3em">義州龍宮山化主僧三悟</p>
<p>竊惟花雨諸天功德洋洋於三千世界心香一瓣因果昭々於億萬眾生顱茲灣城之中稱以天王之寺神人臨於寶搨始倍日光之身帝子遊於北城聿覩沙門之淨潔迨今年深歲久以後礎傾而棟撓鳩材乃議龜筮既從經之營之莫非君子舒力炳若煥若多賴仁人喜施奏鞀皷而告厥成功會冠佩而落之以宴制度美於輪圓翬鳥斯飛圓雘耀於窮奇燕雀來賀壽山長翠福海益深名列羣仙雲遊極樂之世界身豋大乘充享無量之吉祥</p>
<p>光緒十七年辛卯五月　日</p>
<p style="margin-left:20em">前司果許鐵欽</p>
</div>
<div class='div-other'><a id='mulu456' />
<p class='h2'>○金剛寺所在石碑文</p><p>灣城之東三十里有石崇山有寺曰金剛丙午以燬告僧竗安慨然經營鳩財而重建之善男善女爭施金錢最管稅廳及鄉人安得文俱以千有餘緡助越四年秋工纔完盖安鄉先後之力也安家也孝友事而謹慎見義不惜萬金者屢顧今之舉非為徼福祈於佛氏皆從好施中出前已屬公議為首鄉其子錫範亦以上舍生豋薦剡時余適尹是府既奇安之義而幸寺之成亦捐五百緡助之略識事實之如右又四大金字牓而鎮山門云</p>
<p>道光二十九年季秋兩西運餉司奎章閣檢校待教知製教</p>
<p style="margin-left:16em">李裕元記</p>
</div>
<div class='div-other'><a id='mulu457' />
<p class='h2'>○熙川郡圓明寺事蹟記</p><p>郡之南有一小菴殿宇宏華景槩勝麗峰壑轉而潗邃逶曲更遠巖石盤而復陁奇怪且險羣峰羅列共揖眾生拜佛之禮百川爭集長洗禪心俗塵之意曉月寒鍾聲功男女之福朝峦浮雲影護靈神之位背威城而基圓面香岳而文明陽春佳節禽聲上下細雨東風花木重深殿傍付庵粵自壬申盡入回祿豈非神人厭污穢而然耶必是俗客示塵累之故也過者居人恒切咨嘆矣時有一僧號稿影松聰明拔例性行超凡誠能感天慧足動人蜘蟵經綸謀出鳩財之策土木工匠材運溝壑之深始於甲<span class='corr'>戌</span>成於乙亥兩載勞力一新舊制畵榭紋[囗@夕]朝暉照耀繡龕花屏金佛依然朝夕緇徒儘誠講禮城邨士女隨願禳福輪焉突焉諸天日月更斯極哉樂哉法地草木向榮圓其月而復明寺可號以圓明極新民之共樂殿宜名以極樂余來兹土暇往其寺聞其事而美其盛為之記而傳之無量焉</p>
</div>
<div class='div-other'><a id='mulu458' />
<p class='h2'>○熙川郡金仙寺事蹟記</p><p>古記云新羅時有二人貞觀初自白頭入香山山之北麓芙蓉峰下卜居焉近有西山師修葺東曰法王臺立青塔西曰金仙臺立白塔法王臺外東曰散花坮立白塔白碑碑沒字金仙坮外西曰奏樂坮立青塔青碑碑有字西有泉名芋茼東有泉名甘露龍虎各有石人在岩罅即鎮法也自是龍蛇混雜無歲無之白碑破碎今為攻磨以繼述之吁二坮之修二泉增流四圍蒼翠含榮三十六峰歷歷可數凡物之顯晦有時俟此坮之不頹也前後之結緣同修等等修福慧共四生六道同登九品之坮是所願也有清三之四十八年己丑七月十五日聖河字立石西山大禪師剏寺數十年以心佛之心廣佛之教慈仁博厚悲願尤深八方禪衲雲集日夜煩問師悲尤新道疑金文功推阿難岳神致敬龍天守護檀越歸向千秋不滅於是小弟聖河敬念先師之迹欲樹改碑之銘乃清虛三世東溪月渚手撰銘書境物依舊禪客攀榮眾賓改律鳳矯仙樞龍迥寶殿重光祖道日明千秋龜文吐瑞鳳策揚輝五教分榮八鸞含花功權臨濟業峻遠公千秋萬歲此碣不杇</p>
</div>
<div class='div-other'><a id='mulu459' />
<p class='h2'>○熙川郡竗香山擲盤臺事蹟記</p><p>威城之南竗香之北有一精舍厥號擲盤臺安名者誰新羅道人元曉悟道於斯樂道於斯一日慧眼觀之中原有大作佛捨九僧九俗者叅證師天罰地陷緣此會眾咸沒之際有一盤自無何以來或高或抵揭道場而去會眾咸言奇恠而隨出後地陷證師被陷沒之禍盤止視之則盤中有海東元曉擲盤救眾人字所以扁額也山以之重寺以之奇不言可想矣然歲久年深寺有漸頹之患而人無可葺之心山水悽冷居過咨嗟亘悟禪子守護幾年慨嘆傾覆之狀志欲重新發希有心先罄<span class='corr'>己</span>財里首崔亨岳李文鄉亦聞以嘉尚為不施至為引勸主本里龜恊而從議隣里聞風而施助不閱月而告厥成功猗與伏哉白雲千載之下梵宮重新於雲林之間霽月光風相知山光水色互暎人耶天耶工不鬼役物不天來可記乎施化師之功德山高水長云爾</p>
<p>光緒五年己卯仲夏澣普運子禧謹記</p>
</div>
<div class='div-other'><a id='mulu460' />
<p class='h2'>○深源寺懸板</p>
<div class='div-other'><a id='mulu461' /><p>定州牧鳳鳴山深源寺佛像改金與後佛中壇帝釋天龍諸幀造成記</p>
<p>歲在己卯秋賢相洪公出宰定州牧幸枉此寺見寺佛之被廢恨佛像之漫渙命余差定都化主任使之改金既不逆官符之囑又不忍佛像之殘仍袖勸䟽與寺僧謀議拮据壇財限千金越明年春正月既望起始季春之吉日落成于斯時也日吉時良天清明瑞氣常凝於練齋之間道俗咸嘉之哮作異事云檀越姓氏開列于左時則</p>
<p>有清乾隆二十五年庚辰三月三日青松門人南坡[仁-二+六]坦謹識</p>
</div>
<div class='div-other'><a id='mulu462' />
<p class='h3'>○深源寺懸板</p><p>夫<span class='corr'>釋</span>氏之來自西域至于我東逮夫勝國尊崇敬仰而殆若吾儒之慕先聖也山之高谷之深邃靜潔處則必建梵宇世傳八萬九菴之說而誠不虛矣吉祥山來脉深源山即州之主山也左屈右伸龍虎交抱中有一大剎剏建年代無跡可考而無乃崇奉之時可辦者耶只考其重修遺跡則年代乾隆二十五年云此即我朝之時事也僧徒漸衰寺剎幾廢觸目荒落世人興嘆近日山川之氣拂鬱為殃害及萬民者烏知非僧亡寺廢嗚金之聲寂然故也本寺為州之鎮氣處而宋徐朴公欲為重修財力難辦有志未就已為年所矣何幸賢侯來莅之後捐廩助給特令使之修改其次鄉將吏奴令邑之富人隨力扶助乙卯七月日始役丙辰八月訖功殿宇樓閣也並改欹瓦萬目有新豈不曰檀越之功力也凡之成而果有期而寔出於為民救災則豈可謂惑世冀福也哉忘拙謹識</p>
<p>咸<span class='corr'>豐</span>七年丁巳十月日牧使洪公翼燮</p>
</div>
<div class='div-other'><a id='mulu463' />
<p class='h3'>○深源寺懸板</p><p>夫深源兵營邑之事利也山名曰鳳鳴寺名深源也故毓靈異而神護雄府道傳眾教尊師法而寺稱深源閱浩刼於千年羅麗所尚現發願於眾善邑村同歸䲶甍虹樑剏建之宏大畵合龍錦帳非不制度之繁華曾日月之幾何幾多荒落而風雨不蔽若如傾頹之本官李公呼僧修一普祥兩僧謂言豈非僧徒之共憂鳩聚財產亦為州民興歎惟其重修故也更建方策徒費必籌奈此孤處單身之生涯難辨財力三千界下所樻大慈大悲十九坊自有善男善女須惱蓮社之貧乏只望檀那之普施散幾百財還來莫如樹德拔一毫而蕩利庚辰五月分始役至今訖功殿宇樓閣道改欹瓦萬目有新豈非檀越之功力耶凡事之果有期而寔出於為民救災則豈可謂惑世冀福也哉泰天之助佑同力庶幾改觀於更輪福田廣開共躋壽康之域慧月更霽遍照清淨之道場性願一撓人民善勸仁善千秋香燭與斯堂共祝始終</p>
<p>光緒六年庚辰十月　日</p>
<p style="margin-left:16em">牧使李[金*憲]永謹識</p>
<p style="margin-left:16em">筆香山僧天秀書</p>
</div></div>
<div class='div-other'><a id='mulu464' />
<p class='h2'>○龍雲寺</p><p>一塔碑　今皇帝陛下萬萬歲</p>
<p>一扁額印刷人金鼎夏</p>
<p>一扁額文　恭惟我</p>
<p style="margin-left:1em">聖上一元之初宅圖大萬年之基重熙累洽猗歟盛哉文武吉甫猶魚水之共得內外干城如龍雲之相從粵若左防營之制勝古稱高麗氏之長靜襟帶鴨水奠海邦之屏翰鎮壓冑峯鞏邊圉之盤泰徯我韓侯何其來暮千石良吏召父更傳杜母萬家生佛走卒亦知司馬王事靡監先天下之憂樂人和不如叶地利之保障一夫當萬夫關次第告成三里城七里郭畢張治具政通化溢敢齊人之入寇時和歲<span class='corr'>豐</span>求吾民之多福傾蔡之悃每依斗而望京調梅之暇或看雲而陟岵盖五峰沙門寔一府願堂御碑穆臨呼嵩之誠遐邇壹軆金仙大覺因果之功高下三乘物換星移經刼塵而輪奐風磨雨洗[木*感]浮圖而剎落乃知天藏別區以竢神明太守經始興工捐送五斗之廩檀越普施爭趍千金之助翼乎寶殿撤舊瓦而搆成臭然禪壇合新制而改觀八窓獻納增山川之氣像三光照耀重世界之極樂請祝聖人壽無疆而祈我永命咸與眾生德有隣而介爾景祿於戱余　皇考曰卿雲曾効勞於甲寅逮苗裔之不肖幸盛際之難再材短營度裕後謨而敢賛志切繼述附先蹟而彌感庶為撰次謹綴荒蕪寶殿重回泰靜觀萬化泛月霞流石面花雨洗山容飛錫解雙虎摩[打-丁+咢]藏一龍靈光任照輝聖壽齊青峰山開壽嶽洞天分灑落鍾聲到曉聞麟抱釋教傳寶樹龍飛聖化吐祥雲道通極樂玄圓界妙入大藏錦繡文期與後昆垂降遠千秋誠切憶韓君</p>
<p style="margin-left:2em">庚午仲秋金鼎夏謹撰</p>
<p>一碑　王上三殿下壽萬歲</p>
<p>一塔壹個七層</p>
<p>一扁額　龍門寺</p>
</div>
<div class='div-other'><a id='mulu465' />
<p class='h2'>○宣川府菩提山普光寺事蹟</p><p>平安北道清北宣川府菩提山普光寺乃西關名勝地而　皇明萬曆間惟我大覺能仁六十三代孫臨濟嫡統　賜國一都大禪師教都摠攝扶宗樹教普濟豋階尊者西山清虛堂休靜大師之所遊居道場而壬辰倭亂　大駕西幸龍灣時留藏　國家實錄之願剎也山之周遭半百里而盤根遙連於長白佳氣鬱䓗平碧空而高屹於鴨綠江之南鎮坐于龜灣宣鐵四邑之接境焉洞壑深邃岩嶂高峙樹木陰翳豺狼縱橫人物往來常懷恐刧焉山多松栢四節長留春色而澗多玉泉九夏恒聽秋聲矣湍霧祥烟常曖々千峯巒桂月蘿風實蕭洒于淨界可謂人間之淨土雲水之樂地也秋日登臨峯項四望瞻顧則大洋茫々碧海長天摠入眼界而神島九月屈拜膝下者而山之西南之景也雲山疊疊胡塞遼陽收盡掌中而妙香三角沓然細靄者山之東北之景也矧又落霞蒼茫茫之外海上孤嶼或白露雲青嶂之邊塞裏雙鶴間往來此亦菩提山之勝賞也山名菩提而寺號普光者意在於何昔者吾佛大覺世尊初成正覺于菩提塲中而演大華嚴于普光明殿焉則古人所以開基創院而模彼名此也必矣故灣府十里許有華嚴宗是其證也邃古之初肇基年代既無事實沓不可攷而皇明萬曆壬辰之歲倭賊陷京城松都及平壤百僚奔遑萬民魚喁我宣祖照敬大王西幸龍灣避亂之節特命國之實錄留藏此山焉今鎰錄寺是也鎰錄者實錄之訛也先是已五之年妖僧證引故惟我　西山豋階大師被拘於禁府矣及其供辭明剴　宣廟知其冤立釋之徵詩藁覽之嘉歎出　御畵墨竹而賜之　命賦詩而進師即進絕句曰瀟湘一枝竹聖主筆頭生山僧香爇處葉葉帶秋聲　宣廟奇而讚之又賜御制一絕賞齋甚厚慰遺還山焉及壬辰之亂　宣廟大駕西幸龍灣忽自憶曰靜上人今在何處豈忘我耶　丞使召來豋階大師伏劒進謁　宣廟教曰世亂如此爾何弘濟耶師泣而拜　命請曰國內緇徒之老病不任行伍者臣今在地焚修以祈神助其餘臣皆統率悉赴軍前以效忠赤　宣廟義之命為八道十六宗都摠攝為義僧大元帥諭方岳禮遇之於是松雲惟政乃師之上足也聞師為義僧元帥而率七百餘僧起於關東電默處英率一千餘僧起於湖南師率門徒及自募僧一千五百合五千餘名會于順安法興寺與天兵為後戰于平壤牡丹峰僧軍多捷斬獲甚多大竪戰功焉與天兵并力遂克平壤復松都京城賊霄遁師以勇士百人迎大駕還京都　天朝提督李如松送帖嘉獎有為國討賊忠誠貫日不勝敬仰之語又提詩贈師曰　無意圖功利專心學道仙今聞王事急摠攝下山巔詩將官百有餘員爭先送帖于　師前賊退　師啟曰臣年埀八十筯力盡矣請以軍事屬於弟子惟政及處英臣願納摠攝印還香山舊棲　宣廟嘉其志愍其老賜號國一都大禪師禪教都摠攝扶宗樹教普濟豋階尊者惟我大師自是義益高名益重道益尊焉云々然則此山也當其國亂之節命藏國之實錄於山之有寺也重於一時盖可知也而唯我　西山大師悶　國家之顛覆奮雪耻之無路身出香岳進謁　廟堂之前岳泣拜命召集緇流時往來于茲山住留數月而仍調僧軍出清南與高弟惟政助捍大寇克復　宗社焉由是一國將相兵民咸推其功至于　天將送帖嘉獎有敬仰之語則　大師運籌帷幄决勝千里之妙算皆在此山中而施設得驗及平亂之後遣人迎大駕還京都時亦來此山留旬餘而還山云此乃古老相傳之實語非是孟浪道說則至今人稱　西山道場者豈偶然哉　或曰西山一國宗師也雲蹤鶴態素無定止八路名山何處不飛錫而亂餘暫過之所豈可盡信而必取此為　西山道場也耶對曰西山非但一國宗師也實吾東方大覺師而丁斯末運真一佛出世也既以見性明心為一代禪宗而重光佛日於昏衢大振玄風於末季回在瀾於禪河正頹網於教網則所謂換骨靈方刮膜金鎞者非西山而誰故後之作雲孫者慕其道仰其德而稱頌不<span class='corr'>已</span>宜其禮哉若海南之大芚寺則　西山不過一遊其境暫時賞玩而已至僧徒慕稱　西山道場而拜祠其忌日奉安西山以後列代宗匠舍利而樹石鍾瞻禮焉况此山壬辰之亂惟我　大師往返留宿數三度乎聖人一過而化人之神速若薰風潤雨之霑洽枯物焉丁亂之時　國之實錄既藏此山而　國之宗社又在此山而匡復則此山也重於一時可知也而西山之德又重於一時又可知也至今衲子稱以　西山道場而畵影瞻禮者非但慕其道仰其德而尊崇之抑亦忠君愛國之心發於其間而將使後人效則其節也歟昔者有太公所居之泉而人稱曰太泉有郎官之湖而人稱曰郎官湖此地也既為西山住錫之所則何不稱以西山道塲也耶斯所以是寺之權與而衲子之慕西山而稱為道場者也此山開基累百年前人之修建既無記蹟者故不可憑考而只見齋筵所用三四請文及涵虗圓覺經板木現行於世而有留藏者紙末皆有萬曆年號而留刊普光寺云則疇昔人盛時經教板本想必多刊藏置而必遭兵火之燒而無遺矣今之寺西北隅人稱經殿嶺者是也夫寺剎雖有排置僧寮具圓叢林法制之處而未易置經殿矣而今此山既有前日藏經之所則人眾而盛制類此而可知也至于皇明崇禎丙子之亂胡人大侵或殺或掠僧徒四散避亂而東西僧寮及梵殿高樓一時為兵火所焚蕩然無遺鞠為丘墟柴場者埀四十年矣行客經過者只聽山鳥悲鳴嶺猿哀嘯而已至康熙十六年丁巳之歲有雲水僧比丘瑞霞處能行真等三人同心發意建立東西兩堂而僅苟模樣焉殘廢莫甚而山中或有草創禪居而無足可觀矣甲子之年比丘宗雲道真普明三彥等四人又募檀緣而創建大雄殿即今空殿是也當其時山中大德有泰性堂義雲大師主其事而成功焉幹事比丘屹陶瓦比丘處習也又丁卯之歲三彥雲霽宗雲道真四人發心出勸文募合檀財而戊辰之年召良工於三南<span class='corr'>己</span>巳之夏雕造　金像畢功而奉安即今殿中釋迦尊像及藥師彌陁三尊佛像是也萬德嚴莊相好超絕無可比倫也造像時山中大德有月華堂戒澄大師主其事而辨功焉又大雄殿丹戊辰之年比丘覺然所辨也又庚午之年僧堂再建化主比丘處能也幹事比丘行真也僧堂仍又再化主比丘三彥也陶瓦比丘處習也幹事又志屹也流至康熙四十一年壬午之歲有比丘鶴蓮覺淳冲桂碩璘處祐應律六人同心募緣營建高樓即今之法雷閣是也雖六人同心營建而鶴蓮之功居多而斯樓也高僧到此洛於禪定騷客到此惱於詩句道士到此骨不換而直御輕風也矧乎酷炎煩熱臨斯樓則肢節清凉霽月光風登斯軒則腦衿洒落則斯樓也助人興也無窮滌[卄/塵]累也亦大一樓之成眾樂備焉奚必賢者而後樂此也耶可謂光寺之一奇賞也作樓者誰良工三忍也幹事比丘斗樞陶瓦又創香爐殿時三彥處習兩人主化而佛器鍮盆種種汁物比丘三彥獨辨也其功可賞焉其香爐殿前在空殿之右年多腐破故乙卯春寺僧毀撤移于梵殿之東焉即其所廣其址創冥府殿焉　噫丙子胡亂之後精剎雕殘名稱存事去枳林遍地桑麻掩暎而<span class='corr'>已</span>賴遇瑞霞處能輩勤勞占建禪舍而僧徒漸合至於創梵殿安金像再建僧寮仍作高樓貌樣叢林法制傳于勝事迄今安頓豈非盛衰相繼興廢不一聚散存亡關係時運者歟若夫處能行真志屹等三人則於光寺再度勤苦而三彥處習則始終勤勞至於四五度是數三禪者豈前身同其發願而遵願如來之命於菩提場中普光明殿故能興滅絕其勤若是也耶夫披荊棘草昧之初霞能開創之功極為高重而諸禪繼營之功又不可量焉吁可賞焉矣厥後僧徒漸集多踰半百而寺漸富饒往來憧憧者指為富寺而寺亦有欣迎賓旅厚待之風故八路四境莫不稱誦光寺而清北指此此山為第一淳風焉兹豈非大覺世尊二千遺蔭盖覆于此山之兒孫而設大華嚴之普光明殿雜嚴飭之場故遺蔭餘澤遐霑遠被而能若此山也耶又可賞矣</p>
</div>
<div class='div-other'><a id='mulu466' />
<p class='h2'>○普光寺冥府殿事蹟</p><p>雍正十三年乙卯春普光寺合院大眾忽相議曰茲山雖僻在邊隅而名喧八路從古以來銀無　十王殿宲是崇奉之蔑誠叢林之缺事奈何比丘芳稔夢見創起　十王之殿仍說夢事長老鳴蓮富饒一方名傳四表者也聞其夢瑞請於寺中許捨千財願造冥殿　眾中有敬眼慧圭處習等激勸之於是合院大眾半百戶人同心合志大發誠懇願造　冥殿如出一口遂各䟽勸文乃請開士一張于天柱山隱峰寺而使其主斷統率能師素以乃勣為<span class='corr'>己</span>任隨請來至普光山躬荷勸軸搜得山中至數千財盖素有德望而自少成<span class='corr'>辦</span>大事無窮而光寺冥殿募緣中又居其首焉又創冥府殿時身為謀主引勸無窮而勸誡明正始終勤勞者長老慧圭之功極重也出八官府善言慰諭能使　城主回心終令　官人護助收功於城邑結美於乃勣者比丘芳稔之功又重也能化灣人趨赴而請運体木誠心極志者比丘智允之功又重也其次法律義察智淳等皆以篤初誠心慎終令節遊化城村不知其極或募一二千財至四五財功並至重矣監役比丘雙輝幹事比丘法澄處訔始終勤勞何可記極耶　其次合院大眾四十餘員悉皆荷勸影助雖以斗聚升合莫不覺海中添流金田中植種則多寡同心謀成大事何嫌小流之添小流之添海上下戮力而圖建奇功孰訝纖塵之足嶽哉其功可賞而若夫<span class='corr'>檀</span>越則鶴蓮長老施千財外比丘覺浻舍三百餘財而比丘斗樞舍二百材其次處習宗稔共捨一百比丘瑞澄天機信士朴進昌等皆捨半百財若夫信士張傑捨半千財買得唐綵肺當先後畵幀及內外王殿其誠也深其源也重　天地神明想必陰祐此人而施雖不及於蓮公而蹟還爭先於眾人瞻視之間矣豈不奇哉人傳為奇功稱籍四方矣長老鶴蓮則舍施千財古今希有故寺中公議畵其像而影流之敬待其功使其芳名則杇于千秋萬歲焉豈非冥殿巨蹟奇功也歟合院大眾山中老少莫不各捨米錢衣彩蟻角之物山野間風莫不響應而人間十王之說而貴重如漢明時初聞佛法焉遠近城村莫不爭先舍施此實佛天陰隲於冥冥之中而致然也一邊召匠僧智熙而創殿焉經始於是年春畢初於是年夏翼然殿閣狀若天宮也一邊請畵僧侶粲於嶺南粲與徒俱來雕造地藏真客及列王等像經始於當年夏訖功于當年秋工似鬼役儀若天降神像奇妙難可形言而近古無比焉翌年乾隆丙辰春寺僧又相謂曰殿像雖畢畵幀奈何功既踰半不可半途而廢再迎畵僧於香岳來得唐綵於檀家先畵各部像幀次艧內外　王殿佛天神祗依俙來臨於塞中朎鳳龜鶴怳然飛走於眼前可謂能畵難畵之景矣主畵者誰乃香嶽僧慧眼也吁二一年來多般巨蹟具專畢功焉洒殿而奉安像幀贍禮望見則穆々慈容跏<span class='corr'>趺</span>蓮座印手蓮眸檀員齒而百福莊嚴相好超絕者地藏大聖也皇々睟面蹲居榻上寇玉懸鏡舉秤點簿而秘慈仁外現威猛者　十殿閻君也然則玲瓏殿閣安苞重疊之內佛天神祗昭布森列君子見之感發良心小人見之懲創逸志應無疑矣雕欄畵棟交彩芬被之際朎龍鳳奔飛馳翔逸士見之思修德而獨善其身達人見之思昌物而兼善天下也又無疑矣　天地神明俱會于此体嶽嘉瑞備至于茲釋氏輪廻報應之條畢張於此　聖人正<span class='corr'>己</span>安物之方摠萃于斯則賞此者其可不熟玩而深省哉八面欄傍諸佛菩薩如入禪空而不滅四壁樑上羽客仙童似服凡丹而不老蒼生種福之地畢施凡愚消瘴之術斯禪臨翫者靄然如入玉洞仙界蓮藏佛國而不覺舞蹈矣噫此方之勝者此山也此山之勝者此十王殿也此殿之勝者此眾人功也有山而無寺則山不為勝有寺而無殿則寺不為勝山遇寺而擅勝寺得殿而擅光人樹勳而擅實豈非佛天冥感吉運之鬱興而西山當代深深之餘澤也耶何者今之八路稱為宗匠學人及長老凡僧者莫不成長於　壬土中而同受佛戒同係乎西山之後裔則若上蓮公能公圭允稔律數十員遵如來之命西山道場而開創前人所未有之殊功而遺勝蹟於名塲而流芳名於萬古者矣可謂忠君愛國之心發於其間而光顯祖風之志兼發間出故能建奇功若是而祝聖壽於億萬年而無窮矣此寺雖國家置錄之願堂　西山遊歷之勝塲而百有餘年未曾有知而好而顯實者今遇蓮能張傑等數十員而開建奇功重輝佛日增禪院顯揚先風佛天神祗想必歡娛而　西山之靈亦必欣悅于九萬里之清虛矣亦可謂西山之後孫優遊　西山之道場而樹異勳光西山之風而俾儒釋起慕者矣然則壬辰之亂惟我西山在茲山而克復宗社延國祚於萬年又今丙辰歲惟我後孫開建奇功又祝聖壽於億萬斯年何其想應前後神契始終之若是耶而今以後則此山名播遠方功誦萬歲可無愧矣豈不大慶大佳哉雖然光山之光事無窮難舉一二焉後之居斯者感今日之異動念先祖之遺風非但使寺廢而重葺使殿頹而重新焉而又復別開奇蹟以耀山門則使是山是寺光曜倍今日十分矣然則光山能事待後人可畢而庶幾光山之名不杇於千萬年矣勉之哉余以禪林之後葉雲鶴行裝本無定性矣幸過此山愛此寺之淳風好此山之勝概爰請住留今已數年矣一日冥殿化生能公智允等訪余而請余曰山有寺也千有百載而前無記蹟者故往事無可憑准而今又不記以傳之則後無可考亦如之茫茫如此而名區事蹟將來永沒泯則豈無達士之恨哉記事實莫如文盖示當今傳來世非此無由願勿憚勞而記蹟傳後寔所由望也余曰既無前蹟憑何可述哉能師乃請處習老長詳問半百年以後事而壬辰國家置錄之事西山匡復之蹟昭昭於人之耳目而人亦藉稱故先記其事辨于首為西山道場而百年以後創寺顛末及今開創冥府殿之始終以為後來之考憑標蹟云爾</p>
<p>乾隆元年丙辰　秋七月星會日　　西山四世門人月岩興策記</p>
</div>
<div class='div-other'><a id='mulu467' />
<p class='h2'>○普光寺冥府殿上樑文</p><p>伏以金人現化於竺乾須達鋪金而闢三千之佛剎玉帝遊賞於功利昆首琢玉而占十二之仙樓仍茲金闕銀坮壯耀於祗林久視之域玉都瓊室增光於天京太微之庭斯乃眾真之殊場而群聖之甲第者也瞻彼兜率之內院恒在此先矧茲普光之明壇肯落他後是用新營寶殿別揭華名既屬香火之依歸可乏廟堂之壯麗顧惟天下邦國朝鮮為仁義鄉境內山川菩堤傳名勝之寶盤根遙連於長白靈脉鬱葱秀色高撑於碧空淑氣亭毒留藏國家實錄之殿分明在彼迎引仙馭玉洞之跡希夷自今翠栢蒼松長留四節之春景碧澗清瀑恒聽五夜之秋聲澗瑟松琴洗去塵慮桂風蘿月靜隔寰信謂物<span class='corr'>淨</span>居壺中福地來矣第念斯地既檀名區之勝慨盍可叢林之制漠然而荒儉連仍僧有離散之弊物力彈盡人無喘息之問是以梵殿亭樓雖卜建而累換蓂莢之間落冥府香閣未創置而尚待風雲之會臻四眾祈傾闕如在之敬擅起瞻禮失種福之場山門之闕茲殿也譬若國家之廢典刑吾人缺手譬緊莫過是念常在茲過者為之興嗟居人咸以起歎久矣盖天下萬性士農工商之民陽間眾生尊卑男女之位皆悉懸命於十殿閻君子之手裡莫不照影於三界業鏡之光中則寔當大家盡心惟恐居後僉皆奉事禮當爭先者也恭惟城主閣下李公本以簪纓之甲<span class='corr'>冑</span>凜帶豪傑之英才身佩九重之金章業樹一方玉節寔實國家重地保障之忠臣名號水路要開防禦之大將御眾既以寬簡化美於日新權威赫於關西號令震於河岳上盡誠於鳳閣下恤民於漠濱下車及於三周頌聲作於四境非但清化於城市又見蒙德於雲房外作佛法之護衛內嘉釋子之勤業印是勸軸俾山野而助功帖下費材建殿宇而敘用遂得鬼歡神悅山輝川媚經之營之成之不日皆城主鎮念周旋之惠澤也若非金仙使命玉帝遺蔭豈能及斯也哉實百世不忘之德也况又一邑鄉黨儒林將校莫不努力而顧護百執時任吏廳羅卒亦皆舍物而助成則閻玉筆端何人之功不記錄矣玉帝桉上誰家之德不彰明哉可謂世道交興儒佛并作矣理宜銘心不忘者也爰有長老厥號鶴蓮童真出家妙年拔俗霜松潔操既抱御眾之權水月虛襟兼帶濟人之術遐邇讓德尊卑傾心富饒一方名傳四表常以恤孤撫<span class='corr'>獨</span>濟扶殘弱為<span class='corr'>己</span>任焉適丁荒凉之辰欲發廣大之願不惜千財之費創開十王之堂事佛敬天頗類須達多之大施傾資破產却慕仁君子之正心非但遺勝跡於千秋流芳名於萬古抑亦種玄福於淨土植良緣於丹田豈不大慶大佳盡善盡美哉其浩然真趣<span class='corr'>彷</span>彿三清之述流其凜然高標依俙九華之仙骨功之燦爛蹟之巨偉可以職綴瓊班名編瑤籍必矣可謂鶴鳴九臯天下應頌蓮開上品眾聖共讚者矣神明已為訂知佛天早當護念亦極之危烟滅五行之雪消焉可想也適值開士法諱一能襟帶慧遠之高風胸藏道林之仲量素以紀綱禪院模樣叢林為<span class='corr'>己</span>任而栽培善根之深深修淨覺路之濶者也時乎鳴金錫於三角山畔造立滿月之真客時乎拂雲衣於太白洞天營建靈山之勝殿其為有功於禪門大矣起慕於後深焉噫上人之高標天端霽月上人之雅範雨後清風來此光山照彼蓮實大綱得以斯正萬目之為畢張各當其當遂適其適山野響應遠近風趍指日誓心舉事盟意結為莫逆之友期成不成之功可謂彈知相交塤虎相應矣因以聚沙累土控萬善而擅那風從叱石鳩村召百工而役夫雲會比丘覺浻斗樞處習宗稔瑞汀天機朴進昌也者皆同心<span class='corr'>檀</span>越也比丘慧圭芳稔智允法律義察也者皆助緣化士也比丘智熙玉能也者善手良工也比丘立法汀處訔雙輝思定也者皆幹事指揮也論其舍施則出二三百財下至於四五十財議其募緣則或募一二千財下至於四百財至於合院大眾四十餘員悉皆荷勸助斯後則斗聚計合尺獲寸收莫不覺海添流金田植種則多寡同心而謀成大事何境小小之合塵上下戮力而圖建奇功孰訝多多之辦業哉於是計楹樹礎蹴坤靈而開基削墨運斤而眾天經而結宇構桶雕楣鸞伸鶴跛可安冥天白日之聖王重欒複棟虎距龍盤冝迎苦海慈航之教主風軒月戶彷彿紙園之重閣講室蘭楹基礎依俙天京之玉開瓊室此皆匠僧智熙巧妙之手段而佛天冥侵戶綉門開而雲影臨軒磬聲[口*琴]喨於雲端若夢易破玉泉琮琤於欄外煩火自除穆穆真儀將安于此皇皇睟面擬禮于斯千災雪融藥福雲進見佛見法虗消覺名將可待矣若非靈山勝場疑蓮藏世界勝會斯玩三生六十劫之同種善根真儀共瞻八萬四千歲之不杇良德三千海平田賞物百億累天樂盈空皆備於我而不在於人矣化士與施主助緣求湏著念辭昇無堂者物我兩忘入斯室者眼耳俱喪身外已覺眾外玄旨在世早知出世間情然則舍物建堂豈徒然哉叅聖種移必有以也遂吟短唱助舉虹樑　主上殿下龍樓萬歲鳳閣千秋金枝聯芳玉葉帶彩王妃殿下日有千祥時無百害道同文后　德勝摩耶世子邸下福辰長輝壽星永曜身輕氣健食穩寢安聖子承承如麟趾振振神孫繼々同[冬/虫]羽詵詵寶曆天長金輪地久抑願名區長旺梵物咸休佛日重輝祖灯禪院康泰香火興際玄風吹於百億剎中群昏一廓甘露洒於三千界內眾枯頓蘇蘿月窓前時轉西域之金文杖叩虎而清聽松風壇上日月南山之聖壽鉢藏龍而伏歸檀信之功與青山而不老化士之德共綠水而長存海晏河清君臣共和鄉雲之慶風調雨順老幼爭唱太平之歌</p>
<p>雍正十年乙卯五月　日　　月岩山人興策撰</p>
</div>
<div class='div-other'><a id='mulu468' />
<p class='h2'>○普光寺<span class='corr'>諡</span>錄菴懸板</p><p>觀夫千年勝地山鎮菩堤之嘉名三韓靈基菴揭<span class='corr'>諡</span>錄之尊額<span class='corr'>諡</span>錄之名何為以作也壬辰倭變　大駕西幸時<span class='corr'>諡</span>錄所藏之處也故曰<span class='corr'>諡</span>錄菴究厥所重之蹟則異於他山之菴初剏之已在何年未知誰手瓦甍頻閱星霜而剎落柱礎多經風雨而傾頹山色悽凉水聲嗚咽適有比丘之居定益師子因自定遠山移鉢于此菴默顧四隔之形遍東傾西側而頹破自發信心重修經營告于剎主主主騎虗真月西大和尚應之曰余亦年久計之而力不能遂意悶所無狀爰發重修之計仰訴梅軒謹將一軸之文普告檀越白足行乞赤手經營鳩聚檀材得之半千招匠成造當禩畢役新棟樑於寂滅之場開戶闥於清淨之界與雲霞而偕潔并虗靈而共長怳惚於南海普光堂之新建也盖以定益之宜力共結永劫之良緣以檀越之功德將來得善果影響相從感應不快哉欽哉</p>
</div>
<div class='div-other'><a id='mulu469' />
<p class='h2'>○冥府殿上樑詩</p>
<div class='div-other'><a id='mulu470' /><p>滿月藥師指拜中欽看壽佛導群迷金色光明常不滅瓊林琪樹蓮池上塵剎那海盡朝宗鸚鵡仙禽向眾啼歡喜園中創聖菴台辰耿耿環宸極示相沙門來作主幾多慾海沈迷客放光振錫制貪婪歸仰星壇蒙福力遙望天門何曠蕩丈六金身光照夜細察乾坤化理分呵護龍天數莫窮閻君玉帝判形賞萬邦統八如來地</p>
</div>
<div class='div-other'><a id='mulu471' />
<p class='h3'>門樓懸板詩</p><p style="text-indent:0em" class="lg-abnormal"><div class='lg-row'>同來青眼客信宿白雲家好是題名處天香也吐花</div>
</p><p style="margin-left:3em">右麟珏</p>
<p style="text-indent:0em" class="lg-abnormal"><div class='lg-row'>客醉盃中月僧問物外家吾王千萬壽金拂點蓮花</div>
</p><p style="margin-left:3em">右文孝菜</p>
<p style="text-indent:0em" class="lg-abnormal"><div class='lg-row'>溪山詩客路風月主人家真境金濃畫筆生變態花</div>
</p><p style="margin-left:3em">右桂保衡</p>
<p style="text-indent:0em" class="lg-abnormal"><div class='lg-row'>地鎮江山勝天開造化家收欲靈鷲會尚對未拈花</div>
</p><p style="margin-left:3em">右僧融勤</p>
<p style="text-indent:0em" class="lg-abnormal"><div class='lg-row'>乾化年間法宇成溪山如畫俗塵晴遠峰明月諸天夜落日寒鍾萬古聲造物無窮供大觀幾人到此誓平生長夏庵留猶未足更向高坮住姓名</div>
</p><p style="margin-left:3em">右金宗圭</p>
<p style="text-indent:0em" class="lg-abnormal"><div class='lg-row'>八洞頓忘步自遲玲瓏慧月滿香地鳥傳佛法群群念螺削天工谷谷奇蓮社客留同白傳梵軒僧起說玄師慈悲欲借觀音聲大池生靈賴普施</div>
</p><p style="margin-left:3em">右金禧彥</p>
<p style="text-indent:0em" class="lg-abnormal"><div class='lg-row'>萬事無喧此夜間何來尊佛臥青山僕天曉起行裝促始覺人生不暫閒</div>
</p><p style="margin-left:3em">右李鎰</p>
</div></div>
<div class='div-other'><a id='mulu472' />
<p class='h2'>○白碧山見性菴扁額（見性菴丁亥十二月日知郡申泰鼎改建序文謹識）</p>
<ul class="no-marker">
<li>（一）雍正二年甲辰三月十五日重建僧清式</li>

<li>（二）光緒二年丙<span class="corr">戌</span>九月十六日山神堂改建</li>

<li>（三）光武三年九月七日七星堂改建</li>

<li>（四）光武十年四月十七日改建僧金尚麗</li>

<li>（五）光武十一年四月日佛像改金</li>
</ul><p>一、雲山郡北面荻里御牒洞西林寺扁額</p>

<ul class="no-marker">
<li>（一）祝聖殿</li>

<li>（二）西林寺</li>
</ul></div>
<div class='div-other'><a id='mulu473' />
<p class='h2'>○寶陀山觀音剏建記</p><p>余來觀此邑非時居民之無恒產且無山川之可覽矣故隨無寺剎之名而每當　聖節歎缺虔誠致齋之所適值五臺山海雲僧之來訪與之謀及使之擇基建寺院宇寮舍取次成就於是焉致齋有所修福得處而寺之後即觀音峰右龍王峰左童子峰前有翠竹巖綠楊臺溪水出自山後圍觀音峰而左右潺湲至于臺下合而西流洞壑之幽邃山川之秀麗居然為絕峽勝地一邑壯觀茲豈非天藏地秘以待其時者歟是後也實余之客前五衛將韓令復履主之其次鄉人康世院都監金振浩色吏李壤承董之八面坊憲及士農工商各盡誠心鳩財出力四月始役八月告功可謂不日成之而主持寺法期圖遠規余於寶盖僧仁坡慈膺許之</p>
<p style="margin-left:1em">戊子十月　日</p>
<p style="margin-left:19em">知郡權應圭識</p>

<table>
<tr><td colspan="3">建物間數</td>
</tr>
<tr><td>祝聖殿</td>
<td>一間</td>
<td>盖瓦</td>
</tr>
<tr><td>僧房</td>
<td>二間</td>
<td>木瓦</td>
</tr>
<tr><td>厨場</td>
<td>一間</td>
<td>同</td>
</tr>
<tr><td>大廳</td>
<td>一間</td>
<td>同</td>
</tr></table></div>
<div class='div-other'><a id='mulu474' />
<p class='h2'>○清溪菴扁額文</p><p>清岩寺之說盖古也上自洪武年剏建者也而寺宇之宏麗僧禪之眾庶為一邑之大剎矣歷數百年之久一徑烈火之炎將為鞠草之莾故丁乾隆之初因舊改茸以至于今又百年上雨傍風日頹月<span class='corr'>圮</span>無復修補之望矣引勸施主林聖楷化主僧性尹慨其釋塔之無所依保鳩聚物力幾月乃畢凡此三重修亦關時運而必待有志者成則其為用心豈偶然哉點眼既畢性尹屬余作文以記之余既嘉性尹之請而又尚林君之志畧記流蹟列書諸施主于左</p>
<p style="margin-left:3em">（癸卯四月十七日申時竪柱上樑）</p>
<p>歲道光癸卯冬</p>
<p style="margin-left:15em">河內士人李昇源忘愚謹識</p>
</div>
<div class='div-other'><a id='mulu475' />
<p class='h2'>○稷田寺扁額文</p>
<table>
<tr><td>引勸施主</td>
<td>咸判淡</td>
</tr>
<tr><td>成造監</td>
<td>金陽心</td>
</tr>
<tr><td>片手</td>
<td>金才伯</td>
</tr>
<tr><td>廣金施主</td>
<td>李迪之</td>
</tr>
<tr><td>小鍾施主</td>
<td>吳善興</td>
</tr>
<tr><td>開金施主</td>
<td>李萬吉</td>
</tr>
<tr><td>小米一石</td>
<td>李汝弘</td>
</tr>
<tr><td>小米一石</td>
<td>金大應</td>
</tr>
<tr><td>唐米一斗</td>
<td>李成之</td>
</tr>
<tr><td>太十斗</td>
<td>李文素</td>
</tr>
<tr><td>金二兩</td>
<td>李君仲</td>
</tr>
<tr><td>金二兩</td>
<td>李建仲</td>
</tr>
<tr><td>金二兩</td>
<td>李處仲</td>
</tr>
<tr><td>金二兩</td>
<td>李溫仲</td>
</tr>
<tr><td>金二兩</td>
<td>咸若云</td>
</tr>
<tr><td>金十七兩</td>
<td>公氏</td>
</tr>
<tr><td>金十五兩</td>
<td>李氏</td>
</tr>
<tr><td>金十一兩</td>
<td>楊氏</td>
</tr>
<tr><td>明紬一疋</td>
<td>金氏</td>
</tr>
<tr><td>白木一疋</td>
<td>金氏</td>
</tr>
<tr><td>單衣一件</td>
<td>邊氏</td>
</tr>
<tr><td>菴器</td>
<td>李氏</td>
</tr>
<tr><td>搖鈴施主</td>
<td>李氏</td>
</tr></table>
<table>
<tr><td colspan="2">器具調</td>
</tr>
<tr><td>香爐</td>
<td>一介</td>
</tr>
<tr><td>種磐</td>
<td>一介</td>
</tr>
<tr><td>沙器</td>
<td>三介</td>
</tr>
<tr><td>釜鼎</td>
<td>二介</td>
</tr>
<tr><td>石輞</td>
<td>一機</td>
</tr>
<tr><td>沙器小瓮</td>
<td>二介</td>
</tr>
<tr><td>枌</td>
<td>一機</td>
</tr>
<tr><td>斧</td>
<td>一柄</td>
</tr></table></div>
<div class='div-other'><a id='mulu476' />
<p class='h2'>○高麗國平壤道延山府妙香山安心寺石鐘之碑</p><p class="byline">推忠保節同德賛化功臣三重大匡韓山府院君領藝文春秋館事臣<span class='note-inline'>(以下欠字)</span></p><p class="byline">奉翊大夫前判典校寺事進賢錧提學臣權△△奉教書</p><p>今上守位之十又一年夏五月釋覺持自香山來披緇衣躡屩告近臣曰沙門臣覺持願有奏吾師之師西天指空沒有舍利吾師懶△利持實感慕焉與義州萬戶張密直侶及其室康氏樹石鐘香山安心寺厝二師舍利略同神勒上院之制焉[金*(免/免*免)]石示後非文無由△上命又無由也幸為小僧入奏近臣無為持留意者持奔告于門下侍中曹昌寧昌寧上言持之志勤乞</p>
<p>上可之秋八月十二日右副△言潘德海傳　旨于臣穡曰香山石鐘汝其文之石</p>
<p>謹妃又使撿校門下評理姜仁富來諭曰吾於安心寺為吾兒　世子祈福卿其知之侍師踊躍而來曰先生早賜吾文幸甚予△其告我所欲書者持師曰持事吾師自西京廣法寺始至正戊<span class='corr'>戌</span>歲也吾師為王師住檜巖修造殿宇持與於方丈室之役△玄陵禮陟臺評檜巖密邇國都士女絡繹恐癈業請徙之便於是師行召持曰汝其從我至驪興神勒寺入寂丙辰五月△五日△△覺悟守塔三年情猶未<span class='corr'>已</span>又留數月而後去吾思吾與吾師相遇於西京西京以北吾師所化多矣而師沒之後無所瞻△豈△△△△其心目使一方之人事舍利如事吾師焉况香山為普賢菩薩住處與金剛諸山並稱而其高也壓遼左鄰長白獨△△△△△△△之大彌六合而無所欠入纖塵而無所餘何擇於方所哉然在持肉眼見此山之形勢想吾師之風彩誠不相上下此△△△△△△△山中寺院三百餘所而必於安心寺者少林故事吾輩警策也又曰指空名禪賢父諱滿摩竭提國王嗣法普明尊者△△△△△官署丞牙世具嗣法平山處林禪師先生銘二師浮圖<span class='corr'>已</span>書之矣於吾石鐘幸併著之獨潤筆菴凡七所皆為先生作△△△△△△明於雉岳山覺明於小白山覺寬於四佛山志先於龍門山勝哲於九龍山覺清於此山妙覺舊基是<span class='corr'>已</span>吾師法服所△△△△△△賜袈裟一瑪瑙拂一在金剛山正陽寺玄陵賜袈裟一直綴一鉢一在檜巖寺袈裟鉢拂並一在神勒寺袈裟拂並一在臺山袈裟一在見菴袈裟杖並一在威△△△△△△直綴杖坐具並一在此山普賢寺舍利無算散在名山四眾奉持供養者多矣何暇枚擧持之志亦非他也上報四重△△△△△主上萬萬歲　后妃齊年　世子千秋公卿士庶益福損戒胎卵濕化出邪入正由三韓四境永絕外侮△十方△△△△△之願也持之願也穡曰大哉願也自世教衰倍師畔道者比肩而繼踵天曷故焉使世教興臣之於君子之於父△△△△△△△△師及其師之師指空也則家國其庶乎推此道也天下平矣若其舍利也出於身歟出於心歟抑無所從出而自△△△△西天指空　東國懶翁　同心異跡　舍利晶明　世乃大驚　角立碩德　巍巍妙香　壓乎眾岡　賢聖△△　△△△△　流福罔極我君永年我　妃祿延我　儲毓德　樂職惟臣　守業惟民　澤洽于國惟此願△　△△△△　臣作銘詩　重在祝釐　時萬時億</p>
<p style="margin-left:1em">大明洪武十七年歲次甲子九月　日</p>
</div>
<div class='div-other'><a id='mulu477' />
<p class='h2'>○普賢寺調查記</p>
<div class='div-other'><a id='mulu478' /><p>普賢寺佛像改金與聖殿奉安釋迦如來十六聖眾改彩事實余甞考西國志乾毒在月氏東崑山南幅圓則盖三萬餘里共奉者凡十六國而</p>
<p>其地無三惡八難其人無七纏九[怡-台+留]長生不老無一切煩苦故曰極樂世界也其國五佛無量壽如來尊像自月氏崑山海際而至吾東方是地古延州是寺古道場奉安于今千有餘載而一不改金衣金脫落以此山水以然儒釋歎矣歲前同住僧漢月長老忽發改金之志東西鳩聚不閱月而改金彌陁尊像而兼且聖殿所奉安釋迦如來兩大菩薩與十六聖眾脫古彩新山水以喜儒釋以樂名鎮東土無異西國也居此地僧俗長生不老亦無煩苦也必矣茲以非佛之力歟師之功歟噫後之人嗣以改彩之亦如今日則靈流不渴與毗河而爭流神基永固並極天而比峻咨焉後尚勉之哉</p>
<p>嘉慶二十三年戊寅三月　日道廣門人</p>
<p style="margin-left:18em">尋巖性卓記</p>
<p style="margin-left:17em">散人康文海書</p>
</div>
<div class='div-other'><a id='mulu479' />
<p class='h3'>○釰角山普賢寺佛像改金十六聖眾改彩各部幀畫事實記</p><p>盖聞三世諸佛十方菩薩盡是儉道導師苦海舟師而舟師中舟導師中尊師其惟彌陁與釋伽兩尊像然則何以故佛為慧燭示昏衢而大明法是慈航濟苦海之深溺若不依佛法豈非利益人天美哉鐵瓮之南薩水之北有山曰釰角有寺曰普賢彌陁尊像與釋迦如來十六　聖眾奉安之法界粵自古延州剏設之道場迄今千有餘禩歲月屢圓星霜剝換佛像脫金衣而坐聖眾剝彩繪而立事鉅力微每有欠歎之時哉本寺僧俊覺兩禪師先施二百緍兩而與大眾同心募議東西鳩聚不閱月而成就是誰之德耶覺　皇上之澤那山神補佑之德耶檀越顧護之澤耶可謂時待人人待時如鼎之三足如車之二輪無杇之功同極樂共成無上與昆河齊名不復点余亦不贍管見施化芳御列于左</p>
<p>同治三年甲子新正月滿日</p>
<p style="margin-left:14em">印澤門人鶴松宜敬撰</p>
<p style="margin-left:18em">䳡坡門人懶隱性稔書</p>
<p style="margin-left:1em">碑文　塔無文字</p>

<div class="lg regular" style="margin-left:0em;"><div class='lg-row'>晦迹雙脉定古今　金[錕-日+白]刮膜人天眼</div>
<div class='lg-row'>皎皎隱月碧波深　寶釰當門佛祖心</div>
<div class='lg-row'>納納乾坤胸裡藏　嗚呼不泯△△外</div>
<div class='lg-row'>重重利海掌中檢　當寂為先覺樹陰</div>
</div><p>碧波堂信堪大師之石鍾</p>
<p>雍正七年<span class='corr'>己</span>酉三月二十日立鍾</p>
<p style="margin-left:3em">碑文　塔無文字</p>
<p>慶華堂性睿大師之碑</p>
<p style="margin-left:5em">弟資秩</p>
<p style="margin-left:2em">若訥目悅</p>
<p style="margin-left:2em">妙覺惠元</p>
<p>雍正四年丙午三月二十日立碑</p>
<p style="margin-left:3em">塔</p>
<p>道光三年二月　日</p>
<p>靜菴堂</p>
<p>咸<span class='corr'>豐</span>二年四月　日</p>
<p>寧菴堂</p>
<p>釰角山普賢寺應真殿重修施主勸善文</p>
<p>無量大慈古文釋氐家之偈法</p>
<p style="margin-left:0em;text-indent:0em;" class="lg-abnormal"><div class='lg-row'>為善量樂今見君子人之普施　極樂道場廣開八萬</div>
<div class='lg-row'>諸藏之內　光明寶室高出三千六界之中　願無不成誠有所感</div>
<div class='lg-row'>粵以大殿之剏建　掎乃檜越之眾仁　基尊釰角之東靈光昭著</div>
<div class='lg-row'>座臨薩水之北神德闡揚　富貴兮子孫兮有至誠則可見</div>
<div class='lg-row'>壽命也康寧也其何福之不除　神所降監　孰不欽歎　言念成道菴之特設</div>
<div class='lg-row'>迄今千萬年之菴過　雨洗風磨棟樑易致襄杇之患　星流月換砌壁難免傾頹之歎</div>
<div class='lg-row'>所以法境之緇徒每有衛護之道　抑亦叢林之禪客詎無補葺之心</div>
<div class='lg-row'>迨茲辛卯之春　庸供重複之舉　濟苦海之深溺門臨慈航</div>
<div class='lg-row'>示昏衢之大明庭設慧燭　都匠及時赴役果是陰隲之功</div>
<div class='lg-row'>法師卜日開基無非神明之助　肆將勸善之誼　[穴/功]仰埀仁之心</div>
<div class='lg-row'>表厥華額　為綴一篇　勉爾後人　同志嗣葺</div>
</p><p style="margin-left:1em">光緒十七年辛卯</p>
<p style="margin-left:10em">端陽下澣全州士人崔國恒譜</p>
<p style="margin-left:20em">幼學金用三書</p>

<table>
<tr><td colspan="3">邑內面寺剎由來物調查記</td>
</tr>
<tr><td>天柱寺</td>
<td>築城遺跡碑文</td>
<td>一坐</td>
</tr>
<tr><td/>
<td>石塔</td>
<td>一坐</td>
</tr>
<tr><td/>
<td>浮屠</td>
<td>一坐</td>
</tr>
<tr><td/>
<td>施主古屏</td>
<td>一坐</td>
</tr>
<tr><td/>
<td>改金懸板</td>
<td>一坐</td>
</tr>
<tr><td/>
<td>重修懸板</td>
<td>三坐</td>
</tr>
<tr><td/>
<td>風月懸板</td>
<td>四坐</td>
</tr>
<tr><td/>
<td>捿雲寺施主亡魂冊</td>
<td>一卷</td>
</tr>
<tr><td/>
<td>佛經</td>
<td>十二卷</td>
</tr>
<tr><td/>
<td>訴狀軸</td>
<td>二十張</td>
</tr>
<tr><td/>
<td>佛享畓施主古碑</td>
<td>一坐</td>
</tr>
<tr><td/>
<td>浮屠</td>
<td>四坐</td>
</tr>
<tr><td/>
<td>鶴歸菴重修懸板</td>
<td>二坐</td>
</tr>
<tr><td/>
<td>東觀菴重修懸板</td>
<td>一坐</td>
</tr></table></div></div>
<div class='div-other'><a id='mulu480' />
<p class='h2'>○藥山捿雲寺古碑</p><p>藥山之有捿雲寺古也壯俊法師嘗言佛像於傅言曰改金時以腹藏書放之元順帝至正乙酉歲創營云爾其始也但有大雄殿及左右禪僧堂而<span class='corr'>已</span>有碧翠者本姓白氏寧邊人也年十三出家專意化門於康熙二十二年壬<span class='corr'>戌</span>造躡青樓乙酉改金于佛像又於戊子與道熙戒真人等<span class='corr'>斂</span>於供佛之無常粢將勸善於天柱寺僧碩勳同知先施畓為諸人倡[(麩-夫+羊)-來+(素-糸)]應者十餘家遂別構一殿殿名曰香爐其規模大抵實遵妙香山普賢寺香佛之義也碧翠等又慮夫歲月移易事迹漫漶造大一石碑要余以書事固辞不得因復惟念夫佛氏歷三剏修萬行福慧其足之說享信者半天下然自非學其道者亦不能鋪其事也是以但錄營蘭若歲月與化主等名氏焉</p>
<p style="margin-left:1em">康熙四十八年己丑四月　日</p>
<p style="margin-left:18em">成均生員吉仁和撰</p>
</div>
<div class='div-other'><a id='mulu481' />
<p class='h2'>○天柱寺古蹟碑文</p><p>惟我太宗大王十六年永樂丙申都按撫使辛公有定奉　王旨築斯城以三萬六百人役二十七日而完周三十一里黃相國喜上章合延撫二州為大都護府詳在地誌惜乎廢墜二百有六十九年無人修葺識者歎之今上九年壬<span class='corr'>戌</span>冬龍溪郡李光漢受任于茲慨然以修舉為任越明年癸亥仲秋用本府民兵三千別築新城于藥山之下盖以藥山有簣汁之憂故也甲子春又欲改築舊城則方伯申公翼相實賛成之使雲山郡守李諿熙川郡守張漢相泰川縣監韓信哲等并力為四邑軍合一萬四百始於二月十一日第二十四工告訖豈人力耶又於北山增築內城與藥山為雌雄焉藥山上下建元帥坮柱皆用鐵峰下創置天柱寺八十餘間向日望月東西相翼新城鑄鐵為虹霓且鑄大將軍砲兩儀砲大小[石*完]口並三百三位而大將軍砲則掛三軍巖[(麩-夫+羊)-來+(素-糸)]震百里何其壯也用方伯狀府使特陞資憲雲山郡守李　諿中軍李元亨軍官許　琇林振彪梁克渡柳相漢等並加一階重其勞也勒石紀實將以傳不杇而財力告絀人用興慨節度使柳公斐然聞之樂為助豈非激勸後人子乎茲用並誌</p>
<p style="margin-left:1em">嘉善大夫行平安道觀察使兼巡察使柳尚運記</p>
<p style="margin-left:12em">本府幼學金九成書</p>
<p>崇禎紀元五十七年甲子立</p>
<p style="margin-left:1em">後面刻字</p>
<p>東海宋子來</p>
<p>遊兩西究觀</p>
<p>三朝鮮舊蹟</p>
<p>考其求制度之所極歷此以往太伯山時戊寅六月也</p>
</div>
<div class='div-other'><a id='mulu482' />
<p class='h2'>○明道菴扁額</p><p>九峰山明道菴亦處世遠人亡之中僧道浮雲而朝聚暮散佛坐空壇未免風雨之紛灑為此眾生胡無日覩難狀之悵恨是以識者之歎久矣余亦山遊之客偶入于斯與里內父老金公謀議同心重修菴宇之頹處施貨改金觀音地藏兩位後佛幀神像諸位尊像而一新菴事於不冀之之下曰彼香山逶迤之脉中到為是山之靈明分枝擘脉亦作鐵瓮之羣鞏固孰不敬斯菴之靈明也最所特立者鳩財殫誠洞內僉員故余雖不才畧其事蹟流芳名於萬世爾</p>
<p style="margin-left:1em">道光七年丁亥六月　日</p>
<p style="margin-left:18em">豊菴門人松岳壯律記</p>
</div>
<div class='div-other'><a id='mulu483' />
<p class='h2'>○萬合寺扁額</p><p>行觀察使兼都巡察使管餉使為相考事節到付備邊司關內節啟下教今四月二十日大臣備局堂引見入　侍時行知中樞府事適因言端敢此仰達矣開西之妙香山處在五六邑之中山高谷深大小寺剎列在其間幅圓甚廣常時可疑之徒不能接迹若當有事之時自古名僧為國事効力者多矣待罪寧邊時香山寺剎曾無一張紙地捧用之事矣近來則紙役高重畧干富僧並皆敗散各寺諸僧從此流離大剎外小剎幾盡空虛僧之有無似或不關緊以深遠之慮論之則名山深廣之處僧徒之奠居為守名山之盛事而有事則必有其効意則無前紙役革罷後使之依前奠接似為日後効力之道惶恐敢啟</p>
<p>上曰工叅曾經寧邊亦陳所見可也工曹叅判尹蓍東曰我東名山妙香為最厥初靈異之著迹後來緇衲之効忠俱為不杇之古蹟非真峰壑泉瀑之絕勝於國中而已今則居僧鮮少寺剎凋殘山中諸菴十空紙役之應未滿十年弊端百出其勢難支離於監營本官之給準價捧用者僧輩則自多科外之耗費而或自京上司有經書印出之關則不時督責趂期浮出自貿楮至上納浮費倍入為弊滋甚若其價本磨鍊本自優厚雖貿用於所產遠邑紙品則未必遜日子則較反速以此以彼革罷為好分付道<span class='note-inline'>(臣)</span>永蠲浮紙之役嚴立冐捧之禁以為一分息肩之地則似有漸次募聚之效矣</p>
<p>上曰依鄉等所奏自令永罷可也仍</p>
<p>傳曰近無印冊之事甚恠訝問之則玉堂年前經書一番新印內閣亦然云然則該邑安知無馮公營私之弊此後[母-(、/、)+〡]論內閣外閣玉堂春坊寧邊一邑經書印出冊紙卜定一節並為革罷朝家如是申飭之後本道本邑如以一張紙地因循侵徵之事該守令施以法外<span class='corr'>斂</span>民之律不飭之道伯難免重勘蘇弊有無來頭繡衣之行亦當考察此欵令廟堂添錄關西御史賚去節目仍令枚舉此意措辭行會該道俾有實効事</p>
<p>傳教教是置　傳教內事意奉察施行為乎矣西土非產楮之地浮紙印冊滋以致緇衲逃散寺剎之空虗傳說所及孰不憫歎今仍將臣之提奏乃下永革之　傳教教是乎如乎從今以往僧徒資業之紙桶紙簾外所謂別浮紙簾並皆毀破印冊之紙切勿浮出以蠲積痼之瘼為稱京司印冊之關豈有更發之慮而兩營與本官雖或有襲謬取用者更勿以一張紙冐禁侵責以為奉承之道而橫<span class='corr'>斂</span>之重律决當此照繡行之廉察預設飭礪須遵先甲之令母犯自作之倖為稱將此聖教布諭一山內外居僧處又令材木揭諸壁守之如金石之典為乎矣舉行形止即為狀聞事開是置有亦今此妙者山寺僧紙役永罷之　命寔出朝家懷保緇徒守護名山之　德意教是如乎以此關內辭意一一有諭使境內內外山僧咸知軫恤之</p>
<p>聖恩是遣此後段[母-(、/、)+〡]論兩營與本官凡係浮紙之役一切革罷而僧徒資業所用外所謂別付紙桶紙簾並為毀罷關文一通亦即刻板分揭於內外山各寺俾作金石之典是乎矣自營當有別般察飭之道或有因循謬習更為侵責之弊則隨現狀　聞論勘斷不可已除尋常各別惕念奉行為彌形止為先牒報向事</p>
<p style="margin-left:1em">乾隆五十一年五月　日</p>
<p style="margin-left:18em">知府田文顯謹書</p>
</div>
<div class='div-other'><a id='mulu484' />
<p class='h2'>○妙香山普賢寺事蹟記</p><p>述夫東國三百餘州地論其形勝則必曰妙香山招提八萬九蘭若語靈異則莫如普賢寺峯巒之崢嶸林壑之盤紆依俙天台之洞府眾瀑之琮琤泉石之秀麗彷彿靈鷲之道場可謂鎮國主脉関防重地也騷人墨客幾乎出入開士韻釋繼繼承承亦可謂佛法宗山神仙洞府也盖聞三國史神人降于延山府太白山檀木下化生王儉有大人之氣時人立以為君原其所生之處號曰檀君也山有三名一曰太白二曰妙香三曰峨嵋即宋太祖得天下即位之九年開寶戊辰當高麗第四世光宗王之十九年龍興郡人探密祖師始開洞府剏建蘭若名曰安心寺又太宗太平興三年當高麗第五世景宗王之三年宏廓法師來為弟子而東北間百步許剏開大禪剎二十四所殿閣領三千僧人修道安居大振玄風妙是第一剏也宋哲宗紹聖三年丙子歲即高麗文宗王之二十九年大德僧達寶和尚改重剏其間年數一百二十八年而此是第二剏也初剏後一百七十三年高麗獻宗王之七年金富軾撰寺蹟碑　元順帝至正二十一年辛丑歲高麗末恭愍王之時河東人智圓法師改重剏其間年數三百十一年懶翁和尚住持此寺此是第三剏也　大明英宗皇帝正統十四年己巳藏即我朝鮮第四宗大王之三十年清州人海正法師改重剏其間年數八十九年也此是第四剏也　自己巳至孝宗弘治十三年庚申歲康津人道泉禪師佛像改金而其時慶聖一禪大師清虛休靜大師泗溟惟政大師相繼而出大有功於邦家矣崇禎七年甲<span class='corr'>戌</span>歲又當回祿而大德僧虛白堂明照大師碧巖堂覺性禪師改重剏其間年數一百四十六年此是第五剏也　乾隆二十六年辛巳秋九月又當失火數千間寶剎一時成灰本府使道元公重會特令南坡堂陸坦大師香岳堂慧信大師改重剏其間年數一百二十二年此是第六剏也</p>
<p style="margin-left:2em">自初剏至道光十九年<span class='corr'>己</span>亥其間年數八百七十五年</p>
</div>
<div class='div-other'><a id='mulu485' />
<p class='h2'>○妙香異蹟</p><p>述夫三神一曰方丈</p>
<p>四名最云峨嵋</p>
<p>太白凌霄李青蓮之風彩</p>
<p>妙香驚世白樂天地文章</p>
<p>爐峯大觀五更紅日</p>
<p>珠瀑勝賞三道銀河</p>
<p>兩江夾流</p>
<p>十州分界</p>
<p>北陰交南方之氣翠竹叢生</p>
<p>地穴通滄海之波潮泉起伏</p>
<p>於戲古檀之下桓雄初為主人靈艾之方老熊便化女子</p>
<p>神人稱王儉而都平壤即唐堯之戊辰送扶婁而會塗山乃夏禹之甲<span class='corr'>戌</span>解僊洞府柳娥水宮</p>
<p>石轉而金蛙現形</p>
<p>日照而朱蒙破殼</p>
<p>荇人定都邑標北之疆</p>
<p>芬奴動干戈局盡之窟</p>
<p>原惟真源發以菩薩</p>
<p>秀氣鍾以毘盧</p>
<p>術士驗青邱之明堂已浮木鴨</p>
<p>神僧從白頭之正脉始立金僊</p>
<p>化翁秘藏青獅二項</p>
<p>普賢實相白眾六牙</p>
<p>探密開山宏廓占地</p>
<p>木石搬運三角不待驅馳</p>
<p>繩墨經營雙丱窮其奇巧</p>
<p>碧瓦成海廿四梵宮</p>
<p>白納如雲三千大眾</p>
<p>法界八萬數蘭若參差</p>
<p>禪教十六宗長老紏正</p>
<p>其碑文學士之絕筆金太師之妍辭世尊舍利遠來內院真淨土</p>
<p>太祖晬容暫妥影臺最精藍</p>
<p>上院獰虎皆馴畊雪通道</p>
<p>毒龍亦制裂崖成湫</p>
<p>六佛出紅爐供佛之器特異</p>
<p>獨聖由雪嶽顯聖之夢尤奇</p>
<p>噫傳記無稽幾經重剏之役</p>
<p>浮圖有跡惟多見性之僧</p>
<p>元曉救眾而擲盤</p>
<p>一禪役鬼而運墖</p>
<p>懶翁卓錫於真佛蔓葛去根</p>
<p>狗皮洗鉢於圓明種蕨甘味</p>
<p>金剛石室清虛禪床</p>
<p>聽乎天鷄而傳芙蓉之法</p>
<p>洗鐵火馬而戒四溟之勳</p>
<p>虛白之誠心敵兵投銀子</p>
<p>申歇之義氣異國致書封</p>
<p>清夜遨遊玉笛何去</p>
<p>端陽供養金甑復回</p>
<p>臺惟降僊　庵亦潤筆</p>
<p>紛紛詞客和三淵之佳篇</p>
<p>箇箇公鄉和斗室之麗什</p>
<p>楓皐大施萬錠</p>
<p>杏里另劃百畇</p>
<p>萬歲樓詩</p>
<p style="text-indent:0em" class="lg-abnormal"><div class='lg-row'>十二花宮瓦海連晨鐘暮皷各紛然銀灣日照壺中地翠頂雲凝畫裡天新柳毿毿鸎四月古松落落鶴千年此生猶有名山福竹杖芒鞋訪羽僊</div>
</p></div>
<div class='div-other'><a id='mulu486' />
<p class='h2'>○田民得印輒作古蹟</p><p>道光二年壬午季夏既望之翌日農人除草之際錚然作聲獲得一顆斗印印跡昭詳如昨而其背銘之曰海西遼東百戶印至正五年二月日中書禮部造今以甲子掘指四百八十餘年莫重寶印始現於此年偉哉畊田稼穡畎畝除草有寺以後無年不有尚不得矣適丁內普之改建怪疾之大熾自露於原草之間因此具由入呈本府使　鄭公還送回題內以為既得於山中可作山中之古蹟云然則漢　得鼎以名其年叔孫勝敵以名其子香山之得此何名可名奈何他不得名之也休哉汲譩之直鍊佩得此印朱雲之檻折佩得此印杜召之清化佩得此印龔黃之仁政佩得此印苟不得佩此者備員充位貪官污吏之謗胡能免屏哉第當壬辰島夷之搆　西山大禪師協力紏義遂克平壤　佩得此印泗溟大將軍遠涉鯨波受降並刷三千人佩得此印　後國泰民安似　效於人間落在香山之田疇與塵埃沙石同埋無辨母論山野怪疾鼎沸生者無幾自今得鋤人掌中怪疾之止息山門之無憂推此可想也兵境印轉古今同轍并藏本寺凡諸佛事場中只用公私簡牃寸不動着而永遵　鄭公古蹟之今則焉　得印　踏印　道光十年庚寅春巡相金公魯敬行部本寺時　適覽得印而賚封上京</p>
</div>
<div class='div-other'><a id='mulu487' />
<p class='h2'>○奉安　御容事蹟</p><p>宣朝大王二十五年即神宗皇帝萬曆二十年也壬辰對馬守義智因攝津守行長<span class='note-inline'>(姓小西也)</span>入見賊魁秀吉請為我國宼嚮導秀吉大喜賜義智姓羽柴三月三日以關東大帥家康京西大帥輝元率三十六將軍入宼四月陷東萊宋眾賢死之後陷全羅錦山郡趙憲高敬命死之賊乘勝長驅進窺全州時　慶基殿我　太祖康獻大王御容及列聖朝實錄皆在本府城中叅奉吳希吉柳訒等蒼黃不知所為泰仁縣居士人孫弘祿安義俱以世祿之臣聞事急馳入全州直至慶基殿六月初三日與吳希吉等負御容及實錄避走于本道井邑內藏山龍窟菴孫弘祿等與本寺義僧將熙默等日夜守直癸巳七月二十一日因朝命奉御容行至忠清道牙山縣時賊兵皆退忠清檢察使李山甫以莫重御容不冝遠行之意馳啟于行在宣廟痛哭仆地遣官致祭仍權　安于牙山縣舘舍其時叅奉即仇廷呂李道吉也陪行儒臣遂各歸家　實錄行至海州牧權藏焉丙申賊魁秀吉又大舉入宼使金吾義弘等三十八將軍甲士二十六萬餘人水陸并進國中復震動孫弘祿安義自泰仁率家僮精銳者三十餘名急往牙山與守僕韓春負　御容及祭噐走入于江華府安義以病歸泰仁丁酉正月二十一日自江華府浮海而西溯晴川江直趨安州奉安于客舍實錄亦自海州來焉孫弘祿招安邑父老問　御容實錄可安之處僉曰寧邊有妙香山檀君所降箕子所禪峯秀岩奇谷幽路險作鎮西隅最稱名山且川濶布其內雖如平地石角重疊其外殆若城郭三面無蹊徑之可通西南一路從水口而入只容一人單步以行丹宼再來而不犯蒙兵五至而不侵真天作之神山也奉安　御容莫若妙香焉此去其山遠可一百八十里其中有大剎名曰普賢雄於西路僧俗最厚伏願移安焉孫弘祿聞而大喜遂與韓春急趨香山安邑父老皆出郊而餞焉香山諸僧聞御容奉來皆出山外十里之地除道以迎護衛以入至普賢寺奉安於別殿<span class='note-inline'>(即今佛影精舍也)</span>孫弘祿悉召大寺及諸菴僧數千約定守直規模曰不幸賊兵席捲而來則三面阻險雖若恃一面平坦實為可憂且禪師雖是山居閑僧既有天賊良心又蒙　祖宗化育則當此之世豈冝恬視耶惟願禪師擇僧徒之勇壯者偕我家僮各弓釰創槊推言以一心生死而如有緩急則吶喊同聚一齊奮力以保我　御容實錄而俾樹萬歲之功豈不休哉又瀝血陳告勉以忠義寺僧咸泣相謂曰　國家不幸　大駕西巡者天也御容實錄奉來此寺者天也如或緩忽至有不虞之禍者人之過也吾等跡雖閑僧世被　聖化獨不念忠義所在而不以死奉護乎遂擇僧徒之驍勇者數百人與孫弘祿帶來家僮三十餘人輪日遆直而挺身有同死之志又與守直儒士隨時周旋箕師餘風猶在於寂寞山寺亦可見矣孫弘祿與僧徒日夜守衛慷慨愈功吟成四韻一詩曰　聖繼神承二百春那知金闕鎖腥塵怏怏真殿棲岐下咄咄前琉寓漆濱義士荷戈忘雨雪腐儒嘗膽守昏晨從來天道還歸順佳氣方葱繞紫宸云云此人忠義出自性情者如此寺僧稍觧文字者每擊節詠歎焉一日僧徒喧曄孫弘祿問何故僧徒曰西山大師及其弟子惟政大師至耳孫弘祿欣然迎入而問曰大師深通法道世稱神僧其為國樹功保民活命者多矣將來之事亦冝曉知不必隱諱今國事如此後將如何大師曰厄會幾盡早晚賊必撤去幸勿憂慮焉及見守直凡節規模調密師乃嘆曰若非是山御容實錄幾乎殆矣然其規模豫定有萬全之策公真所謂智慮之士也且千里長程萬端勤楚一片深山百節艱苦其陪護擎奉之道灑掃拜謁之禮久而不怠終始守不去乃知松栢之後凋矣孫弘祿曰是適然耳吾何以及師言耶遂相與討論忘勞移日自是連日來往或聯榻同臥或連擘共坐遂作山中上友而每語及時事則相對憤鬱噓唏太息而<span class='corr'>已</span>盖其守護凡節多有西山大師賛助彌縫之力雖賊兵驟至亦無憂矣何幸是年七月賊將義弘及清正行長等大為天將所敗元帥金吾又為郭再佑所敗舟師大將李舜臣大破倭兵於鳴梁露梁碧波亭等處而斬賊將來島守其小將民部大夫落於海潮脫身遁走賊將秀雄亦死於露梁之戰其餘倭將到處皆敗望風奔潰賊魁秀吉聞而大恕十月急召諸倭歸兵使金興瑞追亡逐北斬殺甚眾倭遂撤去而天日復明海洋復清西山大師之言到此沕合　御容實錄遂得全安數百年宗社幸而不傾實萬世無疆之休矣</p>
<p>○孫弘祿及西山大師聞賊兵皆退乃遣韓春奉詣行在所悉陳前後奉安實狀及至香山與僧徒守直之事　宣廟執韓春之手泫然泣謂曰若非汝功　聖祖晬容予無更謁之日矣特除韓春為　慶基殿叅奉韓春叩頭辭曰小臣本以賤僕安敢當是職且保全晬容非小臣之功也上曰汝奉晬容終始保護非功而何韓春曰全羅道泰仁縣有士人孫弘祿安義者自壬辰奉安于井邑內藏山而至癸巳權安于牙山縣舘舍自丙申移安于江華府別舘而至于今全安于寧邊之妙香山者皆是二人之功也且二人以素有家之人學問純篤智慮兼備間關遠遁出奇應變寂寞深山竭力殫誠終始守直而超然免於兵燼之外由是觀之保全晬容實賴二士之力至如小臣即一守僕而<span class='corr'>已</span>何功之有　宣廟拊手而歎曰不識不知二士何狀而乃能如是耶韓春曰癸巳年奉來　御容于牙山縣時二臣赴于　行在上中興策六條</p>
<p>殿下嘉之各授別提職者是耳　上曰蒼黃當年事杳如一塲夢　予不能記之矣韓春曰小人能稱守僕之職者可論功則不可彼二臣者忠義如彼其美矣功勢如彼其卓矣若欲爵償則行於二士可也　宣廟嘆曰賢哉守僕汝能讓功又能薦功若非汝功予安知二人之功乎予則不忘徐待還宮論功賞職可矣今日之事嘉乃而賞之汝則勿辭韓春叩頭謙讓者再三　上終不聽而佩韓春以叅奉印韓春拜謝曰香山有一僧法號曰西山大師也伊僧通曉釋道鍊達時事世稱神僧而　御容奉來後多有功力亦有志於國事者也今　御容實錄雖得全安香山之地近於北塞亦為深慮且本朝文紀三十餘駄高麗史二十餘駄并藏于香山小臣獨難守護若以西山大師摠攝守護則可無憂矣　上曰諾乃以西山大師為金剛方丈　<span class='note-inline'>(即香山摠攝也)</span>封方丈印以送俾得守護　實錄及高麗史本朝文記而召其弟子惟政大師與國事令韓春歸香山孫弘錄待韓春歸遂拜謁　御容留別韓春泣辭西山大師而率家僮乃歸西山大師與惟政大師率大寺及諸菴僧偕韓春出山外餞送相別之際握手揮不忍留不忍去矣韓春仍獨行叅奉事守直　御容而不遆西山大師行金剛方丈事守護　實錄時五殿御容諸處實錄盡入灰燼獨我　慶基殿御容實錄保全於香山吁亦異矣戊<span class='corr'>戌</span>年慶基殿災甲寅始重剏而韓春奉御容自香還安時西山大師<span class='corr'>已</span>去世而北警屢起以香山近塞遂移奉</p>
<p>實錄於江原道江陵府五臺山以安焉孫弘祿歸家後惟政大師應命往行在所</p>
<p>大清道光二年壬午仲秋上絃謄書</p>
<p>陽坡第三世枕月門人松鶴策鴻以時任摠攝請冥虛門人印虛正鵬謄書</p>
<p>○行大匡輔國崇祿大夫議政府領議政吏曹判書兵曹判書僧義兵大將賜紫國一都大禪師兼八道禪教都摠攝大覺登階尊者西山清虛堂大和尚諱休靜之真影</p>
<p>○行大匡輔國崇祿大夫議政府領議政行兵曹判書兼六軍門都摠攝領義兵大將軍泗溟松雲堂大禪師諱惟政之真影</p>
<p>○國家柱石禪門木鐸同時臨亂功存社稷一軆義普濟羣生義兵副將嘉義大夫中樞府使雷默堂大禪師之真影諱處英</p>
<p>○正宗大王御製</p>
</div>
<div class='div-xu'><a id='mulu488' />
<p class='h2'>西山大師畵像堂銘<span class='note-inline'>(并序)</span></p><p>釋家之通稱曰沙彌沙彌者息慈也謂安息於慈悲之地也故佛有三藏而修多羅為首佛有十回向而救眾生為首槩戒律也禪定也智慧也無一不慈悲乎究乘而法界之功德在此恒沙之福田在此無上哉慈悲之為教也後世之沙彌則不然雲天水瓶遊心於實相之外翠竹黃花比身於無情之物而吾儒遂以枯木死灰譏之非吾儒譏之後世沙彌自詒其譏也若西山大師休靜之為沙彌也其亦不愧天息慈之義乎始焉腰包杖錫徧叅諸方樹法幢為人天眼目則雲章寶墨寵賚優異至今與貞觀永樂之序爭耀於兜率蘭若間中焉顯發宗風弘濟國難倡義旅為勤王元勳則腥羶妖氣應手廓清至今使方便度世之功永賴於閻浮提無量刧終焉隨緣現身像過攝身尋因果為上乘教主則梅熟蓮香倐到彼岸至今有望儼即溫之像受頂禮於西南香火之所如此然後方庶幾乎濟大千惠塵境曾面壁數珠磨磚作鏡之謂慈悲乎曾廣建塔廟多寫經律之謂慈悲乎予因西南道（臣）之請其影堂賜額南曰表忠西曰酬忠命官給祭需歲祀之今歲甲寅追洪年甲寅賜詩善世之故禪師之事為之序若銘俾揭諸堂予雖未習佛諦而嘗聞法華之義解矣曰揭之義如此方之序後銘則此之銘固梵之偈也　銘曰</p>
<p style="margin-left:0em;text-indent:0em;" class="lg-abnormal"><div class='lg-row'>佛日初照慈雲為經浩刼單傳囑付丁寧問其誓願孰非施舍</div>
<div class='lg-row'>義海茫茫津逮者寡福國多佑高僧應期</div>
<div class='lg-row'>卓錫一喝魔軍難披天晶月朗波恬浪平優曇鉢華涌現東瀛歸慶赤縣返真青蓮</div>
<div class='lg-row'>肅穆鍾魚禪燈孤懸名流竹簡道存貝葉寂鄉鉢寺交暎眉睫</div>
<div class='lg-row'>報祀伊河蒲饌自官倘布靈貺長蔭旃檀　麻稻竹葦匝域蓊若匹周富庶媲唐耕鑿</div>
<div class='lg-row'>八萬四千子孫同樂</div>
</p><p>予即祚之十有八年甲寅四月初八日安于表忠酬忠之祠中崇祿大夫行禮曹判書兼知經筵事弘文官大提學藝文舘大提學知成均舘事臣洪良浩奉</p>
<p style="margin-left:1em">扁額之部</p>

<table>
<tr><td>大雄殿</td>
<td colspan="2">乾隆二十八年</td>
</tr>
<tr><td>冥府殿</td>
<td colspan="2">乾隆五十一年</td>
</tr>
<tr><td>凝香閣</td>
<td colspan="2">嘉慶十年</td>
</tr>
<tr><td>萬歲樓</td>
<td>香嶽樓</td>
<td>慈雲樓</td>
</tr>
<tr><td colspan="3">水月堂</td>
</tr>
<tr><td colspan="3">尋劒堂</td>
</tr>
<tr><td colspan="3">天王門</td>
</tr>
<tr><td colspan="3">解脫門</td>
</tr>
<tr><td>曹溪門</td>
<td colspan="2">順治十年</td>
</tr>
<tr><td colspan="3">明月堂</td>
</tr>
<tr><td colspan="3">真常殿</td>
</tr>
<tr><td colspan="3">觀音殿</td>
</tr>
<tr><td colspan="3">萬壽閣</td>
</tr>
<tr><td colspan="3">吉祥閣</td>
</tr>
<tr><td colspan="3">尋真亭</td>
</tr>
<tr><td colspan="3">大藏殿</td>
</tr>
<tr><td colspan="3">靈山殿</td>
</tr>
<tr><td colspan="3">奉香閣</td>
</tr>
<tr><td>極樂殿</td>
<td colspan="2">扁額不記名</td>
</tr>
<tr><td/>
<td colspan="2">事蹟別冊添</td>
</tr>
<tr><td colspan="3">總會門</td>
</tr>
<tr><td>酬忠祠</td>
<td colspan="2">洪良浩之書</td>
</tr>
<tr><td colspan="3">雲漢閣</td>
</tr>
<tr><td colspan="3">御書閣</td>
</tr>
<tr><td colspan="3">如是門</td>
</tr>
<tr><td colspan="3">歸仁齊</td>
</tr>
<tr><td colspan="3">修義齊</td>
</tr>
<tr><td colspan="3">演教樓</td>
</tr>
<tr><td colspan="3">八道十六宗教紏正門</td>
</tr>
<tr><td colspan="3">義重堂</td>
</tr>
<tr><td>扁額之部</td>
<td colspan="2">末菴之部</td>
</tr>
<tr><td colspan="3">祝聖殿</td>
</tr>
<tr><td colspan="3">上院菴</td>
</tr>
<tr><td colspan="3">內院菴</td>
</tr>
<tr><td>清虛舊宅</td>
<td rowspan="2" colspan="2">錦[船-口+工]書</td>
</tr>
<tr><td>金剛方丈</td>
</tr>
<tr><td colspan="3">元曉菴</td>
</tr>
<tr><td>入相殿</td>
<td colspan="2">道光庚寅秋七月既望彝叟書</td>
</tr>
<tr><td colspan="3">安心寺</td>
</tr>
<tr><td colspan="3">普潤菴</td>
</tr>
<tr><td colspan="3">繼祖菴</td>
</tr>
<tr><td colspan="3">白雲菴</td>
</tr>
<tr><td colspan="3">日出菴</td>
</tr>
<tr><td colspan="3">南精菴</td>
</tr>
<tr><td colspan="3">檀君窟</td>
</tr>
<tr><td colspan="3">華藏菴</td>
</tr>
<tr><td colspan="3">賓鉢菴</td>
</tr>
<tr><td colspan="3">內普賢菴</td>
</tr>
<tr><td colspan="3">佛智菴</td>
</tr>
<tr><td colspan="3">佛影臺</td>
</tr>
<tr><td colspan="3">法王臺</td>
</tr>
<tr><td colspan="3">上毘盧</td>
</tr>
<tr><td colspan="3">中毘盧</td>
</tr>
<tr><td colspan="3">下毘盧</td>
</tr>
<tr><td colspan="3">三聖臺</td>
</tr>
<tr><td colspan="3">雪嶺臺</td>
</tr></table></div>
<div class='div-other'><a id='mulu489' />
<p class='h2'>○妙香山極樂殿新建記</p><p>月渚禪師既就寂之三十一年即雪巖和尚蟬蛻之四十年乙丑之春青松大師大開華嚴法會於普賢寺之尋釰堂玄侶盡華而其中城谷天然月巖南月安谷等諸大師乃會中領首大德德風四被大化中邊者也以法屬中叔侄從昆季之行耳一日興嘅僉謀曰唯我先師非獨吾門之鼻祖亦是叢林之柱石名滿八表德尊一世可謂當時現矣奄忽以來代禩浸遠軌躅湮沒寂然無聞則豈不為門弟子之痛心者哉特設息影之所以供香火使後人皆知先師不世之高致則吾等來孫報本近仰之誠為如何哉於是發希抽䟽拮据檀財則門庭寔蕃星居八域遠近聞風各爭薦貨權輿於丙寅之春刀鉅者斧斤者各執其役斷工於己巳之夏紺殿中峙扁曰極樂駢室翼然以月渚雪巖揭額各模肖像以安于中兼畫先師下諸彥名可名之真以垂于左右形儀完爾如在主伴重重昭穆濟濟可謂法儀粲然者也若使思師恩之人對此靈儀則不覺泫然投涕而感發近誠者多矣堂主極樂何謂也既先師栖神樂國與阿鼻跋致等諸大聖者瞻敬紫金山玉毫光則今此肖設敢外乎無量乎以極樂安名者盖有深旨也迹此觀之真假混融淨穢相即特使人人不曾擡步遠涉道程直下齊躋蓮池上寶閣裡欽奉慈嚴也噫工不鬼役物不天來不彌年而化榛莽荊棘之藪儼成蓮界淨方則若乃棟宇甍桷鶴紋龍盤塗金抹綠繪畫流丹乃取象乎給孤園清淨講堂高曠宏廣殆甲于西關數千里外諸剎於是騷人墨客樂山樂水君子遊於斯憩於斯豪氣不除拊脾雀躍而克日忘歸以至黑白之日三三五五而來翫者不覺合瓜靡然曰此乃諸大師以三昧力搏取天宮徙置於勝金洲畔也不然何其幻恠神異如此之超邁乎然則諸大師不憚櫛風沐雨之苦手駢足胝之勞入則躬自服役出則輸語鳩財倡啟之功與彌盧香海不能測其高深也落成以來妙香之光轉曜於當年普賢之風益增於今日然則此天不壞則此山不壞此山不壞則此殿不破此殿不破則此諸大師近劬經營之迹與天地相終始矣但殿之八字風是四時貿遷萬千景狀而都在登覽者之目覽心醉而只可怡悅不堪持贈他人故不敢贅也功既斷于請余誌之不以不文為辭略識其顛末兼寫檀邦之芳御開列左于</p>
<p>乾隆十四年己巳九月日</p>
<p style="margin-left:3em">雲坡門人幻庵善欽　識</p>
<p>登上院觀三瀑</p>

<div class="lg regular" style="margin-left:0em;"><div class='lg-row'>蘭若岧嶢絕世攀　飛湍忽自天中落</div>
<div class='lg-row'>層巖斷壑路難分　空響時從地底聞</div>
<div class='lg-row'>灑向峯頭讖作雨　香山十勝皆仙境</div>
<div class='lg-row'>磨來石面皚如雲　三瀑由來迴不羣</div>
</div><p style="margin-left:1em">壬子菊月蘆山子洪良浩</p>

<div class="lg regular" style="margin-left:0em;"><div class='lg-row'>上院庵居第一層　砯厓虎引開雲徑</div>
<div class='lg-row'>法王峯勢太虛憑　石窟龍吟送雨徵</div>
<div class='lg-row'>始信西方真淨土　深夜更覺靈光發</div>
<div class='lg-row'>回看下士似蒼蠅　悄坐蒲團睡未能</div>
</div><p style="margin-left:9em">金祖淳</p>

<div class="lg regular" style="margin-left:0em;"><div class='lg-row'>佛力何年發秘慳　千迴路轉青林暗</div>
<div class='lg-row'>如無上院失香山　一面雲開翠壁環</div>
<div class='lg-row'>鶴翥[帝*尤]盤中抱寺　空門寂寞終難住</div>
<div class='lg-row'>瓊鋪玉散下成灣　僧自留奇我自還</div>
</div><p style="margin-left:2em">丁未夏毫宇</p>
<p style="margin-left:9em">李源祚</p>

<div class="lg regular" style="margin-left:0em;"><div class='lg-row'>不覺叫奇意爽然　人攀鐵索千尋棧</div>
<div class='lg-row'>法王峯勢薄青天　庵在銀河萬丈巔</div>
<div class='lg-row'>誰敢窺側龍竇下　石光如玉無纖穢</div>
<div class='lg-row'>吾能平步虎臺前　都欲同磨凡俗緣</div>
</div><p style="margin-left:9em">蒼巖過客</p>
<p style="margin-left:1em">扁額</p>

<table>
<tr><td>上元庵</td>
<td colspan="2"><span class="note-inline">(三字金秋史親筆)</span></td>
</tr>
<tr><td>七星閣</td>
<td colspan="2"><span class="note-inline">(三字金載瓚筆)</span></td>
</tr>
<tr><td>香山雲舍</td>
<td colspan="2"><span class="note-inline">(懸額灣尹李建弼書)</span></td>
</tr>
<tr><td>西來閣</td>
<td><span class="note-inline">(懸額灣尹李建弼書)</span></td>
<td rowspan="2">一菴四額</td>
</tr>
<tr><td>清虗影閣</td>
<td><span class="note-inline">(懸額灣尹李建弼書)</span></td>
</tr>
<tr><td>漸無塵處</td>
<td colspan="2"><span class="note-inline">(懸額內閣學士朴鳳彬書)</span></td>
</tr></table></div>
<div class='div-other'><a id='mulu490' />
<p class='h2'>○妙香山內院菴重建記</p>
<div class='div-other'><a id='mulu491' /><p>國無香山無以為朝鮮山無內院無以為妙香妙香太白也初有神人降于檀木下出而為君故號曰檀君都平壤國號朝鮮實東方開荒之主也山之事可以獨步國中雄壯奇秀可以匹頭流可以伯仲皆骨捿托養高終無人世意者庶幾出二山右也國之有香山不亦偉乎據山之心腹而不失其所以為山者內院也高者狹而不能容眾卑者煩而不能習靜處中而憑一山之氣勢快如臨下輕如躡空順而無涉險之難坦而無阽危之愁真可謂大福地元曉宴坐之宮<span class='corr'>无</span>學杜口之窟尚在中世西山老住持而開堂逍遙而入寂非惟門弟子之所尊抑亦我東人之所仰也四方禪者恒聚會其來也如電其去也如雲來<span class='corr'>无</span>所懷去<span class='corr'>无</span>所着冬則低頭而三月不出夏則禁足而九旬安居或念彌陁或明自性頏者磨而為軟麤者化而為妙山之有內院不亦重乎歲辛酉十二月六夜忽驚失火焚蕩<span class='corr'>无</span>餘眾収拾餘魂魚鳥散時主法混惺知務碧雲蒼黃無所措翌年壬<span class='corr'>戌</span>春山中耋艾咸聚議曰<span class='corr'>无</span>山則<span class='corr'>已</span>不可<span class='corr'>无</span>內院一心圖復諸德不惜力圓潭雖老左右事不幸死清坡踵而監之終其事荷峯出納物鏡潭出關北首座倫隨之蓉峯出關東衲僧教從之麟巖入義州賴州尹李公<span class='note-inline'>(建弼)</span>力聚若干地主李公<span class='note-inline'>(彚重)</span>與鄰邑宰入山尋真目役而恤之自施引他春峯實勞跋涉荷峯月影混惺入平壤荷道伯洪公<span class='note-inline'>(祐吉)</span>力且下四十二州碧雲行本府與清北荷峯乍行清南梗不得終混惺與信老出黃海道信老歸混惺上京師棲遲四載</p>
<p>王大妣金氏聞風而憐之徐宮專力車宮助之旁募山野乃還其間所得不較多寡秋八月伐木越五年丙寅竣或阻風雨或停艱匱至費歲月荷峯之辛碧雲之勞可勝言哉西山影閣依舊規而稍减位數塑像煒煌皆混惺力木工宋持心不正督繩失宜為後茹恨宋之不善終宜矣丙子愚西歷名跡以病入院諸道人慰而安之調養甚便豈惟止愚來者皆然向使無德之苦安有今日之穩乎居者念佛精進務圖所以報諸德之勤異日<span class='corr'>无</span>常到來且以諸德之心為心則幾乎不負山矣</p>
<p style="margin-left:3em">嶺南沙門草摩謹識</p>

<div class="lg regular" style="margin-left:0em;"><div class='lg-row'>都監清坡說鑑　都片手金承鉅</div>
<div class='lg-row'>別座荷峯瑞伯　副片手宋雲峯</div>
<div class='lg-row'>化主麟巖文性</div>
</div><p>混惺抱信</p>
<p>主事碧雲惠修</p>
<p>○香嶽是東國第一名山也磅磚秀麗毓氣鍾靈　檀君東明相斷而誕中有上院庵在法王峯下龍淵虎臺異蹟頗多歲在壬申遣宮人禱于本山越甲<span class='corr'>戌</span>　元良誕降乙亥中朝　冊封皇眷隆厚特賜長壽佛詔使奉來妥于是山乃召僧靜禧內下八千緡命臣搆殿于上院龍角之東首尾十箇月工告訖扁曰祝　聖盛七寶之物廣置八福之田清淨法界頂香禮供呼千萬歲古人蘆笠之覆猶享果報矧此繕宇之奉豈無靈佑恭惟邸下獲福無量奠　宗社於盤泰添壽考於海屋以為報佛之恩茲非我邦無疆之休歟拜手攢祝謹識寺壁</p>
<p style="margin-left:4em">辛巳八月日知府內閣學士沈相薰</p>
<p>禱於尼而聖人生祝於華而聖人壽史氏所謹書而我東之香山足與尼華並也何者粵在辛壬自　大內遣宮人處禱于此甲<span class='corr'>戌</span>　世子誕降乙亥故相國李公裕元以奏請使奉來　皇朝所賜長壽佛妥安于此山山之僧靜禧拜佛轉經其誠可嘉逮夫辛巳知府沈公相薰以內下錢八千緡建殿于上院之後龍角之東置福田爇天香己丑觀察使閔公泳駿以一千緡買土助享今余又捐一千金買置位畓以為課歲補缺之資漢歌之重光重潤周雅之如岡如陵豈特專美於古也哉竊惟李相之奉佛以來沈公之搆殿以成閔公之買土以付今余之捐廩以助與魯論所謂裨諶草創之世叔討論之子羽修飾之子產潤色之遙遙相對而雖然余則於潤色之也實多愧焉<span class='corr'>已</span></p>
<p style="margin-left:4em">庚寅八月下澣知府李根澔謹識</p>
<p style="margin-left:1em">次四節句</p>

<div class="lg regular" style="margin-left:0em;"><div class='lg-row'>藥山太守上禪樓　翠壁中間三瀑出</div>
<div class='lg-row'>遙向春宮壽福求　白雲咫尺一鍾浮</div>
<div class='lg-row'>祗園蒼鬱晴猶雨　民事關情無夢寐</div>
<div class='lg-row'>法界清凉夏亦秋　扁舟明日下長洲</div>
</div>
<div class="lg regular" style="margin-left:0em;"><div class='lg-row'>攬鐵歷虎臺　汗流透春衫</div>
<div class='lg-row'>捫蘿涉龍瀑　喘息撑脅腹</div>
<div class='lg-row'>玉笛杳仙蹤　不由攀躋勞</div>
<div class='lg-row'>鍾磬宛西竺　安有清爽福</div>
<div class='lg-row'>蹔憩祗樹陰　援筆題為時</div>
<div class='lg-row'>斜陽轉巖麓　留與運師讀</div>
</div><p>癸巳春按覈使金寅植為題普運靜禧</p>
</div></div>
<div class='div-other'><a id='mulu492' />
<p class='h2'>○懸板之部</p><p>雲漢閣</p>

<div class="lg regular" style="margin-left:0em;"><div class='lg-row'>鍾聲夜息聞天語</div>
<div class='lg-row'>鑪氣晨飄接御香</div>
</div><p>歸仁齊</p>

<div class="lg regular" style="margin-left:0em;"><div class='lg-row'>千年國祚文明世</div>
<div class='lg-row'>八域禪法教授門</div>
<div class='lg-row'>世間亦有平田地</div>
<div class='lg-row'>月明天上玉樓空</div>
<div class='lg-row'>春暮仙間花雨紅</div>
<div class='lg-row'>端坐虛懷泯是非</div>
<div class='lg-row'>固知忠節驚人世</div>
</div><p>義重堂</p>

<div class="lg regular" style="margin-left:0em;"><div class='lg-row'>能使倭將識姓名</div>
<div class='lg-row'>誰知王舍一輪月</div>
<div class='lg-row'>萬古光明長不滅</div>
<div class='lg-row'>寶筏流通三法界</div>
<div class='lg-row'>慈航普濟億生靈</div>
<div class='lg-row'>水流花發非空性</div>
<div class='lg-row'>海晏河清是佛靈</div>
</div><p>如是門</p>

<div class="lg regular" style="margin-left:0em;"><div class='lg-row'>觀空有色西方月</div>
<div class='lg-row'>聽世無聲南海潮</div>
</div><p>都紏正門</p>

<div class="lg regular" style="margin-left:0em;"><div class='lg-row'>玄風惣領三千界</div>
<div class='lg-row'>丹悃指揮十萬兵</div>
</div><p>修義齊</p>

<div class="lg regular" style="margin-left:0em;"><div class='lg-row'>口是禍門必可嚴守</div>
<div class='lg-row'>身乃災本不應輕動</div>
</div><p>御書閣</p>

<div class="lg regular" style="margin-left:0em;"><div class='lg-row'>碧窓宿霧濛濛濕</div>
<div class='lg-row'>本拱浮雲細細輕</div>
</div></div>
<div class='div-other'><a id='mulu493' />
<p class='h2'>○塔之部</p><p>花崗石　九重層塔　壹基</p>
<p style="margin-left:3em">遼　重熙十三年　築造</p>
<p>花崗石　十三重大塔</p>
<p style="margin-left:5em">萬曆年間　築造</p>
</div>
<div class='div-other'><a id='mulu494' />
<p class='h2'>○碑之部</p><p>平安北道寧邊妙香山普賢寺中</p>
<p>寺蹟碑　金　皇統元年記</p>
<p style="margin-left:2em">高麗仁宗御筆題額　金富軾撰</p>
<p>石鍾碑　明　洪武十七年記</p>
<p style="margin-left:2em">高麗代</p>
<p style="margin-left:11em">李穡　撰</p>
<p>舍利浮圖碑　萬曆三十一年</p>
<p style="margin-left:2em">西山大師　清虛撰立</p>
<p>西山大師碑　崇禎後八十四年</p>
<p style="margin-left:2em">李朝</p>
<p style="margin-left:10em">李廷龜撰</p>
<p>酬忠祠碑</p>
<p style="margin-left:2em">李朝</p>
<p style="margin-left:10em">李秉模撰</p>
</div>
<div class='div-other'><a id='mulu495' />
<p class='h2'>○妙香山普賢寺之記</p>
<div class='div-other'><a id='mulu496' /><p>皇統二年丙<span class='corr'>戌</span>十一月日內降</p>
<p>御筆題額</p>
<p class="byline"></p><p>開府儀同三司檢校大師守尉門下侍中集賢殿太學士判尚書吏禮部事兼　太子太師監修國史上柱國臣金　富試奉　宣撰</p>
<p class="byline">文林郎試尚書兵部侍郎兼　東宮侍講學士　賜金魚袋臣文　公裕奉　宣書</p><p>妙香山普賢寺探密宏廓二師之所始作也探密本姓金氏黃州龍興郡人年二十五出家刻意苦行一衲一鉢非大寒則不履日一食確乎戒勤乎學就名師　傳華嚴教觀於契丹太平八年戊辰歲八延州山營蘭若以口居口宏廓探密之猶子以重熙七年戊寅歲來而為弟子志一而氣合德充而聲宏學者聞風福湊地不足容以△△△△年壬午歲於東南隅一百許步擇地精舍凡二百四十三間名其山曰妙香其寺曰普賢自後△△△△△△△△△　佛[繙-釆+水]經曰夜無時二師沒弟子相續任持其為佛事無不承權輿咸雍三年△△△△△△△△△△聞而嘉之命有司錫土田文教△主者闕焉則門人於眾中簡經明信修龍紹祖師之道△△△△△△△△△△三剛行之勿昔至是道人暢先覺隣勝聰惠雙性覺等慮歲月移易文墨漫滅祖師△△△△△△△△△△△△明欲刻之石此為來者之觀遂聯名奏請令臣書其事教可之臣不敢辭乃曰△△△△△△△△△△△△△惠孟子敘三聖人亦以伯夷居伊尹柳下惠之前司馬遷作七十列傳特以伯夷為△△△△△△△△△△△△顯下祿隱而孔子曰我則異於是無可無不可夫聖人之行如珠之走盤縱橫斜△△△△△△△△△△△△孔子曰縱心所欲不踰莊周亦曰猖狂妄行蹈乎大方則餓顯也祿隱也其高下不可必也然則△△△△△△△之三聖人其次序同而楊子高下之文如此者將以進高士退貪夫以為天下萬世之教者也△聞△△△△△△△如來歷三却修萬行以至於成遂福慧具足依正藏嚴而其化於世也則跣足持鉢乞△△△△△△△△△△△其辱耶則為其道也可思乎今之人種種△△無不為己其善於此者或貪△△△△△△資其與△△△△△△其後靡則遏之然猶以不足舉物以取利於眾民剝肉刻骨死而後<span class='corr'>已</span>者往往有之△△△△△△豈必不能△△△則如探密宏廓者差可不尊而進之歟則　聖祖褒嘉之甚渥　明△△△△△△△△△師△△△多△△△△佛得　舍利放神光感山精具於爾所述行狀故今略之但△△△△△△△△△△△△△△</p>
<p>時大金白統元年歲次辛酉七月十一日記</p>
<p style="margin-left:14em">住持比丘敘覺隣等立</p>
</div>
<div class='div-other'><a id='mulu497' />
<p class='h3'>○高麗國平壤道延山府妙香山安心寺石鍾之碑</p><p class="byline">推忠保節同德賛化功臣三重大匡韓山府院君領藝文春秋館事臣李　穡奉　教撰</p><p class="byline">奉翊大夫前判典校寺事進賢館提學臣權鑄奉　教書</p><p>今上守位之十又一年夏五月釋覺持自香山來披緇衣躡屩告近臣曰沙門臣覺持願有奏吾師之師西天指空歿有舍利吾師懶翁歿亦有舍利持實感慕焉與義州萬戶張密直侶及其室康氏樹石鍾香山安心寺厝二師舍利略同神勒上院之制焉鑱石示上命又無由也幸為小僧入奏近臣無為持留意者持奔告于門下侍中曹昌寧昌寧上言持之　志勤乞上可之秋八月十二日右副代言潘德海傳　曰于臣穡曰香山石鍾汝其文之石</p>
<p>謹妃又使檢校門下評理姜仁富來諭曰吾於安心寺為吾兒　世子祈福鄉其知之持師踊躍而來曰先生早賜吾文幸甚予曰吾何敢慢師自西京廣法寺始至　正戊辰歲也吾師為　王師住檜巖修造殿宇持與於方丈室之役焉</p>
<p>玄陵禮陟臺評檜巖密迹國都士女絡繹恐癈業請徙之便於是師行召持曰汝其從我至驪興神勤寺入寂丙辰五月十五日也樹塔檜巖持與覺悟守塔三年情猶未<span class='corr'>已</span>又留數月而後去吾思吾與吾師相遇於西京西京以北　吾師所化多矣而師歿之後無所瞻禮豈不悲哉吾將以舍利耀其心目使一方之人事舍利如事吾師焉况香山為普賢菩薩住處與金剛諸山並稱而其高也壓遼左鄰長白獨為南界智異之匹乎吾師道德之大彌六合無所欠入纖塵而無所餘何擇於方所哉在持肉眼見此山之形勢想吾師之風彩誠不相上下此吾師之必於是山置吾師舍利也山中寺院三百餘所而必於安心寺者少林故事吾輩警策又曰指空名禪賢父諱滿摩謁國嗣法普明尊者吾師名惠勤號懶翁父膳官亟牙世具副法平山處林禪師先生銘二師浮圖<span class='corr'>已</span>書之矣於石鍾幸並著之潤筆菴凡七所皆為先生作為吾師也志林於金剛山勝名於雉岳山覺明於小白山覺寬於四佛山志先於龍門山勝哲於九龍山覺清於此山妙覺舊基是<span class='corr'>已</span>吾師法服所鎮凡九所燕都開堂帝賜袈裟一瑪瑠拂一在金剛山正陽寺玄陵賜袈裟一直綴一在檜巖寺袈裟鉢拂並一在神勒寺袈裟拂並一在臺山袈裟一在見菴袈裟杖並一在威鳳寺袈裟一在廣法寺袈裟直綴杖坐具並一在此山普賢寺舍利無筭散在名山四眾奉持供養者多矣何暇枚舉持之志亦非他也上報四重恩下濟三道苦而主上萬萬歲　后妃齊年　世子千秋公卿士庶益福損哉胎卵濕化出邪人正由三韓四境永絕外侮盡十方三世入普賢解脫境界持之願也持之願也穡曰大哉願也自世教衰倍師畔道者比肩而繼踵天曷故馬使世教興臣之於君子之於父子之於其師皆於其師及其師指空也則家國其庶乎推此道也天下平矣若其舍利也出於身歟出於心歟抑無所從出而自出歟穡何當决此疑乎銘曰</p>

<div class="lg regular" style="margin-left:0em;"><div class='lg-row'>西天指空　東國懶翁　同心異蹟　舍利昌明　世乃大驚</div>
<div class='lg-row'>角立願德　巍巍妙香　壓于眾岡　賢聖之域　△石為鍾</div>
<div class='lg-row'>舍利在中　△△△池　福罔極我　君永年我　妃祿延我</div>
<div class='lg-row'>儲毓德　樂職惟臣　守業惟民　澤洽于國　△此願心</div>
<div class='lg-row'>如石如金　罔或少忒　臣作銘詩　重在祝釐　時萬時億</div>
</div><p>嵩禎紀元後八十四年辛卯五月　日改立</p>
<p style="margin-left:11em">平海黃自顯模</p>
</div></div>
<div class='div-other'><a id='mulu498' />
<p class='h2'>○舍利閣</p><p>娑婆教主釋迦尊金骨舍利浮圖碑</p>
<p class="byline">金剛退隱國一都大禪師教都總攝　賜紫扶宗樹教兼登階普濟大師病老休靜謹撰并書</p><p>恭惟我賢劫尊釋迦牟尼佛乃天竺國淨飯王太子也往世成道證真常法身<span class='corr'>已</span>久矣訣曰釋迦姓也此云能仁慈悲利物義牟尼字也此云寂默智慧冥理義悲智並運故生死涅槃俱不住然佛專以利物為己任故於十方界現水月應身窮刧度生無厭爾既登補處生兜率天名護明大士方度天眾普耀經亦釋迦從兜率降王宮身放光明足踏蓮花四方行七步指天指地作獅子吼示三方便云乃周照王二十四年甲寅歲也太子號悉達此云吉也能文武善陰陽凡及人天事法不習而自然一一神解父王愛極限七日欲傳位也太子日遊四門見悲喜事生出家心父王聞而駭之令國人尤加衛護洞禁出入只與淨居天人通焉一夜逾城而出時年十九也初入檀特山捨二種定遂入象頭山坐六年苦行見明星悟道號天人師時年三十也既而鹿野苑中為矯陳五人輩證道果俄就靈鷲山說大法因住世四十九年以㣲妙正法眼藏付大迦葉并勅阿難副貳傳化無令斷絕各付法偈後至拘尸羅熙連雙樹下古脇累足泊然而寂復從棺起為母說法因說無常偈諸行<span class='corr'>无</span>常是生滅法生滅滅<span class='corr'>已</span>寂為樂<span class='corr'>已</span>而金棺從座而舉以三昧火自焚身空中舍利如雨數至八解四斗乃穆王五十三年壬申歲也吁今佛之住世羣生有感應萬德身無感則入三昧定而<span class='corr'>已</span>非于往來也其前際降生也出家也成道也說法也此䓁法老婆將葉止兒啼耶其後際拈花也分座也涅槃也示跌也此䓁法老父治狂子耶醫師留藥去他鄉耶當時舍利則會上菩薩緣覺聖眾及人天八部神眾各分受持散入㣲塵諸剎建塔安鍾供養者不知其幾可惜<span class='corr'>无</span>緣國土人則當此時不見不聞如舍衛三億家及支邦一隅類是也但支邦則過千年至後漢永平八年常感一夢使臣傳教而<span class='corr'>已</span>唯嶺南通度寺神僧慈藏古所安釋迦世尊金骨舍利浮圖頗多神驗竟使千門入善又令一國興仁可謂世之尊寶也不幸至萬曆二十年日本海兵入國之南焚之蕩之億兆為魚肉禍及浮圖其寶將為散失悶鬱之際適義僧大將惟政領兵數千盡心可護得完全然政不<span class='corr'>无</span>後慮故以金骨舍利二亟密使于金剛使病老安焉病老感受念安之然病老竊念金剛山近水路後必有此患安金剛非長久計也向海兵之撥浮圖全在金寶不在舍利也取寶後視舍利如土也然則不可寧修古基而安鍾焉其一函則還付于政政然其計受函即還古基而安焉其一函病老自受持謹入太白山欲建浮圖靜獨力<span class='corr'>无</span>何命門人智正法蘭之輩幹其事使安鐘二禪子至誠廣募不數月鍊浮圖而安之美矣其功德蓮經壽量品中<span class='corr'>已</span>開列余何贅焉且我東方初<span class='corr'>无</span>君間不列諸侯神人檀君出興於太白山神檀樹下為始祖王與堯并立也然則太白太白始胎乎一國王使朝鮮國民永脫東夷之號終安于三界師亦使東方羣氓不失成佛之因此非山之靈也耶偉哉非徒山重國亦重也非徒國重人亦重也於諸品秩則唯政禪子不下於慈藏法師也太白山不下於靈鷲山也翌日正蘭二禪子開設浮圖為成大齋病老乘座法席謂諸人曰今日會中其有丈夫還知世尊不入塔廟中者麼若知佛不在塔廟中則堪受人天供養爾古人問堅固法身宗師荅曰山花澗水今日病老咄舉輩曰諸大眾叅禮世尊若舉釋迦真身則至寂至妙至大至小無為無不為百億眾聖之讚歎如量空也八萬魔軍之毀謗如繫風也雖然今日會中有益有損還知麼信者敬佛故决登樂岸不信者謗法故必落苦海如儒傳所謂出乎爾者反乎爾咄各回光自斷看昔孔夫子答商太宰問曰西方大聖人不治亂蕩蕩乎民<span class='corr'>无</span>能名焉云則可謂唯聖能知聖也休靜今年八十四歲精神恍惚眼昏手戰拘於外人之懇撰文書石文字但荒不免後譏惶愧[光*皇]愧唯通達君子幸恕焉萬曆三十一年三月初吉建</p>
</div>
<div class='div-other'><a id='mulu499' />
<p class='h2'>○有明朝鮮國　賜國一大都禪師禪教都摠攝扶宗樹教普濟登階存者西山清虛堂休靜師碑銘<span class='note-inline'>(并序)</span></p><p class="byline">大匡輔國崇祿大夫議政府右議政兼領經筵事監春秋舘事李廷龜撰</p><p class="byline">崇德大夫東陽尉申翊聖書并篆</p><p>余不識釋家津筏故平生不喜談釋非故有意於排釋也顧以文字竊虛聲主盟騷壇三十餘年矣釋子之逐名求詩者日踵門如遇開僧韻釋輒欣然應之亦非故有意於耽釋也余年尚少<span class='corr'>已</span>聞　休靜師之名其詩多誦人間恒願一見而不可得松雲惟政即師之傳法沙門也其渡本也數訪我於京城我之赴燕山也贈詩於清川江上亹亹說師窮日夜不倦是時師之亡<span class='corr'>已</span>數年矣緬挹清芬時往來于懷一日公退獨坐聞有三僧拱立於外呼使前乃師之弟子葆真彥機䨥仡也出示笈中書云是清虗堂遺稿仍叉手而拜曰吾師道業有之傳後雲山深寂恐久益泯泯敢以門徒所紀載者為狀宿齊緘封千里來獻願得相公一言鑱之于石以不杇吾師余曰爾師之道以無為有以虗為實不待存而存不待滅而滅誰得而杇誰得而不杇吾夫子曰道不同不相為謀於師之道吾何言哉三僧起而對曰道本不同非敢為同然有同而異者異而同者伽葉正傳獨闡宗風者是固同而異者矣居家為孝出世為忠豈非異而同者乎唯相公之異其異而同其同者焉吾師常慕相公之風益有默契而冥感者願相公之終惠也僕僕跪拜經歲不去余嘉其誠而歎曰釋教之專心所事乃如是夫按狀師法名休靜字玄應自號清虗子以多在香山故又號西山俗姓完山崔氏名汝信外祖縣尹金禹得罪燕山朝謫居安陵遂為安州人父世昌鄉舉為箕子殿叅奉不就詩酒自娛母金氏老無子一日夢一婆來曰胚胎丈夫子故為娿㜷來賀云明年庚辰三月果誕師三歲父於燈下醉臥有老翁來謂曰委訪小沙門耳遂以兩手舉呪數聲摩其頂曰以雲鶴名此兒言訖出門莫知所之以故小字稱雲鶴與羣兒遊戲或立石為佛或聚沙成塔稍長風神英秀力學懈不事親至孝主倅愛之九歲母亡十歲父歿仃伶無所依主倅携至京就學於泮齋鬱鬱不適意與同學數人南游智異山窮覽形勝探賾諸經每愴早失怙恃益感死生之義必得禪家頓悟法遂廳法於靈觀大師剃髮於崇仁長老七八年間遍踏名山年三十中禪科自大選陞至禪教兩宗判事一日歎曰吾出家本意豈在此乎即觧綬以一笻還金剛作三夢詞曰主人夢說客客夢說主人今說二夢客亦是夢中人登香鑪峯作詩曰萬國都城如蟻垤千家豪傑若醯鷄一窻明月清虗枕無限松風韻不齊自此韜光鏟彩不出山門問道者日益眾己丑之獄妖僧無業誣引師△逮供辭明剴　宣廟知其冤立釋之徵詩稿　覽之嘉歎　御畫墨△賜之　命賦詩以進△即進絕句　宣廟亦　賜　御製一絕賞賚甚厚慰遣還山壬辰　大駕西幸龍灣師即杖劒進謁　宣廟教曰世亂如此爾可弘濟耶師泣而拜　命請曰國內緇徒之老病不任行伍者臣令在地焚修以祈神助其餘臣皆統率悉赴軍前以效忠赤　宣廟義之命為八道十六宗都摠攝　諭方岳禮遇之於是松雲率七百餘僧起關東處英率一千餘僧起湖南師率門徒及自募僧一千五百合五千餘名會于順安法興寺與　天兵後先以助勢出戰牡丹峯斬獲甚多　天兵遂克平壤復松都京城賊宵遁師以勇士百百人迎　大駕還京都　天朝提督李如松送帖嘉獎有為國討賊忠誠貫日不勝敬仰之語又題詩贈之曰無意圖功利專心學道仙今聞王事急惣攝下山巔諸將官爭先送帖贈遺賊退師啟曰臣年垂八十筋力盡矣請以軍事屬於弟子惟政及處英臣願納惣攝印還香山舊棲宣廟嘉其志憫其老賜號國一都大禪師禪教都摠攝扶宗樹教普濟登階尊者自是羲益高名益重道益尊往來於頭流楓岳妙香諸山常隨弟子千餘人出世者七十餘人甲辰正月二十三日會弟子於妙香圓寂菴焚香說法取自家影幀書于其背曰八十年前渠是我八十年後我是渠付書謝松雲訖趺坐而逝年八十五法臘六十七異香滿室三七日後始歇弟子圓峻印英等閭維奉靈骨一片舍利三枚樹浮圖於普賢安心寺又一片弟子惟政自休等奉來蓬山得神珠數枚空石於榆岾之北吾東方太古和尚入中國霞霧山嗣石屋而傳之幻菴幻菴傳之龜谷龜谷傳之正心正心傳之智嚴智嚴傳之靈觀靈觀傳之西山此實臨濟之正派而惟西山獨得其宗云所著禪家龜鑑禪教釋雲水壇各一卷清虗堂集八卷行于世噫師之道余雖未詳其淺深師之稿余既玩繹以卒業矣觀乎詩足以知師自得之趣觀乎文足以知師造詣之高雖其語或不雅馴言言皆活句句飛動有似古釰出匣霜風颯然䢓々酷似開元天曆渠家惠休道林不論也况也遇患難不失其守乃能結　主知於縲絏之中　徵稿　命製之榮　御筆詩畫之　賜誠前古所未有之殊眷而逮乎　國危糾義旅助　天兵取復三都迎還　大駕便納賜印拂衣還山其出虛之節無愧古人夫士生斯世孰不欲遇知於時君立功名以自顯然而抱才不售沒世無聞者何恨今以山中一緇衣乃能名達　九重聲施後世孰謂禪門能辨此功業歟銘如是不愧吾筆歟其銘曰</p>

<div class="lg regular" style="margin-left:0em;"><div class='lg-row'>金天之西薩水之濱　淑氣亭毒乃降真人仙婆抱送釋老提携　天開寶光帝借金鎞</div>
<div class='lg-row'>靈符妙契秀骨超凡　蚌珠出海龍鏡發函　失恃無依千里負笈</div>
<div class='lg-row'>淹貫諸家卓然自立　乃超覺路遂登法席　祖月重輝羣昏一廓</div>
<div class='lg-row'>餘事詩聲上徹颯宸　殊恩異渥榮耀千春　身雖巖穴忠不忘君</div>
<div class='lg-row'>遇難一呼義旅如雲　協助天戎憑仗靈佑　驅餘腥穢福我寰宇</div>
<div class='lg-row'>出而濟世名動華夷　入而修定法門宗師　在掌明珠虛明自玩</div>
<div class='lg-row'>儻來榮辱如夢一幻　瞻彼妙香與夫金剛　寔惟淨界宜我法王來往諸天百靈獲持</div>
<div class='lg-row'>乘化返真去又何之　功紀人間道在山中　一片貞珉萬古莫滅</div>
</div><p>皇朝崇禎三年歲庚午九月　日　建</p>
<p>崇禎紀元後八十四年辛卯九月　日　改立</p>
</div>
<div class='div-other'><a id='mulu500' />
<p class='h2'>○酬忠祠碑</p><p class="head3">有明朝鮮賜國一都大禪師禪教都摠攝扶宗樹教普濟登階尊者西山清虛堂休靜酬忠祠碑銘并序</p>
<p class="byline">資憲大夫行平安道觀察使兼兵馬水軍節度使都巡察使管餉使平壤府尹李秉模　撰</p><p class="byline">通政大夫行寧邊大都護府使寧邊鎮兵馬僉節制使　徐榮輔書</p><p>莊周稱子之愛親命也不可解於心臣之事君義也無所逃於天地之間夫無所逃於天地之間即無所往而非是義也無古今貴賤無儒墨名法道釋而無乎不在釋氏之無君臣外天下國家也其法也然其理則否法出於人理原於天人不能勝天法不能勝理逆順之勢然也故夷之墨者也而厚葬其親陳良楚產也而悅周公仲尼之道且以蒙莊氏之蔑絕聖智推提仁義言不能不出於正者若是以此知釋氏之法亦可以理勝而奪之也西山之事斷可見矣夫西山其初亦嘗從事于其學以雲水為廬居以瓶鉢為家風視時之治亂得喪漠然若無足以動其心者及乎封豕荐食六飛西幸元元叩心無可往則師乃扶釰追謁于龍灣之上而泣涕氿瀾其涕也非為人涕也非為慈悲也忠發於中而義形於外其天者見矣當此之時勤王之師未集渡遼之鋒先蹶宿衛單虛大敵旁侗而師能首先唱勇紏率義旅以奔奏先後而士非拊脩也兵不犀利也驅空門瓦合之眾戰深入日滋之寇然猶馘居多未嘗折北三都之勉復師與有功者徒以義聲而感之也嗚呼方事之殷擁兵而不朝棄城而圖存者亦且有之士女奔波朝野避寇若師之寂寥山林無營無責者雖雉免逃竄潛深而伏隩誰得以非之而必泣涕也奔走也力鬪也然後迺所謂無所逃而不可解者歟世或謂得其心之所安夫何為而然哉豈非穆陵嘗有[怡-台+(德-彳)]於師脫縲絏之厄故師之感激圖報由此不脩本之論也慈足與議於君臣不可廢之大倫也耶按師安州人法名休靜自號清虛子又號西山西山香山也既生神人撫頂稍長風儀英秀幼有至性既喪父母有感於浮屠之說遂出家為僧遍遊國內名山水嘗有汝立獄逮穆陵察其誣而立出之後詩稿以進賜御詩御畵墨竹所以寵嘉之甚厚壬辰難作師進謁於灣上　上曰寇深矣若何以助予泣曰國中緇徒之老病不任征行者今所在焚修祈禳其餘丁壯請悉編行伍以赴國難　上許之命為八道十六宗都摠攝於是弟子惟政起關東處英起湖南師所自募及門徒合五千餘名會于順安之法興寺與天兵常為<span class='corr'>掎</span>角大蹂平壤遂復三都選士百人扈駕以還自　天將李提督以下莫不送帖敬勞軍還白于　上曰臣老矣誠無以筋力為勞禮請以軍事屬惟政等還歸香山舊栖遂上摠攝印丐退益力上憫其老嘉其志賜號國一都大禪師禪教都摠攝扶宗樹教普濟登階尊者禮遣之事具載月沙李相國所撰碑文中今不備論師年八十五法臘六十七<span class='corr'>趺</span>坐說法而逝異香滿室有靈骨舍利神珠之應弟子七十餘人惟靜處英最著惟政者即世所稱松雲大師也壬辰之後倭人悔褐欵邊請修舊好而海途險遠夷情狡詐朝廷欲遣使報之而難其人松雲迺飛一錫抗萬里馳入不測之淵視以威信倭人大服竟得其要領而還朝廷記其勞立祠於蜜陽牓曰表忠　當宇己酉始祠休靜師於海南國家獎忠之典亦寢備矣顧惟香山師所掛拂住持之處而提兵斬級又在乎是州之境少而祝髮老而歸宿示寂皆不離於茲山而獨無一祠屋之建雖非事之損益盖終無奈僧俗之斷斷何也癸丑觀察使臣秉模行部至山見僧徒搆祠屋移揭師像之舊在內院者乃狀請賜額而官給祭需并祀惟政上特允之賜額曰酬忠命臣撰碑浴佛之日致祭于像禮官以兼吏至附山守宰咸與執事禪門填擁四眾抃聳於是營邑并力相役規模大備嗚呼師之真節國家之報功而皆無憾焉爾也昔史稱張耳之賢其賓客廝役皆俊傑無不為天下將相彼處英惟政亦緇流之雄一時之傑也而終身服役於師師之賢豈待問哉惜乎魁琦絕異之資早事桑門空苦之學雖遭時一奮略見其奇而莫能竟其用於世也師於佛前設牌常祝　聖壽香山之僧至今行之人持一手旗飯則陳之示不忘敵愾也盖有師之風云銘曰</p>
<p style="text-indent:0em" class="lg-abnormal"><div class='lg-row'>西嶽矗天金精崷峻　鍾生異人緇流之俊雲鶴浩湯八表周瞬蓬萊暮宿方丈朝軔　俯視醯鷄啞然一哂薩摩州人操戈犯順踐我疆塲停我耄齕師時奮然杖劒趣覲洒泣龍灣忠赤披進　號召義旅雷動風迅釋爾稻帔蒙以甲楯　捨爾軍持鍜乃予刃錞于勒兵山谷皆震法興之會牡丹之陣賊遇敗逃大肆蹂蹸奕奕三都載歸載汛鯨觀既築鑾駕旋軫凱還之日飄然納印丐老甚力上亦垂愍進義動合繩準　亦有松雲高弟之遴跨越重溟風曉威信南蠻守條永絕邊釁師弟二人并效忠藎於皇聖祖既紆獎引我后曠感祠典罔恡海南密陽祠屋嶙嶙我儀茲邦即境愈襯焚唄遺音風猷未泯煌煌賜額榮若被袗遺像在堂凜若英藺咨爾西人來瞻來認各勉爾忠蚤夜敬慎如大寶珠作山門鎮五兵自鎖國威益振南金大貝歸我環賚　福我壽我年穀熟物於千萬春祝我堯舜</div>
</p><p>聖上二年丙辰四月日　立</p>
</div>
<div class='div-other'><a id='mulu501' />
<p class='h2'>○寶月寺事實記</p><p>傳教揭板</p>
<p>行觀察使兼都巡察使管餉使為相考事節到付備邊司關內節　啟下教今四月二十日備局堂上引見入侍時行知中樞府事</p>
<p>啟適因言端敢此仰達矣關西妙香山處在五六邑之中山高谷深大小寺剎列在其間幅圓甚廣常時可疑之徒不能接跡若當有事之時自古名僧為國事効力者多矣臣待罪寧邊時香山寺剎曾無一張紙地捧用事矣近來則紙役高重略干富僧并皆敗散各寺諸僧從此流離大剎外小剎幾盡空虛僧之有無似或不關緊以深遠之慮論之則名山深廣之處僧徒尊居為守名山之盛事而有事必其効臣意則無前紙役革罷後使之依前尊接以為日後効力之道惶恐敬　啟</p>
<p>上曰工叅曾經寧邊亦陳所見可也工曹叅判尹耆東曰我東名山妙香為最厥初靈異之著跡後來緇衲之效忠俱為不朽之古蹟非直峯壑泉瀑之絕勝於國中而已今則居僧尠少寺剎凋殘山中諸菴十空七八持役之應未滿十年幣端百出矣其勢難支雖於監營本官之給準價捧用者僧輩則自多科外之耗費而或自京上司有經書印出之關則不時督責趂期浮出自貿楮至上納浮費倍而為弊滋甚若其價本磨鍊本自優厚雖貿用於所產遠邑紙品則未必遜日子則較反速以此以彼革破為好分付道臣永蠲浮紙之役而嚴立胃捧之禁以為分息肩之地則似有漸次募集之效矣</p>
<p>上曰依卿等所奏自今永破可也仍　傳曰近無印冊之事事甚怪訝問之則玉堂年前經書一番新印內閣亦然云矣然則該邑安知無憑公營私之弊此後無論內閣外閣玉堂春坊寧邊一邑經書印出冊紙卜定並為革破　朝家如是申飾之後本道本邑如以一張之紙仍循侵懲之事該邑守令施以法外<span class='corr'>斂</span>民之律不飾之道伯難免重勘所弊有無來頭繡衣之行亦當考察此一欵令廟堂添錄關西御使賚去節目仍令枚舉此意措辭行會該道俾有實效事傳教是置</p>
<p>教傳內辭意奉審施行為乎矣西土非產楮之地浮紙印冊非所論特以山泉深清紙色亦潔故始浮薄紙終至厚紙入所愛好僧弊隨滋以致緇衲之逃散寺剎之空虛傳說所及孰不憫歎今因將臣之提奏乃下永革之</p>
<p>傳教教是如乎從今以往僧徒資業之紙桶紙簾外所謂別浮紙簾並皆毀破印冊之紙切勿浮出以蠲痼之瘼為[妳-女+方]京司印冊之關豈有更發之慮而營與本官雖或有襲謬取用者更勿以一張紙冐禁侵責以奉承之道而橫<span class='corr'>斂</span>之重律决當比照隨行廉察預施飾礪須遵先甲之　令[母-(、/、)+〡]犯自作之罪為爾將此</p>
<p>聖教布喻一山內外居僧處又令榟木揭寺壁守之如金石之典為好矣舉行形止即為狀　聞使關是置有亦今此妙香山寺僧紙役永破之</p>
<p>令寔出　朝家護保緇徒守護名山之德意教是如乎以此關內辭意一一布喻境內內外山僧咸知軫恤之聖恩是遣此後段兩營與本官凡繫浮紙之役一切革破而僧徒資業所用外所謂別浮紙桶紙簾並為毀破關文一通亦即刻板分揭於內外山各寺俾作金石之典為如矣自營門當有別般察飾之道為[妳-女+方]或有仍循謬習更為侵責之弊則隨現狀　聞論勘斷不可<span class='corr'>已</span>除尋常恪別惕念奉行為[妳-女+方]形止為先牃報向事</p>
<p>乾隆五十一年五月　日　知府田文顯謹書</p>
<p>玉坡堂大師真塔</p>
<p>玉坡堂大師俗姓忠州徐氏母密陽趙氏年甫十五歲出家祝髮於中習先師受法於月渚三代慈應大師道播天下衲子雲集矣人壽八十二壬午四月初十日寂而生前自出舍利二枚藏錄于妙香之南麓焉</p>
<p>乾隆二十七年壬午五月　日　立　幼學金提鐸書</p>

<table>
<tr><td>六虛堂</td>
<td>雪峯堂</td>
<td>翠湖堂</td>
<td>六和堂</td>
<td>性聦堂</td>
<td>普晟堂</td>
<td>雪聰堂</td>
</tr>
<tr><td>惠元堂</td>
<td>大圭堂</td>
<td>靈岑堂</td>
<td>性彥堂</td>
<td>大活堂</td>
<td>呂堅堂</td>
<td>性初堂</td>
</tr>
<tr><td>妙寬堂</td>
<td>法訓堂</td>
<td>活嚴堂</td>
<td>竺蘭堂</td>
<td>斗星堂</td>
<td>泰允堂</td>
<td>碧楚堂</td>
</tr>
<tr><td>碧湛堂</td>
<td>淨覺堂</td>
<td/>
<td/>
<td/>
<td/>
<td/>
</tr></table><p>自上來本寺修道入寂舍利浮屠碑石諸物不可勝數字多磨滅未能盡記故略</p>
</div>
<div class='div-other'><a id='mulu502' />
<p class='h2'>○重建國清寺上樑文</p><p>原夫四萬八千言說經度人粵自現在菩提樹三百六十州名山勝地多是蓋造功德林眾生歸依諸佛惟喜惟茲國清之盖自雲暗之築成謹烟燧於要衝關防迺在銅山府十里聚雲衲於住持掛塔為設金湧界三乘地重國家之保障名不啻白雲望日殿列清淨之色目勢何壯極樂大雄肆勝景<span class='corr'>已</span>多於上方而幽賞甲稱於西路賈浪仙之間話竹院幾多過客之住笻王中書之趂飯蘭齊無數學生之負笈邇來年深而歲久遂致樓壞而臺傾星龕雲塔之東倒西歪閱浩劫於塵塵剎剎琳宮梵宇之丹謝青落幻法界於色色空空半日之麻麥蕭條香府雨溼諸天之蓮花散亂畵壁風鳴惟余以虎符分憂之任值龍宮頹圮之際心同善男女發願自疑李謫仙之金粟後身時當大施主重修翻想蘇學士之玉帶留鎮爰思鳩材營建之術遂發龜篆勸善之文累銖筭婚皆出諸家檀越小樂大樂足成高樓雲齊始役訖役若干日為堂為廡若干間儼然首塲之依舊往世來世無量界大慈大慈無量佛煥乎塑像之重新壯麗復見於翬飛遠近咸騰於燕賀想舊跡於藏龍解虎說法祖師聽妙諦於諷牛通麟奔波士女七寶之粧[光*星]日炫轉熒煌百尺之結搆拂雲嗟峨盤鬱是知佛力之廣大益見山城之高堅禪教皆宗於西山孰不知忘身殉國之義寺名實符於南漢尤可驗同心守堞之功遂成短章之歌用助修樑之舉</p>
<p>兒郎偉拋樑東大池扶輿淑氣融欲問舍人曾駐處蒼然老石碧雲中</p>
<p>兒郎偉拋樑南一㭑山光碧似藍兵馬中營何處是徵茫嶺樹帶晴嵐</p>
<p>兒郎偉拋樑西雉堞連雲望裹迷仗義將軍勝戰處龜頭埋沒草萋萋</p>
<p>兒郎偉拋樑北高峯嶻蘖叅天直佛堂夜絡紗燈一炷心香通紫極</p>
<p>兒郎偉拋樑上法雨清塵慧月朗正是如來說偈時三千大界毫光放</p>
<p>兒郎偉拋樑下粉然金帛爭施捨迷津寶箋福田橋指與堂間問路者</p>
<p>伏願上樑之後寶塔永固棰林增輝伏魔妖於八十一難者彰西教垂靈通於百千萬劫咸佑東方</p>
<p style="margin-left:13em">白猪年冬東陽後人申橚</p>
</div></div>
<div class='div-other'><a id='mulu503' />
<p class='h1'>○黃海道之部</p>
<div class='div-other'><a id='mulu504' />
<p class='h2'>○皇明朝鮮國黃海道長淵府北松月山鶴林寺事蹟誌</p><p>如是我聞明時師在松月山鶴林寺祗樹藍園與數百員苾蒭俱爾時眾中修補僧志公避坐合掌請師問曰惟願師應知淵邑松月山鶴林之古蹟矣垂慈許說如是三請慇懃諦聽爾時師固不辭懇默思久坐整身開口曰吾雖非東海之鼈只以陷井之見粗識內外史沿流溯源先敘邑誌鱗設寺誌此邑新羅分屬之時未可知高麗渾一區宇之時自漢至唐宋末大元立禪末至正元年癸酉共三十六載而亡傳于皇明洪武朱氏即位元年戊申共三十一年在位之間二十五年壬申七月十六日我　太祖康獻大王繼天立極其前長澤長人麗朝有旨金乙謙至姜仁雨儕五人皆以安集即行公也又自朴乙松及李之蔓五儕以監牧官赴任皆在長澤麗朝末時也我　太祖即位元年壬申以長澤改長淵萬戶兼監牧也洪武二十九丙子歲杜鵑山下築土城二十二年居自李自舍裊姜自雨五公皆以　太祖有旨兼萬戶赴任也本朝太宗大明建文四年壬午即位也自金美至吳旱雨五儕皆受太宗命兼監牧赴任也太宗二年永樂元年癸未歲趙天扶陞兵使兼監牧永樂十二甲午并於康翔未久各復舊世宗五年承兵使判縣事為淵康也永樂十四丙申年池有容時移築城杜鵑山平地百六十年在也正統八年癸亥吳慎交時改為縣監也萬曆四年丙子朴雄楫時移邑佛陀山南麓五十八年在也光海朝天啟四年甲子朴[竺-二+魯]時陞府使也此其為邑誌建置沿革之大略也今寺之根源枝派論之惟我　釋尊西域淨飯王太子也即周昭王二十五年癸丑四月初八日示入胎之瑞二十六年甲寅二月初八日誕生十九出家三十成道住世四十九年廣度人天後穆王四十三年壬申二月十五日示滅後一千一十年來東漢明帝元年戊午即位後四年辛酉正月初一日夢金人之後十年戊辰十二月三十日奉佛經始通中國因五岳道經焚薪後比驗大教益新流通三百年來北魏道武皇帝即位戊<span class='corr'>戌</span>元年下詔曰夫佛法之興其來遠矣濟益之功冥及存歿神蹤遺法信可依憑勅有司于京師建飭像容修整宮舍令信向者有所居止是歲僧至二百萬寺院三萬餘所譯經律論一千九百餘卷自古佛圖塔之盛無出於此當時大臣阿骨摩奉使西京平壤時侍姬宿夜而還後姬孕生男墨胡子至七歲轉至魏遇父阿骨摩以血合定其子後養至十五歲從其所願出家為僧名曰阿道和尚還來西京往于新羅訥祗王時始通佛法營建五百大伽籃三千眾稗補次次創立於此山此寺時仰觀天文俯察地理松月山七十餘峯巒秀麗儘若請佛菩薩僧伽之態故號曰僧伽山也山之形容則仙人舞袖形風吹羅帶案卯入首坎發行龍艮座坤案辛得丙破也最高主峯名毘盧乃佛法身之體也坎癸方牛女宿分也其峯直脉貫珠連下者有五壘第一曰迦葉崒屼秉笏者如迦葉鷄足山入定之勢故也二曰阿難形如五葉螺排有若五教流通之勢也三曰香爐形如金爐噴紫烟之氣也四曰玉磬勢若覆磬故也五曰三藏峯艮方箕尾兩宿分照也中凸左右肩低左如佛手當垂膝之形也右如舉手坎中連之形白巖有中坎也又如天三光如鼎三足品字之形如佛之坐形以意所詮則戒定慧三學以文能詮則經律論三藏故名也其垈廣坦大局可坐三千佛之大道場豈比論於一尺方丈萬文殊之謨歟故敢阿道創立伽籃華揭鶴林也又毘盧東左臂聳起頭排七葉賓鉢之形盧舍那報身他受用說華嚴時現千丈萬莊嚴大菩薩像頂戴七葉華冠之勢也此峯艮寅間尾心宿分也舍那東鱗有十王峯寅地心宿分野閻羅王秉玉圭如會塗山執玉帛之列侯朝天之像羅列十卓園寺巽巳方為內青龍也其一曰秦廣其二初江其三宋帝其四五官其五閻羅其六變成其七泰山其八平等其九都市其十轉輪也又秦廣東甲地房宿野立文殊頭列五臺如清涼山五臺故也登臨西望則見萬里之滄海吳楚燕齊之景如入眼豁也瞻北則雪擁千點之上九月並生照於頭上也顧東則首陽白雲峯戴太陽而觸耳如聞伯夷歎周粟不食採薇之清歌也南看則胷次快然大鵬背九萬里之南溟也上仰則綘霄三清之上如聽玉樞之靈經也又文殊之東隣地藏峯正卯地氐宿分野左立道明峯卯乙間氐亢宿右立無毒峯甲卯間房氐宿也彼十王其三宋帝峯東有蒼僻左有業鏡臺右有沃焦臺中有將軍石與道明峯童子巖相對為洞門向地藏峯正脉下有一局搆地藏菴也地藏之東辰地亢宿分野有日出臺朝旭先昇漸至中天萬壑大朗宋太祖之所吟未離海底千山暗纔到中天萬國明此之謂也此山始根卯辰方氐亢宿分野有縛石山西麓屈曲凹凸迤邐而來二十里許卯入首聳起重重作高祖峯而來為日出臺分東南或高低逐鹿或九龍飲水或尖[一/几]者顯名二十峯也三層上層四其一巳方張分宿金剛拳菩薩峯如人握舉拳之形也其二巽巳間翼張宿金剛索菩薩峯形若大鐵索垂下釣龍故也其三辰巽間軫宿金剛愛菩薩形似向人點頭愛悅肯道也其四辰地角宿金剛語菩薩勢如送別勞勞語態故也中層八金剛此皆巽巳張翼宿分野九龍飲水皆綻白雲石[泳-永+壁]層崖列立衛揖寺門丙方洞口星分鎮為外青龍也其一曰巳地張宿有青除災金剛峯其二辟毒金剛其三黃隨求金剛其四白<span class='corr'>淨</span>水金剛其五定除灾金剛其六紫賢金剛其七赤聲金剛其八大神金剛連有傑爽峴鱗起卓三峯亦如仙人舞袖揖向寺門亦如三指鎗故名鎗舞峯八金剛都執金鎗而外護之儀也自此峯南去二里許立數丈巖形如龍角曰其巖名也因此巖偃向寺而南起峯壓牛津如渴龍得水名龍氣峯古所謂龍得水霑意氣也控挽紅流洞水吸噴牛津轉流阿郎浦終歸咸池也如上索金剛愛金剛之間低為碧樳峴也又語菩薩東連回向並聳起孱顏一卓名玉簫峯翼軫宿分野也昔法秀造袈奉佛得玉簫獻玄宗享慶常居山名玉簫也今為雙溪案造袈於此故其名也語菩薩峯辛有玉井峯下西有玉泉七九旱雨無增减雖吳隱之清到此一歟清益爽矣玉井峯東越細川辰方角分起遊益峯詩彥墨英每憩此峯下大磐石上滾滾長程遊山涉水之勞槃桓消遣得其歇惺之益故也如上毘盧右臂西連子方女宿分野起峯釋迦化身也厥鱗南靈鷲臺下有平局祗樹園藏其占鳳僊菴坎座离向天王峯也釋迦峯因向西鎮壓喉凸為小壘名南巡峯因茲壬方虛宿野起觀音峯向巽作中峯號靜住連下有臺名千光萬山秀色摠暎又千光王靜住佛為觀音之師故也因伊下有圓通苑點其內雙溪菴乾座巽案如上玉簫峯也左翼四溟堂右翼香波堂間有圓通門也左右峽谷清澗玉泉洄抱交注於白鷺池也觀音峯右脉低下向危亥方作壘號龍王峯因乾方室宿有普賢峯下南有普賢菴東有極樂臺下極樂菴自極樂南普賢挾為一項而起聳為五性臺外繞為一帶內纍為五臺其一菩薩臺其二辟支臺其三羅漢臺其四信向臺第五回心臺其二其三兩間有一進香壘上五臺列揖拜於上三藏三身峯名曰拜祝峯又五性進香於三身之意謐驗為內白虎與內青龍十王峯相對為內第一洞口也內白虎形若外一帶內五凸如人佩五寶之故風吹羅帶案也如上普賢峯左脉初有懸鏡臺橫巖砌上如鏡石在故也因其脉走南未方井宿野壘為一臺四隅通望忘塵心故名浩然也直向南去午方柳宿野天王峯欲窮山舉軆更上四王峯風吹羅帶案主是舞仙容連其南列三峯又其北下有小峯為天龍峯西隣有帝釋臺上五峯皆外護四王與天龍擁護之儀也此為第二外白虎與外青龍八金剛相鎖為外洞口也丙方星宿分野也又上觀音峯直臂直向戍地奎宿分野起峯形若彌勒峯北立數丈巖形同撐北故名不虗傳也與普賢峯為南彌勒為主開平局兜率內院也彌勒西隣辛方婁宿起峯形若達摩携隻履偃向西歸故名其名也自繄至兌胃宿野起峻嶂貌擬般舟彌陁故題其為彌陁也下有豐干臺占藏彌陁菴也臺連南去申地參觜宿並野峭㠔岑巆嵯峨列作五嶂競秀雲端侔西蜀之峨嵋擬廬山之五老在寺之西南况帶阿郎昭陽兩浦虞淵長山白翎大小青橫襟眼前太伯之所吟峨嵋山月半輪秋影入平羌江水流<span class='note-inline'>(云云)</span>又廬山西南五老峯青天削出金芙蓉九江水碧可纜結吾將此地巢雲松並為當此也故號峨嵋或芙蓉或五老或白雲峯也此峯向寺坤立為第三疊案也自此南去彼屈伸此屈伸峭崿偃仰而去丙方一項名巫峴因峴巳方張宿野峙長久峯南與龍氣峯相鎖龍氣在外牛津上長久在內巫峴村前交衛作第三洞口也又彌陁峯西隣庚地昴宿分野有般若峯曰般若多羅大勢至應身豐干祖師阿彌佛後身達摩大師觀音菩薩應身也一佛二菩薩鼎峙品插儘若三種正觀故名不虗得也又般若峯之西隣申地畢宿有白蓮峯白石周疊若池中綻白蓮之的歷况彌陁居安養池白蓮臺上應現隨處隨顧度生故不在遠而在心<span class='corr'>淨</span>故也其窈窕樛藟忐忑有一洞天名聖齋亦有隣多羅窟心可坐十餘人隱身故名少林達摩自西至魏隱坐少林九載面壁依然也厥峯兌繞廻庚金方有一項城峴昔秦祖龍虛築之雄堞依舊峴有一壘如置臺榭胥儲而或謂四仙臺新羅時阿郎永郎南碩澄安碩[怡-台+百]四郎徧遊西海翫鶴林而登此麟脯羽盖瓜棗之遊觀落照鯨波白沙紅棠之景吟賞而歸白翎也金克己詩曰四仙去後無真賞空刷鸚衣立晚輝<span class='note-inline'>(云云)</span>此為良勘也此臺回向寺之坤立參觜分野鎮作森儼青壁巑岏難緣攀躋之頂天鑿玉井清泉自湧緇素鑽身鳥道時有禩嚮聖齋故得其號為寺之第四疊案對詩曰泰華峯頭玉井蓮開花十丈藕如船入口痾痊甘如蜜青㠔無路難夤緣以此亦名泰華峯也又洞顯名處有十二自東至西編次嘗試其一曰遊益峯與玉井峯間穿一谷青石左右鱗鋪故署厥號也其二遊益峯艮地藏峯南間闢一谷有大磐石扁伊名古云水作青龍磐石堤較現也其三地藏峯西十王峯東兩間內歡喜園地藏洞揭之額也渠實不詭哉其四十王峯西毘盧峯東兩間有白巖洞秘占白鶴菴也其五毘盧峯西釋迦峯東兩間有禾巖洞釋迦峯左脇有月朗磊亦有庫藏巖累鉅萬石露積嵬然故也其六釋迦峯西觀音峯東當有當山國師壇名其名焉其七觀音峯西普賢峯東北間有笠巖呼其名也其八大道場膝前寬宥春桃紅秋艷楓染水交流題其號紅流洞也此為諸洞水總合者也其九內白虎西外白虎東兩間洞黃龍出其名者昔四天王造塑像時黃色旃檀土鑿取於此亦乃王飛龍之卦故立伊實也其十普賢峯西彌勒峯南兩峽間有十丈之懸瀑洞名青鶴洞南有一奇巖况然青鶴樓遲作渠標也其十一達摩南彌陁東兩間有金水洞金石雜布澗底揭其題也其十二彌陁峯西般若白蓮兩峯南泰華峨嵋兩峯北五峯間有一壑名白雲洞靉靆白綻或東卷則西舒北籠則南褰峯其五時其四織裂不空掛其榜也其洞水峨嵋泰華兩山之間噴珠跳玉抱穿流入於若木瀛渤之間也又有洞水十派緫別合流者從卯[自/衣]兌綴論其一曰青石洞水其二磐石洞水其三地藏洞水三合也其四白巖洞與右三合為東派流入紅流洞水當其第五宗源也其六禾巖洞水其七國師洞水其八笠巖洞水三合流入紅流源也其九黃龍洞水其十金水洞水與右三別合為西派扼彼東派總入於紅流洞宗源合流注入于龍氣峯下牛津轉入於阿郎浦終歸滄溟也又有七井亦自東之西惠曰其一普應堂震湧玉漏井其二大道場膝下明麗井其三御路下有滌塵井其四寺辛方造紙所石髓井其五鳳仙墻內甲有引流井駱賓王之所吟鷲嶺鬱岹嶢龍宮鎖寂寥攀蘿登塔遠刳木取泉遙此可疏言歟六國師壇兌有甘霧井也七曰雙溪垣內甲石竇湧玉泉水詩云泉有珠而不枯山有玉而增潤到斯朗詠也又有池塘瀨沼潭湫自西至南鑿滙七處自雙溪兌金有其初洗蔘瀨其二妙觸塘其三華嚴臺北潴碧松潭其四華嚴臺西聽溪亭下白鷺池也其五祗樹園下綠陰湫也其六曰寺庚辛方婁宿野有赦門沼運值數奇若非此沼則難可消遣每會防瀦則險若氷銷最可吉也其七曰鸛感沼內青龍之西堰紅流洞之<span class='corr'>已</span>張也諺曰昔者金春雲為名人家於此堰上有一老松家前有一沼青墨無覷中有物似龍非蟠蜒隱現矣年有鸛巢松上養雛而一日鶴拂掠層霄回翔雲頭大呌震動驚出仰瞻松上恠物屈伸抱走幾近鶴巢百般揮之自若走逼憐其養之慾與人無異趁以鳥衝放火中之恠物裂身墮斃以火薪之鸛即還無故養去厥秋松下生菌春雲摘而疑恠傳給寺僧僧有忌日煎用分食無故春雲赴後請具饌排盤中菌器插筋而奄生前疑即抽筯他物執而食之厥菌水塗筯兼入口中因膚腹如瓮幾至死境載而歸家仰天喟曰鸛耶鸛耶欲活爾雛之致遇此死病鸛聞此自何而來刷羽而下以觜縱橫累劃膚腹上須臾腹還漸低下注所出者大虬段斷流盡腹還如舊快蘇此其為感恩報德故名鸛感沼也恠物在時水深而斃後水淺而名傳可謂鴻飛天末跡留沙人去黃泉名在家也又松月山者羣山之中最貴也何以然耶木亦貴者椶櫚竹椰椿樗等豈非希貴耶觧曰椿樗則莊老家徧貴也椰子則晉逸士之醉興也竹則王獻之微詩贖觥之好樹也椶櫚則刀鞭莊之只貴也今松則四時不更節長帶春而傲霜雪有若君子之守義也至於宮闕棺槨非此取何用也繇繄通古今尊卑之所貴者也月者破暗永夜眾辰之中最清涼也萬古詩人若無風月詞不得清兼此二者名其山額故為羣山之最勝也又實論則新羅真德王末大唐睿宗崩玄宗即位開元癸丑年先皇大行幽宮未占久憂中夢見金人云朝鮮朗州月南道詵引來應云玄宗覺而命遣使于月南得道詵而還占得幽宮後開元三年乙卯五月初八日玄宗送禮部中郎張洽賚詔詣當陽山起沙門一行而來國事問訣後道詵詣一行處學廣見聞以朝鮮國圖進呈則一行熟覽曰爾國山川土病繁多若姑置則三韓變為九韓歲飢民困兵革不絕矣以三千八百寺塔支石浮屠以鎮國脉正泄土病即如人病脉以艾疚之即瘥也以筆點於圖三千八百又以一封丹書并封給詵辭還朝鮮松岳山下王融家以一行之囑丹書傳給王融曰來年必生貴胤矣年待八歲開緘示之云去後八年開見統合三韓為一國主王某云即還封藏之王太祖登極後命道詵尊為國師集公卿設八關大齋以一行之垂誨建立千百寺塔之時此庭中二十七層塔同時依次建自松岳月南道人不忘勳功故山號松月此其為實也曰鶴林者昔紅眉之鬼燐海西一空累經年此寺為藤藟之所蔽矣厥後南道之勒良委接於海西僧徒亦聚藤蔓中覔得此寺累年之際眾僧一日失一僧而幾為廢境恨不弭變之際時有白髮翁以金鷄一雙袖中出示云此物養至千首則俾寺有盛云云而去果至千而成羣日晡踰後三藏峯西峙而斜陽乘柂時俱還熟視則羣鷄各觜皆如朱筆眾皆恠之翌日如是故緇徒追後趁鷄去處竚視則鷄各飛騰聳空各啄於一鉅黑體赤鱲大如龍者不勝羣鷄咂食而致斃赤血淋漓白磊飜成赤地入無可比之物諸僧皆不知其中有智者見之謂蜈蚣也自此恠變杜絕僧徒日盛以此具由稟報轉啟依允既為麗朝願堂崇佛之時養鷄田畓劃給於寺西二十里許鶴飛亭下也爾後羣鷄或上巖頭或上松間而唳月栖松化為鶴而上天故寺之三藏峰西峙鷄行路存白鶴巖因立又有白鶴青鶴兩洞各在東西此其為鶴之事蹟也又經云釋尊臨涅槃俱尸羅國裟羅四雙八隻樹間北首而臥身如白鶴色示滅故闍維後置寺名鶴林為月域之首剎也屆在唐潤州有鶴林寺唐玄宗時玄素禪師所居寺許渾詩云中秋詠月云輪綵漸移金殿外鏡光猶掛玉樓前此為中國鶴林之來由也當於此寺阿道創建意根於月域而我東之首剎故也韙懿鶴為眾禽之酋松為叢林之君月為眾星之王鶴愛松月之清秀四意襯合根連月邦形接中華名冠海東松月山鶴林寺名實並行貫萬古而不墜歟此下殿寮編緝鵝殿鴦廬龍桷鳳楣鰲頭龜碑鶴簷鴻樑鳥府蜂臺土木端倪細檢上三藏峯下座基不費槃錯[仁-二+般]倕運巧周量當其正局始建普光殿八杓單層袤三間廣三間闔九間欂櫨椳闑楣桷椽梠工梲樑甍瓦甎瑰偉絕特制度壯麗欞櫳牗闥閶闔椒欀各得其美五綵煥爛輪奐悅意矅目皆龍眠顧虎之挺毫逞藝哉殿內御間設寶卓三蓮座內中座靈山教主釋迦如來為首左昭座極樂導師阿彌陁佛右穆座龍華會主彌勒尊佛彌陁乃過去佛彌勒將當來主釋迦今現在主故坐中也大明天順三年己卯重修也三佛面其卓三圓鏡三殿牌奉安背其壁大靈山一會幀掛之營其亢觀音鎮坐於卓上隣其角冥府會幀搭焉隣其巽釋提會幀掛也隣伊軫天龍繪像建哉隣其翼現王位設書也殿之乾七如來五倫幀搭其壁如上觀音弘治十三年己未阿郎浦萬戶尹浩川領袖檀越大禪師惠庵化主也華嚴滿盛櫃佛法僧三寶印信櫝禪宗卬信櫃諸經請文諸色威儀兩櫃又四百斤鑄鍾體非齊牛愁之釁鐘響喨隋帝孚之薦考八十斤鑄禁口大金皇統乙丑三月日麗朝仁宗造納藥師金堂佛鑄鉢盖具六斤一座磬鈸鑪榼等器用不盡紀載也殿之東榮牙近甍普應堂廣袤四十餘間殿南隣桷霧集堂廣袤四十餘間殿之西榮牙逼楣清心堂四十間殿庚隣桷尋釰堂四十餘間殿之御庭坤當中鴈齒榱除前三十三層塔陵雲而卓立塔去十武壓地排雲岑寂高明爽塏華麗者清風樓廣四間袤七間闔為二十八間也樓之叅觜宿天王門袤三間廣二間元亨利貞春夏秋冬各掌司位始生憎長肅殺藏殺隨方現色與日月尊居仰承佛囑俯察人間祐世福國者乃四大天王列立楞守儼然也上清心堂五六武兌立香爐殿隣七武乾立冥府殿袤三間廣二間繪綵壯麓之御間主其座地藏大聖石穆穆而嚴肅左昭昭而儕嵬左右閽陪副行衛揖皆雕像也冥府之坎五武龍華殿大小內外并四十間也龍華之東垣隣香積殿廣袤并八間也香積之東十武七星殿六間其卯隣應真殿廣袤并六間繪塗奐然主其尊釋迦輔其左彌勒補其右提花昭列八穆列八兩部使並石像也東隣瓦甓下鐵像往昔金堂主藥師也七星之坎數十武許圓通殿內外房舍并五十餘間也天王間左右廊廡四十二間省行堂鴻臚舘濯龍廐并附左右行廊內也觧脫門迎送門金剛門曹溪門不二門斷俗門至碧坡壘前依坎或存存而空空也造山碧坡融頭龜趺鐫誄銘玉者大中小并五卓樹塔立鐘者十五座也此土木屬論也此下人物英傑論顯奇蹟若曰月氏國師指空頭髮一枚華嚴云善知識頭髮樹塔令人生敬信故也阿道創寺之主道詵建塔之主恭愍王師懶翁江月軒重興之主留鎮藥匙　太祖王師無學妙嚴留鎮舍利也此上六祖皆宗門之鼻祖是為禪宗之首剎也粵在大明嘉靖壬<span class='corr'>戌</span>時華嚴宗中德學尚華嚴宗大選義悅華嚴宗叅學靈珪此三大德乃教塲登科出身之士當時總領僧風紏正法律主司之秉權有　旨佩印者也此實為教宗之主剎也然則此寺禪教兼判之大伽藍也裊我朝成宗時對中原唐明宗時試釋門四科之例海東禪教兩家試規特設塲于奉恩寺禪科光陵寺教科與國試同日開塲命遣夏官與禪教兼判僧寶祐抄定試官選機推才點檢朱墨以禪旨出題入規出身者則對儒家文科豋第也以教文運籌試講通經出身者則對儒家武科及第也鱗設監試叅榜叅學者則對儒家入格生進也中德對中試也大選對大科也曰唐明宗甲子二月日功德司奏曰每年帝誕節諸州府薦僧尼欲立講經科禪定科持念科文章論議科以試能不帝從奏焉此謂中國四科之始也此上兩印信流來意亦依中國之例也唐憲宗元和庚寅年帝聞清凉國師說華嚴宗旨帝天縱聖明一聽玄談廓然自得於是勅有司備禮以黃金鑄印統管天下都僧統印八字篆授以清涼也至於大元中統戊午元憲宗聞法於海雲大師帝大悅庚申年尊為國師以白玉鐫任中原法主統天下教門十字篆授以海雲也此並為中原釋印之源由也我朝太祖以紫銅鑄印授以無學為國有勳也今此印信昔在設科出身輩入道禪教兩宗判事列邑各寺任其主授以掌司之例也又寺位田畓免稅之規自西域至中原裊海東昭載典籍與校院一體蠲雖一卓程地减一卜又孝烈旋門之田除三卜况為國忠輔之寺剎乎此寺外犯標段東則自日出臺至地藏峯文殊峯遊益峯玉井峯地藏洞磐石洞青石洞也南則外青龍十九金剛鎗舞四天王峰也西則自彌勒峰達摩白蓮泰華彌陀般若峨嵋白雲諸峯也北則自舍那毘盧釋迦觀音諸峰也內近犯標段北主山三藏峯東內青龍十王峯南紅流洞鶴感沼西內白虎五性臺也此標內勿論結卜依古例特為免稅完節成置焉忠輔之義則往昔新羅時倭艘數萬餘隻圍犯南海王臣起兵欲其逐萬方憂其無策聞有祖師義湘命遣禮部尚書金廋信迎義湘說華嚴世主妙嚴品一回八萬神將鐵騎金甲劒戟森衛倭兵見而屈退羅王嘉其功立梵魚寺封以國師也高麗初道詵檢泄土病糾合三韓一匡海宇為立寺之功也本朝　宣廟時四溟大師壬倭清正陣中對壘探情焚寨撤兵渡海後倭欲更犯萬曆甲辰三月初四日　宣廟憂其然命四溟遣日本寧國和好而還國家嘉其功追贈三代登一品之秩卒後立祠密陽給復免稅賜奴守護焉此為忠輔之由免稅之源也又昔大元世祖皇帝下詔曰自有四海天下寺院田產二稅盡行蠲免普令緇侶安心辦道也此為上國之遺風也又唐代宗加不空三藏至開府儀同三司肅國公食邑三千戶焉此為四溟登一品給復五百結免稅賜奴二百口守護之良證也上自魏天興戊<span class='corr'>戌</span>元年裊今天啟八年戊辰屈指惠載則二十一甲子餘祀也若曰原始要終挹流歸源有其六條謂人物之靈傑樹土木之壯麗備葺年代之攸久始終寺垈之歲產蠲免山形之都局名實邑誌之建置沿革細思根派自阿道創始至志公修葺而終自志公末歸阿道本卷舒興亡六條得而兼之者如人之五臟六腑四肢六根無大小而皆具然後立於世而行也此山雖處於褊隅六體全具與太白金剛之勢無異人雖微著不同具體即一也山亦大小不竝六體相侔是故名冠海東聲扼中華根於月域淵邑松月山鶴林寺聖祖神僧留鎮奇蹟修載玄謨也夫爾時志公與二百大眾釋然了悟信受奉行也</p>
<p style="margin-left:1em">時</p>
<p>大明天啟八年四月日因修補比丘志公懇請</p>
<p style="margin-left:13em">無荷子著述</p>
<p>新羅國訥祗王師黑胡子阿道和尚創寺也</p>
<p>高麗太祖王師月南道詵大師建塔也</p>
<p>麗季恭愍王師江月軒懶翁祖師重闡</p>
<p>月氏國師指空祖師留跡我朝太祖王師無學妙嚴尊者留跡</p>
<p style="margin-left:1em">大明嘉靖時</p>
<p style="margin-left:3em">華嚴宗中德學尚</p>
<p style="margin-left:3em">華嚴宗大選義悅</p>
<p style="margin-left:3em">華嚴宗叅學靈珪</p>
</div>
<div class='div-other'><a id='mulu505' />
<p class='h2'>○成佛寺事蹟碑銘</p><p class="byline">有明朝鮮國黃海道黃州郡正方山兼千聖山成佛寺事蹟碑銘并序西山六世門人水月載玄撰并書篆額</p><p>我東自是宇內別乾坤也五嶽四瀆之外而多名山異區古補三神皆在東國杜老所謂方丈三韓外者亦有以徵之矣今茲正方山在國之西前臨鯨波之[山*矞]㟑後擁疊嶂之控挽直是一夫當關萬夫莫開山以之名焉寺稱成佛是固復性之號而亦曰千成山多其人而名之也在昔道詵國師創設叢林道塲岳瀆流峙之勢國門開防之形有以燭照於慧眼要作千百世鎮護之地豈特為誦法桑門捿息緇流而止哉踵茲興者懶翁殿宇賁彩傳匙植松遺跡完然可掬設僧寮舍者二十餘載禪冠者十計諸庵子石塔十五在寰內在外者亦彷彿梵唄相聞金碧交暎寺之雄偉異之無倫也洎乎隆慶垂末漸覺傾墮存者一二殿物盛而衰固其數也崇禎壬申朝廷命元帥築斯叅學義禪應募禪堂東山大師新創安國寺仁祖丙<span class='corr'>戌</span>回祿告妖於極樂芳其烈熖之極熾也數雙均騰身峻甍鉅落西宇火不及佛安東宇均亦於樓板間容身獲活儘奇矣哉庚寅大雄彥澤補搆此殿軆勢變前內四五禪寮繼是漸成肅宗甲子道行造丈六幀歸敏鑄大鍾一口重四百斤斯數物亦一寺傀觀也己丑弼同設六甲造冥府像辛卯釋眉建堂邀安又有環山村泯願納良畝便銘隆三寶奉香火祝聖壽於萬歲則此寺之重於一時者槩可知也今國家增修粉雉以岩扄鐍鎮守[栗-木+凡]厥道侶之戒讀裨乘亦有如靜大師者出焉陰賛聖朝中興之鴻業豈不於由禮寺僧光餙美也哉係以銘曰</p>
<p style="text-indent:0em" class="lg-abnormal"><div class='lg-row'>峯巒粉雪湧泉金水仰控禎左右[冰-水+((甚-匹+(岡-山+十))*虫)]峙維天設險三韓將統一漢將安四面奇蹟九苞斯翥窄堵斯[示*聶]白頭其界黃海其派府襟潮汐南北不忒愛正其芳國師連塲王師事與松匙臺層依俙法塲彷彿福城鳳郡經南黃岡繞北智異楓岳分鎮四界廢興萬變八方風雨人傑地靈圓顱與叅一山一水揭茲貞珉洞仙飛天德月高懸九月妙香稽首蕃稱山自不莽一域樂離正王穆世月日王</div>
</p></div>
<div class='div-xu'><a id='mulu506' />
<p class='h2'>○安國寺事蹟碑銘并序</p><p>夫安國寺者何謂也盖有天啟△年丁卯胡亂之後北邊連以閧閧京城朱紫在野士庶莫不愛之至于崇禎六年癸酉寒蟬之初輒下事目遐方列邑如有輔國安民之術者真啟云云黃岡之人宋德新稱名者突然超出曰黃鳳境上有山焉名曰成佛我國之中賊路要害之處築城則可敵三軍之眾如是直啟玉軆與三△六卿輒△△啟△△△△△△△△△△特定都元帥趣駕而送創築此城然則同年雁月矣師副坐臥飾謀以尺書固請東山松月堂大師應禪大師率其門徒三十餘名而來時當甲<span class='corr'>戌</span>夾鍾之望矣大師廣募眾緣不朞年而搆成大雄殿及左右眾寮行廊一時俱作可謂天扶神助者然後衲子雲集香火不絕積有年矣即未嘗有檀越歸依表信者自壬申以後各將田畓以獻蔓那羅特爇茗香日中摩旨之類往往有之其檀信所願許納田畓徒以置付于紙墨方東之中千思萬想事涉虛踈故于今不得<span class='corr'>已</span>各處施主許納田畓與施主芳名開刊于碑石之上萬世不無云爾銘曰△質堅心嵬嵬獨立殿光照耀嗚呼不泯壯氣△△△桂無柯碑影婆萬世△△上桂碧落名鐫石上下壓山河後世餘波</p>
<p>康熙五十年歲次辛卯二月所立</p>
</div>
<div class='div-other'><a id='mulu507' />
<p class='h2'>○西捨菴事蹟碑文</p><p>夫聖住即東方之鷲嶺捨菴乃西土之靈隱湖山襟帶素稱名勝之區泉石綺麗古為雨花之場宜有謝之笻惠之錫遊於斯詠於斯多矣而無字記實何也於殿見黃上舍扁額則第跡而已於樓見李守齋枚記則境物而已不能無人情者雅矣乃者僧徒竪琬琰集剞請余記以銘余曰記所以記其事銘所以銘其跡今夫之去也創何代閱幾霜而劫浩往事杳莫徵矣烟霞陳迹則眉目案載此古實之無訛因舉預結云云余曰唯唯遂為記曰山名聖住賢師之曾住歟寺稱捨菴舊菴之捨移歟粵在順治時值重修則化者誰忘其名逮夫雍正癸卯時則有若海惚大和尚仍基而開拓之依樣子湧大之於是普光殿之巍然觀海樓之奐焉又有東西上舍左右禪堂又有寺位之經界正佛供之土田廣又有鍾磬器用之屬多不盖錄而道場之規模大苟溪山之顏色倍增今則千載一新之會也所謂經三韓不廢甲兩西尠雙者豈虛語哉然則昔之菴今焉寺自小而大始微而顯者庸非他護而佛結也歟噫佛氏之浹人骨課檀越之功播人口遠則事雖文而爀爀若前日跡雖陳而昭昭乎來世功一片石同不足為輕在古寺敘蹟之道又安得不爾係也以銘曰<span class='note-inline'>(松山山者龍海以東)</span>梵堂岌崇<span class='note-inline'>(昔之小菴今也則剎)</span>依聖住跡<span class='note-inline'>(青山不崩碧海長流)</span>不瀾者石崇禎記元年後壬<span class='corr'>戌</span>坤春上沈慕斷主人撰而書</p>
<p>不像三尊後佛幀一部中壇幀一部帝釋幀一部七星幀一部三壇輦三坐羅叭一雙鈸囉八雙佛器五十五立燭臺三雙錚盤一坐浴[木*邑]一坐銅爐一坐李位則〔以下缺文〕</p>
</div>
<div class='div-other'><a id='mulu508' />
<p class='h2'>○黃岡慕聖坊聖居山靈竺菴新建記</p><p>當宇十四年乙亥三山釋桂摠一笻寒鉢來住松窩守護三寶而仍見宋之濂毀寺舊塲麥秀穰穰而竊竊憤慨之歎滔滔不已逮夫癸巳春昉得新基於聖居峯脘而湖山襟帶泉石綺麗最得天地磅礡清淑之氣華而鍾焉宜其為道內之靈腑造化之真蹟故移建蘭若之意詢於雪髻髻曰肆昔魯人之為長府也閔子曰仍舊貫如之何何必改作夫子稱言之有中師也性是秉彝莫敢諫拒而自䬳物財數百金招致匠石仍輸舊材拓其樵塲而自其董役鉅之斷之塈之築之閱月成之菴之靈竺樓之暎湖世之尠雙也靈竺暎湖之意不在玄妙而寓於山水其簷寓之通彰戶牖之炳烺即一鳥革暈飛之新建蘭若也居是菴者以仁遏欲以德潤身上察鳶飛俯瞰魚躍樂以忘生可與太白胡僧等期仁智之樂得於心而寓於景全山水之心性隱於山水中全心性之山水顯於心性之上見聞覺知無非心性山水也故山以慎言水以濯慾排巢父拉許由傲一世蔑三公其烟霞真蹟倚俙晉唐高師也夫然後地靈得其人風月得其主雲水得其自在所以物遂其生咸囿於聖化洋洋之中而靜以坐者雲水僧之名不其然乎盖故寺往往陳蹟泯莫可考而但舊碣所著粵在雍正癸卯雲水道人海摠鼻基捨寺云云則昔許玄度築越州塔圓澤期三生石前乎海摠千百歲之<span class='corr'>已</span>往後乎桂摠千百歲之當來槩言人之輪廻物之循環有待緣而顯晦者也人之因果物之感應影響相從浩劫不可無也前乎海摠剖璞於此果非後乎桂摠者歟後二師之賢樂為之記</p>

<div class="lg regular" style="margin-left:0em;"><div class='lg-row'>芳洲一曲層巒數疊　一片名區丹青莫狀</div>
<div class='lg-row'>尋其緩步洽入畵中　四時佳景造化無窮</div>
<div class='lg-row'>山削筆峯千年屹立　閭閻撲地炊烟朝暮</div>
<div class='lg-row'>湖開墨澤百里流通　樹木叅天濃陰北東</div>
<div class='lg-row'>秋色躍金江清月白　年鶯得句青襟詞客</div>
<div class='lg-row'>春光錯繡柳綠桃紅　觀魚垂釣白髮漁翁</div>
<div class='lg-row'>卜居勝景管領風物　△△△△△△△△</div>
<div class='lg-row'>偃仰其間樂在摠公</div>
</div><p>道光十四年甲午八月吉日　蓮堂小<span class='corr'>髻</span>識</p>
<p style="margin-left:6em">松溪居士李宗檍　書</p>
</div>
<div class='div-other'><a id='mulu509' />
<p class='h2'>○白鹿道觀寺增建記</p><p>謹按　朱夫子白鹿洞賦則洞在星子縣廬山下　先生知南康軍時建書院廬山即道書所謂第十六洞天向禪宮梵宇多在其地故　朱詩雅誦中有萬杉寺落生寺遠公臺即先生朝暮濟拚以窮以遊覽之富者也儒釋雖為異塗之要皆清心寡欲絕其俗累則其道一也故書院及梵天皆在於幽邃閴寐車馬罕到之地者良以此也惟東國黃州治東五里許有洞名白鹿左右峯谷前案溪曲與武夷無不暗令坂自數百年前邑之士即洞建院以為朱夫子享祝之所配以栗谷李先生寒暄金先生自朝家賜額曰百鹿書院則此之南鹿置曰給儒前宋馳驛賜經尤其有光矣院底數百武之地有一坐寺即道觀寺也春秋院享時寺僧給其饌需滌器之役院儒之絃誦者時或游息於僧房故院與寺一軆相護泉石草木䟽濬庇植以為西路之勝地矣道觀寺自來挾小只有空殿而廊廡未具僧徒無燕居之室佛書無架閣之所則諸釋皆以鬱悶而儒生亦多貽羞粵在戊<span class='corr'>戌</span>之歲有僧文澤來住慨然有於增修相址而勢盖亦有年而至于戊午<span class='corr'>已</span>未自費其千有餘則創建二殿曰七星曰香爐迴翔軒敝繚繞複疊奉佛以要其靈舘僧以隸其業澤之於寺可謂勤矣其在書院亦為有助其積豈不偉矣乎哉且為釋者盡心於釋門為儒者盡心於儒門雖各為其門馬可稱者亦人所難而况澤師之罄其囊橐朝夕殫慮以為儒釋之兩便者極為可尚矣昔　朱夫子嘗舘於可師之建觀軒往來受教於延平李先生故西林之咏屢見於朱詩而今道觀寺與院相堂供其眺瞰則此亦後生一西林也且與廬山之不既有白鹿院而杉生諸寺併著其名者事文相類則此皆不可不為人說者也</p>
<p>歲在庚申八月　日序</p>
<p style="margin-left:8em">鄉憲　安　銓</p>
<p style="margin-left:8em">儒副憲金恒奎</p>
<p style="margin-left:8em">執網　金敬哲</p>
<p style="margin-left:8em">色掌　李會汝</p>
<p style="margin-left:8em">鄉執網崔敬祖</p>
</div>
<div class='div-other'><a id='mulu510' />
<p class='h2'>○白鹿道觀寺極樂殿與請聖樓[序-予+(嘹-口)]舍重修記</p><p>黃岡之地治東十里許磅磚高卓者天柱山也山下有白鹿洞其西南諸峯林壑尤美望之蔚然而寺于其間者道觀也道觀寺昔朱晦菴講誦之處也肇基許久畵樑星房碧瓦龜坻前日登臨之輩聊無倚樓之興咸起忨愾之嘆况居僧乎此乃本寺僧智澤與[王*志]輸瞪律二上人同共暮議鳩財檀信倕巧輻輳雘之葺者葺之經之營之不日成之山以厚顏以段客主相對客之禮客無煩惱之心於是乎客而戱以笑主而喜而樂樂其樂而主客偕得以享其樂也小焉客而曰山阿之固兮寺之美矣老寺曰然客亦知否山不下於太白高士悟道之地寺不亞於請凉神僧率性之處也由來達道之師息肩於斯點茶於斯摘松葉於東岑餐朝霞而饒飢掬寒泉於西峯飲月霞而洗心魂游極樂之界心入羲皇之天主客偕樂樂考樂而自適也然而東連漢路暨沮江公子王孫繫白駒而盤桓騷人墨客詠譖葩而忘歸來別室纔捲席而西僧堂常盈客也舂十石而終旬鼎不瑕冠也需而一斗之不時壺長繫綠也醉之醒之者客也迎而送之者僧也是道觀也經始之功諸僧何與崇三公然主客相得之樂捨施之物非三公之力也乃是朱夫子餘澤之所漸也此道觀可與院寺洞興廢者豈休哉</p>
<p>道光五年乙酉秋七月</p>
</div>
<div class='div-other'><a id='mulu511' />
<p class='h2'>○心源寺事跡碑文</p><p>有明朝鮮國黃海道黃州東面慈悲山心源寺事跡碑銘并序歲舍閼逢敦祥攝提之月余在黃岡之齊安堂有僧克評者重研而至余乃與之坐而問焉曰余未嘗有空門之度爾亦無求於我在也何其來之于于而言之空空也評乃征禮海日州治之東有小金剛此乃海西之第名山山之中有心源寺寺之重剏有年而無以記其跡願借一言以詔後余於是適然一笑而謂之曰子非知我者也心源寺亦非吾屣及之處也今乃驟聞而函言之則爾與吾皆為浮浪之歸耳余固有喜書之癖而爾欲盖吾病為焉世咲乎評曰寺之癈興也有數物之成敗也在矣欺初經始在未知其代人往在洪武甲寅歲牧隱李公以其小溪之險阻築城于此欲為保障之計為適回水根固涸事守中寢因聞于朝清置願堂耶謂謂普光殿清風樓及東西兩窩皆其一時之營結也朝天之路得吳道子所畵觀音之影[巾*卓]一軸為歸命揭寺壁尚今儼然豈其崇信為然也盖欲緇徒之永有依歸也逮至萬曆癸酉有僧戎默者重修越明年甲<span class='corr'>戌</span>斷手返於竣事以五十三佛奉留于此此乃斯寺興廢之大略也距今數百餘歲而壞漏漫滅者多矣有志者亦尚慨然于斯矣斯僧印僧默與其數三同志者鳩材峙粮卜吉剏改而增其舊制始而成終于癸巳土木既該丹雘亦新江山動色樓閣改觀此豈非天神地靈有意於侈飭一剎而使我年久樸陋之地一所而煥然易新其面目乎然則是寺之建亦非偶然也昔日原野草豈知有此寺曩時之頹腐黝堊豈意變作華美觀乎凡人之情見一奇花曇草榮耀於視瞻則必詢其所自來歌詠稱賞之者此是翰墨間事也况此心源之名名好矣而有志於舍施之走千金買碑願記事實則可見其心之源於善而不昧者亦章章矣盍亦開其流而揭其波乎余遂矍然而悟曰心者一身之主宰源萬流之根本以彼寂之餘派揆吾正脉之淵源則其間相距不啻若天壤之懸絕跡其趣向之所分則其源不甚相遠也故於是乎略舉其顛末以為山中覆瓶之資爾銘曰</p>
<p style="text-indent:0em" class="lg-abnormal"><div class='lg-row'>地形磅礡山靈[挖-乙+稚]衛心源為號面場其勢逸士韻釋相繼遊憩粵惟牧老創開影堂暨厥嘿師重繕普光興廢數成毀無常棟宇傾頹金碧漫漶緇徒合辭銳意輪興琳宮隱暎寶璀璨恒沙日月萬古長燭煙開翠微塔聳丹壑紀蹟貞珉永垂無極</div>
</p></div>
<div class='div-other'><a id='mulu512' /><p>○神光寺在北嵩山即元順帝願剎也遣大監宋骨兒率工匠三十七人與高麗侍中金石堅密直副使李壽山等監董營建法堂寶光明殿殿前左右長廊因池高下傾斜而極其精巧殿東有樓及齋寮北有一殿前有石塔西有羅漢殿六架當中以木為山塗以粘土亂為山窟之形漆以丹青山之曲處坐以羅漢塑像千餘殿之宏壯他山所未有也殿之前有寢室外有明軒洞見一山上下去來游客必於此登眺焉羅漢殿後有別殿又其後有海藏殿安石佛經板中門石階上有左右長廊及鍾樓樓下有石龜古碑所植處左右側栢列立下有大門俯臨前溪東西有大殿東殿下有養真堂又有山神寺又有影磨殿有圓轉石磨寺之四面萬山環合杉栢成林藤蘿籠絡大川流下震動天地至于洞內盤石滿壑清流平鋪楓櫟回抱所謂昇仙岩也其上有藏仙洞白石清川映帶左右松檜蒼蒼烟霞蓊蓊真別境也康熙丁巳四月初五日火起殿宇佛像及僧房沒為灰燼翌年戊午重建普光殿設法殿藥師殿十王殿萬世樓及僧寮丙<span class='corr'>戌</span>年又建羅漢殿</p>
<p>○神光寺寺之事蹟記元順帝初被謫于西海大青島游遍西海之山川至州之北嵩山下見草樹中放光明氣異而尋之有一佛在草中遂禱之曰若獲冥祐還宮登極則當剏寺以報恩其後順帝還宮登極之二年其佛見於夢曰何相忘耶覺而異之遂大傾中國之財力以造神光寺壯麗甲於東方按麗史忠惠四年即順帝之元年幸海州托言祝壽于神光寺然則古<span class='corr'>已</span>有之而順帝特修剏增飾之歟</p>
<p>香積峯岩石間有香樹世傳懶翁禪師以神術却紅巾賊于勝戰岩仍料賊必犯妙慈寺又欲往救之至舞峴見烟熖<span class='corr'>已</span>漲遂坐岩石上折香樹以識所坐處云所坐岩以鉄支其下俗傳懶翁岩</p>
<p>神光寺未遭火有過客倚寺樓南望曰剏寺之初埋石瓮於南山貯水以防火灾今瓮傾水泄矣不數年寺其火乎至丁巳其言果驗云神光寺舊多內殿降香隆慶辛未宦官以降香暗過州城監司尹斗壽䟽陳自先王末年杜絕異教一崇正道而今忽有此等事人聽驚惑異端興衰之漸實可畏也　宣廟優答痛禁之</p>
</div>
<div class='div-xu'><a id='mulu513' />
<p class='h2'>○黃海道安岳郡燃燈寺事蹟碑銘并序</p><p>寺號燃燈寺何自漢明時西土釋迦肇入國之後有燃燈佛師始來東土卜築於楊山郡西十里地仍以唱明禪教焉時人咸以佛師所住因以名寺焉寺之所剏其來久矣厥後時移事往遺址獨存高僧釋子之收淚而咨嗟者不知其幾載矣至大唐貞觀十三年高句麗光宗朝有自無何來梵僧其號杖錫到此喟然長歎曰佛精所住無處無之而惟燃燈寺實是神仙換骨之塲緇流鍊精之地也固不可一日荒廢而今之頹棄乃至於此欲尋佛師設壇施教之蹟其孰從而求之千峯帶愁萬水如咽有誠沙門疇不汗顏無財檀越亦皆懷慚此所以余之不可不刻意重修者也遂乃飛錫千村廣募財帛坪坤靈而聘智召大治以運巧鑿地開基之際勿日然有物鏗轟而出乃石碑一片大如食盤者也其碑有曰漢明帝永平十五年剏建云雖不具載其受賜位田畓奴婢之事及局內廣狹地形而十字所載有若觀火乃知佛師剏築果為永平之十五年也簿籍無所凭廢興無所攷也而此碑之得乃在今日者豈非神慳而鬼秘之使佛師遺蹟得以不泯於此也茲以梵僧驚歎撫翫益自悲喜神施鬼沒浹一旬而功告成法天再廓佛日重月永平遺蹟况然再覩永平遺教得以再振高僧道流之養性頤心者罔不以此為歸庶將萬載不朽浩劫長存而夫何廢興無常倚仗相尋粵枉康熙三年我　朝顯宗七年甲辰無端回祿巨剎燒盡鬼王焦面不見竅板受荷之奔菩薩然身絕無焦頭爛額之捄佛師遺化蕩然為燼嶺猿哀號各鳥悲<span class='corr'>鳴</span>而已時宰柳公[這-言+(手*頁)]拭淚尋蹟銃意重搆遍召沙門授以勸䟽使之鳩材營繕而越三載丙午乃得禪僧堂訖功焉法堂則後之甲子冬乃增其舊制而宏大三越丙寅乃畢工而落成焉冥府殿則因郡居折衝將軍行龍驤衛副護軍李枝弼勸至甲<span class='corr'>戌</span>秋造成十王像越六歲己卯乃畢宮殿至庚辰丹雘焉大鍾則戊辰春授勸文庚午春畢鑄而懸諸南樓焉其所以克復墟再造神宮在微諸公之功伊誰之賜諸公盛德猗與休哉以寺之分界及位田畓言之則界至東南二三許四仙臺焉其內則并皆洞夕供佛之位田畓也東南則佛峴至柔峴西限古靈崢乃年利佛勅之文殊常說妙法之崢也南限檢山嶺及歡喜崢乃圓成悲智菩薩振錫捺落之門檢察人間善惡之崢也北限兄弟崢乃慈氏提花兩大菩薩助成佛教之崢也東有遮日崢乃燃燈佛師設法度生之時八部來聽之日祥雲密布瑞日蟠空之崢也噫肇剏年久又經兵火倘微記蹟之文誰識再造之功樹碑所以誌之也　銘曰</p>
<p style="text-indent:0em" class="lg-abnormal"><div class='lg-row'>維此燃燈　因佛獲名　永平肇宅　貞觀再營　云胡中葉　天勿日降禍萬間禪宮三月楚火　時宰柳公鳩財重設物若夫來工似鬼沒華搆依昔　嵬觀光前　久矣師教子載永傳</div>
</p><p>茲銘一碣用眎羣賢讚曰</p>
<p style="text-indent:0em" class="lg-abnormal"><div class='lg-row'>山名九月並生東寺號燃燈繼佛燈月照長空光不滅燃燈暗室照無窮　觀察使兼巡察使李公寅丙　溫陽後學方珣撰序銘書　邑宰通政大夫李公碩寬靜影堂月松大師行習　嘉善三南動攝釋平仲篆　篆　篆</div>
</p><p>康熙三十九年庚辰五月日　立</p>
</div>
<div class='div-other'><a id='mulu514' />
<p class='h2'>○燃燈寺事蹟</p><p>混混沌沌之中後天地萬物之理存焉至子會又生天矣也夫哉其時初無天地之名焉何有人物之品乎哉盤古王之首出其形與天地為一以無極為心軆以太極為心用以陰陽為呼吸以天為頭以地為腹以日月為兩眼以東西為兩耳以東為左手以西為右手以南為左足以北為右足以江海為血以土石為骨肉矣其後天皇地皇人皇出焉王天下之道矣又其後有無根樹子空中生焉其枝有五焉東西南北中各是主者伏羲神農金天顓頊軒轅也各有五德而王天下金木水火土是也般古與三皇及五帝化為三佛其心則圓滿報身盧舍那佛是也其性則清淨法身毘盧遮那佛是也其情則千百億化身釋迦牟尼佛是也燃燈佛則皆具心性情也是可謂三締三規三德之佛也今燃燈寺者乃燃燈佛之住處故仍以安名焉厥後東漢顯宗孝明皇帝永平之十四年釋迦影像迎入中土國君臣民奉之如真佛焉于今三千餘載而至大唐貞觀十二年矣幾見地坼天分風雲變態耶此乃高麗第朝光宗大王時也然而有古有今理之數也有成有壞物之數也此寺之來多歷春秋倐成廢宅空墟尚存黑白咸歎而已不知自何有鄉之來梵僧杖屨其間而喁喁而坐踽踽而步長嘯數聲曰茲乃威音佛之曾孫熖勝佛之嫡孫燈明佛之弟子釋迦佛之師以文殊普賢為助化佛燃燈佛之住處而亦是神仙換骨之場釋子鍊精之地何以空然掃如耶山以之悲水以之咽而况於人乎由乎是乎右人廣乞千人之財爰合萬家之粟而召良工募役夫斧者斧之鉅者鉅之肇基鑿地之時轟轟然有聲也得蹟碣一片大如食盤而邊破字裂撫翫逾時乃中有漢明帝永平十五年剏建十字也然後不知重創之事受賜位田畓奴婢之事四方山川及長生標石蹟也右梵僧益而悲喜經之營之不日成之百廢具興過年安泰也康熙四年乃惟我聖上顯宗大王即位之六年閼逢執徐姑洗執徐丙丁童忽起禍及林木而况寺乎旃蒙大△邑倅柳亭公慨然嘆息徵勸諸僧各授其䟽鳩材聚帛柔兆敦△增復前規而綿歷于迄乃令聖上即位之十二年也閼逢困敦迎風樓太陽門遲遲前規前住持善閑時住持靈嘿等可為僧可令任礎之棟之柱之瓦之莊之丹雘之可之者越三年柔兆挪提畢之因以落成之而又有楊山郡大姓李丈金益吉劉光旭蔣大男等云有山有寺僧而不可無十王及冥府殿也勸之不已特命山之僧玄敏玄策道心密禪碩印其名者諸公等菩提發性甘露流心者也因授勸䟽其時則昭陽作噩也明年閼逢閹茂大淵獻月畢受因以點眼之又其鑄大鍾而二歷爐錘之城月邊星樓懸高虡動大桴則月夜清響徹於雲際通於幽間也可謂法王之號令而夫子之業大成也云爾勸化者誰有志僧志尚者戊辰之春受勸踈而越二年庚午之年畢焉而<span class='corr'>已</span>寺之位畓則東南二三里之許有四仙臺其內則皆以朝夕供佛之稅田畓也四方山川石蹟長生標則寺之東南二里許石蹟長生標二寺之西有古靈峯焉牟尼在世之日勅送文殊師利常說妙法之峯是也南有檢山嶺及勸喜峯地藏菩薩振錫捺落之門檢[仁-二+察]人間善惡之所是也北有兄弟峯慈氏與提花兩大菩薩助以聲教之峯是也東有遮日峯燃燈佛說法度生之時八部東聽之際祥雲密布瑞氣蟠空仍名遮日云云矣悄無蹤蹟時會中僉禪德與[魚*見]齒之列咸歎曰自釋尊壬申之後四千餘年之間我等當於末季生於邊鄙其為不幸大矣又記得今日見其重創而易取大壯著上斯下棟字之規詩錄期干駕風雨鳥鼠之去其幸亦大矣然而後人雖欲問開山何世創寺之何代憑何以知之熟從而求之以此院門盖闕如也大禪師金峯堂怡悅老德太樞老德日玲老德芳信老德弘印老德大和尚尚元廣允法眼清烈裕賛志浻智澤法宗釋文于時任持竺蘭寺請余日經亂而後寺之興廢事蹟還得不可不錄願公速其記蹟而使後之覺者知寺之重創之如此如何余不揆史代而忘其文拙而姑敘大略云爾日蹟者蹟之實蹟之而其事浮其文鄙則後代莫敢承焉消天消地廢物而不滅者存其日有一物於此</p>
<p>光坦坦活潑潑勿形段無模索無內外無大小亘古今無斷滅也是可謂佛與燃燈佛是也余性元浮不喜栖泊爇石炎湖蛇山血水雲遊月邦偶到於斯諸公等云望如師者久矣公真是也握手欵語曰此奇之毀而成成而壞者屢經春秋矣少無略其記蹟師可以粗述厥以叭示後來正當此時也早早抽毫早早抽毫拘諸人請略其記蹟云爾</p>
<p>大明後二百六十年</p>
<p>金之六十年也我聖上即位之二十二年也端蒙大淵獻歲寅月既生魄日燃燈白雲堂中宵擁爐而錄之于后四山山人月松靜影行習　撰重光昭陽大△歲屠維單閼月昭陽恊洽日入室三應流通師教傳道沙門欽自願書時大明後二百六十七年金之六十六年我聖上即位之二十八年也　年月別號細錄于卷尾以示後來</p>
<p>閼逢執徐<span class='note-inline'>(甲辰年)</span>姑洗執徐<span class='note-inline'>(三月)</span>旃蒙大△<span class='note-inline'>(乙巳年)</span>柔兆敦牒<span class='note-inline'>(丙午年)</span>閼逢困敦<span class='note-inline'>(甲子年)</span>柔兆攝提<span class='note-inline'>(丙寅年)</span>昭陽作噩<span class='note-inline'>(癸酉年)</span>閼逢閹茂<span class='note-inline'>(甲<span class='corr'>戌</span>年)</span>大淵獻<span class='note-inline'>(九月也)</span></p>
<p style="margin-left:3em">本寺所屬各菴錄</p>

<table>
<tr><td colspan="2">安谷一所院堂寺</td>
<td>助字垈</td>
</tr>
<tr><td colspan="2">　　二所雲領菴</td>
<td>顧字垈</td>
</tr>
<tr><td>杏村</td>
<td>上雲菴</td>
<td>斯字垈</td>
</tr>
<tr><td/>
<td>窟寺菴</td>
<td>取字垈</td>
</tr>
<tr><td/>
<td>日奉菴</td>
<td>取字垈</td>
</tr>
<tr><td>大德一所</td>
<td>石門菴</td>
<td>尊字垈</td>
</tr>
<tr><td/>
<td>三井菴</td>
<td>惻字垈</td>
</tr>
<tr><td>草郊</td>
<td>松林菴</td>
<td>明字垈</td>
</tr>
<tr><td/>
<td>紫光寺</td>
<td>槐字垈</td>
</tr>
<tr><td/>
<td>安陽寺</td>
<td>轂字垈</td>
</tr>
<tr><td/>
<td>淨土菴</td>
<td>槐字垈</td>
</tr>
<tr><td>聞一</td>
<td>頭陀菴</td>
<td>伊字垈</td>
</tr>
<tr><td/>
<td>普光寺</td>
<td>孰字垈</td>
</tr>
<tr><td/>
<td>隱寂菴</td>
<td>孰字垈</td>
</tr>
<tr><td/>
<td>梁水寺</td>
<td>驅字垈</td>
</tr>
<tr><td>屹紅</td>
<td>長興寺</td>
<td>肆字垈</td>
</tr>
<tr><td/>
<td>石臺菴</td>
<td>肆字垈</td>
</tr>
<tr><td/>
<td>兩水菴</td>
<td>鬱字垈</td>
</tr>
<tr><td/>
<td>千峯菴</td>
<td>盤字垈</td>
</tr>
<tr><td>板橋</td>
<td>元通菴</td>
<td>設字垈</td>
</tr>
<tr><td/>
<td>安城寺</td>
<td>同字垈</td>
</tr>
<tr><td/>
<td>修道菴</td>
<td>同字垈</td>
</tr>
<tr><td>青坡</td>
<td>真峯菴</td>
<td>章字垈</td>
</tr>
<tr><td>大元二所</td>
<td>見佛菴</td>
<td>叔字垈</td>
</tr>
<tr><td/>
<td>隱仙菴</td>
<td>同字垈</td>
</tr>
<tr><td>細洞</td>
<td>高井菴</td>
<td>字垈</td>
</tr></table></div></div>
<div class='div-other'><a id='mulu515' />
<p class='h1'>○咸鏡南道之部</p>
<div class='div-xu'><a id='mulu516' />
<p class='h2'>○利原縣東社香林山玉水庵事跡碑銘序</p><p>治地東二十里許有一區山名曰香林香林之名知何時而為始也峯峯齊天泉甘而土肥是亦隱之所盤旋亦為慕佛祈福之處也歲在壬子山下金公振聲一日登此山役而日氣酷爆喉渴極甚崗豈有潤喉之策然公性本豪揚見△手湧出泉泉名曰玉水山名香林也公乃與山僧快明施五衛將尹德允子七星同　咸興玄尚好天弓主金正膺朴賢喆咸必興辛行石△孔明後甲辰　金氏　金公振聲孫子達建從曾孫得奉同力極化秩　都監金致明　首座正俊本庵成旬奉△</p>
<p>道光二十七年丁未四月　日平山后人申辰憲　書</p>
<p style="margin-left:1em">龍波門人都正包虛偉性　譔　金鳳覽</p>
</div>
<div class='div-other'><a id='mulu517' />
<p class='h2'>○寶盛寺紀績碑</p><p>有功而不傳者惑也無行而過揚者誣也咸士之一言惟精公亦允施五百金此仁之既明也為善必施大覺者智之且△也紫陌貴公若非開明之勇安得施乎知仁勇之達尊真是也君子萬年介爾景福悳必有隣疊難如在矧且化主坐雖千金△善△△所重施財流傳百世三百金當用成造二百金一年生殖買畓五斗落只年禋三日福履惟一寺之剏在乾隆三十六年辛卯歲孰為之也行願行察普化等不耐丙崇自小金剛上來者也太守南公益初占址行次我亦風水先△請改寺號曰多寶多思不亦勞乎寶盛供聖不亦樂乎治地南阨曰火項項之有重地關防云云昇平烟月質勝之文琢王傷王何歲在　光武己亥雪[土*公]人緣會而來今年剏造山神閣明年又作佛事辛丑大營建六和寮修普光殿又明壬人鑄鍾甲辰買畓乙巳竪碣七年間七重大事其佛仸物此皆古人之難行者也難行能行非論惑誣惟精惟一之功也又復脫橫結卜數千秋之德也如是功德今證三寶肯示來學以戒為師七步淨土△世匹休云爾頌曰</p>

<div class="lg regular" style="margin-left:0em;"><div class='lg-row'>我佛正覺　一乘妙法　△山之固　祝君萬歲</div>
<div class='lg-row'>日登道塲　三千土疆　大悳之崗　其天俱長</div>
</div><p>光武九年乙巳臘月　日　竪</p>
</div>
<div class='div-other'><a id='mulu518' />
<p class='h2'>○萬德山福興寺事蹟記</p><p>曰若稽古太極肇判陰陽始分道之盛衰物之興廢良由於時與人利不利存不存如何而已矣何謂言哉道物之盛與興時人之利與存也道物之廢與衰時人之不利與不存也若自孔門論之夫子之後時來人富另言語德行禮樂教化粲然於世皆由於宰我子貢冉牛閔子等十哲弟子見而知聞而知篤信脩成之效而百有餘載後道得其傳者孟子一人矣于今幾千年間寂然無有而亦無有乎爾道之盛衰可知耳釋門論之釋迦之後時來人富另神通德業慈悲教化奐然於世皆由於迦葉阿難富樓那目犍連等十大弟子見而知聞而知反聞循序之效而幾百有餘載後道得其傳者達摩一禪矣于今幾千年間寂然無有而亦無有乎爾道之盛衰亦足以知耳是可曰道之盛衰實係於時人之利不利存不存如何矣此寺論之盖自北去六七里許甘吐峯下有一區古基古老流傳在昔焉權輿之初城之東△間社甲契人民同心勠力草構一屋因以號曰社庵云然墨蹟既無年代亦未詳完同於書契前消息也今依罷廢舊蹟中亦檢京師輿地勝覽則正統元年丙辰創建曰清水庵也中間又改曰淨水庵也庵復庵另終不能免於一小蘭若矣在康熙四十庚辰辛巳年間永興禪法聦道人乞粮流入慨發浩然之性七間六知之寮鳩財建構而又次康熙五十六年丁酉以後乾隆三年戊午以前信元法惠淨彥曇行等諸禪或營建聖殿或塑畫佛像或刻造佛像或鑄成五百斤大鍾或重脩舊閣皆功大而事煩寺大而宏廣故改庵名曰淨水寺改聖殿曰大雄殿也於是衲徒雲奔百物俱備僚之熾亨物之豐懍不可盡述也然承安係勞乾隆六年辛酉與前此己酉兩年天波山崩地坼將未免壓樑之患故本寺僧曇行信元兩禪方劃移建之策去舊就新南去六七里許甘吐峯大脉之下擇巢定鼎為先新寺基六續田二十餘日耕金俊赫處銀子五十餘兩備給買地建寺之初即乾隆九年甲子之春也兹時道內名現良工釋超揖師邀請於北青興福寺則危境逼近事勢窘迫之際先構七間清風樓燒香閣而舊寺佛像移安于新樓後粲鴨暎森等禪上蒙本倅之澤下募眾庶之財僧寮法堂同年八月始役於初簣翌年端陽之月落成於終簣左右旋觀依然舊基四宇俱成彷彿天宮次復改山名曰萬德山改寺號曰福興寺於是金俊赫鄭順伯處寺內儲留之物大小米豆太粟木布等物丁八百餘金盡傾準給前後左右青龍白虎主龍草平山六續田并加買得六等三百餘卜邑之大帳陳荒災頉後封疆植木立石定標人物之富興佛殿之宏傑殆甲于諸剎人為耶神祐耶皆是萬事總令都片手超揖師善巧繩墨之風威耶然也又次新建之餘代不乏人乾隆二十五年庚辰辛巳年間九層寶塔聳建庭中可謂錦上添華佛前莊嚴是乃執令化主明濟大師中興之功威風之秋也歟嗚呼法聦師之後時來人富另寺物豐觀僧風軌範昭然於仙境皆由於超揖信元法惠淨彥曇行等諸大禪衲剏業垂統克念誠心之效而十有餘載後物復興振者一明濟師矣于今幾百年間不見不聞物之興廢猶足以知耳是可曰物之與廢係由於時人之利不利存不存如何矣然則物殉于道道殉于時時殉于人人不離時時不離物物不離道是所以順之則合而興盛逆之則散而廢衰理之自然義之當然者故予以不才忘其詞拙強依舊蹟古往今來道物之盛衰時人之利不利現示于左以待可畏者云爾</p>
<p>清之光緒十三年丁亥五月　日　海東沙門</p>
<p style="margin-left:17em">浮休后柏广清秀　撰</p>
<p style="margin-left:13em">孫上佐廣洽書　時年　十六歲</p>
<p style="margin-left:15em"><span class='note-inline'>(柏摩之序撰在丙<span class='corr'>戌</span>冬而要余書其尾此丁亥五月也)</span></p>
<p>康熙四十辛巳七間六和寮剏建後鈸囉打錚卓子上輦成功化主法聦道人</p>
<p>康熙五十六年丁酉營建聖殿各軸幀畫與大鍮甑成功化主信元風梅緇玉等禪</p>
<p>康熙六十二年壬寅佛器食盆茶間大法皷鉄頭蕪錚盤成功化主通政彩玟　道欽　淨策</p>
<p>康熙五十七年戊<span class='corr'>戌</span>佛像造成化主翠寂</p>
<p>雍正三年乙巳六和寮重建成功化主通政亮律法惠</p>
<p>雍正六年戊申聖殿重建更號曰大雄殿兼盖瓦成功化主淨彥月栢堂性敏麗淑亮擇淨綻雪雄</p>
<p>雍正九年辛亥鈸囉小鍮甑法堂丹青與脩藏化主軌信儀天通政善湖廣沾</p>
<p>雍正十二年甲寅大鍾五百斤鑄成化主儀謐</p>
<p>乾隆三年戊午大佛像三尊奉燭童子一雙圓鏡負獅子一雙木魚一首成功化主雪雄曇行</p>
<p>同時銀子一百兩獻納大施主通政信元眾寮主佛塗金價銀子十兩施主通政亮律</p>
<p>乾隆六年庚申香爐殿新建化主儀文　佛餉畓器物化主翠寂</p>
<p>乾隆九年甲子移下新基清風樓燒香閣擔當先構化主曇行信元兩師</p>
<p>乾隆十年乙丑春僧寮法堂俱成後新地釜一座化主粲鵬暎森</p>
<p>乾隆十二年丁卯泯迹堂新建化主月玄鶴桂善冷都片手超揖　別座善楚</p>
<p>乾隆十九年甲<span class='corr'>戌</span>春大雄殿丹青兼盖瓦重剏化主翠寬廣允</p>
<p>乾隆二十年乙亥春大鍾中鍾改鑄化主思謙碩芳</p>
<p>乾隆二十五年庚辰設役九層寶塔聳建庭中越三年癸未端陽之日畢役落成其時奇異之瑞符建塔之事蹟具載別錄強不繁引</p>
<p>大功德都化主碧松堂明濟　治石工金斗萬　別座錦珂　春米別座漢森　來往漢什居士智元</p>
<p>乾隆三十年乙酉春七間清風樓重建為五間即寶光樓也其時化主丹俊守益守侃</p>
<p>乾隆三十三年戊子春四十斤板錚自發心成功化主日稔</p>
<p>乾隆四十五年庚子泯寂堂重建化主印懷彩敬上片手亶暹　副片手淨勒　別座性洽</p>
<p>乾隆五十三年戊申新大佛像三尊與靈山後佛幀甘露神眾幀化主大裕尚英　良工雪訓惠清圓宥　別座處藏　都監釋敬性洽</p>
<p>乾隆五十四年己酉庚<span class='corr'>戌</span>兩大桑年白米石小米石納三寶功德主性洽乾隆五十九年甲寅大雄殿重脩二月初七日設役翌年秋八月畢役落成</p>
<p>都化主大裕　都片手先賛師　上片手玉弘師　供養主大敏朗弘　別座朗訔　都監性洽　翌年丹青化主尚英快澄　供養主頓賢良訓別座性心　都監雪默</p>
<p>嘉慶元年丙辰觀音願佛七星現王四幀自發願化主　頓識龍面處澄惠清　供養主處鵬　別座軌諶　都監性洽　證師靜心　堂察原誦呪清潭堂大允</p>
<p>乾隆二十二年丁丑三月初九日內院庵剏建而乾隆四十七年壬寅三月十五日改建又嘉慶二十年乙亥四月二十二日重修矣歲換星移傾頹仆覆至同治十二年癸酉五月十九日以新材改建化主比丘敬裕都監比丘大銀別座比丘富一</p>
<p>光緒丁亥四月日白蓮庵新剏建而化主龍雲堂性具都監石奄堂富一別座仲曄</p>
</div>
<div class='div-other'><a id='mulu519' />
<p class='h2'>○定光寺蹟</p><p class="head3">寺迹序</p>
<p>方遑沉辛性咸師進余曰不可無記者在此略記寺之淵源庶<span class='corr'>无</span>諸後如今之憫古無傳者為幸慢而哂曰龜戴石史何等煥乎漏盡鍾鳴不為訕乎質且不敢更敢文乎△姑置姑置再拜正色曰師之不可為者僅可再三此之不可不為存有五往乏三笑虎溪崆峒雲之綿綿奇峯戀戀願戴者一也石畢麟趾後尚閼經劫之再新及今營繕不墜薦紳之緒餘者二也春秋筆法專尚降世之為則不可興敘弊置者三也鍾飛落霞塗諸耳目令知不守者四也大施芳銜頌祝售遠以文崇質者五也此之五事貽厥垂訓烏可<span class='corr'>已</span>也翻然觧眉曰不揣短綆只<span class='corr'>羨</span>深泉一亶隨喜自負二天仰軆解帶之眷眷肅恭命銘之亹亹拜手拈毫</p>
<p>光緒十七年辛卯自恣曰浮休十世春坡卓如</p>
<p style="margin-left:14em">謹慎操觚</p>
<p style="margin-left:5em">德月門人應教沙彌書</p>
</div>
<div class='div-other'><a id='mulu520' />
<p class='h2'>○觀城縣大德山定光寺事蹟實錄</p><p>天開地闢山不擇地佳山剎水盡為佛家之地宇往宙來寺興由人先哲後昆莫非護法之人也山兮蹲蹲崢嶸根槃幾百里遡接白頭之龍而鍾此蒼溟之顏者曰唯大德山也寺也山含谷秘一曲淨土來妥于定光如來慈悲寶塔是為定光寺也謹按助樑之古簡板上之閑文有唐文宗開成三年草創一席蘭若曰雲興庵大宋真宗咸平元年一新重篇曰雲興寺或者疆域疑之默數算來萬區雖別一歲同分斯教之漸東自西漸于華夏漸于東名山樹剎八千同時春秋一統万邦咸受建寺絕元無足贅疑然雖如是不一兵燹劃野累遷連無以代之書契依俙結繩之經劫抑想文軌唐堯甲辰史氏之造端也自此紀元所記之明斷也</p>
<p>崇禎丙子俄灾後寺有誓願成者厥號元學首事拔萃德必有隣左募檀緣右招工匠室殿先涌鴦樓隨出東僧西禪一時並興猶勝舊貫尚稱中興然此等事業道人餘事餘事故無為無為故貽厥垂統若是建剏然人不得稱焉順治庚子次復有示現者法號性<span class='corr'>淨</span>奉定光如來齒舍利二枚自無何而來疊塔而安龕曰此天竺國之佛寶也可令此寺離苦觧脫仍忽為無或曰性淨文殊本名其或一現哉嗚呼邦本仁義山水之鄉故我正廟朝丙午孔子後孫宗人陪孔子影幀而來于慶尚道昌原府上為建影殿述聖大額迹同類是矣地雖扁方為佛為聖何幸不讓於天下也又何間於五臺三神而播現乎抑實山之清凉而放貌乎千江之月惟清惟近三三替境孰敢猜譏哉師之來也初榜於葛來寺眾中有一主人熟視之曰清凉別後此土緣熟望子久矣嗚呼晚乎客顧左右而言他曰南方大稔到處歡歌主曰適來適去護念付囑主丈一卓而纔歸房丈客曰撞皷集眾一佛涅槃無僉悚渾視坐化儼然矣客曰軆用之相不可強泯招匠攻石果得一箇舍利於大光三昧中晝[光*皇]夜朗眾所驚動於是遂封層於北麓七級之塔至今屹然刻書客曰大眾且道新逝者阿誰或曰翠真師主也或曰儀洞大師也亦曰熟知面品不知其本客曰厥号有盤或稱沒骨翁或曰面赤箇向云適來適去者無可無不可也如而來如而去本無去來之相也儂來之因即渠去之緣也謂定光如來舍利適來之事善護念新圓寂適去之事善付囑云云故今纔<span class='corr'>已</span>安佛舍利又妥菩薩龕功者去者道者行也仍忽化無來者現去之迹去者彰來之實如此分上謂何如哉莫知所云繪寫方樣任其千古　康熙元年壬寅次復有塔寺者號稱普影名曰印均一生發願三生緣熟新造三世如來十殿冥王後佛諸幀法寶眾函餉佛資具侍佛威俄凡所莊嚴煥然一新百代流芳万口不賞若非應跡造化何為生而祖師嫡脉死而菩薩示寂可謂千足萬足輩出名幸逢聖世樂生興事今年堂成明年佛事前輩竣乎後人拮口陶鑄雕琢綢繆後素世所營作人所分功固莫可固徹雲鍾罄祝聖壽於万年昇平烟月轉法論之無窮康熙年間寺有解脫者法諱快默俗姓國氏鄉自咸山來到本寺投簪同冠剃髮稟師以碧波堂法澄大師為受恩師以普影堂印均大師為冥戒師剃則天然號則稱心坐乃直視行乃審地不問不言歲月同日語則一語平生太平氣質之性素不行天性之性常獨露初叅西意金谷法席似失偏得如逢舊識踰越鶴隣窟岩居無何一聲砲響廓徹大悟見則百億釋迦念則一練萬年太虛一精神江山何所親魯鶴不喜方丈之餐百里奚彰千里之駿大鵬高翔塵馬不羣高門振錫居無定止遊方豈啻百城徧叅何必五十箇中最親切於荷簣者龍岩禪翁信宿叅於問津者喚性師翁收緣有限大星墜於深源寺臨滅遺囑髑髏浮圖一見毀譽同成覺云愚謂萬古一主人出在烟霞中史稱帝在房州此云主在空中雍正年許有多聞堅固者號曰拈華名稱天戒鄉貫漢陽趙氏九歲山家學通內外禪探五宗遊周八垓徧叅知識葉秋歸根名動緇素讎業丘山痴屬藪林實謂象驂羅漢福慧兩全預知時至不遺正傳現觀舍利人承宗統化火靈瑞具載北麓浮圖軿碣次復主人在石精乾隆年間代不借人如玩海堂印均大師及松月雪華明庵寒松青松雙谷聖峯春降蓮波等繼繼繩繩諸禪師如獅子之於騶虞鳳凰之於黃鵲者未得同見豈敢雌黃從此當功之外姑置塞筆璇璣轉旋宇宙滔滔嘉慶丙辰豐巖軆胤禪師改金如地來藏十王三十餘尊像儼然常住越十年幼靜侃弘大師創造世尊及六光菩薩凡七位至今澔汗檀越崔公漢彬大施千金紫陌公子崇佛知僧者真曇華一現樂只君子享福又種福福履長之又振振又知賢者甘棠扣門丐筆賜銘於淵泉金相公閣下特設不鄙屹然鐫石繼[遄-而+王]迹開來眼遂為傳寺之石史焉如此深信尚與元學印均功相比肩而重之以世降則尤難於前之難之為愈也然此寺之為此寺也始於庵漸於寺興於光相拒幾百年之間尚功屈指者豈徒一二三四可與數哉功崇業廣如彼燦爛夜來風雨落花斟酌人事賁新比賦之興略干如左清波橋上為龍興橋不二門內即曹溪門過迎薦樓上天王門由功德碑登万歲樓聞泛鍾而視佛界大雄殿八相殿與冥府殿通香積殿智勝殿與七星閣連尋釰堂寂默堂軆用禪關凝香閣定光塔同時見異時見有寺之有庵如月之有星明經之南庵視行之雙溪庵見道之西雲菴修道之極樂庵見佛之彌陁庵兜率之上雲庵南振北起東吼西格谷谷之青烟峯峯之白雲烟霞相換巖洞共華與物皆昌不覺星移嘉慶癸酉擊鼓執象曰吾徒名雖沙門常患資具之艱險而隨方生涯南北不同一度產業確定乃己又况土產乏楮紙役無端梱屨織席并非可緒莫若本業耕種耕種則有土為本乃元議秉筆欲買得左右兩洞於兩里首民金國奉方順才金玉用鄭光春全應春等處是遣定植標榜是矣巡兵營完節目據本倅帖御刻石樹碣以此傳之苗裔甞謂青鳥之善視般倕之規矩天不能奪吁月圓既久晦朔在後夫不可信嘉慶甲<span class='corr'>戌</span>猛風吹火烈焰亘天千年萬液一朝灰飛方[示*(刀/巴)]煖額祝天愁於白日垂髫戴白扣地痛於黃昏龍天慘憛禽獸聲咽千幸萬幸如來菩薩塔廟冥王無恙次看王殿青嶂碧澗泰然而<span class='corr'>已</span>爛土鎔金遠及橋閣之火玩叢中噫彼突兀央碣完安泰保天耶神耶石尚万或冐閣亦全不為閣之不然實為碣之下然也視此功塔之不壞不云餘慶之龜鑑可乎晨露滌降舊塵之昏煩<span class='corr'>商</span>風吹來新運之清涼金身露坐墻壁間僧心罔或不勤乎豐巖幻靜尚存雖是古鏡巨擘藤薛大夫豈望荊山之玉不仰自恤拮据工匠鳩募檀緣餐風沐雨而裒多益寡於片金斗粟尺布寸絲之檀門戴星履霜而蟻謀蜂役於石槨良材泥圖土塊之山壑巍巍寶殿涌出於雲端蔚蔚禪視復見於目下鯨棟虹樑煥若神功驥毛龍甲亦非人力方知天乃有數地亦含靈獻賀鷰雀飛空山光水色舊顏然功虧九刃事不全美樓視未成繪事不問可勝惜哉人無不諱時無不流世遠借乎時事可傷道光己亥傳寺寶四環鍮東海一座福興寺借去當宁年間幾至不守如干資具有人猶難無人可餘東廡先壞西宅將危何幸戊申山人浩庵金潭數三益掃塵撞鍾簷鷰復巢地抵歡格乃改庇殿閣起整寮舍僅續香火守古待新者幾閱春秋彌陁庵毀壞不保冥府殿脫庇乏鱗腐侵時晚同治戊辰山人春坡以栽培傾覆之道輸材建香廚運瓦庇王殿事雖鑿空塞空既非兩全姑是一得以杠待橋之急務也光緒乙亥何大之宏寮側漏長楫金潭令足性咸山人慷慨憤信撤古鼎新夙夜矻矻普告檀門公私門下鞠躬疹悴山野途中甘心雨雪瓶粟銖兩于囊手龜足繭載忻載奔饘於是粥於是朝於三暮於四至於錚錚之攻石丁丁之運斤任之少釋諄諄之指擇孜孜之勸力問於老座謹得重建之期齋變向甲仍舊添新九間中廚東客西主具軆之微實由不贍塔之庚嵎并時建山神閣三間東為天台室西為七星閣出簣春分覆簣秋分由來京鄉間住持沙門者莫非外護大家軫念之澤至於本寺元是椽軒齋林系師之縉紳大吏也遐士之椽籌小吏也大小雖別護我之所恃惠我之所怙實為山房之大家也今此堂成也不為不多之施而與其外護軫念之大惠山可同日語哉不見僧過但審周旋不計其功惟力是保此為願堂之實仁也咨嗟小子勿弛勿墜千秋赤服百世丹心越三年丁丑大雄殿冥府殿新寮山神閣一新改覆成事在先為大募緣在後為小是為貽契年所適仍南閫營為統禦營當為運懸寺鍾次別遣三四輩促關本倅雖欲勿許水商之絕漢得乎使民觧去仍移關于端川府解東德寺中鍾移懸於本寺之空鐻上我尚不忍他何忍乎然此無奈何彼亦奈何乎三四箇月餘僅得三百兩價則其中端川鍾價伍十兩出給又縮費為伍十兩實在文二百兩又黃老長所獻佛餉當五十斗落放賣價七十兩合二百七十兩給價買得申應用畓一石地為佛餉畓么麼不為白公實是咸士懇團之功也世降至此不虞多端向自乙亥金信裕朱錫寬等流入香溪洞蚕食薺農數年伊來成造中自存不暇於焉滋漫三洞開拓延侵沙門又况給價買得佛界期欲白奪奈何<span class='corr'>斂</span>手坐視乎以此相持數年終以營飾本倅親審定界更不得狎墾許耕處應祝本寺或有出洞民田不得賣買還付寺內死尸一欵切不許暫停污界營邑立案節目自成卷軸至於漢城府春曹關旨令飾在々斑斑為寺之青史越戊子性咸上人進拜棠軒李相國峒雲閣下願賜殊世佳迹追仰高綜俾活山水之光榮特愛不鄙畵幅真像乃手書實錄一卷摩頂付囑曰我作大德山主人公云云拜手稽首欽哉陪來爰成一間精舍儼然卓侍一方仙闕万世主公未及審詳遽然還朝寶月清凉忽然在前水聲冷冷忽焉在後君子萬年介爾景福又有邸賓沈公<span class='note-inline'>(基澤)</span>主薄重冷洛化仁風元稱有名檀越家也以此西峯為齊禱林仍作大檀越以財現施凡稱施主何鄉或見或聞貴䘖之為施為護也一重霄壤行住京鄉默默塗地黽勉公籍漫漫滔天如是己任深謀遠慮雖三笑高雅應許一座矣繩繩奇葉振振遐福億千年去無量頌來越辛卯古大夫令胤姜生謂尚為薦靈駕以獻佛餉畓一石地價直半千百屋煩公偎念及此實火中之蓮也可辭可蹈猶過不及推門落臼幸得時中大化緣八十七年之間崔公後一人而<span class='corr'>已</span>盡其孝而反常合道宜　遐福壽祺永茂揭付[打-丁+眉]麗常念不弛祝釐萬年伊來家道侵陵不滿四眾知我罪我誰功誰賞皆然之事然於勞心焦思之功何必指事指名一則咸士二則咸士歟感傷歎訝凡古今之難成者功也天下之難守者成也守時遑閑覺及難成功被苗裔守固金城今之寺也莫甚秋晚如是之我聞初不問如是之如何終不叅亦步亦趨他尚言哉古之倩人看院得人也今之倩人看院失人也得步興替惟在吾儕之勤怠操放如何耳汩汩塵臼冰冰持節或時伻壤之處勿忘息壤之事寧為春秋之責莫願擣枕之譽羊塲塵路跣審蹈地水月為塲仰愧龍天惟喜康共恕<span class='corr'>己</span>及物曰爾可畏泉尚甘而旱不涸不凘地有不愛之態山猶高而松陰清曇雲宿運有可成之望小坐則大來曰往則月來和羹調味以寡待夥理叅事叅唯恐覺遲太虛主公長翠不老江山日月依舊常新於天地之造化我亦化之於日月之光明我亦明之如是成之如是守之是為不墮繼完之功不墮繼完是為不負草創之德採蘭寧惟楚澤功德何必云云年年芳草年年事花花草草箇箇春如是道塲如是守護則佳山剩水盡為佛家之地先哲後昆無非護法之人若得如是更請大千沙界聖伽藍滿目文殊接話談然則大德山定光寺元來天下獅林也夫</p>
有唐文宗開成三年初<p style="margin-left:1em">創雲興庵　化主日信</p>
皇宋真宗咸平元年<p style="margin-left:1em">一新重篇為雲興寺　化主芝憲</p>
大明萬曆十年壬午<p style="margin-left:1em">大雄殿重建　化主智軒</p>
<p style="margin-left:1em">四環鍮東海食東海箇東海佛器<span class='note-inline'>(化主道堅　施主儀密姜虎赫)</span></p>
　　　　十五年丁亥左右<p style="margin-left:1em">房鍮甑　化主忠照良浩</p>
崇禎八年丙子九月初十日<p style="margin-left:1em">回錄蕩燼</p>
大清崇德五年癸未十月十九日<p style="margin-left:1em">大雄殿上樑　化主　元學一順片手法熙　盖瓦化主　洪揖釋連　丹青化主瑞玟　懸閣盤龍化主儀能尚玄　僧堂化主玉瓊藏印　禪堂化主法喜尚能　萬歲樓化主勝印尚稔十年終始也</p>
順治十一年甲子<p style="margin-left:1em">神僧性淨奉定光如來齒舍利二枚至是為定光寺無位真道人翠真堂儀洞大師也與性淨相作子</p>
康熙元年壬寅三月十一日<p style="margin-left:1em">新造三世如來後佛諸幀十王尊像法寶眾經佛牌殿牌陽傘卵鏡三壇輦諸威儀都大功德主普影堂印均大和尚畵員珉安天機玉淳儀埋靈覺</p>
　　十年辛　四月十八日<p style="margin-left:1em">冥府殿重建　化主釋均釋兼　十王殿樓新建　化主戒喆性察　三年終始</p>
　　十四年乙卯<p style="margin-left:1em">石砌化主釋堅鈸囉化主海映性坦</p>
　　十五年丙辰<p style="margin-left:1em">大鍾中鍾雲板化主信根片手思印</p>
　　二十年辛酉<p style="margin-left:1em">香積殿化主彩明　大鉄甑化主海能重二百斤入三石</p>
　　四十四年乙酉<p style="margin-left:1em">彰堂化主　禪堂佛像改金化主敏頤</p>
　　四十八年戊子<p style="margin-left:1em">大雄殿改瓦化主敏頤尚元處信</p>
　　五十年辛卯<p style="margin-left:1em">掛佛幀化主印白印虛</p>
<p style="margin-left:1em">雙△庵佛像改金化主清祐　彌陁庵佛像改金化主印均寺有大道人稱曰快默首座廓徹大悟[彳*盧]叅遊方終於深源寺</p>
　　五十一年壬辰<p style="margin-left:1em">龍興橋曹溪門清波橋不二門施主金鼎敏</p>
　　五十四年乙未<p style="margin-left:1em">僧堂重建化主大順一清翠洽</p>
　　五十一年壬辰<p style="margin-left:1em">冥府殿重修化主元監天賛</p>
雍正四年丙午<p style="margin-left:1em">大雄殿重建化主大善克還萬歲樓重建化主敏頤處信大雄殿丹青化主杜英勝閑佛器化主藏真清祐有大講伯松華堂天戒大師教海三藏禪燈五宗來蹤人人間去迹菩薩禪堂重建化主敏安明喆鈸囉化主斗印</p>
乾隆二年丁<span class='corr'>巳</span><p style="margin-left:1em">四天王剏造化主法賛竺律　天王門化主藏惠勝元　片手松揖八相幀化主翠華賛日　八相化主法律法順　片手松揖八相殿改瓦化主泰安　八相殿丹青化主勝蘭　迎清樓化主兼片手智閑影子閣化主龍岩十年終始</p>
　　二十三年<span class='corr'>戌</span>寅<p style="margin-left:1em">不二門施主法律化主文元</p>
　　二十六年辛<span class='corr'>巳</span><p style="margin-left:1em">大雄殿改瓦化主法鏡　彌陁庵改瓦化主守玩</p>
　　五十年乙未<p style="margin-left:1em">各精舍改瓦化主彩連致輝　彌陁庵重建化主快平　三壇侍輦輔缺莊嚴錦蘭青天施主青松堂法信</p>
　　四十七年壬辰<p style="margin-left:1em">萬歲樓改建化主護輝</p>
　　五十七年壬寅<p style="margin-left:1em">龍興橋曹溪門改建施主善賛普文</p>
　　六十年己卯<p style="margin-left:1em">香爐殿重建化主普文夢閑</p>
嘉慶元年丙辰<p style="margin-left:1em">改金如來地藏十王化主豐岩軆胤</p>
　　十一年丙寅<p style="margin-left:1em">剏造世尊及六光菩薩化主幻靜堂侃弘</p>
　　十七年壬申<p style="margin-left:1em">事蹟碑立化主幻靜</p>
　　十八年癸酉<p style="margin-left:1em">植標于洞下</p>
　　十九年甲<span class='corr'>戌</span>十月日<p style="margin-left:1em">回錄蕩燼</p>
　　二十二年丁丑三月<p style="margin-left:1em">重建大雄　化主幻靜</p>
　　二十三年戊寅四月日<p style="margin-left:1em">尋釰堂化主幻默達明</p>
<p style="margin-left:1em">七月日寂默堂化主禾峯堂偉柵</p>
　　二十四年己卯<p style="margin-left:1em">香爐殿重建化主彩憲</p>
道光十九年己亥<p style="margin-left:1em">四環鍮東海一座借去福興寺</p>
咸豐元年辛亥<p style="margin-left:1em">大雄殿改瓦寂默堂堅整化主浩岩堂</p>
<p style="margin-left:1em">勝鱗普[王*巴]寬察</p>
同治七年戊辰<p style="margin-left:1em">移建香爐殿改瓦冥府殿化主春坡卓如</p>
<p style="margin-left:1em">都監金潭現察別座普[王*巴]</p>
光緒元年乙亥<p style="margin-left:1em">無量壽閣重建化主金潭都監彩憲</p>
<p style="margin-left:1em">別座普[王*巴]山神閣移建化主性咸別座性堅</p>
　　三年丁丑<p style="margin-left:1em">大雄殿改瓦化主性咸都監道峯堂</p>
<p style="margin-left:1em">冥府殿改瓦化主道峯<span class='corr'>无</span>量壽閣改瓦化主春坡堂都監道峯香溪洞龍淵洞金信有朱錫寬等乙亥開拓</p>
　　六年庚辰<p style="margin-left:1em">南閫營為統禦營運懸寺鍾頭別遣三四</p>
<p style="margin-left:1em">但關本倅使民解鍾去東監寺中鐘來懸</p>
　　十四年戊子<p style="margin-left:1em">峒雲李相國閣下影幀陪來未召審端</p>
　　十七年辛卯<p style="margin-left:1em">大施主姜生謂尚為薦靈駕獻畓一石地</p>
<p style="margin-left:1em">事蹟碑</p>
<p>寺之剏在新羅上世年代茫然無可徵焉崇禎丙子火于蒙人僧元學重新之順治庚子有僧自湖南來名性淨奉定光如來齒舍利及寶机甘露瓶唐撓鈴五色錦蒲團造塔以安之曰此天竺國之佛寶也可令此寺難苦得樂解脫眾灾後遊名山不知所終或曰性淨文殊之本名意存其文殊現在也寺舊名雲興寺至是為定光寺識其實也及嘉慶丙辰僧軆胤改金如來地藏十王等三十餘像越十年僧[侄-土+(荒-芒)]弘又為之剏造世尊及六光菩薩凡七軀莊嚴澔[泳-永+旴]光照十方又將劉石以壽其事敲門乞言于余余戲之曰師之於茲寺功不在元學性淨之下無然而二師者無待乎石而至于今皆知二師之功不忘吾知石之為附贅也弘曰否否是役也費財五千餘金皆絲彙髮集若崔權官漢彬者獨能捐施千金夫有如是信心檀越名湮滅不揚非而以為報余既有感於奉塵剎以報佛恩且嘉其不沒人之善樂為之書</p>
<p>洪武後八壬申秋八月觀察使金履陽撰並書</p>
<p style="margin-left:1em">禁標碑　行縣監</p>
<p>為永久禁標事此定光寺僧徒巡兵營呈議送據觀察使題旨既如彼嚴截節度使背關又若是功峻哛不喻本寺乃佛舍利所藏之地其所尊與他寺尤為特別故素稱道內大剎也近來人心不古入葬耒墾漸逼於龍虎脫山樵牧多犯於禁養屢百年守護之地將不免樵耕之塲云聞不勝痛惋故嚴禁植標為去乎毋論院上院前諸他民雖一草一畆田若或犯禁而有告及之舉則報營定罪斷不可免是遣秋成後踏驗段置亦不得擅入於標內事鐫石永久道行宜當者</p>
<p>嘉慶十八年癸酉三月　日　立</p>
</div>
<div class='div-other'><a id='mulu521' />
<p class='h2'>○永興府成佛山安佛寺事蹟</p><p>於戲有勝地而無寺剎可乎有寺剎而無事蹟不可歟是以名山大地皆有建其寺記其蹟而至於此寺則地非不勝建非不久而曾無事蹟之留傳者茲豈非識者之慨然者乎余以無似忝居于此有年矣不可如過客之恝視者故遂乃搜問於寺之古老人則曰昔在洪武二十六年榆陵墓占得時自朝家送地官而上鉄嶺飛符惵則初落於此地而厥前無學和尚<span class='corr'>已</span>構草庵將有建寺之志故地官見而不敢奪取更飛其符則接于庵之東洞之奧故于以入墓焉今之榆陵是也厥後僧徒漸盛始創法堂與左右寮舍而居之矣及至崇禎戊子中又建南樓充其位數則寺有巨剎之名僧有安集之者而回祿告災佛宇<span class='corr'>已</span>灰順治中德敏老宿重建法堂又創東西上室增其舊制而往來相地及居僧之意以為火灾連仍人居之不寧必是地大寺少之致也而矣康熙乙巳太心智訓二上人改建左右二禪房廣其間架焉棟宇之宏壯允合制度緇徒之雲集自此盛矣丙辰春間火災又慘法堂與佛相盡為灰燼而只餘左右四禪房而<span class='corr'>已</span>則寺僧之安居雖曰幸也而佛殿之蕩無果非切痛者乎斯有大信士應暹特發重創之願邀致名匠麟道人不數年而落成仍以丹雘之後又迎彌陁金相一軀與左右補處二座於咸山之西白雲山而奉安于此則金獅之座以之而倍勝雲水之會以之而生色何莫非靈山之翼佑龍天之衛護而然也而况壬申間△森改修南大樓壬午歲處倫鑄成大鍾與盤錚雲板三物而留作撞擊之資而且築坡無準長老自施己財兼勸寺眾創設佛餉與奠香閣以為獻供之所乙未萬惠與戊午甲緇素百餘人削石運載而新築大雄殿階砌之級丙申春粹然又修東上房而規模倍舊也丁酉府人全夤秋施以瓦室三間重修奠香閣古老之說信不誣矣然則此寺之前後繕修皆是諸化士善勤之力及僉君子博施之功而亦豈非吾覺皇彌天之德無邊之化乎噫一區之地天慳鬼秘者不知其幾億年而一自無學卜居之後間或有八人之災而僧居之盛甲於境內者三百餘年而尚無衰替之歎則此寺之留傳又不知其幾萬年也當來之蹟考仕後生之善手而既往之興廢則耳聞而目覩者只此而已余何敢穿鑿而更贅也哉時己亥端陽月上院陵坡沙門謹識草</p>
<p>築坡門人海喆筆削正書</p>
<p style="margin-left:1em">前事蹟註尾</p>
<p>陵坡子所題事蹟中既分明古來事而丁酉歲奠香閣重修以後絕無其蹟則於後之人不能無慨然之嘆以今為註尾以永其傳焉</p>
<p>雍正丙午楚洽是敬兩化士重建大樓又同年德英化士改建西上室乾隆二年戊午月應化士重構興聖菴十一年丙寅德岑坦雄兩化士改構青雲堂又同年甲午甲慧翼與諸寺中同甲人等合謀新建曹溪門二十祀乙亥粲熙郎守兩化士重建白雲堂二十三戊寅彩祥師改築寒月堂二十六辛巳時都監雪晶移建碑閣二十七壬午克閑彩琦兩化士移建震明軒改額極樂殿三十三戊子綻訥應卞澤諶三化士重建雨花樓頗增舊制焉　時乾隆三十四己丑三月日註尾</p>
<p>後後亦在後生後生次欠襲述繼繼不絕則其蹟之終與天地有壽焉</p>
<p style="margin-left:1em">都總攝　花押</p>
<p style="margin-left:1em">道光甲辰五月日</p>
<p style="margin-left:1em;text-indent:-1em">○東北面都元帥完山府院君李成桂上元帥判密直司事姜筮副元帥唐城君洪徵助戰元帥前簽書密直司事商議柳源前知密直司事商議鄭夢周前密直副使李和等於洪武十年夏受命　而來次于清州聞大藏一部及佛像法器在海陽廣積寺兵火之餘僧亡寺毀大寶幾於盡失心實惻然遣前中郎將金南連舟載以來補其所失若于函軸以成全部置于安邊府雪峯山釋王寺永為壽君　福國之資云</p>
<p style="margin-left:1em">面事助商清毀峯凡七字畵手自補缺</p>
<p style="margin-left:1em">鶴城雪峯山釋王寺即我太祖大王潛邸時所建吉夢休徵莫非天啟景運之祥非尋常寺剎比也况此鏤板一百五十有八字俗傳是我太祖大王手筆也既無標識未敢必然而寺中寶藏于今三百餘年亦得全完於兵火尤可異哉適會寺僧欲治石移刻以圖永久而以其有太祖初諱故<span class='corr'>賫</span>持上洛具呈內司盖以此剎本屬內司也再三披玩之餘遂摹刊作軸文以記于下方</p>
<p style="margin-left:2em">歲戊子夏四月燈夕自書</p>
<p style="margin-left:2em">安邊釋王寺碑文追記</p>
<p style="margin-left:1em">噫本寺有我太祖大王御筆即為東北面都元帥時與文忠公鄭夢周等諸公次于北青以吉州寺中舊物舟載以來置于此寺而記之者而義安大君之名在其中吁亦奇矣戊子夏四月因寺僧之賚板上京我聖考作小識而添刻焉此即小子昔年仰覩者而豈意五十一年戊寅同月復見于北道　陵殿誌中乎三復敬玩愴慕深切噫我聖祖剏業垂後我聖考繼述光前一隅青丘禮義燦然八路蔀屋棃民被澤而弗肖弗德莫述　先業禮義之俗日下蔀屋之民日困思之及此弗覺悚然噫聖考之親作小識小子之續成此記俱由於感舊而追先非以其寺為可懷為後王者覽此仰體我聖祖剏業之烈我聖考繼述之德克勤克儉保民恤民釋王舊日之休祥當永垂於萬異矣敢將數行之文仍作海東之祝云爾</p>
<p>洪武壬申後三百六十六年孟夏盥手敬書</p>
</div>
<div class='div-other'><a id='mulu522' />
<p class='h2'>○太祖大王讀書堂重建事蹟碑銘并序</p><p>咸興之東十里許歸州洞雪峯山下有寺寺傍有堂即我　太祖康獻大王龍潛時讀書之所而咸山志所謂碧溪潺湲砌石尚存者此也累經兵燹堂圮址存越在中世有僧曰德淳者構小齊表遺墟而年代寢遠棟宇傾頹巋然一堂久未重修其在致隆　聖迹之道豈非大欠缺乎今　本宮別差臣門而益成乃能慨然於此以改創之意馳報內司以轉聞于　九重　聖上聞興感即命內司以助雕繪之具益成祗承　明命殫誠經紀於是自臣營鳩功敦事繕修畢舉判官臣金宗衍亦優補財力又書堂額則咸之民莫不歡抃而子來盖不日而功告成一邦士庶拭目改觀無復有前日之嗟惜焉是役也別差之周旋措辨者誠有可尚欲記重建顛末被之金石以壽其傳屬臣敘其事臣不敢以鄙拙辭略書梗槩如右而因竊伏惟念我　聖祖以生知之資不自滿假沉潛經史研究理義孜孜講誦于斯而終致作聖之功以開我億萬世無疆之休則三百年文明之化實基于此堂然則此堂興廢豈不有關于治道之污隆歟今我　睿聖英烈殿下肯構之誠於斯尤著而吾東方維新之慶其不在茲謹拜手稽首而銘曰</p>

<div class="lg regular" style="margin-left:0em;"><div class='lg-row'>天佑我東　聖祖誕作　瞻彼歸洞王迹始昨　舊堂<span class='corr'>已</span>圮遺氓咸嗟</div>
<div class='lg-row'>差官馳聞　宸心乃嘉　工役畢舉軒簷重煥　潛德斯著其光丕顯</div>
<div class='lg-row'>猗歟　神聖丕承無疆　豈唯肯構實慕羹墻　佳氣鬱葱于茲萬年</div>
<div class='lg-row'>貞珉斯刻永壽其傳</div>
</div><p style="margin-left:4em">嘉善大夫咸鏡道觀察兼兵馬水軍節度使巡察使咸興府尹臣金　演撰</p>
<p style="margin-left:4em">通訓大夫行咸興府判官咸興鎮兵馬節制都尉臣金宗衍書</p>
<p>顯義光倫睿聖英烈殿下四十二年丙申九月日建</p>
<p>安邊雪峯山釋王寺碑</p>
<p>佛於三教最後出而其靈也最著儒者不之信亦往往不得不信此何以稱焉夫人有擔願至誠也佛有慈悲無為也以至誠感無為念念海潮剎那勿忘則慧舟不隔於恒河寶燈放光於祗園法輪所轉蓮雨所霑無量呪力叶于百順使求壽者得壽求子者得子求三昧者得三昧求摩尼者得摩尼其理有不誣者况國家者神人之主也接拍成令敲唱俱隨一施支提世入琉璃其報佑之捷奚啻耕夫紅女之竊　然自私自利攝衣爇香比哉嗚呼我聖所訓至誠如神職是之謂乎安邊雪峯山之有釋王寺創自　國初盖我　太祖夢興王之徵而就神僧無學於土窟中占釋其義故於龍飛之際建寺於土窟舊址名曰釋王給田幾頃僕幾口俾供佛事而洞之松園之梨有我　太祖手植碑之二記又　肅祖　英考宸章也寺以肇祥啟運之地為一邦所顒仰徒眾則軍持漉囊往過而來續興造則香室紺園匝起而旁達上下幾百有餘年經聲梵唄互荅於雲未樹抄之間若法相之加金始于　仁穆　仁元后逮我　慈殿宮前後凡三戊申也禪教之因圓果熟多以三計藏曰三藏聖曰三聖乘曰三乘諦曰三諦德曰三德是也而粵三年庚<span class='corr'>戌</span>誕我元子則盛矣哉菩提之實心潛孚螺<span class='corr'>髻</span>之神照徯應祝史無煩景祿自至若是其如幾如式也予聞帝王之福修之在我膺之自　天而猶不能無待於神祗之幽賛靈教之冥護故興王之瑞發兆於儲祥降嗣之慶獲祈於茅山載之金石播之史乘至今[焜-日+(向-口+人)]耀人耳目彼豈皆不信哉是寺也問其緣起則興王也次其功德則降嗣也一曲淨土與國匹休萃昭代之靈蹟歸我妙用而三千世界百億須彌有不誠誠之無不包於大慈大悲之中斯其為靈孰敢不信夫既靈矣<span class='corr'>斂</span>而敷數而<span class='corr'>斂</span>一施一報反復不窮時萬時千循環無端玉毫金粟長亘仁壽之域寶網珠幡遍蔭昌熾之化則佛力所被天地喜荅以至風師雨師山神海神一切水陸空行之精莫不各各發願保佑我子孫黎民而寺亦永有賴焉然後佛之靈也悠久無疆而曠劫常住之微密法教乃信於閻浮提云爾遂系之以偈大刻諸石曰</p>
<p>自覺覺他覺行圓莊嚴法相座承蓮金精珠火增新彩報杲云何瓜瓞綿土窟雲棲杳幾春興王奇兆此維因慧心<span class='corr'>已</span>卜天心定佑我真人布廣輪應真殿上齊跏<span class='corr'>趺</span>無漏心香點[戈@火]珠化雨靈山先陟岸更將休福飫東區九佛金人誦寶光人工到處聖靈通花開子結無量劫念念存存普濟方極樂界尋問赤縣無邊剎海即安邊三車滿載三乘出去誘來招大願舡彩質金容互現機慈雲法雨暎雙扉人天淨業同三教不鼓昭琴點瑟希予小子即阼十四年秋九月　日敬撰書</p>
<p>雪峯山釋王寺重興事蹟碑</p>

<table>
<tr><td>資憲大夫吏曹判書</td>
<td>朴公宗慶</td>
</tr>
<tr><td>觀察使兼巡察使</td>
<td>趙公德潤</td>
</tr>
<tr><td>行安邊都護守使</td>
<td>李公愚在</td>
</tr>
<tr><td>奎章閣別看役利原縣監</td>
<td>韓宅祚</td>
</tr>
<tr><td>前嘉山郡守通政大夫</td>
<td>李公漢極</td>
</tr></table><p style="margin-left:3em">嘉慶十七年壬申九月　日　立</p>
</div>
<div class='div-other'><a id='mulu523' />
<p class='h2'>○歸州寺重建紀蹟碑銘并序</p><p>昔我　太租康獻大王龍潛讀書干咸山之東十五里歸州洞雪峯山下伊時緇徒亦闢蘿而處焉噫茲山實基　王跡國初建寺衛護　聖址祗奉　肅廟　正廟西聖御製宸輸尊以閣之佛家依重即與釋王寺相甲乙者也洎戊寅臘月遽遭回祿一剎蕩燼　讀書堂御筆閣幸賴獨存誠是王靈攸暨道啟業<span class='corr'>已</span>　上徹內司亦為懇至越明年春余承按使之命及其　陛辭　聖旨申申以重構溫綸蒞茲未幾　內帑錢三千五百緡空名帖五百張白木紙束合價錢九百十兩零一時頒下自此命倕選遣碑校度材伐石近取諸洞許多冗費則卿宰牧伯軆　上眷庇閭里士庶仰　聖惠究各盡誠力樂為普施巨創董功至於十五箇月而告成新構佛龕禪院為三百餘間役錢所入二萬八千九百餘金猗歟聖上遹追之恩涵育之澤更瞻　聖址增重繕修道場復舊沛上父老亦莫不攢手顒祝摭釵顛末如右遂為之銘曰</p>

<div class="lg regular" style="margin-left:0em;"><div class='lg-row'>宸顧北土　前聖所址　永奠守護西教釋氏</div>
<div class='lg-row'>生靈蒙福海左右區　禪劫難逃嘻烏夜投　重宸曰咨締構不遲</div>
<div class='lg-row'>往欽來宣帑金先施　財幣坌集匠石爭趨　一新改觀鞏固基固</div>
<div class='lg-row'>聖德如海慈航泛彼　政珉紀槩現光仰止</div>
</div><p class="byline">正憲大夫行觀察使兼兵馬水軍節度使都巡察使咸興府尹金炳地撰</p><p class="byline">通訓大夫行咸興府判官咸興鎮兵馬節制都尉兼守城將沈宜斗書</p></div>
<div class='div-other'><a id='mulu524' />
<p class='h2'>○朝鮮國咸鏡道利城縣萬德山福興寺多寶塔碑序</p><p>南方有七寶幡盖五千欄楯瓔珞瑪碯以為塔孰為之也曰從地涌北方有七寶幡盖五千欄楯瓔珞瑪碯以為塔孰為之也曰從地涌其所以從地涌者盖多寶杲行之報也世稱多寶如來佛出寶<span class='corr'>淨</span>國凡十方說經之時輒涌此塔塔中置獅子座高五丈燒以栴檀大寶香充滿空虛天龍鬼神護持其上然多寶精進善根勤修本願千億分身與蓮華葉葉莊嚴則所謂三千世界種種國土皆七寶也獅子之座無不置也栴檀之香無不燒之幡盖欄楯瓔珞瑪碯無不飾也天龍鬼神又焉有不護持者邪是故如來之所以成道者惟在於寂然清<span class='corr'>淨</span>之中解脫塵勞教化眾生使五百普明弟子皆得正覺身出光明無生無滅周流八方以顯其妙雖無此塔所也何必以琉璃為地黃金為繩寶慢上覆然後見至神之力乎今寧邊府妙香山之普賢寺<span class='corr'>陝</span>川郡伽山之海印寺梁山郡鷲棲山之通度寺慶州府吐含山之佛國寺皆有多寶如來塔盖以為寶<span class='corr'>淨</span>為國在東方無量世界而多寶出於其中也然飛行自在之身無上無下無左無右無前無後無出無入徧見於娑婆世界則大地三十八萬七千里之中崑崙流沙交趾瀚海無非寶<span class='corr'>淨</span>也彼造塔於東方者可謂陋矣明濟大師於利城縣萬德山福興寺起多寶九層之塔上安妙法蓮華經中置多寶釋迦像下則雕八金剛位始於庚辰秋七月後三年癸未夏五月塔成於是具幣自利城南踰鐵嶺十餘里請余說偈余[朕-月+日]曰大師之衣箴孔綫蹊未甞無七寶幡盖五千欄楯也是多寶百丈之塔固不離於大師衣裏也又何以嚴飾金色三十二相住在空中耶遂說偈言曰有塔九成聳于朔方上列蓮經下則金剛多寶中臨幢盖有光天龍歡喜如聞其香濟師修行慧燈是張飾此七寶鎮我土疆北清女直南服扶桑如來之力以綏大荒師之出寺塔隨于囊師之入寺塔立于岡欄楯五千常在師傍慈悲不滅與天俱長</p>
</div>
<div class='div-other'><a id='mulu525' /><p>○高州西有盤龍山北方之勝地也新羅時建寺名梁泉其地三面環山山盤有龍故曰盤龍山山後石泉潛行出山束水聲泠然盖乃梁泉云寺有圓通殿內塑佛像其前則萬歲樓西則極樂殿僧徒居之其居清深宏麗其徒富盛安樂翛然非人境也極樂殿者舊名白雲堂其修改歲久頗有傾頹於是僧徒相與經始而修葺之其化主者曰後冠位澄<span class='corr'>淨</span>眼最有功州民之為施主者眾而金履衡孫昌世最有功三年而功訖其制益麗可觀焉位澄大師也慧悟識文字齎書至漢大師請余文以記夫山水雖美必有文人才子為之記錄而其名著焉人材雖美必有賢人君子為之教導而其材成焉今茲山與宜有奇異秀麗之聞播諸芳翰瑰瑋忠信之民鐘其淑氣而文人才子不為傳賢人君子不屑過使其山水沉晦不著其人材泯滅於浮屠之徒豈不惜哉余欲告以儒者言而固非釋氏之所能信也欲告以釋氏之言而又非儒者之所當道也姑記其山水殿屋之麗以贈之</p>
<p>崇禎三甲子三月日　原城師古堂元有永記</p>
<p style="margin-left:1em">一大雄殿重修改瓦記文</p>
<p>夫盤龍山梁泉寺邑之主脉妖氣所壓之處鉄嶺以北七寶以南之間名區也而大雄殿創建不知何代而森漏太多殿牌佛像未免風雨故寺之僧智大師移鉢于永興鎮靜寺白蓮堂以晝夜本寺法堂之墜落含願意出無前之計寺之水碓一座賣之出錢求處而<span class='corr'>已</span>請咸山盖匠朴重魯翻瓦則新造改建無異其功大矣也請余作文以標板</p>
<p>道光十九年己亥四月　日　幼學邊達弘記</p>
</div>
<div class='div-other'><a id='mulu526' />
<p class='h2'>○德源盤龍山再醒菴重修記</p><p>盖聞文殊道場本無二門如來毫光遍照十方今夫再醒菴空山無人水流花開菴雖懸磬現靈無量本府後岳世稱眠狗案有醒菴可含風水設邑之初建此精舍邑之興廢有關於菴之盛衰號稱犬醒良有以也百年之間僧無布施俗無<span class='corr'>檀</span>越徒見山高而水清往在甲午李公熙哲氏知府時偶得異夢三世佛現前光明聯珠二男次第降生踵後祈福者無不神驗村的侑的老的少的莫不奔走焚香頂禮挽近以來佛殿神堂未免上雨傍風毀瓦腐椽日益蕭索一邑之人莫不指点嗟歎矣本菴老尼僧方鳩財力以圖修葺伏願善男善女特垂慈悲優助役費渙然改觀則超凡非難即聖在邇華嚴樓閣何難一指彈開場壁瓦礫無非千偈法身一邑之眾所瞻仰在於一府府於興亦在於菴之新故有此募緣孰不處誠出力以祈永固圖存哉感其誠而憐其人使數百年焚香念經之地母至蓬蒿虫蟻之所幸甚幸甚往在李公改賜庵名再醒未知據何而云疑是眠之狗當其時再醒而然歟經云狗子亦有佛性狗亦悟而然歟</p>
<p>光緒十七年二月十日</p>
<p style="margin-left:5em">化主　此邱尼　快仁　常子德萬</p>
</div>
<div class='div-other'><a id='mulu527' />
<p class='h2'>○束高山萬景菴記</p><p>崇貞甲<span class='corr'>戌</span>年一真大師初創建設</p>
<p>宜春之西有一大山名曰束高山山腰有一小菴名曰萬景法師廣助名僧守初之弟子也甲<span class='corr'>戌</span>有僧一真者創建是菴其後認性清眼相繼重修但以無丹雘為欠鶴城僧廣洞慨然於此自辦財力具賴善緣丹青既訖光彩倍增以待斯若三僧者乎</p>
<p>壬子三月十五日撰書</p>
</div>
<div class='div-other'><a id='mulu528' />
<p class='h2'>○盤龍山曹溪寺事蹟</p><p>德源府西有馬樹嶺而山之來脉為兄弟峯名曰鵂岩山何故得名也雲陰月晦之間鵂鳥其岩上以鳴故為之名稱焉三大君者昔穆祖大王自全州三陟移居于本府南面湧珠里其後翼祖大王居時改名曰赤島里其後度祖大王居時赤島改名曰赤田也鵂岩下建寺名曰安養寺安養之名何也度祖大王建寺而聖供祈禱之時為願堂故名曰安養寺去丙子亂以後破寺而移建于淨雲寺又移建焉名曰曹溪寺曹溪之稱何也兩水合流而曹溪之源派也大雄殿左右僚舍迎聖樓明心堂冥府殿斷俗門曹溪門者乃是雪岩堂大師與軆云宗洽三卞四僧之所建也北去七里有聖殿庵祈禱之處西去十里許有庵名曰石泉也祈禱祐世之處也寺下有神池所謂女溪池女溪池稱何也丙子時永興中營將率來官婢遊弄而溺死之池故名曰女溪沼也以此記觀後來蹟而已</p>
</div>
<div class='div-other'><a id='mulu529' />
<p class='h2'>○盤龍山夢月菴初創及四度重營記</p><p>康熙丁酉年彥機之僧山下所居李朴相議曰我為化主君為施主仍而開基創立一室名曰夢月開基之夜機禪之夢圓月照十方之祥故以其名乃傳其後者也</p>
<p>雍正庚寅年敬聦戒忍兩長老再建者也</p>
<p>乾隆辛巳年表上人三度移建於下基者也</p>
<p>乙未秋朗活之僧鳩聚塵財佛殿及寮之兩役始於丙申仲春重修後丁酉春殿與寮俱燒朗活之僧雲水出身甘露洗性處求乞庚子仲春始役其年季夏畢功移建下基還立舊基二十餘年三度經營龍谷大師初創及四度經營年號記誌</p>
<p>崇貞紀元後壬寅初冬撰書</p>
</div>
<div class='div-other'><a id='mulu530' />
<p class='h2'>○白雲菴重修記　道光二十三年癸卯至月日</p><p>夫此菴創建<span class='corr'>已</span>來一無重修瓦椽俱脫棟柱并朽儒人釋子莫不慨然於是有性上人自咸山而來擔荷勸文鳩聚改建光倍前日名振後來此菴之興廢山之靈驗前述備矣更無述露焉然中金公基鏞自出兩百重新此菴論其功則諸功之大也語其德之則眾施之勝也是以有性上人請余曰諸人之功不及於金公金公之德獨出於眾施不可尋常而懸名以求別錄而記之余不揆不才略舉功德后芳名云爾</p>
</div>
<div class='div-other'><a id='mulu531' />
<p class='h2'>○開花寺法堂里建記</p><p>大抵事之全缺乃緣於人之賢否故事以人而全人以事而賢理固然然或事得人而不完人觸事而不賢自系時之利不利歟余甞聞秀真上人庚寅年分自福興離巢越密飄泊塵臼仍緣到此萬塔嶷然鍾出而叅天伽藍因循灰劫而陳基然古蹟糢糊剏自來歷渺莫可究殿頹墻廢固是尊顏幸完榛階鳥跡垂至倩人看院顧念髮引千鈞熖燒湏彌奈堪能乎蘊肛<span class='corr'>已</span>而適有北原出身黃公鳳崗素卓[勞-力+耳]有異志外護沙門先於上人久矣乙酉僧堂燼飛金田半灰丁亥智珠僧監寺共戮力重建而唯以佛殿未葺蘊結有欠仍建赤猴之良辰激悟上人曰佛入游泥咨爾不恤管我護名存實廢於是緇素執塵塵民影從自春組夏經始竣乎仍嫌舊基之濕窄而移一址南方飛向鹿翼然重新雕樑蓮楣稍不及舊織欀完甍有勝前制這間苦骨勞形枚舉難施而糙量斗買不下於千金暗唯事功必陪於前人金沙道塲殿閣更新風波昏狽佛日重輝落成良朝山河增光地抵苦慶吾所以事人待時之謂也粵明年於本寺結亥座席秀真以書請書于余不啻至功難言而以也文拙堅辭而堅請覺得若固執而終不記從今以後人感何替連興起而使此至功不墜於千秋由是忘拙撓毫略舉大槩</p>
<p>建陽二年丁酉二月　日</p>
<p style="margin-left:12em">栢摩清秀謹記</p>
<p style="margin-left:12em">善山金允聲書</p>
<p style="margin-left:12em">化主比丘秀真</p>
<p style="margin-left:9em">大施主兼都監黃鳳崗</p>
</div>
<div class='div-other'><a id='mulu532' />
<p class='h2'>○定平郡成佛寺塔碑</p><p>原夫此寺創構之歲天啟丙寅信俊二人始結草庵以至崇禎甲午其上位宗繼述師僧之志更建殿宇增益間架又至康熙元年甲寅養信智和廣察三上人仍茲舊址重建大廈而又濟輝和尚繪成佛像安于本寺十三年丙寅本寺組玄學鉢兩大師袖䟽勸文創設大雄殿雍正元年癸卯信根楚俊二師門新設七門樓閣又四年丙午淑稔智什張鵬閑為其父[母-(、/、)+〡]與其師僧願納佛餉則於是寺之僧楚筠和尚則道流也重修大殿仍設燃香供佛之閣時即雍正十一年癸丑也自爾好善檀越不計貧富爭先自納者非徒一二乃有眾多則供佛之道萬古不易然則種善樹德豈非幸以或恐後人未知其本末是故略記事蹟云爾</p>
<p>嘉慶七年壬<span class='corr'>戌</span>元月日</p>
<p style="margin-left:8em">真坡長老海喆　草</p>
<p style="margin-left:8em">密城后人朴泰蓍書</p>
<p>扁額　天啟丙寅三重建</p>
<p style="margin-left:8em">中峯門人松雲記</p>
</div>
<div class='div-other'><a id='mulu533' />
<p class='h2'>○歡喜寺</p>
<div class='div-other'><a id='mulu534' />
<table>
<tr><td>扁額</td>
<td>石泉菴</td>
</tr>
<tr><td>仝</td>
<td>天竺菴</td>
</tr>
<tr><td>仝</td>
<td>無量壽閣</td>
</tr>
<tr><td>仝</td>
<td>大雄殿</td>
</tr></table></div>
<div class='div-other'><a id='mulu535' />
<p class='h3'>塔碑</p>
<div class='div-other'><a id='mulu536' />
<p class='h4'>定平府白雲山歡喜寺事蹟碑銘</p><p class="byline">咸鏡道前鎮北摠攬僧軍大將江塢撰書</p><p>仲山之北有白雲山乃載與圖考之可見矣康熙八年己未呂閑主脉初剏禪堂甲<span class='corr'>戌</span>璽通傍構佛宇己巳翫習繪畵三品真影庚辰俊機儀寬塑成陁觀世音勢至等像壬午貞策又作外僧堂己亥退体顧納己錢貳百貳拾伍兩白米壹石存本取利均食去來之人敢使與後天相終辛丑義益歡取銅錫五百斤鑄鍾雍正三年乙巳懷仁應湛釋坦月影道玄應佑等同力易僧寮建法堂道衍定修粧應寶之丹青雪粲之佛享亦一時告成於是乎略記事蹟其詞曰</p>
<p style="text-indent:0em" class="lg-abnormal"><div class='lg-row'><span class='note-inline'>(雲山地靈　寺立相換　佛安厥榻　願納青錢　步步雪草　易而新造　僧樂其所　傳千萬古)</span></div>
</p><p>雍正四年丙午八月日　立</p>
</div>
<div class='div-other'><a id='mulu537' />
<p class='h4'>定平府北白雲山歡喜寺佛享碑銘</p><p class="byline">咸鏡道前鎮北摠領僧軍大將江塢堂退休撰書</p><p>大釋氏之入寂雖有久而人之追遠奉享綿綿焉至今不絕者盖自漢明之世以至於齊梁之間崇信其道故也今此寺雖在<span class='corr'>贍</span>部洲海邊寧衡兜史天上可為香火之久歸而去之追享久矣雪粲大師雍正三年乙巳勸借施錢貳百拾兩以限每日巳時改齋於佛亘古長今事非偶然也昔若不信今何追奉噫法無古今物有成敗烏飛兔走或恐施惠之財終歸於虛地也故縷永貽浩劫乃作銘曰<span class='note-inline'>(歸心景慕帝古投誠是誰勤勉勒銘施緣有子來矣人今順旨雪粲開土與天終耳)</span></p>
<p>雍正四年丙午八月日　立</p>
</div></div></div>
<div class='div-other'><a id='mulu538' />
<p class='h2'>○資福寺改建序文</p><p>夫天有元會月有盈虧况物之興廢者乎此剎與邑同礎迨此改建也上古監董之裔今焉繼役一奇也改建月日巧符二奇也雄殿階底幸得孤佛三奇也捨舊堂而卜新奇四奇也僧地觀而飄然而作主五奇也外他靈異之驗浩穰未述而五奇湊合抑非佛靈何幸時民首朴君春喜謀大據正抑咎遮謗兩殿靈閣門樓法堂一新改建可驗元會盈虧之數矣於是乎寺門改容佛鳥含花此豈非壯麗哉耶</p>
</div>
<div class='div-other'><a id='mulu539' />
<p class='h2'>○雪峯山釋王寺記</p><p>我太祖康獻大王洪武十七年辛禑十年甲子遠自金馬來寓鶴城結草為屋為人性度寬弘行止非凡里人以寬厚大人稱　祖一夕假寐夢見萬家鷄一時鳴又聞千家砧一時嗚又入破屋中負三椽而出又見落花落鏡忽驚寤不知夢兆之吉凶鬱傍有一老婆欲向說夢聞駿婆止之曰女人安知大丈夫方來事此西去四十里雪峯山土窟中有異僧遁世逃名食松被葛言行非凡但形貌黯然故目為黑頭陀者坐不動今九年矣宜可問彼祖即布衣藜杖尋土窟見僧坐禮而進曰草屋塵入欲决疑事願慈悲垂答僧舉頭曰何事耶祖曰昨夜夢見萬家鷄一時嗚又聞千家砧亦一時嗚又見落花落鏡又身入破屋負三椽而出此等夢將有何驗也僧改客曰此皆將作君王之夢非常夢也曰萬家鷄聲者賀高貴位也千家砧聲者報御近當也落花何無實落鏡豈無聲負三椽者乃王字也花鏡亦促王業之夢也僧又舉頭熟視曰公有滿面君王態也公今日事慎不出於口此一片地建一剎名曰釋王寺至佳至佳又曰大事不可速成限三年設五百聖齊潛祈則聖僧必助王業耳公若不信吾教則非徒事不成禍必滅身望湏十分謹之祖退席執師禮曰敬受教矣願和尚慈悲助我大事僧點頭惟惟祖一年內建釋王寺畢又三年內設五百齊畢鄉人皆不知所以也至洪武戊辰辛禑十四年使太祖為　攻遼東四月初祖統軍于義州　渡鴨綠江及至威化島祖舉義四軍也至洪武二十五年壬申七月十六日祖即位于松京壽昌宮即尋雪峯土窟僧封王師此無學也於是無學出為太祖遷先墓定王都吁草屋中起君王土窟中作王師其大因緣偉哉其解夢日乃釋王之始也其即位日乃釋王之終也然則釋王釋王乃聖祖化家為國之最初願剎也冝曆聖之敬護也然綿曆傳記中為兵火被蕩惜哉余今日適過此不忍泯蹟拔茟略記釋王寺之始終爾</p>
<p>著雍錦棚月下澣西山老釋記</p>
<p style="margin-left:1em"><span class='note-inline'>(西山大師東海聖僧時年七十九思古染輸皷舞筆端之際有誤增一字初面洪武十七年之七字也一字增減固是常事而爾斯文鶴鳴所撰事蹟碑陰記云△△△記△涉虛△者唯指此△而之以為△△之資斧惜哉惜哉)</span></p>
<p>春日大王與王師對坐壽昌宮松軒王戲謔約劣師請曰大王先立言王曰親見老師如猪也師曰我見大王如佛也王曰　何不鬪　劣也師曰以猪眼觀之則猪也以佛眼觀之則佛也於是王與師共抵掌大笑美哉魚水之一堂也可謂天然</p>
<p style="margin-left:1em"><span class='note-inline'>(王與師鬪劣是禪家趙州文遠論一頭驢之古事也戲論劣中最劣之物弄現玄中最玄之理也故論驢比謂猪猪驢皆微賤也故托皆微賤現尊貴坎并之輩豈知比乎茲以引彼觧此以諭來後者耳)</span></p>
</div>
<div class='div-other'><a id='mulu540' />
<p class='h2'>○高麗國師道詵傳</p><p>初道詵入唐學於一行禪師一行禪師三教俱通亦及天道陰陽筭數莫不精妙或△洞水干山上納七星于瓮中道詵盡傳其妙求還本國一行謂道詵曰我於高麗有緣聞高麗山川多背逆本主故作九韓三韓內逆賊外逆賊綿綿不絕此天地血脉不調之病也麗民多死疾疫飢饉刀兵者以此也可惜可惜今我志願欲調山水病使高麗為太平地汝今畵高麗圖來詵即呈于高麗山水圖行一覽曰山川若此冝長為戰塲也古聖之治水九年豈偶然哉於是行拔筆向三韓山水圖中擇三千八百區件件落點曰人若有病急即尋血脉或針或炙則即病愈山川之病亦然今我落點處或建寺立佛立塔立浮圖則如人之鍼炙名曰裨補也豈不病愈世之聾瞽不識者以我慢心禁針炙則人死必矣不信裨補破佛剎則國破民死亦必矣是誰之過後悔何及通人達士識之又他日道詵將還本國行將一封書冊受詵曰汝高麗青木下有王融者居焉須尋訪付此書曰明年汝必生貴子此子將為統三韓主必捄三韓民也不然則事不成謹之謹之詵再拜曰敬受慈教誓不負也退還高麗尋王融家宿焉仰觀天像俯察地理曰此家明年必生貴子融聞之倒屣而出問其由詵受冊書以一行之教一一通之融扣頭驚謝驚謝融常恨無子明年果生一子名建此是王太祖也奇哉奇哉一行之神也千里之外達其未來未然事若真天人也詵建裨補五百剎也於是泰封諸將見弓裔亂政迎王建為王封道詵為國師統三韓如草上之風安三韓國也一行之言若合符節太祖曆世五百也嗚呼休哉三聖之捄高麗也高麗億兆頂踵俱洽恩海億兆歌之歌曰五百年來真主作真主真主真主　高麗沙門宏演撰决曰昔之王太祖得道詵為師建佛剎為先作太祖王享宗廟保子孫者半千年今之我太祖得無學為師又建佛剎為後作太祖王宗廟保子孫者亦幾百春秋然則孰謂禪家無用左道也惟通人識之清虛決也又一行謂道詵曰汝國山川不順故以佛興以佛亡國家將興則必有神僧國家將亡則必有妖僧云果將興國出道詵將亡國出辛盹其言尤信也然則後之君子不可不察</p>
</div>
<div class='div-other'><a id='mulu541' />
<p class='h2'>○太祖御製</p><p>東北面都元帥完山府院君李成桂上元帥判密直司事姜筮副元帥唐城君洪徵助戰元帥前簽書密直司事商議柳源前知密直司事商議鄭夢周前密直副使李和等於洪武十年夏受命以來次于清州聞大藏一部及佛像法噐在海陽廣積寺兵火之餘僧亡寺毀大寶幾於盡失心實惻然遺前中郎將金南連舟載以來補其所失若干函軸以成全部置于安邊府雪峯山釋王寺永為壽君福國之資云</p>
</div>
<div class='div-other'><a id='mulu542' />
<p class='h2'>○肅廟御製</p><p>鶴城雪峯山王寺即我太祖大王潛邸時所建吉夢休徵莫非天啟景運之祥非尋常寺剎比也況此鏤板一百五十有八字俗傳是我太祖大王手筆也既無標識未敢必然而寺中寶藏于今三百餘年亦得全完於兵火尤可異哉適會寺僧欲治石移刻以圖永久而以其有太祖初諱故賫持上洛具呈內司蓋以此剎本屬內司也再三披玩之餘遂摹刊作軸文以記于下方　歲戊子夏四月燈夕自書</p>
</div>
<div class='div-other'><a id='mulu543' />
<p class='h2'>○英廟御製追記</p>
<div class='div-other'><a id='mulu544' /><p>噫本寺我太祖大王御筆即為東北面都元帥時與文忠公鄭夢周等諸公次于北青以吉州寺中舊物舟載以來置于此寺而記之者而義安大君之名在其中吁亦奇矣戊子夏四月因寺僧之賫板上京我聖考作小識而添刻焉此即小子昔年仰覩者而豈意五十一年戊寅同月復見于△道陵殿誌中乎三復敬玩愴慕深切我聖祖　創業垂後聖考繼述光前一隅青丘禮義燦然八路蔀屋黎民被澤而弗肖弗德莫述先業禮義之俗日下蔀屋之民日因思之及此弗覺悚然噫聖考之親作小識小子之續成此記俱由於感舊而追先非以其寺為可懷為後王者覽此仰軆我聖祖剏業之烈我聖考繼述之德克勤克儉保民恤民釋王舊日之休祥當永垂於萬禩矣敢將數行之文仍作海東之祝云爾</p>
<p>洪武壬申後三百六十六年夏盥手敬書</p>
</div>
<div class='div-other'><a id='mulu545' />
<p class='h3'>後跋</p><p>康獻聖祖潛邸時神僧無學既釋吉夢又告冥驗於是遂起應真殿因設五百聖齋所謂天真真歇二堂仁智寮龍飛樓等皆一時之營繕也登極之後命剏巨剎樓殿寮舍宏麗輝煌甲於一道焉建文辛<span class='corr'>巳</span>車駕親臨植松于洞種梨子園至今松木之禁斷玄梨之進御者亦由其時之聖教也且夫藏護佛像印送經文至於奴婢之畫給田池之折授皆出曠世之殊典則其聖意眷戀于此者亦不尋常也惜乎屢經兵燹文跡蕩然正統以後興廢成毀未知其幾許而古跡幾盡范昧往事不可追認然則所可詳審而不使闕漏者其惟近曰事乎蓋崇禎紀元後辛巳回祿釀災而碧岩覺性大師鳩財重建役自壬午至甲申而訖厥後琳宮寶殿羅絡山岑碧瓦宋甍照曜溪潭禪居之壯於是極矣聖祖親筆　板獨能保完於蕩殘之餘無乃天神地靈愛惜呵護而然耶肅宗戊子寺僧行淨奉持板函往納內司仍請鐫石肅廟深感筆跡之猶存且嘉壽傳之誠心手自補缺因題跋文遂令並刊一石矣乾隆戊寅春今聖上又述追慕之記刊於二聖御筆之下噫二聖宸輸一朝炳換於碣面可見前後之一揆也今者清虛記并道詵傳繡之於梓以圖不杇而又刊三朝御筆者雖煥於碑上廣布諸方欲傳無窮之世爾</p>
<p>乾隆二十六年辛巳春涵月海源謹跋</p>
<p>嘉慶十一年丙寅夏改板　景旿書</p>
</div></div>
<div class='div-other'><a id='mulu546' />
<p class='h2'>○廣興寺普光殿無景壽閣重建顯板記</p><p>豐沛之西鬱然[山/刖]屴者乃白雲山也其山陽爰有千年寺剎其舊曰深寂圓寂其新曰廣興也以此扁額者暫住於此則心廣軆胖故曰廣或開心見性故曰興也往古兵燹喪其實蹟無所可考然余向日偶覽他藁萬歷之間普學國師之剏建而三徒于茲址厥攸舊矣吁嗟天有盈虛之數地有興廢之理世其無常故辛未仲春既望天降回祿之災神助鬱攸之勢一瞬之間崢嶸梵宇沒燼飛空風掃廣廈以惟忘措之際山中德師敬幸處俊同袖勸文鳩聚錢財寺釋坦義不悋千金之財重建萬年之基也且千時巡相大監金履陽氏出錢百有餘緍以豐其財大庇眾生惠莫大焉越明年壬申執事僧雙憲福善率眾就役殿閣諸寮不日成之于時新搆突几百廢俱興然則不可泯沒無記略舉其槩揭傳萬古云爾</p>
<p style="margin-left:3em">嘉慶十七年壬申月坡堂基玉書</p>
<p style="margin-left:7em">社寺剏建化主僧敬幸</p>
<p style="margin-left:15em">處俊</p>
<p style="margin-left:11em">別座僧福善</p>
<p style="margin-left:11em">都監僧雙憲</p>
</div>
<div class='div-other'><a id='mulu547' />
<p class='h2'>○廣興寺普光殿樓閣香閣移建重修記</p><p>龜龍繫眾之初人文始著佛祖傳燈之後寺剎肇起焉盖此寺移卜者有三曰深寂曰圓寂曰廣興也廣興慘被辛未回祿幸賴當時暨施之丕德因復舊制而占址非其正脉故自此以後僧殘寺索咸曰緣彼而以也殘餘無象遷基之懷有之允矣歲在丙午春詢謨念同龜筮協人爰有徒宅之道聿任藝能化主曰龍坡曰性訔定監董曰處俊曰就泓也各勤厥職不事其活惟荒度移建方僝功丙午春燔瓦丁未夏徙殿于南之舊礎曰佛殿曰樓閣曰香閣也又重修眾寮曰無量壽閣曰判都房也於是法界有光道塲維新行者改觀居者胥恍盖就泓頭陀印辛未大功德主坦義師之上佐也施捐數百緍以豐其資不亦偉哉不啻今日亦前於後矣欽哉善哉師佐二人繼立大功寔非偶然哉宋文奎氏亦施百緍之金無乃季世之給孤耶願<span class='corr'>已</span>畢矣功<span class='corr'>已</span>成矣化主閑公請余記蹟不揆不才槩舉厥由云爾</p>
<p>道光二十九年己酉五月日</p>
<p style="margin-left:9em">凌雲堂彥誌譔</p>
<p style="margin-left:9em">蓮月堂侑玟書</p>
<p style="margin-left:7em">化主僧龍坡性閑</p>
<p style="margin-left:10em">枕雲性訔</p>
<p style="margin-left:7em">別座僧雲月就泓</p>
<p style="margin-left:7em">都監僧處俊</p>
</div>
<div class='div-other'><a id='mulu548' />
<p class='h2'>○咸興郡聖德山普門庵重建記</p><p>咸興郡西距二十里許有山曰聖德由有庵曰普門庵也述夫萬物之成壞殆者循環也成而不壤則更無新成之意壞而不成則無有人之處所也所以成之者人也壞之者時也有其時而無其人則物莫能自成有其人而無其時則雖欲成物固自如必也有其時有其人而後成而壞壞而成終而始始而終如環指之無端耳山負白頭之來脉寺乃咸山之都局山川為高妙而萬里之滄海入於眼前山有聖蒙之德多故曰聖德山庵則菩薩普觀象生故曰普門庵也若夫復見清界緣起則具載前人之述矣最初創建者何也自京城來而尼道寬者也雖然創而久兮梵字傾頹風雨不庇兮寺樣無色矣顧多天幸三有大善兩尼廣發信心自出千金又不憚遠行之惱苦而馳走南北鳩財幾千金請坐普虛和尚定為都監而始役於壬寅之春訖功于其秋則使此頹庵咸維新成精藍所謂有其時有其人者其在斯人歟噫天地之造化往者復去者來物故則新時終則始故往而故者成而新矣始而壞者終而成矣夫有功之處無以記其功則不知其有施無施以此不揆不才如是以成壞二字釋之循環無端云爾</p>
<p>光武八年甲辰仲秋普虛門人韓雪濟　述書</p>
</div>
<div class='div-xu'><a id='mulu549' />
<p class='h2'>○白雲山成佛佛還建舊基序</p><p>咸州之西六十里白雲山下金水之北有菴曰佛地唯我聖祖龍潛時剏建願堂而　肇錫者無學師之所稱真境也　聖祖以恢廓之大度登監絕險豁然有吞吳越之志發而為奎章野史所傳曰引手板蘿上碧峯一菴高臥白雲中苦將眼界為吾土楚越江南豈不容者此也菴之有寺曰成佛寺之剏在於高麗二年元曉師之所點也初火于萬曆戊寅再燼于天啟丙寅皆重建于舊基之西北矣迨夫正廟壬子又遭前日之災移建于古城下一長亭之地而以基近於山野大路一週甲而聖上有宥之翼年夏始謀還建舊基期月而竣歿益仍舊貫而小基制焉佛殿曰大雄居其中法堂曰無量壽閣在其西吉雲之樓香爐之寮翼然東南上庫下廊輪焉一新即　天啟丁卯所重剏處也而山之法師凌雲屬余而記之余以[珍-王+木]榆遺氓曩僑菴東每伏誦宸翰未能對揚聖度之萬一今茲之蹟益不禁羹墻之慕不以儒者辭焉遂樓跡而序曰嗟乎此李璉守之山城也而今夫朴寢郎永胄出三千餘緡銅貿舊基故△以此為始松巖鏡月鳩聚南北昌閏應添協心監董盖松岩初剏之鏡月討論之脩飾焉潤色凌雲歲昭陽赤奮若雨水節晚山居士撰</p>
<p>咸豐二年壬子八月日全州后朱昇輅書</p>
</div>
<div class='div-other'><a id='mulu550' />
<p class='h2'>○千佛山開心寺事蹟文</p><p>有僧自遠方來不亦悅乎請我述寺蹟文不亦樂乎然山寺之事蹟山寺自知我非山寺安知山寺之事蹟乎師耶君退詳問於山寺後以山寺之答來傳于我則我依師傳述之不亦可乎師退數日後欣欣然復來傳於我山寺之答故我依師傳以述之</p>
<p>宮陵寺剎國之所重胡為乎近來回祿之變如此重重出於夢外之夢乎其或人心大變天神發怒而然耶否又或造人立於佛也安祖也安之邊而回祿之神立於佛也打祖也打之邊以然耶否是何丙童之嬉虐若是為滋甚乎沈默良久忽然就睡矣夢見一老僧飄然立於水聲之中細聲作歌曰康衢老人擊壤聲南熏殿上彈琴聲耳似聞而不聞下車問而落淚形桑林大野白茅形目似見而不見渭水上遵逢聖人天贈周福分明重三譯而獻白雉賴及萬方可知哀乎民之不思兮忘國祚之無窮可笑可笑又可笑海外諸國又可笑天時尚今長遠故雲將靈魂登馬壬辰日月恒明故西山四溟復生如此廳歌之際一聲清風忽然夢覺果是一場春夢之魂往遊於千佛山開心寺矣余亦欣然舉筆曰</p>
<p>好哉山之名兮山名千佛者稱其過去莊嚴劫之千佛兮稱其未來成熱劫之千佛兮此乃現在賢劫之千佛也妙哉寺之號兮寺號開心者指其明星忽開於雪山中菩提樹下六年苦行之心耶指其明月忽開於少林窟前雪中斷臂之心耶此乃寺基忽開於指空慨然則心也然則此一山之千佛安知不十方三世無量遠劫之千佛此一僧之開心安知不十方法界蠢動含靈之開心乎是故諺傳一聞此山此寺之名號則如食金剛種子雖五逆十惡無性闡提之類由此善緣畢竟無不開心成佛云矣前事行蹟卷卷披閱古今盛衰一塲春夢咸州之北百里之許大德一峯倚天特立此乃咸山十景中所謂白岳連天者是也可謂一邑大剎道內名山矣然如曰空生大覺中如海一漚發有漏微塵國皆依空所生又曰其中有不可說恒河沙佛世界猶如空花亂起亂滅以此論之雖黃金山真珠寺猶為虛妄况北道陰方土山木寺者乎然覽物之情不同故所感之心各異也若但以奇巖怪石為名山珠宮貝闕為大剎則此非岳陽樓范希文之憂樂也豈可與論於以多羅尼無盡寶莊嚴法界實寶殿之心山心寺以文殊普賢之眼見之則此山此寺即是七處山九會寺也又以迦哉若葉阿難之目見之則此山此寺即是自己山自己寺也如此推之則此山此寺豈特為一邑大剎道內名山而止哉</p>
<p>可謂天下名山人間大剎矣觀者詳之哉</p>
<p>朝鮮開拓與堯並立至今為四千二百十七年之間而中國則歷代正統為二十三姓朝鮮則歷代正統但為五姓也地方不過東西一千七十里南北三千七里之內地官過於三百六十七官民戶過於一兆九億二萬六千四百八十五戶人家過於二十一兆六億六萬四千八百五十餘家故此地之所產不能支於此民之衣食可謂至貧之國也而然尚以堯舜禹湯文武周公之法道固守天命可謂禮義之國也是故中原一行道士見朝鮮地圖曰鯉形也鯉有亦白黃三種故山必有三神山鯉有三十六鱗故邑必有三百六十邑矣鯉之三十六鱗者是三十六宮之理也三十六宮都是春故三變為百八念珠形則朝鮮可謂佛國世界也若佛道崇尚則為國泰民安時和歲豐云道詵指空皆從道士之言以其造寺造塔山名水名一如道士所教之言者是之謂矣</p>
<p>天開於子至一萬八百年始成寥廊之氣地闢於丑至一萬八百年始成厚重之形人生於寅與天地為一三才之理始焉而莫知其義矣至四萬餘年伏義氏造書契而始畫八卦黃帝氏受河圖而乃作甲子虞舜之世璿璣玉衡之妙生焉夏禹之時洛水靈龜之書出焉周道興而易書成吉凶悔吝之兆死生消長之驗唯君子得而知之教非不明化非不行此時則正當午會之中也一四天下百萬國何國之教化不然哉是以西域五天竺乃是南贍部洲之中則中國之所謂天下者有四千四百餘國矣此中國周昭王十三年癸丑七月十五日夜半釋迦下降於中天竺伽毘羅國<span class='corr'>淨</span>飯王妃摩耶夫人之身從右脅入胎是時兜率天眾九十九億天子從佛偕來各從有緣處入胎於五天竺四千四百餘國矣甲寅四月初八日午時佛於毘藍園中無憂樹下誕生是時九十九億天子亦各誕生可謂星羅法身影落心水矣列國誌曰老子之前身迦葉是也孔子之前身儒童是也莊子之前身應提是也是皆生於伽毘羅國助佛揚化云以此觀之人間聖賢君子皆是前世天人之後身推此可想矣</p>
<p>佛佛主世皆以成住壞空四劫為限也故過去莊嚴劫主世迦葉佛其於住劫二十增減劫中一減劫一兆八億年間設法度生矣又今現在賢劫主世釋迦佛亦乃於住劫之二十增減劫中一減劫一兆八億年間人壽百歲之時佛乃化現者增劫則人壽漸增故人不怖死亦不修道而減劫則人壽漸減故人多怖死亦多修道而此所謂窮則返道危則禱天者是也然則豈特釋迦哉未來成熟劫主世彌勒佛亦復如是矣是故佛理天理人理同是一理也世世生生與虛空並流胡為乎今世之人皆曰安知乎死後之事乎者是豈知理者之成說乎惜哉豈不思甚矣然則此山此寺之理何異於此理哉欲知前世因今生受者是欲知後世果今生作者是云誠是大聖之讖也</p>
<p>太極動而生陽靜而生陰分陽分陰兩儀立焉陽變陰合四像生焉五氣流行八卦成焉倍而重之為六十四卦也盖陰陽一太極也太極本無極也無極之真二五之精妙合而凝乾道成男坤道成女萬物化生變化無窮唯人也得其秀而最靈故形既生矣神發知矣善惡分而萬事出也是故山寺者一有形也有形本無形也無形之寶有形之名妙遇而合軆道成山用道成寺三寶化生安堵無窮唯僧也知其事理而能言可否故形既緇矣道自修矣禪教分而萬行出寺大抵知此理義然後始有為僧之效而亦知山寺之味矣</p>
<p>然此山上基者是其八卦中為何卦之形局而有此火灾之變如此重重出於每每辛巳年秋之節氣中乎其或成造四柱之不善擇日而為然耶否抑亦主峯骨節之氣候每逢火星之沖殺則難逃於天命之限而其然耶否以吾觀之此基形局完如五會之址也何以言之主客有情左右有輔前迎後擁水口有山四圍如幢眾美俱集此為大明堂長久之址也是故指空曰山水絕勝者雖多而唯難得五會之址也故此基將必三經大火之後始為萬年亨通之址也云故世人皆曰將必還入於上基云矣</p>
<p>夫宮陵寺基點出開拓者先閱天門書著筭其二十四氣順回度數吉凶遲速之為如何然後次閱地理書詳察其二十四麓逆回里數生克遠近之為如何而後兼考河圖中五十五位五行生成之義理又擇洛書中九星八門逆順輪回之事軆後回光反照于自己一身三百六十骨節則自然自解其六根六塵之理矣然後移立於中宮而布筭六十四卦更進一步于祖山主峯而計其玄武朱雀與朝從山之四支七十二骨節及所營之基局軆勢後入坐于其經緯中枚枚以一起一伏定為一候而掘指則三才之理自現於心上矣然後心清慮靜卜宮築陵造寺則豈為天人之間遠矣哉一候者為五里五里者為一記也所謂一記有三大一記則一十二年也然則大一記三回則三千六百年中一記三回則三百六十年小一記三回則三十六年也道光甲辰年此寺移建于上舊基之時一過客曰若安過小一記三回之時則幸保三百六十餘年而不然則難過四十年云矣當時不信此言而期於移建者亦天也雖似其然而未能透徹明知故不為禁止者亦是天也然此等移建安知不天使三經大火之後命其萬年安堵之理耶故世曰天作而地藏之以遺其人者必有其時云此亦知理者之談也夫先天後天運回延促之理了然昭著於璿璣玉衡之中而亦復昭然明白於自己十指之端也故朱子曰天人之際雖遠而布筭積刻苟錄千年則必得甲子朔日夜半冬至云此真直說也盖甲己之年丙寅頭甲己之日甲子時故十二月各從朔日起二十四氣各從節日起則十二時刻亦何不然哉是故前年大寒入時為卯正二刻則今年立春是寅正二刻前九年立春為午正初刻則今年雨水是巳正初刻也其法時退一位以雨水知驚蟄次次做此推之則雖百萬年之日時如見指掌云故此寺此運此必此理也何謂丙童及擇日之不善哉以此論之上基此火是三經大火之終畢也豈不為萬年安堵之眹兆始於此火之末後也高來者謂之玄深遠者謂之武此山玄武高且深而遠來此豈非主峯之大格耶外拱者謂之朱內揖者謂之雀此山朱雀外拱內揖此豈非案山之大格乎吁將來何時何人又建大剎於上舊乎亦未知其時亦令今世之我等亦復如今之情誼共遊於上舊基耶否有志者事竟成古之聖識豈欺人哉</p>
<p>人皇氏以後至四萬五千六百年甲辰即帝堯即位之元年堯之二十五年戊辰即檀君即位之元年也丁卯四月日檀君初自白頭山過次十日逗遛於此山之時逢見持提仙人問答山水後仍名此山為持提山矣厥後至一千二百十二年己卯即周武王即位之元年亦是箕聖即位之元年也箕來之初亦自白頭山過次三日歇惺於此山之際日夜雲龍之中雖聞笙簫之聲不知自何來心甚奇異仍名此山為風流山矣其後至一千四十七年乙巳即漢昭帝十一年亦是新羅即位之元年也其後至一百二十九年戊午即漢昭帝即位之元年也明帝十四年辛未十月初八日佛經始到中國矣厥後至五百七十七年戊申即唐太宗二十二年亦是新羅七百三十四年也是年國師道詵築千塔于此山仍名千塔山矣其後至十六年甲子唐高宗十五年亦即新羅七百四十九年也是年國師指空造寺於上基而山名為千佛寺號為開心矣</p>
<p>又無學曰指空中國之師也道詵東國之師也俱師於一行道士矣行曰人多風濕則以針灸制之地多惡氣則以塔寺壓之云二師聞之各得其妙矣偕來東土道詵築塔壓制東國山川之惡氣指空造寺禁制東國人物之風濕矣初道詵來此山築塔之時未觧其塔數為幾許則能壓一國山川之惡氣而心甚眩亂矣<span class='corr'>忽</span>有一片白雲之中築千之聲風便飛來故築千而名曰千塔山矣又指空來此山造寺之時踏來上基曰宜先建寺於此基而彼三巖如此甚大此非人力之所能移也心甚慨然而退一陬老松之下矣夜半雷聲洞中如破也明朝往視則三巖各退其方寺基如願開闢指空嘆曰地闢寺基之時天開指空之心仍造寺而名曰開心寺矣盖大德峯下別乾坤朝鮮精氣鎔出處東望則削插天峯半空聳出者乃觀音山也觀音在焉西望則廣遠一壑吞吐日月者乃千塔洞也千塔在焉四方十里之內有四方百步之石窟是乃前日道詵築塔之時困則偃臥之所矣中有四池焉彼此相距各為一里之許而互相照入各有四池之全軆此甚奇異也東國地誌曰四象池在於鏡道者果然是耶否豋高一望千塔齊現疑是猶彼芥瓶者此耶否一塔千塔互相涉入亦是等虛室之千燈者彼耶否或臥或立隱現俱成一似秋空之片月橫數竪數一多重疊比如雲起長空者是矣古木飛泉盡是鶴穴龍潭之所鳥背危巖多是天簫仙棊之軒矣是以一涉茲境使人意想怱變不知塵世之為何境形骸之為何物而怳惚然有凌空步虛之趣矣故一呻此山之水其人自為別雖十年之後眉間猶有煙霞水山之氣云矣青天白虹是白菴布瀑之玉碎夕照青煙是東菴誦佛之暮鍾聞名難踏身登佛頂之上聞名促步眼拭見佛之塲也物象天寶四池各有三十三天之影人傑地靈眾僧各抱碧臨濟之態矣故不<span class='corr'>羨</span>乎靈山會上之龍虎比肩乎七處九會之聖賢矣嗚呼天命有限丙童無私乃至二百二十六年戊申即唐僖宗十五年亦即新羅二百十三年也是年九月初六日夜火巋然梵宇飄颻於人間火宅之內瓜瓞僧寮飛散於煙火世界之中凡所有相皆是虛亡推此可想矣</p>
<p>此亦悲喜交雜之時也方伯閤下共發立功之趣善男信女咸逢種福之時矣天工神匠雲會競臻博士力士逐日輻輳不日告功實非人力也煥乎精舍燦然櫛比怳若夢覺更上一層玉扃臺矣前溪龍吟還入古宅之安堵否北岳鶴聲更回舊巢之閑鳴也僧徒唱佛響窮千塔之洞鶴陣避烟影落四池之濱真可謂雲山烟樹松風蘿月異獸神禽沒數為山家之器物也童子此山翁之富貴莫向俗人說人間是非木非山人之所知也彼仙童爾亦聞之否何處笛聲如此長日暮耶寺樣沐浴乎戊申之火光山色脫殼乎<span class='corr'>己</span>酉之風光然則山水之樂樂且無央此真古詩所謂朝愛青山捲箔早夜憐明月閉窓遲者是矣噫盛衰興亡一如四時論回之理也至九十二年辛巳即宋太宗五年亦即高麗八十九年也是年九月初六日夜火雄殿尞舍金庫穀藏衣帑鉢囊姑舍而泥塑木彫幀畫影像沒燒而唯其大藏經所積之一殿完然時立於太火之中熖熖不敢侵吁膝蘭二師西邊東向立否報化非真佛亦非說法者到此可想矣適有高麗王師懶翁壬午移建此寺于中基焉惜哉其時何不一又加建三運永畢乎　中基者諺傳白岳塘坂者是也重重佛殿窮峯巒之縈回囷囷僧寮列龍虎之軆勢臺上雲梯昔誰玉京十二樓帝鄉可到否臺下溪聲疑是弱水三千里仙路即通矣玄武垂頭朱雀翔舞青龍踏宛白虎蹲踞可謂英傑雲集之基也是故未滿一記之內能有禪教雙行僧文章明筆僧好辯俊傑僧道德君子僧至於亦有能舉千斤之僧而俯視塵世之俗人猶如醯鷄之類矣地靈如此故人氣極熾矣至二百十五年辛巳即宋高宗三十四年亦即高麗二百九十九年也是年九月九日夜火唯其新造成佛像幀畫及大藏經生出之外無一瓦沒燒可憐焦工怱似劫火爐過之後矣然寺雖棄僧入火去僧僧何棄佛追寺去况人氣尚存氣品何縮即為移建于下基焉</p>
<p>下氣者諺傳陵後洞者是也然此亦異常之諺也高麗不入陵於近處而况國祚長遠指誰陵以己稱陵後洞耶盖天教方諺之說實非虛語矣壬午九月九日落成焉</p>
<p>夫大德山一枝脉左結為鳳凰峯右結為梧桐峯梧桐峯下德安陵鳳凰峯下開心寺是故王師無學圖形啟聞　太祖大王即以此寺封德安陵願堂寺矣其後太宗大王又以此寺封定和陵祭享奉香寺則寺之所重如此故國之所愛自別矣然此基所欠者唯其座向也何以言之兌是白虎女位則此必事判凡僧為強而理判大師為弱矣是故初創六百三十一年之間有風力豪傑事判僧為三分之二也云矣青龍十里回頭顧祖白虎十里三抱龍頭長天一色抱含日月星辰影落十里溪聲之中是之所謂三百六十之會可見於十里龍潭之裏四十九年之說可聞於十里灘聲之上云矣借問釋迦何處在山僧遙指峯峯石基之形局如此則一建安堵六百年豈為別事哉理固然矣東有九臯一里者觀山之謂也西有梧田一里者陵山之謂也南有竹田百里者六社之謂也北有萬點天花者蓮山之謂稀九星寓而八門定是所謂壽福之地也富僧萬金老僧百歲者豈謂稀罕哉基本例常矣至於六百二十九年甲辰即道光二十四年亦即我朝四百五十二年也是年春秋移建此寺于上舊基矣至三十七年辛巳九月初六日夜火幸保經板及佛像生出之外無一橛沒燒是何兩基之火變每每難過於辛巳九月之若合符契乎河洛經曰基勢本局則每逢火星之年難免丙革之灾云而然上中二寺基形俱是土局而辛亦金星也土遇金年則理當應有吉慶之事也而反有不吉之禍河洛之理凡人難解矣壬午半成造于下舊基焉噫昔日塔寺牢固之時尚曰造寺之難况五種牢固<span class='corr'>已</span>過而當此民窮財竭之時遇此雪上加霜之患乎未滿半百之僧數各先傾盡如干所持之物然後出債五千金於本社居崔公致龍家以為所用之本而然昔日一兩之物價今為十兩昔日十兩之物價今為百兩故今日千兩之所入不及於昔日百兩之所入今日萬兩之所入不及於昔日千兩之所入故所營之成造未滿於十分之一而所入之財<span class='corr'>已</span>過畢役之財也逢時不幸此將奈何然此事段不得不生亦可為死亦可為故中峯春溪醒虛䓁諸師虞虞僅僅於內事鰲巖繡峯玩虛等諸師孜孜募緣於四方遠近而龍船虎山二師者可謂大澤之神龍深山之猛虎者也其身在外則奏事于道伯惠得千金稟告于城主愛得外護請救於知面施得多百而其身在內則善撫於工匠事得倍功慰勞於諸僧吹生和氣問其有無輔不足而助不給東騰西騰南閃北閃便同捕風底人也焦思於四霜之秋勞身於五雪之冬眠食俱忘晝夜不辭幾死還生幾涉幾時乎僅乃畫出寺樣可謂龍之能矣善務之功與山並立與水共流矣然二十四氣若關一氣則不得成四時之功一山眾師無一不可故曰眾力能成重事者是之謂矣然則一塊恨嘆如春風江上漸消之淺氷一片興樂如萬里長空漸起之繁雲矣青山含笑綠水唱歌清風復來明月再騰偉哉千佛今又千佛之處開心亦復開心之時也以此觀之則此山此寺可謂與乾坤不老共日月長在哉</p>
<p>咸鏡監營初設於永興矣我朝登國後至一百四年即弘治十年丁巳也是年道伯呂公自新移營于咸興而記錄咸山誌中以境內所在菴盡屬于兩　陵願堂之開心寺則當時自有寺菴之分矣壬辰倭亂至今為二百九十三年倭亂之時金水菴變為自稱白雲山成佛寺甲子适亂至今為二百六十一年也适亂之時<span class='corr'>淨</span>水菴忽變自稱雪峯山<span class='corr'>淨</span>水寺丙子胡亂至今為二百四十九年也胡亂之時大聖菴忽變自稱廣興寺壬申西賊至今為七十三年也西賊之時青松菴變為松洞寺興福菴變為興福寺其外諸菴皆效背楚歸漢之情噫寺剎風道猶為如此塵世變態何可論之哉</p>
<p>康熙甲辰觀察使老峯閔公鼎重親筆大雄殿額字辛亥觀察使藥川南公九萬親筆雨花樓迎送樓二額字六年監使<span class='corr'>已</span>未觀察使春塢李公堂揆親筆極樂殿藥師殿寂照堂四額字戊子年嶺北設錢觀察使愚溪洪公萬朝親筆冥府殿羅殿二額字辛卯年白頭山定界立碑觀察使李公湖山善溥親記兩　陵願堂事蹟序文並一卷乾隆癸未北州開梁作畓觀察使愚山李公昌誼親筆涅槃堂額字甲申年朴寧越親筆凝香閣額字光緒二年丙子觀察使茶史徐公堂輔親記寺蹟一卷壬午下基重建時觀察使藥峴金公宥淵千金大施盖古今大臣方伯守令斗護此寺之政都在於兩陵所重之致矣</p>
<p>外山餘在本寺所屬惟麒麟觀音兩寺而剏建重建等寺蹟各在該寺故不可疊錄而本山內大乘菴是元曉剏建而白荷重建佛頂菴是義相剏建而豐庵重建而白雲窟是侖弼剏建而雲庵重建見佛庵是懶翁剏建而未得重建而癈普門庵剏建時普真重建而一山七庵五存二癈矣</p>
<p>有曰朝鮮三百六十七州內寺菴排設過於三千六百之多也而自古聖賢君子道士明人等皆出於下三南是何理耶余曰以草木觀之明開花結子在於柯枝之端也以山水言之則龍潭鳳宙在於脉派之緒也是故釋迦如來頭骨舍利慈藏法師奉安於梁山通度寺八萬大藏經哀莊王藏度於伽倻山海印寺而十八公之於順天松廣寺三和尚之於順興浮石寺道詵之於靈巖道甲寺指空真弘之於大丘桐華寺是皆枝端結子開花之理也何足恠哉况興陽八靈山楞伽寺有生觀音高山大菴寺白雲庵有生羅漢此亦脉派之緒龍盤鳳逸之理也何疑之有哉嗚呼所謂佛世界者恒如湛海之澄波虛含萬像所謂佛化現者恒如皎性空之滿月頓落百川是豈有推捨扜擇之區別哉是故真實至誠者如海一滴水具含百川之味真實感應者如天十虛空無在不在之理也地有遠近佛豈有南北哉凡於時處之理推此可想矣</p>
<p>世之所謂三教之道皆本乎心而儒者攻乎跡佛者契乎真老者接於其兩間而為之膠粘者也何謂真何為跡跡也者形而後者故情也其論天則以三百六十五度四分度之一攻乎其跡其論地則以二十四麓五十五位攻乎其跡其論人則以三綱五常攻乎其跡其論時則以二十四氣攻乎其跡而天之度數分列乎二十八宿日月里數分張乎十二辰堠陰陽生成分定乎龍馬河圖九星八門逆順乎靈龜洛書成敗吉凶問於八卦死生悔吝擇於星辰而以格物致知誠意正心修身齊家治國平天下攻乎形跡而主乎見聞則此其所謂跡有限量者也安知夫天上之上地下之下又有地下之下天地之外又有天地外日月之外又有日月之外哉可謂蜉蝣之耳萬劫之說螘虱之目天地之形也矣然此只論道之廣狹耳也若未道通天地國無形外而但以口說心不行則可謂畵虎不成反不如狗子而<span class='corr'>已</span>矣</p>
<p>真也者形而上者故性也其論時也則人間五百年為忉利天一晝夜忉利天五百年為其上耶摩天一晝夜摩天五百年為其上兜率天一晝夜如是層層上計而欲界六天色界十八天無色界四天合二十八天皆以下之五百年為上之一晝夜計筭則二十八天之最上非非想天一晝夜果為人間幾幾億億兆兆之五百年乎此固難論也而然其時也豈時至此而止哉至於有恒河沙劫又至於有不可說不可說全不可說佛剎極微塵數無量遠劫之理則此理則理豈與凡人相論哉唯佛一人見此劫時如見半日之光陰云矣其論處也則世界起始之初最下有風輪世界而最上有雲輪世界自此雲輪世界大雨洪注於風輪世界之上吹雨成氷結作土輪世界受雨成海結作水輪世界則水輪世界者即大蓮花王普光摩尼香水海也此海之內有一百一十剎種而每一剎種皆有二十層故名曰二十重廣大剎也其最中央一剎種第十三種即毘盧遮那華莊剎海也然則風輪是木也氷輪是金也海是水也塵是土也而其天地之間人物化生造化無窮是火也五行之理化成世界者是之謂也若以一人毘盧遮那華莊剎海言之則此十三層所載無邊剎海摠是一法身示現之處故名曰法界也此法界之內有千花臺蓮藏界每一界有百億化身釋迦化現之處故名曰千百億佛剎也是為一佛示現法報化三身教化度生之處矣然佛經之所載時處之理言能及而志不到也鷰雀安知鴻鵠之志哉</p>
<p>天公先生住劫論曰子會天開則十二支具全故曰兄弟十二人此子會一萬八百年<span class='corr'>已</span>過後丑會地闢則子會<span class='corr'>已</span>除故曰兄弟十一人此丑會<span class='corr'>已</span>過後寅會人生則宜曰兄弟十一人而然人間最初化生之人乃是無色界四天中福盡退落之人下來則自己光明雖四方三十里而無形軆之可見亦無聲音之可聞故不稱支數不曰兄弟矣此寅會<span class='corr'>已</span>過後卯會色界十八天中福盡退落之人下來則自己光明四方二十里始有形色之可見亦有聲音之可聞故曰兄弟九人分長九州云矣此卯會<span class='corr'>已</span>過後辰會欲界六天中福盡退落於人下來則自己光明雖四方十里而色欲之心未除故飲清風騎白雲浮遊於虛空矣此辰會<span class='corr'>已</span>過於神仙中報盡還退之人化生則雖有吞霞服氣之述而豈有自己光明之道哉是時始有日月星辰之道始成矣此巳會<span class='corr'>已</span>過後今午會當臻則始有胞胎養生浴帶冠旺衰病死葬之道始焉胎生之人豈無飢寒之侵是故有巢之時構木為巢食木實燧人之時始鑽燧教人火食伏羲之時始畫八卦造書契炎帝之時始教耕始有醫藥至黃帝之時貪慾漸盛故習用干戈之戰始焉肉身甚鈍故舟車之作始焉少昊之時民神雜糅故顓頊受之神屬天民屬地使無相浸瀆噫與古之寅卯辰巳四會化生之天人比論於今午會胎生人則可謂天壤之遠矣然若如堯舜禹湯文武周公孔顏曾思孟之聖人則真可謂鎔出於乾坤之胎化生於日月之身也雖與天人爭智亦可也云矣</p>
<p>山也者天地精氣寺也者人物之淵藪也論山者豈不言三才之理論寺者豈不言聖賢之事哉此一四天下一香水海中貫天心而時立者謂之須彌山也此山衡空上湧頭戴三十三天穿海下八根立於第十二重廣大剎頭若以由旬論之則上湧者八萬四千由旬下入者亦八萬四千由旬若以里數論之則上湧者六億七萬二千里下入者亦六億七萬二千里上下長合一兆三億四萬四千里此實天下第一祖宗山也日日依此山而輪廻故遮成晝夜之別矣繫辭曰天地間上下相距二十二兆四億二萬八千里天下東西南北相距二億三萬五千里日月廣長三千里大星四方一百里中星四方八十里小星四方四十里天地開閉之間年則十二萬九千六百年月則一兆五億五萬五千二百日則四十六兆五億五萬六千日時則五百五十八兆六億七萬二千時刻則四千四百六十九兆三億七萬六千刻一刻為十五分不言可想云是誠聖人局量南溟北海浩然無涯明鏡對物何物不照乎山海經曰崑崙山上方下圓周圍一萬二千七百里九十三步高為一萬八千九百四十七里也若以八卦分派論之則乾坤离坎兌五條終歸於絕域而西通於瀚海艮震巽三條入於中國分作五岳而三江五湖亦出於此山之下云海東山水論曰崑崙一枝行於大漠之南而東為醫巫閭三山自此大斷為遼東之野渡野大起為白頭山即山海經所謂不咸山是也精氣北走千里為寧固塔自塔南至荳滿江六百里東北至黑龍江海口三千里西北至烏喇江五百四十二里塔之西南有大石名曰德林石也廣三十里長一百里此實其作朝鮮之根骨耶背後抽嶺一脉為朝鮮山脉之首者有八焉平安隣瀋陽咸鏡隣女真江原承咸鏡黃海承平安京圻在於黃江之南忠全在於京圻之南慶尚在於全羅之東也然則慶尚即古卞辰二韓之地也京忠全三道即古馬韓百濟之地也咸平黃三道即古高句麗之地也江原一道別為濊貊之地而興滅未詳矣唐末王太祖統合三韓為高麗而我朝繼運矣</p>
<p>此山事蹟此寺行蹟別有句意二門焉句也者是經截門活句則沒心路沒語路沒摸[打-丁+索]也意也者圓頓門殺句則有理路有語路有聞解思想也何以言之盖意隨事變則一多緣起之無邊故山寺行蹟<span class='corr'>已</span>有如此之多言此豈非山花笑野鳥歌囉囉咿咿囉囉之殺句耶又事得理融則千差涉入無碍故山寺事蹟更無若是若是之一言半辭此豈非青天轟霹靂平地起波濤之活句耶是故山中諸僧所向不同也或抱活句立於徑截門則有時醉舞春風端怱爾頭戴雪山月此僧之意向其誰能知乎或抱殺句立於圓頓門則有時醉酒罵人去忽爾燒香作禮來此僧之意向亦誰能知乎況殺句活句合成一句百尺竿頭拂跡無形之僧清閑出入於千佛山開心寺世誰能知哉噫斷卻青山髮身為白衲僧其心何在淺意向碧雲層矣然最初句末後句真金鋪雜花鋪知耶否</p>
<p>大槩圓覺山菩提寺無形佛無名僧晝三夜三弄去弄來之行蹟釋迦猶未觧迦葉豈能知誌況這邊山那邊寺箇中之事蹟維摩老龐尚未記么麼一如居士安敢述之哉所以只將無絃琴獨彈於海底泥牛之背上亦將無孔笛暗吹於巖前石虎之耳邊<span class='corr'>已</span>而哉</p>
<p>吁後之視今何異於今之視昔哉今人記之未盡記推傳於後人則後後之世後後之事後後之人後後之記與天地而無窮矣然則先天地而無其始後天地而無其終者心與佛也有意氣時添意氣不風流處也風流者山與寺也此山此寺之內此心此佛騰騰任運任運騰騰之時道詵一身忽然出遊於千花臺蓮藏界舍那海會故曰千佛山也指空一心忽然豁開於千花上百億界釋迦海會故曰開心寺云爾</p>
<p>大德山千塔之上高掛一圓之明月阿爾光如此清涼爾豈有染於紅塵之憂乎然爾亦尚今長清涼於千佛否吾曾與爾俱清涼於千佛山矣今何落在於紅塵之裏故每每有長染於紅塵之憂此豈非後悔莫及之恨耶吾以此晝夜為歎息而<span class='corr'>已</span>夫</p>
<p>童子耶往問於爾師來爾師身入於千佛山長於千佛山果然得見千佛面否若夫如我不得見千佛面則其或千佛盡出他而空山月獨明故其然耶爾師身在於開心寺老於開心寺果然得成開心功否若夫如我不得成開心功則其或開心閉塞空谷風獨鳴故其然耶嗚呼若不然則千佛峯峯月開心葉葉風何須更問於千佛山開心寺在於何處哉然又或清閑無事之時自然回光反照則人人脚下清風拂箇箇面前白明月是真千佛山開心寺實事蹟而<span class='corr'>已</span>夫</p>
<p>昨夜一夢萬籟俱寂心神清閑之時清風一聲窓前先到矣跫音一客怱然在傍曰尊丈恒言天地開閉之間為十二萬九千六百年然則今在光緒甲申前後計筭則已過者為幾年今餘存者為幾年乎余曰七萬一千四百四十一年<span class='corr'>已</span>過今餘在五萬八千一百五十九年矣又曰日月始出至今為幾年乎余曰一萬七千四百四十一年矣又曰今午會一萬八百年內<span class='corr'>已</span>過者為幾年餘存者為幾年乎余曰六千六百四十一年<span class='corr'>已</span>過四千一百五十九年餘在矣客曰吾聞西域釋迦如來中國周照王十三年癸丑七月十五夜入胎甲寅四月八日出胎年至十九年壬申二月八夜出家年至三十癸未臘月八夜悟道年至七十九壬申二月十五日歸寂云然則入寂後至今甲申為幾年乎余曰二千八百三十三年矣又曰吾聞漢明帝即位三年庚申帝有金人之夢故佛經求來次即送大臣於西域而此時大臣王遵等十餘人奉命持曰白馬庚申四月八日發程向西域焉此時西域藤蘭二僧亦奉持佛經妙法蓮華經金剛般若經四十二章經維摩經四秩而來傳于中夏次亦庚申四月八日發程向東焉彼此至五年甲子臘月八日偶然相逢於天竺月支國路中則豈不歡喜乎可謂龜木針芥之緣也數日解困後經載白馬發程同行而然駄重故至七年辛未十月八日始到洛陽則彼此往來各十二年云然則壬申辛未之間為幾年亦辛未今甲申年之間亦幾年乎余曰壬申辛未之間為一千二十年則此乃五種牢固中多聞牢固之時也自辛未至今甲申之間為一千八百十三年矣又曰佛經來到朝鮮亦為幾年乎余曰中國來到之後至一百二十一年辛未來到朝鮮則辛未甲申間為一千六百九十二年矣又曰道詵之造塔指空之造寺各至于今亦各幾年乎余曰築塔至今為一千一百七十七年造寺至今為一千一百六十一年矣客掘指良久曰世之所謂大儒者孰不見歷代世記之書哉然而問其久遠之事則皆漠然不答而討巴鼻不着也而今尊丈當年七旬何其記聦若是昭詳乎其或於文字之上果得神通之妙乎余曰非也知而不知者智也不知而知者愚也知不知摠不知者慧也摠不知都不知者癡也智慧愚癡亦不知者吾也况吾盲襲之久安敢述千年古剎之事哉然客亦知夫十方法界之性十方三世之理乎普光摩尼香水海內一百一十之二十重廣大剎中二千二百清<span class='corr'>淨</span>法身佛彼此互相相見之像如帝網之垂珠重重交影彼此互相相談之像如一室之千燈光光涉入此豈不偉且壯觀哉吾未見成故雖目不見耳不聞而然此十方法界之形容恒不忘於吾之心頭故吾恒誦一微塵中含十方一切塵中亦如是而<span class='corr'>已</span>也然則此山此寺亦在此中豈其不然哉吾所謂處無碍者是之謂也夫</p>
<p>一元有十二會一會有三十運一運有十二世一世者三十年一年有十二月一月有三十日一日有十二時一時有八刻一刻有十五分此則羲文周孔四聖之論時也然則天地開閉之間為十二萬九千六百年者是也豈有一毫差忒哉此亦世諦之一理也然此但以十二支各一萬八百年論之也夫</p>
<p>若以人壽一萬八千歲論之則一住劫中始自一萬八千歲百歲减一年為定减至十歲時為一减劫從十歲又百歲增一年還豋一萬八千歲時為一增劫則一增劫之間為一兆八億年一减劫之間亦為一兆八億年十增劫為十八兆年十减劫亦為十八兆年二十增减劫都合一百四十四兆年也然此但以人間人壽論之<span class='corr'>已</span>而也</p>
<p>若以三十三天地居世主帝釋天王所居之兜率天人壽論之則始自八萬四千歲百歲减一年為定减至十歲時為一减劫從十歲從十歲又百歲增一年還登八萬四千歲時為一增劫則一增劫為八兆四億年一减劫亦為八兆四億年十减劫為八十四兆年十增劫亦為八十四兆年二十增减劫合一百六十八兆年然則成住壞空四劫都合六百七十二兆年是為現在賢劫成住壞空一大劫也然此乃一火災劫中成住壞空四劫也若以三百四十三火災劫四十九水災劫七風災劫都為布筭則其間年數果為幾年乎是之所謂廣大劫也吾雖未能布筭詳知而然此支劫人劫天劫之合廣大劫數恒不忘於吾之心頭故吾或閑居則口常誦一念即是無量劫即一念而<span class='corr'>已</span>也然則千佛山開心寺亦在此中豈其不然哉吾所謂時無碍者斯之謂也夫</p>
<p>吾於此十方法界十方三世時處無碍之間心如境亦如故吾師呼我曰一如居士余亦以此為號而<span class='corr'>已</span>也吾何則有通神之妙哉客垂頭良久笑而辭退余更拭目詳見則果是向者以山寺之答來傳於余者謂之清風沙門明月比丘者矣余亦驚起敬送矣俄然夢罷則清風只生枕明月亦生衿嗚呼是何一場春夢之譫語多是山寺時處無碍之間答乎開戶出視則風前松奏十方法界之無絃琴雨後澗訴十方三世之無孔笛噫其或後之視今者亦復如我之幽興否若有與我同志者更又覓得奇蹟異景聯我幽興加錄使我所述益得錦上添花之興味則豈不謂司馬之於楊意伯牙之於子期哉甲申秋述</p>
<p style="margin-left:13em">金龍船述</p>

<p class='juan'>朝鮮寺剎史料下<span class='note-inline'>(終)</span></p></div></div>
<div class='div-w'><a id='mulu551' />
<p class='h1'>朝鮮寺剎史料卷末附記</p><p>朝鮮在來の寺剎は現今概は凋衰不振の狀况に在りシ雖、その多くは新羅、高麗兩朝佛教隆盛時代の創剏に係り、所謂千古の遺蹟なれは、其の起源來歷を審にするは、即ち史蹟を顯彰して、寺剎の體用を明かにするものなり。特に往昔名僧智識のト居に依て、荒凉無人の境域か烟霞密々たる邑里ご變し、虎豹禽鳥の巢窟か緇素提誨の靈塲ご化したる偉功は、之を千載に傳へて、後進の奮起を促す龜鑑ごなささるへかちす。</p>
<p>寺剎の境域は所謂山水秀麗の勝區に在りご雖、交通不便なるを以て、夙に聲譽ある古蹟名剎も、觀迹顧訪の士甚た乏しく、為に著名の事蹟も亦隱晦せむごする憾みなき能はす。是れ漢城府及ひ各道に公文を發し、史料採集に著手せし所以なり。</p>
<p>抑も史料採輯の業たる、文書の鑑識、所在の搜查等に多大の勞費を</p>
<p>要するものなみは容易に成功を望むハきにあうす。然かも現在寺剎九百六十六箇寺の來歷を詳にすへき材料を悉く蒐集せむごするは、前途尚ほ遼遠にして實に望洋の嘆なきにあうすご雖、既に一部分の採集を了したれは、その全部の採集亦成就するを得へしご信す。今校正の業畢るに際し、聊か本書成立の由來を卷末に錄し、併せて希望を將來に囑すご云爾。</p>
<p style="margin-left:1em">明治四十四年辛亥暮春</p>
<p style="margin-left:10em">內務部地方局に於て</p>
<p style="margin-left:18em">編者　識す</p>
<p>（參照）</p>

<table>
<tr><td>朝鮮寺剎員數表</td>
<td>明治四十三年三月調</td>
</tr>
<tr><td>京畿道</td>
<td>一三七</td>
</tr>
<tr><td>忠清北道</td>
<td>　三七</td>
</tr>
<tr><td>忠清南道</td>
<td>　六五</td>
</tr>
<tr><td>全羅北道</td>
<td>　九七</td>
</tr>
<tr><td>全羅南道</td>
<td>　五六</td>
</tr>
<tr><td>慶尚北道</td>
<td>一五六</td>
</tr>
<tr><td>慶尚南道</td>
<td>一〇六</td>
</tr>
<tr><td>黃海道</td>
<td>　五八</td>
</tr>
<tr><td>江原道</td>
<td>　五七</td>
</tr>
<tr><td>平安南道</td>
<td>　四二</td>
</tr>
<tr><td>平安北道</td>
<td>　八四</td>
</tr>
<tr><td>咸鏡南道</td>
<td>　四六</td>
</tr>
<tr><td>咸鏡北道</td>
<td>　二五</td>
</tr>
<tr><td>　計</td>
<td>九六六</td>
</tr></table><p>京幾道に寺剎の多きは、高麗朝の都府開城に在りて、首都附近に寺菴の建設せうれたるもの多きに由る。慶尚南北道に寺剎多きは、新羅朝の都府慶州に在りて、首都附近は勿論道內の名山に巨剎の建設せうれたるもの多きに由る。</p>
</div>
</div><!-- end of div[@id='body'] -->
</body></html>