<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修曹溪通志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu141' />
<p class='juan'>曹溪通志卷第三</p><p class="byline">城固馬　騮岵峰　燕山李蕡幼庚　莆中周韓瑞退庵　仝較</p>
<div class='div-other'><a id='mulu142' />
<p class='h1'>王臣外護第七之上</p>
<div class='div-other'><a id='mulu143' /><p style="margin-left:0em;text-indent:2em">道在人心如水之潛流大地無乎在無乎不在故凡有穿鑿者無不得之然水非土也非土不足以制之不為之隄防則散漫橫流滔　而無統故古之聖帝明王因時之宜作禮樂法度以禁治人心所謂以教化為隄防者也故吾　佛世尊將入滅時於靈山會上以佛法付囑國王大臣豈非以道大非大力不足制之將借以為金湯耶故歷觀古之聖君賢臣與夫士君子之天機深邃識見遠大者靡不歸心此道至能超世遺榮塵視軒冕遊戲死生未必不由此道也語曰有之以為利無之以為用豈謂是哉愚甞謂佛道如心儒道如身身心相須不可一息離者也惟吾佛住世天王人王恭衛守護固無論即法自東來僧從西至歷觀前代王臣所以崇尚者可知已惟我六祖大鑒禪師產于嶺表起自寒微一旦得佛祖心印則道庇寰宇聲動宸庭以至存問殷勤莊嚴光飾如中宗之詔肅宗之慕代宗之夢憲宗之<span class='corr'>諡</span>以及歷代旌崇海內欽服者葢人因道重道假人弘豈偶然哉要之無非城壍此道外護　門耳舊志但以錫典錯載未有專門而前賢碑記　為附錄非所以見君臣道合世道交興之意也今　至帝王宰官下及文人名士無論敕旨碑銘記頌法約條章及方之內外凡有一言一事可以光揚此道關於法門興衰者皆總類為一品目曰王臣外護適足以觀風教見護法之心云謹次第如左</p>
</div>
<div class='div-other'><a id='mulu144' />
<p class='h2'>勑</p>
<div class='div-other'><a id='mulu145' />
<p class='h3'>梁</p><p style="margin-left:0em;text-indent:2em">天監三年勑賜寺額曰寶林<span class='note-inline'>(乃韶州牧侯敬中奏請為山門第一代檀越)</span></p>
</div>
<div class='div-other'><a id='mulu146' />
<p class='h3'>唐</p><p style="margin-left:0em;text-indent:2em">則天萬歲通天元年賜水晶鉢盂磨衲袈裟勑</p>
<p style="margin-left:0em;text-indent:2em"><span class='note-inline'>(此勑本是梵書有寶　夥墨跡現存至明天順八年間西域　梵僧來譯之)</span></p>
<p style="margin-left:0em;text-indent:2em">天冊金輪聖神皇帝賜賚六祖大師詔曰師以道契無為德光先聖入大乘之頓教表無相之真宗既而名播十方聲譽四海萬機無惱八識俱安功超解脫之門心證菩提之岸朕以身居極位事繼繁煎空披頂戴之誠佇想醍醐之味恨不超陪下位側奉聆音傾求出離之源高步妙峯之頂師以宏揚之內大濟羣生橫舟楫於苦海之中救沉溺於愛河之岸今遣中書舍人吳存穎專持水晶鉢盂一副磨衲白氊兩端香茶五角錢三百貫前件微物少申供養以表朕之積誠仍委韶州節加宣慰安恤僧徒勿使喧繁寺宇</p>
<p style="margin-left:0em;text-indent:2em">中宗神龍元年遣內侍薛簡迎師勑詔曰朕請安秀二師宮中供養萬機之暇每究一乘二師並推讓曰南方有能禪師密受忍大師衣法可就彼問今遣內侍薛簡馳詔迎請願師慈悲速赴上京師上表辭疾簡問道因緣法語具載壇經簡馳歸奏師法語上大悅其年九月復詔謝師詔曰師辭老疾為朕修道國之福田師若淨名托疾毘耶闡揚大乘傳諸佛心談不二法薛簡傳師指授如來知見朕積善餘慶夙種善根值師出世頓悟上乘感荷師恩頂載無已拜奉磨衲袈裟一緣水晶鉢一口絹五百疋十二月十九日勑改寶林為中興禪寺三年十一月十八日勑韶州<span class='corr'>刺</span>史重加崇飾仍賜額曰法泉寺賜師新州舊居曰國恩寺先天二年七月一日師歸新州八月三日師入滅於國恩寺十一月十三日以全身入曹溪塔時韶州<span class='corr'>刺</span>史韋璩撰碑</p>
<p style="margin-left:0em;text-indent:2em">肅宗上元元年遣使請師衣鉢入內供奉留之</p>
<p style="margin-left:0em;text-indent:2em">永泰元年五月五日代宗皇帝夢六祖大師請衣鉢許之七日勑<span class='corr'>刺</span>史楊緘曰朕夢感禪師請傳法袈裟却歸曹溪今遣鎮國大將軍劉崇景頂戴而送朕謂之國寶卿可於本寺如法安置專令僧眾親承宗旨者嚴加守護勿令遺墜故勑</p>
<p style="margin-left:0em;text-indent:2em">憲宗皇帝元和七年賜<span class='corr'>諡</span>大鑒禪師塔曰元和靈照之塔</p>
</div>
<div class='div-other'><a id='mulu147' />
<p class='h3'>宋</p><p style="margin-left:0em;text-indent:2em">太祖皇帝開寶元年王師平南海劉氏殘兵作梗師塔遂為煨燼有制興復賜名南華禪寺功未竟會</p>
<p style="margin-left:0em;text-indent:2em">太宗皇帝嗣位太平興國元年遣郎中李頌司徒張公重建師塔七層加<span class='corr'>諡</span>大鑒真空禪師御筆書頟太平興國之塔</p>
<p style="margin-left:0em;text-indent:2em">真宗天禧四年帝同莊獻皇太后遣使曹溪迎至信衣禁闈瞻禮仍賜號普遂為智度禪師兼賜藏經供器</p>
<p style="margin-left:0em;text-indent:2em">仁宗皇帝天聖十年具安輿迎師真身及衣鉢入大內供養後遣使勑送曹溪</p>
<p style="margin-left:0em;text-indent:2em">神宗皇帝熙寧元年加<span class='corr'>諡</span>大鑒真空普覺圓明禪師</p>
</div>
<div class='div-other'><a id='mulu148' />
<p class='h3'>元</p><p style="margin-left:0em;text-indent:2em">延祐四年賜金書孔雀經一部</p>
<p style="margin-left:0em;text-indent:2em">延祐五年賜護寺免差勑<span class='note-inline'>(此勑本梵書天順間西域有梵僧來譯之)</span></p>
<p style="margin-left:0em;text-indent:2em">皇帝聖旨帝師公歌羅竹堅參巴藏卜法旨勑諭文武官員僧俗軍民人等韶州南華寺廣州南華廨院住坐弘圓慈濟大師等長老敬順天道照依比先聖旨本寺所有差役人夫喫食等項盡皆蠲免亦不許徃來諸色人等住擾此寺原有佃戶財物田地河水水磨資畜等項不許故意生事侵占攪擾着他自在修行因此賜與護勑敢有違者奏知朝廷治罪不饒本寺僧眾倚勑勢力不許違法</p>
<p style="margin-left:0em;text-indent:2em">大都大寺內蛇兒年正月三十日</p>
</div>
<div class='div-other'><a id='mulu149' />
<p class='h3'>明</p><p style="margin-left:0em;text-indent:2em">宣德二年淮王之國賜繡羅漢十八幅</p>
<p style="margin-left:0em;text-indent:2em">正統十年賜大藏經勑諭</p>
<p style="margin-left:0em;text-indent:2em">皇帝聖旨朕體天地保民之心恭成皇曾祖考之志刊印大藏經典頒賜天下用廣流傳茲以一藏安置廣東韶州府南華禪寺永充供養聽所在僧官僧徒看誦讚揚上為國家祝釐下與生民祈福務須敬奉守護不許縱容閑雜之人私借觀玩輕慢褻瀆致有損壞遺失敢有違者必究治之故諭</p>
<p style="margin-left:0em;text-indent:2em">天順間賜金書華嚴經二部</p>
<p style="margin-left:0em;text-indent:2em">成化乙酉迎師衣鉢入內供養仍命列剎掌教迎供及各官士民各赴瞻禮</p>
</div></div>
<div class='div-xu'><a id='mulu150' />
<p class='h2'>序</p>
<div class='div-xu'><a id='mulu151' />
<p class='h3'>成化二十一年御製壇經法寶序</p><p style="margin-left:0em;text-indent:2em">朕聞佛西方聖人也為善不倦博濟無窮又曰佛弼也其能弼世教而隆大行者也故周頌曰佛時仔肩示我顯德行是知佛為弼訓無餘蘊矣昔達磨遠歸東土不立文字直指人心見性成佛夫性天人一也文字為心之畫而性融焉有善有惡有邪有正得其正則性善而言順得其邪則性惡而言乖子思曰自誠明謂之性又曰誠者天之道也不誠無物苟能於性上究其真宗辯其善惡則聖賢地位何患乎不至耶故佛樂於為善心無邪見性體圓明虛靈澹泊於空而不著空於相而離諸相所以成佛果而弼隆朕治道也若謂崇供養而求福田利<span class='corr'>己</span>朕所不取焉越嶺南有禪師者盧能乃新州人也師於黃梅得衣鉢之傳究性宗之學隱於曹溪沒後其徒會其言傳為壇經法寶其言正其性善大槩欲人脩諸善道離諸惡趣與吾儒窮理盡性自誠入聖之理而無殊矣因萬機之暇製為序命廷臣趙玉芝重加編錄鋟梓以傳為見性入善之指南云故序</p>
</div></div>
<div class='div-other'><a id='mulu152' />
<p class='h2'>疏記</p>
<div class='div-other'><a id='mulu153' />
<p class='h3'>清平南王募化南華寺祖殿周廊疏</p><p style="margin-left:0em;text-indent:2em">南華為韶陽勝地自智藥三藏掬水尋源而曹溪之名著焉又有　大鑑禪師衣鉢南來法幢大建以上接如來心印而下演五宗諸派之傳於是海內稱選佛名塲者輙以此地屈第一指余聞之已久企仰殊切適我皇清御宇綏定南邦余奉簡命同　靖籓開闢茲土垂二十年以軍旅方殷未遂瞻禮頃荷朝廷威靈又賴龍天護佑車書一統境內又安兼得文武大小臣工上下協心人和政簡乃得乘閒前徃一諧夙願見山環水遶林木蒼蒼真為上剎歷朝以來屢賜田宅衣物勑書寶墨存紺殿中數千百年如新也特以歲久不修殿廊胥<span class='corr'>圮</span>周觀諮度憮然太息者久之是用發心大為葺建苐以世間好事須眾人為之佛法善緣尤賴眾人成之將伯助予不能不望于諸君子焉各剖其槖各勉其力總期累石以成泰山不獨佑我國祚億萬斯年而所種福田亦當無量矣知好施樂善人有同心固不待余為饒舌爾</p>
<p style="margin-left:2em">康熙六年歲次丁未孟夏吉旦題</p>
<p style="margin-left:2em">賜紫勸緣督理沙門真修</p>
<p style="margin-left:0em;text-indent:2em">又</p>
</div>
<div class='div-other'><a id='mulu154' />
<p class='h3'>平南王重興南華寺記　<span class='note-inline'>(歲次戊申仲春吉旦立)</span></p><p style="margin-left:0em;text-indent:2em">自像教東來應化震旦寓以內寶山鉅剎古德振錫者更僕不能數也而選佛名區輙以南華屈第一指以其為世尊衣鉢而五宗之派之所由衍耳余生長三韓飫聞已久天南萬里引睇無從順治己丑奉簡書同靖籓恢克東粵過迴龍之峽指象嶺之峰為低回者久之至於今垂二十年以戎務方殷未遂瞻禮康熙丁未春幸藉國靈境內安堵燔燧不驚軍府多暇遂得一展謁焉自明成化修建以來歲久不葺堂殿周廊半就傾<span class='corr'>圮</span>眺覽之際深用憮然因不揣綿力<span class='corr'>僭</span>為倡首而自靖籓以及宦粵諸君子皆踴躍獎奮捐助有差亦足見瞿曇之默佑而樂善之有同心矣但念祖殿居佛殿東道紆地隘厥制弗稱又祖之立教以無念無住號不二法門而佛殿祖殿岐出兩途厥義亦弗稱竊欲移祖殿於佛殿後移藏經樓于祖殿之址以見正印真傳頓教直入之意適青烏家相度形勢審曲繪圖不謀而符遂决意更之庀材鳩工即卜吉矣而卓錫泉祐涸多年忽爾濬發萬眾翕然以為得未曾有下至工役無不生懽喜心子來恐後焉啟工於丁未之秋初落成於戊申之春杪計費銀若干兩食米若干石木石陶瓦購之本山者外基石街石則購自廣韶二郡鐵力木則購自粵西水逆灘高山深路遠運致艱難工力繁浩冥冥中實陰翊之今自二殿至諸樓至前後門廡䂓制宏敞煥然改觀矣一時之盛事亦千秋之善果也故余不慚不斐直述其槩勒之貞珉以示於後人且欲舉曹溪一滴沛之大千為同善者勸焉</p>
</div></div>
<div class='div-other'><a id='mulu155' />
<div class='div-other'><a id='mulu156' />
<p class='h3'>俺達公卓錫泉碑記</p><p style="margin-left:0em;text-indent:2em">曹溪寺後里許有井香潤流溢而美者曰卓錫泉相傳師浣所授衣無美泉振錫卓地泉遂溢出其水濆薄洋溢甘冽異他處有時竭則隨禱而應舊建碑亭題卓錫泉傍鐫宋蘇端明學士銘語傳之故老明代崇禎年間泉涸七閱月吉水尚書李曰宣者來山焚祝泉洄故流今康熙四年泉又竭視井若焦燥不復浥<span class='corr'>刺</span>之戞戞皆砂石聲葢兩年間如一日矣丁未杪春予隨父王瞻禮登陟遍訪諸名蹟寺僧導行指其處兼述所以中[監-皿+立]他碑向之所謂卓錫泉碑者湮沒荊棘中橫斷剝蝕蘚潰塵封字不可辯幾不知有所謂卓錫泉也者余咲謂僧曰我當為師卓一錫也僧不解余語之故曰是宜還他卓錫泉為是捐貲命僧重鐫勒石且默禱之遂於是年四月念有八日碑成建置五月朔四日犁明溪雲不生明星在天微聞井中漉漉有聲童子歸報寺僧水已寸許煙霞鬱蒸從井上盤結踰時方散闔寺僧眾宣諷羅拜頃之盈溢滿井泓流不異他時雖源流去來冥然難稽然際會適及謂非一日因緣異數不可也遂記之因作偈曰泉之生誰或激泉之滅原不息不生不滅真諦誰識外枯中腴靈機偶寂我今從師為師卓錫</p>
<p style="margin-left:2em">康熙七年歲次戊申仲夏吉旦</p>
</div>
<div class='div-other'><a id='mulu157' />
<p class='h3'>平南王重建御經閣碑記</p><p style="margin-left:0em;text-indent:2em">予自丁未重建曹溪取法門不二之義遷祖殿於御經閣地直大雄殿後戊申既竣事矣將以舊祖殿地建閣命日者卜期云歲在壬子恊吉因休諸役以俟時及今春以期至告乃遣官召匠選材必良程工必固以斵以構載覆載塗經始於七月十七日落成於十月念七日具勒緣起以詔來者蓋天下道塲多有藏經讚揚諷誦所以祝釐祈福依教修行然每由於僧徒上請而曹溪一藏為明英宗特賜重以敕書始搆傑閣名曰御經所以尊休命而誇付囑之盛事也萬曆甲戌辛卯再修康熙丙午復修稍撤朽蠧飭以丹堊予則盡易其舊而新是圖與前後殿庭共垂悠遠良以國王大臣惟法是護不忘誓願用極莊嚴將使閣中一部一函與龍宮華藏同放光明同聞敷奏陰翊王度洵非小補若乃曹溪建置特地更新閣基之祖殿既成祖基之經閣復舉雖踵事增華而適還本有規模嚴整氣象完密與山川深秀之勢妙合自然則予鎮撫南服二十餘年風雨順時民物安阜藉地方之同心同力者荅天庥而垂下澤於此道塲廻向結緣若合符節是舉也總督大司馬周公諱有德比歸禮祖捐金倡助在庚戌秋而總督少司馬金公諱光祖廵撫中丞劉公諱秉權提督左都督嚴公諱自明及藩臬諸大夫左布政使徐炟按察司佟養鉅督糧道參議徐養仁督學道僉士沈令式驛鹽道僉士王令掌印都司金珙各出淨壇嘉與有集予嗣子少保公之信次子都統之孝咸體予懷相率供事皆與予樂相其成非敢云靈山一會儼然未散庶幾於六祖門庭得大觀而收全局以祝我國家金甌無缺玉燭長調是予之願也矣</p>
<p style="margin-left:2em">康熙十一年十月　　日</p>
</div></div>
<div class='div-other'><a id='mulu158' />
<p class='h2'>兩籓盛典</p><p style="margin-left:0em;text-indent:2em"><span class='note-inline'>(平靖)</span>兩王延請曹溪融六大師于羊城長壽禪林講演楞嚴祝國佑民仰<span class='corr'>羨</span>錫紫睿旨平南王聞曹溪嶺南之精藍有肉身菩薩居焉名曰六祖授單傳之直指收衣鉢之西來嗣後五派徧滿寰區佐世化而黎庶皈心復至善而闡開性地間出其人弘揚此道是稱佛子茲融六禪師慧根戒德異眾不群可稱法門之高足延講楞嚴雲眾虛徃實歸似時雨潤于焦枯如摩尼遂於眾願睿心仰<span class='corr'>羨</span>特以紫衣而嘉尚之祝釐國祚邦畿以表佛法金湯不負靈山之囑云爾</p>
<p style="margin-left:2em">順治八年四月　　　　　日</p>
<p style="margin-left:0em;text-indent:2em">靖南王聞智藥掬水香而擇地盧行者傳衣鉢以曹溪大闡宗風續佛慧燄支分五派徧攝寰區弼世化而揭昏蒙旋良知而符至德萬善同歸轉物為務其中弘揚此道者代不匱人茲融六禪師高縣慧日徹照康衢誠為法門之白足延講楞嚴雲眾望腹皈心可謂苦海之津梁人天之圓鏡者也睿心仰<span class='corr'>羨</span>特以紫衣而嘉尚之祝願帝道皇圖以表佛法金湯不忘靈山之囑云爾</p>
<p style="margin-left:2em">順治八年四月　　　日</p>
<p style="margin-left:9em">後學監院弟子可相謹錄</p>
<p style="margin-left:0em;text-indent:2em"><span class='note-inline'>(此篇宜在康熙以前因係續入未易改刻姑暫附存嗣容更定)</span></p>
<p class="head2">重興曹溪督工題名</p>
<p class="pre">督修信官朱良弼　劉承業　田國柱　張逢吉<br/>督工信官蘇志祥　郭有才　高萬良　韓友名<br/>　　　　張國祥　花永昌　周　成　徐得友<br/>　　　　呂國柱　劉希貴　馬如龍　徐弘勳<br/>　　　　王成龍　朱　寶　陳　雄　劉國柱<br/>督理灰石厰信官　吳守德　謝茂功　吳邦華<br/>　　　　徐之翰<br/>　　　　管工匠　孟　山　陶國亮<br/>　　　　管彩畫　李世福<br/>　　　　管油漆　周進忠<br/>　　　　管燒窰　楊　魁<br/>賜紫重興曹溪沙門真修<br/>　督理都綱司兼禪堂監院可相<br/>　監修耆舊僧德興　　淨裕　慧聰　塔主法乾<br/>　　都管僧如滿　　　通聖　智大　湛怡<br/>　督理住持宗葦　　　前住持悟勝　圓<span class='corr'>曦</span>能持</p>
<p class="head2">重建藏經閣督工題名</p>
<p class="pre">督修信官萬有才　馬必騰　高天爵<br/>　　管工官田　武　沈得勝　張起勝<br/>　　　　　蘇啟召　閆應上　吳有才<br/>　　管工匠陶國亮<br/><br/>　勸緣戒僧真修<br/>　督理都綱司可相　住持宗葦　清晃　圓科<br/>　　　　塔主德興　能持　都管真祥　福寬</p>
</div></div>
<div class='div-other'><a id='mulu159' />
<p class='h1'>外護第七之中</p>
<div class='div-other'><a id='mulu160' />
<p class='h2'>序類</p>
<div class='div-other'><a id='mulu161' />
<p class='h3'>元</p>
<div class='div-xu'><a id='mulu162' />
<p class='h4'>法寶壇經序</p><p class="byline">釋德異<span class='note-inline'>(至元庚寅)</span></p><p style="margin-left:0em;text-indent:2em">妙道虛玄不可思議忘言得旨端可悟明故世尊分座於多子塔前拈花於靈山會上似火與火以心印心西傳四七至菩提達磨東來此土直指人心見性成佛有可大師者首於言下悟入末上三拜得髓受衣紹祖開闡正宗三傳而至黃梅會中高僧七百惟負舂居士一偈傳衣為第六代祖南遯十餘年一旦以非風幡動之機觸開印宗正眼居士由是祝髮登壇應跋陀羅懸記開東山法門韋使君命海闡者錄其語目之曰法寶壇經大師始於五羊終於曹溪說法三十七年沾甘露味入聖超凢者莫記其數悟佛心宗行解相應為大知識者名載傳燈惟南嶽青原執侍最久盡得無巴鼻故出馬祖石頭機智圓明玄風大振乃有臨濟溈仰曹洞雲門法眼諸公巍然而出道德超群門庭嶮峻啟廸英靈衲子奮志衝關一門深入五派同源歷徧爐錘䂓模廣大原其五家綱要盡出壇經夫壇經者言簡義<span class='corr'>豐</span>理明事偹具足諸佛無量法門一一法門具足無量妙義一一妙義發揮諸佛妙理即彌勒樓閣中即普賢毛孔中善入者即同善財於一念間圓滿功德與普賢等與諸佛等惜乎壇經為後人節畧太多不見六祖大全之旨德異幼年嘗見古本自後遍求三十餘載近得通上人尋到全文遂刻於吳中休休禪菴與諸勝士同一受用惟願開卷舉目直入大圓覺海續佛祖慧命無窮斯余志願滿矣</p>
</div></div>
<div class='div-other'><a id='mulu163' />
<p class='h3'>明</p>
<div class='div-xu'><a id='mulu164' />
<p class='h4'>刻壇經序</p><p class="byline">李材<span class='note-inline'>(<span class='corr'>豐</span>城人　都御史)</span></p><p style="margin-left:0em;text-indent:2em">嘗攷孔子有曰朝聞道夕死可矣原始要終故知死生之說豈不以必聞道者乃不徒死不徒死者乃為不虛生也乎嗟乎此非真有見於性命之際者未易以語此也故子貢以夫子之文章可得而聞其言性與天道不可得而聞而世之學者復漫曰文章之所在即性與天道之所在也此其所以曠數千年而聖人至命盡性之學卒以不盡聞於世也釋氏之為學誠與儒異然以其不立文字故牿亡晦蝕者少而宗傳因以不冺其徒之慧達者亦間起而追繹之有以紹明其如綫之緒如六祖者其尤傑然者也今其書具在利生說法何啻萬有餘言總之俱從自性起用無一蔓語謂非真有見於性命之際不可也新興自漢已入中國逮今二千餘年藻雅猷伐世有其人求能脫然於世累超然有悟於性命以幾不畔於道者有其人乎吾是以有愧於人因諸生之請也俾邑令王君道服刻而廣之庶因有悟者且有激云</p>
</div>
<div class='div-xu'><a id='mulu165' />
<p class='h4'>重刻法寶壇經序</p><p class="byline">楊起元<span class='note-inline'>(歸善人　少宰)</span></p><p style="margin-left:0em;text-indent:2em">儒者類以了生死觀佛而詆其不可以治天下國家夫心明而不可以治天下國家是目明而不可以視耳明而不可以聽豈事之理哉愚謂佛學經世之極者也而不與世為偶夫身在堂上然後能辯人於堂下身在井上然後能救人於井中若混於堂下則俱迷從於井中則俱溺此其故予難言之矣要可以意會而不可以言悉予不佞無默識之才有途說之病而六祖大鑒禪師予東粵人也得法黃梅弘法曹溪是有法寶壇經之籍東南人士家傳人誦咸曰此佛而儒者也其直指人心見性成佛與吾孟氏道性善稱堯舜同功則不以異端擯棄有自來矣而予隨眾讀誦晚乃自謂有得於其見過知非之旨孔子曰已矣乎吾未見能見其過而內自訟者也何絕望至此哉葢過不在於過而在於善凢吾人自以為善而帖然安之者即過也何者是皆識為之也識生於習孔子之所謂習即佛之所謂業也業識所現智者過而不留而愚夫執以為是以至認賊為子喪真失常葢孔子於其門人僅許顏子有不善未嘗不知於其交遊僅與伯玉欲寡其過而未能至其自鳴亦僅曰五十學易可以無大過矣葢其難如此凢吾人不見性體即不能見過性體一見過狀歷然不能見過而自謂見性者欺也不至見性而自謂見過者亦欺也見過者是見性之實也見性如人之活見過如人知痛知痒謂活人不知痛痒無是理矣問人之活否曰知痛痒矣問人見性否曰知過矣此孔子之旨也亦佛之髓也六祖壇經屢發之矣於法達念法華三千部而責其負此事業全不知過他日又語神會曰吾嘗見自心過愆不見他人是非好惡何不自知自見乃問吾見與不見至哉言乎葢菩提無樹明鏡非臺直入此門方知真實世之學人樹菩提而臺明鏡者即以為賢此有為之法有漏之因宜其麻木不知痛癢也老子曰自知者明自勝者強故壇經之旨使人自知自勝自兢業自篤恭其修身治世之益有非言說所能盡者孟子曰行有不得者皆反求諸<span class='corr'>己</span>其身正而天下歸之詩云永言配命自求多福此之謂也此予之所自謂有得於壇經者也雖然安知予之自謂有得者之非失耶偃鼠飲河僅足自充其腹耳然一滴之水即全河之水見少見多與水無與後之誦經者得無以予言增業哉此經南中無善板故重刻而序之如此葢欲吾人由是經教以詣我孔聖見過自訟之域安而能遷淨而能洗共證本來淨諸業障而已矣</p>
</div>
<div class='div-xu'><a id='mulu166' />
<p class='h4'>重刻法寶壇經序</p><p class="byline">屠隆<span class='note-inline'>(鄞人　禮部儀制主事)</span></p><p style="margin-left:0em;text-indent:2em">佛者覺也覺悟也悟本性也本性之中妙湛圓寂本自無迷又焉有悟眾生染着塵溷播弄識神昭昭靈靈精光外走六根四大不悟假合于是有形骸障飲食男女妄生貪着于是有嗜慾障豪傑殫智力以營世務于是有名功障才士騁聰穎而工藻繢于是有文字障拘常隨俗縛而不解則有事障窮玄參妙悟而轉迷則有理障種種顛倒惣屬無明沉淪諸趣輪轉生死實由于此初祖西來盡掃文字見解單提性宗頓悟成佛是故迷情未盡則歷萬劫而不超凡自性若明則一剎那而立證聖既曰自性本自如如迷時謂之眾生自性非減佛是眾生譬之水結為氷不離此水悟時謂之佛自性非增眾生是佛譬之氷消為水本自無氷迷則有縳有解愈解愈縳悟則無縳無解并解縳而兩忘迷則以藥治病藥即是病悟則無病無藥合病藥而雙遣當其久在迷塗千生萬劫無限轆轤及其豁然大悟一了百了有何階級故悟惟一頓安得有漸分頓漸二門不悟者之言也何以故六祖一樵採<span class='corr'>獦</span>獠聞無所住而生其心言下立悟遂傳諸佛心印神秀之徒時時定攝時時拂拭而爭祖爭衣貪嗔不除故知悟必以頓漸則未悟悟之法門有一無二六祖之法寶壇經葢言悟也言頓也其言迷時師度悟時自度心悟轉法華心迷法華轉悟之謂也其言凡夫即佛煩惱即菩提前念迷即凡夫後念悟即佛頓之謂也打迷網于一空耀心珠于獨朗布寶筏于苦海秉慧炬于昏衢未有若此經之明白直截者也六祖未嘗讀書識字而吐語為經符契于聖乃知般若之中何物不照何義不了雲間侯大將軍繩武昔閫粵東參禮六祖皈依三寶祗奉如來為補陀大檀越今刻此經于海上以廣大乘之教以弘普度之心而屬隆一言發明宗旨隆博地凡夫未明心地以迷人而強作悟語是諸佛菩薩之所呵也隆則烏敢若乃投誠佛門讚揚功德其庶乎立悟之因地也</p>
</div>
<div class='div-xu'><a id='mulu167' />
<p class='h4'>刻法寶壇經序</p><p class="byline">釋德清</p><p style="margin-left:0em;text-indent:2em">或謂吾佛四十九年末後拈花且道未談一字單傳達磨西來直指人心見性成佛不立文字目為單傳此經豈非文字乎然殊不知此事人人本來具足不欠一法不立一法既本具足是則佛未出世塵塵剎剎未嘗不熾然常說祖未西來物物頭頭未嘗不分明直指如是觀之世尊終日直指達磨九年說法又何有教外教內單傳雙傳耶若人頓見自心者則說與不說皆戲論矣此壇經者人人皆知出于曹溪而不知曹溪出於人人自性人人皆知經為文字而不知文字直指人心心外無法法外無心一味平等原無纖毫迴避處悲哉人者覿面不知知則諦信不疑本來無事無事則又何計佛祖出世不出世說法不說法耶則此刻刻空中烏跡耳</p>
</div></div></div>
<div class='div-other'><a id='mulu168' />
<p class='h2'>文類</p>
<div class='div-other'><a id='mulu169' />
<p class='h3'>為靈通侍者戒酒文<span class='note-inline'>(有引)</span></p><p class="byline">釋德清</p><p style="margin-left:0em;text-indent:2em">予初入曹溪持瓣香敬謁六祖大師時見主塔僧每月朔望之期以酒供奉靈通侍者詰其所因僧曰侍者本西域波斯國人乘海舶至廣州聞六祖大師因隨喜歸依願為侍者永充護法衛安曹溪道塲但性嗜酒不能戒飲大師許其偷飲以此妄傳愚僧不達遂為常規相習至今凡千年矣未有能為侍者洗其污者末法弟子某蒙荷祖師攝受來整曹溪<span class='corr'>已</span>經期年今於萬曆辛丑臘月八日乃吾佛成道之辰特為合山眾僧普受戒法慮愚僧執迷不化乃先為侍者洗白一心以謝眾口敬拈瓣香上稟祖命告侍者曰恭惟靈通無問所從既為護法當合至公侍者當初親承聽法本來無物如何不達若達本無五蘊非有豈有真空而好飲酒祖師教人飲甘露漿非以糟汁灌此穢腸我觀侍者不離祖師終日說法豈可不知知之既真悟之已久豈有不迷自揚家醜我謂侍者决無此情愚僧不達認以為真大家昏迷日夜酣醉是于祖師豈不為累我戒眾僧不許飲酒眾以侍者便為借口眾僧壞法侍者為倡今日不止展轉虛妄嗟此末法叢林凋敝我願侍者早為之計若真護法請從此始侍者不飲誰敢啟齒我今稽首哀鳴祖師徹底掀翻破此愚癡打破疑團摵碎酒器齊證無生同登佛地今後供養三德六味侍者受用與祖無異以此護法功德無比內外清淨頓消塵滓靈源迸溢枯木回春山河大地共轉法輪</p>
</div></div>
<div class='div-other'><a id='mulu170' />
<p class='h2'>碑記類</p>
<div class='div-other'><a id='mulu171' />
<p class='h3'>唐</p>
<div class='div-other'><a id='mulu172' />
<p class='h4'>元和詔<span class='corr'>諡</span>大鑒禪碑記</p><p class="byline">柳宗元</p><p style="margin-left:0em;text-indent:2em">扶風公廉問嶺南三年以佛氏第六祖未有稱號疏聞于上詔<span class='corr'>諡</span>大鑒禪師塔曰靈照之塔元和十年十月十三日下尚書祠部符到都府公命部吏洎州司功椽告于其祠幢葢鐘鼓增山盈谷萬人咸會若聞鬼神其時學者千有餘人莫不欣躍奮勵如師復生則又感悼涕慕如師始亡因言曰自有生物則好鬬奪相賊殺喪其本實誖乖淫流莫克返于初孔子無大位沒以餘言持世更楊墨黃老益雜其術分列而吾浮屠說後出推離還源今所謂生而靜者梁氏好作有為師達磨譏之空術益顯六傳至大鑒始以能勞苦服役聽其言言希以究師用感動遂受信具遁隱南海上人無聞知又十六年度其可行乃居曹溪為人師會學奔來嘗數千人其道以無為為有以空洞為實以廣大不蕩為歸其教人始以性善終以性善不假耕鋤本其靜矣中宗聞名使幸臣再徵不能致取其言以為心術其說具在今布之天下凡言禪皆本曹溪大鑒去世百有六年凡治廣部而以名聞者以十數莫能揭其號乃今始告天子得大<span class='corr'>諡</span><span class='corr'>豐</span>佐吾道其可無辭公始立朝以儒重<span class='corr'>刺</span>虔州都護安南由海中大蠻夷連身毒之西浮舶聽命咸被公德受旂纛節㦸來蒞南海屬國如林不殺不怒人畏無噩允克光于有仁昭列大鑒莫如公宜其徒之老乃易石于宇使來謁辭其辭曰達磨乾乾傳佛語心六承其授大鑒是臨勞勤專默終揖于深抱其信器行海之陰其道爰施在溪之曹龐合猥附不夷其高傳告咸陳惟道之褒生而性善在物而具荒流奔軼乃萬其趣匪思愈亂匪覺滋誤由師內鑒咸獲于素不植于根不耘乎苗中一外融有粹孔昭在帝中宗聘言于朝陰翊王度俾人逍遙越百有六祀號<span class='corr'>諡</span>不絕由扶風公告今天子尚書既復大行乃誄光于南土其法再起厥徒萬億同悼齊喜惟師教所被洎扶風公所履咸戴天子天子休命嘉公德美溢于海夷浮圖是視師以仁傳公以仁理謁辭圖堅永胤不已</p>
</div>
<div class='div-other'><a id='mulu173' />
<p class='h4'>六祖大鑒禪師第二碑<span class='note-inline'>(并序)</span></p><p class="byline">劉禹錫<span class='note-inline'>(禮部尚書)</span></p><p style="margin-left:0em;text-indent:2em">元和十一年某月曰詔書追褒曹溪第六祖能公<span class='corr'>諡</span>曰大鑒實廣州牧馬總以疏聞繇是可其奏尚道以尊名同歸善善不隔異教一字之褒華夷也懷得其所故也馬公敬其事且謹始以垂後遂咨于文雄今柳州<span class='corr'>刺</span>史河東柳君為前碑後三年有僧道琳率其徒由曹溪來且曰願立第二碑學者志也惟如來滅後中五百歲而摩騰竺法蘭以經來華人始聞其言猶夫重昏之見聰爽後五百歲而達磨以法來華人始傳其心猶夫昧旦之覩白日自達磨六傳至大鑒如貫意珠有先後而無同異世之言真宗者所謂頓門初達磨與佛衣俱來得道傳付以為真印至大鑒置而不傳豈以是為筌蹄耶芻狗耶將人之莫<span class='corr'>己</span>若而不若置之耶吾不得而知之也按大鑒生新州三十出家四十七年而歿既歿百有六年而<span class='corr'>諡</span>始自楚之東山從第五祖得授記以歸高宗使中貴人再徵不奉詔苐以言為貢上敬行之銘曰至人之生無有種類同人者形出人者智蠢蠢南裔降生傑異父乾母坤獨肖元氣一言頓悟不踐初地五師相承授以寶器宴坐曹溪世號南宗學徒爰來如水之東飲以妙藥瘥其瘖聾詔不能致許為法雄去佛日遠群言積憶着空執有各走其域我立真筌揭起南國無修而修無得而得能使學者還其天識如黑而迷仰見斗極得之自然竟不可傳口傳手付則礙于有留衣空堂得者天授</p>
</div></div>
<div class='div-other'><a id='mulu174' />
<p class='h3'>宋</p>
<div class='div-other'><a id='mulu175' />
<p class='h4'>南華長老題名記</p><p class="byline">蘇軾</p><p style="margin-left:0em;text-indent:2em">學者以成佛為難乎累土畫沙童子戲也皆足以成佛以為易乎受記得道如菩薩大弟子皆不任問疾是義安在方其迷亂顛倒流浪苦海之中一念正真萬法皆具及其勤苦用功為山九仞之後毫釐差失千仞不復嗚呼道固如是也豈獨佛乎子思子曰夫婦之不肖可以能行焉及其至也雖聖人亦有所不能焉孟子則以為聖人之道始於不為穿窬而穿窬之惡成於言不言人未有欲為穿窬者雖穿窬亦不欲也自其不欲為之心而求之則穿窬足以為聖人可以言而不言不可以言而言雖賢人君子有不能免也因其不能免之過而遂之則賢人君子有時而為盜是二法者相反而相為用儒與釋皆然南華長老明公其始葢學於子思孟子者其後棄家為浮屠氏不知者以為逃儒歸佛不知其猶儒也南華自六祖大鑒示滅其傳法得眼者散而之四方故南華為律寺至吾宋天禧三年始有詔以智度禪師普遂住持至今明公葢十一世矣明公告東坡居士曰宰官行世間法沙門行出世間法世間即出世間等無有二今宰官傳授皆有題名壁記而沙門獨無有矧吾道塲實補佛祖處其可不嚴其傳子為我記之居士曰諾乃為論儒釋不謀而同者以為記</p>
</div>
<div class='div-other'><a id='mulu176' />
<p class='h4'>南華寺重修法堂記</p><p class="byline">余靖</p><p style="margin-left:0em;text-indent:2em">孟子曰聖人者百世之師也葢至聖之道高深廣博百世而下遺烈猶存賢者襲其䂓模學者窺其戶牖此其所以日鑽歲仰歸之無窮者也然而道之大者必久而後隆事之美者不一而能具昔者六祖大鑒禪師初傳信器歸隱海嶠混迹弋獵艱難備嘗及其建梵宮登師座敷陳真覺開導人天其亦勤矣滅度已來四百餘載雖千燈繼照光徧河沙而布金遺址筌蹄寂寞向非睿哲當天英材接迹講求世務餘力佛乘曷能恢復宗風以續先軌者哉天禧四年前轉運使起居舍人陳絳上言曹溪演法之地四方瞻仰歲入至<span class='corr'>豐</span>僧徒至眾主者不能均濟率多侵牟乞於名山僉選宿德俾其舉揚宗旨招來學徒制詔曰可於是南陽賜紫僧普遂首膺是命莊獻皇太后今皇帝親遣中貴人詣山迎致信衣禁闈瞻禮遂師得於便座召對移刻陛辭之日賜號智度禪師錫以藏經供器金帛等當時恩顧莫與為比歸作衣樓藏殿以示光寵餘亦未遑開緝也遂師即示中旨付荊湖南路博訪高僧今長老緣師自南嶽雲臺山再當是選紹光正念宣揚了義居者蒙潤來者如歸乃擊鍾而謀曰嗣其業者為之子也誨于人者為之師也子之克紹然後起家師之不嚴何以尊道此世教之所以壯堂構也日明月暗墻壅戶通因分別以見塵緣視頑虛而識空性此梵剎之所以崇堂宇也由是蓄<span class='corr'>羨</span>餘廣購募窮山跨谷以求棟幹殫能極藝以召匠碩協定星之期觀大壯之象材得以成其美工得以肆其巧計廣以席度深以筵外象祗陁之居中施獅子之座尋聲至者圜立于前如渴飲河滿腹而去嗟乎聖不出世故微言易絕昔仲尼生于鄒魯去世未久而楊墨申韓各就其術為異同之論以戕賊教化所賴荀孟大儒開陳仁義然後君臣上下大倫以篤夫子之道不絕如綫况其遠者乎如來生于西域萬里之外寂滅千歲教乃東被而語皆重譯書不同文故翻經著論得以紛綸其說昏愚迷妄貪着福報淪家耗國棄實趨權亦賴諸祖以實際理地密相付囑然後知佛不外求見於自性造惡修善俱同妄作所以遣空破有不陷邪觀者宗乘維持之力也不然者天下嗷嗷奔走有為之果何能已乎初大鑒以諸佛大法眼藏傳青原思思傳石頭希遷遷傳天皇悟悟傳龍潭信信傳德山鑒鑒傳雪峰存存傳雲門偃偃傳香林遠遠傳智門祚祚傳今長老緣師為十世矣佛教之來中國也達磨最後諸祖出世各分宗派而曹溪之胄最眾乃知道在乎要不在乎先後矣緣師興元南鄭人本府出家受具得大乘之要於漢東祚師遂振錫至于南嶽郡將邦伯悉飲其名乃於唐興南臺雲葢三啟禪師稱為嶽中之冠及被朝旨乃克歸紹本統而肯其基構六祖之道由是中興矣前所謂必久而隆不一而具者有待而然也緣師狀其事請辭鑿石以圖不朽且予里[門@于]所託故於辭為備云康定二年十二月日記</p>
</div>
<div class='div-other'><a id='mulu177' />
<p class='h4'>南華寺新建免丁庫記</p><p class="byline">張茲儀<span class='note-inline'>(鎮南節度寶祐癸丑)</span></p><p style="margin-left:0em;text-indent:2em">萬安軍維石巖主祖通持錢五百緡來南華祖師塔頭作大法事南華為剎積歲空虛主去權來澇漉幾盡惟寺之大利害者獨眾僧免丁一事頗涉有司結制未講僧官已來取索丁輪急如星火堂僧禁足主僧心移東那西借粗免急逼今通巖主之錢不歸於長生庫別立一庫表以免丁子本相生不容他假其錢積久其利必博僧不以丁而泥其迹寺不以丁而窘于輸可以長處安樂長守利益也</p>
</div>
<div class='div-other'><a id='mulu178' />
<p class='h4'>長生庫碑記</p><p class="byline">侯安石<span class='note-inline'>(寶慶元年進士)</span></p><p style="margin-left:0em;text-indent:2em">輕財樂施世所罕得苐百千人中無一人焉施財不倦世尤罕得雖千萬人中而無一人也世之公卿大夫富家巨室莫不有女少之時養於深閨厚其粉華豐其膏沐幽閨雅麗艷冶貢高及其長也奉金帛錢奩具裝飾資送以適他人此猶人倫之大不可忽也間有士夫之家不以人倫為念方其幼而無適詣以出不祥奉佛教暨其長則舉其所有之財傾囷倒廩以市度牒圓其頂方其袍絕其人倫不恤也處子文三九娘幼無父母與女兄三八娘妹四十娘弟文通檀欒共居營造生理相守五六十年始終以不適人為願亦不以出家為是歲時趲積自常膳衣服之外一無妄搆由此家道稍完一日姊妹相謂曰我與若小孤父母之德未報今幸有餘欲以囊槖所有作良緣聊伸追遠之義併以修我姊妹兄弟來生之福道不亦美乎咸誠心樂從之於是捨錢二百貫足入南華長生庫內一百貫足以追修姊三八娘七七水陸訖尚有一百貫足係三九娘七七水陸齋錢存本運息每歲七月二十四日為母成氏小伸追遠齋供俟三九娘終日即支此項錢照八娘例修齋供又捨錢一百二十貫足三九娘四十娘預修水陸之費又捨錢一百貫文運息存本每歲九月十九日與姊三八娘諱日齋供之費又捨錢一百貫文存本運息每歲四月初一日為三九娘生朝齋供異日却作諱辰之費又捨一百貫文運息存本每歲正月十七日為妹孺人四十娘追修之費又捨錢六十貫足崇建追修之費又捨錢二十貫足剏建生祠堂內龕檯供器又捨錢二十貫足存本運息為生祠并佛祖燈油之費以上捨財嘉定七年歲在甲戌秋管應　嘗礱石以紀其先後之數予弟安信為之記今碑猶存既而其姊三八娘與弟文通又相繼渰沒獨三九娘在痛念無以資其姊及弟冥途之福廼發誠心再施黃金七兩命工鎔鏤金一枚入寺永充佛祖供具又捨錢四十五貫足預為三九娘異時歿請釋大祥三會水陸之費又捨錢三十貫足入寺添修寢室工食之費以資妹冥途生界計在前所施八項當錢六百三十貫文足在後所施金相等三項見錢共計二百二十五貫文足通前後一十一項所施幾千緡足其輕財樂施如此其誠施不倦又如此可謂兩盡其美真千萬人中而無一人也設非與佛有因與佛有緣其可得耶宜備狀其懿美勒諸堅珉以報我佛祖以詔諸無窮為後之善男信女準則求文三九娘乃予之表姑也一日貽書其前後所施俾予重為之記予不敢辭而書之</p>
</div>
<div class='div-other'><a id='mulu179' />
<p class='h4'>重修南華寺大雄寶殿記</p><p class="byline">姚鵬<span class='note-inline'>(本府知府)</span></p><p style="margin-left:0em;text-indent:2em">南華寺韶郡大剎也先是異僧智藥三藏自西天來國道經曹溪掬水而飲知有異境乃往蹤跡之遂言於曹侯村及居人曰後此百七十年當有無上法寶於此演法得道者如林宜以其地建梵剎號寶林此寺之所由以始也既而惠能禪師者受黃梅五祖衣鉢之傳自唐儀鳳元年以其法來顯茲土適符其期由是徒日眾其法浸盛未艾夫自儀鳳以來至於我皇明上下且八百餘歲凡寺之殿宇僧舍稍有傾<span class='corr'>圮</span>寺僧有修葺之舉即遠近之人無智愚賢不肖皆爭先樂施以相厥成惟恐後所以然者蓋佛氏之言尤為近理而况死生輪迴之說浸灌於人心者已久尚何怪其言哉余自正德丙子叨守是郡下車來以軍旅事往來止宿千寺者至再每涉歷其山水<span class='corr'>佳</span>處令人應接不暇真所謂別有世界者至千佛氏之旨未暇究其詳也未幾其當山住持僧清潔別號靜堂以重建大雄寶殿成來求予記予喜其能不背師而以身任締搆之責視吾人儒名而墨行者是可尚已故撮其大槩如此若夫其徒有如文暢者尚當以吾儒之道道之殿為間者三經始于正德十二年六月落成于十四年七月其規制悉仍其舊云</p>
</div>
<div class='div-other'><a id='mulu180' />
<p class='h4'>廣州馬氏捨田記</p><p class="byline">黃君亮<span class='note-inline'>(本府叅軍嘉定九年)</span></p><p style="margin-left:0em;text-indent:2em">自西方兩足尊之教漫衍宇內十方檀信恭敬作禮傾府藏布施以求福田利益其教法然也曹溪寶林六祖道塲西天屈㫬之衣在焉雲遊過客陸續于寺飾厨傳將迎無虛日每歲聖節許依郡例啟建滿散并僧期月功德奏䟽附州以聞其法門大則其徒眾繁其徒眾繁則其用度倍蓰於他利歲率食鹽五千觔他費稱是嶺南地曠人稀田廢弗治年不順成則用不足施利不入無以贍大眾廣州馬氏階孫氏妙德與佛有緣發弘誓願嘉定辛未以塔柱弗葺召匠計修之縻錢三十萬明年捨銀鑄太子像及羅盤總計銀壹百二十兩又明年用錢三百萬買沒官田充常住歲藉其田之所入回易鈔鹽以供寺之歲用又于五羊造廨院一區山門選僧掌之為祖師及其徒徃來憇宿之地輸財獻佛今世寡比而其懽喜皈依之念未艾也昔曾南<span class='corr'>豐</span>記分寧雲峰院言其土俗富兼田千畝廩實藏錢至累歲不發視捐一錢可以易死寧死無所捐其貪鄙嗇施如此則踰嶺而南有若馬孫氏之傾財樂施可嘉尚也已盍記諸以勸來者</p>
</div></div></div></div>
</div><!-- end of div[@id='body'] -->
</body></html>