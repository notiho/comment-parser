<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修曹溪通志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu210' />
<p class='juan'>曹溪通志卷之五</p><p class="byline">吳門汪永瑞緘庵　昆陵史樹駿庸庵　訂正</p><p class="byline">三韓馬　元子貞　古閩釋真樸雪槱　重修</p><p class="byline">曲江劉學禮修五重鐫</p>
<div class='div-other'><a id='mulu211' />
<p class='h2'>塔記類</p>
<div class='div-other'><a id='mulu212' />
<p class='h3'>唐</p>
<div class='div-other'><a id='mulu213' />
<p class='h4'>法性寺菩提樹髮塔記</p><p class="byline">釋法才<span class='note-inline'>(法性寺住持)</span></p><p style="margin-left:0em;text-indent:2em">佛祖興世信非偶然昔宋朝求那䟦陁羅三藏建茲戒壇預讖曰後當有肉身菩薩受戒於此梁天監元年又有梵僧智藥三藏航海而至自西域持來菩提樹一株植於戒壇前者立碑云吾過後一百六十年當有肉身菩薩來此樹下開演上乘度無量眾真傳佛心印之法主也今能禪師正月八日抵此因論風幡語而與宗法師說無上道宗踴躍忻慶昔所未聞遂詰得法端由於十五日普會四眾為師祝髮二月八日集諸名德受具足戒既而於菩提樹下開單傳宗旨一如昔讖法才遂募眾緣建茲浮圖<span class='corr'>瘞</span>禪師髮一旦落成八面嚴潔騰空七層端如踊出偉歟禪師法力之厚彈指即遂萬古嘉猷巍然不磨聊敘梗概以紀歲月云儀鳳元年歲次丙子吾佛生日謹識</p>
<p style="margin-left:0em;text-indent:2em"><span class='note-inline'>(此碑見存廣東省城光孝寺菩提樹下乃唐刻也)</span></p>
</div></div>
<div class='div-other'><a id='mulu214' />
<p class='h3'>宋</p>
<div class='div-other'><a id='mulu215' />
<p class='h4'>重新祖塔記</p><p class="byline">僧奉寧<span class='note-inline'>(紹興三十三年勑差本寺住持)</span></p><p style="margin-left:0em;text-indent:2em">六祖大鑒禪師寶塔剏於唐先天年間元和中憲宗賜額曰元和靈照之塔皇宋開寶初王師平南海劉氏殘兵作梗遂為煨燼尋有制興修功未竟會太宗即位留心禪門詔遣郎中李頌司徒張公前來措置重新建造工畢上奉御筆賜額曰太平興國之塔至紹興二十四年甲戌歲十二月十五日復罹回祿之變奉寧庚辰春准勑差住持當山於壬午歲三月丁酉朔十五日辛亥募緣鳩工鼎新建造奉寧忝繼祖芳謹次其實所將功德上祝當今皇帝聖壽無疆聖文睿武掃蕩妖氛恢復故基廓清天宇萬邦道泰四海昇平文武官僚增崇祿位風調雨順稼穡<span class='corr'>豐</span>登</p>
</div>
<div class='div-other'><a id='mulu216' />
<p class='h4'>慈濟大師壽塔記</p><p class="byline">余靖</p><p style="margin-left:0em;text-indent:2em">天下伽藍以夏臘繼承率者葢萬數焉由郡縣之令選於州鄉以領其徒者且千數其名山福地奉朝廷之命擇於叢林以闡其教者無數十焉菩提達磨心法東傳以衣為證止於大鑒故曹溪之比又加少焉今皇帝嗣統之初地奉母儀內助之慈尊釋氏西來之教詔於衡廬擇人紹隆祖席僉曰當今雄辯通識無踰雲葢禪師湖南按察司即以名聞詔賜命服師號以寵之俾擇名僧自佐禪師名寶緣興元人遊方至隨州參智門禪師祚投針契理得免忘言以心印心不煩機接遂為之嗣即雲門之嫡也尋領眾居唐興雲臺雲葢皆南嶽之名藍也點空破有不涉名相臨鋒迅發直示宗乘諸方稱服謂之禪窟故詣旨求人無敢先者駐錫茲山殆將逾紀一音演說四方流布眾中得法而去者多為人師其機緣語句門人各著序錄此不復記教門崇建䂓制鼎新可謂祖堂中興矣既而嘆曰嘻止矣佛言世間出世間法備矣山河大地有時而盡況于人乎雖性空無着體質當有所歸愚夫以死為諱小乘以涅槃為樂皆非中道吾其營壽藏以安時處順可乎旁鑿竁道上為<span class='corr'>窣</span>堵在寺之西南二里而遙因僧惠實礱石乞銘以志之其銘曰拘士煩思以身為累達人靜觀如幻之寄花葉盛衰根性不隳見聞覺知豈藏於斯</p>
</div></div>
<div class='div-other'><a id='mulu217' />
<p class='h3'>元</p>
<div class='div-other'><a id='mulu218' />
<p class='h4'>古衲和尚舍利塔記</p><p class="byline">雲從龍<span class='note-inline'>(廉訪使至正辛卯)</span></p><p style="margin-left:0em;text-indent:2em">舍利一名堅固子一名金剛子按經所載過去諸佛入般涅槃闍維金身所獲舍利其數甚多五色絢爛至堅至剛當時見者天龍鬼神人及非人莫不頂禮讚嘆希有隨力分取各於其國建大寶塔如佛在世恭敬供養如此舍利是諸如來大堅固力大般若智大光明藏大圓覺海之所從出非小根噐之所能有乃知此事亦是了達生死具正知見之印證也佛之教法自入中國學者甚眾得者甚寡舍利之見世為希有何以故為其所學非正法故不守戒律不修禪定講說持論見聞覺知作有漏因每以聲聞外道趨向為極則事是故達磨一葦西來憫念學者迷惑錯亂失其本心盡反前轍不立文字直指人心見性成佛初傳衣鉢于二祖可五傳至能衣止不傳所傳者唯心爾始岐而二繼離為五枝分派別彌滿天下而南華實宗主之葢以祖師衣鉢在故歷代主僧例無其人意觀於海者難為水也六百餘年後有李氏子者曲江人生而淳長而樸不解世諦不紹家業尤不喜文字學切慕草間桑下之樂父母不能禁許令出家祝髮於韶之華嚴院法嗣風旛之僧曰祖宗出世住月華住大鑒每以平常心接人人或易之師曰個事不在筆端上不在口角頭顧心地何如爾後住南華適丁亥運遷革僧徒迯難西來衣鉢為有力者負之而去師惟隻影煮折脚鐺兀守祖師真身於窮山虎狼叢中終不退轉事甫定則物色衣鉢旋聞有獻于上者已仍奉旨給還師頂授復歸西天衣樓永為鎮重方且匡徒領眾隨宜說法續曹溪一脉生意偶劇盜洊至鎮山之寶常住金谷席卷一空方且殺戮焚蕩兇熖日熾眾皆危懼師與其徒奉祖師并衣鉢出避入郛相時為歸計至元二十八年八月初三日祖師諱辰忽示微疾次日子時謂弟子曰世緣已畢沐浴更衣索筆書偈曰六十五年佛法罔然浮雲既散月現碧天書畢跏趺而逝其於臨死生之際可謂了了者矣越月茶毘得舍利十餘色若紫玻瓈叩之聲鏗鏗然作金玉聲此非平昔踐履真實見趣透徹得大堅固力果能如是耶弟子法泳等塔而藏之屬予為記予曰達磨之教不立文字何以記為請益堅辭不獲因述其顛末云師名法遵號古衲銘曰伊佛之法自西徂東其大無外其傳靡終佛佛相承心心至通惟我遵公得法于中非言非默若晦若蒙靈光內照心鏡昭融不衣不鉢遠紹祖風出有入無流珠耀空植塔曹溪<span class='corr'>佳</span>氣鬱葱<span class='corr'>瘞</span>庵骨于不朽而其所以冥會默契于過去諸佛者又奚窮</p>
</div></div></div>
<div class='div-other'><a id='mulu219' />
<p class='h2'>碑銘類</p>
<div class='div-other'><a id='mulu220' />
<p class='h3'>唐</p>
<div class='div-other'><a id='mulu221' />
<p class='h4'>六祖能禪師碑銘<span class='note-inline'>(并序)</span></p><p class="byline">王維</p><p style="margin-left:0em;text-indent:2em">無有可捨是達有源無空可住是知空本離寂非動乘化用常在百法而無傳周萬物而不殆鼓洩海師不知菩提之行散花天女能變聲聞之身則知法本不生因心起見見無可取法則常如世之至今人有證於此得無漏不盡漏度有為非無為者其惟有曹溪禪師乎禪師俗姓盧氏本貫范陽人也名是虛假不生族姓之家法無中邊不居華夏之地善習表於兒戲利根發于童心不私於身臭味於耕桑之侶苟適其道羶行於蠻貊之鄉年若干事黃梅忍大師願竭其力即安于井臼素刳其心獲悟於稊稗每大師登座學眾盈庭中有三乘之根共聼一音之法禪師默然受教曾不起予退省其私迥超無我其有猶懷渴鹿之想尚求飛鳥之跡香飯未消弊衣仍覆皆曰升堂入室測海窺天謂得黃帝之珠堪受法王之印大師心知獨得謙而不鳴天何言哉聖與仁豈敢子曰賜也吾與汝不如臨終遂密授以祖師袈裟謂之曰物忌獨賢人惡出己予且死矣汝其行乎禪師遂懷寶迷邦銷聲異域眾生為淨土雜居止於編人世事是度門混農商於勞侶如此積十六載南海有印宗法師講湼槃經禪師聼於座下因問大義質以真乘既不能酬翻從請益乃嘆曰化身菩薩在此色身肉眼凡夫願開慧眼遂領徒屬盡詣禪居奉為挂衣親自削髮於是大興法雨普灑客塵乃教人以忍曰忍者無生方得無我始於成初發心以為教首至于定無所入慧無所依大身過于十方本覺超於三世根塵不滅非色滅空行願無成即凡成聖舉足舉手長在道塲是心是情同歸性海商人告倦自息化城窮子無疑直開寶藏其有不植德本難人頓門妄繫空花之狂會非慧日之咎嘗嘆曰七寶布施等恒河沙億刼修行盡大地墨不如無為之道運無礙之慈弘濟四生大庇三有既而道德遍覆名聲普聞泉舘卉服之人去聖歷刼塗身穿耳之國航海窮年皆願拭目於龍象之姿忘身於鯨鯤之口駢立于戶外趺坐于床前林是旃檀更無雜樹花惟簷蔔不臭餘香皆以實歸多離妄執九重延想萬里馳誠思布髮以奉迎願义手而作禮則天太后孝和皇帝並勅書勸諭徵赴京城禪師子牟之心敢忘鳳闕遠公之足不過虎溪固以此辭竟不奉詔遂送百衲袈裟及錢帛等供養天皇后禮獻玉衣於幻人女后宿因施金錢於化佛尊德貴物異代同符至某載月日忽謂門人曰吾將行矣俄而異香滿堂白虹屬地飯食訖而敷坐沐浴畢而更衣彈指不留水流燈熖全身永謝薪盡火滅山崩水竭鳥哭猿啼諸人唱言人無眼<span class='corr'>目</span>列郡慟哭世且空虛某月日遷神於曹溪安坐某所擇吉祥之地不待青烏變功德之林皆成白鶴嗚呼大師至性純一天姿貞素百福成相眾妙會心經行宴息皆在正受談咲語言曾無戲論故能五天重跡百越稽首修蛇雄虺毒螫之氣銷跳殳彎弓猜悍之風變畋漁悉罷蠱鴆知非多絕羶腥効桑門之食悉棄罟網襲稻田之衣永為浮圖之法實助皇王之化弟子曰神會遇師於晚景問道於中年廣量出於凡心利智踰於宿學雖末後供樂最上乘先師所明有類獻珠之顧世人未識猶多抱玉之悲謂余知道以頌見託偈曰五蘊本空六塵非有眾生倒計不知正受蓮花承足楊柳生肘曷離身心孰為休咎至人達觀與佛齊功無心捨有何處依空不着三界徒勞八風以茲利智遂與宗通愍彼偏方不聞正法俯同惡類將興善業教忍斷嗔修慈捨獵世界一花祖宗六葉大開寶藏明示衣珠本源常在妄轍遂殊過動不動離俱不俱吾道如是道豈在吾道遍四生常依六趣有漏聖智無義章句六十二種一百八喻悉無所得應如是住</p>
</div></div>
<div class='div-other'><a id='mulu222' />
<p class='h3'>明</p>
<div class='div-other'><a id='mulu223' />
<p class='h4'>修建華嚴道塲千日長期碑記銘</p><p class="byline">釋德清</p><p style="margin-left:0em;text-indent:2em">曹溪為天下禪林冠一脉派五宗源如洙泗苐僻處嶺外道路間關故高人上士足跡罕至而其徒見聞狹陋而種田博飯無復知有向上事其習俗久矣余素與達觀師深有慨焉常有願而未能及也丙申春余蒙恩遣海外取道覲六祖肉身覩其香火崇祀之嚴叢林凋落之甚不覺涕下霑衣也一食而去居無幾何適蒙制臺左司馬陳公深念名山寥落欲以余托跡焉余自知取辱法門且在行間安敢事事既而觀察海門周公署掾南韶亦屢致之不可及惺存觀察祝公乃力致之余始翻然猶未遑安處戊戌秋九月適淨空上人同寺僧行裕真權淨泰軰謁余於五羊余一見跫然而喜居頃之上人晉云某生西蜀近峨嵋效普賢願力因遍歷諸方以飯僧為佛事比自北而南遊履至此謁六祖於曹溪願就勝道塲地欲結飯僧緣十萬八千計以酬本願乞師指南余欣然而起曰大哉上人願力普則普矣而所施之地猶未然也且結眾緣須天下之交路人半僧之所可耳今曹溪遠隔嶺表衲子畏途足跡罕至安以一飯之故而蹈山川之險乎且不為食來聖訓在耳法食平等摩詰傳心上人其以法為導而以食為資是所謂由香飯而入律儀此吾佛利世之嘉謨菩薩所修之妙行也上人聞而歡喜躍然從事乃與裕權泰軰竭力經營志結千日長期紏實行僧四十八人跪誦[言*奉]華嚴大經若干部即卜是年十月為始至辛丑十月望為終當結制之初剎竽方豎草單一揭而遠近響風歸者如市金粟雲委一時貴官長者莫不傾心護法六時禮誦鐘梵交參雖無華座之師而音聲色相適足以感諸天而驚四眾三年如一日矣安居怡曠終始無虞自非六祖大師寂光朗照山靈呵護何以至此斯亦法道之前矛也上人喜其滿志而大願已酬將杖錫遠游隨方演化又願以此施者受者著名貞石用以彰往開來以垂不朽乞余言以紀其勝余時方執崇修之役以畢期入山覩其列者如林歡喜合掌為之讚曰</p>
<p style="margin-left:0em;text-indent:2em">清淨法身草木瓦礫觸目常光見者不識寶林之山其狀自別曹溪之水其味更冽祖師未來山水已開祖師既至其道乃熾祖師滅度山水露布飲啄安居不知其故如盲若癡採薪汲水用之靡宜叢林秋晚草枯水涸我念皈依思之如渴枝葉雖凋逝者如斯我卓錫來將以濬之爰有上人亦隨我願引華藏流先開一線積粒粒米如香飯界勺滴滴水灌華藏海食者之福量等虛空施者之福福更無窮上人志滿我願未足一口汲盡祖師乃出</p>
</div>
<div class='div-other'><a id='mulu224' />
<p class='h4'>蘇程菴碑記銘<span class='note-inline'>(并序)</span></p><p class="byline">余大成</p><p style="margin-left:0em;text-indent:2em">程公菴南華長老辯公為吾表弟程德孺作也吾南遷過之更其名曰蘇程且銘之曰</p>
<p style="margin-left:0em;text-indent:2em">辯作菴寶林南程取之不為貪蘇後到住者三蘇既住程則去一彈指三世具如我說無是處百千燈同一光一塵中兩道塲齊說法不相妨本無通安有礙程不去蘇亦在各遍滿無雜壞　此宋端明學士蘇公軾紹聖元年甲戌八月過南華作書蘇程銘後　余南遷度大庾抵高凉之龍　越歲移僦南華僧寮起西水禪期時老臘俛公以憨大師所定曹溪志後之人多隨意續入不無襍沓屬余為更定余謝不敏然且閱之見所志二賢閣云即程蘇菴故址因程明道蘇東坡論道於此結菴故以為名嘉靖二十五年改建余為掩卷輾然曰異哉余記文忠公集有蘇程菴銘安得所謂程蘇菴又公自謂程公菴南華長老辯公為吾表弟程德孺作余南遷過之更名蘇程安所謂程明道此必改建二賢之前軰別有一篇杜撰志曹溪者不得不仍之耳適從斷碑中磨挱斑蘚得其記讀之而果也且云訪二程東坡遺跡而為之表章則是三賢也曷稱二賢又稱盧氏之宗旨如醇酒伊川懼醉而不飲為賢明道因大醉而大醒為上士東坡竟醉矣為下士嘻其甚矣盧氏宗旨且未輕議如文忠公亦何可深非公之來此在惠惠人德之至今勿諼葢其時程正輔者是公母舅程濬之子以提刑至惠公欲借手以陰惠之人凡橋梁錢穀軍興之務無不密為劈畫事在往復七十牘中每署一好事牘尾必誡以勿令人知覊孤之放臣多畏故也視彼無畏於人且無庸借手於人而誓不肯作一好事若惟恐令人有去後之思而頌德焉者誠未知孰賢而一旦遭貶儕於下士嘻其甚矣仲尼讀百二十國寶書而後執春秋之筆以貶人今之貶人者豈不自擬春秋而惜其讀春秋未讀宋書并未讀蘇氏書也若其卒讀豈不知洛黨之首程蜀黨之首蘇而偏欲合此兩黨人使羣倪于經筵者復觳牴於梵宇有識見之寧無掩口又豈不知德孺之於正輔弟也其事公則猶是兄也相好無相尤久矣辯公亦直移鶴峰之甘棠而潤以曹溪之一滴又何忍奪之正恐德孺拱手以讓二程二程亦必不受耳故不若仍舊貫之為便會方伯蕭公茹園過余西水聞而快之遽改二賢閣顏顏之曰蘇程菴而去且屬余書其後時幼子五美携公寓惠集舉重辯師逸事一則以進曰師作塔南華之東數里惡師者葬之別墓七百餘日矣後長老明公發而歸之壽塔舉體如生故知師亦有異焉者矣計師所作菴距今五百年所改而為閣距今八十年所今寺僧適更新之而後閣復為菴此與師所作塔必需之七百日之後而始復其故豈不亦各有因緣余曰然爰命美子大索公為辯公所書卓錫泉銘柳子厚大鑒碑及所作小記而皆非其故矣徒增一番憑弔因念余故下士也公既遭貶為下士宜余五十五年余強半與公同不獨醉盧氏酒同也余母氏感香光之祥光中現僧伽黎而乳此與公之為五祖後身其始生則同日者之言謂余命宮守磨蝎畢此一生譽恒于斯謗恒于斯惟公亦然此其立命則同乃至奉告身安置嶺南同事在甲戌年同六月出金陵同十月到戌同時惟幼子侍行同而絕細事如乙亥年之四月十一日初食荔枝則又同六月公書子厚碑陰刻石於南華余亦於是月大索公南華諸石而因以改正蘇程則又同並記之</p>
</div></div></div>
<div class='div-other'><a id='mulu225' />
<p class='h2'>銘類</p>
<div class='div-other'><a id='mulu226' />
<p class='h3'>唐</p>
<div class='div-other'><a id='mulu227' />
<p class='h4'>佛衣銘<span class='note-inline'>(并序)</span></p><p class="byline">劉禹錫</p><p style="margin-left:0em;text-indent:2em">吾既為僧琳撰曹溪第二碑且思所以辯六祖置衣不傳之旨作佛衣銘曰佛言不行佛衣乃爭忽近貴遠古今常情尼父之生土無一里夢奠之後履存千祀惟昔有梁如象之狂達磨救世來為醫王以言不痊因物乃遷如執符節行乎復關民不知官望車而畏俗不知佛得衣為貴壞色之衣道不在茲由之信道所以為寶六祖未彰其出也微既還狼荒憬俗[山/虫][山/虫]不有信器眾生曷歸是開便門非止傳衣初心有終傳豈無<span class='corr'>已</span>物必歸盡衣胡久恃先終知終用乃不窮我道無阿衣於何有其用已陳孰非芻狗</p>
</div></div>
<div class='div-other'><a id='mulu228' />
<p class='h3'>宋</p>
<div class='div-other'><a id='mulu229' />
<p class='h4'>卓錫泉銘<span class='note-inline'>(并序)</span></p><p class="byline">蘇軾</p><p style="margin-left:0em;text-indent:2em">六祖初住曹溪卓錫泉湧清涼滑甘贍足大眾逮今數百年矣或時小竭則眾汲于山下今長老辯公住山四歲泉口湧溢聞之嗟異為作銘曰祖師無心心外無學有來叩者雲湧泉落問何從來初無所從若有從處來則有窮祖住南華集眾偵水水性融會豈有無理引錫指石寒泉自冽眾渴得飲如我說法云何至今有溢有枯泉無溢枯溢其人乎辯來四年泉水洋洋烹煑濯溉飲及牛羊手不病汲肩不病負匏勺瓦盂莫知其故我不求水水則許我訊於祖師有何不可</p>
</div></div>
<div class='div-other'><a id='mulu230' />
<p class='h3'>明</p>
<div class='div-other'><a id='mulu231' />
<p class='h4'>六祖腰石銘<span class='note-inline'>(并序)</span></p><p class="byline">陳豐頂<span class='note-inline'>(晉江人　曲江知縣)</span></p><p style="margin-left:0em;text-indent:2em">師腰石棄在黃梅嘉靖間鄉人有官于楚者舁以歸至今謁師者未嘗不謁石暏斯石有道心焉陳子曰求道者如入寶山得則金玉不得瓦礫師唯不向黃梅求道也師向黃梅求道竟得茲石不亦宜乎夫以石如衣焉則可衣非道也石安取以石即道焉則可祖道非師道也石安取嘗潛心頓門妄云有得葢自學樵飯母聞應沃心師之為師固已作祖有餘而逢客多事師復過聽促裝別母千里問津所求何物時已見笑於忍祖矣槽厰着去原非為惡人害汝也固謂蠢茲獦獠枉具利根舍爾真佛貪我眴布必將磨落之不堪而後厭當此之時祖悟而師未悟是以捐軀為法竭蹶徒工忘<span class='corr'>己</span>非輕假物作重碓頭腰間猶然求福田不求出離之大眾也迨夫米熟慧生者我本來如見父母書廊半偈愧悔己形杖碓三更籠牢亦盡當此之時祖悟而師亦悟區區衣鉢且未足愚自渡者之心而况乎此石是故登舟把艣明悔前迷擲鉢磐上已將棄去不取矣祖有道師亦有道金剛如故應住無加汗血八月僅博袈裟一講所得孰與市上多耶是固秀若眾等所惓聽者而均不師若也何哉於是諸上人請曰道不從石亦不從祖石以道傳亦以文顯願居士留意焉遂銘之曰師腰斯石一舉一俯舉則拔山俯則飲羽只求米熟不求勞苦自師視之以當一石自我視之亦當一石若有鈍賊妄生荊棘謂法須石謂鏡須拭稽請大師如黃梅日頑質頑石護以膠漆勞彼迷根永不得逸</p>
</div>
<div class='div-other'><a id='mulu232' />
<p class='h4'>重修卓錫泉洗心亭銘<span class='note-inline'>(并序)</span></p><p class="byline">憨山釋德清</p><p style="margin-left:0em;text-indent:2em">曹溪大師初卓錫得泉泉前有溪溪上有橋曰飛錫橋眉有亭曰洗心皆本無也是則泉因卓錫而有卓者我師橋因好事而作好事者誕烏得而名焉亭因取象而名名之者誰前觀察侶梅陳公也然泉有時而竭竭則禱而應疏而通禱之者誰故長老辯公而銘之者誰東坡居士也橋久而坼亭久而傾傾則經之營之緝而新之經營者誰今住持行裕而銘之者誰憨山道人也亭始建于萬曆甲戌道人以幻業遷訛來於丙申其銘則於戊戌仲夏觀察海門周公屬修其志時裕公請之而作也銘曰性色真土氣聚而靈性空真水緣會而形法本無相觸事而真宗本無住遇物而名物本無名名之則妄心本無塵洗之則誑水既用心心不灌心心既即水水不洗水若有可灌空花閃電說無可洗猶落塵滓我師說法本來無物如何性空而有可觸試揣此心何處容塵即有塵處如何着水水不到心洗但虛稱心不到水何處受洗展轉求之二皆<span class='corr'>妄</span>想心水兩忘敲空作響但不強名諸妄自息不用洗<span class='note-inline'>(心自)</span>藏於密</p>
</div></div></div>
<div class='div-other'><a id='mulu233' />
<p class='h2'>跋類</p>
<div class='div-other'><a id='mulu234' />
<p class='h3'>宋</p>
<div class='div-other'><a id='mulu235' />
<p class='h4'>書柳子厚大鑒禪師碑後跋</p><p class="byline">蘇軾</p><p style="margin-left:0em;text-indent:2em">釋迦以文教其譯於國中必託於儒之能言者然後傳遠故大乘諸經至楞嚴則委曲精盡勝妙獨出者以房融筆授故也柳子厚南遷始究佛法作曹溪南嶽諸碑妙絕古今而南華今無刻石者長老重辯師儒釋兼通道學純備以謂自唐至今頌述祖師者多矣未有通亮簡正如子厚者葢推本而言與孟軻氏合其可不使學者晝見而夜誦之故具石請余書其文唐史元和中馬總自虔州<span class='corr'>刺</span>史遷安南都護徙桂管經畧觀察使入為刑部侍郎今以碑考之葢自安南遷南海非桂管也韓退之祭馬公文亦云自交州抗節番禺曹溪<span class='corr'>諡</span>號决非桂帥所當請以是知唐史之誤當以碑為正紹聖三年六月九日</p>
</div>
<div class='div-other'><a id='mulu236' />
<p class='h4'>論六祖壇經</p><p class="byline">蘇軾</p><p style="margin-left:0em;text-indent:2em">近讀六祖壇經指說法報化三身使人心開目明然尚少一喻試以喻眼見是法身能見是報身所見是化身何謂見是法身眼之見性非有非無無眼之人不免見黑眼枯睛亡見性不滅則是見性不緣眼有無無來無去無起無滅故云見是法身何謂能見是報身見性雖存眼根不具則不能見若能養其根不為物障常使光明洞徹見性乃全故云能見是報身何謂所見是化身根性俱全一彈指頃所見千萬縱橫變化俱是妙用故云所見是化身此喻既立三身愈明如此是否</p>
</div>
<div class='div-other'><a id='mulu237' />
<p class='h4'>書南華長老辯師逸事</p><p class="byline">蘇軾</p><p style="margin-left:0em;text-indent:2em">契嵩禪師常嗔人未嘗見其笑海月慧辯師常喜人未嘗見其怒予在錢塘親見二人皆趺坐而化嵩既茶毘火不能壞益薪熾火有終不壞者五海月比葬而如生且微笑乃知二人以嗔喜作佛事也世人視身如金玉不旋踵為糞土至人反是余以是知一切法以愛故壞以捨故常在豈不然哉余遷嶺南始識南華重辯長老語終日知其有道也予自南海還則辯已寂久矣過南華弔其眾問塔墓所在眾曰我師昔作壽塔南華之東數里有不悅師者葬之別墓既七百餘日矣今長老明公獨奮不顧發而歸之壽塔改館易衣舉體如生衣皆鮮芳眾乃大服東坡居士曰辯視身為何物棄之屍陁林以飼鳥烏何有安以壽塔為知明公知辯者特欲以化服同異而已乃以茗果奠其塔而書其事以遺上足南華塔主可興師</p>
</div></div>
<div class='div-other'><a id='mulu238' />
<p class='h3'>元</p>
<div class='div-other'><a id='mulu239' />
<p class='h4'>跋六祖大師法寶壇經</p><p class="byline">釋宗寶<span class='note-inline'>(至元辛卯)</span></p><p style="margin-left:0em;text-indent:2em">六祖大師平昔所說之法皆大乘圓頓之旨故目之曰經然其言近指遠詞坦義明誦者各有所獲明教嵩公嘗讚云天機利者得其深天機鈍者得其淺誠哉言也余初入道有感於斯續見三本不同互有得失其板亦已漫滅因取其本校讐訛者正之畧者詳之復增入弟子請益機緣庶幾學者得盡曹溪之旨按察使雲公從龍號維山深造此道一日過山房覩余所編謂得壇經之大全慨然命工鋟梓顓為流通使曹溪一派不至斷絕或曰達磨不立文字直指人心見性成佛盧祖六葉正傳又安用是文字哉余曰此經非文字也達磨單傳直指也南嶽青原諸大老嘗因是指以明其心復以之明馬祖石頭諸子之心今之禪宗流布天下皆本是指而今而後豈無因是指而明心見性者耶問者唯唯再拜謝曰予不敏請併書於經末以詔來者</p>
</div></div>
<div class='div-other'><a id='mulu240' />
<p class='h3'>明</p>
<div class='div-other'><a id='mulu241' />
<p class='h4'>讀壇經跋</p><p class="byline">王世貞<span class='note-inline'>(太倉人　兵部尚書)</span></p><p style="margin-left:0em;text-indent:2em">壇經其聖人之言乎哉然而非聖人教也其教行天下遂無祖矣非無祖也夫人而能為祖也黃梅之徒葢十餘焉引而不發躍如也達磨之示旨微矣子曰參乎吾道一以貫之曾子曰唯子出門人問曰何謂也曾子曰夫子之道忠恕而已矣夫悟解悟也解悟非悟也酥乳醍醐品列而人甞之而味得也日携醍醐而食人知味者寡矣</p>
<p class="head5">又跋</p>
<p style="margin-left:0em;text-indent:2em">阿難親從世尊且數十年受楞嚴時幾隳法身而不支數現聖光屈金色臂指示要理而不悟六祖一謁黃梅而即覺其人可知也然至遷化現虛空變分骸二國抑何其通達靈妙耶夫子曰或生而知之或學而知之及其知之一也</p>
</div>
<div class='div-other'><a id='mulu242' />
<p class='h4'>補刻壇經跋</p><p class="byline">陳奇謀<span class='note-inline'>(嘉興入　韶太守)</span></p><p style="margin-left:0em;text-indent:2em">昔初祖達磨得正法眼藏而不立文字其在震旦相指授者苐內傳心印外傳袈裟逮能公以頓悟入室為六祖其言曰諸佛妙理非關文字余於是知一部壇經大較直指人心見性成佛真禪家無上秘密藏也顧自風幡一辯說法利生無慮數千言往往裒錄其中不幾於執文滯相矣乎然四十二章自白馬東來頗煩翻譯鮮有獨揭真詮如是經之最易覺悟也者往憲廟當清燕之間嘗敘而梓之謂為見性指南今曹溪之上御碑葢巍然焉邇郡閣藏板頗善屬歲久漫漶且故本來自新州偶缺宸翰會兩臺使方移檄為曹溪樹卓楔兼修御碑諸亭因偕僚友劉君承範黃君萃秀恭錄御製序冠諸首簡而補刻其漫漶者亦幾半矣余奇謀不佞非深於名理者頃領郡以來每遊曹溪覩故所藏衣鉢可異焉茲剞劂既就爰識數語于未嗟乎宗禪頓者誠不執文字不離文字即心即佛超與冥會則無上秘密藏必有得于文字之外者熟謂一部壇經寧無有如殷中軍讀小品者哉</p>
</div></div></div>
<div class='div-other'><a id='mulu243' />
<p class='h2'>塔銘類</p>
<div class='div-other'><a id='mulu244' />
<p class='h3'>明</p>
<div class='div-other'><a id='mulu245' />
<p class='h4'>憨山大師塔銘<span class='note-inline'>(天啟七年丁卯)</span></p><p class="byline">錢謙益<span class='note-inline'>(常熟人　宗伯)</span></p><p style="margin-left:0em;text-indent:2em">神宗顯皇帝握金輔以御世推慈聖皇太后之志崇奉三寶以隆顧養上春秋鼎盛前星未耀慈聖以為憂建祈儲道塲於五臺山妙峰登公與憨山大師實主其事光宗貞皇帝遂應期而生於是二公名聞九重如優曇鉢花應現天際妙峰不出王舍城大作佛事而大師有雷陽之行其機緣所至橫見側出固非凡情之可得而測也大師之遷化於曹溪也大宗伯宣化蕭公親見其異為余道之而順德劉起相陳廸祥以行狀來謁余表塔余曰有吾師宣化公在他日請為第二碑又明年乙丑曹溪廬山二處建塔其住持本昂福善及法性弟子超逸等走書來告曰大師東遊得子而憙曰剎千不憂倒却矣燈炧月落晤言亹亹所以付囑者甚至塔前之銘非子誰宜為余何敢復辭謹按師諱德清族蔡氏全椒人也父彥高母洪氏夢大士抱送而生七歲叔父死屍於牀問母從何處去即抱死生去來之疑九歲能讀普門品年十二辭親入報恩寺依西林和尚內江趙文肅公摩其頂曰兒他日人天師也十九祝髮受具戒於無極湛公聽講華嚴玄談至十玄門海印森羅常住處悟法界圓融無盡之旨慕清涼之為人字曰澄印從雲谷會公縳禪於天界寺發憤參究疸發于背禱護伽藍神願誦華嚴十部乞假三月以畢禪期禱已熟寐晨起而病良已三月之內恍在夢中出行市儼于禪坐不見市有一人也雪浪恩公長於師一歲相依如無着天親嘉靖丙寅寺燬於火誓相與畜德俟時以期興復師既巍然出世而雪浪卒為大論師修治故塔稍酬誓願焉師嘗聽講于天界廁溷清除了無人跡意主東淨者非常人也既之一黃面病僧目光激射遂與定參訪之約質明則已行矣即妙峰登公也師以江南習氣軟暖宜人冬氷夏雪苦寒不可耐之地以痛自磨厲遂飄然北邁天大雪乞食廣陵市中曰吾一鉢足以輕萬鐘矣抵京師妙峰衣褐來訪鬚髮鬖[毛*婆]如何朔佑客師望其眸子識之相視一笑參徧融貞公融無語惟張目直視又參笑巗巗問何方來曰南方來巗曰記得來時路否曰一過便休巗曰子却來處分明遊盤山至千像峰石室見不語僧遂相與樵汲度夏時萬曆元年癸酉也明年偕妙峰結冬蒲坂閱物不遷論至梵志出家頓了旋嵐偃嶽之旨作偈曰死生晝夜水流花謝今日方知鼻孔向下峰一見遽問師何所得師曰夜來見河中兩鐵牛相闘入水去至今絕消息峰曰且喜有住山本錢矣遇牛山法光禪師坐參請益法光發音如天皷師深契之送師遊五臺詩云雪中獅子騎來看洞裏潛龍放去休且曰知此意否要公不可捉死蛇耳師居北臺之龍門老屋數椽在萬山氷雪中春夏之交流斯衝擊靜中如萬馬馳驟之聲以問妙峰峰舉古人三十年聞水聲不轉意根當證觀音圓通語師然之曰尋緣溪橫彴危坐其上初則水聲宛然久之忽然忘身眾籟聞寂水聲不復聒耳矣一日粥罷經行忽立定光明如大圓鏡山河大地影現其中既覺身心湛然了不可得說偈以頌之遊雁門兵使胡君請賦詩甫搆思詩句逼塞喉吻從前記誦見聞一瞬現前渾身是口不能盡吐師曰此法光所謂禪病也惟熟睡可以消之擁衲跏<span class='corr'>趺</span>一坐五晝夜胡君撼之不動鳴擊子數聲乃出定默坐却觀如出入息住山行脚皆夢中事其樂無以喻也還山<span class='corr'>刺</span>血書華嚴經點筆念佛不廢應對口誦手畫歷然分明隣僧異之率徒眾相嬲<span class='corr'>已</span>皆讚嘆而去嘗夢與妙峰夾侍清涼大師開示初入法界圓融觀境隨所演說其境即現又夢登彌勒樓閣聞說法曰分別是識無分別是智依識染依智淨染有生死淨無諸佛自此識智之分了然心目也師既建祈儲道塲遂遠遁東海之牢山慈聖命龍華寺僧遂菴行求得之遣使再徵不能致賜內帑三千金復固辭使者不敢復命師曰古有矯詔賑饑之事山東歲㐫以此廣聖慈於饑民不亦可乎使者持賑籍還報慈聖感嘆率闔宮布金造寺賜額曰海印師詣京謝恩為報恩寺請藏上命師賫送因以便歸省父母寺塔放光累日迎經之日光如浮橋北度經在塔光中行也師還以報恩本末具奏曰願口減膳羞百金十年工可舉也慈聖許之歲乙未而黃冠之難作師住山十三年方便說法東海彌離車地咸向三寶而黃冠以侵占道院飛章誣奏有旨逮赴詔獄先是慈聖崇信佛乘勑使四出中人讒搆動以煩費為言上弗問也而其語頗聞於外廷所司遂以師為奇貨欲因以株連慈聖左右并按前後檀施帑金以數十萬計拷掠備至師一無所言<span class='corr'>已</span>乃從容仰對曰公欲某誣服易耳獄成將置聖母何地耶公所按數十萬在縣官錙銖耳主上純孝度不以錙銖故傷聖母心獄成之後懼無以謝聖母公窮竟此獄將安歸乎主者舌吐不能收乃具獄上所列惟賑饑三千金有內庫籍可考慈聖及上皆大喜坐私造寺院遣戍雷州非上意也達觀可公急師之難將走都門遇于江上師曰君命也其可違乎為師作逐客說而別師度庾嶺入曹溪抵五羊赭衣見粵帥就編伍于雷州歲大疫死者相枕籍率眾掩薶作廣薦法會大雨平地三尺癘氣立解參政周君率學子來扣擊舉通乎晝夜之道而知發問師曰此聖人指示人要悟不屬生死一着耳周君憮然擊節粵之孝廉馮昌曆軰聞風來歸師擬大慧冠巾說法搆禪室于壁壘間說法華至寶塔示現娑㜑華藏涌現目前開悟者甚眾居粵五年乃克住錫曹溪歸侵田斥僦舍屠門酒肆蔚為寶坊緇白坌集攝折互用大鑒之道勃焉中興甲寅夏師在湖東慈聖賔天詔至慟哭拂剃返僧服又三年念達觀法門死生之誼赴葬于雙徑為作茶毘佛事箴吳越禪人之病作擔板歌弔蓮池宏公於雲棲發揮其密行以示學者自吳門返廬山結菴五乳峰下效遠公六時刻漏專修淨業居四年復住曹溪天啟三年癸亥宣化公赴召來訪劇談信宿公謂師色力不難百歲更坐一十餘夏如彈指耳師笑曰老僧世緣將盡幻身豈足把翫哉別五日果示微疾韶陽守張君來問師力辭醫藥坐語如平時既別沐浴焚香集眾告別危坐而逝十月之十一日也曹溪水忽涸百鳥哀鳴夜有光燭天三日入龕面顏發紅須髮皆長鼻端微汗手足如綿僧徒驚告謂師復生蕭公語余衰老赴闕䟦涉二萬里何所為哉天殆使為師作末後證明耳嗚呼知言哉師長身魁碩氣宇堂堂所至及物利生機用善巧如日暄雨潤加被而人不知山東再饑師盡發其囷親泛舟至遼東糴豆以賑旁山之民咸免捐瘠稅使與粵帥有隙嗾市民以白艚作難羣噪圍帥府師緩頰諭稅使解圍不動聲色會城以寧珠船千艘罷採不歸剽掠海上而開礦之役繹騷尤甚採使謁曹溪師以佛法攝受徐為言開採利害由是珠船罷採不入海而礦額令有司歲解制府戴公詒書謝曰吾乃今知佛法慈悲之廣大也師為余言居北臺大雪高於屋數丈昏夜可鑒毛髮堅坐待盡身心瑩然遲明塔院僧穴雪以入相携行雪洞中里許乃出當詔獄拷治時忽入禪定榜箠刺熱若陷木石逾年在雷陽聞侍者趣呼逮繫毒楚卒發幾無完膚此楞伽筆記所由作也師東遊至嘉興楞嚴寺萬眾圍遶有隸人如狂易狀摶顙不已曰我寺西仲秀才也身死尚在中陰聞肉身菩薩出世附隸人身求解脫耳師為說三皈五戒問解脫否曰解脫竟慒然而覺師之樹大法幢為人天眼目豈偶然哉師世壽七十八僧臘五十九前後得度弟子甚眾從師于獄職納槖饘者福善也終始相依於粵者善與通岸超逸通烱也貴介子弟剜臂然燈以求師道現大士像於瘡痂中而坐脫以去者即墨黃納善也粵士皈依昔者孝廉馮昌曆御史王<span class='note-inline'>(安舜)</span>為上劉起相陳廸祥歐文起梁四相龍璋皆昌曆之徒也師所著有楞伽筆記華嚴綱要楞嚴懸鏡法華擊節楞嚴法華通議起信唯識解若干卷觀老莊影響論道德經解大學中庸直指春秋左氏心法夢遊集又若干卷嗟乎師于世間文字豈必不逮古人有不逮焉亦糟粕耳師于出世間義諦豈必不合古人有不合焉亦皮毛耳惟師夙乘願輪以大悲智入煩惱海以無畏力處生死流隨緣現身應機接物末後一着全體呈露後五百年使人知有一大事因緣是豈可以語言情見擬議其短長者哉是故讀師之書不若聽師之言聽師之言又不若周旋瓶錫夷考其平生而有以知其願力之所存也謙益下劣鈍根荷師記莂援据年譜行狀以書茲石其詞寧繁而不殺者欲以示末法之儀的啟眾生之正信也銘曰</p>
<p style="margin-left:0em;text-indent:2em">人生出汲互濁世間生死之途屹立重關重關峻複誰不退堕師子奮迅一擲而過濟河焚舟縣車束馬一鉢飛渡誰我禦者氷山蟄伏雪窖沉埋氷解凍釋水流花開光明四照上徹帝閽榮名利養匪我思存震霆赫怒我性不遷桁楊木索說法熾然覺範朱崖妙喜梅州雷陽萬里謂我何求軍持應噐橫戈杖錫毀形壞衣古有遺則大鑒重輝靈照不昧屈㫬之衣如施畫績師之示現如雲出谷觸石膚寸雨必待族雲歸雨藏山川自如孰執景光以窺太虛福德巍峩文句璀璨視此肉身等一真幻匡山不來曹溪不去塔光炳然長照覺路</p>
<p style="margin-left:0em;text-indent:2em">予童年聞憨公謪雷陽經會城而未之及謁公乃于廬山與王惺束侍御齒及微名謬云嶺海之奇予自是與其徒通岸軰遊公亦駐我曹溪一槳之緣蹉跎莫至而公示寂乃歎曰予過矣夫予過矣夫後通岸與超逸通烱演其教於訶林予家食數過與周旋若然者雖未及謁公而緣固在也參岳魏公出錢宗伯撰公塔銘相示云可豎石曹溪以示信而命鐫工於訶林時當結夏菩提受風響遍諸天予與眾居士歡喜題詩遂泚筆石上將承錢魏二公之弘信以了夙緣亦曰憨公知予名也苐惺東心肯于何所矣陳子壯謹䟦</p>
</div></div>
<div class='div-other'><a id='mulu246' />
<p class='h3'>清</p>
<div class='div-other'><a id='mulu247' />
<p class='h4'>大休珠禪師塔銘</p><p class="byline">洪宗<span class='note-inline'>(韶司理陞行人司)</span></p><p style="margin-left:0em;text-indent:2em">曹洞一宗代有傳人至雲門湛老和尚一燈出熖千壑流輝三傳而至象田為法求人嗣其後求暢雲門之旨闡象田之猷悟法心源向無佛處作佛者惟師一人耳師號大休諱智珠維揚華家庄周氏子也父南津公事母紀氏以孝聞念生死事大矢志出家母不許延至二十二歲方得披剃于越門和尚處師昂藏磊落心行純一越門器之越遽遷化徃謁天童受具一見密和尚便問曰弟子千里而來請决生死童打云有甚麼生死可出師由是憤憤然極力叅究忽聞人言無心方合道師有省便趨方丈問曰若人識得心大地無寸土某覔心了不可得又識個甚麼心童云即今在甚麼處師云在這裡童云且去別時來時朝宗和尚為西堂師跨門便棒師云莫塗污人好機緣相契時有半個聖人之穪解期徃叅爾密和尚依止三年叅咨不解隨參具德和尚命燒火一期問具和尚曰趙州道無作麼生具云嘷嘷嘷師疑遂决復還爾密和尚處結制剛到半期一日過浴堂時逈然疑定忽爾翻轉乾坤人境兩忘心法俱冺師于是透蘊無餘爰有兜率三問之頌密深肯之師復辭遍扣名宿至象田即念和尚會下田問趙州道有道無意作麼生師云和尚手中是把木扒某手中是把鐵塔爰有趙州狗子有無二頌念見頌大喜知師得第一義矣未幾師又辭去參石奇笑雲二和尚皆機緣契合雲謂師選佛塲中爾登高第也稱道勿絕時即念和尚順世師不在傍遺囑以袈裟源流親筆寫付古靈侍者以待師承師至不以為然隨叅石雨和尚雨是象田師也一見問師曰那裡人師云楊州人雨曰我不問爾楊州師曰和尚背後是個甚麼雨拈袈裟角師云是衲衣雨曰有甚交涉師曰有甚交涉雨點頭者三命克維那期畢雨將即念所遺袈裟付師令嗣即念遂為偈曰一領破袈裟今又缺一角爾師㽞與爾我今為葢<span class='corr'>卻</span>象耕鳥為耘異類行不羣有時苗秀實表信露衣紋嗣後師旋象田結制期畢辭謝陸沉眾中苦行益勵復潛入天童執㸑繼而紫氣外彰四眾懽隨師知因緣時至弘法天華遂上佛日謝法一時烏鎮鄉紳請住密印乃至定隱白蓮坐振道塲者七後因總戎張公國勛者書迎三至堅懇主法曹溪爰錫南遊見曹溪自憨師與朝和尚之後不復知有性宗師婆心善誘扶翼中頺凢歸從者不啻數千以及宰官紳士緇流秉戒披剃不勝書也且師行量過人不屑屑于語言文字雖高悟冥通而歷涉百艱一徃精進數十年如一日其住白蓮也師親栲楮負飯供眾其住曹溪也萬指遶匝大眾懽洽祖道宗風于茲重振矣時　大清丙申七月染疾置書與鶴林茂公等云吾化緣已畢不久將順世矣八月十四日喚侍者擊鐘吾當告眾時合山耆宿洎百房聞鐘咸集方丈師曰山僧自浙來茲仗祖靈光行道三歷周星化緣已畢詰朝子時解脫幻境有來必去理所常然爾等大眾靜護山門各究<span class='corr'>己</span>躬大事紹隆祖位是山僧志願也大眾聽聞羅遶項禮迨至十五早師喚侍者曰時至矣可鳴板侍方擊板三通大眾執香盈前師曰吾今長徃眾中還有知落處者麼良久乃震威一喝秪在這裡跏趺而逝師年四十有二法臈二十有三前後嗣法者五十餘人其示人機緣語錄有譚埽菴司業而為首序天華百問盛行于世闍維後頂骨齒鮮不壞建塔于憨師昭穴門人心照融公持師行狀請記乃為之銘曰</p>
<p style="margin-left:0em;text-indent:2em">奕奕曹溪是大禪地能祖憨公龍麟鳳翼惟明大師洞宗良裔遷跡白蓮克承克繼英英其模琅琅其理豈曰掇華乃抉厥裏苦懷鬱確沒身靡已普賢慤行善財妙參大師體之備用以三果熟之香悠揚一世摩尼之珠玅雨無事津梁是接豈曰生前我今遐稽爰有德言厥名不朽以箴後賢</p>
</div></div></div>
<div class='div-other'><a id='mulu248' />
<p class='h2'>䟽類</p>
<div class='div-other'><a id='mulu249' />
<p class='h3'>宋</p>
<div class='div-other'><a id='mulu250' />
<p class='h4'>六祖塔功德疏</p><p class="byline">蘇軾</p><p style="margin-left:0em;text-indent:2em">朝奉即提舉成都府玉局觀蘇軾先於紹聖之初謫往惠州過南華寺上謁六祖普覺大鑒禪師而後行又謪過南海遇赦放還今蒙恩受前件官再過祖師塔下全家瞻禮飯僧設浴以致感恩念咎之意為禳灾集福之因具疏于後</p>
<p style="margin-left:0em;text-indent:2em">伏以竄流嶺海前後七年契濶死生喪亡九口以前世罪業應堕惡道故一生憂患常倍他人今茲北還粗有生望伏願示大慈愍出普光明憐幼穉之何辜除其疾恙念餘年之無幾賜以安閒軾敢不自求本心永離諸障期成道果以報佛恩</p>
</div>
<div class='div-other'><a id='mulu251' />
<p class='h4'>請超公住持南華寺疏</p><p style="margin-left:0em;text-indent:2em">經畧轉運提刑提舉常平茶鹽市舶司竊見韶州南華禪寺迺　六祖大鑒禪師道塲見闕住持安眾今敦請廣州報恩光孝禪寺住持超公禪師住持南華禪寺開堂演法為國焚修祝廷聖壽者</p>
<p style="margin-left:0em;text-indent:2em">右伏以從前諦義首判風旛向後恩緣為留衣鉢腳跡儼然似舊路頭自何通行超公禪師法性當權南宗長價望佛鄉而相接振祖令以何難正須飛錫橫空肯以宿桑起戀林泉勝處皆曹谿常住生涯鐘鼓新時看大鑒嗣孫手段謹疏</p>
</div></div></div>
<div class='div-other'><a id='mulu252' />
<p class='h2'>啟類</p>
<div class='div-other'><a id='mulu253' />
<p class='h3'>清</p>
<div class='div-other'><a id='mulu254' />
<p class='h4'>啟　平南王遷移換　六祖舊殿基址</p><p style="margin-left:0em;text-indent:2em">曹谿　敕賜南華禪寺傳曹洞正宗三十一世嗣祖沙門僧德融統領闔山僧眾等</p>
<p style="margin-left:0em;text-indent:2em">啟為王恩沾被千秋祖殿傳流百世懇恩仍舊神天瞻仰事曹谿為天下道塲而祖殿先一山宗主恭遇王爺殿下發心修建三寶重光澤流天壤跂慕踴躍之私不止闔山僧眾已也茲有啟者本山形如生象牙角四足儼然具備而祖師殿正當象鼻之下居于象之左頷葢象之性命在鼻而頷在鼻下祖殿居之為一山風脉所聚歷來千餘年無異以故陳亞仙生歡悅心而施捨於前四天王顯大神通而護衛於外梁神僧智藥師逆料於百六十年之前有聖僧說法于此而若合符契祖師肉身居此神所憑依至靈至異自唐至今而不毀也今蒙　王恩修建欲將祖師殿移建於藏經閣僧融等竊念此係界水非元氣所聚且居象鼻之右偏其為脫氣若一移建不便有三凡尋常土木之形歷年已久尚有靈驗今以肉身菩薩居址歷千餘年豈無靈應不便移動一也祖師香火流傳皆由祖殿踞山形之勝一旦遷移脫氣恐致山門寥落不便二也從來勝地有廢必有興今將祖殿移建則舊址便同甌脫將來作何究竟融等恐此基一空將來啟外人覬覦之心貽僧眾無窮之累不便三也有此三不便者融等感恩之下彌切憂懼上以念祖師神靈之憑藉一旦遷徙致未妥安下以慮意外兼并之事端招致是非致騰外議至于山門將來之興廢僧眾之安危又非所計矣為此齊心竭誠叩啟　王爺乞將祖殿仍舊勿遷護　佛及僧其一切修造乃係　王三生種德萬古流芳即龍象神天無不敬仰僧融眾等沐　王盛澤惟有朝夕焚修祝王萬壽願　王世世子孫於萬斯年享有天祿于勿替端在此一舉矣須至啟者</p>
</div>
<div class='div-other'><a id='mulu255' />
<p class='h4'>請心照禪師住曹谿啟</p><p class="byline">皈依弟子褚唐傑<span class='note-inline'>(係靖南王左部理曲江縣正堂)</span></p><p style="margin-left:0em;text-indent:2em">伏以大法雨幢渴眾咸切沽濡妙甘露味饑流競思充足理同感赴機豈自由念委去留事隨緣起恭惟心照大和尚佛[宋-木+屈]爪牙祖綱骨髓三玄五位燦星斗于性天七縱八橫鼓風廷于舌浪喝即耳聾棒隨血出雪消半點咿唔背則合塵觸則傷手粉碎百般窠白洗小根之雜毒荷大擔以穩行辨析青黃望傾緇白五雲飛錫知應凡聖交叅一日登壇識爾宰官共住一片清香虔心敦請三生俗念矢志皈依之至</p>
</div>
<div class='div-other'><a id='mulu256' />
<p class='h4'>請天拙禪師住曹溪啟</p><p class="byline">林本直<span class='note-inline'>(三韓人　韶恊總鎮)</span>　趙霖吉<span class='note-inline'>(睢州人　韶太守)</span></p><p style="margin-left:0em;text-indent:2em">伏以問水尋源百萬支流歸尾閭因心證性大千品類合無生衣鉢既在名山嗣續猶需法乳恭惟天拙大和尚宗門領袖像教總持紹弘覺之嫡傳不愧於子衍密雲之大派端藉厥孫智朗一燈道涵羣彙錫飛五嶺衣被單行懷拯溺出生願力何妨身作慈航展超凡入聖辯才直恁手撑銕筏窮山邃谷頑孽未銷夏楚或難施於寤寐叢藪深林負嵎自固斗刀豈易格於性情惟此長鎗大戟端讓機鋒以茲桎桔圜扉還輸慧劍棒喝可裨政教竹篦原是鑪錘今者曹溪勝地祖道久湮幸逢法駕遄臨敢冀宗風遐暢伏願弘舒手眼令迷離煙嶂剎那間電卷雲飛放下身心使蠢動含靈彈指頃智圓果滿直等虔布悃誠俯垂鑒照臨啟曷勝懽忭瞻依之至</p>
</div>
<div class='div-other'><a id='mulu257' />
<p class='h4'>請天拙禪師住曹溪啟</p><p class="byline"><span class='note-inline'>(張日星廖名世)</span>等公啟</p><p style="margin-left:0em;text-indent:2em">伏以道登彼岸久推濟世之津梁教演上乘重揭麗天之佛日山色列屏而待溪聲鳴玉以迎恭惟天拙大和尚行超白足舌吐青蓮懸牟尼之珠遇暗悉破褎金剛之杵無堅不摧批明月抹清風每凌空而飛錫稱覺玉踞師座常聚石而點頭爭欽釋氏總持允作儒林別傳星等須彌芥子大部微塵自慚根器鈍頑無由參悟再見肉身菩薩敢不皈依爰恊僉謀卜涓南寺冀佛印橫薪于寶積效惠連問字于獻師伏望羽翊禪林接大鑒不傳之真印宣揚教典結眾生無漏之勝因萬戶跏趺十方頂禮星等臨啟可任欣忭舞蹈之至</p>
</div>
<div class='div-other'><a id='mulu258' />
<p class='h4'>請雪槱禪師住曹溪啟</p><p class="byline">馬元<span class='note-inline'>(三韓人　韶太守)</span></p><p style="margin-left:0em;text-indent:2em">伏以靈源洵美從西上以飛來慧日重輝慶南宗之得主蓮分九葉泉滙四流恭惟上雪下槱大和尚朗照玉山舊緣金粟通身有僊骨釣竿自拂珊瑚秀世以道風石畫可鐫琬琰遂甘絕俗真足遺榮見性本是空明何勞解脫安禪既須瀟灑尤積勤劬乃溯曹源實光韶郡自陳居士博施而後坐具常浮洎憨大師圓寂以還懸燈若綫仗　名籓之鼎鎮帶礪偕磐維墜緒于　熙朝堂皇忽啟恭迎杖錫丕振鼓鐘表率同人承家二十八字皈依嗣祖繼序百七十年龍象咸歡鶴猿不擾弟元處固窺籠遷猶觸網升沉仕路低<span class='corr'>徊</span>鷺序鵷行鞅掌塵沙曲折羊腸鳥道歷迷途則生悔悟躬執熱而企清涼幸近前峰未能棄捐圭組尚堪就教方期晤對松篁倘挹妙香欲聞奇響伏願賜衣不壞傳鉢無私體聖賢事以廣好生湯火胥登袵席行菩薩心而宏正法羽麟倍景虬鸞普雨其穌慈航早渡弟元曷勝翹首欣望之至謹啟</p>
</div>
<div class='div-other'><a id='mulu259' />
<p class='h4'>山門公啟</p><p style="margin-left:0em;text-indent:2em">伏以五葉花分自古獅林需嫡乳三乘悟徹由來象窟少凡蹤惟薪傳有自延智炬而續慧根斯聖果待圓蒸香雲而屑花雨人天頂仰遐邇環欣恭惟雪翁老和尚八閩巨籍三教淹通道優寰海夙振曹源之真宗緒演天童永流滹水之法派　賢王法護於當今作聖臘高於前古性海涵虛照映千江之明月機鋒觸處衝開百丈之明霞轉學士以一言再見垂腰玉帶悟尚書于半偈重瞻彈手金碁可相清晃等衣慚領袖舌媿廣長謹率後學以欽仰光儀猶賴前模而撫循龍象心轉法華為選佛選祖門第聲傳菜葉作主宗主教師資心照鏡湮大地慮不磨之垢額懸珠朗祖庭光續燄之燈斯時溪水流香望真人而至止異日嶺雲停葢聯高足以惠然翹瞻錫振仰切杯浮謹啟</p>
<p style="margin-left:2em">康熙辛亥七月十五日</p>
<p style="margin-left:2em">南華寺都綱司兼理禪堂監院可相　僧綱司性昂　住持清晃　戶主法讚　塔主慧聦耆舊德興　宗葦暨合山眾等同啟</p>
</div></div></div></div>
</div><!-- end of div[@id='body'] -->
</body></html>