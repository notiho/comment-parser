<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修曹溪通志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu317' />
<p class='juan'>曹溪通志卷第七</p><p class="byline">金陵釋成已四無　黃池王仕雲過客　晉陵龔　武林釋今釋澹歸　仝較</p><p class="byline">曲江劉學禮修五重鐫</p>
<div class='div-other'><a id='mulu318' />
<p class='h1'>品題詞翰第八</p>
<div class='div-other'><a id='mulu319' /><p style="margin-left:0em;text-indent:2em">詩以言志難言也性情之正豈易得耶且聖人治六經於詩則刪之然後國風雅頌各得其所故云詩亡而後春秋作詩則亡矣況末世乎漢唐<span class='corr'>已</span>降無多論已且夫山川不異而憂樂以之境一而情變葢各隨其感也要之不出乎籓籬若聽鈞天而歌玄靈獨得夫希夷冥漠之表者是不容於聲矣況寂寥虛廓心境雙絕憂樂兩忘之地而欲寄形於纖毫寸管之間豈易易哉故因言之有味無味而達境之即情離情以觀人之在塵出塵而趣操覩矣嗟乎出塵之人不易得離情之境不易會無味之言不易宣曹溪離情之境也安得人人出塵言言無味哉故其詩亦各從其志也<span class='corr'>已</span>矣法語曰粗言及細語皆歸第一義吾意曹溪之詩無論精麤皆人不二法門矣以粵之山川品題具名勝記故不違舊章畧為筌次非敢望其采風大方君子法眼觀之庶達境唯心因言知人耳故著品題辭翰第八</p>
</div>
<div class='div-other'><a id='mulu320' />
<p class='h2'>詩</p>
<div class='div-other'><a id='mulu321' />
<p class='h3'>唐</p>
<div class='div-other'><a id='mulu322' />
<p class='h4'>自衡陽至韶州謁能禪師</p><p class="byline">宋之問</p><p style="margin-left:2em" class="lg-abnormal"><div class='lg-row'>謪居窺炎壑孤帆淼不繫別家萬里餘流目三春際狷啼山館曉虹飲江臯霽湘岸竹泉幽衡岑石閣閉嶺崹窮攀越風濤極沿濟吾師在韶陽欣此得躬詣洗賓慮空寂香焚結精誓願以有漏軀聿薰無生慧物用益冲曠心源日閑細伊我獲此途遊道迴晚計宗師信捨法擯落文史藝坐禪羅浮中尋異南海裔何辭禦魑魅自可乘炎癘迴首望舊鄉雲林浩虧蔽不作別離苦歸期多年歲</div>
</p></div></div>
<div class='div-other'><a id='mulu323' />
<p class='h3'>宋</p>
<div class='div-other'><a id='mulu324' />
<p class='h4'>同李秘校譚員外月華長老謁慈濟禪師會宿寶林道塲</p><p class="byline">余靖</p><p style="margin-left:2em" class="lg-abnormal"><div class='lg-row'>祖堂留勝迹再宿此登臨雲月自明暗山川無古今谷聲猿嘯遠泉脉虎跑深其到忘言處休論佛與心</div>
</p></div>
<div class='div-other'><a id='mulu325' />
<p class='h4'>同黃宰游寶林精舍書祐長老壁</p><p style="margin-left:2em" class="lg-abnormal"><div class='lg-row'>浮生萬慮日營營同訪禪居耳目醒尋勝已窮煙靄外談空應有鬼神聽松筠不變春長在風雨無時地本靈便擬搆庵來結社莫嫌頻此扣巗扄</div>
</p></div>
<div class='div-other'><a id='mulu326' />
<p class='h4'>寄蘇伯固<span class='note-inline'>(昔在九江與蘇伯固唱和其畧曰我夢扁舟遊震澤雪浪橫空千頃白覺來滿眼是廬山倚天無數開青壁葢實夢也昨日又夢伯固手執乳香嬰兒示余覺而思之葢南華賜物也豈復與伯固相見於此耶今得來書知伯固<span class='corr'>已</span>在南華相待數日矣感嘆不已故先寄此詩)</span></p><p class="byline">蘇軾</p><p style="margin-left:2em" class="lg-abnormal"><div class='lg-row'>扁舟震澤定何時滿眼廬山覺又非春草池塘惠連夢上林鴻鴈子卿歸水香知是曹溪口眼淨同看古佛衣不向南華結香火此生何處是真依</div>
</p></div>
<div class='div-other'><a id='mulu327' />
<p class='h4'>見六祖真相</p><p class="byline">前人</p><p style="margin-left:2em" class="lg-abnormal"><div class='lg-row'>云何見祖師要識真來面亭亭塔中人問我何所見可憐明上座萬法了一電飲水既自知指月無復眩我本修行人三世積精煉中間一念失受此百年譴摳衣禮真相感動淚雨霰借師錫端泉洗我綺語硯</div>
</p></div>
<div class='div-other'><a id='mulu328' />
<p class='h4'>望南華寺</p><p class="byline">文天祥</p><p style="margin-left:2em" class="lg-abnormal"><div class='lg-row'>北行近千里迷復忘西東行行至南華匆匆如夢中佛化知幾塵患乃與我同有形終歸滅不滅惟真空咲看曹溪水門前坐松風</div>
</p></div>
<div class='div-other'><a id='mulu329' />
<p class='h4'>贈仰山禪師</p><p class="byline">張喬</p><p style="margin-left:2em" class="lg-abnormal"><div class='lg-row'>仰山因久住天下仰高名井邑身誰到林泉性本清野雲看處盡江月定時明髣髴曾相識今來隔幾生</div>
</p></div>
<div class='div-other'><a id='mulu330' />
<p class='h4'>贈仰山禪師歸曹溪</p><p class="byline">前人</p><p style="margin-left:2em" class="lg-abnormal"><div class='lg-row'>曹溪山下路猿鳥重相親四海求玄理千峰繞定身異花天上墮靈草雪中春自惜經行處焚香禮舊真</div>
</p></div>
<div class='div-other'><a id='mulu331' />
<p class='h4'>遊南華寺</p><p class="byline">楊廷秀<span class='note-inline'>(吉水人)</span></p><p style="margin-left:2em" class="lg-abnormal"><div class='lg-row'>南斗東頭第一山白頭初得扣禪關祖衣半似雲煙薄金鎻纔開霧作團</div>
</p></div></div>
<div class='div-other'><a id='mulu332' />
<p class='h3'>明</p>
<div class='div-other'><a id='mulu333' />
<p class='h4'>遺辯宗和尚</p><p class="byline">劉大夏<span class='note-inline'>(華容人　兵部尚書)</span></p><p style="margin-left:2em" class="lg-abnormal"><div class='lg-row'>平生最慕南華寺路出曹溪偶爾來獨對老僧終日坐此心便覺少塵埃</div>
</p></div>
<div class='div-other'><a id='mulu334' />
<p class='h4'>謁南華一律</p><p class="byline">屠鏞<span class='note-inline'>(鄞縣人　<span class='corr'>冢</span>宰)</span></p><p style="margin-left:2em" class="lg-abnormal"><div class='lg-row'>乘閑遠訪梵王家十里松陰一逕斜甘雨隨車蘇草木祥風捲斾入烟霞月明詞客同看竹春到山僧自種茶試問老禪千載事篋中留得舊袈裟</div>
</p></div>
<div class='div-other'><a id='mulu335' />
<p class='h4'>南華一首</p><p class="byline">王大用<span class='note-inline'>(莆田人　右都)</span></p><p style="margin-left:2em" class="lg-abnormal"><div class='lg-row'>習勞陟崇岡選勝窮玄境二溪分朝宗四峰鬱籓屏天家[這-言+虎]興廢茲焉得其靜永懷南華師為爾發深省</div>
</p></div>
<div class='div-other'><a id='mulu336' />
<p class='h4'>遊南華寺</p><p class="byline">顧應祥<span class='note-inline'>(吳興人　右副都)</span></p><p style="margin-left:2em" class="lg-abnormal"><div class='lg-row'>十里松陰入翠微半空樓閣映晴暉潭龍已化猶餘塔心印無傳只有衣盡向遺骸參佛祖誰還一語了玄機芒鞵步出清溪晚水自潺潺雲自飛</div>
</p></div>
<div class='div-other'><a id='mulu337' />
<p class='h4'>遊南華寺二首</p><p class="byline">施儒<span class='note-inline'>(僉事)</span></p><p style="margin-left:2em" class="lg-abnormal"><div class='lg-row'>天造南華境山開六祖靈樓臺入烟霧鐘磬落青冥靜浴曹溪水親翻貝葉經徧觀諸寶藏塵夢一時醒</div>
</p></div>
<div class='div-other'><a id='mulu338' />
<p class='h4'>登鐘樓</p><p class="byline">前人</p><p style="margin-left:2em" class="lg-abnormal"><div class='lg-row'>臥穩招提境聞鐘遽攬衣樓高世緣斷山靜鳥音稀宦轍嗟何遠閒情幸未遲摩挲訪前事碑刻恨湮微</div>
</p></div>
<div class='div-other'><a id='mulu339' />
<p class='h4'>遊南華寺</p><p class="byline">吳廷翰<span class='note-inline'>(僉事)</span></p><p style="margin-left:2em" class="lg-abnormal"><div class='lg-row'>閑若坐名山于焉集佳瑞青岡迤真姿崇林鬱空翠甘溪來何方一脉泄靈異遂使神智人尋源而得至其後南宗師說法于此地上座天神臨洗鉢遊龍戱無上蘭臺函琅然發真秘乃知下下人具此上上智煩惱為菩提茲法原不二一時妙覺體塵坌忽如棄凡夫來何遲況此文墨吏苦緣萬念著往往生嗔恚聞經坐中起自心不可示溪聲與山色了此清淨意謝師啟一言吾生澹無事</div>
</p></div>
<div class='div-other'><a id='mulu340' />
<p class='h4'>前題</p><p class="byline">文郁<span class='note-inline'>(御史)</span></p><p style="margin-left:2em" class="lg-abnormal"><div class='lg-row'>一入南華寺都忘夢裡身雲開溪弄影花好洞藏春活水烹新茗僧床拂舊塵蒲團高兀兀閑坐洗吾心</div>
</p></div>
<div class='div-other'><a id='mulu341' />
<p class='h4'>前題</p><p class="byline">劉喬<span class='note-inline'>(泰和人　僉事)</span></p><p style="margin-left:2em" class="lg-abnormal"><div class='lg-row'>今識南華路穿雲入翠微勝遊方外得此境粵中稀石洞龍深臥禪枝鳥倦飛使君行役苦曹水欲生譏</div>
</p></div>
<div class='div-other'><a id='mulu342' />
<p class='h4'>南華寺參六祖</p><p class="byline">徐元春<span class='note-inline'>(嘉興人　推官)</span></p><p style="margin-left:2em" class="lg-abnormal"><div class='lg-row'>路入招提境堂開選佛塲非臺明鏡曉不夜慧燈長萬刼空遺骨三生挹玅香曹溪溪下水還過石頭岡</div>
</p></div>
<div class='div-other'><a id='mulu343' />
<p class='h4'>謁六祖</p><p class="byline">戴有孚<span class='note-inline'>(永新人　通判)</span></p><p style="margin-left:2em" class="lg-abnormal"><div class='lg-row'>岐路積氛埃獨懷超世志對此南華峰聿思明鏡慧伊人貞睿聖片言折宗旨豈惟超北禪吾流驚玅契何用充棟書反以滋羣蔽耿光溢千年雲麗袈裟地我來及首春新葉長蕉荔歷窮臺殿深眺屢郊原媚泠泠卓錫泉鼎鼎西來味異域本天開天花時亦墜五嶽未終陟茲遊應相繼</div>
</p></div>
<div class='div-other'><a id='mulu344' />
<p class='h4'>同黃才伯遊南華</p><p class="byline">章拯<span class='note-inline'>(蘭溪人　學憲)</span></p><p style="margin-left:2em" class="lg-abnormal"><div class='lg-row'>韶陽多勝景詎得無異人曲江滙武溪寶林亦橫陳巗巗大鑒師一語了諸塵云何無住心眩俗留色身衣鉢等瓦礫傳者豈其真我來試一勺愛此青嶙峋乘月出白沙悠然詩興新</div>
</p></div>
<div class='div-other'><a id='mulu345' />
<p class='h4'>謁六祖</p><p class="byline">湛若水<span class='note-inline'>(增城人)</span></p><p style="margin-left:2em" class="lg-abnormal"><div class='lg-row'>大師天所生靈境地所啟白業入玄門下士超上智化身隨香烟落葉歸根蒂草木皆佛性雲日超定慧</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>應變意彌定到寺心頗動因知泥空着無事乃大用溪行得自身雲臥無塵夢覺聞隔嶺鐘風吹過陰洞</div>
</p></div>
<div class='div-other'><a id='mulu346' />
<p class='h4'>登塔</p><p class="byline">黃衷<span class='note-inline'>(南海人　兵部侍郎)</span></p><p style="margin-left:2em" class="lg-abnormal"><div class='lg-row'>絕頂天門近雲霞上客衣蒼杉巢鵲徧古路見人稀偶與道心愜寧知塵事違大千何世界一點佛燈微</div>
</p></div>
<div class='div-other'><a id='mulu347' />
<p class='h4'>遊南華</p><p class="byline">周瑯<span class='note-inline'>(蘄水人　學憲)</span></p><p style="margin-left:2em" class="lg-abnormal"><div class='lg-row'>崎嶇歷山谷窈窕經林丘廣川相縈帶梵境迴以幽金光蕩松筠鐘磬雲間流苔痕交虎跡塔影沉龍湫依依示化身鬱鬱祥烟浮撫念得深省榮利非所求人生異金石踪跡那久留安得逐羣衲從此事梵修</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>弱齡事篇翰中年役纓冕世路浩紛馳潦倒嗟重趼適來偶公暇逐勝忘疲喘睠茲靈境幽登巔越層巘古殿隱松杉迴廊映苔蘚連岡宿雲霧環溪挹清淺福地啟玄宗圓經證前典悠悠累刼灰奕奕金身展試此塵慮消覺路應非緬浮榮竟何俾徙倚成悲泫</div>
</p></div>
<div class='div-other'><a id='mulu348' />
<p class='h4'>宿南華寺</p><p class="byline">姚鵬<span class='note-inline'>(崇德人　太守)</span></p><p style="margin-left:2em" class="lg-abnormal"><div class='lg-row'>雨宿南華寺空堂夜半時塵勞無地着鐘磬出雲遲人寂僧歸定風喧鳥亂枝欲投香火社惟有樂天知</div>
</p></div>
<div class='div-other'><a id='mulu349' />
<p class='h4'>前題</p><p class="byline">李遂<span class='note-inline'>(豐城人　都御史)</span></p><p style="margin-left:2em" class="lg-abnormal"><div class='lg-row'>妙有超三乘微塵徧入埏菩提何法相衣鉢是空筌悟從無住入訣匪夜深傳死骨遺神秀應知未解禪</div>
</p></div>
<div class='div-other'><a id='mulu350' />
<p class='h4'>前題</p><p class="byline">胡汝霖<span class='note-inline'>(四川人　學憲)</span></p><p style="margin-left:2em" class="lg-abnormal"><div class='lg-row'>西方聖人者六代此開山道妙形神外名垂宇宙間定僧依福地遊客慕禪關嶂擁屏千疊溪迴玉一灣登臨初不厭栖息豈知還笑被風塵染華簪漸欲斑</div>
</p></div>
<div class='div-other'><a id='mulu351' />
<p class='h4'>前題</p><p class="byline">劉穩<span class='note-inline'>(衡山人　副使)</span></p><p style="margin-left:2em" class="lg-abnormal"><div class='lg-row'>舊謁黃梅寺今登法寶堂風幡驚妙悟衣鉢嘆荒涼明鏡懸團影菩提散異香最憐沈苦海還欲駕慈航</div>
</p></div>
<div class='div-other'><a id='mulu352' />
<p class='h4'>遊南華寺</p><p class="byline">鄒善<span class='note-inline'>(安福人　布政)</span></p><p style="margin-left:2em" class="lg-abnormal"><div class='lg-row'>誰道諸天遠南行得勝遊水猶西竺味山共寶林幽不二門常闢給孤園可留悟來無一字自性是真修</div>
</p></div>
<div class='div-other'><a id='mulu353' />
<p class='h4'>曹溪</p><p class="byline">林如楚<span class='note-inline'>(侯官人　副使)</span></p><p style="margin-left:2em" class="lg-abnormal"><div class='lg-row'>大士傳心印南宗最上乘如何千刼裏已少六朝僧禪院聞風鐸花龕見夜燈到來無一字面壁記吾曾</div>
</p></div>
<div class='div-other'><a id='mulu354' />
<p class='h4'>寺曉</p><p class="byline">前人</p><p style="margin-left:2em" class="lg-abnormal"><div class='lg-row'>春潭宿霧然微月林端見欲起還復睡谷鶯纔一囀經聲在何處隱隱來深院開戶寂無人落花紅幾片</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>晨起步東林林深翠堪挹凝然百慮遣潄齒泉屢汲參差望厓湫逶迤度原隰借問雨何來山厨煙火濕</div>
</p></div>
<div class='div-other'><a id='mulu355' />
<p class='h4'>遊南華</p><p class="byline">陳大綸<span class='note-inline'>(宣化人　太守)</span></p><p style="margin-left:2em" class="lg-abnormal"><div class='lg-row'>今我篤真遊載八曹溪林佳景協清夏飛潛獲我心上有千年木一鳥懷其音下有千仞潭雙龍復潛吟暮夜神不寐萬籟含幽陰焚香攬玄嘿孤栖思不禁緬彼寂樂人其理尚可尋塵世豈不悠須臾成古今因識無生理石門芳草深</div>
</p></div>
<div class='div-other'><a id='mulu356' />
<p class='h4'>前題</p><p class="byline">王汝孝<span class='note-inline'>(東平人　御史)</span></p><p style="margin-left:2em" class="lg-abnormal"><div class='lg-row'>久慕曹溪勝焚香禮大千法門元不二空界果誰緣貝葉傳三昧曇花照四禪真如清淨域何用謝塵喧</div>
</p></div>
<div class='div-other'><a id='mulu357' />
<p class='h4'>前題</p><p class="byline">張玉<span class='note-inline'>(鳳陽人)</span></p><p style="margin-left:2em" class="lg-abnormal"><div class='lg-row'>繫馬松陰聽晚鐘諸天樓閣翠重重身遺南粵經千古道啟中原第六宗明鏡無臺塵自靜斷碑有字蘚還封老僧祗管參禪坐直在白雲深處逢</div>
</p></div>
<div class='div-other'><a id='mulu358' />
<p class='h4'>前題</p><p class="byline">胡相<span class='note-inline'>(廬陵人　同知)</span></p><p style="margin-left:2em" class="lg-abnormal"><div class='lg-row'>杖履入南華天高日未斜攤經翻貝葉搖塵看曇花佛土逾秋淨香臺夜復佳名山吾欲買不用苾芻賒</div>
</p></div>
<div class='div-other'><a id='mulu359' />
<p class='h4'>前題</p><p class="byline">周啟祥<span class='note-inline'>(海寧人　太守)</span></p><p style="margin-left:2em" class="lg-abnormal"><div class='lg-row'>天籟初收曉氣分梵音縹緲入層雲花凝甘露含珠影溪傍祇園瀉縠紋谷口松蘿如有待林端麋鹿自成羣為探寶地躭幽賞欲向初禪辟世氛</div>
</p></div>
<div class='div-other'><a id='mulu360' />
<p class='h4'>前題</p><p class="byline">何維伯<span class='note-inline'>(南海人　尚書)</span></p><p style="margin-left:2em" class="lg-abnormal"><div class='lg-row'>南華路口別多時尚逐塵勞覺<span class='corr'>已</span>非野寺蒼松虛鶴夢洞門芳草待人歸傳燈塔裡留僧偈說法堂前有佛衣日暮肩輿獨乘興曇花琪樹正依依</div>
</p></div>
<div class='div-other'><a id='mulu361' />
<p class='h4'>謁六祖真相</p><p class="byline">王弘誨<span class='note-inline'>(瓊州人　禮部尚書)</span></p><p style="margin-left:2em" class="lg-abnormal"><div class='lg-row'>卓錫泉邊護法龍寶坊叢裏振南宗尋師一叩西來意雲在青天鶴在松</div>
</p></div>
<div class='div-other'><a id='mulu362' />
<p class='h4'>遊南華</p><p class="byline">前人</p><p style="margin-left:2em" class="lg-abnormal"><div class='lg-row'>幾載齋心學上乘入門覺路<span class='corr'>羨</span>初登夢回欲解無生義猶愧曹溪一宿僧</div>
</p></div>
<div class='div-other'><a id='mulu363' />
<p class='h4'>謁六祖</p><p class="byline">楊起元<span class='note-inline'>(歸善人　吏部侍郎)</span></p><p style="margin-left:2em" class="lg-abnormal"><div class='lg-row'>來到師門謾說禪寶林今始識西天蒼蒼古木清因地泌泌春流帶福田錫水暗通香積裏盂龍長護法堂前千經一句渾無用使我真慚學蠧編</div>
</p></div>
<div class='div-other'><a id='mulu364' />
<p class='h4'>寄懷憨山禪師</p><p class="byline">前人</p><p style="margin-left:2em" class="lg-abnormal"><div class='lg-row'>聞說憨公到寶林朝來乘興一相尋田間雪積平如掌寺裏鐘稀寂似心爐熱旃檀香細細園開祗樹宇沉沉由來此法應無着不見空歸義自深</div>
</p></div>
<div class='div-other'><a id='mulu365' />
<p class='h4'>遊南華</p><p class="byline">郭棐<span class='note-inline'>(番禺人　光祿寺卿)</span></p><p style="margin-left:2em" class="lg-abnormal"><div class='lg-row'>一酌曹溪水冷然清客心野雲飛不定江月影長陰六葉藏珠鉢千秋見寶林悠然趺坐處幽鳥隔花吟</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>窣堵寵嵸倚碧霄四山靈氣護僊寮雲邊袈影開金剎天外紅光度石橋客到鳴鐘羣籟應僧來說偈五花飄瓣香一縷心如見笑對菩提思泬寥</div>
</p></div>
<div class='div-other'><a id='mulu366' />
<p class='h4'>宿曹溪禪林</p><p class="byline">前人</p><p style="margin-left:2em" class="lg-abnormal"><div class='lg-row'>曹溪溪水發天馨偶向溪頭一濯纓寶樹春來爭荏苒紺流東去總清泠千山霽后舒玄覽五葉從前演法乘欲見本來真面目焚香終夜讀壇經</div>
</p></div>
<div class='div-other'><a id='mulu367' />
<p class='h4'>法堂夜坐</p><p class="byline">前人</p><p style="margin-left:2em" class="lg-abnormal"><div class='lg-row'>夜深羣籟寂明月在菩提吾性應如是圓光自不迷</div>
</p></div>
<div class='div-other'><a id='mulu368' />
<p class='h4'>遊南華</p><p class="byline">郭大治<span class='note-inline'>(番禺人　知縣贈叅頭)</span></p><p style="margin-left:2em" class="lg-abnormal"><div class='lg-row'>寶林稱勝地紺鉢得真傳一悟菩提法千春祗樹先象山青得月溪水紫生烟覽景憐春仲逢僧且問禪</div>
</p></div>
<div class='div-other'><a id='mulu369' />
<p class='h4'>自濛[泳-永+裏]趨南華</p><p class="byline">袁昌祚<span class='note-inline'>(東莞人　叅議)</span></p><p style="margin-left:2em" class="lg-abnormal"><div class='lg-row'>為愛曹溪勝郵亭晚泊船行隨僧錫入坐想佛衣傳樹色深圍寺山腰細引泉眺遊情不厭翻欲息塵緣</div>
</p></div>
<div class='div-other'><a id='mulu370' />
<p class='h4'>將入曹溪使者來迓謝張明府</p><p class="byline">前人</p><p style="margin-left:2em" class="lg-abnormal"><div class='lg-row'>寶剎參差出紫氛四天鐘磬隔溪聞憐君幸借東山屐鎮日捫蘿憇法雲</div>
</p></div>
<div class='div-other'><a id='mulu371' />
<p class='h4'>晚眺</p><p class="byline">前人</p><p style="margin-left:2em" class="lg-abnormal"><div class='lg-row'>溪水粼粼觸石磯溪雲晴拂萬山飛遙看宿鳥鳴高樹知有孤僧下翠微</div>
</p></div>
<div class='div-other'><a id='mulu372' />
<p class='h4'>六祖一首</p><p class="byline">前人</p><p style="margin-left:2em" class="lg-abnormal"><div class='lg-row'>靈骨千年在禪心一物無僧來勤洒掃客到靜傳呼古殿燈光續層林塔影孤秖緣觀自性聞者得醍醐</div>
</p></div>
<div class='div-other'><a id='mulu373' />
<p class='h4'>遊南華</p><p class="byline">劉克正<span class='note-inline'>(從化人　翰林簡詞)</span></p><p style="margin-left:2em" class="lg-abnormal"><div class='lg-row'>道在無生悟者稀遲來猶得欵禪扉天開寶地出龍象人自祗園傳鉢衣溪上雲霞常映帶林中蘭若歲芳菲勞勞塵土多年夢暫向空門學息機</div>
</p></div>
<div class='div-other'><a id='mulu374' />
<p class='h4'>遊南華</p><p class="byline">黃在袞<span class='note-inline'>(國子監)</span></p><p style="margin-left:2em" class="lg-abnormal"><div class='lg-row'>偶遊雙鷲思微茫梵落平堤慧日長石鼎搖青浮貝動金砂含翠斷臺荒睛迴覺海探龍藏雪滿祗園過鴈堂可是袈裟垂巨石幾人能得出迷方</div>
</p></div>
<div class='div-other'><a id='mulu375' />
<p class='h4'>送僧歸曹溪</p><p class="byline">黎民褱<span class='note-inline'>(從化人)</span></p><p style="margin-left:2em" class="lg-abnormal"><div class='lg-row'>多時共話菩提樹半偈深知去住情今日祥煙何處所芙蓉驛路水邊城</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>西風飛錫楚山明翠竹黃花恰有情千載傳心如見佛更從何地學無生</div>
</p></div>
<div class='div-other'><a id='mulu376' />
<p class='h4'>渡曹溪一絕</p><p class="byline">釋真可<span class='note-inline'>(紫栢老人)</span></p><p style="margin-left:2em" class="lg-abnormal"><div class='lg-row'>踏來空翠幾千重曲折曹溪鎻梵宮欲問嶺南傳底事青山白鳥水聲中</div>
</p></div>
<div class='div-other'><a id='mulu377' />
<p class='h4'>贈繼度張茂才</p><p class="byline">前人</p><p style="margin-left:2em" class="lg-abnormal"><div class='lg-row'>竹林流水讀書堂更愛情風送午涼喜怒未萌誰是主香雲片片度長廊</div>
</p></div>
<div class='div-other'><a id='mulu378' />
<p class='h4'>贈本來和尚</p><p class="byline">前人</p><p style="margin-left:2em" class="lg-abnormal"><div class='lg-row'>前後千峰去復來幾迴蠟屐破蒼苔只今懶向諸方走飰罷和雲臥石臺</div>
</p></div>
<div class='div-other'><a id='mulu379' />
<p class='h4'>贈憨山禪師</p><p class="byline">周汝登<span class='note-inline'>(嵊縣人　僉事)</span></p><p style="margin-left:0em;text-indent:2em"><span class='note-inline'>(萬曆丁酉憨山上人奉　旨徙居海外余以量移來此盤桓半載談証無虛日明年余以入賀北發上人棹舟送我於濛[泳-永+裏]之月華寺指點曹溪去五羊幾千里矣明發分手欲別猶難為四十字貽之時戊戌孟夏之二十有一日也)</span></p>
<p style="margin-left:2em" class="lg-abnormal"><div class='lg-row'>已覺情空盡何當此日心欣從龍窟遠話別虎溪深雨榻開蓮卷風橈過寶林共携千里道臨發更沉吟</div>
</p></div>
<div class='div-other'><a id='mulu380' />
<p class='h4'>過曹溪謁六祖大師</p><p class="byline">釋德清</p><p style="margin-left:2em" class="lg-abnormal"><div class='lg-row'>曹溪滴水自靈淵流入滄溟浪拍天多少魚龍從變化源頭一脉尚泠然</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>樵斧纔拋石墜腰黃梅夜半寂無聊自持一鉢南歸後從此兒孫氣日驕</div>
</p></div>
<div class='div-other'><a id='mulu381' />
<p class='h4'>避難石</p><p class="byline">前人</p><p style="margin-left:2em" class="lg-abnormal"><div class='lg-row'>無端一念惹膻腥從此形骸累不輕十載獵叢張網處石頭滿眼盡無生</div>
</p></div>
<div class='div-other'><a id='mulu382' />
<p class='h4'>贈曹溪行脚僧</p><p class="byline">前人</p><p style="margin-left:2em" class="lg-abnormal"><div class='lg-row'>曹溪行脚來元自曹溪去久假而不歸忽憶曹溪路即墮宰官身依然無所住任運大化中褦襶安能韄猶記別時言菩提本無樹以是不迷人觸目多感悟隨緣到故鄉萬山滿烟霧未入曹溪門此心已如故況見昔時人悽然瀝情素提起屈眴衣宛若初分付推碎墜腰石打開寶藏庫掇出如意珠獨誇長者富三車隨所施諸子勿驚怖一喝泣鬼神片言逐狐兔魍魎頓潛踪龍蛇喜交錯經行寂滅塲往來憑杖履穿破磵底雲踏乾草頭露瓦礫盡生輝靈源永不涸誰知先後身賓主自相顧願執漚和鞭長驅白牛步</div>
</p></div>
<div class='div-other'><a id='mulu383' />
<p class='h4'>出曹溪入廣州道中</p><p class="byline">前人</p><p style="margin-left:2em" class="lg-abnormal"><div class='lg-row'>煙水南遊歷百城相逢知識總無情挨身纔欲須臾住又指前途向別行</div>
</p></div>
<div class='div-other'><a id='mulu384' />
<p class='h4'>重至曹溪</p><p class="byline">前人</p><p style="margin-left:2em" class="lg-abnormal"><div class='lg-row'>昔日住曹溪白髮雙耳垂今朝復重來圓頂光陸離改頭不改面就裏無成虧只為祖師禪要作克家兒一片金剛心化作貪嗔癡性命都拋却四大如枯枝費盡老婆心靈騐無毫釐目止停君駕隨緣了斯須今生縱無成尚有未來期假使百千刼此志終不移足要祖道光照耀如摩尼真使西來意如初分付時始遂此老願不辜一雙眉好生置高閣勿使八風吹</div>
</p></div>
<div class='div-other'><a id='mulu385' />
<p class='h4'>觀察海門周公屬修曹溪志大為感歎遂賦相逢行以贈</p><p class="byline">前人</p><p style="margin-left:2em" class="lg-abnormal"><div class='lg-row'>曹溪一滴水誰云西天來瞿曇不出世老胡眼未開洪波浩大地瀰漫浸九垓魚龍失性命狐狸謾驚猜白牯一隻眼黧奴半邊腮刼火黑其膝虛空轟若雷青山覆白雲古路橫蒼苔敝衣纔着體滿面生塵埃驅車出門去岐路多徘徊故鄉日以遠親友相追陪翹首望長安雲山鬱崔嵬通衢列方軌躊蹰何遲回忽見眼中人百念一齊灰虛空倐隕裂大地俱隳頺擘破鐵圍關打落凡聖胎披毛帶角墮劍樹刀山摧經行寂滅地坐臥光明臺回視器中蚊啾啾誠堪哀幻網時方結龜毛繩正絯瞻彼大力人優哉復優哉</div>
</p></div>
<div class='div-other'><a id='mulu386' />
<p class='h4'>觀察李公曹溪過訪夜坐</p><p class="byline">前人</p><p style="margin-left:2em" class="lg-abnormal"><div class='lg-row'>萬壑空生住三車長者來旃檀嚴淨土優鉢出天台白社開蓮漏青牛問刼灰玄心才一悟身世總塵埃</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>霜月明金界清霄坐寶林三生成幻夢一語見真心寂滅吹天籟虛空響梵音多慚玄度侶高駕費追尋</div>
</p></div>
<div class='div-other'><a id='mulu387' />
<p class='h4'>遊南華寺</p><p class="byline">趙志臯<span class='note-inline'>(蘭谿人　大學士)</span></p><p style="margin-left:2em" class="lg-abnormal"><div class='lg-row'>金剛一誦悟如來遂駕黃梅上乘回自解性空無住相何疑心鏡有塵埃千年遺骨今猶供半夜傳衣舊<span class='corr'>已</span>灰誰會門中求不二青蓮重向座間開</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>自有神機制毒龍溪山迴合白雲封六傳盡得西來意五葉能開南教宗風靜爐香圍翠竹月明幡影落長松空堂坐罷諸天迴寶樹烟籠起暮鐘</div>
</p></div>
<div class='div-other'><a id='mulu388' />
<p class='h4'>陪趙太史遊南華寺</p><p class="byline">曾仕鑑<span class='note-inline'>(南海人　戶部主事)</span></p><p style="margin-left:2em" class="lg-abnormal"><div class='lg-row'>卓錫何年寶剎開一燈傳影自黃梅菩提非樹衣終授楊柳為官骨未灰定裏風幡元不動空中臺鏡本無埃藤蘿信宿諸天外月滿曇花特地來</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>一溪晴鎻萬山雲客飰能將佛供分腰石尚存居士誌坐衣中有亞僊墳松懸塔影虛堂入香繞經聲靜夜聞頓教不傳遺鉢在遠來何事惠將軍</div>
</p></div>
<div class='div-other'><a id='mulu389' />
<p class='h4'>贈憨山禪師</p><p class="byline">張應申<span class='note-inline'>(東莞人　舉人)</span></p><p style="margin-left:2em" class="lg-abnormal"><div class='lg-row'>曹溪日以遠披豁得吾師龍象經行日優曇示現時彌天開法眼初地許攢眉自墮貪瞋障皈依畏後期</div>
</p></div>
<div class='div-other'><a id='mulu390' />
<p class='h4'>曹溪禮六祖真相</p><p class="byline">祝以豳<span class='note-inline'>(海寧人　察使)</span></p><p style="margin-left:2em" class="lg-abnormal"><div class='lg-row'>自聞曹溪語久識曹溪路今茲行脚至踄歷怳夢寐未掬水<span class='corr'>已</span>香悠然領心素萬杉繡寶林十里罥蒼霧旋入不二堂默記本來句示寂既千載四大兀堅固寂後尚有身本無曷以喻不有即不空真空即常住所以永刼存菩提無樹故捧持乾陀鉢摩挲屈眴布異寶紛前陳太初一瞬度自笑七尺軀人寰五石瓠諸緣息未能性海若與渡倘許排頓門蘧然一宿悟</div>
</p></div>
<div class='div-other'><a id='mulu391' />
<p class='h4'>讀曹溪通志十品</p><p class="byline">前人</p><p style="margin-left:2em" class="lg-abnormal"><div class='lg-row'>扁舟江上夕陽迷十品何來刮目[鎞-囟+(奐-大)]若道正因無一字底將綺語施曹溪</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>絕學誰超最上乘壇經了却十年燈姓名不向能師道自許曹溪行脚僧</div>
</p></div>
<div class='div-other'><a id='mulu392' />
<p class='h4'>題大鑑像</p><p class="byline">王弘誨<span class='note-inline'>(海南人　禮部尚書)</span></p><p style="margin-left:2em" class="lg-abnormal"><div class='lg-row'>葱嶺傳衣振鉢龍一花五葉衍南宗慈航不盡空中相覺海誰圖鏡裏容</div>
</p></div>
<div class='div-other'><a id='mulu393' />
<p class='h4'>謁南華十二絕</p><p class="byline">任可容<span class='note-inline'>(按察使)</span></p><p class="head5">其一</p>
<p style="margin-left:2em" class="lg-abnormal"><div class='lg-row'>扶輿佳氣鬱巃葱庾嶺岧嶤紫氣重一勺曹溪分萬派至今猶自說南宗</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>樵斧潛踪智若愚金剛一語啟凡夫機緣到日花心迸謾道西來半字無</div>
</p><p class="head5">其三</p>
<p style="margin-left:2em" class="lg-abnormal"><div class='lg-row'>識得風旛元不動自知明鏡本無塵千秋絕學誰參悟還向曹溪叩妙因</div>
</p><p class="head5">其四</p>
<p style="margin-left:2em" class="lg-abnormal"><div class='lg-row'>苦行寧愁大道難腰間片石碧琅玕何人移入南華院合浦珠光夜夜寒</div>
</p><p class="head5">其五</p>
<p style="margin-left:2em" class="lg-abnormal"><div class='lg-row'>授法三更月色遲機關未許外人窺鉢龍飛去禪衣冷心印于今却付誰</div>
</p><p class="head5">其六</p>
<p style="margin-left:2em" class="lg-abnormal"><div class='lg-row'>寶地朝朝散紫霞四山籠罩一袈裟非關老衲彌天手寸草金身未足誇</div>
</p><p class="head5">其七</p>
<p style="margin-left:2em" class="lg-abnormal"><div class='lg-row'>金剛不壞本來身謾向皮囊認假真試向西歸提隻履依稀壁影尚傳神</div>
</p><p class="head5">其八</p>
<p style="margin-left:2em" class="lg-abnormal"><div class='lg-row'>明鏡菩提義可疑堪憐首座發神奇年來試問叢林眾拂拭塵埃是阿誰</div>
</p><p class="head5">其九</p>
<p style="margin-left:2em" class="lg-abnormal"><div class='lg-row'>西天無鉢亦無衣此義由來識者稀恠殺痴皃求色相更從五葉覔禪機</div>
</p><p class="head5">其十</p>
<p style="margin-left:2em" class="lg-abnormal"><div class='lg-row'>淨土南來別有天星軺乘暇蹔逃禪福緣塵世能多少消得南華一夜眠</div>
</p><p class="head5">其十一</p>
<p style="margin-left:2em" class="lg-abnormal"><div class='lg-row'>醍醐一醉洗凡心瑤草曇花映寶林明發驅車出山谷諸天縹[緲-目+耳]白雲深</div>
</p><p class="head5">其十二</p>
<p style="margin-left:2em" class="lg-abnormal"><div class='lg-row'>匡時無計借前籌廊廟江湖到處愁何日投簪尋石隱無如此地足夷猶</div>
</p></div>
<div class='div-other'><a id='mulu394' />
<p class='h4'>曹溪次郭篤周勳卿韻并懷王唯吾勳丞甘子開學憲三君子</p><p class="byline">丁此呂<span class='note-inline'>(南昌人　叅政)</span></p><p style="margin-left:2em" class="lg-abnormal"><div class='lg-row'>曹溪溪口水泠泠一望芙蓉插漢青福地天開千葉祖香泉雲護四時馨宗傳南頓真超筏教接西來獨振鈴讀罷遺經禪宇寂憑欄天外眺空冥</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>千秋如畫列維籓萬疊雲屯萬壑奔佛國河山同帶礪禪宗洙泗此淵源法華輪在誰窺藏蘭若叢開別有村衲子勞勞供物役却憐淨土亦塵樊</div>
</p></div>
<div class='div-other'><a id='mulu395' />
<p class='h4'>謁六祖兼訪清頭陀有賦</p><p class="byline">李開芳<span class='note-inline'>(溫陵人　副使)</span></p><p style="margin-left:2em" class="lg-abnormal"><div class='lg-row'>生來已半百不識自頭面一叩六祖身毫光為我現遺骨千年香衣鉢完而縓鼻祖傳在茲玉環紫金昇累朝藉靈長睿藻何燦炫千僧為孫子明燈永朝晛溪水甘如蜜山形宛寶殿凡此種種相可悟不可見總歸真空裏千秋一瞬電向迷誰指點莫脫世情罥非不讀六籍一讀一瞑眩文字原不立何字可寓眴祖賚我頭陀性從憨山繕親受天竺師恍祖黃梅眷三更月吐時圓照滿赤縣謬許我根深當下梵聲囀未到米熟時不圖有篩旋一唯不為少千言何足<span class='corr'>羨</span>始覺苦縛久頓入良為便西天匪萬里在在呈前見真我認是我四大錯相戀五蘊皆空時不思惡與善感君此單傳滄桑變不變自性了真常光明普周遍</div>
</p></div>
<div class='div-other'><a id='mulu396' />
<p class='h4'>用憨禪師韻賦謝</p><p class="byline">前人</p><p style="margin-left:2em" class="lg-abnormal"><div class='lg-row'>不入曹溪路曷從覺本來從今空四諦誰復戀三台光借金爐色寒吹玉管灰栴檀直指後何自染塵埃</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>香泉流佛脉落葉響踈林真相三千界虛空一片心鉢深龍聽法夜靜鳥知音長脚尋真徧于今慰所尋</div>
</p></div>
<div class='div-other'><a id='mulu397' />
<p class='h4'>曹溪謁六祖步憨大師韻</p><p class="byline">余大成<span class='note-inline'>(南京人　山東巡撫)</span></p><p style="margin-left:2em" class="lg-abnormal"><div class='lg-row'>未到曹溪早無口半邊鼻孔漫撩天分明四句中途語攪亂支那也枉然</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>教他舂米却舂腰惹得黃梅不自聊半夜駝回鉢袋子那堪暴富小兒驕</div>
</p></div>
<div class='div-other'><a id='mulu398' />
<p class='h4'>宿南華步紫栢老人韻</p><p class="byline">前人</p><p style="margin-left:2em" class="lg-abnormal"><div class='lg-row'>皷寂鐘沉隔萬重相逢嚴棘又魔宮從先携手曹溪路摠在風旛廊廡中</div>
</p></div>
<div class='div-other'><a id='mulu399' />
<p class='h4'>再謁六祖</p><p class="byline">前人</p><p style="margin-left:2em" class="lg-abnormal"><div class='lg-row'>南華寺裹一花開昔日龐公今再來重見東山撾法皷故教西水吼春雷</div>
</p></div>
<div class='div-other'><a id='mulu400' />
<p class='h4'>南華絫憨公禪師言贈</p><p class="byline">前人</p><p style="margin-left:2em" class="lg-abnormal"><div class='lg-row'>望八曹溪路飛嵐鎖玉津天空花雨淨山靄法雲新明鏡懸臺日菩提辟坐塵俛眉開一笑重見本來人</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>法在衣仍在心空體更空三車離火宅五葉透靈叢幻迹獵人伍圓機旛影通惠明尋往刦瞻禮到新蒙</div>
</p><p class="head5">其三</p>
<p style="margin-left:2em" class="lg-abnormal"><div class='lg-row'>護禪因觸網杖錫復登壇玉帶瓊僊解曇花寶樹攢逢人餐露液以我彈金丸自在天身見應多得度歡</div>
</p><p class="head5">其四</p>
<p style="margin-left:2em" class="lg-abnormal"><div class='lg-row'>大道饒分岐圓通不二門杖頭肩日月麈尾注乾坤鈴鐸醒塵夢麟[豸*不]挽俗轅功成多寶塔法席許同溫</div>
</p></div>
<div class='div-other'><a id='mulu401' />
<p class='h4'>遊曹溪謁六祖三首</p><p class="byline">梅之煥<span class='note-inline'>(麻城人　都御史)</span></p><p style="margin-left:2em" class="lg-abnormal"><div class='lg-row'>一月舟中浪拍天暫騎瘦馬問金僊只言世外風波少獵裡藏身十五年</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>恠得疎慵似野僧却于個裹悟前生山空樹老無人會溪鎖寒烟月自明</div>
</p><p class="head5">其三</p>
<p style="margin-left:2em" class="lg-abnormal"><div class='lg-row'>一鉢猶能伏毒龍避人飜向獵圍中隨緣應度原無定雌伏由來屬大雄</div>
</p></div>
<div class='div-other'><a id='mulu402' />
<p class='h4'>夏日同閔紉弦先生飲卓錫泉</p><p class="byline">王命璿<span class='note-inline'>(閩人　御史)</span></p><p style="margin-left:2em" class="lg-abnormal"><div class='lg-row'>少憇曹溪吸錫泉南華故是古西天一聲雷送風頭雨幾片雲垂澗下田坐處氷壺清徹底爾來臺鏡映無邊劈開荒霧山河現留履于今憶昔賢</div>
</p></div>
<div class='div-other'><a id='mulu403' />
<p class='h4'>謁六祖大師</p><p class="byline">釋通岸<span class='note-inline'>(光孝寺)</span></p><p style="margin-left:2em" class="lg-abnormal"><div class='lg-row'>飛閣巍然駕碧霄天開勝跡自南朝非臺鏡裏休勤拭綵筆空中莫浪描浮世但誇金鏁骨黃梅誰識石懸腰應憐一脉曹溪水涓滴能分萬派遙</div>
</p></div>
<div class='div-other'><a id='mulu404' />
<p class='h4'>遊曹溪叅六祖</p><p class="byline">袁崇煥<span class='note-inline'>(東莞人　兵部尚書)</span></p><p style="margin-left:2em" class="lg-abnormal"><div class='lg-row'>虞帝南遊時此地幾陵谷黃梅證道歸此事非變局即今南華源<span class='corr'>已</span>接西天竺頓門從此開信衣不必續在俗已成僧寧擇菜與肉風旛未足疑在獵心無逐何須轉法華自性無不足我來禮金身恍惚舊眷屬四十未有期<span class='corr'>已</span>失初面目劍樹狎如家愛河湛且浴非盡還是非愈解愈桎梏騎驢更覔驢失鹿還夢鹿無邊是苦海有底非黑獄我性自貪頑他塵豈淫酷以茲煩惱因電光空僕僕如控惡毒龍豈但難把捉願師善知識為我從頭燭願師大慈悲更與同人朂</div>
</p></div>
<div class='div-other'><a id='mulu405' />
<p class='h4'>前題</p><p class="byline">黃儒臣<span class='note-inline'>(東莞人)</span></p><p style="margin-left:2em" class="lg-abnormal"><div class='lg-row'>清晨溯曹溪漭蕩騁遐矚晴旭散烟霏葱蒨森以綠參差歷隰原迤邐窮崖谷和尚坐具地<span class='corr'>已</span>冐四山麓繞鉢降龍歸持咒馴虎服乃知法力大能資眾生福而我煩惱多思就清涼浴冷冷溪下流宛來自西竺琳宮窈窕開香閣崚嶒屬林幽翠欲流鳥聲在深竹諸品俱寂然吾心何起伏區區有漏因轉令生<span class='corr'>刺</span>促寧知累刼塵世界藏一粟所以五葉花只餘一燈續能師大智人作務隨庸俗片言啟悟機萬法自心足色身豈必存威儀仍自肅但徵般若心菩提果應熟</div>
</p></div>
<div class='div-other'><a id='mulu406' />
<p class='h4'>曹溪謁六祖四首</p><p class="byline">何吾騶<span class='note-inline'>(香山人　翰林學士)</span></p><p style="margin-left:2em" class="lg-abnormal"><div class='lg-row'>暫向曹溪路緇塵迥已分風清盤細草路遠出香雲松影千峰暗泉聲隔嶺聞遙聆僊梵落不覺雨華紛</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>夙昔懷真秘搴帷訪路微一空原不二是了更何非山即毘盧帽雲如敗色衣天開能祖地漫語道南歸</div>
</p><p class="head5">其三</p>
<p style="margin-left:2em" class="lg-abnormal"><div class='lg-row'>昔聞沙是佛今識佛留身萬刼何曾變真空不碍塵風旛如在目菜肉若為陳一種和光意于今欲渡人</div>
</p><p class="head5">其四</p>
<p style="margin-left:2em" class="lg-abnormal"><div class='lg-row'>我遲未千載不及祖生時得聽真如偈堪為引導師佛光猶在面法寶可應私倘悟西來理傳燈已在茲</div>
</p></div>
<div class='div-other'><a id='mulu407' />
<p class='h4'>宿等持上人講堂</p><p class="byline">前人</p><p style="margin-left:2em" class="lg-abnormal"><div class='lg-row'>獨行苦無徒修士悵空谷唯德自有鄰斯言可三復能祖南歸時川原盡駭矚卜地成祇園乃在曹溪麓千峰啼夜猿白日走麋鹿入境一以遙禪林自幽獨豈知大因緣徒眾轉擎踘但看千人鍋都由三更熟我來遇雨塗泥漥困童僕既至盥沐趨暢然展心曲似遇平生親一登太古樸經義久皈依快瞻真面目圓明似鏡光平常若菜肉令我處處和識今在在足善哉人天師何代不瞻服乃知佛功德度思良匪局自今來已遲遲早吾自朂</div>
</p></div>
<div class='div-other'><a id='mulu408' />
<p class='h4'>遊南華</p><p class="byline">劉體仁<span class='note-inline'>(蜀西人　刑部郎中)</span></p><p style="margin-left:2em" class="lg-abnormal"><div class='lg-row'>行人何處訪南華一派曹溪路入斜鐵鎮龍潭呈寶地錫飛象嶺卜僧家不從文字窺心印直悟真如散雨花竟日徘徊非想界愁將塵態避煙霞</div>
</p></div>
<div class='div-other'><a id='mulu409' />
<p class='h4'>曹溪輓憨山大師<span class='note-inline'>(有跋)</span></p><p class="byline">蕭雲舉<span class='note-inline'>(粵西人　禮部尚書)</span></p><p style="margin-left:2em" class="lg-abnormal"><div class='lg-row'>皷掉霜林扣夕扉故人把袂洽心期十年契濶龍華會萬里音書鴈斷時茆結牢山歸北海花開庾嶺向南枝衡陽地褊袈裟濶匡嶽雲深杖錫移臺鏡本空觀自性風幡一動想能師幾回涼月陪清話一宿秋風對故知隱几談天收密義揮毫見地掃羣疑久無黏縳心常定空有慈悲首重垂落葉寒深忘語倦聽鐘夜半說心危每嗟塵世塗多苦更到禪堂路轉岐法語聽來堪唯唯客程催去故遲遲老知湖海應難遇會屬機緣忽漫離鴈過寒山秋影盡馬嘶曹水去聲悲宗門摧棟材難得覺海藏舟事莫追睡蝶蘧蘧纔入夢猶龍矯矯欲何之悟來已是經千刼化去何煩贊一辭忘我非貪無相好觀空莫詫有形奇回看峰色林端寺應想潮音篋裏詩圓寂那曾分去住莊嚴不改舊威儀秪愁法侶應稀少託鉢傳衣更屬誰</div>
</p><p style="margin-left:0em;text-indent:2em">天啟癸亥孟冬以北征之便過南華訪憨山上人信宿劇談良慰積想別去五日而師忽化去生死事大無常迅速可畏哉漫為排律七言近體計二十韻聊見機緣之非偶撫流而自惕吾師孔氏惟聞道而兢兢三教歸一不宜作二見也</p>
</div>
<div class='div-other'><a id='mulu410' />
<p class='h4'>輓憨師四章<span class='note-inline'>(有敘)</span></p><p class="byline">吳中偉<span class='note-inline'>(海鹽人　兵部侍郎)</span></p><p style="margin-left:0em;text-indent:2em">憨山大師禪宗龍象余治湖南獲展參詣庚申春再承乏嶺表道經曹溪頂禮南華祖像僅蔽風雨雖巨材山積而龜曝鶴飛丹青剝落徘徊久之慨焉太息詢厥所以老比丘答言此我憨大師未竟業也安禪七日金地將完纔搆三塗法輪中輟言罷掩抑悲不自勝予重憐其意語之曰若等真思大師余當為若招之比丘百餘輩咸各歡喜無量投地稱謝遂重趼千里殷勤啟請始於比年月再入曹溪則僧輩<span class='corr'>已</span>三請而予亦三致書師矣卓錫之日法訊見貽薄宦紏纏未遑酬次每念他日北歸庶幾從容化城仰參心諦而僧臘已盡遽證涅槃俾予數年所懷竟成虛想夫金剛不壞則大教常流石電難延則肉軀等盡予悼宗風之永寂哀玄義之將頺感往多哀傷今欲絕攬筆成誄情見乎詞矣</p>
<p style="margin-left:2em" class="lg-abnormal"><div class='lg-row'>歸盡天龍有大師講壇花雨落遲遲厨中法膳慈宮出嶺表恩流聖主知鷗鳥宰官疑玩世旃檀海藏有經時是誰高足如迦葉把頌遺言痛所思</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>曹溪滴滴泣南華當日親承坐具紗心印獨傳無一字地金重布有三車林風月掩牀頭火穀雨煙消定後茶未法中興還更墮低回雙樹獨長嗟</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>讖記南宗歲<span class='corr'>已</span>千道塲重此更安禪法流心在無窮悟祖去衣焚不再傳泣斷比丘黃葉下靈埋鏁子白雲邊應留遺教經同佛猶自中流得寶船</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>滿月當年亦試參皈心初地憶湖南衣從白[毯-炎+疊]身常淨教演青蓮舌再[合-一+(恭-共)]金版譯窮經幾部銀鈎書就祖千函是誰檀越真相負三度書招秪自慚</div>
</p></div>
<div class='div-other'><a id='mulu411' />
<p class='h4'>秋日入曹溪宿等上人方丈</p><p class="byline">梁元柱<span class='note-inline'>(順德人　御史)</span></p><p style="margin-left:2em" class="lg-abnormal"><div class='lg-row'>秋清祇樹晚含霜乘興同過選佛塲面北袈裟方丈地天南炎海一津梁談深夜月探玄鉢座酌溪泉引錫長自覺浮生閒半日前途底事卻茫茫</div>
</p></div>
<div class='div-other'><a id='mulu412' />
<p class='h4'>謁六祖</p><p class="byline">王永圖<span class='note-inline'>(荊溪人　太守)</span></p><p style="margin-left:2em" class="lg-abnormal"><div class='lg-row'>南宗一派振禪機坐具天開擁翠微萬里從分初地果千年真見寶林衣浮屠寂寂傳燈朗梵唄紛紛法雨霏塵夢暫醒尋往刼幾人此地得皈依</div>
</p></div>
<div class='div-other'><a id='mulu413' />
<p class='h4'>遊南華寺</p><p class="byline">田仰<span class='note-inline'>(泰和人　參政)</span></p><p style="margin-left:2em" class="lg-abnormal"><div class='lg-row'>塵勞求息駕禪悅慰初心梵唄揚清韻煙霞結翠陰鉢殘金石脫衣敝水田侵欲問西來意機緣何處尋</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>一派曹溪水千年演法真瞻容如人定聞偈可遺身臘盡桃俱艷人歸意自新香林寧久駐選勝且逡巡</div>
</p></div>
<div class='div-other'><a id='mulu414' />
<p class='h4'>春日宿南華方丈</p><p class="byline">李孫宸<span class='note-inline'>(香山人　翰林學士)</span></p><p style="margin-left:2em" class="lg-abnormal"><div class='lg-row'>弭櫂尋幽訪翠微人間寶地此應稀偈從頓教參無樹燈自相傳授有衣月滿經堂僧入定天清卓錫鶴俱飛悠悠萍梗寧須問暫借空門悟息機</div>
</p></div>
<div class='div-other'><a id='mulu415' />
<p class='h4'>謁六祖</p><p class="byline">陳玄藻<span class='note-inline'>(莆田人　參政)</span></p><p style="margin-left:2em" class="lg-abnormal"><div class='lg-row'>溪流迴合漾清暉古剎參禪願不違佩玦兼留持飯鉢素珠久綴鏤金衣一花五葉傳宗遠無樹非臺喻法微遺像森然如指引誰云隻履<span class='corr'>已</span>西歸</div>
</p></div>
<div class='div-other'><a id='mulu416' />
<p class='h4'>宿南華方丈</p><p class="byline">徐遵湯</p><p style="margin-left:2em" class="lg-abnormal"><div class='lg-row'>在家常夢到南華及到南華夢在家初地若教成幻想故鄉亦可作空花</div>
</p></div>
<div class='div-other'><a id='mulu417' />
<p class='h4'>遊南華二首</p><p class="byline">呂承明<span class='note-inline'>(江陰人)</span></p><p style="margin-left:2em" class="lg-abnormal"><div class='lg-row'>真是傳衣處非徒選勝遊恒河天地滿歷刼古今愁朝爽先臨塔寒聲盡入流往因如未托瓢笠也難留</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>吳儂來粵嶠寶地此躋攀龕現空中相花開鏡裏顏禪宗無世代佛國有河山好借維摩榻塵途一息閑</div>
</p></div>
<div class='div-other'><a id='mulu418' />
<p class='h4'>秋日晚過平岡望南華寺</p><p class="byline">張育葵<span class='note-inline'>(江陰人　曲江令)</span></p><p style="margin-left:2em" class="lg-abnormal"><div class='lg-row'>巉崖絕磵石堪携一路行吟到日西欲向名山尋舊蹟何妨暝壑轉平堤嶺頭紺殿歸雲護海外瑤臺夕樹迷驛火邨燈傳送急忽聞孤磬是禪棲</div>
</p></div>
<div class='div-other'><a id='mulu419' />
<p class='h4'>宿南華寺</p><p class="byline">前人</p><p style="margin-left:2em" class="lg-abnormal"><div class='lg-row'>夜闌深箐寂無譁何處山間不可家拙宦逢僧談世幻勞人據榻夢天涯寶林檻外三珠樹優鉢燈前五葉花辭累不須瓢笠早清霄聊與托袈裟</div>
</p></div>
<div class='div-other'><a id='mulu420' />
<p class='h4'>次曲江令張午卿壁間韵留示禪堂諸衲</p><p class="byline">魏浣初<span class='note-inline'>(常熟人　參政)</span></p><p style="margin-left:2em" class="lg-abnormal"><div class='lg-row'>六時鐘梵肅羣譁大會靈山總一家世法有身因有累空門無往即無涯敲開石髓誰非火嗅到枝頭已是花莫道伊蒲容易饗英雄擔不起袈裟</div>
</p></div>
<div class='div-other'><a id='mulu421' />
<p class='h4'>又次韻留別輓無梅軒</p><p class="byline">前人</p><p style="margin-left:2em" class="lg-abnormal"><div class='lg-row'>蒻笠椶簑來處携懸知暈在夕陽西果聞鐘皷崇朝咽為寫煙嵐四望迷象嶺鬱葱深護寺曹溪飛濺欲平堤過橋帶雨看三笑借得禪和四大棲</div>
</p></div>
<div class='div-other'><a id='mulu422' />
<p class='h4'>展視六祖所傳信具作禮一偈</p><p class="byline">前人</p><p style="margin-left:2em" class="lg-abnormal"><div class='lg-row'>鏡臺寶樹塵埃外琳宇金容法界中都把山河為坐具不由文字立宗風傳衣亦是聊傳信擊鉢安能更擊空悟得雨皆龍自致人身涕唾海潮通</div>
</p></div>
<div class='div-other'><a id='mulu423' />
<p class='h4'>曹溪謁祖</p><p class="byline">孫朝肅<span class='note-inline'>(姑蘇人　布政)</span></p><p style="margin-left:0em;text-indent:2em">余歸田五年忽有瓊崖之命<span class='corr'>已</span>具疏乞休矣夜感異兆遂治裝踰嶺謁　六祖於寶林且得見西來衣鉢因思宦轍所至無非夙緣不可強也歸抵濛裏舟中援筆記之</p>
<p style="margin-left:2em" class="lg-abnormal"><div class='lg-row'>名山洵奇絕五丁啟蒙翳複巘看象形迴岡起龍勢爰有身毒僧飲泉識靈閟讖記百六年直接西來意說法旃檀林河沙等超濟負薪者獦獠頓悟心無住北往梅子熟南來性豈異風旛眾喙息心生法一切以此照迷途孤燈破羣蔽遄步寶林山人天爭授記卓錫泉甘冽大眾萬千隸青原南嶽流盡厭醍醐味一滴五派分拈花有夙契棒喝雖熾然寂寂印宗諦余本山谷禪無端罥塵世銜命遊粵東先感法施惠問路[涯-圭+(朔-月)]曹源雙樹愜幽憇膜拜兩足尊皈依結精誓薰沐展信衣匍匐捧量器矢念發大雄願獲無漏智往因故不微證果詎云細始解世間法性海無邊際大千可縱遊那畏炎方癘四十而無聞躊躇悔短歲雲壑領妙心松風理半偈去住兩無踪虛舟等不繫</div>
</p><p style="margin-left:0em;text-indent:2em">余輯通志成矣友人謂余曰師錄諸賢詩而附孫公於其先人後得非仍舊志乎公諱魯字沂水中順治壬辰進士今佐郡越州其為清詩也固宜余敬謝不敏檢篇中有丙午字因改列於甲辰簡末更綴數語以見山中人與世落落如此芃庵道人識</p>
</div>
<div class='div-other'><a id='mulu424' />
<p class='h4'>曹溪謁祖</p><p class="byline">葉紹顒<span class='note-inline'>(吳江人　御史)</span></p><p style="margin-left:2em" class="lg-abnormal"><div class='lg-row'>一滴曹溪五派開瑞雲琪樹護香臺幾年獵隱傳衣後此地壇經轉法來月寂風旛無動相山空花雨靜塵埃還思三匝當時事攬轡聊同一宿回</div>
</p></div>
<div class='div-other'><a id='mulu425' />
<p class='h4'>曹溪禮六祖漫賦四章至未則重有感矣</p><p class="byline">蕭丁泰<span class='note-inline'>(漢陽人　南韶道)</span></p><p style="margin-left:2em" class="lg-abnormal"><div class='lg-row'>寶林深處啟禪扉問水尋源識者稀半夜櫂船憑自力經年守綱隱玄機菩提無樹誰傳法屈眴何緣獨授衣禮罷慈容披聖蹟頓令心地得皈依</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>黃梅米熟一燈懸南北分宗頓教先字義融通氷即水風旛靜處火生烟了心不必依文句喫菜何妨向肉邊解道本來無一物尚留半偈證言詮</div>
</p><p class="head5">其三</p>
<p style="margin-left:2em" class="lg-abnormal"><div class='lg-row'>慈雲慧月兩悠悠法相堂堂在上頭象嶺盤旋仍北拱香溪曲折逐西流<span class='corr'>已</span>知佛性無同異豈戀塵寰怯去留為與兒孫存榜樣幻軀靈骨任春秋</div>
</p><p class="head5">其四</p>
<p style="margin-left:2em" class="lg-abnormal"><div class='lg-row'>四山矗矗水盈盈田野川原一望平護法天王張坐具布金居士捨墳塋樵蘇香積如雲爨襏襫山農帶雨耕縱是祖庭秋晚日忍看狸虎各縱橫</div>
</p></div>
<div class='div-other'><a id='mulu426' />
<p class='h4'>重遊南華寺</p><p class="byline">王思任<span class='note-inline'>(山陰人　九江道)</span></p>
<div class='div-other'><a id='mulu427' />
<p class='h5'>入寺</p><p style="margin-left:2em" class="lg-abnormal"><div class='lg-row'>萬里南華一坐蓮松間紫火發青烟三更日出天雞呌偶念彌陀便是禪</div>
</p></div>
<div class='div-other'><a id='mulu428' />
<p class='h5'>入溪</p><p style="margin-left:2em" class="lg-abnormal"><div class='lg-row'>宗風飛絮不粘泥六祖真傳豈為西若認此臺無鏡在誰將古月照曹溪</div>
</p></div>
<div class='div-other'><a id='mulu429' />
<p class='h5'>肉身</p><p style="margin-left:2em" class="lg-abnormal"><div class='lg-row'>坐起還同放倒參當時豈料守燈龕只言打獵挑柴漢坐在人前不愧慙</div>
</p></div>
<div class='div-other'><a id='mulu430' />
<p class='h5'>看衣</p><p style="margin-left:2em" class="lg-abnormal"><div class='lg-row'>天西一具破袈裟鍼到傳時線不差傳到不傳纔是服彌天撒去敢爭些</div>
</p></div>
<div class='div-other'><a id='mulu431' />
<p class='h5'>看鉢</p><p style="margin-left:2em" class="lg-abnormal"><div class='lg-row'>曾作番僧面壁供是誰陶冶是誰鎔西來乞食無多子願捨娑婆豢毒龍</div>
</p></div>
<div class='div-other'><a id='mulu432' />
<p class='h5'>響鞋</p><p style="margin-left:2em" class="lg-abnormal"><div class='lg-row'>渡江無力摘蘆輕今日留他待怎生踏破此鞋何處覔聊傳東土看修行</div>
</p></div>
<div class='div-other'><a id='mulu433' />
<p class='h5'>腰石</p><p style="margin-left:2em" class="lg-abnormal"><div class='lg-row'>曾說牛頭苦鍊腰誰知此石自西描五宗今日皆能吃飯熟多時不肯撩</div>
</p></div>
<div class='div-other'><a id='mulu434' />
<p class='h5'>風旛</p><p style="margin-left:2em" class="lg-abnormal"><div class='lg-row'>心動還將心裏醫風旛斜處不曾思果然一掬清明水點破如何就得知</div>
</p></div></div>
<div class='div-other'><a id='mulu435' />
<p class='h4'>禮曹溪祖塔二首</p><p class="byline">陳朝輔<span class='note-inline'>(鄞縣人　御史)</span></p><p style="margin-left:2em" class="lg-abnormal"><div class='lg-row'>萬仞芙蓉護翠微却從初地證初衣香來水是天應是動處旛非風亦非鉢淨有潭龍不住臺空無樹鳥先歸分明認取三更月肯許朦朧掩竹扉</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>單提密意靜中參隻履西行道<span class='corr'>已</span>南米碓頓還真面目金剛不壞老瞿曇花開五葉終成果燈熖千枝自結龕慚愧蘧廬門外宿只從文字諷琅[王*(凵@(口*了*又))]</div>
</p></div>
<div class='div-other'><a id='mulu436' />
<p class='h4'>六祖真相</p><p class="byline">何三省<span class='note-inline'>(建武人　學憲)</span></p><p style="margin-left:2em" class="lg-abnormal"><div class='lg-row'>巍然趺坐遍光明猶似傳衣偈乍呈種就菩提花五葉塵消明鏡碓三更獨參最上原無相留向諸根證有成誰謂金僊世外杳親瞻莖草自晶晶</div>
</p></div>
<div class='div-other'><a id='mulu437' />
<p class='h4'>南華恭謁六祖同曲江尹陳惺齋探卓錫泉次壁間韻</p><p class="byline">前人</p><p style="margin-left:2em" class="lg-abnormal"><div class='lg-row'>佛八千餘年宗風獨此勝黃梅米熟時廣大非恒徑烱烱人天眼廓然掃陰凝香蓮出污泥蓮香絕滓濘返照密自知無音誰式聽真空且不留況乃鐘與磬風旛時寂然有動斯相應停舟禮空王禪林聊借凭衣在眾香歸探泉登絕磴坐對映水玉流連忽及瞑是水皆水性寧問湞與凌法雨足繽紛猶餘玄屑賸</div>
</p></div>
<div class='div-other'><a id='mulu438' />
<p class='h4'>謁曹溪二首</p><p class="byline">林翰冲<span class='note-inline'>(漳浦人　郡司理)</span></p><p style="margin-left:2em" class="lg-abnormal"><div class='lg-row'>生來便識祖留身今日山堂拜古人不壞金剛還碩果頓超心印足傳薪鶴飛千洞泉仍涌寶衍如林法孰真獨有西天無異水年年香發送迷津</div>
</p><p class="head5">又</p>
<p style="margin-left:2em" class="lg-abnormal"><div class='lg-row'>名山浩刼建重輝百六十年應不違自是仙胎花鶴淨寧貪庾嶺象龍肥壇經悟到原無字正果圓來定有希慚愧袈裟羅漢飯疑師當日尚傳衣</div>
</p></div>
<div class='div-other'><a id='mulu439' />
<p class='h4'>戊辰給假南還道經曹溪參謁六祖時未留題今補寄四律</p><p class="byline">李士淳<span class='note-inline'>(程鄉人　翰林學士)</span></p><p style="margin-left:2em" class="lg-abnormal"><div class='lg-row'>我到曹溪三十年雲山入夢尚迴環未留一字耻隨俗閱盡千言誰解禪欲向源頭尋活水先從溪口酌清泉壇經刊後無文義依樣葫蘆了夙緣</div>
</p><p class="head5">其二</p>
<p style="margin-left:2em" class="lg-abnormal"><div class='lg-row'>一葉浮江六度開燈燈相接證如來家常吃飯惟求熟稱體穿衣不費裁麻屑流中隨水出荷鋤山下戴星回幾番看枕鴛鴦在誰把金針付妙才</div>
</p><p class="head5">其三</p>
<p style="margin-left:2em" class="lg-abnormal"><div class='lg-row'>一具袈裟萬頃田須彌芥子總同圓四言出口偶成偈半夜傳衣信宿緣澗水潺潺流祖意松風瑟瑟奏僊詮老僧夜話黃梅事不覺樓頭月半天</div>
</p><p class="head5">其四</p>
<p style="margin-left:2em" class="lg-abnormal"><div class='lg-row'>祖派分行道已南源泉點滴注寒潭雲來遠岫空中變月到禪堂分外湛滄海幾回嗟鹿夢青山依舊護龍龕菩提無樹仍留種莫負當年老祖曇</div>
</p></div>
<div class='div-other'><a id='mulu440' />
<p class='h4'>自濛[泳-永+裏]入南華</p><p class="byline">陳上善<span class='note-inline'>(吳郡人)</span></p><p style="margin-left:2em" class="lg-abnormal"><div class='lg-row'>地與曹溪接清波澹若斯山川真佛國草木亦幽姿馬蹋春雲濕鳩衝宿雨垂水流花笑意好去問盧師</div>
</p></div>
<div class='div-other'><a id='mulu441' />
<p class='h4'>自濛[泳-永+裏]入南華次陳元者韻</p><p class="byline">戴國士<span class='note-inline'>(豫章人)</span></p><p style="margin-left:2em" class="lg-abnormal"><div class='lg-row'>曹溪涓滴水逝者<span class='corr'>已</span>如斯春色不知處山光却弄姿雲深瞻塔迴風定想幡垂自性無真悟空尋導引師</div>
</p></div>
<div class='div-other'><a id='mulu442' />
<p class='h4'>訪曹溪</p><p class="byline">潘復敏<span class='note-inline'>(新昌人　曲江令)</span></p><p style="margin-left:2em" class="lg-abnormal"><div class='lg-row'>山將藍蘸樹含蒼路指南宗古道塲冷暖自知君解否可尋溪口味泉香</div>
</p></div>
<div class='div-other'><a id='mulu443' />
<p class='h4'>再宿南華</p><p class="byline">前人</p><p style="margin-left:2em" class="lg-abnormal"><div class='lg-row'>又來方丈學參禪午夜依稀面壁年靜引風旛都入鉢黃梅消息一爐烟</div>
</p></div>
<div class='div-other'><a id='mulu444' />
<p class='h4'>謁六祖</p><p class="byline">朱景運<span class='note-inline'>(上元人　翁源令)</span></p><p style="margin-left:2em" class="lg-abnormal"><div class='lg-row'>駐馬依雞林顒瞻皈上士忘言挺身教肉相猶嶔嶷因叩叔良前此溪馨豈已並問祖遷後示香仍古水曹流有遇合[泳-永+筭]派胡寂爾澌川香垢分人邪聖邪起祖振袈裟角默默示所以有身顯晦生山水動靜始響鞋來西洋踏筏皆香瀰諦觀鞋細紋高皮乏半趾所以示不著南青皆望履陰陰榕殿燈千顆龍珠晷上映祖肩環金玉爭壇綺慈容宣妙光馥雲馴鹿兕何期內天人外迺驕倀豸猛虎嘯幽藍深夜負嵎喜慈慘等是溪香流不均洗因知喧寂塲恩威互徙倚引簪味幡風動與靜乎視辭塔息公廡霜蟾迸松蘃</div>
</p></div>
<div class='div-other'><a id='mulu445' />
<p class='h4'>曹溪遙慟詩</p><p class="byline">譚貞默<span class='note-inline'>(嘉興人　戊辰進士)</span></p><p style="margin-left:0em;text-indent:2em">甲子暮春寓燕京石鐙菴聞憨山本師曹溪寂音集諸緇白弟子建誦經念佛道塲因作遙慟詩五十韻以志哀慕</p>
<p style="margin-left:2em" class="lg-abnormal"><div class='lg-row'>師作人天準神當定慧揚誕星峩步肅印月玉毫彰超繫思非練空緣澤自祥道消窮末葉覺大緝頺綱邪種驅又聚清徽振鉢芳春晞洪量溢夏烈迅威張龍壁九年觀氷參萬里方應虛傾道俗證化導侯王聖供袈裟紫慈名璽敕黃伊蒲珍積具頂相影圖將洪號欽山嶽崇䂓曜棟梁定儲罹法難報國[月*艮]戎行粵嶺什公路曹溪六祖塲密因敷瘴癘圓導徹蠻荒狂象銷魔力獰龍洗毒腸處幽名愈大在險動彌臧度戒紛緇白行檀濟泳翔塵芬留義室猿菓綴禪牀易簡符周孔虛明鑄老莊宿朝探譯制積袥照留詳餐飫天花肆鍼醫眾寶坊緒言蟲禦木通議日扶桑舌出總持骨胸開冥賾倉法華弘擊節疑諦决金剛影響敷懸鑑楞伽發祕囊操觚寧待匠趺坐即成章左史詮洙泗兵韜著渭泱叩津淵味瀉宣籥睿音昌運帚無懷智吟編有惠康辯靡一物碍趣會九流旁恩旨隨飛錫丰容儼碩強玄麾上廬岫法斾下衡襄燕市酬知願圜中念骨藏茶毘雙徑偈銘碣梵村香皈信化城道機緣宗鏡堂瞻依五度淨矜式四儀良耆宿栴檀繞衣冠絡索長提携孩戀慕燈火草商量筆錄東遊地心期立雪鄉逡巡巖瀑隔合沓歲陰茫忍土移南紀慈輪擁昔疆寶林隨順去庾嶺整遺亡現滅暉殊景環悲墮慘霜泥洹隱顯迹殄瘁白緇傷維衛旋西履閻浮失普航禮官需諡典節鎮護靈裝五乳鵞王寂雙林鹿女喪榮哀天爵貴壽臘足尊常塔影持遺教龕靈逗妙光及門情倍慟希想夢時颺緬邈同千古低佪愧一杭幸堪勤拂拭餘蔭得清涼</div>
</p><p style="margin-left:0em;text-indent:2em">終</p>
</div></div></div></div>
</div><!-- end of div[@id='body'] -->
</body></html>