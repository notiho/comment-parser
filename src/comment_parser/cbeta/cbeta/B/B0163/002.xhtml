<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修曹溪通志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu123' />
<p class='juan'>曹溪通志卷第二</p><p class="byline">當湖陸世楷孝山　溫陵池鳳翼儀伯　訂正</p><p class="byline">三韓馬　元子貞　古閩釋真樸雪槱　重修</p><p class="byline">禮修五重鐫</p>
<div class='div-other'><a id='mulu124' />
<p class='h1'>道脉源流第三</p><p style="margin-left:0em;text-indent:2em">道在天地如脉在人身然雖上下周流而融會肯綮者謂之穴故人之疾病察其源砭其穴穴得其真而啟死回生之功捷如影響故古之真人應世為大醫王至其降跡開基各有攸歸莫不中其地脉之肯綮焉肯綮之不中未能啟天地之否塞回草木之焦枯使之榮光百世道脉常存者也惟我震旦為贍部之東垂山從東走水自西來天地之脉亦從之而潛注道脉係焉故其方域之內名山大川凡形凝而氣聚者往往產聖靈開福地有以哉故我世尊光騰靈鷲演化百億於周昭之歲降神迦維三寶始興化周八表浸至漢永平佛法始入中國摩騰法蘭<span class='corr'>屆</span>洛陽倚中嶽而居之聲教自此被豈非創開天地之正氣以中道而示人哉如砭百會之頂補瀉周身必至踵而後<span class='corr'>已</span>故後之弘教者皆萃於此然如來教法多踰恒沙廣如大海而其來者如海之一滴耳故順地之利若黃河一線而通之此其理也其禪則舉性海而收之全體大用不可意言因為教外單傳之旨始自七佛心印相傳至我釋迦默契然燈證一心之妙故出世說法四十九年談經三百餘會以一心法演為三藏派為九部至於結集堆滿龍宮然竟不能吐露本懷故化緣將畢欲全付家業故告眾曰吾四十九年未談一字偶拈優鉢羅花揭示人天大眾罔措獨金色頭陀破顏微咲世尊嘆曰善哉善哉吾有正法眼藏涅槃妙心付囑於汝汝善護持仍以尋常所披金鏤袈裟鉢盂付之令其相傳以為表信而教外別傳之道爰自此始既二傳阿難展轉授手至二十八傳菩提達摩大師得法於二十七祖般若多羅大開秘藏師得法已因問祖曰我既得法當往何國而作佛事祖曰待吾滅後六十七載當往震旦設大法藥直接上根慎勿速行哀於日下師曰彼有大士堪為法器否千載之下有留難否祖曰汝所化之方獲菩提者不可勝數吾滅後六十餘年彼國有難水中文布自善降之汝至時南方勿住彼唯好有為功業不見佛理汝縱到彼不可久留聽吾偈曰路行跨水復逢羊獨自栖栖暗渡江日下可憐雙象馬二株嫩桂久昌昌<span class='note-inline'>(此讖蕭衍不遇而止于少林也)</span>又問曰此後更有何事祖曰從是已去一百五十年而有小難聽吾讖曰心中雖吉外頭凶川下僧房名不中為遇毒龍生武子忽逢小鼠寂無窮<span class='note-inline'>(此讖周武帝滅僧之事也)</span>又問此後如何祖曰卻後二百二十年林下出一馬駒踏殺天下人聽吾讖曰震旦雖濶無別路要假兒孫脚下行金雞解衘一粒米供養十方羅漢僧<span class='note-inline'>(此讖馬祖之事也)</span>此皆懸讖此方佛法隆替耳迨祖順世師念震旦緣熟乃航海而來三週寒暑達於南海五羊實梁普通七年庚子九月二十一日也廣州<span class='corr'>刺</span>史蕭昂表聞武帝遣使詔迎至金陵問曰朕即位以來造寺寫經度僧不可勝紀有何功德祖曰並無功德帝曰如何並無功德祖曰此但人天小果有漏之回如影隨形雖有非實帝曰如何是真實功德祖曰淨智玅圓體自空寂如是功德不可世求帝又問曰如何是聖諦第一義祖曰廓然無聖帝曰對朕者誰祖曰不識帝不契祖遂渡江届于洛陽當魏孝明帝正光元年也寓嵩山少林之石室面壁而坐終日默然時人莫測謂之壁觀婆羅門此正應跨水逢羊之讖也時有僧神光者曠達士也久居洛陽愽覽群書善談玄理聞達摩大士住少林乃往侍晨夕參承祖嘗端坐面壁莫聞誨勵光自惟曰昔人求道敲骨取髓<span class='corr'>刺</span>血濟饑布髮掩泥投崖飼虎古尚如此我何人哉其年十二月九日夜大雪光堅立不動遲明積雪過膝祖憫之問曰汝久立雪中當求何事光悲泣曰惟願和尚慈悲開甘露門廣度群品祖曰諸佛無上妙道曠刼精勤難行能行非忍能忍豈以小智小德輕心慢心欲冀真乘徒勞勤苦光聞誨潛取利刀自斷左臂置於祖前祖知是法器乃曰諸佛最初求道為法忘形汝今斷臂求亦可在遂名之曰慧可可曰諸佛法印可得聞乎祖曰諸佛法印匪從人得可曰我心未寧乞師為安祖曰將心來與汝安可良久曰覔心了不可得祖曰與汝安心竟可大悟越九年祖欲返天竺乃集眾曰吾歸時將至汝盍各言所得時僧道副尼緫持僧道育各陳所見獨慧可禮拜依位而立祖曰眾所得者皮骨肉耳可得吾髓矣乃顧謂可曰昔如來以正法眼藏付大迦葉展轉囑累於我我付與汝汝當護持并授袈裟以為法信可曰請師指陳祖曰內傳法印以契證心外付袈裟以定宗旨至吾滅後二百年衣止不傳法周沙界潛符密證千萬有餘汝當闡揚勿輕未悟一念回機便同本得聽吾偈曰吾本來茲土傳法救迷情一花開五葉結果自然成又曰吾有棱伽四卷亦用付汝即是如來心地要門令諸眾生開示悟入可以印心又曰外息諸緣內心無喘心如墻壁可以入道吾自到此凡五度中毒嘗出而試之置石石裂吾本離南印來此東土見赤縣神州有大乘氣遂踰海越漠為法求人今得汝傳授吾意<span class='corr'>已</span>終然竟被毒藥以化緣將畢傳法得人遂不復救端坐而逝當魏莊帝永安元年戊申十月十五日也葬熊耳山是為初祖可得法即居少室之南山頂行化於鄴下三十年方終葬於磁州滏陽是為二祖可傳僧璨不知何許人既受法隱於舒州之皖山屬周武帝破滅佛法<span class='note-inline'>(此應心中雖吉外頭凶之讖也)</span>祖往來太湖司空山既得信付法即適羅浮山優游二載却後歸舊址於大樹下合掌立化塔於皖山是為三祖璨傳道信姓司馬氏世居河內後徙於蘄州廣濟縣信生於此得法後住破頭山一日往黃梅路逢一小兒師默識之俾侍者至其母所乞令出家母遂捨為弟子傳衣付法遂以學徒委之後終塔於本山是為四祖信傳弘忍忍蘄州黃梅人先為破頭山裁松道者嘗請於四祖曰法道可得聞乎祖曰汝已老矣脫有聞豈能廣化耶倘若再來尚可遲汝果再來為童子隨母乞食後遇信大師得法嗣化於破頭山後遇居士盧能自新州來參遂以衣法付之經四年而終塔於黃梅之東山是為五祖忍傳慧能姓盧新州人三歲喪父家貧採薪供母一日負薪市中聞客讀金剛經至應無所往而生其心有所感悟聞黃梅忍大師遂往叅直造黃梅忍大師一見默而識之遂付衣法是為六祖師得法後隱約十有六年届南海法性寺時從智光律師登跋陀戒壇授滿分戒始於菩提樹下剃髮開東山法後中宗詔不起高其義乃勑改寶林為中興寺以居之即今之曹溪也此曹溪一脉自西天來而智藥三藏嘗其水亦如之此其道源直與天地同貫固其理勢然也故其下脉出二枝禪分五派遍滿寰區皆衍曹溪之旨故著道脉源流第三</p>
<p style="margin-left:0em;text-indent:2em">論曰曹溪之水自西天來或謂之不然豈以山川修阻計之耶是猶蟭螟而覩泰山也大地之在太虛猶一滴之在滄海竺夏之在大地猶粒粟之在太倉斯又可以遠近求之哉天地同根萬物一體固其然耳故曰自細視大者不盡自大視細者不明或者以之</p>
</div>
<div class='div-other'><a id='mulu125' />
<p class='h1'>傳燈人物第四</p>
<div class='div-other'><a id='mulu126' />
<p class='h2'>六祖大師傳</p><p style="margin-left:0em;text-indent:2em">曹溪六祖大師俗姓盧氏其父行瑫范陽人唐武德三年左遷新州即為新州人母李氏初夢庭前白花競發白鶴雙飛異香滿室覺而有娠遂潔齋戒姙懷六年而生師實貞觀十二年戊戌二月八日子時也生時光燭虛空異香馥郁遲明有二僧造謁其父謂曰夜來生兒特為安名可上惠下能也父曰何名惠能僧曰惠者以法惠濟眾生能者能作佛事言畢而去不知所之回名曰惠能師不飲母乳每夜神人灌以甘露三歲父喪葬于宅畔母守志鞠師及長母老復移南海家益貧甚無以供母師採薪以給一日負薪市中聞客讀金剛經至應無所往而生其心心即開悟回問客曰此何法耶得之何人客曰名金剛經得於黃梅忍大師來師遽告母以為法尋師之意適有客聞之即取金十兩贈師充老母衣食資促其行師安置母宜即辭去不期月直造黃梅適咸亨二年也師至謁五祖問曰汝何方人所求何物師曰弟子是嶺南新州百姓遠來禮師唯求作佛祖曰汝是嶺南人獦獠何堪作佛師曰人有南北佛性本無南北獦獠與和尚不同佛性有何差別祖更欲與語見左右固秘之乃令隨眾作務師啟之曰弟子自心常生智慧不離自性即是福田未知和尚教作何務祖云這獦獠根性太利汝更勿言着槽厰去師退至後院破柴踏碓經八月餘祖一日見師曰吾思汝之見可用恐有惡人害汝遂不與語汝知<span class='note-inline'>(之否)</span>師曰能知之祖一日喚大眾曰我尋常向汝說生死事大汝等終日只求福田不求出離生死苦海自性若迷福何可救汝等取自本心般若之性各作一偈不得遲滯思量即不中見性之人言下便見若如此者輪刀上陣亦得見之時會下七百餘僧有上座神秀者學通內外眾所宗仰咸推稱曰若非尊宿疇敢當之秀竊聆眾譽思惟書一偈於廊壁間偈曰身是菩提樹心如明鏡臺時時勤拂拭勿使惹塵埃祖回經行知是神秀所作乃曰後代依此修行亦得勝果令各念誦時盧在碓房聞之乃問同學是何章句同學曰汝不知和尚求法嗣令各述見性偈此則秀上座所述和尚深加嘆賞必將付法傳衣也盧曰其偈云何同學為誦盧良久曰美則美矣了則未了同學呵曰庸流何知勿發狂言盧曰子不信耶願以一偈和之同學不荅相視而咲盧至夜密告一童子引至廊下盧自秉燭請江州別駕張日用書一偈於秀偈之側偈曰菩提本無樹明鏡亦非臺本來無一物何處惹塵埃祖見之曰此是誰作亦未見性眾聞之罔然遂不顧次日祖潛至碓房見師腰石舂米嘆曰道人為法忘軀當如是乎即問曰米熟也未師曰米熟久矣猶欠篩在祖以杖擊碓三下而去師默會其意三皷入室祖以袈裟遮圍不令人見為說金剛經至應無所住而生其心師言下大悟一切萬法不離自性遂啟祖曰何期自性本自清淨何其自性本不生滅何期自性本自具足何期自性本無勤搖何期自性能生萬法知悟自性即名大丈夫天人師佛祖即授以衣鉢云吾以正法眼藏秘密心印達磨所傳者用以付汝為第六代祖善自護持廣度有情流布將來無令斷絕聽吾偈曰有情來下種回地果還生無情既無種無性亦無生師跪受衣法已啟曰法則受<span class='corr'>已</span>衣付何人祖曰昔達磨大師初來此土人未之信故傳此衣以為信體代代相承法則以心印心皆令自悟自解自古佛佛惟傳本體師師密契本心今信心<span class='corr'>已</span>熟衣乃爭端止汝勿傳若傳此衣命如懸[糸*系]汝須速去恐人害汝師曰當何所隱祖曰逢懷則止遇會且藏師三更得領衣鉢是夜南邁人無知者祖送師至九江口祖令師登舟祖自把艣師曰和尚請坐弟子合搖祖云合是吾渡汝師曰迷時師渡悟了自度祖云如是如是囑曰以後佛法由汝大行汝去三年吾方逝矣汝今好去努力向南不宜速說佛法難起祖送師歸數日不上堂眾疑詣問曰和尚少病少惱否師曰病即無衣法南矣問曰誰人得之祖曰能者得之眾乃知焉師辭祖已發足南行經兩月日至大庾嶺逐後數百人來欲奪衣鉢一僧名慧明者俗姓陳先為四品<span class='corr'>將軍</span>性粗猛極意參尋為眾先登趂及師師擲衣鉢於石上云此衣表信可力爭耶乃隱於草莽間慧明至提掇衣鉢不動乃連喚曰行者行者我為法來不為衣來師遂出坐盤石上明作禮云望行者開示法要師曰汝既為法來可屏息諸緣勿生一念吾為汝說良久師為明日不思善不思惡正與麼時那個是明上座本來面目明言下大悟復問曰此外更有密意否師曰與汝說者即非密也汝若返照密在汝邊明曰慧明雖在黃梅實未省自<span class='corr'>己</span>面目今蒙指示如人飲水冷煖自知今行者即吾師也師曰汝若如是吾與汝同師黃梅善自護持明受法禮辭回謂眾曰何陟崔嵬竟無蹤跡當別道尋之眾以為然明後避師諱改道明云師因是得歸曹溪居民曹叔良等重修寶林寺延師居之越九月餘日又被惡人尋逐師乃遁於前山被其縱火焚燒草木師隱身挨入石中得免師憶五祖懷會止藏之囑遂行乃隱於四會縣避難獵人隊中凡經一十五載時與獵人隨宜說法獵人常令師守網每網<span class='note-inline'>(得生)</span>盡放之師一日思維弘法時至不可終遯遂至廣州法性寺值印宗法師講涅槃經時有風吹幡動一僧云風動一僧云幡動諍論不已師進曰非風非幡仁者心動一眾駭然印宗延至上座微詰奧義見師言簡理當不由文字宗云行者定非常人久聞黃梅衣法南來莫是行者否師曰不敢宗於是執弟子禮告請傳來衣鉢出示大眾悉令瞻禮宗復問曰黃梅付囑如何指授師曰指授即無唯論見性不論禪定解脫宗曰何為不論禪定解脫師曰為是二法不是佛法佛法是不二法宗又問如何是不二法師曰法師講涅槃經明見佛性是不二之法如經云高貴德王問佛犯四重禁作五逆罪及一闡提等當斷善根佛性否佛言善根有二一者常二者無常佛性非常非無常是故不斷名為不二一者善二者不善佛性非善非不善是名不二蘊之與界凡夫見二智者了達其性無二無二之性即是佛性宗聞說歡喜合掌讚曰某甲講經猶如瓦礫仁者論議猶如真金宗踴躍欣慶於是普集四眾為師於菩提樹下剃髮時儀鳳元年正月十五日也於二月八日就智光律師授滿分戒其壇即梁跋陀三藏所建記曰後當有肉身菩薩於此壇受戒者其菩提樹即智藥三藏西域携來植於壇側記曰此後一百六十年當有肉身大士於此樹下出家演無上乘度無量眾者師於此祝髮受具開東山法門宛如宿契非偶然也明年二月八日忽謂眾曰吾不願此居欲歸舊隱印宗即與緇白千餘人送歸寶林韶州<span class='corr'>刺</span>史韋璩請於大梵寺轉玅法輪并受無相心地戒後返曹溪雨大法雨學者不下千數人中宗神龍元年降詔云朕請安秀二師宮中供養萬機之暇每究一乘二師並推讓曰南方有能禪師密受忍大師衣法可就彼問今遣內侍薜簡馳詔迎請願師慈念速赴上京師上表辭疾願終林麓簡曰京城禪德皆云欲得會道必須坐禪習定若不因禪定而得解脫者未之有也未審師所說法如何祖曰道由心悟豈在坐也經云若見如來若坐若臥是行邪道何以故無所從來亦無所去心無生滅是如來清淨禪諸法空寂是如來清淨坐究竟無證豈況坐耶簡曰弟子回主上必問願和尚慈悲指示心要祖曰道無明暗明暗是代謝之義明暗無盡亦是有盡相待立名故經云法無有比無相待故簡曰明喻智慧暗喻煩惱修道之人倘不以智慧照破煩惱無始生死憑何出離祖曰煩惱即是菩提無二無別若以智慧照煩惱者此是二乘小見羊鹿等機大智上根悉不如是簡曰如何是大乘見解祖曰明與無明其性無二無二之性即是實性實性者處凢愚而不减在賢聖而不增住煩惱而不亂居禪定而不寂不斷不常不來不去不在中間及其內外不生不滅性相如如常住不遷名之曰道簡曰師說不生不滅何異外道祖曰外道所說不生不滅者將滅止生以生顯滅滅猶不滅生說不生我說不生不滅者本自無生今亦無滅所以不同外道汝若欲知心要但一切善惡都莫思量自然得入清淨心體湛然常寂妙用恒沙簡蒙指教豁然大悟禮辭歸闕表奏祖語有詔謝師并賜磨衲袈裟絹五百疋寶鉢一口十二月十九日勑改古寶林為中興寺三年十一月十八日又勑韶州<span class='corr'>刺</span>史重加崇飾賜額為法泉寺祖新州舊居為國恩寺一日祖謂眾曰諸善知識汝等各各淨心聽吾說法汝等諸人自心是佛更莫狐疑外無一物而能建立皆是本心生萬種法故經云心生種種法生心滅種種法滅若欲成就種智須達一相三昧一行三昧若於一切處而不住相彼相中不生憎愛亦無取捨不念利益成壞等事安閑恬靜虛融澹泊此名一相三昧若於一切處行住坐臥純一直心不動道場真成淨土名一行三昧若人具二三昧如地有種能含藏長養成就其實一相一行亦復如是我今說法猶如時雨溥潤大地汝等佛性譬諸種子遇諸霑洽悉得發生承我旨者决獲菩提依吾行者定證妙果先天元年告諸四眾曰吾忝受忍大師衣法今為汝等說法不付其衣葢汝等信根淳熟决定不疑堪任大事聽吾偈曰心地含諸種普雨悉皆生頓悟華情已菩提果自成說偈已復曰其法無二其心亦然其道清淨亦無諸相汝等慎勿觀淨及空其心此心本淨無可取舍各自努力隨緣好去其年七月六日命弟子往新州國恩寺建報恩塔仍令倍工時有蜀僧名方辯者來謁曰善捏塑祖正色曰試塑看辯不契乃塑祖真可高七尺曲盡其玅祖觀之曰汝善塑性不善佛性先天二年七月一日謂門人曰吾欲歸新州汝速理舟楫時大眾哀慕乞師且住祖曰諸佛出現猶示涅槃有來必去理亦常然吾此形骸歸必有所眾曰師從此去早晚却回祖曰葉落歸根來時無<span class='corr'>口</span>又問師之法眼何人傳受祖曰有道者得無心者通又問後莫有難否祖曰吾滅後五六年當有一人來取吾首聽吾記曰頭上養親口裏須飱遇滿之難楊柳為官又曰吾去七十年有二菩薩從東方來一在家一出家同時興化建立吾宗締緝伽藍昌隆法嗣言訖往新州國恩寺沐浴跏<span class='corr'>趺</span>而化異香襲人白虹屬地即其年八月三日也時韶新兩郡道俗各修靈塔莫决所之兩郡<span class='corr'>刺</span>史其焚香祝曰香烟引處即師之欲歸焉時罏香騰涌直貫曹溪以十一月十三日入塔世壽七十有六自黃梅受衣紀法臘五十有二時韶州<span class='corr'>刺</span>史韋璩撰碑門人憶念取首之記遂先以鐵葉漆布固護師頸塔中有達磨所傳信衣<span class='note-inline'>(西域屈眴布也緝木綿華心織成後人以碧絹為裏)</span>中宗賜磨衲寶鉢以辯所塑真并道具等主塔侍者尸之開元十年壬戌八月三日夜半忽聞塔中如拽鐵索聲僧眾驚起見一孝子從塔中走出尋見師頸有傷具以賊事聞於州縣縣令楊侃<span class='corr'>刺</span>史柳無忝得牒切加擒捉五月於石角村捕得賊人送韶州鞫問云姓張名淨滿汝州梁縣人於洪州開元寺受新羅僧金大悲錢二十千令取六祖首歸東海供養柳守聞狀未即加刑乃躬至曹溪問祖上足令韜曰如何處斷韜曰若以國法論理須誅夷但以佛教慈悲冤親平等况彼欲求供養罪可恕矣柳守加歎曰始知法門廣大遂赦之上元元年肅宗遣使就請師衣鉢入內供養至永泰元年五月五日代宗夢六祖大師請衣鉢七日勑<span class='corr'>刺</span>史楊瑊曰朕夢感禪師請傳法袈裟却歸曹溪今遣鎮國大將軍劉崇景頂戴而送朕謂之國寶卿可於本寺如法安置專令僧眾親承宗旨者嚴加守護勿令遺墜後或為人偷竊皆不遠而獲如是者數四憲宗<span class='corr'>諡</span>大鑒禪師塔曰元和靈照之塔粵自曹溪開法衣止不傳師始終說法三十七年尋常垂示法語門人海禪者記錄目為壇經盛行于世按壇經所載師得法弟子四十五人唯青原行思南嶽懷讓最居上首而永嘉玄覺精悟超絕號一宿覺焉其餘舉皆入室獨思讓大闡玄宗讓居南嶽其下則出馬祖道一居江西門下同時悟道登壇者八十餘人葢應般若要假兒孫脚下行之讖云一下百丈海為上首海出溈山祐居湖南黃蘗運居閩中祐出仰山寂是為溈仰宗蘗出臨濟玄居河北是為臨濟宗思居吉州青原山其下則出石頭遷遷出藥山儼天皇悟悟出龍潭信信出德山鑒鑒出雪峰存存出雲門偃玄沙備偃為雲門宗備出羅漢琛琛出清涼益為法眼宗儼出雲巖晟晟出洞山价价出曹山寂是為曹洞宗由是道被寰中稱為五家宗派云</p>
<p class="head3">傳法門人</p>
<p style="margin-left:0em;text-indent:2em">師得法弟子四十三人青原南嶽最居上首另立傳于左</p>

<ul class="">
<li><p style="margin-left:2em">崛多三藏</p>
</li>

<li><p style="margin-left:2em">曇璀禪師</p>
</li>

<li><p style="margin-left:2em">南陽慧忠</p>
</li>

<li><p style="margin-left:2em">韶州法海</p>
</li>

<li><p style="margin-left:2em">吉州志誠</p>
</li>

<li><p style="margin-left:2em">匾擔曉了</p>
</li>

<li><p style="margin-left:2em">河北智隍</p>
</li>

<li><p style="margin-left:2em">司空山本淨</p>
</li>

<li><p style="margin-left:2em">荷澤神會</p>
</li>

<li><p style="margin-left:2em">洪州法達</p>
</li>

<li><p style="margin-left:2em">壽州智通</p>
</li>

<li><p style="margin-left:2em">江西志徹</p>
</li>

<li><p style="margin-left:2em">信州智常</p>
</li>

<li><p style="margin-left:2em">廣州志道</p>
</li>

<li><p style="margin-left:2em">法性印宗</p>
</li>

<li><p style="margin-left:2em">永嘉玄覺</p>
</li>

<li><p style="margin-left:2em">婺州玄策</p>
</li>

<li><p style="margin-left:2em">曹溪令韜</p>
</li>

<li><p style="margin-left:2em">撫州淨安</p>
</li>

<li><p style="margin-left:2em">嵩山尋</p>
</li>

<li><p style="margin-left:2em">南嶽堅固</p>
</li>

<li><p style="margin-left:2em">宗一禪師</p>
</li>

<li><p style="margin-left:2em">秦望善現</p>
</li>

<li><p style="margin-left:2em">南嶽梵行</p>
</li>

<li><p style="margin-left:2em">并州自在</p>
</li>

<li><p style="margin-left:2em">西京咸空</p>
</li>

<li><p style="margin-left:2em">韶州祗陀</p>
</li>

<li><p style="margin-left:2em">羅浮定真</p>
</li>

<li><p style="margin-left:2em">峽山泰祥</p>
</li>

<li><p style="margin-left:2em">制空道進</p>
</li>

<li><p style="margin-left:2em">光州法淨</p>
</li>

<li><p style="margin-left:2em">清涼辯才</p>
</li>

<li><p style="margin-left:2em">下回善快</p>
</li>

<li><p style="margin-left:2em">廣州吳頭陀</p>
</li>

<li><p style="margin-left:2em">道英禪師</p>
</li>

<li><p style="margin-left:2em">智本禪師</p>
</li>

<li><p style="margin-left:2em">清苑法真</p>
</li>

<li><p style="margin-left:2em">玄楷禪師</p>
</li>

<li><p style="margin-left:2em">義興孫菩薩</p>
</li>

<li><p style="margin-left:2em">韶山緣素</p>
</li>

<li><p style="margin-left:2em"><span class="corr">刺</span>史韋璩</p>
</li>
</ul></div>
<div class='div-other'><a id='mulu127' />
<p class='h2'>青原行思禪師傳</p><p style="margin-left:0em;text-indent:2em">吉州青原山靜居寺行思禪師本州安城劉氏子幼出家每群居論道師唯默然聞曹溪法席乃往參禮問曰當何所務即不落階級祖曰汝曾作甚麼來師曰聖諦亦不為祖曰落何階級師曰聖諦尚不為何階級之有祖深器之會下學徒雖眾師居首焉一日祖謂師曰從上衣法雙行師資[這-言+虎]授衣以表信法乃印心吾今得人何患不信吾受衣以來遭此多難況乎後代爭競必多衣即留鎮山門汝當分化一方無令斷絕師既得法歸住青原六祖將示滅有沙彌希遷<span class='note-inline'>(即石頭和尚)</span>問曰和尚百年後希遷未審當依附何人祖曰尋思去及祖順世遷每於靜處端坐寂若忘生第一座問曰汝師已逝空坐奚為遷曰我稟遺誡故尋思爾坐曰汝有師兄思和尚今住吉州汝因緣在彼師言甚直汝自迷耳遷聞語便禮辭祖龕直詣靜居參禮師曰子何方來遷曰曹溪師曰將得甚麼來曰未到曹溪亦不失師曰若恁麼用去曹溪作甚麼曰若不到曹溪爭知不失遷又曰曹溪大師還識和尚否師曰汝今識吾否曰識又爭能識得師曰眾角雖多一麟足矣遷又問和尚自離曹溪甚麼時至此師曰我却知汝早晚離曹溪曰希遷不從曹溪來師曰我亦知汝去處也曰和尚幸是大人莫造次他日師復問遷汝甚麼處來曰曹溪師乃舉拂子曰曹溪還有這個麼曰非但曹溪西天亦無師曰子莫曾到西天否曰若到即有也師曰未在更道曰和尚也須道取一半莫全靠學人師曰不辭何汝道恐已後無人承當師令遷持書去南嶽讓<span class='note-inline'>(和尚)</span>曰汝達書了速回吾有個鈯斧子與汝住山遷至彼未呈書便問不慕諸聖不重<span class='corr'>己</span>靈時如何嶽曰子問太高生何不向下問遷曰寧可永刼受沉淪不從諸聖求解脫嶽便休<span class='note-inline'>(玄沙曰大小石頭被南嶽推倒直至于今起不得)</span>遷便回師問子返何速書信達否遷曰書亦不通信亦不達去日蒙和尚許個鈯斧子秪今便請師垂一足遷便禮拜尋辭住南嶽師既付法石頭唐開元二十八年十二月十三日陞堂告眾跌跏而逝僖宗<span class='corr'>諡</span>弘濟禪師歸真之塔</p>
</div>
<div class='div-other'><a id='mulu128' />
<p class='h2'>南嶽懷讓禪師傳</p><p style="margin-left:0em;text-indent:2em">南嶽懷讓禪師者姓杜氏金州人也於唐儀鳳二年四月八日降誕感白氣應於玄象在安康之分太史瞻見奏聞高宗皇帝帝問是何祥瑞太史對曰國之法器不染世榮帝傳勑金州太守韓偕親往存慰其家家有三子唯師最小炳然殊異性唯恩讓父乃安名懷讓年十歲時唯樂佛書時有三藏玄靜過舍告其父母曰此子若出家必獲上乘廣度眾生至垂拱三年方十五歲辭親往荊州玉泉寺依弘景律師出家通天二年受戒後習毘尼藏次謁嵩山安和尚安啟發之乃直詣曹溪參六祖祖問甚麼處來曰嵩山來祖曰甚麼物恁麼來師無語經八載忽然有悟乃白祖曰某甲有箇會處祖曰作麼生師曰說似一物即不中祖曰還假修證否師曰修證則不無染污即不得祖曰祇此不染污諸佛之所護念汝既如是吾亦如是西天般若多羅讖汝足下出一馬駒踏殺天下人病在汝心不須速說師執侍左右一十五年先天二年往衡嶽居般若寺開元中有沙門道一<span class='note-inline'>(即馬祖也)</span>在衡嶽山常習坐禪師知是法器往問曰大德坐禪圖甚麼一曰圖作佛師乃取一甎於彼菴前石土磨一曰磨作甚麼師曰磨作鏡一曰磨甎豈得成鏡耶師曰磨甎既不成鏡坐禪豈得作佛一曰如何即是師曰如牛駕車車若不行打車即是打牛即是一無對師又曰汝學坐禪為學作佛若學坐禪禪非坐臥若學作佛佛非定相於無住法不應取捨汝若坐佛即是殺佛若執坐相非達其理一禮拜問曰如何用心即合無相三昧師曰汝學心地法門如下種子我說法要譬彼天澤汝緣合故當見其道又問道非色相云何能見師曰心地法眼能見乎道無相三昧亦復然矣一曰有成壞否師曰若以成壞聚散而見道者非見道也聽吾偈曰心地[尒/口]諸種遇澤悉皆萌三昧華無相何壞復何成又曰一切法皆從心生心無所生法無所住若達心地所作無礙非遇上根切宜慎之一蒙開悟心意超然侍奉十秋日益玄奧闡化於江西師問眾曰道一為眾說法否眾曰<span class='corr'>已</span>為眾說法師曰總未見人持箇消息來眾無對因遣一僧去囑曰待伊上堂時但問作麼生伊道底言語記將來僧去一如師旨回謂師曰馬師云自從胡亂後三十年不少鹽醬師然之天寶三年八月十一日圓寂于衡嶽<span class='corr'>諡</span>大慧禪師最勝輪之塔</p>
<p style="margin-left:0em;text-indent:2em">論曰余過曹溪始知智藥化於濛[泳-永+裏]去曹溪三十里肉身存焉抑考藥與達磨接踵五羊寶林百六金雞十方之記懸讖如指掌佛言觀彼久遠猶若今日宜矣</p>
</div></div>
<div class='div-other'><a id='mulu129' />
<p class='h1'>繼席宗匠第五</p><p style="margin-left:0em;text-indent:2em">我祖赤肩荷法備極艱危所創業垂統為可繼也繼則必使法席長溫法輪常轉亘古亘今繩繩不絕然夷考燈籍自令韜禪師首繼茲席後寂寂罕聞歷五代迄宋垂數百年始見重辯禪師一轟毒皷自茲相繼雖代不乏人然已落落如晨星矣夫法席不可久虛矧魔外旁伺乘罅無虛日隆萬間極獘可鑑矣微憨公秉大願輪假當事寶杵摧壓驅除煌煌祖庭幾鞠為屠酤野肆今日尚復有袈裟地哉然法運世運盛衰相因堅持力支責尤在人是在內外宗屬重念根本法席極力弘持使法城長壯羣魔屏跡余於茲不無厚望焉</p>

<ul class="">
<li><p style="margin-left:2em">曹溪令韜禪師　<span class="note-inline">(首繼法席嗣六祖)</span></p>
</li>

<li><p style="margin-left:2em">南華重辯禪師　<span class="note-inline">(南嶽下十三世臨濟宗嗣玉泉芳)</span></p>
</li>

<li><p style="margin-left:2em">南華清桂禪師　<span class="note-inline">(南嶽下十三世臨濟宗嗣黃龍南)</span></p>
</li>

<li><p style="margin-left:2em">南華智昺禪師　<span class="note-inline">(南嶽下十五世臨濟宗嗣佛鑑勤)</span></p>
</li>

<li><p style="margin-left:2em">南華明禪師　<span class="note-inline">(南嶽下十七世臨濟宗嗣南華昺)</span></p>
</li>

<li><p style="margin-left:2em">南華因禪師　<span class="note-inline">(南嶽下十七世臨濟宗嗣大慧杲)</span></p>
</li>

<li><p style="margin-left:2em">曹溪覺禪師　<span class="note-inline">(南嶽下二十七世臨濟宗嗣藏叟珍)</span></p>
</li>

<li><p style="margin-left:2em">南華明禪師　<span class="note-inline">(青原下十五世嗣吉祥宣)</span></p>
</li>

<li><p style="margin-left:2em">南華智度禪師　<span class="note-inline">(雲門三世嗣廣濟同)</span></p>
</li>

<li><p style="margin-left:2em">南華寶緣禪師　<span class="note-inline">(雲門宗四世嗣智門祚)</span></p>
</li>

<li><p style="margin-left:2em">南華德明禪師　<span class="note-inline">(青原下二十七世曹洞宗嗣慧林本)</span></p>
</li>

<li><p style="margin-left:2em">曹谿超塵禪師　<span class="note-inline">(青原下曹洞宗嗣博山)</span></p>
</li>

<li><p style="margin-left:2em">曹谿朝宗忍禪師　<span class="note-inline">(臨濟三十一世嗣天童悟)</span></p>
</li>

<li><p style="margin-left:2em">曹谿大休珠禪師　<span class="note-inline">(青原下三十　世曹洞宗嗣象田現)</span></p>
</li>

<li><p style="margin-left:2em">曹谿心照融禪師　<span class="note-inline">(青原下三十一世曹洞宗嗣大休珠)</span></p>
</li>

<li><p style="margin-left:2em">曹谿原直賦禪師　<span class="note-inline">(臨濟三十三世嗣靈巖儲)</span></p>
</li>

<li><p style="margin-left:2em">曹谿天拙宗禪師　<span class="note-inline">(臨濟三十二世嗣弘覺忞)</span></p>
</li>

<li><p style="margin-left:2em">曹谿雪槱樸禪師　<span class="note-inline">(臨濟三十二世嗣弘覺忞)</span></p>
</li>

<li><p style="margin-left:2em">曹谿阿盤珠禪師　<span class="note-inline">(青原下三十世曹洞宗嗣弁山訥)</span></p>
</li>
</ul>
<ul class="">
<li><p style="margin-left:2em">達觀大師　<span class="note-inline">(先憨大師到曹溪著有詩偈法語)</span></p>
</li>

<li><p style="margin-left:2em">居士　余集生居士　<span class="note-inline">(諱大成崇禎乙亥間以大中丞被譴入曹溪愍寺眾未知禪學乃往傅山延超塵首座就說法堂開禪期立規矩置田瞻眾自此漸知禪學實自公倡始也)</span></p>
</li>
</ul></div>
<div class='div-other'><a id='mulu130' />
<p class='h1'>佛法提綱第六</p>
<div class='div-other'><a id='mulu131' /><p style="margin-left:0em;text-indent:2em">說法不知綱要所謂野犴鳴非獅子吼也從上諸佛諸祖及天下老和尚說法利人或全提或半提要之不離綱要者近是綱要立則半滿中邊橫說[監-皿+立]說總皆實義綱要不立直任攢花簇錦巧玅尖新祇成戱論故表率人天非綱要不能開其正眼荷擔宗乘非綱要不能令法久住綱要之為法眼不綦重哉今世之拈搥[監-皿+立]拂不啻稻麻竹葦其能提綱揭要單明直指之傳不謂全無祗是希有不得不摽提綱以拯之</p>
</div>
<div class='div-other'><a id='mulu132' />
<p class='h2'>智昺禪師</p><p style="margin-left:0em;text-indent:2em">上堂此事最希奇不礙當頭說東隣田宅翁隨例得一橛非唯貫聲色亦乃應時節若問是何宗八字不着人擊禪牀下座</p>
<p style="margin-left:0em;text-indent:2em">上堂日日說時時舉似地擎山爭幾許隴西鸚鵡得人憐大都祗謂能言語休思惟帶伴侶智者聊聞猛提取更有一般也大竒猫兒偏能捉老鼠</p>
<p style="margin-left:0em;text-indent:2em">上堂以拄杖向空中攪曰攪長河為酥酪鰕䲒猶自眼搭眵卓一卓曰變大地作黃金窮漢依前赤骨力為復自家無分為復不肯承當可中有箇漢荷負得行多少人失錢遭罪再卓一卓曰還會麼寶山到也須開眼勿使忙忙空手回</p>
<p style="margin-left:0em;text-indent:2em">上堂迷不自迷對悟立迷悟不自悟因迷說悟所以悟為迷之體迷為悟之用迷悟兩無從箇中無別其無別其撥不動祖師不西來鼻孔千斤重</p>
</div>
<div class='div-other'><a id='mulu133' />
<p class='h2'>寶緣禪師</p><p style="margin-left:0em;text-indent:2em">僧問如何是祖師西來意師曰青山綠水曰來時還有意也無師曰高者高低者低</p>
</div>
<div class='div-other'><a id='mulu134' />
<p class='h2'>朝宗忍禪師</p><p style="margin-left:0em;text-indent:2em">六祖湼槃日上堂僧問法雷<span class='corr'>已</span>震選佛塲開不昧宗乘請師直指師云試道看僧一喝師云曲了也進云不是倩來底師云話頭也不識僧提起坐具云摩竭提國親行此令去也師云且緩緩問人人道六祖八月初三日湼槃某甲道八月初三日住世請和尚道一句師曰離却兩頭進云中間作麼生師打云是阿誰問靈山親囑老頭陀續燄聯芳也不多四七二三傳至此五家一脉意如何師云只在者裡進云恁麼則撑天拄地無人識逼塞虛空古至今師云着急作麼僧作咳[口*敕]聲師云情知汝弄精魂僧拂坐具歸眾問身前身後即不問當下一句事如何師云一刀兩叚進云如何是轉身一路師云切莫亂走問盧祖湼槃日吾師陞座時水雲千匝繞渴仰一言施師曰水雲千匝繞進云一句親拈出阿誰不沾恩師云試道看僧便喝師便打進云捧喝交馳即不無端的一句請道來師打云難道不端的進云恁麼則禮拜和尚去也師云切莫承虛接響僧一喝歸眾師乃云三更傳法來衣鉢留時<span class='corr'>已</span>破三更湼槃去全身散處還留破無所破片片露祖師面孔留無所留年年逢入滅時辰大眾且道祖師還曾入滅也無若道入滅因甚千人萬人來朝拜個甚麼若道不入滅因甚個個都道是祖師底忌日本無出沒本來身超生脫死憑斯旨雖然示現有去來究竟何曾離者裡大眾莫是象王鼻下鉢盂峯前是者裡麼者是一塊頑土有甚麼交涉莫是全身布漆錦繡莊嚴是者裡麼者是個臭皮囊有甚麼交涉既俱不是且作麼生是不<span class='corr'>曾離</span>底意良久云梧桐葉落子方老丹桂香飄蕋正鮮卓拄杖下座</p>
<p style="margin-left:0em;text-indent:2em">結冬開爐上堂僧問選佛場開大眾雲集朕兆未分前還許學人下筆也無師云許僧進語師云鷂子過新羅問祖道重開則不問正法眼藏請師示現師云眉毛下進云恁麼則靈山一會今日儼然師云何必靈山僧擬議師便喝問始從六祖直至如今始從六祖則不問直至如今事若何師云好個消息進云什麼處得來師云儞試道看僧擬議師云擬議即不堪問畢竟教學人如何去師云畢竟沒有什麼如何去進云然雖如是學人無下手處師云如何尚不得說什麼下手乃云把住繩頭結百千萬億為一網大開爐鞲鎔鉼盤釵釧為一金密密綿綿古往今來無可擬堂堂赫赫上天下地莫能儔直得千聖躋攀無路萬靈景仰無門魔外潛踪狐狼絕跡且道具甚麼神通得恁麼自在衲被蒙頭萬事休此時山僧都不會下座</p>
<p style="margin-left:0em;text-indent:2em">上堂僧問四大不分萬象主色遷寒暑有凋零如何是不避寒暑底意師云樹蠻不落葉進云今日是冬至師云若作冬至會入地獄如箭射進云和尚又作麼生師云天蠻不落雪進云恁麼則寒時寒殺闍黎熱時熱殺闍黎師云未是脚跟下事在進云和尚又生頭角師乃笑問大開洪爐烹佛烹祖建立法幢摧邪顯正爐鞲法幢則不問如何是邪是正師展兩手進云坐斷邪正去在師云見甚麼道理便恁麼道僧便喝師便打問寒來暑往即不問如何是今日秋收冬藏底意師云一九二九相喚不出手進云身非我有為甚麼認着者裡藏身師打云誰教儞者裡藏身進云如來法眼通天徹地為甚麼者裡不藏身師又打云誰教儞者裡不藏身進云人人與佛齊肩和尚上堂有何法說師又打云且道是藏身是不藏身問身前身後變驢變馬則不問未開口時請和尚道一句師云問者畜生作麼進云風吹不響鈴兒草兩打無聲皷子花師云那裡得者消息來僧一喝師云儞試道看僧擬開口師擉退乃云藏身處沒踪跡風吹不響鈴兒草沒踪跡處莫藏身雨打無聲皷子花若向者裡會得朕兆未分早<span class='corr'>已</span>全彰文彩全彰文彩依然朕兆未分所以枯幹重榮未是衲僧境界氷河發燄灼然歷祖家風一等是個時節為甚有得有不得雪粉易分光燦燦墨煤難辯黑漫漫下座</p>
</div>
<div class='div-other'><a id='mulu135' />
<p class='h2'>大休珠禪師</p><p style="margin-left:0em;text-indent:2em">結制日本山眾耆舊請上堂拈香畢乃云南華結制別無他格外風規畧露些今日老休來下釣離鈎一句辯龍蛇英靈不食鈎頭餌脫體相逢見作家還有是般人麼如無再聽葛藤真言無言真正不偏真悟無悟真道不玄放曠無有去處縱橫不見其然真覺脚不踏地真談舌拄梵天只恁麼去廉讖猶在不恁麼去掘地覔天大眾畢竟如何即是曹溪法道疎來久貴得其人接我肩維那問結制安禪大似無繩自縳設有個漢羅籠不肯住呼喚不回頭時如何師曰佛也沒奈他何維那便禮拜起云恁麼則千峯勢倒嶽邊止萬派聲歸海上消師揮拂子云走過一邊下座</p>
<p style="margin-left:0em;text-indent:2em">普說掣風掣顛老頭陀天下禪和沒奈何佛來祖來齊喫<span class='corr'>棒</span>大都年老變成魔師良久云三世諸佛如是說歷代祖師如是說天下老和尚如是說山僧今日如是說要知所有一切法為治一切心若無一切心何用一切法既無一切法則三世諸佛不恁麼說歷代祖師不恁麼說天下老和尚不恁麼說山僧亦不恁麼說嗟哉末法之人信根淺薄智力衰微不肯刻苦參究焉能徹法源底或一年半載畧用功夫以聦明見領畧一知半解認着個主人公逢人便喝為師不下鉗錘懡㦬放過使野犴遍地瞞昧人家男女正是一盲引眾盲相牽入火坑若有法與人名野犴鳴說法無可說名曰獅吼正是義中無句句中無義如五臺山上雲蒸飯如此說不妨熾然說若以文字塞人天機若以道理障人真智非但不能為人天眼目抱甕之流自了無暇大眾生死事大各各扣<span class='corr'>己</span>而參一時一刻清淨一時一刻是佛然而清淨俱不執何勞更問祖師室世間鳶飛戾天魚躍于淵變現千形萬狀皆因此事不明故有輪轉既深山窮谷甘守淡薄聚首同居為辦道業諸兄弟山僧不是口說亦曾刻苦過來方得妥貼即今以斯道覺斯民果能依我行持管教歸家穩坐</p>
</div>
<div class='div-other'><a id='mulu136' />
<p class='h2'>心照融禪師</p><p style="margin-left:0em;text-indent:2em">開爐上堂問法道驚天地坭牛喚子規啼動千江月回首白雲飛如何是白雲影中事師云孤峯無宿客香氣滿乾坤進云寶盖頂上金雞舞大地山河玉兔飛師云日出天然異光明照十方進云世問無一事何用太平歌師云上天無路入地無門進云不會無生意乞師指示我師云日出東方月落西進云不是學人重拈出箇中消息幾人知師打云要知箇作麼問寶林一花開五葉曹谿萬派滴千峯即今師繼盧祖位大地法道遍寰中師云此花逈與人問別結果開花處處香進云男兒惟舉通天眼全憑和尚露玄風師打云漏逗不少會即事同一家不會萬別千差進云恁麼則慈雲普覆去也師云海岸天邊濶長空月色高進云從上已蒙師指示佛祖談不及處又作麼生師云野鵲帶帽去木人穿靴來乃云結則睂毛挂劍解則舌裏燃燈但知結解兩字何須疑議猜詳莫是逆風左轉海水左旋擎起無舌人說法使着無手人行拳前後坐斷一念萬年然非曠劫古今現前莫是神通妙用且道法爾如然到這裏不論通宗透教只貴直下承當且問承當箇甚麼雲騰鳥舞露結為霜蛟龍不宿死水猛虎豈行路旁透得這呰關捩誰立結解良方休問先佛後祖鼻孔一樣放光化導三草二木滋潤天地萬邦釋迦不肯泄破達磨九年覆藏曹谿不惜口業今日為眾舉揚且道舉揚箇甚麼道理咦盡力吐出虛空骨撥轉須彌折斷腰卓拄杖下座</p>
<p style="margin-left:0em;text-indent:2em">四月八上堂問香風遍滿瑞氣祥光盡五湖四海洲哮吼一聲天地動世尊初生事如何師云何處不稱尊進云萬朵蓮花從地發生來七步又如何師云張開大口進云九龍天外從今降浴吐金身何所疑師云日出懸空鑒曹谿滴翠流進云水清珠映現放出枝頭明師打云香風吹烈國長江萬里清乃云此箇物上柱天下柱地乾坤作口山河作鼻萬物為身虛空為意日月作眼照臨大地一一分明何處出氣釋迦老子弄精魂降誕王宮生下世椎胸點足獨稱尊賣弄人間多諱忌賴有破鱉這阿師棒下乞命如恩底自揚家醜放出門帶累兒孫沒巴鼻且道有甚麼巴鼻獨有曹溪即不然既不然合作麼生下座同到殿上為諸人泄氣</p>
<p style="margin-left:0em;text-indent:2em">解制上堂問紅爐翻雪浪凡聖一齊烹煉得塵埃盡清風伴我閒如何是明白位中事師云坐斷千峯雪一劒倚天寒進云與麼湧出一輪紅耶師云古今無異路進云洗出千江月一線繫孤舟師云逆水灘頭快把着進云為什麼禹門三汲浪平地一聲雷去也師云奇特作麼問體露堂堂相斬<span class='corr'>卻</span>爇名香九旬今日解大地盡放光師云虛空生筋骨進云已度玄關去沙界遍清凉如何是清凉處師云難將尺霧點太虛進云恁麼一腳踏開獅子吼去也師打云有也無問了卻生死路烟花滴翠微塞斷虛空界乾坤任我推如何轉乾就位師云棲心歇地更無疑進云此是獅子林掀翻坭<span class='note-inline'>(牛洞)</span>師云大地不奈何進云與麼踏破千山月驚起江南五百僧師云笑破土地口乃云百花影裏凡聖同居生死關頭天地懸殊若論此事三世諸佛難下手六代祖師難開口曹谿今日且權為方便解應供依時假若已窮這事人各都明了猶如太虛空相似本無縛着恁登寶蓋峯或遊花果院野外任往人路旁癡禪漢半笑半悲涕真實堪讚歎所以一任東者東往長安一路坦坦西者西去大道本來無住且道還有不去者麼良久靠拄杖云人人唱道象山頭曹水溶溶月川現喝一喝下座</p>
</div>
<div class='div-other'><a id='mulu137' />
<p class='h2'>原直賦禪師</p><p style="margin-left:0em;text-indent:2em">都寺氷鐵問說似一物即不中如何今日却子承父業師云大眾齊念摩訶般若進云嘉聲遠大不惜坐斷天下人舌頭師打云行其禮奏其樂僧一喝師又打云莫之能違也</p>
<p style="margin-left:0em;text-indent:2em">師問監院敬止應無所住而生其心六祖當時向這裏悟去今日在監院還理會得也未院云某甲禮拜有分師云此猶是諸方抵對作麼生是應無所住底心院云八角磨盤空裏走師云汝從看教得耶從參禪得耶院云二途俱不涉師云畢竟從何得耶院云從來不借他人力師便打云異日兒孫遍天下在院即掩耳而出師顧左右云眾角雖多一麟足矣</p>
</div>
<div class='div-other'><a id='mulu138' />
<p class='h2'>大拙宗禪師</p><p style="margin-left:0em;text-indent:2em">開爐上堂問還丹一粒點鐵成金至理一言轉凡為聖如何是至理一言師云昨夜南山虎咬大虫進云法幢再振爐鞲重開煉聖烹凡作家手叚秪如不受鉗錘的人來和尚如何設施師云早已爛額焦頭了也進云出羣須是英靈漢敵勝還他獅子兒師云儞為甚腦門著地進云恁麼則禮拜去也師云不得不如是問須彌作炭大地為爐陶鎔四海英靈有一漢不落正偏不居玄要和尚又作麼生師云儞不是其人進云龍得水時添意氣虎逢山勢長威獰師云脚跟下親切道將一句來進云慣向洪波釣巨鰲師云此是山僧境界問盡大地是一個禪堂還許學人出入也無師云金剛手裡八稜棒進云秪如內不放出外不放入時如何師云五鳳樓前聽玉漏須彌頂上擊金鍾進云坐斷兩頭無縫罅個中何處有親疎師云衲子難瞞龍蛇易辯乃云舉不犯之令行無為之化千差坐斷萬類該通邊鄙安寧干戈偃息無邊剎境十世古今浩然大均同歸一致掀翻佛祖窠窟剗除生死根株頭頭放大寶光在在壁立萬仞更說甚麼彼一時此一時爾為爾我為我清者自清濁者自濁是者自是非者自非就使文殊普賢臨濟德山雪峯雲門到者裏也須交為肘臂互作主賓負荷宗乘贊襄祖席復拈拄杖卓一卓云曹溪今朝大開爐鞲莫道煆煉頑銅鈍鐵縱有躍冶之金亦教他立地百雜碎去良久靠拄杖云莫怪渠儂多意氣秪因曾踏兩頭關</p>
<p style="margin-left:0em;text-indent:2em">上堂問撾皷陞堂即不問曹溪消息事如何師云水猶西竺味山共寶林幽進云開口成雙橛揚睂落二三離此二途請師直道師云分明記取進云有一人天不能葢地不能載和尚者裡還着得他麼師云山僧着得儞進云恁麼則禮謝和尚師云不消一句乃云一劍當軒橫屍萬里全鋒敵勝罕遇作家若是同死同生底氷凌上走馬劍刃上翻身又有甚麼難直下向黃面瞿曇四十九年演說不到處歷代老漢千七百則提持不及時那邊更那邊一坐坐定如壯士展臂不藉他力然後興無緣慈作不請友行勝深事發最上心天上人間魔宮虎穴隨類示現度諸有情建大法施廣為饒益乃至觀三千大千世界無有如芥子許不是我捨身命處大丈夫寧作心師不師于心喜笑怒罵舉動施為無非大用大機豈是他小根魔子可以置喙于其間哉所以我臨濟大師或應物現形或全體作用或把機權喜怒或現半身或乘獅子或乘象王以毒攻毒以楔攻楔一一皆是金剛圈栗棘蓬有般擔板漢自不曾夢見他古人汗臭氣秪管說目視雲霄口吞佛祖手擎日月背負須彌我且問爾寶葢山作麼生負直饒說得負處分明祖師坐在象鼻峯更與儞索飯錢在卓拄杖下座</p>
<p style="margin-left:0em;text-indent:2em">冬至監院敬止四旬初度上堂問世尊降生後有雲門作證監院慶誕即今師意如何師云鐵輪天子實中勑進云萬古千秋去也師云石笋抽條長丈二問天地與我同根萬物與我一體即今陰極陽生請師別通消息師云適來道過了進云父母已生置之不問未生已前是何意旨師云功不浪施進云大地從來無寸土靈苗豈逐四時遷師云理無曲斷問果熟香飄遠花開刦外春今朝慶祝句特地乞敷陳師打云也少者一棒不得進云不落壽量句更請師道師云我若坐時儞須立進云長將日月為天眼慣把須彌作壽山師云我若立時爾須坐乃云大人具大見大智得大用表裏融通人天仰賴梯航三有津濟四生輔弼宗師綱維叢席三世諸佛以之轉大法輪歷代祖師以之傳持慧命不伐不矜任勞任怨昔聞其語今見其人事既如是理亦如然括十虛作一金剛體無欠無餘總大地為一堅密身何增何減閱古今而靡壞歷劫石以常存陰陽豈可推移寒暑詎能遷變能為萬象主不逐四時凋草木昆虫悉凜威光履地戴天咸知慶賀山僧今日也祗得應時及節錦上鋪花且作麼生得應時及節去以拄杖卓一卓云君子道長小人道消</p>
</div>
<div class='div-other'><a id='mulu139' />
<p class='h2'>雪槱樸禪師</p><p style="margin-left:0em;text-indent:2em">上堂問七事橫拈戈矛滿地法戰塲中請師出手師云琉璃瓶內托須彌進云定慧等學明見佛性此理如何師云日裏麒麟看北斗進云眾色歸空空歸何所師云木馬上金梯僧禮拜歸位問三藏十二部一切修多羅盡是佛說的和尚今日上堂說箇甚麼師舉拄杖云只說者箇進云疑情未斷話頭不破請師明指師打一棒云還知落處麼進云一棒一喝吾師平日常用除棒除喝請師速道師震威便喝僧罔措師復打乃云凍雲欲雪不雪普賢象駕崢嶸嶺梅半合半開少室真風漏泄薦不薦瞥不瞥若也瞥切忌眼中重著楔復舉龍門佛眼和尚云一入龍門事事竒聞聲見色不思議山青水<span class='corr'>綠</span>緣何事盡是諸人力使之大小龍門雖則面赤不如語直然無端向聲色門頭鼓動人家男女曹溪則不然一入曹溪絕正竒離聲離色離思議山青水綠原無事著眼看來早錯之大眾龍門易登曹谿難入直饒入得曹溪門猶未識關棙子在欲識關棙子麼問取降龍塔去</p>
<p style="margin-left:0em;text-indent:2em">晚叅世尊不說說迦葉不聞聞須菩提巖中宴坐天帝釋動地雨花直至如今塞眼塞耳築頭築額爭奈時人有眼如盲有耳如聾所以我若說時爾須聽我不說時又聽箇甚麼直須我說時無一字到爾耳我不說時爾須澆腸沃胃始得然則山河大地草木叢林風聲樹聲鳥聲水聲剎說塵說熾然說爾何不聞既總不聞不但不識說法底人要且未識聽法底是箇阿誰不見古德云四大色身不解說法聽法脾胃肝膽不解說法聽法虛空不解說法聽法是甚麼解說法聽法於斯明得方知道世尊不說而說迦葉不聞而聞一切者凍膿拈椎豎拂搖唇鼓舌盡是熱椀鳴聲雖然更須信有無舌人解語無耳人解聽方有說法聽法分只如山僧與現前諸人各各有舌有耳又喚阿誰是無底露柱聞得呵呵大笑云某甲豈不是便與劈頭一棒云我也知爾是箇繫驢橛漢</p>
<p style="margin-left:0em;text-indent:2em">臘八上堂拈香此一瓣香信手拈來供養我本師釋迦牟尼佛所要法界普薰箇箇築著鼻孔豁開夢眼人人知有今朝斂衣就座皇宮不肯住六載雪山居煉將肉似骨凍得眼如眉猶然說<span class='corr'>寱</span>語剛道覩星竒一言既出口駟馬遠難追欲將家醜洗除是忤逆兒大眾曹溪是他家兒孫為甚不克紹祖父基業只一味播揚家醜還會麼劍為不平離寶匣藥因救病出金瓶然則應時應節也要徹底掀翻免致諸人生受沉屈只如世尊道竒哉一切眾生具有如來智慧德相只因妄想執著而不證得證不證且置還知如來眾生落處麼乃舉拂云只在者裏還知妄想德相落處麼也只在者裏既總在者裏方起妄想時德相在甚麼處著及證德相時妄想又在甚麼處著妄想既除德相既證通身是箇如來眾生又在甚麼處著所以菩提湼槃是妄想真如解脫是妄想三聚淨戒五分香薰是妄想有佛道可成有眾生可度是妄想乃至欲除執著欲證智慧也是妄想既總是妄想世尊為甚麼卻恁麼道要會麼待少刻圓戒後與爾注破</p>
<p style="margin-left:0em;text-indent:2em">解制上堂問如何是第一義師云春雨細如[糸*系]進云離此還有向上事也無師云春泥滑似油進云結制後不悟解制前不迷如何是不迷不悟底道理師舉拄杖云汝喚什麼作拄杖進云祗如萬法歸一某甲早已串卻了也一歸何處請和尚速道師以拄杖畫一畫云還串得者箇麼僧禮拜云與麼則萬古山川海嶽止師便打乃云盡十方世界是箇禪堂諸人作麼生結盡十方世界是禪堂裏蒲團諸人作麼生解直饒道結底即是解底解底即是結底又何曾出得者圈䙡所以前日結底權且鈎簾歸乳燕今日解底祗是穴紙出痴蠅事不獲已依例攀條且放你東去西去然則門裏出身易身裏出門難諸人作麼生會得出身句會得也吃曹溪棒會不得也吃曹溪棒何故心不負人面身鉢盂捧在汝手終是寶林門外漢雖然人人盡道鑒祖說法傳心且道有法可說無法可說若道有法可說祖師云本來無一物若道無法可說祖師又道何期自性本自具足畢竟如何折合以拄杖倒卓復擲地云還鄉盡是兒孫事祖父從來不出門</p>
<p class="head3">起龍呆石果禪師禮祖拈香法語</p>
<p style="margin-left:0em;text-indent:2em">壇經句下悟心宗有願多年覲祖容最喜今朝親覿面山巒聳翠水溶溶乃舉香云者瓣心香懷來四十餘年今日對眾拈出供養不是酬恩亦非了願只要盡人識取報本朝宗一句只如者一句又作麼生道咦千峯勢到嶽邊止萬派聲歸海上清</p>
<p class="head3">禮　憨山大師塔院</p>
<p style="margin-left:0em;text-indent:2em">中興曹谿地法社大勳臣不觸君王怒焉得祖師親冐盡蠻烟瘴雨彌顯不緇不磷贏得堂堂正體坐斷凡聖要津雖然盡道匡廬留不住豈知葉落必歸根</p>
</div>
<div class='div-other'><a id='mulu140' />
<p class='h2'>阿盤禪師語錄</p><p style="margin-left:0em;text-indent:2em">師名智珠號蘧宿有尊者之稱江南徽州婺源汪氏子生明崇禎<span class='corr'>己巳</span>母夢月輪入室而孕胎素二七月方產產時異鳥鳴庭白烟篆室五周能讀喜持準提聖號亦勤瞻禮歲十五於夫子一貫之義心性開朗十七遍絫海內知識發明向上玄微擴通內外典籍廿一具戒於南嶽荊紫念四嗣曹洞宗且拙訥翁廿六任諸名剎六坐道塲四十九方住斯山結制上堂曰凍雲深鎖曹溪內不放出外不放入綠樹橫施象嶺上如佈網下若重欄於中表裏精麄是非坐斷不論眼底有筋皮下無血者一齊鑑定於七尺單前或行或坐屏絕諸緣但以一箇撲不碎底泥團壁立睂輪如猛兕角力直待曹源水漲象嶺花開方為諸人解開線道拋出行纏若冲天之丹鳳鼓翅太虛如出網之金鱗伏波羣海始顯我老祖門下施為迥異具殺活之權應用超時有通天之作電機秋朗下視諸方還委悉麼遂揮拂云金剛際下翻肋斗無相峯前唱鷓鴣僧問封卻布袋口打開柱杖頭作麼是舉一不得舉二曰截耳臥街鞭屍屈項曰放過一着落在第二又且如何曰番人不繫腰曰曹谿波浪如相似無限平人被陸沉如何得免斯患曰你即今在甚麼處僧沉吟曰又沒了一箇僧便喝曰猶是棺材裏瞠眼上堂擇乳鵞王眼底光吞日月吞龍金翅胸中勢奪須彌具如是度量如是揀辨曹谿看來是甚傀儡拋絲底手叚不見道有照有用座主施為全收全放鬼家活計雖然如是且道畢竟以何為直截之機驀擲拄杖云咦火後一莖茆僧間擇乳鵞王素非鴨類未審以何為用曰楚王城畔汝水東流曰吞龍金翅有如是威力為甚不及佛之一縷曰澤廣藏山理能伏豹曰如何是曹谿境曰水遠曲成沙若麵山高盤就樹如鱗曰如何是境中人曰額下藏睛睂兩朵胸前蓋膽幾莖毛曰人中意又作麼生曰不賣雲門陳宿餅豈容洞山一莖虀</p>
<p style="margin-left:0em;text-indent:2em">解制上堂上林花發鳴新綠低樹烟明繫澹紅萬里悉成芳草徑腰包又見逐春風大眾九十日飯錢不與諸人打算祗是東去西去切不可踏着國王地若踏着即犯五逆大罪為甚如此者裏明得便知心法無形貫通法界諸法無生因心而有還有明得者麼僧問自在且置如何是心法曰鬼爭漆桶曰如何是直指單傳一句曰羅浮蝴蝶大如籃曰畢竟傳箇甚麼曰一犬吠虛千猱啀實上堂僧問秋風蹶起品物咸凋未審還有不凋者麼曰問處分明曰分明猶是現成境界畢竟如何是不凋之物曰誌公原是晉時人僧禮拜師打曰不得錯會問前唐法運如天壤近日風規請指陳曰衣不離肩鉢不釋手曰恁麼則律堂法制也曰者梵志家奴便打乃曰三轉法輪成話柄曹谿何事日<span class='corr'>无</span>休拈來五嶺雲顛倒推出三山水逆流不謂韶陽公案異要知杖底別春秋紫湖狗大溈牛戴角擎頭得自由餿飯殘羹俱罄盡維新一曲寄王侯眾中莫有宮商一致者麼良久曰水凍魚難躍天寒草發遲</p>
<p style="margin-left:0em;text-indent:2em">祖涅槃前二日請上堂問祖未涅槃權開生殺既涅槃後如何鑑覺曰芙蓉江上秋風老綠樹崖中夜色寒曰即今還是生殺也鑑覺也曰峩嵋白長老曰畢竟作麼得一回端的曰巢知風穴知雨曰恁麼則多謝桂花臺畔月今朝共照我圖南曰仔細幔天網子問當陽佛法似地擎天正與麼時請師高唱曰紅梅與綠柳爭妍曰者是體如何是用曰玄鳥共白猿鬬富曰嶺頭昨夜秋聲靜別有疎鐘透北垣曰封后先生問道歷秋深光澄野水如何是見性底意師隨聲便棒僧擬開口復棒曰性在甚麼處曰如何是非臺明鏡曰天外青山寡色曰無樹菩提又作麼生曰耳邊流水無聲曰恁麼則掀開日月光無盡擊碎風雲絕點埃曰猶是髑髏裏境界乃曰問得金水橋起舞降龍塔[跳-兆+孛]跳也是一塲生滅因緣欲知不生不滅底意麼良久曰記得祖師有道通貫<span class='corr'>无</span>碍難勝標旨底密諭天得之以統御堅地得之而疆分固人得之而聖仙得之而玄三乘得之而尅證無漏六道得之而永離酸楚千百世之下往往被不識本源者以生滅心左之右舞移高補下致使法社偃蹇宗圖紊亂不肖今幸值老祖歸寧之日為天下有本源者從頭拈出庶令各箇知有此叚廣大秘藏雖然如是要且眼中着得須彌山耳中納得大海水底方許有少分領畧設以父母所生耳目作見聞會不啻韓獹逐塊乃豎拂曰見麼拂拂曰聞麼若恁麼會去話在言前曹谿不惜唇皮為諸人一回頌出復揮拂曰五彩畫虛空等閒便成迹石女即為宗木人道不必掀翻大日輪照破空王脊生也一二三滅也三二一真淨妙難思幸勿于中立且道為甚如此擲拂云昨日廿九今朝初一上堂明鏡當臺攝盡百千邪照神符肘後招回無限竛竮假使客鄉負販異國徒流于無量劫背覺亡返者莫不知曹溪者裏峯巒高托梵天古木勢無邊表于中具大寶坊設大法藥能殺能活能放能收設有久經大冶脫盡蓋纏者自然于一切處不動一念而念念圓成不起一塵而塵塵自在有時建立有時掃蕩建立則不撥萬象掃蕩則萬象凝然所謂是法住法位世間相常住還識常住相麼日日日從東畔出朝朝雞向五更啼</p>
<p style="margin-left:0em;text-indent:2em">終</p>
</div></div>
</div><!-- end of div[@id='body'] -->
</body></html>