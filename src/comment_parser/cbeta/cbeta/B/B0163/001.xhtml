<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修曹溪通志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' />
<div class='div-xu'><a id='mulu3' />
<p class='h2'>舊志序</p><p style="margin-left:0em;text-indent:2em">佛之為言覺也覺一切種智開覺有情如夢斯覺詩云佛時仔肩空桑氏曰先覺覺後覺其是之謂乎普度眾生以證菩提豈與小乘之禪枯槁寂滅為聲聞而已者同乎哉余不嫻佛典而獨好曹溪壇經則其破諸妄相罔棄倫物真性自脩且云不必禪戒本來無物旨哉言乎匪遽淪空遺身如世儒所詆者也張商英曰吾學佛而後知儒此以佛劵儒也司馬溫公作解禪偈此以儒劵佛也明其道以道之奚必與媾為鬬以見其捷而滋之爭乎觀察周君為余言清上人由牢山飛錫南海潛心曹溪獨得南宗密締余門人朱生完劉生克治克平言清上人與觀察合及見上人以所著曹溪志問序於余時方倥傯行間未遑也逾年不佞被放以杪秋發夕上人復偕韓孝廉上桂朱劉二三子送余中宿峽申前請余惟志也者志也述徃事思來者以有所取義作者之志也曹溪為勝地其事則能大師其文則歷代制書暨諸哲匠名卿之有事于茲土者其取義則欲後之人紹明其緒覃精性命之際意在斯乎靈鷲邈矣南嶽以南此為粵區西天寶林智藥發嘆斯蔓殊之五臺法蘭之崧嶽也作山川形勢志釋迦天人之師傳衣授鉢達磨西來至于南海壁觀之後可得厥髓可以是傳之璨璨以是傳之信信以是傳之忍忍以是傳之能心印相傳二枝五[泳-永+(瓜-、)]沽溉羣品作道脉源流志曹叔良魏武之子孫陳亞仙夜郎自雄並以檀越食報茲山寶林中興法泉南華不常所名作興廢沿革志弟子四十有三人青原南嶽永嘉實稱高足宗分派衍幾遍震旦作傳燈人物志祇陀太子施樹為佛說法摩騰西來爰始白馬精舍浮圖自此興曹溪伽藍莊嚴無異陶謙所為然詎曰一人之力作建制䂓模志王通氏稱佛為西方聖人張文定謂曹溪超乘子輿故歷代帝王宰官暨循吏之吏茲土者莫不聞法隨喜光崇斯道以衛三寶匪直資生之施而已作王臣外護志曹陳檀施以來厥田為上上豪強兼并蠶食代有鄉者有司過聽鯫生因緣厥田以螫僧僧患苦疲命轉徒吏急催科如捕亡賴陳韶州劉中都解不調之瑟而更張之爰復厥常有所息踵茶椒栟櫚之供豈曰惟正哉吏茲土者稍與之休息先以簿正毋束濕薪可也不然田卒汙萊寶林鞠為茂草矣作香火供奉志長老上座僧之模範大智清䂓可為法程至明也今之住持失其職矣首座知殿而下各有司存作清䂓典職志曹溪衣鉢傳之佛祖經像頒之歷代物產施之檀越吏茲土者不務自明其道或毀其器或侵漁其田悲夫作常住庫藏志詩言志歌咏言言心聲也心聲出于口君子小人見矣宋之問唐之穢人其謁能禪師豈皈依三寶以滌厥末路耶眉山廬陵田畯竪子皆知其名由唐宋以迄于今疇文而行疇文而無行疇有行而言之無文得失之林具是矣作品題詞翰志凡為卷四為品十其事核其旨遠宗門良史哉非苐以文而已也覽者神而明之庶幾清上人之志也有能紹明其緒覃精性命之際意在斯乎意在斯乎</p>
<p style="margin-left:2em">萬曆二十六年九月既望賜進士第資善大夫總督兩廣軍務兼理糧餉帶管鹽法巡撫廣東等處地方都察院右都御史兼兵部右侍郎維揚陳大科思進甫書于湞江舟中</p>
<p style="margin-left:0em;text-indent:2em">又</p>
<p style="margin-left:0em;text-indent:2em">天人一也呼吸相隨人有是事則天應以是人方其未至蔑如也至則莫不曉然知其有待葢予嘗慕曹溪性宗結屋韶石往還甚熟覽其志甚不稱未幾赴闕於燕邸得憨山緒言讀之愛其文雅旋得覩光儀類其文孰意數年間飛<span class='corr'>錫</span>南來竟為曹溪作志耶曹溪我盧祖說法地當時得法者青原南嶽為冠其後衍為五宗子孫布滿寰宇皆祖曹溪可知其地之勝矣顧非憨上人慧性超悟克紹宗風文藻優長辯才無礙安能部分臚列綱舉目張創例發凡掩前光後者也昔人云江山如有待寧不信然洪惟盧祖之學以見性為宗自佛教入中國學者類以名相求佛而自性功德自性西方自性戒定慧等語始揭西來之意學佛者自此始識宗趣法弘化闡薰及儒流若周子得之壽厓程子又得之周子其名教雖遵六籍而其密義實取諸壇經也其書具存要不可掩然則我盧祖豈特有功於釋抑亦有功於孔矣且性者生民之命脉也日用不知罔生罔死則亦已矣其間號為賢智者而不知則其穿鑿多事害及家國何可勝言故見性之學為天地立心為生民立命為往聖繼絕學為萬世開太平之樞要也然則斯志之作關繫匪輕而憨上人心存普度隨機接引單提本來無物之旨醒悟磨磚拾礫之徒則既身志之矣而後以文者也又不大有功於盧祖哉夫性宗不闡則聖人脩道立教之意荒故天生盧祖以闡之祖蹟不彰則眾生渴仰悲慕之誠薄故天生憨上人以彰之吾故曰人有是事則天應以是人非偶然者斯舉也予年友觀察海門周公實托重焉其本末節目具大中丞督府陳公前序中茲特舉其概以俟同志謹序</p>
<p style="margin-left:2em">萬曆二十七年六月望賜進士第通議大夫吏部右侍郎兼翰林院侍讀學士前南京吏禮二部侍郎國子監祭酒玉牒纂修經筵講官歸善楊起元頓首撰</p>
<p style="margin-left:0em;text-indent:2em">又</p>
<p style="margin-left:0em;text-indent:2em">余移官嶺表因得至韶水上曹溪瞻禮六祖真身方度嶺初地見一華表卓立題曰禪林洙泗因竊嘆禪本曹溪儒宗泗水彼此相況庶幾迎之葢嘗縱論宇內名區所在賢聖托蹟在峨嵋則有普賢在五臺則有文殊在補陀則有觀音非不各稱靈奇然而智者見斯了然苟非其人不生奇特之想即起渺茫之疑者不少矣後在少林則有初祖在黃梅則有忍師自是東土真宗然而一雨初滋真言未普單辭密語銕壁懸崕中根俗士凑泊不易矣惟至大鑒肇生曹溪說法而後上下俱接顯密齊彰數卷壇經何殊論語隨緣率履不越尋常夫人試觀新州百姓而知佛祖即是凡夫也觀安置毋宜而知出家即是在族也觀隱身避難而知神通即是見用也觀平直頌偈而知法語即是恒言也觀問難請益而知機鋒即是唯諾也觀香泉寶嶺而知西天即是東土也上智上根一毫不得馳騁愚夫愚婦隨人可以與能闢佛者足自相忘無言崇佛者庶幾不入岐路下學上達與孔同旨承前啟後與孔同功以曹溪擬洙泗豈不庶幾近之哉嗟乎宇宙即有此溪山直至梁時寶林斯稱至唐斯顯謂非天地造設以待真人不可自師之顯以迄於今棟宇千楹山田千頃僧徒千眾香火千年一毫不改引之更自無窮謂非人天呵護以衍真傳不可葢自杏壇孔林而外於此為奇甚矣曹溪之不可不到也余作禮既竟聿詢掌故僧持呈示而余嗟未稱意與重脩特難其人既入五羊長千憨山清公恩遣在省公戒律凜嚴明理精透辯才無礙是古大慧覺範之流亞堪任是事因以屬之而公首肯明年余入賀北走又明年志成公寄示且命以序余辭而公命無已夫事匪偶然人如有待若茲地以待大師是靈山聖祖妙合不違茲志以待清公是異蹟名僧相期不爽乃以茲序命余不知清公奚取焉因其命終不可謝而敬序以此余入嶺表在萬曆丁酉別清公以戊戌志成在<span class='corr'>己</span>亥庚子之間而余序在甲辰云</p>
<p style="margin-left:2em">賜進士出身雲南布政使司左參議前廣東按察司僉事古剡周汝登撰</p>
</div>
<div class='div-xu'><a id='mulu4' />
<p class='h2'>重修曹溪通志序</p><p style="margin-left:0em;text-indent:2em">粵自禹功告成山川久奠而曹溪之名至智藥始著佛入中國以後閱二十七世初祖東來更六傳而為盧祖方應百七十年之讖再造寶林又千餘年憨大師力闡南宗爰修通志豈非荷道得人則地靈協應而盛衰興廢之故胥有天焉以主之哉攷之紀載代起道塲建制不一熙朝御㝢并包八荒特簡平藩底定海國偉伐用懋帶礪申盟少保公濟美光前壎箎唱和時駐霓旌皈依淨土古今未盡毅然鼎新制府少司馬金公風行政速百粵澄清大中丞劉公虛懷樂善吏戢民懷暨諸臺使眷懷方丈妙選總持遂迎雪公專攝寺主予承乏斯土躬詣祖庭瞻禮之餘應接不暇留止宿始識雪公眉宇清癯蘊藉鶴立不羣依依別去歸檢舊志將以折衷及展卷而斷簡殘編蕪穢特甚因屬雪公亟為校輯不兩月以成書見貽予受而卒業疑義頓析今其篇中首攬形勢崇始基也次列規模舉大綱也而源流人物次之弘正法慎傳心也而王臣勑銘名流詞翰又次之廣調護尊表章也庶見名山重開面目不特領要足供臥遊矣葢雪公為右齋黃先生里人又為木陳和尚高座木和尚詔入對因事納忠多所啟沃觀其語錄可佐史材雪公時在記室天下事洞若觀火是書之成芟繁就簡節解支分類皆運以斧斤而神明其意真盧祖功臣也而　憨公遺訓若養人材治恒產固根本諸大端一經拈出深省羣蒙尤願舉而力行俾從前締造之艱難後此維持之堅苦傳諸厥躬永永無間將人事既定亦能勝天何況坐具常浮香泉更湧此際因緣正同水乳耶予以凢材樂窺蘊義幸附不朽地主分榮獨是曹溪僅一隅之勝耳郡領六邑凡夫風俗貞邪戶口盈縮以及山水靈奇賢人隱見久厪博採未得舊聞是在諸君子網羅故乘相與有成母俾通志一書獨擅千古予固有厚望焉</p>
<p style="margin-left:2em">康熙十年歲次辛亥孟冬朔四日知韶州府事前湖廣等處提刑按察使三韓馬元頓首撰</p>
<div style="margin-left:4em"><img src='../images/B30p0009_01.gif' alt='B30p0009_01.gif' /></div>
</div>
<div class='div-xu'><a id='mulu5' />
<p class='h2'>重修曹溪通志序</p><p style="margin-left:0em;text-indent:2em">單傳直指之道謂肇自初祖西來此未取吾儒之說而深究之矣凡知生知性朝聞夕可皆宗門之妙旨人自習焉不察耳初祖遊梁時佛法流東已五百年此來惟剗除二病其一以有為福德當佛法者故答梁武造寺度僧之問曰實無功德其一以有所得心為佛法者故答聖諦第一義之問曰廓然無聖墮此二見何有吾宗若世儒之蔽但依傍四端影響作活計稍涉蘊粵輙詆為虛無噫微言絕學千聖同源豈儒家者流僅訓詁修<span class='corr'>飭</span>而<span class='corr'>已</span>哉世喪道也久矣少室六傳是為六祖實惟唐之中葉祖以新州樵子得黃梅心印大庾一鉢力舉不勝此一異也隱獵人隊中十八年人無知者迨風旛問答逗漏機緘遂四眾歸誠人天作範曹溪一袈裟地覆谷彌山又一異也其根柢所存有不可以智知不可以識識者以尋常之思擬而測至人之應迹豈非取螢火以焚須彌者哉再傳而至大寂九十三賢一時並出於是五宗派列枝枝葉葉遍地兒孫矣曹溪一渧遂與洙泗同流夫豈偶歟曹溪之有通志自憨大師始也斯時曹谿中落裨販軰攘竊其間大師奉旨戍粵得以中興祖庭僉謂天幸平湖<span class='corr'>冢</span>宰陸公暨具區石簣諸賢頂背相望皆海內弁冕一皆以導揚佛法為<span class='corr'>己</span>任實左右之而憨山之道益光憨山之道曹溪之道也今距其時七十餘載完者以<span class='corr'>圮</span>舉者以廢乃篤生賢王以底定國家之餘力而金湯大法垣墉塈塗庶幾復還舊觀矣太守馬公曰寺成而志容緩諸則以屬之　住持雪公雪公者濟宗之嫡嗣雪公之道憨山之道也予之守端也新為屬得近光其鄉方厚自幸適志成而　馬公以其序命既不獲辭竊維茲之羣力畢赴或亦馮陸諸君子乘願而來使後先輝映者乎予何足以知之則以告之吾徒之虛無其道者曰曹溪之道吾儒之道也讀是志者幸取吾儒之說而深究之庶不河漢乎其言矣</p>
<p style="margin-left:2em">康熙十一年仲夏賜進士出身知肇慶府事前兵部職方清吏司郎中毘陵史樹駿序</p>
<div style="margin-left:4em"><img src='../images/B30p0011_01.gif' alt='B30p0011_01.gif' /></div>
</div></div>
<div class='div-other'><a id='mulu6' />
<p class='h1'>重修曹谿通志目錄</p>
<ul class="">
<li><p style="margin-left:2em">卷首</p>

<ul class="">
<li><p style="margin-left:2em">圖志</p>
</li>

<li><p style="margin-left:2em">凡例</p>
</li>
</ul></li>

<li><p style="margin-left:2em">卷一</p>

<ul class="">
<li><p style="margin-left:2em">山川形勢第一</p>

<ul class="">
<li><p style="margin-left:2em">山</p>
</li>

<li><p style="margin-left:2em">峰</p>
</li>

<li><p style="margin-left:2em">嶺</p>
</li>

<li><p style="margin-left:2em">石</p>
</li>

<li><p style="margin-left:2em">泉</p>
</li>

<li><p style="margin-left:2em">水</p>
</li>

<li><p style="margin-left:2em">井</p>
</li>
</ul></li>

<li><p style="margin-left:2em">古蹟</p>

<ul class="">
<li><p style="margin-left:2em">降龍塔</p>
</li>

<li><p style="margin-left:2em">伏虎亭</p>
</li>

<li><p style="margin-left:2em">拜石</p>
</li>

<li><p style="margin-left:2em">坐石</p>
</li>

<li><p style="margin-left:2em">避難石</p>
</li>

<li><p style="margin-left:2em">腰石</p>
</li>

<li><p style="margin-left:2em">飛錫橋</p>
</li>

<li><p style="margin-left:2em">招隱巖</p>
</li>

<li><p style="margin-left:2em">卓錫泉</p>
</li>

<li><p style="margin-left:2em">花果院</p>
</li>

<li><p style="margin-left:2em">亞僊墳</p>
</li>

<li><p style="margin-left:2em">亞僊祠</p>
</li>

<li><p style="margin-left:2em">曹侯村</p>
</li>

<li><p style="margin-left:2em">雪濤泉</p>
</li>
</ul></li>

<li><p style="margin-left:2em">建制規模第二　<span class="note-inline">(附香火供奉)</span></p>

<ul class="">
<li><p style="margin-left:2em">殿</p>
</li>

<li><p style="margin-left:2em">堂</p>
</li>

<li><p style="margin-left:2em">塔</p>
</li>

<li><p style="margin-left:2em">樓</p>
</li>

<li><p style="margin-left:2em">閣</p>
</li>

<li><p style="margin-left:2em">廚</p>
</li>

<li><p style="margin-left:2em">庫</p>
</li>

<li><p style="margin-left:2em">門</p>
</li>

<li><p style="margin-left:2em">菴</p>
</li>

<li><p style="margin-left:2em">廟</p>
</li>

<li><p style="margin-left:2em">亭</p>
</li>

<li><p style="margin-left:2em">院</p>
</li>

<li><p style="margin-left:2em">橋</p>
</li>

<li><p style="margin-left:2em">塔幢</p>
</li>

<li><p style="margin-left:2em">塔院</p>
</li>
</ul></li>
</ul></li>

<li><p style="margin-left:2em">卷二</p>

<ul class="">
<li><p style="margin-left:2em">道脉源流第三</p>
</li>

<li><p style="margin-left:2em">傳燈人物第四</p>
</li>

<li><p style="margin-left:2em">繼席宗匠第五　<span class="note-inline">(附住持　過化)</span></p>
</li>

<li><p style="margin-left:2em">佛法提綱第六　<span class="note-inline">(附激揚)</span></p>

<ul class="">
<li><p style="margin-left:2em">上堂</p>
</li>

<li><p style="margin-left:2em">機緣</p>
</li>
</ul></li>
</ul></li>

<li><p style="margin-left:2em">卷三</p>

<ul class="">
<li><p style="margin-left:2em">王臣外護第七<span class="note-inline">(之上)</span></p>

<ul class="">
<li><p style="margin-left:2em">勑</p>
</li>

<li><p style="margin-left:2em">錫典</p>
</li>

<li><p style="margin-left:2em">序</p>
</li>

<li><p style="margin-left:2em">碑記</p>
</li>
</ul></li>

<li><p style="margin-left:2em">王臣外護第七<span class="note-inline">(之中)</span></p>

<ul class="">
<li><p style="margin-left:2em">序</p>
</li>

<li><p style="margin-left:2em">文</p>
</li>

<li><p style="margin-left:2em">碑記</p>
</li>
</ul></li>
</ul></li>

<li><p style="margin-left:2em">卷四</p>

<ul class="">
<li><p style="margin-left:2em">碑記</p>
</li>

<li><p style="margin-left:2em">引</p>
</li>
</ul></li>

<li><p style="margin-left:2em">卷五</p>

<ul class="">
<li><p style="margin-left:2em">塔記</p>
</li>

<li><p style="margin-left:2em">碑銘</p>
</li>

<li><p style="margin-left:2em">銘</p>
</li>

<li><p style="margin-left:2em">跋</p>
</li>

<li><p style="margin-left:2em">塔銘</p>
</li>

<li><p style="margin-left:2em">疏</p>
</li>

<li><p style="margin-left:2em">啟</p>
</li>
</ul></li>

<li><p style="margin-left:2em">卷六</p>

<ul class="">
<li><p style="margin-left:2em">王臣外護第七<span class="note-inline">(之末)</span></p>

<ul class="">
<li><p style="margin-left:2em">書</p>
</li>

<li><p style="margin-left:2em">實錄</p>
</li>

<li><p style="margin-left:2em">法語</p>
</li>

<li><p style="margin-left:2em">偈</p>
</li>

<li><p style="margin-left:2em">傳贊<span class="note-inline">(贊附)</span></p>
</li>
</ul></li>
</ul></li>

<li><p style="margin-left:2em">卷七</p>

<ul class="">
<li><p style="margin-left:2em">品題詞翰第八</p>

<ul class="">
<li><p style="margin-left:2em">詩</p>
</li>
</ul></li>
</ul></li>

<li><p style="margin-left:2em">卷八</p>

<ul class="">
<li><p style="margin-left:2em">詩</p>
</li>
</ul></li>
</ul></div>
<div class='div-other'><a id='mulu7' />
<p class='h1'>重修通志姓氏</p><p class="byline">總督兩廣部院金　巡撫廣東都察院劉　仝鑒定</p>
<ul class="">
<li><p style="margin-left:2em">廣東等處承宣布政使司徐<span class="note-inline">(諱)</span>炟<span class="note-inline">(符嵎氏)</span></p>
</li>

<li><p style="margin-left:2em">廣東等處提刑按察使司佟<span class="note-inline">(諱)</span>養鉅<span class="note-inline">(修庵氏)</span></p>
</li>

<li><p style="margin-left:2em"><span class="note-inline">(督糧道管)</span>通省民屯料價叅議徐<span class="note-inline">(諱)</span>養仁<span class="note-inline">(浩存氏)</span></p>
</li>

<li><p style="margin-left:2em">分巡廣肇南部道副使趙<span class="note-inline">(諱)</span>廷標<span class="note-inline">(我文氏)</span></p>
</li>

<li><p style="margin-left:2em">提督通省學政僉事沈<span class="note-inline">(諱)</span>令式<span class="note-inline">(雲中氏)</span></p>
</li>

<li><p style="margin-left:2em"><span class="note-inline">(通省鹽驛道兼管水)</span>利按察司僉事王<span class="note-inline">(諱)</span>令<span class="note-inline">(仲錫氏)</span>仝較正</p>
</li>
</ul></div>
<div class='div-other'><a id='mulu8' /><div style="margin-left:2em"><img src='../images/B30p0014_01.gif' alt='B30p0014_01.gif' /></div>
<div style="margin-left:2em"><img src='../images/B30p0014_02.gif' alt='B30p0014_02.gif' /></div>
<div style="margin-left:2em"><img src='../images/B30p0015_01.gif' alt='B30p0015_01.gif' /></div>
<div style="margin-left:2em"><img src='../images/B30p0015_02.gif' alt='B30p0015_02.gif' /></div>
<div style="margin-left:2em"><img src='../images/B30p0016_01.gif' alt='B30p0016_01.gif' /></div>
<div style="margin-left:2em"><img src='../images/B30p0016_02.gif' alt='B30p0016_02.gif' /></div>
<div style="margin-left:2em"><img src='../images/B30p0017_01.gif' alt='B30p0017_01.gif' /></div>
<div style="margin-left:2em"><img src='../images/B30p0017_02.gif' alt='B30p0017_02.gif' /></div>
<div style="margin-left:2em"><img src='../images/B30p0017_03.gif' alt='B30p0017_03.gif' /></div>
</div>
<div class='div-other'><a id='mulu9' />
<p class='h1'>曹谿通志凡例</p>
<ul class="">
<li><p style="margin-left:2em"><span class="corr"/>舊志穪南華寺及考累代建制之額遠從梁唐開創則曰寶林其次則曰中興又曰法泉皆有制勑分明其南華之名考舊志為宋太祖開寶元年勑額其勑制別無可考今南華獨與曹溪並著志曹谿者從山也舉山而建制備矣故以名志</p>
</li>

<li><p style="margin-left:2em"><span class="corr"/>自梁唐迄今上下千載中間興廢不一而高下坎壈悉依成跡殊無大觀今平藩重新興建不僅踵事增華而且恢局崇基視昔規制更加弘敞自古及今于斯為盛崇功念德人有同心故志中表揚不厭詳悉</p>
</li>

<li><p style="margin-left:2em"><span class="corr"/>舊但穪南華寺志今以通志言之者葢曹谿為天下禪宗本源之地若洙泗云況山水皆無異西天故其所取不獨區區尺寸之地所記又不止目前變幻山水而<span class="corr">已</span>今志意取中國率土之形由崑崙發源山從東走水自西來而禪家道脉亦自西而至故遠取禪源自七佛始以至釋迦所傳西天四七東土二三散於四海列為五宗其事雖不覈而意實相通故其志不在山水而在道脉故曰通志</p>
</li>

<li><p style="margin-left:2em"><span class="corr"/>舊志叢錯不次雖經重修頗有節目復煩雜失序舊依壇經列為十品殊非志體今僅標其八所貴從類簡要以便展閱若拘文牽義固所不取</p>
</li>

<li><p style="margin-left:2em"><span class="corr"/>舊志先山形次道脉而建制居末今改第二使道脉人物次第聯屬於義甚愜且無重複之譏至沿革一品不宜另立今附建制之下曰開山緣起義類相從考証尤便</p>
</li>

<li><p style="margin-left:2em"><span class="corr"/>舊志本指重在道統相傳故得法弟子但以青原南嶽附傳殊失通志本義今悉依名數次第臚列庶知祖師門下得人之盛</p>
</li>

<li><p style="margin-left:2em"><span class="corr"/>祖師忘軀為法開此叢社所欲後昆相繼揚化令法久住非僅為崇奉香火計也自唐宋迄今主斯席者僅十有五人雖化緣各有所在然舊志不宜遺失今依燈籍年代記載并繫陞堂法語使知千年祖席代有嗣人此山志第一要典故特標繼席提綱二目</p>
</li>

<li><p style="margin-left:2em"><span class="corr"/>帝王制勑文章俱修同科不敢編入臣部者隆在三也餘先分類次後順時代久近詩則年代爵里或無考據不敢臆定姑依舊志編集至檄諭等文詞不雅馴以及田畝供奉典職之屬另立末卷存山備考</p>
</li>

<li><p style="margin-left:2em"><span class="corr"/>舊志著作皆出前軰手筆今已更番改制中間敘論可存者述之不可存者刪之畧者詳之未備者增益之皆叅訂端確雖未能綜博無遺然已頗成一家言矣獨有其名而亡其跡者閱之徒亂人意必削去</p>
</li>

<li><p style="margin-left:2em"><span class="corr"/>曹谿一袈裟地瘠田數頃外別無他產非若海內名山勝壤多出奇果良藥之物近有山鄉市利細民每遇梨李熟時輙競衒于城市曰此曹溪果也買者亦以為佛地佳品重價酬之率以為常莫有辯者至山茶歲可出數百觔僅足充寺眾歲時之需而貧而嗇者多節用以易錢以應追呼萬一之急其實色香味俱不能佳而舊志土產稱茶絕香美擅名嶺南此亦就地言物耳若較之陽羨武夷則不啻軒于擬芝蘭矣今故刪去</p>
</li>

<li><p style="margin-left:2em"><span class="corr"/>憨大師中興曹溪一叚因緣讀之字字是血字字是淚非秉承大堅固力大行願海不及此原備載夢遊集第二十卷但文詞浩繁罕能徧覽且山中諸僧多力不能得此書雖口口相傳若無考據久必湮滅今摘其最要者十則著于六卷使知當日一片苦心一目燎然此老志願甚堅必與祖庭相終始則實錄畧當為左<span class="corr">券</span>矣</p>
</li>
</ul></div>
<div class='div-other'><a id='mulu10' />
<p class='h1'>重刊曹谿通志跋</p><p style="margin-left:0em;text-indent:2em">府城南六十里曹谿在焉谿上流為南華寺即六祖大鑒禪師駐錫之所千山圍繞覺路頓開一水瀠洄迷津普渡洵曲江無雙福地為嶺南第一禪林宜乎紀勝者所必錄也有通志八卷具法門之宗旨著山川之靈異綜百氏之菁華圖經所不及詳邑乘莫能悉載擇精採博成此大觀手是編者固不必過水口溯溪流樹指栴檀花尋薝蔔神遊目寓恍置身於寶林香水間矣夫以法寶南來遂闢斯境瞿曇西種半出是溪仰奇異者奚啻千萬人託淵源者豈止五百輩苟不藉遺篇為流覽奉往簡以宣揚蘇子瞻不遠謫儋崖一勺之甘焉在僧智藥非親經濛[泳-永+裏]西天之水何來通志一書曷云能少無如鐫刊已久梨棗飄殘歲月既多竹蒲彫盡試問南宗之勝蹟不幾與當年衣缽寂然無聞耶為嘆惜者久之爰蒐訪再三於友人處得家藏舊本雖中多剝蝕幸卷帙尚完借錄成抄重加校對補殘正偽然後開雕其編次卷數一遵原刻工竣裝訂翻閱一過覺本來面目復見人間類拂拭之方新仍菩提之是證我祖師見之其亦許以為美乎</p>
<p style="margin-left:2em">大清道光十六年歲次丙申冬月上浣曲邑貢生劉學禮修五氏重刊謹跋</p>
<div style="margin-left:9em"><img src='../images/B30p0020_01.gif' alt='B30p0020_01.gif' /></div>
</div>
<p class='juan'>曹谿通志卷第一</p><p class="byline">吳門汪永瑞緘庵　毘陵史樹駿庸庵　訂正</p><p class="byline">三韓馬　元子貞　古閩釋真樸雪槱　重修</p><p class="byline">曲江劉學禮修五重鐫</p>
<div class='div-other'><a id='mulu11' />
<p class='h1'>山川形勢第一</p>
<div class='div-other'><a id='mulu12' /><p style="margin-left:0em;text-indent:2em">經云一切世界草芥微塵因心成體易曰乾坤立而易行乎其中矣是知大地山河皆吾圓妙明心之所融結但鍾氣厚薄而質有精粗故山水不在高深而僊靈是托托之久近在脉之淺深如心結為形而有貴賤之差是以吾佛降神迦毘托靈鷲以棲焉此自然之形勢也按輿圖天竺有五當贍部之心北則水自星宿河源出積石穿龍門入華夏天垂一線遶洛陽而東注於海葢夷志所穪葱嶺之東地方萬里名赤縣神州故彼目此為震旦亦云支那司馬遷云中國名山有七而五嶽為尊山自崑崙發源走關中屹立太華枕河流而鎮西極首首陽而終天南故古之僊人隱士萃焉北嶽蹲踞渾源拱揖五臺故曼殊常住萬聖攸歸嵩少雄峙中州走大梁截河流湧泰山纏洙泗而產孔氏七十之子家焉南嶽負終南而跨荊湘蜿蜒迤東至庾嶺而分三[泳-永+(瓜-、)]北則豫章順流而下衍洪都結為匡廬中則甌越翔武夷過天台靈隱而窮普陀南則張為全粵而盡羅浮其曹溪適居其心焉曹溪北去韶州五十里南去廣州七百里界清遠翁源之間背武夷而面南嶽左二羅而右庾嶺湞桂相交西來眾河帶其前牂牁蒼梧東注三水鎖其左環大海而披五嶺躔鶉尾而接斗牛誠山水之奧區乾坤之靈宅也寺居河北去濛[泳-永+裏]三十里萬山環抱眾水纏綿自庾嶺分脉飛揚磅礡不遠數百里至攸嶺西北行四十里許融結寶山頂開帳特出大象嶺乃轉一山端聳寺後悠然結局左麓寬展而右緊抱宛如象鼻之捲其餘支四折而盡於小象嶺二水合處爐峰高起為朝山左右羅漢諸峰聯絡絫拱以漸而殺東西列嶂周迴環抱曹溪遶其前[泳-永+筭]溪纏其後會於小象嶺下折而西流可五里許馬鞍石寶二山對若捍門然又流十里許至虎榜山與湞江會形勢奇秀風氣綿密宛若布蓮華而峩天冠真東南之勝槩英華之蘊結居然一聖道塲也故梁天監初西竺智藥三藏自南海經曹溪口掬水飲之香美異常謂其徒曰此水與西天之水無別源上必有勝地乃遡流而上至曹侯村顧山水迴環峰巒奇秀嘆曰宛如西天寶林也因謂居民曰可於此山建一梵剎一百六十年後當有法寶於此演化此其天地鍾靈形氣凝聚故曰靈之為靈久矣豈偶然哉故著山川形勢第一</p>
</div>
<div class='div-other'><a id='mulu13' />
<p class='h2'>山</p>
<div class='div-other'><a id='mulu14' />
<p class='h3'>寶山</p><p style="margin-left:0em;text-indent:2em">自庾嶺分脉蜿蜒磅礡不遠數百里融結寶林故爾奇特</p>
</div>
<div class='div-other'><a id='mulu15' />
<p class='h3'>香爐山</p><p style="margin-left:0em;text-indent:2em">古名大安山寺正南朝山也狀如香爐</p>
</div>
<div class='div-other'><a id='mulu16' />
<p class='h3'>鉢盂山</p><p style="margin-left:0em;text-indent:2em">寺正南與香爐羅漢諸峰相連上有二石一仰一俯圓整相合狀類鉢盂</p>
</div>
<div class='div-other'><a id='mulu17' />
<p class='h3'>馬鞍山</p><p style="margin-left:0em;text-indent:2em">在寺西北八里怪石卓地高數十丈絕頂一石儼如馬鞍曹溪水出其下</p>
</div>
<div class='div-other'><a id='mulu18' />
<p class='h3'>迴龍山</p><p style="margin-left:0em;text-indent:2em">在寺西十里即曹溪滙合湞江處</p>
</div>
<div class='div-other'><a id='mulu19' />
<p class='h3'>迷軍山</p><p style="margin-left:0em;text-indent:2em">昔黃巢破嶺南寇至寺毀大鑒左指一節持去至此山忽黃霧四塞軍行失道隨送還寺禮謝而去指節後餙以銀為盜所竊僧追至江盜俱溺水而死</p>
</div></div>
<div class='div-other'><a id='mulu20' />
<p class='h2'>峰</p>
<div class='div-other'><a id='mulu21' />
<p class='h3'>羅漢峰</p><p style="margin-left:0em;text-indent:2em">寺正南諸峰磊落有如羅漢環拱之狀</p>
</div></div>
<div class='div-other'><a id='mulu22' />
<p class='h2'>嶺</p>
<div class='div-other'><a id='mulu23' />
<p class='h3'>象嶺</p><p style="margin-left:0em;text-indent:2em">寺之主山也自寶山演迤而來勢正形昂坡陀蹲伏真若白象駝經負寶之狀故名</p>
</div>
<div class='div-other'><a id='mulu24' />
<p class='h3'>四天王嶺</p><p style="margin-left:0em;text-indent:2em">坐鎮四隅為祖師袈裟定界</p>
</div>
<div class='div-other'><a id='mulu25' />
<p class='h3'>狗耳嶺</p><p style="margin-left:0em;text-indent:2em">在寺東十五里二峰插天尖如狗耳故俗名之</p>
</div></div>
<div class='div-other'><a id='mulu26' />
<p class='h2'>石</p>
<div class='div-other'><a id='mulu27' />
<p class='h3'>盪水石</p><p style="margin-left:0em;text-indent:2em">在寺東五里據曹溪上流狀如伏犀又如灔澦堆中截水口分左右流漩洄而下石罅深不可測水瀉入如吸每將雨時有巨魚數十頭浮水面不知所從及柴木沒入亦罔知去處或云出招隱巖下因知巖竇直通招隱又巖水噴射自下騰上聲吼如雷故名龍門又峽口一石偃蹇數丈水浮石面宛如龍臥故又名臥龍石鎮水口城隍廟在鎖龍石上萬曆二十三年住持法閏重建</p>
</div>
<div class='div-other'><a id='mulu28' />
<p class='h3'>鎻龍石</p><p style="margin-left:0em;text-indent:2em">在寺西水尾當水口之衝</p>
</div></div>
<div class='div-other'><a id='mulu29' />
<p class='h2'>泉</p>
<div class='div-other'><a id='mulu30' />
<p class='h3'>明通泉</p><p style="margin-left:0em;text-indent:2em">出象嶺頭石下每遇卓錫泉脉枯澁寺僧持祖衣拜叩石穴泉遂通流因而名之</p>
</div></div>
<div class='div-other'><a id='mulu31' />
<p class='h2'>水</p>
<div class='div-other'><a id='mulu32' />
<p class='h3'>曹溪水</p><p style="margin-left:0em;text-indent:2em">發源於狗耳嶺西流二十里經曹侯村故名曹溪盤遶寺門折而北流復折而東與[泳-永+筭]溪合</p>
</div>
<div class='div-other'><a id='mulu33' />
<p class='h3'>[泳-永+筭]溪水</p><p style="margin-left:0em;text-indent:2em">發源於木坪蒼村經北天王嶺合曹溪由虎榜山入湞江</p>
</div></div>
<div class='div-other'><a id='mulu34' />
<p class='h2'>井</p>
<div class='div-other'><a id='mulu35' />
<p class='h3'>毘盧井</p><p style="margin-left:0em;text-indent:2em">在毘盧殿右</p>
</div>
<div class='div-other'><a id='mulu36' />
<p class='h3'>羅漢井</p><p style="margin-left:0em;text-indent:2em">在羅漢樓前</p>
</div>
<div class='div-other'><a id='mulu37' />
<p class='h3'>古井</p><p style="margin-left:0em;text-indent:2em">在西廊殿脚</p>
</div></div>
<div class='div-other'><a id='mulu38' />
<p class='h2'>古蹟附</p>
<div class='div-other'><a id='mulu39' />
<p class='h3'>降龍塔</p><p style="margin-left:0em;text-indent:2em">舊經云寺有潭龍常出沒其間觸撓林木一日現形甚巨波濤洶湧雲霧陰翳徒眾皆懼師叱之曰汝能大而不能小若為神龍當能變化其龍忽沒俄頃現小身躍出潭面師以鉢舀之不能動持鉢歸堂說法龍遂脫骨而去長可七寸首尾角足皆具留傳寺門師遂以土石堙其潭今殿前左側有鐵塔鎮處是也至正<span class='corr'>己</span>卯寺罹兵火龍骨遂失今殿基即潭也</p>
</div>
<div class='div-other'><a id='mulu40' />
<p class='h3'>伏虎亭</p><p style="margin-left:0em;text-indent:2em">寺後林木深阻猛虎據之貽患遠近元住持僧首眾說法虎皆馴伏因建此亭在龍王井前康熙二年監院可相重修韶州太守趙公霖吉記</p>
</div>
<div class='div-other'><a id='mulu41' />
<p class='h3'>拜石</p><p style="margin-left:0em;text-indent:2em">在寺北天王嶺前古記祖師於此拜佛膝㾗尚在</p>
</div>
<div class='div-other'><a id='mulu42' />
<p class='h3'>坐石</p><p style="margin-left:0em;text-indent:2em">在象山之麓祖師喜翫山水常日打坐石上痕蹟尚在</p>
</div>
<div class='div-other'><a id='mulu43' />
<p class='h3'>避難石</p><p style="margin-left:0em;text-indent:2em">在寺南五里三石品列其中獨巨師居寶林九月忽然心動預知惡黨尋害遁于前山惡黨果至遂縱火焚草木師隱身挨入石中得免石色紅紫深二三尺宛如一龕舊經云今有師趺坐膝㾗及衣布之紋故名</p>
</div>
<div class='div-other'><a id='mulu44' />
<p class='h3'>腰石</p><p style="margin-left:0em;text-indent:2em">經云師往黃梅禮五祖應對契旨恐人害之着槽厰去後五祖至碓房見師腰石舂米語曰求道之人當如是乎龍朔元年師受衣鉢南歸石留黃梅上刻龍朔元年盧居士誌八字至明嘉靖年間韶州有仕於黃梅者遂持歸曹溪今存焉</p>
</div>
<div class='div-other'><a id='mulu45' />
<p class='h3'>飛錫橋</p><p style="margin-left:0em;text-indent:2em">寺後伏虎亭下有石橋相傳祖師望雲於此慨然嘆曰予親隴在南而錫駐於此因名橋上有亭侶梅陳公扁曰洗心<span class='note-inline'>(順治辛卯年釋真修重修)</span></p>
</div>
<div class='div-other'><a id='mulu46' />
<p class='h3'>招隱巖</p><p style="margin-left:0em;text-indent:2em">在寺西十里有巨石卓起高十數丈其半有巖郡志能禪師常隱居於此後僧即巖中祀師父母提刑耿南仲大書招隱二字刻於石督學周公有詩</p>
</div>
<div class='div-other'><a id='mulu47' />
<p class='h3'>卓錫泉</p><p style="margin-left:0em;text-indent:2em">在寺後一里許師欲浣所授衣苦無美泉因見寺後山林鬱茂瑞氣盤旋師振錫卓地泉應手而出乃跪膝浣衣石上至今流溢香美甚宜瀹茶東坡有銘先是憨大師龕為強者移往匡廬泉忽竭及師龕還山溢流如故又崇禎癸未八月復竭至甲申歲適吉水李公日宣入山禮祖率眾禱之水復流公有詩并記甚悉至清康熙四年泉復涸越丁未春　俺達尚公隨王入山謁祖歷探古蹟見泉竭草荒嗟嘆久之乃顧謂眾曰吾當為師卓一錫也仍默禱之泉復濆湧有盛他時是則盈虛消長之故山靈亦若有待其人不然何感通之神若是也</p>
</div>
<div class='div-other'><a id='mulu48' />
<p class='h3'>花果院</p><p style="margin-left:0em;text-indent:2em">祖師遊境內山水勝處輙憇止遂成蘭若十三所隸籍寺門一興雲寺居庫前一資聖寺居石寶坪一當林寺居曹岡一寶興寺居演山顯村一高泉寺居[潷-聿+(王/大)]溪一望雲寺居木坪一崇雲寺居楊梅田頭山一靈山寺居雙石嶺尾即虎榜山水口一厚峰寺居譚田頭即高陂角一鬱林寺居其田一東林寺居蒼村一深峰寺居社溪每寺每年納香米一十二石今俱久廢惜無有復者</p>
</div>
<div class='div-other'><a id='mulu49' />
<p class='h3'>陳亞僊祖墓</p><p style="margin-left:0em;text-indent:2em">師至曹溪寶林時從學者數百人堂宇湫隘不足容遂謁里人陳亞仙曰老僧欲就檀樾乞坐具地得不仙曰和尚坐具幾許濶祖出具示之亞仙唯然祖以坐具一展盡罩曹溪四境亞仙曰和尚法力廣大此地無不奉承但吾高祖墳墓並在此地他日造塔幸望存留餘願盡捨永為寶坊至今塔後一墓完整題曰陳亞仙祖墓</p>
</div>
<div class='div-other'><a id='mulu50' />
<p class='h3'>陳亞仙祠</p><p style="margin-left:0em;text-indent:2em">在曹溪門左</p>
</div>
<div class='div-other'><a id='mulu51' />
<p class='h3'>曹侯村</p><p style="margin-left:0em;text-indent:2em">魏武帝玄孫曹叔良所居今相公橋左王宅園是也</p>
</div>
<div class='div-other'><a id='mulu52' />
<p class='h3'>雪濤泉</p><p style="margin-left:0em;text-indent:2em">出寶葢山下從地濆湧味殊甘冽舊為祖師玩憇處監院可相築精舍面泉而居號為幽勝</p>
</div></div></div>
<div class='div-other'><a id='mulu53' />
<p class='h1'>建制䂓模第二<span class='note-inline'>(開山緣起附)</span></p>
<div class='div-other'><a id='mulu54' /><p style="margin-left:2em">山初未有名因魏武玄孫曹叔良避地居此以姓名村而水自東遶山而西經村下故稱曹溪按梁天監初西域智藥三藏航海而來初登五羊至法性寺以所携菩提樹一株植於宋求那跋陀三藏所建戒壇之前讖曰吾後一百六十年當有肉身菩薩於此樹下開演大乘度人無量及自南海至曹溪口掬水飲之香美異常謂其徒曰此水與西天之水無異源上必有勝地堪為蘭若乃遡流窮源至此四顧山水迴合峰巒竒秀嘆曰宛如西天寶林山也因謂居民曰可於此山建一梵剎一百六十年後當有無上法寶於此演化得道者如林宜號寶林時韶州牧侯敬中以其言表聞上可其請賜額曰寶林遂成梵宮落成於梁天監三年戊申實此山開創之始也自梁天監元年丙午至唐高宗儀鳳元年丙子得一百七十年應智藥三藏之讖云隋末寺罹兵火遂廢至唐龍朔元年師自黃梅得法南歸曹溪人無知者有尼名無盡藏者乃韶州高士劉志畧之姑也畧與師舊相善尼常誦[湟-王+工]槃經師暫聽即為解說其義尼遂執卷問字祖曰字即不識義即請問尼曰字尚不識曷能會義祖曰諸佛妙理非關文字尼驚異之遍告鄉里耆德競來瞻禮於是居民曹叔良等率眾遂於寶林故址建營梵宇延祖居之四眾雲集俄成寶坊此寺之中興也師居九越月因被惡黨尋逐乃隱於四會避難於獵人隊中凡經一十五載至儀鳳元年師于廣州法性寺菩提樹下薙髮登壇受具復歸寶林大開東山之道時荊州通應律師暨徒數百人亦依師住師覩其堂宇湫隘不足容眾欲廣之而寺前後左右<span class='corr'>已</span>屬陳亞仙師乃謁告曰老僧欲就檀越求坐具地得否亞仙曰和尚坐具幾許濶師出示之亞仙唯然師以坐具一展盡罩曹溪四境四天王現身坐鎮四隅亞仙曰也知和尚法力廣大但吾高祖墳墓並在於此他日營建冀望存留餘願盡捨永為寶坊然此地乃生龍白象來脉只可平天不可平地遂捨之竟成大法社焉此寺之　成也師禪悅之暇遊境內山水勝處輒憇止遂成蘭若一十三所茲寶林為主剎焉中宗神龍元年遣內侍薛簡馳詔迎師不起乃賜磨衲袈裟絹五百疋寶鉢一口十二月十九日勑改為中興寺三年十一月十八日又勑韶州<span class='corr'>刺</span>史重加崇飾賜額為法泉寺賜師新州舊居為國恩寺開元元年癸丑八月三日師化于國恩十一月十三日遷神龕歸於曹溪明年七月二十五日入塔韶州奏聞奉勑<span class='corr'>刺</span>史韋璩撰碑至憲宗元和七年賜<span class='corr'>諡</span>大鑒禪師塔曰元和靈照宋太祖開寶初王師平南海劉氏殘兵作梗祖之塔廟鞠為煨燼而真身為守塔僧保護一無所損有制舉備功未竟賜名南華禪寺會太宗即位太平興國元年詔新師塔七層加諡大鑒真空禪師塔曰大平興國之塔仁宗天聖十年加諡大鑒真空普覺禪師神宗加諡大鑒真空普覺圓明禪師本府復興事跡具載元獻公晏殊碑記碑燬文無所考歷元至明代成化三年重修乃今復逢平藩重新興建千百年名山祖席始開生靣此其興廢沿革之大指也其他備乎建制云</p>
<p style="margin-left:0em;text-indent:2em">原夫法身非相佛體無依法本無住豈以色相莊嚴而為佛土者乎經云佛子住此地即是佛受用故世尊與天帝行次偶指其地云此處宜建梵剎天帝即拈一莖草云建梵剎竟是知從上佛祖弘揚此道信手拈來隨處便用何地而非道塲何作而非佛事又豈可以莊嚴壯麗雕金鏤彩巍峩宮殿而後方為道塲耶雖然實際理地不立一塵今事門頭不捨一法故華嚴全彰法界而廣大精密妙寶莊嚴重重無盡以為毘盧遮那如來報身境界是則娑婆穢土土木瓦石縱極盡神工肉眼取相亦化身邊事耳故佛住世時給孤長者欲於舍衛城中請佛說法遂布金祇園建精舍以延之此西域眾僧安居之始也寺乃中國古制天子九寺之名而西竺僅稱精舍或蘭若焉爰自漢永平年梵師摩騰自西而來届於洛陽自是佛法始入中國天子乃館僧於鴻臚久之乃別建精舍安居於京城之西門外以延摩騰以白馬䭾經因為名曰白馬寺此東土佛寺之始也自爾以來佛法盛行於晉宋齊梁陳隋至唐益盛於是乎琳宮紺宇棋布星分遍滿寰區列剎雲標烟火相望無論名山勝境即王城里巷平原廣墅在在有之然建立其地必以靈住持其人必以聖葢三寶托像以弘法聖人神道以設教殆非徒安居溫飽為事也是故上至天子下及黎庶凡皈心願崇其教者靡不效布金之遺事顧此曹溪始顯名於智藥其地固已靈矣且曰必有肉身菩薩於中說法而其人必聖焉遠自牧侯開基於梁氏重建於唐朝而六祖應讖居之垂千年我朝特簡平藩秉大願力煥然鼎新則靈之又靈聖之又聖夫豈小緣其始建寶林之制不可考而重建之規模亦不可考按今之所可睹記者胲而存焉其制分為二區其正區則大雄寶殿為剎主其左臂則祖師殿以當正脉今平藩用形家言以舊殿厥制弗稱乃改建大殿後而舊殿前陛即所謂陳亞仙之祖墳在焉雖屢更建置不忍泯其跡者所欲示布施福德與佛法祖道其悠久也其舊祖殿之右原為御經閣即今新祖殿地閣前左右列御碑亭亭前為大雄寶殿其基即古龍潭也六祖降其龍乃填其潭而為殿實亦天龍獻此以永作聖道塲地殿之左尚有鐵塔以鎮壓者葢標志也又前為羅漢樓樓下列四天王像葢即古制山門也大雄殿之左歷說法堂東角為普菴殿前折而西為南廊又前折而左皆僧寮大雄殿之右為西廊亦僧寮前折而左為南廊此正區也祖師殿之前陛即亞仙祖墓殿前為寶塔塔前為諸天殿祖師殿之左為住持方丈前為本來堂說法堂又前為禪堂堂之右為伽藍堂又前為王生祠祠後為韋䭾殿說法堂之東為護法堂堂之側為觀音殿西向護法堂之前東廊為香積厨亦皆西向此左區也祖師殿之後為蘇程菴又左後為飛錫橋為伏虎亭卓錫泉東坡有泉銘在焉亭後為龍王亭亭後即主山所謂生龍白象之來脉也其正區羅漢樓之前為寶林門又前為曹溪門為挹翠亭最前為曹溪古渡亭亭前即曹溪挹翠亭之東為觀音橋又東為東來橋通翁源路挹翠亭之西為西來橋又西為飲香亭通曲江路其山勢宏敞苐寺宇經畫非出一時一手故高下相因縱橫間錯而僧寮亦參差不一但沿襲既久率難更置若準之古制規模殊無大觀今姑按舊志次其創建年代如左</p>
</div>
<div class='div-other'><a id='mulu55' />
<p class='h2'>殿</p>
<div class='div-other'><a id='mulu56' />
<p class='h3'>大雄殿</p><p style="margin-left:0em;text-indent:2em">即三寶殿也大德十年建正德間僧清潔圓通重修<span class='note-inline'>(知府姚鵬記至清釋真修)</span>復修曾弘記至康熙六年平藩重新興建綠瓦朱楹金壁交光掩映雲日視前制更加宏麗殿前古栢二株為祖師手植物扶踈直上數丈餘無旁支曲幹至極頂乃作盤虬翔鳥之勢見者莫不竦然起敬先是殿前坑窪勢如涸潭而羅漢樓尤深陷丈餘憨大師有志填築而未果今俱以次填平爽塏宏敞遂成壯觀克副前賢佑啟後哲非王願力廣弘能有此乎</p>
</div>
<div class='div-other'><a id='mulu57' />
<p class='h3'>祖師殿</p><p style="margin-left:0em;text-indent:2em">在大殿後原藏經閣地平藩新建其壯麗莊嚴視佛殿所存庫法寶有</p>

<ul class="">
<li><p style="margin-left:2em">傳法信衣一襲<span class="note-inline">(九條金鏤其締乃白<span class="corr">㲲</span>豈所謂屈眴布耶)</span></p>
</li>

<li><p style="margin-left:2em">鉢盂一個<span class="note-inline">(謂魏提學擊碎金漆固惟露一片約寸許非銅鐵瓦石盖四天王所獻如來者)</span></p>
</li>

<li><p style="margin-left:2em">鐵錫杖一枝　瑪瑙數珠一串</p>
</li>

<li><p style="margin-left:2em">響鞋一隻<span class="note-inline">(此三物乃三寶太監所供)</span></p>
</li>

<li><p style="margin-left:2em">墜腰石一塊<span class="note-inline">(原在黃梅嘉靖間移至曹溪有鎸欵志可考)</span></p>
</li>

<li><p style="margin-left:2em">袈裟玉環二<span class="note-inline">(又白玉環一綠玉環一金環一皆上方所賜物)</span></p>
</li>

<li><p style="margin-left:2em">唐武則天勑書一道<span class="note-inline">(梵書有寶五顆半天順間鎻南嶺占巴藏卜國師譯)</span></p>
</li>

<li><p style="margin-left:2em">元免差勑一道<span class="note-inline">(梵書墨跡如新天順八年慈濟國師鎻南嶺占巴藏卜譯)</span></p>
</li>

<li><p style="margin-left:2em">金書孔雀經一道<span class="note-inline">(元延祐四年賜)</span></p>
</li>

<li><p style="margin-left:2em">金書法華經二部<span class="note-inline">(一太監蕭福江一太監凌法意俱宣德年施)</span></p>
</li>

<li><p style="margin-left:2em">金書大字華嚴經一部</p>
</li>

<li><p style="margin-left:2em">金書小字華嚴經一部<span class="note-inline">(俱天順年間欽賜)</span></p>
</li>

<li><p style="margin-left:2em">無盡燈一盞<span class="note-inline">(成化年間賜)</span></p>
</li>
</ul></div>
<div class='div-other'><a id='mulu58' />
<p class='h3'>舊祖殿</p><p style="margin-left:0em;text-indent:2em">即信具樓衣鉢所藏也師入塔後因孝子取首事覺乃遷於樓以便居守今改為殿弘治三年住持僧惠淳重建侍郎李嗣記嘉靖十六年寺僧太倉圓通重建府學訓導鄧泮記<span class='note-inline'>(今改御經閣)</span></p>
</div>
<div class='div-other'><a id='mulu59' />
<p class='h3'>五祖殿</p><p style="margin-left:0em;text-indent:2em">奉達磨以來諸祖像正統間建景泰間修</p>
</div>
<div class='div-other'><a id='mulu60' />
<p class='h3'>觀音殿</p><p style="margin-left:0em;text-indent:2em">宋嘉熙元年建景泰間修清康熙二年方國龍感觀音應夢重修有碑記其事</p>
</div>
<div class='div-other'><a id='mulu61' />
<p class='h3'>普菴殿</p><p style="margin-left:0em;text-indent:2em">宋嘉熙三年建嘉靖八年住持圓璽修南安府知府何文邦記</p>
</div>
<div class='div-other'><a id='mulu62' />
<p class='h3'>諸天殿</p><p style="margin-left:0em;text-indent:2em">在舊祖殿兩廡延祐四年建成化間修嘉靖三十二年住持悟環重修</p>
</div>
<div class='div-other'><a id='mulu63' />
<p class='h3'>韋馱殿</p><p style="margin-left:0em;text-indent:2em">在生祠後</p>
</div></div>
<div class='div-other'><a id='mulu64' />
<p class='h2'>堂</p>
<div class='div-other'><a id='mulu65' />
<p class='h3'>說法堂</p><p style="margin-left:0em;text-indent:2em">政和八年建康定二年郡人余靖記正德三年住持如靖重建郡人知縣王璉記</p>
</div>
<div class='div-other'><a id='mulu66' />
<p class='h3'>方丈</p><p style="margin-left:0em;text-indent:2em">乾道間建嘉靖十八年住持悟全重修順治庚子年心炤禪師復修韶司李洪琮記</p>
</div>
<div class='div-other'><a id='mulu67' />
<p class='h3'>本來堂</p><p style="margin-left:0em;text-indent:2em">成化十三年僧崇曉建原有石刻祖像萬曆元年住持了頎重建郡人通判吳穆記本府舒公改行臺遷像于二賢閣下本府謝公又改曰不二門今俱撤去仍為本來</p>
</div>
<div class='div-other'><a id='mulu68' />
<p class='h3'>禪堂</p><p style="margin-left:0em;text-indent:2em">政和間建弘治間僧文瑞重修嘉靖<span class='note-inline'>(二十)</span>六年本府知府陳大綸重建萬曆二十二年寺僧重修至萬曆年間憨大師重修為華嚴堂訓習學者</p>
</div>
<div class='div-other'><a id='mulu69' />
<p class='h3'>伽藍堂</p><p style="margin-left:0em;text-indent:2em">在禪堂右元豐三年建成化間修</p>
</div></div>
<div class='div-other'><a id='mulu70' />
<p class='h2'>塔</p>
<div class='div-other'><a id='mulu71' />
<p class='h3'>寶塔</p><p style="margin-left:0em;text-indent:2em">唐儀鳳間建歷朝賜額見外護志成化十三年重建僧道深記正德十一年住持僧智漢修嘉靖二十七年住持僧淨[金*危]重修郡人寺丞吳世寶記清順治戊子釋福恩真修重修</p>
</div></div>
<div class='div-other'><a id='mulu72' />
<p class='h2'>樓</p>
<div class='div-other'><a id='mulu73' />
<p class='h3'>羅漢樓</p><p style="margin-left:0em;text-indent:2em">下有四天王像成化十年住持惠勉修邑人蕭韶記嘉靖十四年住持真滿建大理寺副金山記萬曆七年巡察使龔公懋賢金書額曰南海西天今與殿俱重修軒豁嚴麗特異舊制</p>
</div>
<div class='div-other'><a id='mulu74' />
<p class='h3'>鍾樓</p><p style="margin-left:0em;text-indent:2em">上懸銅鍾重數千斤擊之聲聞四十里下有觀音像大德五年住持法脉建永樂六年住持觀意修嘉靖三十六年住持廣粢重修郡人寺丞吳世寶記今改建在羅漢閣前左</p>
</div>
<div class='div-other'><a id='mulu75' />
<p class='h3'>皷樓</p><p style="margin-left:0em;text-indent:2em">下亦有觀音像與鍾樓對峙二樓原翼說法堂大德五年建嘉靖九年住持真圓修府學教授陳一貫記萬曆二年住持海袖如用性愇惠宣重修有記今與鍾樓俱改建配佛殿兩傍羅漢閣前右</p>
</div></div>
<div class='div-other'><a id='mulu76' />
<p class='h2'>閣</p>
<div class='div-other'><a id='mulu77' />
<p class='h3'>御經閣</p></div></div>
<div class='div-other'><a id='mulu78' />
<p class='h2'>厨</p>
<div class='div-other'><a id='mulu79' />
<p class='h3'>香積厨</p><p style="margin-left:0em;text-indent:2em">在禪堂左廊唐時建宋元俱重修正德間本寺僧圓璧重建奉監齋神像有大竈銅鍋重可數百斤至元四年置今鉉上鑄字尚存</p>
</div></div>
<div class='div-other'><a id='mulu80' />
<p class='h2'>庫</p>
<div class='div-other'><a id='mulu81' />
<p class='h3'>長生庫</p><p style="margin-left:0em;text-indent:2em">寶慶元年住持閑雲建進士侯安石記今久廢</p>
</div>
<div class='div-other'><a id='mulu82' />
<p class='h3'>免軍庫</p><p style="margin-left:0em;text-indent:2em">寶慶元年住持惠照建鎮軍節度推官張茲儀記今久廢</p>
</div>
<div class='div-other'><a id='mulu83' />
<p class='h3'>永利庫</p><p style="margin-left:0em;text-indent:2em">淳熙九年提舉茶鹽市舶司建有碑今廢</p>
</div></div>
<div class='div-other'><a id='mulu84' />
<p class='h2'>門</p>
<div class='div-other'><a id='mulu85' />
<p class='h3'>寶林門</p><p style="margin-left:0em;text-indent:2em">嘉靖十三年僧太倉修今重修</p>
</div>
<div class='div-other'><a id='mulu86' />
<p class='h3'>曹溪門</p><p style="margin-left:0em;text-indent:2em">有二金剛像嘉靖二十四年住持淨琛修崇禎六年住持宗政真馮子欽三人重修今重修自曹谿門內歷寶林羅漢三門夾道皆古樹盤礡蒼鬱茂密蔽虧雲日葢自有寺以來即有此樹游憇多作清涼極樂之思是山門第一勝景菴</p>
</div>
<div class='div-other'><a id='mulu87' />
<p class='h3'>蘇程菴</p><p style="margin-left:0em;text-indent:2em">嘉靖二十五年改二賢閣誤謂程明道蘇東坡論道於此結菴故以為名查東坡集中程乃程德孺非程明道也今改正詳余公大成碑文</p>
</div></div>
<div class='div-other'><a id='mulu88' />
<p class='h2'>廟</p>
<div class='div-other'><a id='mulu89' />
<p class='h3'>四天王廟</p><p style="margin-left:0em;text-indent:2em">各居四隅即壇經四天王現身處也原各有廟存焉今南廟廢</p>
</div></div>
<div class='div-other'><a id='mulu90' />
<p class='h2'>亭</p>
<div class='div-other'><a id='mulu91' />
<p class='h3'>御碑亭</p><p style="margin-left:0em;text-indent:2em">明孝皇御製壇經法寶序刻石于上嘉靖二十一年住持悟全建知府符錫書刻先立於祖庭前萬曆二十一年戶長僧積昌正華妙傳超言智鰲真權性憲法泉重建移置于經閣左右兩翼復建坊于前江西提學甘雨書何塵界扁于外監察御史南海王學曾書瞻天語扁于內今亭久廢獨碑存焉</p>
</div>
<div class='div-other'><a id='mulu92' />
<p class='h3'>卓錫泉亭</p><p style="margin-left:0em;text-indent:2em">萬曆元年光孝寺住持應堅建今重修</p>
</div>
<div class='div-other'><a id='mulu93' />
<p class='h3'>龍王亭</p><p style="margin-left:0em;text-indent:2em">即龍王廟也隆慶五年住持悟全淨琛戶長僧如積改建康熙丁未年俺達公重修</p>
</div>
<div class='div-other'><a id='mulu94' />
<p class='h3'>挹翠亭</p><p style="margin-left:0em;text-indent:2em">宋蘇軾立永樂間重建萬曆二十一年住持法閏子賢復建應天府府尹游季勳記今廢</p>
</div>
<div class='div-other'><a id='mulu95' />
<p class='h3'>曹溪古渡亭</p><p style="margin-left:0em;text-indent:2em">嘉靖三十四年本府通判戴有孚建今廢</p>
</div>
<div class='div-other'><a id='mulu96' />
<p class='h3'>飲香亭</p><p style="margin-left:0em;text-indent:2em">亦名茶亭住僧伺接上官於此嘉靖二十六年僧明紀智綱重修今廢</p>
<p style="margin-left:0em;text-indent:2em">以上三亭俱山門外舊蹟可收溪山勝槩停[車*參]憇望饒有佳致似不宜久廢是有望于外護君子</p>
</div></div>
<div class='div-other'><a id='mulu97' />
<p class='h2'>院</p>
<div class='div-other'><a id='mulu98' />
<p class='h3'>十方院</p><p style="margin-left:0em;text-indent:2em">在曹溪門右凡進香至者在此更衣明天啟七年僧方覺募建</p>
</div></div>
<div class='div-other'><a id='mulu99' />
<p class='h2'>橋</p>
<div class='div-other'><a id='mulu100' />
<p class='h3'>觀音橋</p><p style="margin-left:0em;text-indent:2em">在挹翠東萬曆七年住持應頎修</p>
</div>
<div class='div-other'><a id='mulu101' />
<p class='h3'>西來橋</p><p style="margin-left:0em;text-indent:2em">即三相公祠唐端拱二年建乃塑唐薛簡劉禹錫劉崇景像在焉洪武間修</p>
</div>
<div class='div-other'><a id='mulu102' />
<p class='h3'>東來橋</p><p style="margin-left:0em;text-indent:2em">在觀音橋東端拱二年建嘉靖間本寮僧重修</p>
</div></div>
<div class='div-other'><a id='mulu103' />
<p class='h2'>塔幢</p>
<div class='div-other'><a id='mulu104' />
<p class='h3'>重辯禪師塔</p><p style="margin-left:0em;text-indent:2em">在寺東數里</p>
</div>
<div class='div-other'><a id='mulu105' />
<p class='h3'>慈濟大師塔</p><p style="margin-left:0em;text-indent:2em">在寺西南二里</p>
</div>
<div class='div-other'><a id='mulu106' />
<p class='h3'>古衲和尚塔</p><p style="margin-left:0em;text-indent:2em">在觀音橋東</p>
</div>
<div class='div-other'><a id='mulu107' />
<p class='h3'>超塵首座塔</p></div>
<div class='div-other'><a id='mulu108' />
<p class='h3'>大休禪師塔</p></div>
<div class='div-other'><a id='mulu109' />
<p class='h3'>天拙禪師塔</p><p style="margin-left:0em;text-indent:2em">以上在憨山塔院左</p>
</div></div>
<div class='div-other'><a id='mulu110' />
<p class='h2'>塔院</p>
<div class='div-other'><a id='mulu111' />
<p class='h3'>憨山大師塔院</p><p style="margin-left:0em;text-indent:2em">在寺左天峙岡去寺二里而近鼎建于天啟三年癸亥有錢宗伯謙益碑銘一道至清康熙七年戊申少保尚公自省中延院主成已重修門逕迂迴修篁交蔭轉折數十步至院門門內為大師真身堂堂後為樓樓上奉毘盧佛左準提王右觀音大士院前左為尚公祠院右為廚庫庖湢諸寮前為涼亭額曰別一天軒窓四豁嚴淨絕塵所可撫而狎者惟蒼松翠竹異草名花尤稱幽勝</p>
<p style="margin-left:0em;text-indent:2em">先是塔院右路狹小難通車馬院主成已募</p>
<p style="margin-left:0em;text-indent:2em">翁源令翟公延棋捐俸買本寺僧體慈能持等山門前田一帶左改為路右為菜圃為塔院永遠之業內外規模始稱完美矣</p>
</div>
<div class='div-other'><a id='mulu112' />
<p class='h3'>菩提塔院</p><p style="margin-left:0em;text-indent:2em">在花果園後</p>
</div></div>
<div class='div-other'><a id='mulu113' />
<p class='h2'>香火供奉</p><p style="margin-left:0em;text-indent:2em">香火供奉乃贍僧之產所以保持叢林衛護道業非徒豐美之謂也吾佛世尊降跡同塵逐日領眾持鉢入城次第乞食無分貴賤貧富我以等心而化令彼以等心而施意在折<span class='corr'>己</span>慢幢破彼慳貪耳故曰於食等者於法亦等又非所以求利養滋貪痴也其常住之需葢佛住世時為老病比丘不能行乞者設其供奉之法葢亦起自西域佛滅度後天竺國王割儲以供那蘭陀寺而我東土始于晉宋齊梁之代名公碩士捨宅為寺在在有之至若捨田為常住則極盛于唐以及宋元歷代帝王崇尚三寶往往賜田以供香火或后妃宰官士庶之有善信者咸樂為之施如中州之香嚴諸山鉅剎類皆若此至明聖祖混一海宇舉萬彙而綱維之其設教也詳且密故開國諸大名剎皆以籍沒元臣之田盡令歸寺為香火資如南都之天界靈谷諸山是已然其始也僧寺賴之以豐且安今也寺僧亦因之以貧且累若曹溪之田是已考舊志曹溪之田葢始於曹叔良而廣於陳亞僊其後則廣州馬氏孫氏施錢三百萬買得新會水口洲小砂洲褁肚坦菱角洲上月峯洲下月峯洲謝良善施翁源縣太平庄田劉鋹妻施補鉢庄田及累年春秋二會十方聚會檀越所施供奉祖師香燈之需貯之庫藏節縮而置為田土以為永久者其心固<span class='corr'>已</span>盛矣今則因循日久世道相湮而被勢豪吞噉兼并者有之故其僧因田而忘本業墮於流俗今則入於編氓雜於皁隸較之恒民之不若因而破教傷風以致官長視為異物奸徒資為奇貨招外侮以辱祖庭塞恣睢以剝脂骨累害百端靡所不至徬徨四出食不安席求其所以保叢林衛道業其可得乎惟此未嘗不涕下比以世衰道遠在在皆然而曹溪之累尤甚仁人君子曾受靈山之囑者於此寧不動心乎謹以本寺舊施諸庄之存亡眾僧之利害以紀叢林之興廢故著香火供奉</p>

<div class='div-other'><a id='mulu114' />
<p class='h3'><span class='corr'></span>眾僧自置產田</p>
<ul class="">
<li><p style="margin-left:2em"><span class="corr"/>本寺四山區內東至天王嶺外下七里名社溪南至天王嶺外下五里名鵞鼻西至天王嶺外下三里名馬鞍山高陂角北至天王嶺外[泳-永+筭]溪下名紫笋庄此四至之內約田五十餘頃係六祖開山乃袈裟所罩陳亞僊所施之祖業也累代故為荒地荊榛蔓艸幾不可問識者憫之延至正統間始遷民韶陽開隴畝以置版籍時有豪民周氏乘機開懇收入戶籍而亞僊福地盡為周氏<span class="corr">己</span>業矣所幸天網恢恢祖靈昭昭亞僊之因不終昧而周氏族尋亦傾其所開之田本寺眾僧各募資陸續置買至正德間其天王內地始多半歸寺而為各僧<span class="corr">己</span>業其隨田糧差亦僧辦納餘者賴為糊口計耳于是先人故物雖歸山門而僧徒從此永入編氓之例矣然其僧不奔走四方而曹溪不致丘墟者亦因是也即其內尚有買未盡者向屬民產至萬曆初奉例均丈幸執事者令僧買至外之田易之爰自正統以來百有餘年而天王內地始得克復均齊方正以全亞僊之本願嗟乎創業垂統之難亦至於是余向疑此地何故不為常住香燈而為眾僧<span class="corr">已</span>有今予親履其地而探索其情始知其故特表而出之以俟觀風君子庶知曹溪香火所以不廢者實有賴於寺僧云</p>
</li>
</ul></div>
<div class='div-other'><a id='mulu115' />
<p class='h3'><span class='corr'></span>常住舊設香燈田<span class='note-inline'>(三宗)</span></p>
<ul class="">
<li><p style="margin-left:2em"><span class="corr"/>補鉢庄坐落曲江萬善舖舊傳南漢劉鋹妻悞墮祖鉢缺施此田為補鉢云其原田二頃七十畝今丈出田四頃七十九畝有竒納糧十五石三斗五升有零此租應入常住香燈但其田久為豪民霸種其租至薄且又累年拖欠以致本寺稱貸納糧計其所獲不足以償所費況田甚膏腴惜乎利歸奸民累及常住殊失當年檀越之本願也倘仁人君子執政當道一振作之其為曹溪之惠不啻布金之功也</p>
</li>

<li><p style="margin-left:2em"><span class="corr"/>黃巢庄田八頃一十二畝有竒糧二十六石三升有零東至礬峝及龍所菴西至金雞峝及楓山頭此庄田地山塲俱係本寺僧行掌管除納糧外餘利盡為常住香燈<span class="note-inline">(俗傳黃巢所施妄也巢賊抄掠風雨驟至安得捨田想因田居黃巢嶺下偶名之耳)</span></p>
</li>

<li><p style="margin-left:2em"><span class="corr"/>寄庄翁源縣太平庄土名橫坑桐子鎮原額田四頃弓丈計六頃糧米十八石三斗有零此田原係翁源縣善民謝良善所施本寺供應萬曆七年因遊學林渙私忿建議於本府同知王命爵議厥田租銀一百二十兩歸一半供賦稅收一半抵曲江縣蛋戶虛糧于計便會當道報可而布政司且載之章程充餉矣然逼迫追徵僅完一年而經管之僧相繼迯竄曲江縣復查議裁革舖兵等項工食抵補一年餘率多逋負後寺僧超言軰訴諸當道請併沒此田以免追徵之累議擬數載訖無定說最後　察院黃公行府覆議前官以事于兵餉未易裁免權行六邑議補咸還報不便葢自建議以來寺田就荒額餉不入而府縣文移幾汙牛矣十七年秋知府陳公<span class="note-inline">(竒謀)</span>蒞任睹僧人纍纍赴訴因謂同知劉公<span class="note-inline">(承範)</span>曰夫僧戶蛋戶均曲江編民也今以蛋戶逋負之故而算及僧田又不得已而算及六邑非策之得者遂相與按往牒參輿情上之督府其畧曰職按南華寺創建歷有歲年久為累代崇祀之所且諸僧皆曲江里長歲輸田糧幾二百石視編民一體今割六祖常住之田以補蛋戶虛糧之額本一時權宜之術耳況首尾十年完納無幾追徵則僧田久荒蠲免則章程<span class="corr">已</span>定此所以節經行勘幾成不决之議矣竊見府屬含洸厰餘稅歲可二千金例貯府庫以待不時之需　制府方昭儉德以惠粵人其所貯稅金苐積之空虛無用請於內歲支六十兩梓入章程補寺田豁免之數便奉　制府劉公批曰准豁免原解餉銀仍充該寺供應以全敬奉佛祖之盛典其原載章程數准以含洸厰餘稅抵解仍申布政司支會又奉　察院黃公與諸當道咸如議報可是役也在當事者固擘畫甚勤然非制府劉公亦曷能歲捐數十金以復此田乎噫陳公獨力擔當劉公慨然允諾可謂南華永遠之福田常住之護法也其復田始末具在王臣外護碑記章</p>
</li>
</ul></div>
<div class='div-other'><a id='mulu116' />
<p class='h3'><span class='corr'></span>新增香燈田</p>
<ul class="">
<li><p style="margin-left:2em"><span class="corr"/>猫皃庄在天王外田五十二畝有竒糧一石六斗七升有零</p>
</li>

<li><p style="margin-left:2em"><span class="corr"/>土名雷破石在天王外田十四畝有奇糧四斗五升有零</p>
</li>

<li><p style="margin-left:2em"><span class="corr"/>土名企嶺田庄在天王外田八畝七分有奇糧一斗八升有零</p>
</li>

<li><p style="margin-left:2em"><span class="corr"/>土名[泳-永+筭]溪中心壩在天王外田三畝有竒糧九升七合有零</p>
</li>

<li><p style="margin-left:2em"><span class="corr"/>白沙溪在天王內田二十四畝有竒糧七斗八升有零</p>
</li>

<li><p style="margin-left:2em"><span class="corr"/>土名船頭坵在天王內田五畝有奇糧一斗六升有零</p>
</li>

<li><p style="margin-left:2em"><span class="corr"/>鉢盂石在天王內田九畝有奇糧二斗九升有零</p>
</li>

<li><p style="margin-left:2em"><span class="corr"/>新收鄧希謨田九十四畝有奇糧二石八斗九升有零</p>
</li>
</ul><p style="margin-left:0em;text-indent:2em"><span class='corr'>已</span>上八項共田二頃零九畝三分有奇該糧四石五斗六升零此田俱係常住累年所積續置以供祖師香燈者除納糧外餘利俱入常住</p>
</div>
<div class='div-other'><a id='mulu117' />
<p class='h3'><span class='corr'></span>乾沒田<span class='note-inline'>(二宗)</span></p>
<ul class="">
<li><p style="margin-left:2em"><span class="corr"/>寄庄新會田九十頃八十畝坐落土名水口洲小沙洲裹肚胆菱角洲上月峰下月峰洲前田久為勢豪侵占其四至坵叚弓步石碑尚存</p>
</li>

<li><p style="margin-left:2em"><span class="corr"/>寄庄番南二縣田二十三頃舊屬廣州廨院寺寺廢併入光孝寺今本寺塔主[這-言+虎]年往彼量收稅銀以助祖殿香油之需</p>
</li>
</ul></div>
<div class='div-other'><a id='mulu118' />
<p class='h3'><span class='corr'></span>撥出供奉田<span class='note-inline'>(三宗)</span></p>
<ul class="">
<li><p style="margin-left:2em"><span class="corr"/>土名小溪田五十畝</p>
</li>

<li><p style="margin-left:2em"><span class="corr"/>土名金剛堆黃塘隊田八畝</p>
</li>

<li><p style="margin-left:2em"><span class="corr"/>土名圓石田五畝</p>
</li>
</ul><p style="margin-left:0em;text-indent:2em">三項田嘉靖二十八年本府撥與韶州通大塔守塔僧</p>
</div>
<div class='div-other'><a id='mulu119' />
<p class='h3'><span class='corr'></span>脚院<span class='note-inline'>(二宗)</span></p>
<ul class="">
<li><p style="margin-left:2em"><span class="corr"/>寺僧庄居一在黃坭塘一在曹溪水尾一在上埧一在中埧一在下埧一在磨院殊勝園一在觀音橋一在東象曹源庵一在天子岡一在車頭嶺一在水頭庄皆十一房僧眾分居以便耕種原名花果院師遊境內山水勝處輙憇止遂成蘭若十二所俱有寺名列前山川形勢章相傳祖師盛時每寺一年納香燈一十二石供養今寺址久廢改作庵址</p>
</li>

<li><p style="margin-left:2em"><span class="corr"/>濛[泳-永+裏]月華寺乃智藥三藏肉身所在葢亦六祖時重建今無所考先寺居新巡檢司左因毀居民眾議捨財復移至溪東百餘步小嶺之下前佛殿山門後祖師肉身殿并左右廊舍小備南華寺捨田若干歲收租銀六兩以供香燈居民陳春捨田若干歲收租銀三兩以贍僧用萬曆二十五年驛丞鄭敦初至即率居民於朔望就寺為會約明年正月屯鹽道周公攝南韶過寺瞻師遺像即令巡檢李世魁將近寺周圍空地查給本寺時居民侯環侯大潤大游大浚送出契一紙將附寺山地盡捨為常住其契內四至則東至侯環田南至官路河邊西至古營塲曹養士田北至嶺頭下分水隨令築圍墻為界栽植樹本令僧如規看守香火周公仍為文刻石以志之<span class="corr">嗚</span>呼曹溪法道賴智藥為先倡況肉身與六祖並存宜其與曹溪相為休戚終始者也何其寥寥千載寂然無聞今周公一旦而發揚之豈偶然哉因并列于志俟後之觀者有以興感云</p>
</li>
</ul></div></div>
<div class='div-other'><a id='mulu120' />
<p class='h2'>住持尊宿</p>
<ul class="">
<li><p style="margin-left:2em">古衲和尚　<span class="note-inline">(行實備載雲觀察塔記)</span></p>
</li>

<li><p style="margin-left:2em">憨山大師　<span class="note-inline">(行實具載錢宗伯塔銘　高工部傳功績備紀大興實緣)</span></p>
</li>

<li><p style="margin-left:2em">融六和尚　<span class="note-inline">(憨山門人)</span></p>
</li>
</ul></div>
<div class='div-other'><a id='mulu121' />
<p class='h2'>過化聖賢</p><p style="margin-left:0em;text-indent:2em">梁智藥禪師天監元年自西竺來過曹溪飲水香美預記一百七十年後當有肉身菩薩來此演法又開濛裏月華寺往羅浮創寶積寺後來韶又開檀特靈鷲二寺普通六年應龍王請入海演法神異莫測</p>
</div>
<div class='div-other'><a id='mulu122' />
<p class='h2'>過化尊宿</p>
<ul class="">
<li><p style="margin-left:2em">達觀大師　<span class="note-inline">(先憨大師到曹谿著有詩偈法語)</span></p>
</li>

<li><p style="margin-left:2em">居士　余集生　<span class="note-inline">(諱大成崇禎<span class="corr">己</span>亥問以大中丞被譴入曹谿愍寺眾未知禪學乃往博山延超塵首座就說法開堂禪期立規矩置田贍眾自此漸知禪學實自公倡始也)</span></p>
</li>
</ul></div></div>
</div><!-- end of div[@id='body'] -->
</body></html>