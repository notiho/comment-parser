<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重修曹溪通志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu181' />
<p class='juan'>曹溪通志卷第四</p><p class="byline">旰胎張　斗石舟　燕山鹿應瑞君符　益都翟延祺韋庵　仝較</p><p class="byline">江劉學禮修五重鐫</p>
<div class='div-other'><a id='mulu182' />
<p class='h2'>記類</p>
<div class='div-other'><a id='mulu183' />
<p class='h3'>明</p>
<div class='div-other'><a id='mulu184' />
<p class='h4'>重建大鑒禪師信具樓記</p><p class="byline">李嗣<span class='note-inline'>(南海人　戶部侍郎)</span></p><p style="margin-left:0em;text-indent:2em">曹溪巒林蔚秀天地造設之名勝也六祖道塲在焉寶殿後舊有衣鉢之樓洪武間毀于兵燹八十八代住持慧淳始追復之益拜殿于前為高者三十有六尺為楹者若干予以總憲撫南畿道經韶候詔節少憇慧淳性謹篤有可與語者揖問師之緣起出信具覽之歷道厥詳問樓之剏何所以曰復妥師靈而藏信具焉問厥俗臘及財用之所從出曰寺有常住土田頗饒徒眾繁夥歲入租粟輸官賦役日支不外餘也慧淳南海農家子臘甲幾重逢矣景泰間入禮廣學浮屠法獲領袖于斯幸韶人淳慤多喜施慧淳幼而老不知戈甲之苦不蠶耕而足衣食不功澤在人而冐惠施所獲者不在俗妻子之遺也嘗縮衣節口銖樍寸累出內廉慎以迄于成庶圖少報焉者不意老至力不足也乃扣達遐邇時南雄郡百江公實為倡先檀越咸喜極相工材預時具備以成化二十一年乙<span class='corr'>巳</span>七月壬子吉而經始之逾歲告成月吉迎師像信具而妥藏于中欲文而紀歲月者未獲焉願丐垂不朽之光嗚呼人有不為也而後可以有為慧淳之操心也大其為伊道計也深可謂述前人之所未述非惟妥藏克光前休而垂永久抑俾其教流行焚修有自鞏固皇圖于悠久者一舉而兩得功莫大焉合記而刻諸堅珉庶傳遠而弗替復為後之來者勸</p>
</div>
<div class='div-other'><a id='mulu185' />
<p class='h4'>重修六祖說法堂記</p><p class="byline">黃璉<span class='note-inline'>(知縣)</span></p><p style="margin-left:0em;text-indent:2em">佛法自達磨東土來而其教始演至其所以為教則又不在言語文字之末葢直指人心見性成佛法固若無費于辭說矣何則道以言而明亦以言而晦是故惡夫費者不曰法因言而敷人因言而悟耶况人不皆智慧也不皆自識其心自見其性也會佛法於不言之表契妙道於無師之傳者幾何釋氏六代祖大鑒盧禪師而欲覺悟世人同登彼岸故於佛法必詳為之語說至斖亹不已焉者又以此也慨惟曹溪一脉源嗣黃梅盛化弘敷施及南北當時門徒暨諸緇白爭先執侍而願聞法要者殆以千計而四方來學各執厥疑以求盧禪師為之指說而冀有以得其宗旨者又爾雲集非弘大其堂宇弗能以盡容者此南華寺說法堂所由設也歲久頹<span class='corr'>圮</span>葢土木形骸耳國朝弘治間得今住持如靖廣州新會俗家也來師拜寺僧惠鉛從頓教焉經典有暇每注意於修復無力不逮餘二十年于茲矣正德丁卯適今上皇帝御極之二年也人和歲<span class='corr'>豐</span>民有儲積如靖謀於其師曰時可以有為矣化諸有緣者當得厚助於是䟽出而四遠樂於捐資者響應遂鳩材命工乘是秋興事焉越明年丙寅冬十月之吉堂復落成矣材美工巧百爾䂓畫倍精於昔三年庚午秋八月三日予因遊南華得睹是堂簷楹峻聳昂出乎層霄金璧輝煌交映乎羣剎月冷風清之夕雲和日麗之辰盧師時必有以現其三身而臨乎其上者若將以萬法為諸學人說其究竟而聽者亦唯唯時或於法寶光中恍若有見乎盧禪師之英靈精采赫赫若當日升座景象非其神有樂於此耶惠鉛備述以請予為記其事而鑽之堅珉而因以垂資助者之姓名于後世焉噫堂具在矣而其說之見于經者亦具存矣尋既墜之緒於遺言續如綫之脉於欲絕盧禪師不能無望於今之後學也然務博者不知約得意者又忘言說即雖有萬合理還歸一豈貴博者哉又曰經誦三千部曹溪一句無此忘言者之偈也後之欲升斯堂而思嗣厥傳者慎無泥於其說之煩也</p>
</div>
<div class='div-other'><a id='mulu186' />
<p class='h4'>重修祖殿記</p><p class="byline">鄧泮<span class='note-inline'>(本府訓導)</span></p><p style="margin-left:0em;text-indent:2em">南華寺者佛氏之六祖能禪師衣鉢演法之塲也自唐開元三年仲冬遷神龕于此凡若千年祖殿之修建亦既屢矣歲月滋久上雨旁風不稱瞻禮一日都綱應珍告予曰寺有老僧太倉者年躋八十躩躒而知好善嘗聚其徒謀曰祖殿頺<span class='corr'>圮</span>徃來檀越實且慟矧嗣宗夙沾法雨者乎然與其仰資于人孰若取辦于<span class='corr'>己</span>遂出其餘貲鳩工市材合拜殿而更新之始事於嘉靖十六年正月初吉越明年二月既望厥功告成應珍敢請記其事而勒諸石予惟禪宮梵剎凢所興作其流則輙具疏禮拜仰給十方緣化而後濟者多矣至于富室豪門推厥<span class='corr'>羨</span>餘以求福田利益累有德色巧偽之徒猶或竊之以為<span class='corr'>己</span>有潤其身恣其欲間有就緒每抑掠人之美以售<span class='corr'>己</span>之功也其視太倉僧慨念法寶愍茲頺弊發心興建銳意圖成雖倒囊而出其所盈之錢傾廩而發其所餘之粟充然泊然無所顧惜方許于謁十方以就一<span class='corr'>己</span>之功者不啻霄壤不侔矣祖殿崇四十有八尺廣倍之拜殿則少劣於祖殿其取材必良伐石必堅施工必緩而永久是望及其成也䂓制宏厰輪焉奐焉視昔有加故不敢以不文辭而樂道善以垂示於後云</p>
</div>
<div class='div-other'><a id='mulu187' />
<p class='h4'>重建方丈記</p><p class="byline">龔邦柱<span class='note-inline'>(桂林人　府學訓導)</span></p><p style="margin-left:0em;text-indent:2em">書曰若考作室厥子乃弗肯堂矧肯構為人子者上以承考下以貽謀于堂構猶弗肯者況其他乎住持香谿悟全事六祖法門菩提之教持戒具足凡有私施香資不敢私蓄也積百餘金鼎建方丈一所燕息有室寢處有室舘穀器用有庫厨有香積廐有芻秣百凡備具將以待四方賢之來遊者歲辛丑春落成予以韶郡司教謬承重修本山志適至隨喜諸法堂過而憇息于茲見其虛厰壯麗視昔代所建諸方丈益偉焉乃曰香溪其肯堂肯構者矣非善信專門而守其教者能如是乎葢自周末百家並興太史公更以四民別為九流別其流者所以使之各守其業也故業擅專門不能專者由弗信與弗守也東漢中佛教自西域入中國魏晉始興齊梁為極盛凡中原名山若梁之西華益之峨眉雲中之五臺延于大江以南一丘一壑之奇皆為浮屠所據琉璃金碧梵宇輝煌昔人有天下名山僧占多之句信斯言也六祖以黃梅衣鉢之傳演教于茲乞坐具一袈裟地而其徒布滿曹溪者梵宇連亘方三十里自唐儀鳳迄今千百年雖經黃巢大變終無離散解體者不過於是法門之教能篤信而死守之耳使世之為人子者於彝倫敷教亦能篤信而死守之安有不肯堂肯構延蔓于千百祀者乎乃知古今天下有異教無異人信不信守不守者之異也信而守者其利益如此不信不守者將誰罪耶又將誰挽之耶香溪曰至敬無二萬法皆一請書之以為方丈紀</p>
</div>
<div class='div-other'><a id='mulu188' />
<p class='h4'>重修南華寺碑記</p><p class="byline">劉繼文<span class='note-inline'>(靈壁人　總督兩廣)</span></p><p style="margin-left:0em;text-indent:2em">南華韶郡名剎也先是西國異僧掬水覽山揚言於眾曰後百六十年當有無上法寶于此演法既而能禪師起自新州受法黃梅得衣鉢之傳還果說法斯地其徒稱為六祖適協僧期而寺從茲建矣自唐迄宋代有詔褒莫可殫述明興宣廟則有金書法華及綉[糸*戌]羅漢之賜英廟則有金書華嚴及護持勑書之賜孝廟世廟則有九蓮觀音與護持金牌之賜而憲廟御製壇經序文尤炳如日星學士大夫咸服膺焉昭哉寺之為國重也非他琳宮梵宇侔第歲久就<span class='corr'>圮</span>本來說法諸國幽然無光而廻廊一帶蟲齧且盡寺駸駸非其舊且憲廟序文建有碑亭英廟勑書雜奚囊甚非所以妥神靈而崇國寶也直指程公觀風其地而有慨焉為之遲回者久之適住持以修理狀請之府府上之道道上之直指及余咸可以請委官勘計幽者更而爽之蠧者易而新之英廟勑書碑亭與憲廟序文東西并峙又稱廊御經閣以廣經書圖籙之藏又更壇門外挹翠亭[監-皿+立]一石坊題曰嶺南第一山以示雄瞻是役也經始于庚寅年十一月初二日落成于辛卯年閏三月十五日計費僅捐金一百八十八兩而古剎煥然一新矣余因為禪教與吾儒未始不相發明吾儒曰性善又曰人性上不加一物彼則曰明心見性惠能頓悟自性偈曰本來無一物何處惹塵埃因此遂得信具卓為南宗揆厥本旨實默與吾儒合且驁桀之徒頑嚚之婦語以聖謨王法彼皆悍然不顧而一語之以禪家之因果則靡不降心而揖志焉惟恐不克於佛氏之收以庶幾於善之什一則禪教又自陰助吾儒者也故御製壇經序亦曰佛弼也謂能弼此教而隆大行此列聖褒崇本意也豈謂求福田利己而皈依之耶知列聖褒崇本意則今日修葺之故可知已是役成而下使小夫愚婦益興起其為善之心中使吾儒之徒因禪悟性各自得其本來上則不惟永護御珍而列聖弼成世教之意又至是而益光大矣倘所謂一舉而三得焉者非耶向非直指公之目擊而决其議亦安能不日而成若斯之速耶予幸贊直指而樂觀其盛也故遂為之記如此云直指公名達號信吾清江人登萬曆丁丑科進士與議則分守嶺南道左參政李君得陽帶管分巡屯鹽道游君樸分巡道僉事王君制韶州府陳知府奇謀黃推官萃秀而任勘督之勞者則同知劉承範也例得並書</p>
</div>
<div class='div-other'><a id='mulu189' />
<p class='h4'>中興曹溪禪堂香燈記</p><p class="byline">釋德清</p><p style="margin-left:0em;text-indent:2em">曹溪自梁智藥三藏開山及六祖大師得黃梅衣鉢來至此因無盡尼重修寶林以居之其山之靈有自來矣大師開法十方從者日益眾乃建精舍以安居此禪堂之所由設也座下悟道者四十五人青原南嶽為上首其後傳燈五宗盡出於此既乞陳亞仙一袈裟地大師暮年乃填龍潭建殿宇功未完而化至今猶然故物也大師既滅而弟子各散去隨方化導其守寺之徒亦分煙散火而禪堂遂廢其有檀越所施庄田歲計所入數百餘金以供山門常住久而僧佃通同侵漁乾沒而山門<span class='corr'>圮</span>矣僧徒各務庄農失其本業而修行廢矣又久而僧不法招集四方亡命盤據山中開張舖店屠沽[泳-永+(瑤-王)]賭初借資於僧而後返為害山塲田地房舍多被吞噬日久廬墓遍山中積年既深牢不可破僧俗倒置穢污叢雜殿宇之傾頺山門之破敗無復清淨之觀大壞極弊至有不忍言者由是而外侮日至官訟勾牽動以姦為名而僧不堪命千年道塲一旦化為狐兔魍魎之窟矣當事者愍焉初屯鹽海門周公署南韶欲力振之未幾而去既而惺存祝公視事本道乃毅然拯救數令寺僧延予以整理之辭不獲<span class='corr'>已</span>以庚子冬日始應命入山覩其敗壞之狀若人有必死之症盧扁之所束手因念祖庭法道攸係遂死誓為之調理思從根本次第焉乃選僧[言*奉]誦以祝釐授戒法以勵清修教僧童以樹人材培祖龍以護道脉改風水以消㐫殺驅流棍以除腥羶新祖庭以崇香火闢神路以壯䂓模廓廊廡以整瞻視清租課以厚常住立庫藏以儲蓄積設監寺以專典守刻號票以明收支種種頺靡一旦而振起之至若禪堂為道塲根本向為僧居予捐資買地移七主各為修整安居以易其基乃修正堂五間前殿五間立智藥三藏為開山祖穿堂三間左右廊房各七間方丈庫房各三間又以自買栴檀林房以易僧居為香積厨修華嚴樓為祖庭頭門建無盡菴以補後龍買僧寮以為藥室百廢具舉幾七年而工將半予初至查有盜賣祖田者追出眾僧議為予供贍即以所追田租湊計歲輸銀三十一兩為無盡庵香燈未幾禪堂成乃以向作養行童披剃教令安禪禮誦即以前租送入堂內以供眾僧不足仍以太平庄新增租十四兩并入之山後故有紫笋庄僧居十餘所久為居民所撓多傾其產盡歸豪右因而蠶食至祖山後龍一帶併吞之予甚惜焉會僧建白當道議斷山還寺田令減價收贖計值一百四十餘兩予稱貸不敷乃支祖殿帽器六十七兩以贖仍有山園被民占者復募資一併收贖併入禪堂為供瞻內以安寺僧外以接十方道塲賴以悠久不負六祖建立之本意居無幾何而內魔潛滋戊申歲方奉制府司道議舉修大殿宇方構材於端州回卜期首事適有孽僧數軰為奸人有所利而圖之陰謀<span class='corr'>已</span>就遂作難鼓眾以沮乃揑所支贖田帽器妄誣予侵常住金數千計及架誕詞成帙訟於按臺准行司理予先是以建立始末清䂓冊具白本道吳公行府查勘蒙郡丞陳公按歷年執事號票摸算與余一毫無干涉始究其誣覆太守任公以住持願祖侵欺抵罪既而司李蔣公訊其事則將向設香燈斷歸佛殿實為誣者有焉而禪堂斯廢坐予以罪仍逐之事上按臺王公蒙批願祖盜賣寺產猶然刁逞此祖師之罪人也逐之當矣德某道行夙著不難捐數千金皈心興復計圖久遠是大有功於此山者乃與潑僧並逐并其無盡庵而奪之得無以此為平等法門乎行道確查時海道劉公署道事復行本府郡丞陳公親詣山中按其狀事事盡虛一時上下瞭然予幸心跡始白願祖懼自死以法科抵罪而禪堂香燈什物屬門人圓修主之六祖如線之脉賴以存事上本道蒙慰予以完修造事予以老病力辭悉如議覆上按臺蒙批南華有靈法堂寺規幸藉德某修復業已就緒而潑僧憚其清規駕詞誣之不令終其功德良可扼腕粵東不乏名山佛門子弟住處為家德某何難飄然原捐庫資照數給還聽其自便某已墮地獄某仍應徒逐以正祖師之罪人某等各杖由是事乃已余即長揖山門矣其所追給主若干兩乃予立法之初原捐墊庫預支者至是查明應追給顧予初心<span class='corr'>已</span>捨不復計苐于法不聽領過半其未完就中扣除六十七兩以補贖田之帽器餘悉捨為修造資則紫笋庄出予一力歲入租課茶果悉捨施為禪堂香燈計以免爭端嗟乎事業之難也予平生以荷負法門為心竟以此致譴今在罪鄉猶然念六祖法道之衰乃誓匡持力救其傾頺八年之內無論所費不貲即勞神焦思冐險履危辛苦萬狀以經營之言之未嘗不飲泣也苐愧道力輕微不足以消魔業故功將成而沮之豈非法緣哉嗟予已矣感一時當臺護法之盛心及檀越施財之功德恐其冺然無聞乃直述其事刻之貞石以垂永久若純建立之因緣當有望於後之君子云</p>
</div>
<div class='div-other'><a id='mulu190' />
<p class='h4'>復南華寺田碑記</p><p class="byline">王用汲<span class='note-inline'>(溫陵人　吏部侍郎)</span></p><p style="margin-left:0em;text-indent:2em">今天下輿圖所在梵宇往往而是而韶石南華最著考所從來天監以前尚矣國朝節御製碑文崇奉益加隆焉其間山川勝狀衣鉢遺傳已有別紀茲弗具論稽志翁源謝吳二姓捨田六頃有奇歲計租銀一百二十除輸納縣官外奉香燈贍僧養施至厚也詎上六年條議扣租銀之半抵補曲江蛋戶虛稅僅以其半充辦糧差載諸章程此實二郡署篆過聽遊學者之言而當道者又過信二郡之言也以故邇年稍饑縣官即不收半餉之粟而住僧轉相亡去至其餘半併願沒官而有司且苦業于軍輸付之莫可奈何或欲責補曲江革役或欲分派各縣均賠紛紛聚訟竟無石畫云會御史陳公出守是郡僧超然等向公備陳其狀公曰嘻有是哉夫洞天福地多產異人玄門象教陰扶國脉矧六祖之蛻殼猶在列聖之崇奉有加此非淫祀仕茲土者縱無能捐俸重剏獨奈何令其田浸沒無存耶且以寺租而充軍餉則神恫非義也以翁田而抵曲稅則滋弊非策也始欲蠲曲江蛋戶而終以累曲江則醫瘡而剜肉矣原無與各縣額稅而欲以繁各縣則利一而害十矣遂集僚劉君黃君邑長劉君議謂浛光厰餘稅歲可二千金例貯庫以待軍門不時之需今制府劉公方昭儉德以風四方四方之物蝡軟蛸翹靡不得所豈忍獨使寺僧顛連至是請於內歲支銀六十兩以補前銀之缺而寺租如數豁還諸君曰善議上制府劉公欣然報可一如太守議而直指黃公程公與諸司俱先後得請南華數載既沒之田一朝遂復住僧累歲枵賠之苦一旦頓解蛋稅克清軍餉如額曲江既無獨累各縣亦免增編上承列朝之典遠綏六祖之靈君子曰一舉而數善備澤莫大焉顧法議新裁非有獨見必不敢破拘攣而易典章餘稅資需非有渙居之職必不能捐私封而惠緇黃此葢非陳公不能為亦非制府劉公不能行者於是眾僧德劉公甚思所以銘其德而丐文於余余嘗節蒞粵中<span class='corr'>徘徊</span>曹溪開暏色相留蹟既已雅志其勝而茲聞僧言又喜譚劉公之德遂爰筆為之銘曰於維南宗鍾靈顯異冥訂真訣曹溪衍秘歷代璽旌福緣川至亦越我明矢奉維貞金牌御製法華寶經懿彼善士捨業輸誠奈何靡喆逞私以裂維彼陳侯慨然振刷大司馬劉幽隱洞徹兩粵含生胥康以寧爰藉羣議惠斯眾僧匪曰眾僧惟祖是仁清糧實餉侑妥廼神繄諸懋德宜勒貞珉神之鑒之祚胤世世建茲羣公丕顯奕世</p>
</div>
<div class='div-other'><a id='mulu191' />
<p class='h4'>復六祖香燈田碑記</p><p class="byline">陳大猷<span class='note-inline'>(南海人　副使)</span></p><p style="margin-left:0em;text-indent:2em">天下之事有可與民變革者有不可與民變革者惟其理而已理之所非則革之不為苛理之所是即復之不為執何者其理勝也南華在韶州境形勝奇秀風氣完聚寺建有唐舊矣宋仁宗朝具安輿迎師真身及衣鉢大內供養後遣使勑送曹溪明正統間賜大藏經及履環諸物載在寺志斑斑可考崇重之典代固有之翁源謝吳二善士施捨田數頃為本寺香燈設歲中雖有租利之人然輸稅之外僧眾不下千人所得幾何而供奉實費萬曆六年郡貳王公條議被以遊學林渙所悞將其半補曲江蛋額之失具詳牒中夫蛋額之失曲江一邑耳而田屬翁源是資翁以供曲江譬之割秦人之肉以肥越宜戶長僧超言耆舊僧性憲等紛紛不平也投詞上按院汪公蔡公黃公南韶分守道李公周公巡道王公龔公各下府議之通先後詳於籓司張公轉詳制府劉公直指程公允之王議遂寢昔之奪其所有今且還之僧矣力主其議者實郡守海樓陳公郡丞育所李公華陽劉公云嗟嗟陳公良二千石哉公下車韶石布德宣惠弊革利興士民熈熈若登春臺被清風口碑藉甚于道路今茲之業主持申復另行處餉給兵其公移云與其名存而實亡孰若因名以求實又曰體累朝之綸音存六祖之檀越兵有實餉僧無虛賠至哉仁人之言泰山埒高江漢同深矣嘗觀當事者之議必曰前官議定行之<span class='corr'>已</span>久乃以一身肩之不少遜避或曰溺於佛教偏護眾僧乃不恤人言悉心詳議而數年之計始决上之延寺典於萬祀下之免僧眾之流離伊誰力哉夫處大廈者然後知棟宇之帡幪也覩河洛者然後知禹功之廣大也觀齋供之常存然後知郡公功德之無量也非達因革之宜而破拘攣之見者耶陳公昔官南臺所至凜凜風裁權奸膽落茲其大概爾異日者正色立朝調爕隂陽贊襄德業霖雨天下臯夔勛業海宇賴之豈惟妥一方之神靈已哉書曰罔俾阿衡專美有商不佞殆聿觀厥成矣因勒之貞珉用垂不朽云時庚寅仲冬初吉是為記陳公諱奇謀號海樓甲戌進士浙之嘉興人劉公諱承範號華陽楚之監利人</p>
</div>
<div class='div-other'><a id='mulu192' />
<p class='h4'>復寺田碑記</p><p class="byline">黎邦琰<span class='note-inline'>(從化人　參政)</span></p><p style="margin-left:0em;text-indent:2em">南華寺起于梁天監三年以西竺僧智藥三藏品其水與西天之水無別山即西天寶林山也後一百七十年當有法寶於此演法得道如林韶州牧以其言奏聞賜寺額曰寶林唐龍朔元年六祖果自黃梅傳衣鉢至而寺已為兵燹所毀居民曹叔良即其故居重建梵宇方丈茅茨延祖居之九越月遇惡黨乃潛隱懷會儀鳳丙子祖乃復居大弘法席開寶之間賜額南華則寺所從來遠矣國朝天順間節奉欽賜金牌御製序文并金書法華九蓮觀音繡佛羅漢崇奉加隆焉田庄據誌翁源縣民謝良善同妻吳氏捨土名橫坑鎮上桐子樹脚寺背諸田邇奉清丈實田六頃九十五畝歲收租銀一百二十兩除納糧差三十餘兩奉香燈兼贍眾僧之用萬曆六年遊學林渙者以私忿條陳前任郡同王公內扣租銀六十兩充補曲江蛋戶虛稅以六十兩充辦糧差遇歲㐫荒寺僧賠納不贍轉而逃亡故至今梵剎不及前朝之盛於是寺長僧超言性憲鳴于察院汪公蔡公黃公程公南韶分巡憲副王公萬公龔公周公李公俱准行韶州府議藉令郡佐李公劉公呂公黃公僉議云南華寺乃累朝勑建非淫詞比寺稅似當豁免別議餘稅抵補兵餉太守陳公即將原沒官田充補曲江蛋戶虛糧寺租六十兩豁免仍於浛光厰稅銀千餘動支六十兩編入章程以補前銀之缺覆上大司馬劉公曰可准將原解兵餉銀豁免以充該寺供應以全國朝崇奉美意原載章程銀數以浛光厰餘銀解補悉如太守議并知會于大方伯張公公曰善所判如大司馬言仍責條議者之苛帶管分守少參李公兵巡憲副周公咸如議而受成於撫按兩院夫洞天福地多產異人而玄門象教隂扶國脉不可謂無故如來利見於西竺迦維託生於羅衛韶之南華而六祖出焉咸能行不捨之檀而運治功於羣有者也維我羣公智超萬物德庇百靈復寶林既墜之業拯僧徒賠貱之苦而仰體列朝崇奉之典可不謂非常之遇哉余嘗遊靈谷寺伏覩高皇帝賜寺田幾千萬頃咸免稅租於天界載覩高皇賜寺蘆洲皆與功臣等豈上聖之知尚有所未融哉茲條議者本以膚淺之識未嘗遊滄海之大耳謹撰次羣公之懿績勒諸貞珉而垂之永世豈但昔賢留帶山門之足稱哉六祖有靈當展衣鉢於象峰之上而輔我國祚於億萬載無疆之休佑羣公世業簪組之傳於永永矣余適請告南還僧超言性憲入廣州請余為記遂即其言而撰次之銘曰於維南宗鍾靈顯異五師傳燈一言闡秘布席曹溪衍法初地學者雲從福緣川至有唐中宗大鑒錫名恭覩國朝矢奉維貞金牌御製法華寶經懿彼善士捨業輸誠奈何靡哲逞私以裂匪貱僧螫實亡祖設維大司馬肇啟善端爰藉羣公益弘善門虛糧既蠲官帑攸分浛光允議生我眾僧匪曰眾僧維祖是仁嗟嗟我生相厥百神福善降祥維皇克親衛我國家祚胤世世逮茲羣公丕顯奕世</p>
</div>
<div class='div-other'><a id='mulu193' />
<p class='h4'>卓錫泉來復記</p><p class="byline">李日宣<span class='note-inline'>(吉水人　尚書)</span></p><p style="margin-left:0em;text-indent:2em">夫道之行世如水之行地無往不在故地中有水取義曰師師眾也故稱容民蓄聚夫民一日不飲水則渴非水何以能蓄惟地脉有疏閼而水通塞因之有識者亦惟信其無往不在而閼疏通塞偶然之數可勿問也曹溪為六祖傳道地環兩溪四山悉載道塲版圖無他別業至本山前有卓溪後有明通兩泉泉有時巨細而流絕無閼塞自唐至今未之有異惟錫泉于萬曆十三年八月偶竭有異人來言此必山中有暗圲者為之崇圲者聞其恐即暗自掘去異人亦隨乘空次年三月泉果復山靈之不受妬若此此後無聞也今崇禎甲申余奉憲入蜀為寇阻乃假道兩粵來謁六祖滌鹵取泉而僧眾謂去年癸未八月泉忽竭今未復也余為悵然聞去冬僧眾曾禱於祖得利見大人籤今春太守黃公循故事行寮得徙一二圲至五月余值至不數月同觀察李公督軍宋公與家叔祖司李及金令君先後亦至皆<span class='corr'>徘徊</span>雨中僧眾有舉術數家言者謂欲取厚利時同坐黃公子觀生李明經預凡等相視沉吟余未之然則草一口占詰之時五月二十有二日也諸公既別去余灼艾假舘調挕至六月初三日午刻忽有僧奔來告泉至者余急走捷足視之井久枯而冷今果生寸水按井口遂有煖氣炙手少頃龍口下滴不斷至次早起視則引之長流矣僧眾急鳴鐘約會合寺呪祖殿謝余復為口占記之時初四日辰刻也僧眾復謁謝余館余避席不敢當因謂眾僧曰和尚無以祖籤有利見大人語今見大人多矣因億周海門先生序曹谿志有取于蕭方伯禪林洙泗題謂禪本曹溪儒宗洙泗庶幾近之語與余初至所見合意念古聖賢凡識道地源流必取諸水以水有浸入濬發義而入有淺深發有巨細關係世道不小但勿為坎止流行自如要在人自悟取曹溪山田舊有定界年來值隣近側目[利-禾+穵]石誘水幾于斵龍廢田大為道地慮尋得憨大師料理先後徼諸地方宰官執正護持始復覩曹溪威儀乃泉流告竭行者心惻此諸和尚所以于茲泉去來深用憂喜即我軰之遡曹溪思振者亦未有不誦禱讚嘆于茲泉之來復也若夫祖靈自在一脉流衍千條萬派真氣不移亦在諸和尚努力承當仰荅祖德余幸逢其盛因眾僧來請留一口占為之書始末以報諸宰官時監司李<span class='note-inline'>(諱)</span>含樸順天人督軍宋<span class='note-inline'>(諱)</span>紀浙江人太守黃<span class='note-inline'>(諱)</span>錕山東人司李即家叔祖<span class='note-inline'>(諱)</span>邦英邑侯金<span class='note-inline'>(諱)</span>鼎江西人</p>
<p class="head5">詰泉口占</p>
<p style="margin-left:0em;text-indent:2em">問泉何以來錫聲振象臺問泉何以去象鼻屏無語法本無生滅泉安有去住晝夜原不舍滄桑自鮮垢一滴況千古長源寧終涸若復有來去去豈是真浦若復無來去去亦何太窳為語護錫人溪上靉欲吐</p>
<p class="head5">喜泉口占</p>
<p style="margin-left:0em;text-indent:2em">跫然報泉來環橋人如堵鐘聲振百寮合掌以告祖去秋迄今夏龍井純乾土枯暑舌若焦連隂唇無齒羣緇泣象奴百禮<span class='corr'>訴</span>龍主祖誡莫任痴意若有待爾一朝來宰官相邀扣慈父數語聊詰之十日井生乳轉盻龍氣舒津津循舊武地脉有滯疏泉意無茹吐以此占山靈鬱葱自今古大眾來稽首贊嘆聲如滸時崇禎甲申年知曲江縣事饒陽金鼎為之銘曰泉之流何以來泉之止何以往卓者錫不由想詰者詩非關杖心源深道濟廣太師公乃龍泉</p>
</div></div>
<div class='div-other'><a id='mulu194' />
<p class='h3'>清</p>
<div class='div-other'><a id='mulu195' />
<p class='h4'>重修大殿記</p><p class="byline">曾弘<span class='note-inline'>(中州人　惠潮道)</span></p><p style="margin-left:0em;text-indent:2em">達磨西來不立文字六傳至能大師目不識丁聞客誦金剛經至應無所住而生其心恍然有契嗣法黃梅韜光弋獵偶與印宗法師論風旛之義出語驚人自是宗風大振龍象交參始飛錫曹溪雨大法雨吹大法螺擊大法鼓演大法義爾時英靈衲子如青原南嶽之流以及毒龍猛虎人非人等得未曾有此大殿之所由建也自唐迄今顯晦迭更然而中興祖道代不乏人如實行修公有足多者實行豫章名家　也幼孤能自立長而為商喜任俠禮曹溪六祖塔忽發深省遂投師出家甫披剃即有中興曹溪之志自以般若行淺無緣識字因閉關禮華嚴一字一拜雖瑞相屢現愈加刻厲丁亥與予定方外交始知離世問法別無出世間法卒有緩急叩門不以有無為辭天下咸藉藉曰實公禪而俠者也大軍之後白骨如麻予兩人百計以掩之一骼未收泣數行下當路者以其事上聞遂賜紫實公謙讓不遑愀然曰所貴為佛子者將此身心奉塵剎耳曹溪一滴五宗于此支分焉今大殿高危墻壁隤落梁棟傾斜能不愧于心乎諸善人感其誠施以千金不數月而殿工告成百廢遞舉金繩珠網碧瓦銀壁廣華飾也座擁尊天威德自在盛莊嚴也溪舌廣長演偈萬千泉涓濬湧也錫飛橋畔虎伏亭前神通遊戲應變無方也且也</p>
<p style="margin-left:0em;text-indent:2em">二王南征慈勇兼濟惠澤旁溥其與實公機緣契合種夙世因也鑾輿及門無力下牀志高尚也環珮珊珊五體投地則又君夫人之為法忘軀也噫從來龍象交參之會定有人天希有之緣值茲祖庭秋晚古殿荒凉而實公精誠通天金沙布地功豈在盧祖下哉雖然翠竹黃花逈非外境塵毛草芥悉現全身寶誌公云終日拈香擇火不知身是道塲于斯明拈一莖草現出瓊樓玉宇于斯不明瓊樓玉宇被一莖草蓋却直饒單刀直入與誌公把手同行猶是建化門庭更有佛未出世祖未西來一着願與實公共勉之</p>
</div>
<div class='div-other'><a id='mulu196' />
<p class='h4'>重修方丈碑記</p><p class="byline">洪琮<span class='note-inline'>(進士韶州府推官陞行人)</span></p><p style="margin-left:0em;text-indent:2em">剎之有方丈也譬諸肯堂者之於亭館乎家之中事先有廟燕息有寢享會有堂誦有塾藏有庫下至於雞塒馬廐牛棲豕圈之屬靡不森森蔚蔚有以全其天而安其性況乎越國貴賔惠然肯來而顧令之憇息無所飲膳無方其於設燎監濯之誼無乃闕乎曹溪叢林甲天下丙申秋予奉　簡命提刑韶陽越明年告謁祖殿觀其殿塔堂宇突兀璀燦令人眩目予周章省覽嘆咏者久之既而贊拜已竣退金水堂而息焉考通志金水堂在方丈之前乃祖師伏龍古蹟後代因之以為知識提唱談經之地若宰官之有事于茲者是惟方丈今捨彼而館於此者何居詢之僧則以將頹對葢曹谿自憨師中振層軒紺宇踵事增華至今十房禪院未改舊觀獨方丈為眾共公之塲高賢之地情好不繫其廢其興功罪可諉故視之漫不經心宜其傾<span class='corr'>圮</span>剝落以至於斯也已心照禪師力維新請越庚子予大行將朝京師照公落成且請記焉夫照公大休和尚之高弟為洞宗三十一世續祖風幡之教闡揚法道之宗居本來全提正令登祖座轉大法輸相對寂然如寒巖特立葢其胸無一事及其謀公也漫不辭難汲汲如人之謀其私故能不起於座而千秋之故物斯還今觀其前後結搆百餘年間三代重修卓犖宏敞若作室者之圖其久大必至于貽厥而始快也然予聞天下之事廢興更疊如環無端文之所不能留也昔桺子厚劉禹錫為曹谿碑記其文妙絕一時今問其殘碑斷簡<span class='corr'>已</span>無存者苔封蘚剝碑之壽幾何心公大師請曰碑之永不永不足討也獨是方丈之頹已數十年而紹新于公之修竭今之落成又值公入　覲之日因緣妙合可無一言以附干蘇程故事乎予笑而然之于是乎書</p>
</div>
<div class='div-other'><a id='mulu197' />
<p class='h4'>重修伏虎亭碑記</p><p class="byline">趙霖吉<span class='note-inline'>(睢人　韶灼太守)</span></p><p style="margin-left:0em;text-indent:2em">韶之陽有曹溪為唐朝大鑒禪師之道塲也羣峰拱秀環遶如蓮又曰南華其中紺殿琳宮叢林古木具諸幽勝備載曹溪志內無庸贅述惟當日六祖卜築時緇流雲集百緣如意獨艱於水乃去寺後數武旋為卓錫錫起水湧涓涓不斷迄今闔山僧眾咸飲於斯焉泉之前舊有一亭名曰伏虎葢非昉於唐實係後人剏立或者毒龍受制於前猛虎馴伏於後此亦道法廣大戒律精嚴特佛氏分內事耳余姑勿論第斯亭之廢興無常凡物之遭逢不偶昔之巋然於泉上助名山之奇觀而標宗風於不墜者傾<span class='corr'>圮</span>無存求所為坡老之遺蹤陳公之載搆已入蒼烟蔓草中矣余庚子春來守是邦越二年於政事之暇瞻禮祖庭因探閱其地見墻欹礫積碑勒苔封詢之住持敬公曰此古伏虎基也向為陳郡公諱大綸者重葺見有碑記可識於茲幾及百年未能踵紹斯舉余慨故址久湮即捐俸與之并令敬公董厥事乃鳩工庀材所費不敷猶賴韶協林公暨同寅傅公楊公邵公軰互相捐助而斯亭遂成較之昔日輪奐有加且於九曲池畔鑿石欄以護之俾樵夫牧[監-皿+立]不得過行浣濯以汙清流而泉之高阜有龍王祠率所屬更為之整輯一帶臺榭遹新爰與二三同事眺臨亭上山光雲影鬱然深秀兼之禽聲上下梵唄悠揚頓令人有瀟灑脫塵之想以眎昔之風雨淋漓蘼蕪充塞入目凄其者不大相徑庭也哉余因蕭然遐思敬為之辭曰名山粵區百神擁麓維彼猛獸偃然馴伏固知道妙萬彚咸服亭以紀勝奕禩儼肅寺袤其南泉出於北兀兀中峙雲霞入宿山圍翠繞媚茲幽獨自媿勞人風塵碌碌藉此勝緣用抒逐逐緬維陳君鳩庀重築日月易邁廢興倐忽荊榛砂礫蕭條盈目我履其地諮諏釋族慨告同人率捐俸榖旬月落成崔巍逈矗登臨眺瞻簷陰覆綠剨然長嘯聲震林木為語後人嗣延永福不有承之其胡能淑綿衍斯亭千秋可卜</p>
<p style="margin-left:2em">時康熙二年癸卯冬月記</p>
</div>
<div class='div-other'><a id='mulu198' />
<p class='h4'>重修觀音堂應夢記</p><p class="byline">方國龍<span class='note-inline'>(山陰人)</span></p><p style="margin-left:0em;text-indent:2em">人惟心稱靈緣感而動而感于夢者常靈葢夢者心之神明不由造作而相通於動靜之際是故盈虛消息之數吉㐫悔吝之機無端預見而一毫莫爽然而有心無心之辨有心之夢心入於夢者也故以昏悼而幻無心之夢夢引於心者也故以虛靜而真而究惟心之靈有以使知之一切真幻之見可以不攝苐夢者未知醒耳余癸卯春仲赴省泊舟濛[泳-永+裏]夢遊南華至一殿見其榱棟傾頺階楹蕪沒有一人若大士狀向予而言曰子得無意乎修此殿耶余以俸薄辭月餘復夢遊南華大士又向予曰此山在在有宰官新之子何辭此役不爾側有書寓每蓄雞鶩污我子能禁之耶覺而思大士之靈如明月之在天流水之在地一隙無不照一泓無不澄凡水月所在之處無不見我大士何獨南華然在南華則顯其靈於南華亦理之固然者時吏事紛集未遑造訪凡南華僧至韶必致問無一識者秋八月禪師敬止來復為致問曰有之殿將<span class='corr'>圮</span>矣余不禁慨然也夫以南華之勝大士之靈至殿之將<span class='corr'>圮</span>而山之僧無盡識者使大士不見夢於予則鐘鼓不揚鏡燈不耀豈顧問哉然則天下之梵剎將<span class='corr'>圮</span>而不見夢不盡識而不盡修湮沒無傳者葢已眾矣亟俶裝往謁見其榱桷階楹猶夢也瞻仰之下余能辭此役哉爰屬主僧<span class='note-inline'>(鏡敬)</span>二公董其事計工較材不靳餘力越歲而告成懸諸約示一切不敬者盡除之題其額曰幻引珠林雖無海岓梅岑之槩庶不致後之騷人韵士登斯堂也致慨於風凄雨濕震瓦頺垣之戚耳使踵事而增美則此殿之於南華不更相終始乎時客有就予而言曰福緣眾種今公獨一力何私之耶余曰此葢有緣焉始余之至韶也知韶之有南華何知南華之有大士殿自有此夢而知南華之有大士殿也大士之責在我矣且今之都顯名席厚實者何限大士不見於他人而獨夢於余余與太士葢非今日之緣而亦非他人之比豈敢分其責於他人哉天下之人以醒為真以夢為幻若夫此心之靈不分夢醒安在幻者之非真而真者之非幻耶此余所為兢兢也客曰此可為醒者傳矣因稽首為之記<span class='note-inline'>(時康熙七年冬月吉當代住持明曜立)</span></p>
</div>
<div class='div-other'><a id='mulu199' />
<p class='h4'>重建憨山大師塔院碑記</p><p class="byline">尚之廉<span class='note-inline'>(總鎮贈少保)</span></p><p style="margin-left:0em;text-indent:2em">我佛別傳之旨自達磨西來六傳至曹溪而大著其後五燈分化宗風益盛並祖曹溪由唐五代迄宋元明臨濟曹洞之哲匠大老濟濟嗣興闡法諸方而祖庭徒視為香火之地振起無人幾致法堂前草深一丈以紫栢之手眼亦對之浩歎而已轉荊棘為旃檀則實為憨山大師深德厚力起數百年之衰而重立叢林制度規矩賴以不墜厥功莫比懋焉計師勤勞營建循循訓誨與夫清糧免役致歲粒充飽凡所以利造曹溪者費殫心力幾三十年厥德莫比盛焉師以童年薙染於金陵報恩寺稍長矢志行脚遍參名碩師承歷歷既悟而加修得禪定三昧龍天推贊萬曆中為　國祝儲應禱受尚方供養忌者中之遣戌雷陽遂成曹溪因緣出現竟示寂於茲地非偶然也其詳則大宗伯錢公謙益所為塔銘中具矣初邕州大學士蕭公雲舉素與師善因朝覲道韶陽入山訪師蕭公明陰陽堪輿術指左峰佳勝處為師壽塔師笑而頷之公別去未踰嶺而師謝世公聞之移書韶守為建塔院時門人多吳人力請肉身歸匡山久之順德孝廉劉君起相亦師門下士也為瑞州司理詣山掃塔念師志在曹溪乃復請龕還舊塔後總戎宋公用兵楚粵之界地邇曹溪夜夢一增面如滿月舉止異常勸以撫降納順可不血刃將行頗以把茅葢頭為托覺而異之私恨未詢異僧姓名次夕復夢且自言憨山也宋公初不識憨山誰何明日適有浙僧至詢之乃知為師而靖亂一如夢所示乃命浙僧其子入山啟龕貌如生指髮俱長見者無不驚歎遂捐金布漆視六祖焉然舊塔院䂓模未盡如法僧病不能久居又外寬內狹非蕭公本指也歲戊申予奉家王命送七弟還朝便道觀所修祖庭殿宇落成暇遊塔院則門徑蕭然一僧僅供洒掃方為心惻會所善省中四無上人適至試與謀之四公慨然任董厥成余為捐募千金重建始於是歲仲秋鳩工上為三嘯樓供毘盧準提大<span class='corr'>士</span>象中堂祀師肉身前則山門左右分祠亭種竹千竿引泉通厨碓改徑而廻折之頓加幽勝四公胸中富丘壑眼裏無纖塵三載拮据始獲就緒至棄其省屋賣之不足仍稱貸得金以兩計凡五百餘其友洪讚上人助者亦百金方竣事焉其中興曹溪實公耆宿懋公恊力成美而監院敬公喜助瓦木清還租穀皆堪書厥績以垂永久而予不佞雖非給孤布地亦獲效其願力圓滿初心快何如也四公請勒貞珉予不文用述始末以俟志名山者焉四無者名成已原江南籍薙髮苛林住持省中夢覺菴今為院主也</p>
</div></div></div>
<div class='div-other'><a id='mulu200' />
<p class='h2'>引</p>
<div class='div-other'><a id='mulu201' />
<p class='h3'>募修憨山大師塔院緣引</p><p style="margin-left:0em;text-indent:2em">康熙七年戊申仲春之杪余送家七弟額駙還朝便道入南華騐視古寺功德落成偶過天峙岡因瞻禮憨大師肉身見堂宇寥寥嗟不得其人而主之及回寺茶話畢遂與四無開士盤桓殿前雙松之下良久而曰公初入山中不得一蒲團地何以栖遲適所由墖院林木可愛余為領袖重建可為憇錫於此何如開士合掌以謝</p>
</div>
<div class='div-other'><a id='mulu202' />
<p class='h3'>募修南華經樓禪堂客堂引</p><p class="byline">嚴自明<span class='note-inline'>(關南人　粵東提督)</span></p><p style="margin-left:0em;text-indent:2em">國運鼎新四海永綏河嶽以寧風雨以時百神懷柔景福畢至葢由聖敬日躋賢王好善內外大小臣工祗慎厥職和神人而迓天庥斯天下之人齋明盛服比屋勤於五祀歲時蜡臈方社擊皷以荅穹賜而高山大麓之上金繩寶洲之中亦靡不獻優曇於禪枝開玉鏡於法苑斯誠太平之盛事亦象教之弘施也矧五羊間有南華為六祖卓錫道塲飛來掛角風動旛颺此真百世宗師萬古瞻仰　平籓殿下以如來身得度者即現如來身而為說法凡南華之二殿諸樓前後門廡以及寮舍庖[泳-永+畣]一植一木一甃一磚靡不出所有纖悉畢具近見珠宮紺宇金碧輝煌真赫赫然大觀也哉然經樓禪堂客堂間有未備葢　王為其大者而其小者原不屑為或以小者俟宦粵諸君子共相勸勉以見樂善之有同念也實行和尚偶以是意向余為之計余聞之泰山不棄土壤故能成其高河海不擇細流故能成其深今南華尚有功虧一簣之處若不踵事增華此亦吾黨之過余不敏誠在三寶請以浮圖合尖之說謬為疏以告同志惟各抒願力以推廣平籓殿下金磚布地美意期不負　六祖衣鉢真傳于以祝延遐昌行與千秋萬歲同其不朽豈不留為佳語耶審此則皆大歡喜作禮而退</p>
</div>
<div class='div-other'><a id='mulu203' />
<p class='h3'>重興曹溪憨山大師傳贊引</p><p class="byline">小高佑釲<span class='note-inline'>(嘉興人　文學)</span></p><p style="margin-left:0em;text-indent:2em">曹谿憨山大師剃度于嘉靖甲子才十九耳聽無極和尚講華嚴玄談至海印森羅嘗住悟法界圓融之旨慕清涼之為人因自命其字曰澄印萬曆癸酉遊五臺求清涼傳按跡遊之至北臺見憨山奇秀默取為號詩以志之有遮莫從人去聊將此息機之句歲戊寅書華嚴經則<span class='corr'>刺</span>血蘸黃金作供養血瀝盡弗顧以此感種種瑞夢或夢入金剛窟親承清涼開示或夢登兜率天入樓閣覲彌勒聆轉識成智大義或夢見文殊召入浴堂從不淨得大清淨辛巳慈聖太后命建祈儲道塲于五臺適大塔院寺修舍利塔即以血書華嚴安置塔藏明春升座講玄談聽者萬眾問清涼疏菩薩住處東海那羅延窟此云堅牢即今之牢山癸未夏訪至其地于山南觀音菴廢墟誅茅結廬以隱迨太后以禖祝之勞布金造寺賜額海印而師之初機已在隱現間晚年結菴廬山五乳峯下每念華嚴一宗清涼乃此方撰述之祖世多懼疏鈔之繁廣而但宗合論烏乎可因取疏文提挈大旨名曰華嚴綱要至天啟壬戌而書成遂重入曹溪越明年示寂矣師夙叅請雲谷笑巖二老高超義學直趨最上故能酌曹溪滴水化為法雨溉被枯禪乃宗教互融恒露其初機而縱橫涌出其始終證入似獨契華嚴宗旨亦猶清涼為六祖法孫而卒稱華嚴四祖云爾佑釲讀先大夫寓公府君所撰憨山大師及雲棲紫栢傳贊竊謂雲棲似永明紫栢似覺範而憨公則清涼幹子圭峯益友也請以質之諸方具眼</p>
</div>
<div class='div-other'><a id='mulu204' />
<p class='h3'>募修曹溪下院大鑒寺疏引</p><p class="byline">馬元<span class='note-inline'>(三韓人　韶太守)</span></p><p style="margin-left:0em;text-indent:2em">竊以江山濯秀獅門開選佛之塲鐘鼓含靈鹿苑現遊僊之窟祖堂有似法界無邊大鑒寺者韶陽古剎也肇自宋中盛於明季盧居士曾遺隻履用啟嘉名石大夫初闢精廬幾更再造良以真源隨注掘井得泉遂令慧業增新披雲就曰灰平浩刦獨留睛雪灑長松錄廣傳燈屢聽條風清瘴雨故雖蟲書蘚壁難尋南斗之文幸而鶴立空巖猶駐東行之屐閩中雪槱大師衣分臨濟錫卓曹溪手訂虫魚羣言衷於一是身儀龍象十笏壽以千秋顧廣廈誰支漸見兔葵燕麥尚舊觀可復徐看虎步虹舒爰矢素心實煩清慮不佞久依蓮社樂過祗林敢云碑勒頭陀妄擬池寬惠遠居斯淨土嘉種已慶<span class='corr'>逢</span>年沐彼檀波恒沙欲成多寶况天時人事深叨地主之緣而大德豐功忍謝言辭之拙所願布金竺國從此揮麈宗庭譬若祭川先河後海何殊封岱望秩燔柴廻借管城代馳驛使猗歟春臺縹[緲-目+耳]九瓣並出蓮花雪乳澄鮮四流總歸香水尚資眾益其効合尖謹疏</p>
</div></div>
<div class='div-other'><a id='mulu205' />
<div class='div-other'><a id='mulu206' />
<p class='h3'>重修南華寺記</p><p class="byline"><span class='note-inline'>(和州)</span>林述訓<span class='note-inline'>(南韶連道)</span></p><p style="margin-left:0em;text-indent:2em">古者神道設教立之壇壝祠廟以為民祈報自梁天監年佛入中國則又建寺塔以與民修福果此其事殊而為教一也曹溪南華古寺冠嶺表叢林之勝開山者為六祖禪師攷師自黃梅得道至曹溪立闢寶林大演南宗在唐憲宗時賜諡大鑒塔曰元和靈照在宋太宗時加諡真空塔曰太平興國沿及勝國憲宗親製壇經序尊之曰西方聖人時並建本來堂之數君者聰明天授乃敬信之若此則建寺之舉亦弼教之一端耳我聖朝聲教暨訖赫濯海隅平藩奉命南征默叨佛佑爰有康熙年重修之役斯亦戢兵安民將以崇禮祖師廣宣至教與予巡斯郡嵗在辛未適遭旱魃徧祀弗雨乃偕曲江張尹詣寺親禱頂禮甫畢陰雲四合一雨三日苗以浡然民歌曰祖師來兮靈昭昭至諴感兮肅星軺沛甘澍兮養我良苗隨有和者曰慈雲擁兮雨瀟瀟慰農望兮不崇朝雖樂嵗兮殿宇漂搖蓋寺經二百年來風霜剝蝕祖殿僅完而大雄殿則皆荒烟蔓草矣予繹歌以寺工謀諸僚友鄭軍門慨然曰是在予二人廉捐首倡乃進郡紳歐孝廉製疏緣勸一時四方響應合三州官紳士庶輸欵萬金有奇遂鳩工庀材經始壬申八月越癸酉初冬祖殿暨大雄殿以次工竣涓吉仲冬既望進香供奉前一夕適鹺使鍾君至語及郡人將有事於南華喜甚約與偕行翼日至寺門歎曰此真西天寶林也登堂展禮周覽殿宇更謀葺羅漢樓相與盤桓而返比回舟遣使齎金來言曰備門材若與祖師有夙契焉者今年夏予以入　覲解篆未獲再圖因封金遺張尹為葺樓計而鄭軍門復念工鉅費繁多方集腋以期蕆事吾知功德水其有以滿之也頃將戒行郡紳以殿成請記謹援佛有弼教之義畧紀斯役俾勒諸石並鐫簽助姓氏於碑陰以為樂善勸時同治甲戌仲夏榖旦記</p>
</div>
<div class='div-other'><a id='mulu207' />
<p class='h3'>重修南華寺記</p><p class="byline"><span class='note-inline'>(南豐)</span>張希京<span class='note-inline'>(曲江知縣)</span></p><p style="margin-left:0em;text-indent:2em">幼時閱傳燈錄至能禪師偈曰菩提本無樹明鏡亦非臺本來無一物何處惹塵埃未嘗不三復斯言以為深得釋氏津梁宜五祖於五百人中獨傳衣鉢於過量人也余雖心契斯語亦未考六祖顛末迨咸豐丁<span class='corr'>巳</span>奉檄來粵始耳曹溪名多勝蹟為嶺南第一叢林供六祖法身焉因詢其來去自白花白鶴之兆詢至落葉歸根之語翕加禮敬謹佩之弗敢諼遂殷然有瞻拜意為宦途絆多不果同治<span class='corr'>己</span>巳來宰斯土因公至祖殿敬以瓣香自幸幼時僅聞其語今乃獲見其人焉住持僧欵以齋蔬出曹溪通志復導遊勝境見有朽蠧者有傾斜者有全毀僅餘樑棟者余惻然心動有倡修志去年春魃甚禱雨皆不應乃隨林觀察親詣祖殿叩禱祝起雲油然作方回轅膏雨滂沱歲遂大熟嗟乎六祖去今千餘年矣其身至今存其色相猶活現於今宜神之洋洋在上不可度而射也世之有功德於民者尚隆以廟祀其木偶况六祖為禪林洙泗澤潤生民至今且未有艾忍令不着一物之身為真塵埃之所汙乎適當道諸公僉議捐廉倡修余亦裒貲樂勷其成祖殿則葺修之大雄殿則鼎新之以及羅漢樓鐘樓皷樓山門等處朽者完之斜者正之毀者補之皆輪奐一新洵壯觀也經始於同治壬申年八月越光緒元年工竣費逾萬金住持僧徵余記欲泐諸貞氓顧余服習孔氏書於釋教懵未有聞曷以記且即幼時三復偈語者記之我夫子繼堯舜禹湯文武周公而集大成為萬世師六祖受釋迦達摩諸祖衣鉢開演大乘度人至今其有功於釋教與我夫子有功於聖道有隱隱不約而同者其即禪林洙泗之意乎故樂為之記且以誌幼時佩服之意云時光緒乙亥孟冬穀旦記</p>
</div>
<div class='div-other'><a id='mulu208' />
<p class='h3'>奉上豁免六祖香燈田糧米雜差等項碑記</p><p class="pre">　韶州府曲江縣為頒恩俯准竪碑以彰浩蕩之仁<br/>　　以垂萬世永賴事據南華寺戶長現年僧宗肇<br/>　　僧官圓旭住持妙融十房僧戒光暨合山僧眾<br/>　　等呈稱<br/>祖師衣鉢傳于千年自唐朝<br/>賴建寶林以來屢蒙<br/>　宰官護法叠荷<br/>　慈宦捐助以致佛像增榮福田廣種額立常住香<br/>　　燈糧米五十石悉出善信修佈祀佛齋僧向來<br/>　　襍役俱蒙蠲免欣際<br/>清朝鼎建深沐<br/>　兩藩之洪慈[丙/文]沾<br/>　院司之深恩　府縣之渥澤查照舊規將膳夫日<br/>　　晨雜泒亦蒙槩免雖然　佛祖有靈感德於靡<br/>　　竟不若鐫之碑石垂澤于千秋等情到縣當蒙<br/>　本縣主老爺陶諱　　　批<br/>六祖香燈糧田五十石既經<br/>　兩藩院司優免相應准筭免派雜差着竪碑儀門<br/>　　山門永以為例此本縣遵奉<br/>　兩藩　院司德意非為私也合就竪立碑石以傳<br/>　　奕禩以垂不朽故碑<br/>　順治九年十月　　日協理嗣祖沙門德融立石<br/>　順治戊戌年六月　日奉免禪堂香燈膳僧田糧<br/>　　米遵奉<br/>　本縣主老爺褚諱唐傑　批雲水名流互叅禪室<br/>　　接待浩繁供粢頗澁向者樂施膳田糧米壹拾<br/>　　壹石或可為清流一溉之助除惟正之供而外<br/>　　一槩雜差膳夫日晨等項曾奉<br/>　<span class='note-inline'>(道鎮)</span>各臺同心蠲免而本縣奚敢讓耶准令勒碑以<br/>　　垂永久照<br/>　　當山主法洞宗第三十一世嗣祖沙門德融仝<br/>　　　　　　　　　　　　　　監院慧聦立石<br/>　康熙三年五月　　日南華寺戶長僧了凢塔主<br/>　　僧樍弘監院僧可相具呈蒙<br/>　南韶道老爺張諱<br/>　本縣主老爺凌諱作聖　批准免<br/>六祖新增香燈糧米三石零一升一合禪堂新施糧<br/>　　米三石四斗二升七合二項雜[泳-永+(瓜-、)]俱蒙蠲免批<br/>　　呈存照<br/>　韶州府正堂老爺趙諱霖吉暨<br/>　清軍廳老爺傅諱弘烈批免本寺排門送<br/>王度嶺夫役呈辭善事刊刻流芳<br/>　南華寺住持僧慧聦禪堂監院僧可相十房都管<br/>　　僧圓學等呈為懇<br/>天憐僧免派夫役事切　王夫一事萬分緊急蒙<br/>天體恤設法都圖圍寨着現排開報煙竈計家出夫<br/>　　此實眾擎易舉分德均恩合郡謳歌萬民仰頌<br/>　　痛南華古剎乃<br/>六祖授衣鉢于黃梅創自唐朝千有餘載歷代隆寵<br/>　　迄今無異欣逢　天臺現宰官身弘菩薩願祖<br/>　　道重灮僧眾有幸適值　王師出粵過閩所需<br/>　　人夫敢不遵依但僧一寺空門非同俗姓圍寨<br/>　　妻拏例比懇乞　仁天大發慈航憐恤蟻等御<br/>　　筆批免佛僧咸賴沾恩上赴<br/>欽命老爺臺前作主准免施行<br/>　太爺批辭　僧人自不應夫<br/>　二太爺批辭　僧可相托鉢空門原無家室排門<br/>　　夫役自應免派但不得隱瞞附近煙爨可也<br/>　順治十八年正月　　　日<br/>　韶州府別駕周老爺諱憲章批免<br/>　祖師糧米船隻呈辭善事刊刻流芳<br/>　南華寺戶長僧海瑩協理糧事僧可相十房僧智<br/>　大等呈為懇　恩准免六祖香燈田糧米襍差事<br/>　祖師感靈赫奕千古歷代奉<br/>旨封禪優免襍差值<br/>清朝定鼎蒙<br/><span class='note-inline'>(平靖)</span>兩王<br/><span class='note-inline'>(部撫)</span>兩院照舊蠲免目今荅應大兵船隻解運及馬料<br/>　　鍋鐵油麻軍需兵房仍混將祖師香燈田糧五<br/>　　十石[泳-永+(瓜-、)]取船隻解運滿兵米谷禾草夫役等項<br/>　　開[泳-永+(瓜-、)]懇乞<br/>仁慈垂念祖庭批免船隻襍項功德福田高深滄嶽<br/>　　謹此上稟<br/>本府督糧舘署曲江縣事老爺臺前施行<br/>　　批辭<br/>　　向日東作無望本館目擊心寒步禱虔請<br/>祖師聖駕出門便得滂沱大雨三日不止萬民莫不<br/>　　沾恩<br/>祖師之靈應可云赫赫些須船隻襍差均[泳-永+(瓜-、)]各都不<br/>　　為偏狥也　准<br/>　　給照豁免<span class='note-inline'>(有印)</span><br/>　順治十一年八月　廿六日具呈<br/>　平藩阿達哈哈畨尚老爺諱之智<br/>　　與曲江縣主劉老爺諱昺書<br/>　　不佞武人也素性鯁戇不肯曠官侵職開罪<br/>　守令諸君近以養病南華見古剎巍然比丘寥落<br/>　　問其故或曰曹溪雖云佛地與民一體差徭年<br/>　　來賦役頻加供辦不給何暇脩行不佞乃捐俸<br/>　　紹期復集十房僧眾頃奉<br/>　鈞票取米紛紛告假措辦<br/>　貴治之下自應趨承但查此項非出正供即有取<br/>　　買例在見年幸際<br/>　台翁新政蠲免南華買米一節永勒峴碑則千載<br/>　　福田從茲培植矣仍命僧具手本伏惟<br/>　　印照是荷　　附本寺手本<br/>　　南華寺戶長僧德乘十房僧達機等為懇<br/>　恩豁免買米事切照南華禪寺千有餘年朝夕熏<br/>　　脩祝延<br/>聖壽俱荷<br/>累朝恩庇<br/>　當道護持奇逢<br/>　縣主新臨僧眾起舞昨奉發價買米敢不遵依但<br/>　　目下取買甚廉將來成例難繼懇<br/>　恩賜照蠲免香火有賴佛僧啣恩為此呈赴<br/>　本縣老爺臺前准照施行<br/>　順治十八年十一月　廿　日<br/>　縣主劉　批官曲江前業也若再造業于南華償<br/>　　業當又甚于曲江矣况現銀平價何處不可買<br/>　　米而必以問僧乎著以為例更有俟後來淨業<br/>　　之君子准照<span class='note-inline'>(有印)</span><br/>　　南華寺住持僧如權塔主僧明哲十房僧悟勝<br/>　　眾等為違禁鑿窑破敗萬年香火事切照　祖<br/>　　師開山南華卓錫引泉山林呵護千有餘載涓<br/>　　涓不竭香火永賴先年曾被近寺奸豪侵欺損<br/>　　害屢叩顯官宰輔榜示嚴禁佛僧沾感情因去<br/>　　年夏月內陡被豪惡朱廷佐等擅違<br/>　憲禁在于來龍過脉象腿等處鑿石挖窑燒灰傷<br/>　　脉以致井泉枯涸僧眾㥬惶具呈<br/>　本府欽奉鈞票着令住持僧如權塔主僧明哲十<br/>　　房僧悟勝眾等逐一挨查起去盜塟三坵燒灰<br/>　　盡行禁止開窑即令填塞幸于本年六月初三<br/>　　日井泉復流香火重興未經一月又被羣惡朱<br/>　　廷佐等仍前恃眾強悍違禁開挖燒灰山長僧<br/>　　會中巡獲向論被朱廷佐等統令二十餘兇手<br/>　　持鎗刀大棍擒僧赴毆稱言復以人命加害有<br/>　　此刁橫法紀成灰道塲傾<span class='corr'>圮</span>不甘詞赴<br/>欽命太爺臺前伏乞作主勘究施行<br/>　　南華寺住持僧如權塔主僧明哲十房僧悟勝<br/>　　眾等為慘滅香火事南華古剎自古迄今山靈<br/>　　呵護卓錫泉馨去歲遭孽朱廷佐等鑿窑傷龍<br/>　　泉凅千僧躑躅叩禁泉流未幾一月復遭統兇<br/>　　朱廷申廷佐等抗禁燒窑沃土成焦山長僧會<br/>　　中邏獲向論挺鎗趕殺慘過強賊可憐黃梅燈<br/>　　鉢一旦摸滅曹溪緇派千命誰皈泣控<br/>洪慈批府勘究佛僧啣結上告<br/>　道爺批語<br/>　　佛境靈泉有關一方風氣何物朱廷佐等輾轉<br/>　　謀其燒斷屢禁不遵反持鎗戕僧何其兇橫至<br/>　　此韶府即嚴拿為首者重加究治報<br/>　廣東分守嶺南道布政使司叅政張　為祖山泉<br/>　源絕流懇天給示嚴禁侵葬以培龍脉以護山門<br/>　事康熙五年三月二十八日據南華寺住持僧可<br/>　相塔主僧顯潔十房僧性逵等呈稱切惟南華象<br/>　嶺卓泉為<br/>祖庭後龍風水攸關千年香火泉流不息稍有侵塟<br/>　骸骨以及盜砍木石有碍龍脉泉水即涸歷來宰<br/>　官護法給有鈞示在案如崇禎甲申年卓錫泉絕<br/>　流半載後蒙當道護法嚴着侵葬奸刁起穴遂得<br/>　泉流如故茲因泉水自去冬絕流以至于今合寺<br/>　僧眾尋查仍有無知僧民復行侵塟毀傷龍脉以<br/>　至泉水壅塞為此冐懇天威給示曉諭凡有僧民<br/>　在于象嶺前後左右盜塟者着令別葬並懇嚴禁<br/>　附近居民不得盜砍山林樹木打石燒灰并挖煤<br/>　炭等情庶使<br/>祖庭香火悠久泉流如故則仁恩如曹源並永矣等<br/>　情到道當批給示嚴禁據此合行給示嚴禁為此<br/>　示諭南華寺附近居民人等知悉嗣後不得盜伐<br/>　象嶺前後左右山林樹木及打石燒灰挑挖煤炭<br/>　等項有傷勝地龍脉并不許僧民盜葬附近損壞<br/>　風水示後敢有故違許各僧指名呈報<br/>　本道以憑嚴拿重究决不輕貸須至告示者<br/>　　　　　　　　　右仰　知悉<br/>　康熙五年三月　　　三十　　日給<br/>　告示<br/>銘記祖山後龍界至<br/>東至象尾坑水為界<br/>西至天王嶺上拜石為界<br/>南至祖師後龍山為界<br/>北至大溪田邊為界<br/>　　具呈南華寺住持僧德熙十房管事僧如滿等<br/>　　呈為懇　天憐僧免派雇夫事切照　將軍王<br/>　　度嶺夫一事萬分[監-皿+糸]急蒙　天體恤給發夫銀<br/>　　設法都圖見排圍甲人等開報煙竈計家雇夫<br/>　　此實眾擎易舉分德均恩合郡謳歌萬民仰頌<br/>　　痛南華古剎乃　六祖授衣鉢于黃梅歷代隆<br/>　　寵迄今無異欣逢　天臺現宰官身弘菩薩願<br/>　　祖道重灮僧眾有幸適值　將軍度嶺所雇人<br/>　　夫敢不遵依但僧一寺空門非同俗姓妻拏例<br/>　　比難以僱夫懇乞　仁天大發慈航憐恤蟻等<br/>　　御筆批免佛僧咸賴沾恩上赴<br/>欽命老爺臺前准免施行<br/>　韶州府正堂老爺劉　　　批准免<br/>　康熙六年三月　　　廿六日　具呈<br/>　具呈南華寺僧官弘裕住持僧能遜十房僧行章<br/>　等為懇　恩憐僧豁免煙灶僧夫事蒙　爺臺設<br/>　法煙灶計家出夫荅應　將軍誰不遵依苐忖南<br/>　華古剎乃　六祖自唐開創以來千有餘載歷朝<br/>　大差僧夫皆蒙各　憲恩批豁免誌書有載迄今<br/>　無異幸逢　天臺蒞政合邑謳歌萬民仰頌今蒙<br/>　派僧應夫敢不欽遵苐僧一寺空門非同俗姓例<br/>　比為此哀懇　天恩大發慈航憐恤僧等　金筆<br/>　批免賞給印照佛僧頂祝鐫石勒志公侯萬代恩<br/>　垂奕祀上赴<br/>本縣老爺䑓前作主金批即照施行<br/>　曲江縣正堂老爺何諱廷球　批該寺僧人耕食<br/>　　者准免以供香火故照<br/>　康熙十三年二月　　　　日<br/>　南華寺住持僧法乾十房管事僧真謐等呈為懇<br/>　乞　天恩准照豁免僧夫事　天䑓德存撫字澤<br/>　遍寰區仁慈布惠恩施護法近奉　府縣爺䑓牌<br/>　行濛[泳-永+(衣-〦+重)]司官照煙泒夫以應公務此實眾擎易舉<br/>　分德均恩合郡謳歌萬民仰頌惟南華古剎乃<br/>六祖菩薩道塲千年香火歷　朝聖賢隆寵無異奇<br/>　逢<br/>王爺發心重建佛祖重灮至于僧夫向沐<br/>上䑓恩恤豁免批照存據昨奉　司官票差到寺喚<br/>　僧應夫敢不遵依但僧一寺空門萍跡無定非同<br/>　俗姓妻孥例比恐有違悞誠為不便茲際<br/>天日照臨倒懸可解懇乞　洪恩大發慈悲格外施<br/>　仁憐恤僧等　金批豁免佛僧均感香火永賴沾<br/>　恩上赴<br/>欽奉老爺䑓前准免施行<br/>　韶州府正堂老爺李諱復脩　批出家之僧自不<br/>　應照民當差准免<br/>　康熙十六年十二月　　廿四日<br/>　　具呈南華寺住持僧可宣十房僧行哲等為懇<br/>　恩准照豁免僧夫事　天臺仁政澤被萬民山門<br/>　　久沐恩灮祖庭屢荷護法茲痛南華古剎六祖<br/>　　菩薩道塲千有餘載歷朝隆寵無異昨蒙<br/>　爺臺金票到山喚僧應夫敢不遵依苐忖向蒙<br/>上臺豁免載志歷歷可憑僧等一寺空門非同俗姓<br/>　　妻孥例比恐所有違誠為不便伏乞<br/>　天䑓廣施仁慈格外施恩憐恤僧等　金批豁免<br/>　　僧夫鐫志勒碑功垂不朽佛祖戴德僧眾啣恩<br/>　　上赴<br/>老爺臺前伏乞作主給照准免施行<br/>　韶州府曲江縣濛[泳-永+裏]司老爺黃諱錫裳　批僧無<br/>　　　家室理不應夫况已奉<br/>上蠲免自當永為定例准<br/>　康熈拾九年八月　　三十　　日具呈</p>
</div>
<div class='div-other'><a id='mulu209' />
<p class='h3'>合寺為楊竒瑞兄弟佔寶葢山上下二坑田山碑文</p><p style="margin-left:0em;text-indent:2em">韶州府正堂加二級紀錄四次宗　為准立碑以分地界以杜後患事韶陽之有南華乃唐朝之古剎也自唐以來田土山塲界限甚分明豈容侵佔侵佔則斷地脉因相傳日久僧又弱門首戒貪嗔後遂不無蚕食其間矣如勝國成化年間豪右併吞僧具疏赴闕始行勘定復業既而萬曆二十年豪民江應東楊憲等假買僧田盡佔後山一帶謀圖為安葬地斯時僧憨山赴控　軍門批　道府親勘斷所買田山令僧贖回以絕禍源凡此二案具載曹溪中興錄中嗣是以來僧俗互安矣不意於雍正三年復有楊宗瑞兄弟等效尤計吞住持僧福成深湛道峻廣訥侶撨心廣淨玉十房真翠等而有佔業斬脉一案具控　府始委官繼親勘詳問審看得寶葢山上下坑及象尾坑杉樹坑鷓鴣坑等山塲皆屬常住之業開山以來歷世藉印契班班可考庭訊之下侵佔之徒始吐實情其契乃偽契也即時塗銷應當加以侵佔之罪姑念愚民無知捐俸代清原價以斬葛藤併令僧俗公同定界存案茲業回寺地界明案卷存僧眾尤慮不能垂之久遠又有懇准立碑之請庶幾弊端永絕可以終古而勿替也併將親勘定四至地界開列於後</p>
<p style="margin-left:0em;text-indent:2em">計開</p>

<ul class="">
<li><p style="margin-left:2em">東至寶葢嶺頂為界</p>
</li>

<li><p style="margin-left:2em">南至南華楊梅冲為界</p>
</li>

<li><p style="margin-left:2em">西至象尾坑水為界</p>
</li>

<li><p style="margin-left:2em">北至二坑田口[祝/土]塹至象尾坑口大石下接鷓鴣田坳至後山冲坑水為界</p>
</li>
</ul><p style="margin-left:2em">雍正三年十月十五　　　　　　　日立</p>
</div></div></div>
</div><!-- end of div[@id='body'] -->
</body></html>