<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<div class='div-other'><a id='mulu23' />
<p class='h1'>第六章　阿育王時代</p>
<div class='div-other'><a id='mulu24' />
<p class='h2'>一　阿育王之誕生</p><p style="margin-left:0em;text-indent:2em">在屬於塔嚕地之搽牟波流那國，有日種之涅彌達王，大臣五百，權力極大，統治北方。彼有六子：</p>

<ul class="">
<li><p style="margin-left:2em">（一）有善；</p>
</li>

<li><p style="margin-left:2em">（二）有車；</p>
</li>

<li><p style="margin-left:2em">（三）有螺；</p>
</li>

<li><p style="margin-left:2em">（四）有財；</p>
</li>

<li><p style="margin-left:2em">（五）有蓮；</p>
</li>

<li><p style="margin-left:2em">（六）有金。</p>
</li>
</ul><p style="margin-left:0em;text-indent:2em">一時，某長者妻，與此王通，因而有孕，彼王母死，除憂之日，長者妻誕生一男，以於除憂之日生故，因名彼曰阿育迦（無憂）。</p>
<p style="margin-left:0em;text-indent:2em">及其長也，嫻習六十種武技，八種觀相法，字書算學，皆極精通。移時，尼泊爾國與羯銖耶國之諸山民，發生變亂，阿育王受命與軍旅俱，前往征伐，無少阻難，戡定山民，徵課稅金，受取贈物，歸獻於王。王曰：「汝之智勇，實悅我心，汝何所欲，將以畀予！」答言：「我居於此，諸兄害我，請賜波吒釐弗多羅城，為我居地。」並乞一切所用資具，王即予之。彼於此城中，建五百園林，千數歌女圍繞左右，日夜受用諸妙欲焉。</p>
</div>
<div class='div-other'><a id='mulu25' />
<p class='h2'>二　阿育王之即位</p><p style="margin-left:0em;text-indent:2em">此後摩揭陀國國王搽摩舍崩，大臣婆羅門名犍毗羅尸羅執政，多歷年所。爾時彼與涅彌達王，積不相能，於恆河畔，戰伐相尋，久而不絕。王子六人，從事戰役。適值涅彌達王崩逝，朝中恐生死訊傳播，摩揭陀人，氣焰轉盛，因祕之。國政由二大臣共攝，經七日後，為京城中眾民所悉，不聽彼二大臣之命，乃奉阿育，入即王位。</p>
<p style="margin-left:0em;text-indent:2em">王子六人，既勝摩揭陀，獲得六城，聞阿育王已即王位，乃與五百大臣，分別統治恒河北岸五城與鴦伽城。</p>
<p style="margin-left:0em;text-indent:2em">此後一時，與諸兄積不相能，多年爭戰。最後盡殺其六兄及五百大臣，更破壞六城。起雪山國，迄瀕陀耶山，中間之地，皆被征服，極為兇暴，若未曾作刑殺之事，便心不能安，口不能食。於每日晨，判處殺戳縛打等刑，此後方能平心甘味。</p>
</div>
<div class='div-other'><a id='mulu26' />
<p class='h2'>三　阿育王與耶舍</p><p style="margin-left:0em;text-indent:2em">此後，東方雞園住有堪布阿羅漢耶舍者，往波吒釐弗多羅城，每日於王前，為王說法，每夜於伽藍中，傳教授於四眾。王自晤阿羅漢耶舍，即生誠信，孜孜為善，惟日不足，每日供養三萬比丘。</p>
<p style="margin-left:0em;text-indent:2em">此後，阿羅漢耶舍，為之宣說正等覺者釋尊授記，勸以如來舍利法塔，莊嚴大地。乃於一日夜，成就八萬四千法塔云。</p>
</div></div>
</div><!-- end of div[@id='body'] -->
</body></html>