<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu228' />
<div class='div-other'><a id='mulu229' />
<p class='h1'>第三十八章　超岩寺之堪布傳承</p>
<div class='div-other'><a id='mulu230' />
<p class='h2'>一　楞伽勝賢</p><p style="margin-left:0em;text-indent:2em">現在應述其他單獨散見之事。</p>
<p style="margin-left:0em;text-indent:2em">自從在昔吉祥達磨波羅王之時代起，至搽那迦王未出世之時代為止，中間約經五王時代，於超岩寺，由真言金剛大阿闍黎，以次嬗代，守護教法。達磨波羅王時代，最初為阿闍黎佛智足，彼後則為燃燈賢守護教法，彼之傳記，於餘處詳。於摩蘇羅俱什多王之時代，楞伽勝賢出世。此阿闍黎生楞伽國，精通一切聲聞藏之班支達比丘也，嗣來摩揭陀，精研大乘，尤精密法。於超岩寺，修上樂輪，親見本尊。作超岩寺之真言阿闍黎。</p>
</div>
<div class='div-other'><a id='mulu231' />
<p class='h2'>二　吉祥持</p><p style="margin-left:0em;text-indent:2em">此後，婆羅門阿闍黎吉祥持（室利陀羅）出，彼之傳記，於餘處詳。聞彼於南方示現大神變，被請至超岩寺。此阿闍黎為慧稱之法統繼承者，曾作有紅黑夜魔敵諸書。西藏人謂「彼為阿闍黎黑行之弟子」，然非彼住人世時之弟子，乃以後親見聖容之弟子也。</p>
</div>
<div class='div-other'><a id='mulu232' />
<p class='h2'>三　跋婆跋陀羅</p><p style="margin-left:0em;text-indent:2em">此後，跋婆跋陀羅出。彼亦總則通一切法，別則嫻習唯識教理及了達續部約五十數。於眠夢為上樂輪所加持，親見度母，大作自他兩利之行。</p>
</div>
<div class='div-other'><a id='mulu233' />
<p class='h2'>四　具分稱等人</p><p style="margin-left:0em;text-indent:2em">此後，具分稱出。彼亦為到密海之彼岸者，神通無礙云。</p>
<p style="margin-left:0em;text-indent:2em">此後，黎羅婆日羅出。得夜魔敵成就，曾退土耳其兵。</p>
<p style="margin-left:0em;text-indent:2em">此後，難勝月出。彼之傳記，於餘處詳。</p>
<p style="margin-left:0em;text-indent:2em">此後，則為黑三昧耶金剛出，已於前文述及之矣。</p>
<p style="margin-left:0em;text-indent:2em">此後，覺賢（菩提跋陀羅）出。通達密咒及內外一切諸法。覺賢之名稱甚多，此名，前西藏人少有稱呼之者。</p>
<p style="margin-left:0em;text-indent:2em">此後，迦摩拉羅俱什多出。此阿闍黎乃一比丘，精通一切經咒，尤於般若，密集，夜魔敵等最為善巧。此阿闍黎為阿提沙及瓊保瑜伽者等最有大恩之上師也。晚年，住於近那爛陀之一林邊，一心專修，以成就圓滿次第為主云。</p>
<p style="margin-left:0em;text-indent:2em">以上十二阿闍黎，除初二外，其餘諸人，如其次第，每十二年，遞為堪布云。</p>
</div>
<div class='div-other'><a id='mulu234' />
<p class='h2'>五　阿提沙等人與超岩寺</p><p style="margin-left:0em;text-indent:2em">於迦摩拉羅俱什多以後，六賢門出。此後，多數真言阿闍黎出。燃燈智（阿提沙）等共同護教之座主傳承，僅未斷絕。六賢門後，歷若干年，皆單獨居住，無堪布也。此後阿提沙（燃燈智）出。此後，由大金剛座短期作堪布。此後，有名迦摩羅俱梨舍者作堪布。此後，有名那忍達羅室利惹諾那者作堪布。此後，阿跋耶迦羅作堪布，歷時甚久。此後，守跋迦羅崛多作。此後，蘇那夜迦波室利作。此後，法生寂作。此後，大班支達釋迦室利作。自此而後，超岩寺毀滅矣。</p>
</div></div>
</div><!-- end of div[@id='body'] -->
</body></html>