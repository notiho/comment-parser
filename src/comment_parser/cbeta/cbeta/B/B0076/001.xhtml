<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<p class='h1'>譯者敘言</p>
<ul class="">
<li><p style="margin-left:2em;text-indent:-2em">一、達喇那他為西藏覺昂派之大師，曾旅行印度，尼泊爾各地，見聞廣博。本史作於明神宗萬曆三十六年（一六〇八），取材頗多，內容豐富，於每一宗派之流衍，亦率能道其原委。如此完整之印度佛教史，求之國中，尚無其匹；故為譯出，以餉國人。</p>
</li>

<li><p style="margin-left:2em;text-indent:-2em">二、本史篇幅頗多，茲節譯其重要部分，僅得全書三分之一。但所刪去者，皆係玄渺神話，於原書精彩，毫未減損也。</p>
</li>

<li><p style="margin-left:2em;text-indent:-2em">三、本史西藏原文有德格版奈旦版兩種。此本乃根據德格版譯出，亦曾參考日人寺本婉雅之日譯本。寺本氏譯本，係假自陳大可先生，陳先生並助余譯讀，盛意可感，謹於此致殷重之謝忱。</p>
</li>

<li><p style="margin-left:2em;text-indent:-2em">四、譯筆除書名外，全係直譯，以保留原文之語氣情態。</p>
</li>

<li><p style="margin-left:2em;text-indent:-2em">五、原本有章無節，章名之標擧，係在每章之後。今按漢地著作習慣，將章名提在每章之前；並於每章酌為分節標題，以便讀者觀覽。</p>
</li>

<li><p style="margin-left:2em;text-indent:-2em">六、譯本於每節之後，遇有解釋之需要者，曾參考寺本氏之譯本，及其他佛家典籍，略為註釋，或可供讀者觀覽之一助也。</p>
</li>
</ul><p style="margin-left:12em">一九四五年七月七日　王沂暖於重慶</p>
</div>
<p class='juan'>印度佛教史</p><p class="byline">達喇那他著</p><p class="byline">王沂暖譯</p>
<div class='div-other'><a id='mulu3' />
<p class='h1'>第一章　善見王時代</p>
<div class='div-other'><a id='mulu4' />
<p class='h2'>一　大迦葉與阿難陀</p><p style="margin-left:0em;text-indent:2em">在昔，正等覺者大師之教，初結集時，諸天贊嘆，一切人界，安穩歲豐，眾天人等，和樂而住。</p>
<p style="margin-left:0em;text-indent:2em">善見王者，亦稱阿闍世王，彼王福澤，自然增長，除弗栗恃城外，其餘五城，不待戰伐，一切內服。爾時如來，以及雙勝（舍利弗與目犍連）與十六萬八千阿羅漢，俱入寂滅，大迦葉波，亦般涅槃。一切眾生，甚為愁嘆。已曾親見釋尊聖容之諸異生比丘，咸自謂言：「佛在世時，吾等因放逸故，未得勝位。」於是憂勤，專心修法。有學諸聖，亦復如是。諸未親見釋尊聖容之初業比丘，以未得瞻釋尊聖容，於佛教授，未能親炙，若不精進，當入輪廻；如是思維，亦於善法，努力勤修。以此之故，得四果者，與日俱增。</p>
<p style="margin-left:0em;text-indent:2em">釋尊付法於大迦葉，大迦葉付法於聖阿難陀，教法傳播，於焉開展。聖阿難陀守護教法，約經十五年時，金色童子（竭諾迦婆盧那童子）證阿羅漢。彼之傳記，如金色童子因緣經中所載。聖阿難陀能令眈於佚樂之金色童子，無少障難，證得阿羅漢果；故阿闍世王，於彼尊為等佛聲聞，凡十五年間，以一切資具，供養阿難陀等五千阿羅漢焉。聖阿難陀，四十年間，守護教法，彼示涅槃之明年，阿闍世王崩。</p>
</div>
<div class='div-other'><a id='mulu5' />
<p class='h2'>二　商那和修</p><p style="margin-left:0em;text-indent:2em">聖阿難陀住於誓多林時，居士商那和修，於五年間興起僧伽大供養業。後依皇者之教命出家，次第憶持三藏，證得阿羅漢果。如是前後約使一萬比丘，皆得證阿羅漢。</p>
</div></div>
</div><!-- end of div[@id='body'] -->
</body></html>