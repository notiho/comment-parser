<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu140' />
<div class='div-other'><a id='mulu141' />
<p class='h1'>第二十六章　吉祥法稱時代</p>
<div class='div-other'><a id='mulu142' />
<p class='h2'>一　動堅王，極明王等諸王</p><p style="margin-left:0em;text-indent:2em">紮羅王崩後，彼弟動堅王（紮羅蘇恥羅王）享國二十年，西方大部，皆被征服。其子毘濕笯羅闍王，多年守護王國。</p>
<p style="margin-left:0em;text-indent:2em">爾時，統治中國及西方之大部者，為底達王之子極明王（般羅底達），與彼子摩訶蘇耶尼王。</p>
<p style="margin-left:0em;text-indent:2em">於北方般羅底達之弟摩訶釋迦婆羅王（釋迦大力）住訶黎土婆羅城。罽賓全境，皆聽命焉。藩伽羅，迦摩流波，與底羅孚抵三國，為婆羅旃陀羅王之子毘摩羅旃陀羅王（無垢月）所統治。</p>
<p style="margin-left:0em;text-indent:2em">此中，動堅王與毘濕笯羅闍王，平安守土，如法治國，於佛教作何事業，則未見明文記載。餘人則皆篤信佛教。</p>
<p style="margin-left:0em;text-indent:2em">復次，般羅底達王與摩訶蘇耶尼王，一心專敬吉祥法稱，摩訶釋迦婆羅王，則尊崇大對法論師之世友。無垢月王則尊崇班支達阿摩羅信訶，寶稱，與散般羅土達之弟子中觀論師吉祥密（室利崛多）諸人。</p>
<p style="margin-left:0em;text-indent:2em">此復，約於此時，整個言之，佛教雖甚發達，但較之無著兄弟與陳那在世時，則於東方及南方之一切處，外道增盛，而佛教衰減矣。</p>
</div>
<div class='div-other'><a id='mulu143' />
<p class='h2'>二　商羯羅之對抗佛教</p><p style="margin-left:0em;text-indent:2em">復次，於第五世信訶王之時代，有外道阿闍黎兄弟二人出，長者名陀達渡雷，樂耽三昧，次者名商羯羅阿闍黎，成就大自在天。彼於藩伽羅國，興起辯論，諸佛教敗，約有道場二十五所所有資具，失於外道，使彼諸道場空無所有。優婆塞約五百人被迫入外道。</p>
<p style="margin-left:0em;text-indent:2em">如是，於歐提毘舍，亦有商羯羅阿闍黎之弟子名跋多阿闍黎者，於彼居地，廣與內外道辯。內道有班支達名俱黎舍守裂守達，精通聲明及辯術，建立教軍，而與之辯，外道獲勝，復毀眾多內道道場，其尤甚者，奪諸教民與道場焉。</p>
<p style="margin-left:0em;text-indent:2em">後此之時，乃護法，大德月（月稱）滅後之時也。</p>
<p style="margin-left:0em;text-indent:2em">此時，於南方，有稱外道「辯論之王」之婆羅門遊戲童子，與大天之信徒，持牛戒者之米齊聲二人焉。彼二亦於南方諸國，多興辯論，佛護、清辯、法使、陳那諸人弟子，及諸所有聲聞僧眾，未能遮破彼等辯論。內道財富及其教民，多為外道婆羅門掠奪以去。此者，於前所說者，時代較後也。</p>
</div>
<div class='div-other'><a id='mulu144' />
<p class='h2'>三　提婆濕摩羅與寶稱之註釋中論</p><p style="margin-left:0em;text-indent:2em">爾時，阿闍黎護法之弟子提婆濕摩羅，思破月稱，造中論白顯釋，於南方，與一外道辯而勝之。</p>
<p style="margin-left:0em;text-indent:2em">有一名娑羅婆訶那王者，趣入佛教，興建無數神殿法塔，並建立道場。</p>
<p style="margin-left:0em;text-indent:2em">於此王時，成就者瞿羅俱什出。阿闍黎菴摩羅信訶之詳細歷史，則未之聞焉。寶稱造有入中論註釋云。</p>
</div>
<div class='div-other'><a id='mulu145' />
<p class='h2'>四　世友與十八部之分裂</p><p style="margin-left:0em;text-indent:2em">世友亦曾作阿毘達磨俱舍論註釋，異部宗輪論之作者，即彼也。世親住世以前，十八部皆已完成。此先佛教遇敵之時，即轉式微，僅餘少分。於此時，由辯論因緣，與時會推移，更沈沒矣。</p>
<p style="margin-left:0em;text-indent:2em">從大眾部分裂而成東山部，西山部，雪山住部三部。從說一切有部，分裂而成迦葉部與說分別部二部。從上座部分裂而成大伽藍部。從一切所貴部分裂而成守護部。彼餘諸部，尚弘傳也。</p>
<p style="margin-left:0em;text-indent:2em">此中，諸聲聞修持之教者，五百年後，已漸衰退；持聲聞之教理者，至今尚多。有少數佛教史學者謂：「大乘弘揚之後不久，聲聞諸部，即轉衰息。」更謂大乘教部，已既建立，此後聲聞，勢轉微弱，約於此時，持聲聞者，當無多也。此乃臆度無識之論也。</p>
</div>
<div class='div-other'><a id='mulu146' />
<p class='h2'>五　法稱</p><p style="margin-left:0em;text-indent:2em">具吉祥法稱者，生於南方主陀末尼國（佛頂末尼）。此以前一切班支達之言也。但至今日，無與彼國相似之名。法稱之生地，為覩黎摩羅耶國，內道外道，一切皆通。昔時此地，名至陀末尼，則決定也。</p>
<p style="margin-left:0em;text-indent:2em">其生時為第五信訶王與底達王即位不久之時代，則甚顯然。為婆羅門族之外道遍行者樓盧難陀之子。幼小之時，即擅巧慧，努力研習工巧明處，吠陀與其支分，醫藥音韻，外道教理等。年約十六或十八時，精通一切外道教理，諸婆羅門，盛為讚譽。約於此時，見一佛典，於焉生起最深信解，乃改著內道之優婆塞服。為眾婆羅門所共驅擯。</p>
<p style="margin-left:0em;text-indent:2em">於是來中國，從阿闍黎護法出家，全部三藏，無餘了達。合計契經及陀羅尼真言一切，能持誦者，達五百部。其餘眾多因明書論，雖曾聽聞，意猶未愜。從陳那弟自在軍一聞集量，等自在軍。二次聽聞，已等陳那。三次聽聞，知阿闍黎自在軍，尚有未達陳那密意之違謬處，因以言於阿闍黎前。阿闍黎最極欣喜，言曰：「汝等陳那矣，可破斥一切違謬，於集量論，別造註釋」！得阿闍黎如是開許，乃造讚頌。</p>
</div>
<div class='div-other'><a id='mulu147' />
<p class='h2'>六　法稱與遊戲童子之辯論</p><p style="margin-left:0em;text-indent:2em">或云此後欲習外宗密言，服僕役服，去之南方。詢於人曰：有誰善巧外道義耶？告之曰：「通外道義而無敵者，遊戲童子也。」即於彼處，了知一切彼宗心要。如何破彼一切理趣，深印於心。</p>
<p style="margin-left:0em;text-indent:2em">去之嘎迦俱訶具有宮殿之市場，於覩流孚摩黎葡王之所在地，廣張告語曰：「欲辯論者，有伊誰耶？」有持米齊仙教理者之婆羅門迦那崛多，復有持六見教理者約五百人，咸來集會。辯論三月，次第折服此五百人，使入佛教。於彼等中，豐於財者，約五十人，使各建立內道道場。遊戲童子得聞此訊，極為憤恚，親與五百婆羅門眾，前來論辯。於是與辯。遊戲童子不共之宗，有五百數。於彼一切，各以百數吠陀法門而摧破之。於是使遊戲童子趣入內道。彼諸五百婆羅門眾，知惟佛教，是應理者，乃皆於佛教出家。</p>
</div>
<div class='div-other'><a id='mulu148' />
<p class='h2'>七　法稱與商羯羅之辯論</p><p style="margin-left:0em;text-indent:2em">復次於離繫外道之羅孚部羅填行者之部孚伽羅具孚耶，婆羅門之鳩摩羅難陀，外道辯論之王迦那陀樓盧等住於瀕陀耶山窟之一切敵論者，亦悉數摧破之。</p>
<p style="margin-left:0em;text-indent:2em">此後，更至土羅婆利國，振鈴而問，「堪辯者誰？」外道等眾，多數避逃，少許自承，不堪興辯，乃於彼國，修復前時被破壞之一切道場，於諸林園閒靜處所，修習禪定。</p>
<p style="margin-left:0em;text-indent:2em">爾時，於聖那爛陀，商羯羅阿闍黎欲興辯論，致書彼寺。彼等咸謂：「應俟明年」。乃作後期，因從南方，迎法稱至。</p>
<p style="margin-left:0em;text-indent:2em">辯論時至，婆羅門等及諸外道，一切皆為極明王所召請，羣集波羅奈斯。王與臣工眾人列坐其外，商羯羅阿闍黎與吉祥法稱居中。辯論將興，商羯羅言曰：「我若獲勝，君等諸人，或沈恆河，或入外道，由我裁奪。若君等勝，我寧跳恆河而死」辯論乃興，法稱數數敗商羯羅，最終使彼無可置答。商羯羅欲沈恆河，阿闍黎止之，不聽，謂其弟子跋多阿闍黎曰：「汝與之辯，勝此薙髮者。若不能勝，我將轉世，生為汝子，再與彼眾辯。」言已自溺而死。彼之弟子，自命遍行梵行者眾，胥入佛教，諸餘人眾，避之遠方。</p>
<p style="margin-left:0em;text-indent:2em">此之明年，跋多阿闍黎生一子。跋多阿闍黎於七年時，重復如前，建立教軍，而與之辯。跋多所論皆敗，自沈恆河死。於是彼之長子即第二跋多阿闍黎，與商羯羅阿闍黎之轉世者，及堅執己教諸婆羅門，皆遠逃東方。直心婆羅門約五百人，於佛教出家；五百人皈依三寶。</p>
<p style="margin-left:0em;text-indent:2em">於摩揭陀有婆羅門富盧那，於末土羅有婆羅門富盧那跋陀羅，彼二俱雄於財。雅擅辯論，次第來辯，阿闍黎以正理伏之使入佛教。二婆羅門各於摩揭陀與末土羅，建立五十內道道場。於是，令聞美譽，遍一切地。</p>
<p style="margin-left:0em;text-indent:2em">爾時於瀕陀耶山中有華王之子廣華王，征服村鎮，三百餘萬，殊勝財富，與天相等，彼去此王國中巡行，次第到達王之宮殿。王問：「誰乎？」答曰：</p>
<p style="margin-left:0em;text-indent:2em">「具智慧者為陳那，月官之說極清淨，韋羅佳什善通達，勝一切者非我誰？」問曰：「其法稱耶」？曰：「世間如是見稱」。彼王亦為廣建伽藍，使法稱居之。七部量論，亦造於此地。居此長時，廣弘佛教，此國比丘之數達萬人，建立道場亦約五十所。</p>
<p style="margin-left:0em;text-indent:2em">此後至邊地具日羅達國，亦使彼處婆羅門眾與外道等，多入佛教，建造瞿達富黎佛殿。</p>
</div>
<div class='div-other'><a id='mulu149' />
<p class='h2'>八　法稱與轉世商羯羅之辯論</p><p style="margin-left:0em;text-indent:2em">爾時，商羯羅阿闍黎，已既轉世，聰明智慧，過於前生，並善辯論。其年約及十五六時，欲與法稱辯，來波羅奈斯，請於摩訶蘇耶呢王，振鈴諸方。自南方迎請阿闍黎至。婆羅門眾，約及五千，王及庶民，數乃無量，皆悉集聚，一如昔日，建立教軍，而與之辯，大摧破之，亦復如前，溺死恆河。於時，有眾多婆羅門，見己宗義，理應遮破，乃有多人，改信出家，復有多人，作優婆塞。</p>
<p style="margin-left:0em;text-indent:2em">爾時，有名毘度耶信訶，提婆毘度耶迦羅，提婆信訶之三大婆羅門阿闍黎，自罽賓國，詣法稱前，以誠直心，廣研教理，法稱亦以實智訓指，乃於內法，深生淨信，因之皈依，受五學處，並聞教理，聽七量論，更轉善巧。既歸北方罽賓國內，於法稱之因明論，盛為弘揚。</p>
<p style="margin-left:0em;text-indent:2em">於此中頃，長時住於波羅奈斯，以後更至南方，於前佛教未弘通處，或衰微處，與諸障損佛教者辯，而摧破之。以法攝伏王與臣眾。僧伽大眾與諸道場，無邊興盛。此阿闍黎建立神殿，約及百數，勸他建立，數亦無量。因此阿闍黎激勉之力，入佛教者，比丘與優婆塞以上，總計約及十萬人。</p>
<p style="margin-left:0em;text-indent:2em">晚年之時，商羯羅阿闍黎復轉生為跋多阿闍黎之孫，智慧之力，較前尤大，乃之南方，與法稱辯，法稱勝彼，遂入佛教，即於南方，以婆羅門而住優婆塞行，崇信佛教云。彼所建之佛殿，至今尚存。此後，法稱欲命終前，於迦隣伽國，建立伽藍，使眾民等，多入正法，遂示寂焉。</p>
<p style="margin-left:0em;text-indent:2em">此阿闍黎謂與藏王松贊甘普同一時代，此說尚可信據。</p>
</div>
<div class='div-other'><a id='mulu150' />
<p class='h2'>九　六莊嚴</p><p style="margin-left:0em;text-indent:2em">六莊嚴中：龍樹，無著，陳那三人是造論者，而提婆，世親，法稱三人是造釋者。各於彼等之時代，隨宜明教，事功相等，故稱為六莊嚴也。</p>
</div>
<div class='div-other'><a id='mulu151' />
<p class='h2'>十　盧婆波諸人</p><p style="margin-left:0em;text-indent:2em">婆羅門商羯羅難陀，為以後出世者。以之為法稱之親愛弟子，則大誤矣。爾時，得成就之瑜伽行者，有大阿闍黎盧婆波，中因陀羅部孚底，顧顧羅闍，阿闍黎蓮華金剛（海生金剛）與羅黎多婆日羅。此諸人者，殆同一時代。</p>
<p style="margin-left:0em;text-indent:2em">此中，阿闍黎顧顧羅闍者，皆稱之曰狗王，有少數史傳稱之為顧達羅闍。於上所舉諸瑜伽行者中，彼最著稱。</p>
</div>
<div class='div-other'><a id='mulu152' />
<p class='h2'>十一　羅黎多婆日羅與黎羅婆日羅</p><p style="margin-left:0em;text-indent:2em">阿闍黎羅黎多婆日羅者，乃那爛陀一班支達，去烏仗那國。自烏仗那，去之陀摩犍闍，為欲利益未來有情，迎請夜魔敵等續部。</p>
<p style="margin-left:0em;text-indent:2em">彼之弟子黎羅婆日羅，筆錄阿闍黎之講述。</p>
<p style="margin-left:0em;text-indent:2em">此據聖地所遍傳者，瑜伽自在之毘盧波者，修夜魔敵，金剛亥母，為之加持，因得悉地。以成與夜魔敵不二之瑜伽大自在者故，能教授一切續部。迎請紅夜魔敵續部。並如薄伽梵所說修法教授，筆之於書。</p>
<p style="margin-left:0em;text-indent:2em">彼之弟子，曇毘黑盧迦，迎請俱盧俱黎修證法，與阿羅黎二種續部。作無我女成就法，與俱生成就。</p>
<p style="margin-left:0em;text-indent:2em">其後阿闍黎盧婆波與海生二人，迎請喜金剛續部。盧婆波造名蘇婆散吠陀富羅俱黎多，以講圓滿次第為主之論。海生造生起次第修法甚多。喜金剛父部修法之最初者，即海生所造之法也。</p>
<p style="margin-left:0em;text-indent:2em">東方大阿闍黎中道論派之室利崛多（吉祥密），其歷史亦未見聞也。</p>
</div></div>
</div><!-- end of div[@id='body'] -->
</body></html>