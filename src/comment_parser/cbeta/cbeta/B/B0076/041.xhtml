<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu245' />
<div class='div-other'><a id='mulu246' />
<p class='h1'>第四十一章　於南方弘法傳承華鬘一書所出之史話</p>
<div class='div-other'><a id='mulu247' />
<p class='h2'>一　華鬘一書之著者</p><p style="margin-left:0em;text-indent:2em">罽賓國與南方孤基等國之君王世系，薈萃而筆之於書者，則未之見。南方國中，弘法利生最為圓滿之王國史話，攝要製作者，則有名為華鬘一書，為婆羅門摩諾摩底之所著也。其中如是記載云：「於南方香至國中，戌迦拉羅闍<span class='note-inline'>(白王)</span>與旃陀羅輸跋二王之時代，大海中小島伽羅荼等地，有一能轄多數禽鳥者出，為禽鳥建立神殿名為羅劾底羅闥云。」</p>
</div>
<div class='div-other'><a id='mulu248' />
<p class='h2'>二　統治王等諸王之供養布施事業</p><p style="margin-left:0em;text-indent:2em">復次統治王、與商羯羅王、可意王之時，於千佛塔，日各以一傘及無量資具供養之。</p>
<p style="margin-left:0em;text-indent:2em">復次蒲伽蘇婆羅王，即富美髮王，彼子月軍，彼子商羯羅師子王三王之時。於比丘等及優婆塞，亦分供以值銀五百巴那之資具。彼等生地，頗為難知，大概出於崑迦那國。</p>
</div>
<div class='div-other'><a id='mulu249' />
<p class='h2'>三　毘耶具羅羅闍等諸王之供養事業</p><p style="margin-left:0em;text-indent:2em">商羯羅師子王彼有三子，長名毘耶具羅羅闍，領地為多羅崑迦那，建立神殿及二千所。中子佛陀，領地為波羅崑迦那，與覩魯羅底，常時供養比丘五千人。末子佛陀舒闍，棄捨王國，最後得為土羅婆梨之王，引一萬婆羅門與一萬佛徒，不斷說法。</p>
<p style="margin-left:0em;text-indent:2em">又於瀕陀耶山腹，有六面童子王者出，成就財流天女明咒，以穀物衣食布施貧民乞者。</p>
</div>
<div class='div-other'><a id='mulu250' />
<p class='h2'>四　大海王等諸王之建立道場</p><p style="margin-left:0em;text-indent:2em">於摩盧耶羅國大海王、威伏王、尊勝王、首領王等四人一系傳承時，各建立五百道場，所建神殿亦稱是。</p>
</div>
<div class='div-other'><a id='mulu251' />
<p class='h2'>五　提婆羅闍王等諸王之保護教法</p><p style="margin-left:0em;text-indent:2em">於迦羅那札國與毘土耶那伽羅國諸處，有大自在王出。彼子天王，彼子種種王三王之時，命令國中五族及婆羅門一切等眾，除三寶外，不信他教。在位各三十年。彼有子三人，長曰嬰兒王，在位三年。次曰極燒王在位一月。彼二王者，各建廟。極燒王之誡曰：「有信非佛教之諸餘教者，殺無赦。」末子那伽羅闍薄伽梵，與一萬眷屬俱，出國浮舟，東征卡木附近之敵，即於彼處，獲得王國，崇信佛陀。於有關教法之事業，盛為興作。</p>
</div>
<div class='div-other'><a id='mulu252' />
<p class='h2'>六　<span class='corr'>波</span>羅密多羅等人之建塔造像</p><p style="margin-left:0em;text-indent:2em">婆羅門<span class='corr'>波</span>羅密多羅者，生於迦隣伽國。彼於達二海邊中間之地，滿建法塔。</p>
<p style="margin-left:0em;text-indent:2em">復次，南方國土。為長三角形，尖端南指，底邊與中國之地相接。尖端之最尖銳處，有羅浼濕縛羅國。從彼國至東方所有之海，名為摩睺陀提。從彼國至西方中間所有之海，名為羅多那格哩。二海相連，因為此島三角形所分隔，故此海之正南，至於遠處，大海之色，不混雜也。波浪相交之近邊有達類瓦。以故，在摩睺陀提與羅多那格哩相接之中間，於每一城，建一法塔。此於文殊續經授記曰：「地到兩海終」者，即謂此也。</p>
<p style="margin-left:0em;text-indent:2em">又有婆羅門那伽計覩者，造釋尊像十萬軀。每像各以最上千種之供養品以為供養。</p>
<p style="margin-left:0em;text-indent:2em">又有婆羅門增鬘，彼造萬卷書之函，於每函亦以十五種供養品而供養之。於講說研讀此類書籍之比丘優婆塞，約四千人亦長時供養之。</p>
<p style="margin-left:0em;text-indent:2em">又大乘阿闍黎伽具伽梨者，獲得聞持陀羅尼，證得無邊他心通。因彼之教授，一千弟子，得無生忍。</p>
<p style="margin-left:0em;text-indent:2em">童喜者乃果彌國之優婆塞也。為五千優婆塞說法，彼等皆獲通達般若。</p>
<p style="margin-left:0em;text-indent:2em">童慧者，一在家之優婆塞也，因彼說法，國中少年男女以上，總計萬人，於大乘得禪定。</p>
</div>
<div class='div-other'><a id='mulu253' />
<p class='h2'>七　眾喜賢等人</p><p style="margin-left:0em;text-indent:2em">復次，比丘眾喜賢，惟說諦言，能息城中諸人病患及一切魔。</p>
<p style="margin-left:0em;text-indent:2em">優婆塞施賢與楞伽提婆者出，繪如來像以萬數，所建佛塔亦稱是。</p>
<p style="margin-left:0em;text-indent:2em">又優婆塞婆孚部稅者，於十五年間，以衣食等施諸乞者。</p>
</div>
<div class='div-other'><a id='mulu254' />
<p class='h2'>八　大德中觀慧</p><p style="margin-left:0em;text-indent:2em">復次，優婆塞大德中觀慧出。引外道入佛教，近萬人焉。</p>
<p style="margin-left:0em;text-indent:2em">彼諸阿闍黎，疑為龍樹以前出世者。餘似決定為於大乘發達後至吉祥法稱以前時代出世者；但與以前所舉諸人同時與否，尚未見明文也。</p>
</div></div>
</div><!-- end of div[@id='body'] -->
</body></html>