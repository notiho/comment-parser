<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<div class='div-other'><a id='mulu33' />
<p class='h1'>第八章　離憂王時代</p>
<div class='div-other'><a id='mulu34' />
<p class='h2'>一　拘那羅王子</p><p style="margin-left:0em;text-indent:2em">阿育王有子十一人，最善好者，為拘那羅。因彼之目，與雪山之拘那羅鳥，相類似故，一仙人為命是名。彼通一切技藝，阿育王妃禘失羅叉，鍾愛於彼，誘惑之，彼以嚴正，不受誘惑，王妃怒之。</p>
<p style="margin-left:0em;text-indent:2em">一時，阿育王兼患嘔瀉，王妃以蒜為藥，供獻於王，服之即愈。王欲酬彼，答曰：「今非其時，請俟異日。」</p>
<p style="margin-left:0em;text-indent:2em">一時，西北遠方，有阿須摩波蘭多國之瞿伽盧那王叛亂，命王子拘那羅率兵往討，於克彼王之時，王妃禘失羅叉乞言於阿育王曰：「王錫酬賞，今其時矣，請以王國，於七日間，為我管理。」王即與之。彼乃作一書，令抉拘那羅王子之目，竊王印信，簽蓋其上，遣使送往阿須摩波蘭多國。爾時，拘那羅王子自讀來書，知為王命，乃於抉目之時，言曰：「請抉一目，置我掌中。」如言行之。前此也，一阿羅漢，預知彼將罹是禍，乃為多說無常等法，彼因時時思惟其義，益以今見此目為緣，遂以證得預流果去。此後，離棄眷屬，攜一琵琶，遍行諸國，到達波吒釐弗多羅之象園，為眾所識，頂禮於彼，諸民眾等，未之知也。黎明，飼象人語彼：「其彈琵琶！」因彈琵琶而唱伽摩迦之曲焉。王於重樓上聽之，以聲似其子也。天明察之，果為其子，問知原因，大為震憤，下禘失羅叉於膠舍，命以火焚之，王子諫止之曰：「若我一視禘失羅叉，與我之子，平等慈愛，無瞋恨心時，請將此眼，復如前好。」遂復得一較前更勝之目焉。</p>
</div>
<div class='div-other'><a id='mulu35' />
<p class='h2'>二　離憂王</p><p style="margin-left:0em;text-indent:2em">彼出家後，得阿羅漢，視棄王國，如敝屣也。由彼子離憂王繼承焉。</p>
</div></div>
</div><!-- end of div[@id='body'] -->
</body></html>