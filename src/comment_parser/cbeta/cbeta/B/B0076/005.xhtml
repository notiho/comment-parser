<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<div class='div-other'><a id='mulu19' />
<p class='h1'>第五章　聖提多迦時代</p>
<div class='div-other'><a id='mulu20' />
<p class='h2'>一　優波崛多之付法</p><p style="margin-left:0em;text-indent:2em">復次，聖優波崛多付法於聖提多迦。彼之傳記，有如下者：</p>
<p style="margin-left:0em;text-indent:2em">於阿利耶闍耶國，有一具大財富之婆羅門，彼有一子，名提多迦，聰慧善巧，而耽深沈之思，通四吠陀，與十八明處，父甚愛之。移時父死，乃以一切家財，布施沙門與婆羅門，攜五百眷屬，衣遍行衣，前往遊歷十六大城，於諸有盛名之外道及婆羅門處，問梵行道，無能圓滿為答覆者。最後於末土羅，問教於優波崛多，深信於彼，因而出家，受具足戒。優波崛多，更為指示七種教授，歷時七日，五百婆羅門眷屬，皆獲證得阿羅漢果。聖提多迦，則於八解脫而得禪定。彼時，各國婆羅門之眾多上首，皆於佛教，起最勝信心，於時，聖優波崛多付法於彼。彼於六城等處，傳教四部眾，佛法得廣弘通，使一切眾生，皆獲安樂焉。</p>
</div>
<div class='div-other'><a id='mulu21' />
<p class='h2'>二　提多迦</p><p style="margin-left:0em;text-indent:2em">一時，於覩貨羅國，有名彌那羅王者，彼國中之一切居民，皆崇奉虛空天，除此而外，於善惡無所知也。聖提多迦來為彼等宣說正法，王等千人，皆得見諦。無量眾民，亦皆歸依，受學之處。夏季三月，住於彼地，比丘之數，無量增加，得證阿羅漢者，及千人焉。</p>
<p style="margin-left:0em;text-indent:2em">此後，彼國與罽賓國間，道路往來，毫無擁阻。罽賓國之長老，多詣彼處，教法大興。僅此王及其子摩須耶王之時，約建大伽藍五十，其中皆滿住無數僧眾。</p>
<p style="margin-left:0em;text-indent:2em">復有東方迦摩盧波國（阿薩斯地方）之婆羅門悉陀，彼之財富，可擬帝王，有千眷屬，奉日為神。聖提多迦來為說法，因生深信，得見真諦，以大敬信，而造摩訶制多耶伽藍。即於其處，廣為四方一切僧眾作大施會。以是迦摩盧波國境中，佛法大為弘揚。</p>
<p style="margin-left:0em;text-indent:2em">爾時，西方摩羅婆國，有婆羅門名無憍者，未受灌頂之王也。日殺山羊千頭，以其血肉作護摩。聖提多迦來，廣為說法。彼等懺悔罪業，慚愧己行，請問息滅罪惡之方便。乃如聖者所示方便，一切婆羅門，皆受皈依，而修學處，於妙音居士之園中隙地，造大伽藍。如是，於此國中，佛教亦廣為弘揚。</p>
<p style="margin-left:0em;text-indent:2em">此時，約為距阿育王生後不久之時也。彼等之後，次第之間，約有五百婆羅門眾，守護教法，饒益眾生，歷時甚多。彼付法於聖迦羅後，於摩羅婆國之鄔舍尼示寂。</p>
</div></div>
</div><!-- end of div[@id='body'] -->
</body></html>