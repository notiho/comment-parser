<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu123' />
<div class='div-other'><a id='mulu124' />
<p class='h1'>第二十四章　戒日王（尸羅王）時代</p>
<div class='div-other'><a id='mulu125' />
<p class='h2'>一　戒日王</p><p style="margin-left:0em;text-indent:2em">其後，室利盧沙之子膩沙流伽尸羅王出，信奉三寶，發願飽供出家者食，財富日增，於彼四方一切比丘，以妙飲食而為供養。王宮名羅達城，得壽百四十歲，享國亦近百年，約於聖德光之晚年即王位。</p>
</div>
<div class='div-other'><a id='mulu126' />
<p class='h2'>二　信訶王父子與信訶旃陀羅王</p><p style="margin-left:0em;text-indent:2em">東方離咕毘族所生之王名信訶者出，有大權力。爾時阿闍黎月官生。信訶王之子跋盧舍王，享國甚久。旃陀羅族之信訶旃陀羅王即王位，權力微小，聽受信訶王與跋盧舍王之教令。此時，為清辯與解脫軍之晚年。阿闍黎日護與解脫軍之弟子勝軍，佛護之弟羯磨羅弗提之晚年。德光弟子月末尼，那爛陀寺堪布勝天，皆同時代出世者也。</p>
<p style="margin-left:0em;text-indent:2em">於南方阿闍黎月稱亦出世，約為阿闍黎護法與阿闍黎寂天，成就者毘盧波之早年。聖娑伽提婆，亦似為此時出世者。譯師湼角慧稱所譯之花鬘續中，有「聖僧使之弟子聖娑伽提婆造」之言。是故彼是否為聲聞阿羅漢，尚待考證也。彼等中，未聞有勝軍與羯磨羅弗提之傳記。月末尼，為膩沙流伽尸羅王之上師，亦無多事蹟可考。日護者，為主張聖龍樹與聖無著之意見為一致者云。於罽賓與摩揭陀各建立大道場十二處。勝天，亦為通達無量經典之大阿闍黎也，久住那爛陀，詳細傳記，則未之見聞。</p>
</div>
<div class='div-other'><a id='mulu127' />
<p class='h2'>三　佛齒之供養</p><p style="margin-left:0em;text-indent:2em">爾時，北方訶娑摩，有一佛齒出，阿闍黎僧使之弟子文章家密授與法使之弟子羅陀那摩咥等四眾如法行者，無量百千出世，供養佛齒。彼之傳承，今普康之地尚有遺存。</p>
</div>
<div class='div-other'><a id='mulu128' />
<p class='h2'>四　具吉祥月稱</p><p style="margin-left:0em;text-indent:2em">具吉祥月稱者，誕生於南方之薩曼多。幼習諸明，即於南國生地出家，盡通諸藏，於清辯之眾多弟子及佛護弟子羯磨羅弗提處，受龍樹宗義及一切教授，成為智者中之大智者，為那爛陀寺之堪布。造入中論等三書及六十如理論釋等，盛弘佛護宗義。</p>
<p style="margin-left:0em;text-indent:2em">後至南方，於崑迦那多破外論，使無量數婆羅門與居士眾趣入佛教。建立眾多大道場。嗣於摩笯藩伽山，欲依真言道，得最勝悉地，居留甚久，化虹身而逝。諸真言阿闍黎如是云。</p>
</div>
<div class='div-other'><a id='mulu129' />
<p class='h2'>五　阿闍黎月官</p><p style="margin-left:0em;text-indent:2em">阿闍黎月官者，東方婆連陀羅王族班支達毘斯沙迦之子。皈依一大乘阿闍黎，受學五明。於大阿闍黎安慧處，多分經論，纔聞即了。於持明阿闍黎阿輸處，受學教授，修習明咒，成為極大之智者。</p>
<p style="margin-left:0em;text-indent:2em">更於東方跋盧舍王國中，製作醫方韻律工巧諸論，尤廣釋聲明。被王置箱篋，投之恆河中，浮至恆河與海相會之一洲上，傳說此洲為聖多羅母所變現者。旃陀羅毘婆，原名也。旃陀羅果彌（月官）乃住於彼處後所得之名也。彼洲至今尚存在，約一能容七千村落之地云。</p>
<p style="margin-left:0em;text-indent:2em">後隨商人，至錫蘭島，建獅子音神殿，更為增益工巧醫方等諸明處，亦講大乘法。更至南方閻浮提地，於婆羅門婆羅流支之神殿中，見有從龍所受之聲明及龍施舍所造之波膩尼註釋；因斥之曰：「龍者甚愚言多義少，重複不完。」於是於釋波膩尼義，而造旃陀羅文法。於此書中，言簡義明，極為圓滿，不取義於龍焉。</p>
</div>
<div class='div-other'><a id='mulu130' />
<p class='h2'>六　月稱與月官之論辯</p><p style="margin-left:0em;text-indent:2em">此後來明生處聖那爛陀寺，月官依無著宗，持唯識義。月稱依龍樹論及佛護等釋，而持無自性義，七年之間，論辯不休。為觀論辯，無量眾民，常時會集，村中童年男女以上，皆解宗義，因為歌曰：</p>
<p style="margin-left:0em;text-indent:2em">「嗟嗟龍樹宗，有藥亦有毒；慈氏無著書，眾生之甘露。」此後被請住錫那爛陀寺，多說正法，造：</p>

<ul class="">
<li><p style="margin-left:2em">讚百人頌</p>
</li>

<li><p style="margin-left:2em">內明論百人頌</p>
</li>

<li><p style="margin-left:2em">外論百人頌</p>
</li>

<li><p style="margin-left:2em">工巧明百人頌</p>
</li>

<li><p style="margin-left:2em">單行小書四百三十二頌</p>
</li>
</ul><p style="margin-left:0em;text-indent:2em">又造名波爾地波摩利論，指示全分菩提道次，於切爾馬，土羅毘羅國與錫蘭島，講說此書之風氣，今尚存焉。二十律儀與入三身論，為後出一切大乘班支達所修學云。救度母百成就法，觀世音百成就法，亦此阿闍黎所造，西藏有譯本。總之，其所自造之書甚多也。</p>
<p style="margin-left:0em;text-indent:2em">如是長時利益有情，後欲往普陀山，從閻浮提來檀那室利，於彼，供養吉祥積米法塔，建立度母神殿百數，聖觀音神殿百數，於普陀山示寂，其遺體至今尚在。與弟子書者：王子寶稱還俗，彼自普陀山託諸商人，致書於彼。王子見書後，復如法修行云。</p>
<p style="margin-left:0em;text-indent:2em">上述之中，月稱與月官之前半生時，應知為信訶王與跋盧舍王在位之時，亦護法之前半生之時也。月稱與月官在那爛陀會晤，為其後半生之時，阿闍黎護法利益眾生時，為第五信訶王之時也。</p>
</div></div>
</div><!-- end of div[@id='body'] -->
</body></html>