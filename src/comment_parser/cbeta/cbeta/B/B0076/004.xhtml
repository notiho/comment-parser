<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<div class='div-other'><a id='mulu15' />
<p class='h1'>第四章　優波崛多時代</p>
<div class='div-other'><a id='mulu16' />
<p class='h2'>一　優波崛多之守護教法</p><p style="margin-left:0em;text-indent:2em">此後，優波崛多，渡過恆河至北方勝身國，即底羅孚抵正西方之一國。於彼處說法三月，得阿羅漢者，滿千人焉。更往犍陀羅山說法，亦令無量眾生，得證見諦。後更來摩揭陀國附近西北方之末土羅城，於城門旁，眾生集處，有那達與跋達者，常時讚嘆聖優波崛多，乃以尸羅山之那多迦毗羅伽藍奉獻，並供養一切資具。於此說法，有無量出家者與居士，皆得見諦。</p>
<p style="margin-left:0em;text-indent:2em">此後即住於那多迦毗羅伽藍，以迄終生。釋尊授記彼，為無相好佛。以除身無佛之相好外，攝益眾生，有與釋尊同等之事業。自從如來般涅槃後，廣利眾生，無能過彼者也。</p>
<p style="margin-left:0em;text-indent:2em">優波崛多守護教法時，阿波蘭多迦王國（日下）最為廣大，即蘇陀奴王之子大自在王守護國政九年，與其子紮摩沙守護國政二十二年之時也。</p>
</div>
<div class='div-other'><a id='mulu17' />
<p class='h2'>二　鬱多羅阿羅漢</p><p style="margin-left:0em;text-indent:2em">時東印度，有阿羅漢名鬱多羅者，大自在王甚信仰之。婆伽羅國之民眾，於雞護林建立伽藍，供獻於彼，即名雞園。彼對阿波蘭多伽之四眾，傳說教授，得四果者甚多，其上首弟子，即阿羅漢耶舍也。</p>
<p style="margin-left:0em;text-indent:2em">大自在王崩後，紮摩沙王即位不久，有名為闍薩之婆羅門老嫗，年近百二十歲矣，有子三人名闍耶，蘇闍耶，羯嚕耶那，造鬱多羅阿羅漢處，於三寶起大信心。闍耶於波羅奈斯之「轉法輪」處，建立像殿。蘇闍耶於王舍城之竹林精舍，建立像殿。羯嚕耶那，則建金剛座之犍陀羅，即摩訶菩提之淨香殿。後彼婆羅門三弟兄，於三像殿，各自常時供養五百比丘之食物，於四方一切僧眾，亦以資具而供養之。</p>
</div></div>
</div><!-- end of div[@id='body'] -->
</body></html>