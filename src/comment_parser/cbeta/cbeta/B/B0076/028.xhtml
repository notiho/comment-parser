<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu162' />
<div class='div-other'><a id='mulu163' />
<p class='h1'>第二十八章　瞿波羅王時代</p>
<div class='div-other'><a id='mulu164' />
<p class='h2'>一　瞿波羅王之治世</p><p style="margin-left:0em;text-indent:2em">於中國與東方之邊界間，有一王族之女，產一美男，及長，去之東方。爾時藩伽羅國無君已多年矣。選彼長稱為王，上尊號曰瞿波羅。初期統治藩伽羅國，後更兼治摩揭陀，於歐丹多富黎附近，建那爛陀寺，於彼二大國中，多建僧伽部，崇信佛法，并弘揚之。</p>
<p style="margin-left:0em;text-indent:2em">阿闍黎彌滿娑迦（行者）入滅之明年，為此王即位灌頂之年云者，此因陀羅陀達（帝釋授）之說也。是過七年後云者，此克施面陀羅跋陀羅之說也。統治王國，凡四十五年。</p>
<p style="margin-left:0em;text-indent:2em">此王在世之時，寂光、福稱之弟子阿闍黎釋迦光，生於西方，於罽賓國，利益眾生。罽賓國更有摩訶檀那尸羅、異友、智鎧，與持律阿闍黎韋羅諸人出世。</p>
</div>
<div class='div-other'><a id='mulu165' />
<p class='h2'>二　中觀自續派之傳承</p><p style="margin-left:0em;text-indent:2em">於東方，亦有阿闍黎智藏駐錫，而或以為清辯、觀音禁、佛智足、智藏、靜命等人，皆中觀自續派之以次傳承者。然據靜命之中觀莊嚴疏，未見有師子賢所造之八千般若經大疏，以佛智（佛智足）為師子賢之弟子，是則未之思耳。又以佛智之弟子為智藏，則更見其愚不可及也。</p>
</div>
<div class='div-other'><a id='mulu166' />
<p class='h2'>三　釋迦慧、戒賢諸人與小毘盧波</p><p style="margin-left:0em;text-indent:2em">釋迦慧、戒賢，與王子稱友地支諸人亦出世。</p>
<p style="margin-left:0em;text-indent:2em">於罽賓國，伏黎訶盧舍提婆王，治理王國，於此之時，得成就者之阿闍黎出世者，如上所敘可知也。就中小毘盧波者，顯然為此王與提婆波羅王之中間時代出世者也。</p>
<p style="margin-left:0em;text-indent:2em">於西方迦擦國，有毘跋羅達王出。彼王之女，嫁為提婆波羅王妃，生王子羅薩波羅云。於毘跋羅達王時，小毘盧波出。彼王之供養，內外道皆有，王所信者，則為內道也。一切臣工，乃信外道。</p>
<p style="margin-left:0em;text-indent:2em">不可思議之著作家大阿闍黎訶鈷多黎，即出於此時代。於瞿波羅王或提婆波羅王之中間時代，吉祥歐丹多富黎伽藍，亦已建立。於摩揭陀，有一內道之優婆塞，建立歐丹多富黎大伽藍。由彼自己建立道場，臨命終時，道場付託於提婆波羅王。</p>
</div></div>
</div><!-- end of div[@id='body'] -->
</body></html>