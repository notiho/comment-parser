<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu220' />
<div class='div-other'><a id='mulu221' />
<p class='h1'>第三十七章　斯那四王等時代</p>
<div class='div-other'><a id='mulu222' />
<p class='h2'>一　阿跋耶迦與釋迦室利等大自在者二十四人</p><p style="margin-left:0em;text-indent:2em">羅婆斯那王之子迦薩斯那王，彼子摩尼多斯那王，彼子羅抵迦斯那王出。彼諸人者，統治王國，歷幾何年，則不確知。但四王總計，將近八十年，而不能超過之也。彼等時代，由守跋迦羅崛多，羅毘室利惹諾那，那夜迦波室利，陀舍婆羅室利，與較彼等少後之法生寂、吉祥稱天、尼守迦蘭迦提婆、達磨迦羅崛多等，皆阿跋耶迦羅信徒之智者成就者，諸無量人，持守佛教。</p>
<p style="margin-left:0em;text-indent:2em">於羅抵迦斯那王時代，罽賓國之大班支達釋迦吉祥賢，尼泊爾之佛吉祥，大阿闍黎羅多那羅俱什多，大善巧者惹諾那迦羅崛多，大善巧者佛吉祥友，大善巧者僧伽摩惹諾那，羅毘室利跋陀羅，旃陀羅迦羅崛多等，諸勤律儀者，持金剛者，到經海彼岸者，多出世焉。稱為摩漢達（大自在者）二十四人云。此中大班支達釋迦室利之歷史，尤著聲譽。罽賓國之佛陀室利，亦曾短時作超岩寺大眾部之上座，更於尼泊爾國多說般若與密咒等。</p>
</div>
<div class='div-other'><a id='mulu223' />
<p class='h2'>二　羅多那羅俱什多與摩揭陀之滅亡</p><p style="margin-left:0em;text-indent:2em">大阿闍黎羅多那羅俱什多，於般若乘與諸明處，其所了達，等釋迦室利，因明則釋迦室利善巧，密咒則彼善巧，加持與能力，則同等云。屬大眾部，作超岩寺真言阿闍黎，親見上樂、時輪、夜魔敵等無量本尊。</p>
<p style="margin-left:0em;text-indent:2em">於摩揭陀之滅亡，二年前即為授記。篤信彼之眾多弟子，自其時起，皆去罽賓及尼泊爾。摩揭陀滅亡之時，去之北方。於尼泊爾廣利眾生，亦曾入藏，但居留之時間，則甚短暫。</p>
</div>
<div class='div-other'><a id='mulu224' />
<p class='h2'>三　惹諾那迦羅崛多諸人</p><p style="margin-left:0em;text-indent:2em">惹諾那迦羅崛多者，曾親見慈氏菩薩。</p>
<p style="margin-left:0em;text-indent:2em">佛陀室利密多羅者，夢中親聞金剛亥母說法，更通達一切明處，親見本尊，具足一切圓滿次第殊勝功德。</p>
<p style="margin-left:0em;text-indent:2em">金剛吉祥（婆日羅室利）者，為十力者（陀舍婆羅）之弟子，爾時享年殆及百歲，此後住世亦近百年。於南方使堪能者數千人，成就密乘而得解脫。</p>
</div>
<div class='div-other'><a id='mulu225' />
<p class='h2'>四　佛教衰微與回教徒之入侵</p><p style="margin-left:0em;text-indent:2em">斯那四王時代，摩揭陀國中，外道亦漸次興盛，奉大食國之回教者，亦日益增多。王於歐丹多富梨寺與超岩寺，亦各減小其城雉，以兵駐守之。於金剛座未建立大乘部，略有瑜伽行者與大乘者說法焉。於守夏時，聲聞萬人集。其他諸道場，多數奄然淪於衰息矣。於超岩與歐丹多富梨，其僧眾數，約與阿跋耶迦羅時代相等云。</p>
<p style="margin-left:0em;text-indent:2em">羅抵迦王（車夫）崩逝後，羅溫斯那王守護王國，多年治平。此後於恆河與耶無那河中間之案達羅毘陀國，有土耳其王名月者出。時有比丘，為王使臣，而禍以起。彼與居藩伽羅等各國之土耳其眾多小王，聯合舉兵，摩揭陀國大遭蹂躪，歐丹多富梨寺，出家者被殺極眾，此寺與超岩寺俱被焚燬。於歐丹多富梨寺之遺址，建大食之城堡焉。</p>
</div>
<div class='div-other'><a id='mulu226' />
<p class='h2'>五　釋迦室利之入藏與諸班支達之逃亡</p><p style="margin-left:0em;text-indent:2em">班支達釋迦室利，去之東方歐提毘舍國之闍伽盧陀羅，於彼處留住三年，轉來西藏。</p>
<p style="margin-left:0em;text-indent:2em">大羅多那羅俱什多，去之尼泊爾。</p>
<p style="margin-left:0em;text-indent:2em">大班支達惹諾那迦羅崛多等大班支達，與近百數小班支達，去之印度西南方。</p>
<p style="margin-left:0em;text-indent:2em">大班支達佛陀室利密多羅，與十力者之弟子婆日羅室利，更與眾多小班支達俱，遠逃南方。</p>
<p style="margin-left:0em;text-indent:2em">僧伽摩室利惹諾那，羅毘室利跋陀羅，旃陀羅迦羅崛多等摩漢達十六人與小班支達約二百人，遠去東方之普康、牟拈、甘普遮。</p>
<p style="margin-left:0em;text-indent:2em">於是摩揭陀國，教法奄然滅亡矣。此際成就者，修行者雖多住世，然以有情共業所感，莫可挽救也。</p>
<p style="margin-left:0em;text-indent:2em">於時，瞿羅叉之徒眾，大部瑜伽者，昏庸愚昧，為得外道諸王之利養恭敬故，轉為大自在天之徒眾。並唱言曰：「我等與土耳其不相違也」。僅奈得須婆羅之一小地區，尚為內道之所居住焉。</p>
<p style="margin-left:0em;text-indent:2em">於羅婆斯那，與彼子佛陀斯那，彼子哈梨達斯那，彼子補羅底達斯那等時，須奉命於土耳其王，權力極小，彼等僅略作與己權力相等之內道崇奉而已。佛陀斯那王時代，大班支達羅睺羅室利跋陀羅，住於那爛陀，聽法者約七十人。</p>
<p style="margin-left:0em;text-indent:2em">此後，部孚密室利跋陀羅，此後，優波耶室利跋陀羅等人出世。與彼等同等之羯盧那室利跋陀羅，牟尼陀羅室利跋陀羅，各隨所應，努力奉守釋迦教法。</p>
<p style="margin-left:0em;text-indent:2em">富羅底達斯那王崩後，彼之世系斷絕。有云尚有其他崇信佛教之諸小王出，但於正史，則未之見也。</p>
</div>
<div class='div-other'><a id='mulu227' />
<p class='h2'>六　搽伽拉羅闍王之征服土耳其</p><p style="margin-left:0em;text-indent:2em">富羅底達斯那王崩去後，約過百年之時，於藩伽羅國，有權力強大之搽伽拉羅闍王出，制哩以內之新都及一切土耳其，皆為其所征服。彼王最初信婆羅門教，以王妃信奉佛教，心為之變。彼於金剛座，作大供養，一切神殿，被破壞者為之修復。大淨香殿之九層樓，四層為土耳其破壞，善為葺補，令班支達舍利弗陀羅居之，而建立道場焉。於那爛陀諸大神殿，亦作大供養，只未建立為道場耳。</p>
<p style="margin-left:0em;text-indent:2em">此王頗享大年，彼逝世已百六十年矣。其後，於摩揭陀國，崇信佛教之王出世者，則未之或聞。以是勤律儀者，持經藏者，亦未聞有出世者焉。</p>
</div></div>
</div><!-- end of div[@id='body'] -->
</body></html>