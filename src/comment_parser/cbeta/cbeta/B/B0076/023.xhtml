<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu110' />
<div class='div-other'><a id='mulu111' />
<p class='h1'>第二十三章　陳那阿闍黎時代</p>
<div class='div-other'><a id='mulu112' />
<p class='h2'>一　室利訶盧沙王與毘伽摩旃陀羅王父子</p><p style="margin-left:0em;text-indent:2em">約當大阿闍黎世親之晚年時，深方王崩逝以後，出於西方摩盧國之室利訶盧沙王，權力極大，征服西方一切王國。嗣於佛教生起淨信，奉阿闍黎德光為上師。</p>
<p style="margin-left:0em;text-indent:2em">約於此時，東方部哩苦叉旃陀羅王之孫毘伽摩旃陀羅王，與其子伽摩旃陀羅王二王守護王國。此二王亦權力極強；富於貲財，而喜布施，以法治國。然未皈依三寶；內道外道，兩俱供餐，尤信尼犍子離繫外道。於罽賓國，亦有一切所貴王出世云。</p>
<p style="margin-left:0em;text-indent:2em">爾時，於東方阿闍黎安慧與陳那利益眾生。於西方則為聖無著弟子佛使利益眾生之晚期，與德光利益眾生之極盛期也。於罽賓，大德僧使廣行利益眾生事，阿闍黎法使，則遍行一切國說法。於南方有阿闍黎佛護來錫，約當於清辯（跋毘耶）與解脫軍之一生中之前期也。</p>
<p style="margin-left:0em;text-indent:2em">於歐提毘舍國，有闍隸盧訶王之子那倡舍王，與大臣婆羅那伽計舍者出，約七年間守護王國，權力極盛，毘伽摩旃陀羅王亦禮敬彼。為阿闍黎盧伊波所調伏，棄捨王國，得成就者，為陀利迦波王，與大臣真格波。</p>
<p style="margin-left:0em;text-indent:2em">阿闍黎三寶使與清辯同時代，於歐提毘舍國有婆羅門賢護者，亦廣作佛教之事業。</p>
</div>
<div class='div-other'><a id='mulu113' />
<p class='h2'>二　室利訶盧沙王破滅回教</p><p style="margin-left:0em;text-indent:2em">彼等之中，室利訶盧沙王，成為無敵之強王時，欲滅回教，於與摩宇拉斯多那國相近之一小國，建立一回教稱為摩尸達者木製之大寺，會集無數回教大師，收集彼教無數經典，悉皆焚之。回教徒被焚而死者，為數一萬二千人。因彼王如是之破壞，約百年間，持大食之教法者，尠矣。</p>
</div>
<div class='div-other'><a id='mulu114' />
<p class='h2'>三　德光</p><p style="margin-left:0em;text-indent:2em">大阿闍黎德光者，生於末土羅國之婆羅門族，後於彼地一伽藍出家，受具足戒。於大阿闍黎世親處，精習聲聞三藏與無量大乘經及異部律論，十萬律部，常默誦於心。為室利訶盧沙王之上師。</p>
</div>
<div class='div-other'><a id='mulu115' />
<p class='h2'>四　安慧</p><p style="margin-left:0em;text-indent:2em">阿闍黎安慧者，南旃陀迦羅拏耶長者之子，七歲時，往阿闍黎世親處，修學諸明。其後持上座部三藏，通達一切大小乘對法，更造寶積經四十九會與中觀本頌之註釋。</p>
<p style="margin-left:0em;text-indent:2em">約於阿闍黎世親入滅之時，摧破外道吠守多波羅等之敵論，而獲稱「語自在」。</p>
</div>
<div class='div-other'><a id='mulu116' />
<p class='h2'>五　陳那</p><p style="margin-left:0em;text-indent:2em">阿闍黎陳那者，生於南方信訶婆苦多羅城與香至國相近之一地之婆羅門族。外道教理，一切精通。從犢子部堪布龍授出家，通達聲聞部三藏。後至阿闍黎世親處，盡聞大小乘三藏。住歐提毘舍之補羅娑伊羅山洞中，勤修禪定，歷時數年。爾時，於聖那爛陀寺，外道與佛徒，大起爭辯。迎請陳那，摧伏外道。於彼處闡揚俱舍，並多製作唯識因明之零星諸論，總計造論及百部云。</p>
<p style="margin-left:0em;text-indent:2em">再回歐提毘舍，造集量論，後往南方之地，摧伏諸國外道甚多，於古昔阿闍黎所建道場之頹敗者興復之，更使歐提毘舍王大臣賢護，趣入佛教。此婆羅門，建立大伽藍十六處。</p>
<p style="margin-left:0em;text-indent:2em">如是摧破外敵甚眾，稱「因明之王」。法之弟子，徧滿諸方，長時隨侍之沙門，未置一人，少欲知足，盡壽安住十二頭陀功德，於歐提毘舍國之一森林間靜處示寂。</p>
</div>
<div class='div-other'><a id='mulu117' />
<p class='h2'>六　僧使</p><p style="margin-left:0em;text-indent:2em">大德僧使，世親之弟子也。南方之婆羅門族，為說一切有部之人，彼住金剛座極久。於金剛座建立毘奈耶與阿毘達磨之道場二十四處。</p>
<p style="margin-left:0em;text-indent:2em">因為土耳其之一切所貴王（三摩多王）所敬重，迎至罽賓，建立羅覩那崛多伽藍與崑跋袞陀羅伽藍，弘揚大乘教法，即於彼國示寂。</p>
<p style="margin-left:0em;text-indent:2em">於罽賓國，其先，大乘教法未有弘傳。至無著兄弟時，僅少流布，自此阿闍黎以往，始漸弘揚矣。</p>
</div>
<div class='div-other'><a id='mulu118' />
<p class='h2'>七　法使</p><p style="margin-left:0em;text-indent:2em">阿闍黎法使者，生於東方藩伽羅國，為無著二兄弟之弟子，遊行四方一切諸國。後建立一聖文殊神殿，而註釋全部瑜伽師地云。</p>
</div>
<div class='div-other'><a id='mulu119' />
<p class='h2'>八　佛護</p><p style="margin-left:0em;text-indent:2em">阿闍黎佛護者，生於南方坦婆羅國之哈沙苦利陀。即於彼處出家，學極廣博，為阿闍黎龍友之弟子。從僧護問龍樹宗義，一心修行，得最勝智。住於南方檀多利弗伽藍說法。於聖父子（龍樹提婆）與馬鳴等所造之論，多所註釋。</p>
</div>
<div class='div-other'><a id='mulu120' />
<p class='h2'>九　清辯</p><p style="margin-left:0em;text-indent:2em">阿闍黎清辯者，生於南方摩盧耶羅之最勝王族，即於此國出家，從僧護學大乘經典及龍樹之教授。至南方，為南方五十伽藍之主，廣說正法。於阿闍黎佛護入滅後，見彼所造諸論，乃於中論另造釋論，破斥前阿闍黎之見，依龍樹之教授釋經。</p>
<p style="margin-left:0em;text-indent:2em">此二阿闍黎立中道無自性論。佛護弟子甚少，清辯弟子極眾，比丘數千，隨侍左右。彼之宗義，廣為弘揚矣。</p>
<p style="margin-left:0em;text-indent:2em">彼二阿闍黎未出世前，諸大乘者，皆住一教。此二阿闍黎始峻別聖龍樹與聖無著之宗為二云。無著之宗。非示中道，但為唯識；而龍樹之義，乃吾等之義，此外無有也。於是遮破餘等一切。故清辯示寂後，大乘內部，分而為二，爭論起矣。</p>
<p style="margin-left:0em;text-indent:2em">此復，阿闍黎安慧造「中觀密意了別疏釋」，其書出現南方之地，清辯之徒眾，不之許也。彼等造那爛陀，與安慧諸弟子辯，清辯之弟子勝，諸無自性論師如是云。月官與月稱爭論之理趣，亦如是應知也。</p>
<p style="margin-left:0em;text-indent:2em">西藏多數人，謂：「佛護為龍樹前期弟子，清辯為其後期弟子而興爭辯。」「佛護轉生為月稱」云。此僅臆說耳。</p>
</div>
<div class='div-other'><a id='mulu121' />
<p class='h2'>十　解脫軍</p><p style="margin-left:0em;text-indent:2em">聖解脫軍者，生於中土與南方中間之儒婆羅洞窟附近，為阿闍黎佛使之甥。信解大乘，後來世親處，聽聞般若，盡能憶持般若諸經，然未聽受教授也。於此更作僧護之最末弟子，問般若教授於彼。此阿闍黎如西藏所稱：「乃阿闍黎世親之弟子，自通般若波羅密多」云。印度人士雖有謂：「是陳那之弟子，未入世親之門下，般若波羅密多之現觀，問於法使，般若波羅蜜多之教授，則聞於清辯。」但聖地多數人所共許者全不如此。彼乃世親之最末弟子，此阿闍黎之諸弟子，咸如是云。</p>
<p style="margin-left:0em;text-indent:2em">復次，此阿闍黎修觀般若，心中起殊勝覺受，無有疑義，惟有一處經文與現觀莊嚴論相違，不安於心。爾時夢中，聖彌勒授記曰：「汝其往波羅奈斯之伽藍，可得大義利也！」翌日天明，遂去彼地，路遇優婆塞寂鎧，從南方普陀山請至二萬八千頌之經，經句與現觀莊嚴之論文符合，心得寬慰焉。乃以中道無自性論義釋八品經與現觀莊嚴論，造般若莊嚴和雜之論，如是之義，此阿闍黎未出世前之所無也。二萬頌出世之前，他人未得寓目之原因，以此故也云。</p>
<p style="margin-left:0em;text-indent:2em">後為東方一小王之上師，作二十四伽藍之主，勤說般若，聽經比丘，最少時亦有千數。如是歷時，殆三十年。</p>
</div>
<div class='div-other'><a id='mulu122' />
<p class='h2'>十一　三寶使</p><p style="margin-left:0em;text-indent:2em">阿闍黎三寶使者，從世親聞對法藏，更多依止一切異國之持藏者，與陳那交誼頗篤，與陳那之關係，乃一聽聞般若之弟子，以智慧論，則等同陳那云。復註釋八千頌攝義。為讚譽此阿闍黎所造註釋之無邊功德，陳那亦復造攝義焉。後此阿闍黎去之南方，作多數伽藍之主，為無量眾生說法。至土羅婆梨國，新建立大道場五十，長時弘揚教法。</p>
<p style="margin-left:0em;text-indent:2em">後往百花山，優婆塞寂鎧往普陀山，亦同此時，此優婆塞據二萬頌八千品之歷史所載，三去普陀山。第一次，為己朝謁。第二次，為斷現觀莊嚴與經不同之疑，波羅奈斯之僧眾遣彼前往，未曾質疑。唯迎觀音至，質疑於觀音，答言：「我乃化身，不知也。」第三次，為斷彼疑，請還八千品。此優婆塞為盜殺害。</p>
</div></div>
</div><!-- end of div[@id='body'] -->
</body></html>