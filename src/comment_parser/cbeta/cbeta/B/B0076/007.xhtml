<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<div class='div-other'><a id='mulu28' />
<p class='h1'>第七章　同阿育王時代</p>
<div class='div-other'><a id='mulu29' />
<p class='h2'>一　第二結集與十事非法之爭</p><p style="margin-left:0em;text-indent:2em">爾時，聖提多迦未付法於聖迦羅前，聖提多迦，衰病多年，惟住於摩羅婆國之憍實彌，對四眾傳授教授。毗舍利之諸比丘，羣相謂言：「上座自身，且有病患，於彼處，能得何真實教授耶？」故不去彼前，而擅行非法十事；並謂其為法，為律，為大師教。</p>
<p style="margin-left:0em;text-indent:2em">阿羅漢耶舍等七百阿羅漢皆不謂然，於華氏城之伽藍中，由離呫毗族所出之王名難陀迦者為檀越，而行第二結集。此中所謂七百阿羅漢者，乃六城分立之時，僅居住屬於毗舍利城俱分解脫之多聞阿羅漢也。是故此第二結集者，乃部分之結集也。彼之真實歷史，載在毗奈耶雜事中，此盡人皆知，不更採入本史矣。</p>
<p style="margin-left:0em;text-indent:2em">此結集出於此時代，乃跋多伽底與克世面陀羅跋陀羅之說也；並與於西藏現存之毗奈耶中，所載釋尊入滅後，經百十年時，行第二結集之說一致，本史使用，即為此說。於諸餘部毗奈耶中，亦有於釋尊入滅後經二百十年或二十年，而行第二結集之說。於印度諸歷史中，亦有言阿育王與聖提多迦等為同時，於大善見入滅，阿育王亦入滅之後，而行第二結集者。此則據前說而為說，乃於毗奈耶雜事中所謂「彼（提多迦）付法於大善見，諸大眾（謂諸大德）等已入無餘涅槃，彼時佛入滅已百十年矣」之語生誤解也。梵語所謂「雅答吉答」一助詞。「何時」、「彼時」，二義俱轉。於此處，應譯作「何時」。二百二十年等之說，乃以半年，計為一年，與百十年說，仍相符順。此喇嘛班支達之說也。班支達因陀羅陀達所著之史話中有曰：「若有謂言：『阿育王入滅後五十年，聖優婆崛多出世，於百十年時付法傳承畢，此後勝者（佛）入滅後五十年，聖優波崛多出世，於百十年時付法傳承畢，此後阿育王生』等者；與授記不合，又與聖地可靠之諸史籍相違，故此乃近似之言，不可信也。」</p>
</div>
<div class='div-other'><a id='mulu30' />
<p class='h2'>二　聖迦羅</p><p style="margin-left:0em;text-indent:2em">於東方鴦伽國，住一多財富之家主，以無子故，勤供摩訶提婆（迦羅毗濕笯）之像。一時，妻擧一男，因為之名迦羅焉。彼成長後，兩親棄養，於聖提多迦，生起信心，終乃出家，從聖提多迦，受具足戒。</p>
<p style="margin-left:0em;text-indent:2em">此後一時，聖提多迦，入般涅槃，由聖迦羅守護教法，為四部眾，傳授教授，得四果者，無斷絕焉。</p>
<p style="margin-left:0em;text-indent:2em">於罽賓國，數數宣說，無我法義，時逾三月。於獅子國，三月說法，伽藍僧眾，遍滿此洲，證四果者，所在多有。此洲釋尊昔曾來錫，釋尊滅後，教法衰微，聖迦羅至，始廣弘揚。最後付法王族之聖善見，於北方古遐瓦那國入滅。</p>
</div>
<div class='div-other'><a id='mulu31' />
<p class='h2'>三　聖大善見</p><p style="margin-left:0em;text-indent:2em">聖善見之父名曰見，為西方跋盧迦黜搽國班頭族所出之王族也。雄於貲財，名其子曰善見。彼子既長，以園林五十，美姬五十，每姬各有侍婢五十，樂女五十，每日有價值五千巴那之花，為之享樂。其餘受用，更不待言，可與諸天相比競也。</p>
<p style="margin-left:0em;text-indent:2em">一時，眾多眷屬圍繞於彼，前往園林，路遇阿羅漢守迦耶奈，與眷屬俱，前往城中；因生深信，頂禮其足，坐於一方。阿羅漢為之說法，即於座上，證阿羅漢。乃出家。此後以聖迦羅為阿闍黎，長時共住，聖迦羅般涅槃後，四眾由大善見調伏之。</p>
<p style="margin-left:0em;text-indent:2em">以後聖者徧行南方，普建伽藍，各地僧眾徧滿焉。於諸小洲，亦安立佛教。於大支那國等，亦使教法少為弘揚。無量眾生，各使安樂，此後乃入無餘涅槃。</p>
<p style="margin-left:0em;text-indent:2em">復次，阿育王幼年時，為聖提多迦晚年之時，彼王安住於罪行時，為聖迦羅守護教法之時，彼王轉成具法之王時，為聖善見守護教法之時。而大善見入滅後，王亦遂崩焉。現有從聖阿難陀至善見之因緣讚，彼等之精要，我則從克世面陀羅跋陀羅所取錄者而書之。彼等之付法傳承，為圓滿守護教法者，所作事業，與釋尊等。彼等之後，雖亦有眾多阿羅漢出，然所作事業，能如是與釋尊同等者，則未之有也。</p>
</div></div>
</div><!-- end of div[@id='body'] -->
</body></html>