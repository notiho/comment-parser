<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印度佛教史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu56' />
<div class='div-other'><a id='mulu57' />
<p class='h1'>第十三章　大乘弘傳之初期</p>
<div class='div-other'><a id='mulu58' />
<p class='h2'>一　世友與妙音</p><p style="margin-left:0em;text-indent:2em">恰於第三結集終了之後，迦膩色迦王崩去時，於北方阿守磨波浪多與罽賓國之西方覩貨羅接近之地，有一居士名闍提者，富於貲財，供養北方之一切法塔。從西方摩盧國迎請毗婆沙師之大德世友，與覩貨羅之大德妙音二人至本國，十二年間，供養比丘近三十萬人，遂於無上菩提發心。</p>
<p style="margin-left:0em;text-indent:2em">於普守迦羅婆禘宮殿之中，迦膩色迦王子，供養阿羅漢等聖者百人，更為比丘萬人，於五年間，修大施會。</p>
<p style="margin-left:0em;text-indent:2em">於東方華氏城，有婆羅門毗度孚者出，彼抄寫三藏無量卷帙，施諸比丘。復於三藏每種各有十萬頌，如是抄寫約千次焉。於彼一一，復以不可思議資具供養而增益之。</p>
</div>
<div class='div-other'><a id='mulu59' />
<p class='h2'>二　大乘之弘傳</p><p style="margin-left:0em;text-indent:2em">於波吒釐弗多羅城，有阿羅漢名聖阿濕縛崛多者出，彼乃於八解脫得禪定者，因彼說法，聖難陀蜜多羅等之阿羅漢輩出，得見諦者，所在多有。</p>
<p style="margin-left:0em;text-indent:2em">於西方相馬王出，作佛教之大事業焉。</p>
<p style="margin-left:0em;text-indent:2em">西南之臊羅守多羅國，有婆羅門具種姓王（鳩黎迦）出，聞生於鴦伽國之大上座阿羅漢難陀，是持大乘者，欲聞大乘故，因請彼至。彼時，於諸異國，宣說大乘之善知識，無量頓出。</p>
<p style="margin-left:0em;text-indent:2em">大德阿毗達盧迦，毗伽多羅國伽度婆闍，提浮耶迦羅崛多，羅睺羅蜜多羅，惹諾那多羅，與大優婆塞之僧伽多羅等之說法師，約五百人出世。</p>
</div>
<div class='div-other'><a id='mulu60' />
<p class='h2'>三　寶積華嚴等大乘經典之出世</p><p style="margin-left:0em;text-indent:2em">聖寶積經十萬法門，一千會；聖華嚴經十萬頌，一千品；聖入楞伽經二萬五千頌；密嚴經一萬五千頌；真實法集經一萬二千頌。此各經卷，從天龍，乾達婆，夜叉等宮殿所出，而從龍國所出者為獨多，是等諸阿闍黎，多為婆羅門眾所迎請。</p>
<p style="margin-left:0em;text-indent:2em">此事為相馬王所聞，生大信心，遂於阿武山巔，建立伽藍共五百所。每一伽藍中請一說法者，供一切資具。令己之諸眷屬眾，具大信心而聰慧者，共五百人，悉皆出家，受大乘法。</p>
<p style="margin-left:0em;text-indent:2em">爾時，王欲抄寫經卷，問曰：「大乘三藏，為數幾何？」答言：「總其全數，雖不能計；但現存者，得千萬焉。」王曰：「為數雖多，亦應抄寫。」遂寫一切所有經卷，布施供養於諸比丘眾。彼之晚年，經卷安置於勝那爛陀。於是，大乘行者比丘五千，皆能憶持無量經藏，智慧無礙，得無生忍。亦曾於諸異生之前，示現少許神變神通諸般遊戲，是故大乘負盛譽者，遍於各處，為諸聲聞所難容認，因起謗毀，而宣稱曰：「大乘非佛說也」！諸大乘者，一切皆為瑜伽師唯識論者。彼等前此，曾於十八部出家，多數皆與彼等聲聞共住。一千餘眾聲聞人中，雖祇有一二大乘者雜居其間；但諸聲聞人等不能勝之也。</p>
</div>
<div class='div-other'><a id='mulu61' />
<p class='h2'>四　尊勝成就主與商羯羅主</p><p style="margin-left:0em;text-indent:2em">爾時，於摩揭陀，有婆羅門尊勝成就主（無陀加羅果彌）與商羯羅主（商羯羅巴禘）二兄弟出，持優婆塞戒，通一切乘。如欲差別佛法外道之勝劣故，尊勝成就主作「殊勝者讚」，商羯羅主作「勝於天讚」，於市衢中及五宮等一切處所，廣為宣揚，於金剛座，供養聲聞比丘五百人，於那爛陀，供養大乘行者五百人。</p>
</div>
<div class='div-other'><a id='mulu62' />
<p class='h2'>五　那爛陀寺之建造始末</p><p style="margin-left:0em;text-indent:2em">那爛陀寺者，乃昔日聖舍利弗之生地，後亦為舍利弗與八萬阿羅漢眷屬入滅之地。中頃，婆羅門村，成為廢墟，於有聖舍利弗法塔之處，阿育王大興供養，而建立佛教之大伽藍焉。此後大乘最初之阿闍黎五百人，商議並觀察曰：「若於聖舍利弗所曾住處，說大乘法，是諸大乘者能弘法之相也。若於目犍連子所曾住處，說大乘法，但能獲得一大勢力，而非於法增益之相也。」於是由婆羅門阿闍黎兄弟，建立伽藍八所，安置所有一切大乘經典。故那爛陀寺之最初建立者，為阿育王；作為弘法之根本地者，為五百阿闍黎與尊勝成就主兄弟；增廣之者，為羅睺羅跋陀羅；大事發展者，則龍樹也。</p>
</div></div>
</div><!-- end of div[@id='body'] -->
</body></html>