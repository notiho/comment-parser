<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪峰志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-xu'><a id='mulu2' />
<p class='h1'>雪峯志序</p><p style="margin-left:0em;text-indent:2em">教道中大千剎土統為諸佛報境然則川岳儲靈煙霞毓秀不知創自何始忽乃挺生奇杰蔚為照世光幢人境叶符曠世一覯如雪峰勝槩乃閩天第一道場彼真覺大師者僧海寶王法門真吼兒時見花幡像設喜動容光行脚訪投子洞山不辭足繭鼇峰成道得力雖藉巗頭芥孔投鍼正脉還思德嶠水因源遠滙為雲門法眼兩宗翮借飈扶突出玄沙長慶諸子自非家風縝密安能支派長流若夫天龍呵護地祇效禮藍長者捐宅為寺閩國主傾心四事因緣輻湊時節相應則知乘乎法運示現者詎易測其原委哉昔百丈老人謂過去迦葉佛時曾住此山可見百丈已前更有開山之百丈豈雪峯之後甯非重到之雪峰乎蓋前身後身孰為異世彼剎此剎原無分區祖師讖云塔石爆夘杉枝篲地奯竹筍生不妨打箇筋斗再來第昔人傾家布施今豪寺產鯨吞倘雪老復出不知藍翁父子能再來檀越否耶吁祖庭寥落不復覩漢官久矣乃興公徐居士以描天藻思寫物宏才如將雪峯山水一筆畫出其間昨葺今頹雖更不常使覽斯志者一見頓還舊觀彼大師作之於七百年前而居士纂之於七百年後雪關將前後事串為一序抑何偶然尚不識簫鼓琵琶能賡千古曲調更復是誰得山林居士喜而授諸梓俱當虛猊牀以待之報其功績可也</p>
<p style="margin-left:2em">崇禎壬申歲冬日博山釋智誾撰</p>
<div style="margin-left:10em"><img src='../images/B24p0577_01.gif' alt='B24p0577_01.gif' /></div>
</div>
<div class='div-xu'><a id='mulu3' />
<p class='h1'>重刻雪峯誌敘</p><p style="margin-left:0em;text-indent:2em">佛祖出世的本懷原為導人向善而達於至善雖先後間興然必時與處會始獲宏其道焉故名山大澤一經偉人達士之所遊履高僧隱者之所棲遲其勝槩玄猷必班班可考久而不磨俾千古之下儼然如見雖不能至而心嚮徃之此山經地志所由作也閩中雪峯昉著于唐誠曰地靈苟非人傑惡足以成其美凢岩洞之幽深殿閣之宏麗皆有可書而前言徃行足以啟人心目者詎可任其散失而弗編修歟按唐咸通逮明崇禎間相距七百餘載前志有無固不可考今觀徐興公居士所輯雖時殊世異不無遺失而禪宗藝文與夫剏建等項井井燦若列眉揣其用心蓋亦勤矣然非目破五車焉能捃拾七百年來之殘編蠧簡彙而成書每慨操䉉之難未嘗不拳拳三致意焉教中道世尊滅度後正法像法各一千年末法則有萬年今入末法僅七百年嗣後有以大雄氏之道鳴于此山者固未可量也即欲仰止前徽遡流尋源舍斯志其孰與歸且道塲之隆替關乎法運而世故之滄桑有若循環百有年前編次之書遍覓諸剎僅獲一帙釋今弗為翻刻安保其不為烏有先生耶匪獨辜負前人心血而後來高才博識有欲從事于斯者亦彌遠而無徵孰謂是役可緩乎適有善士頼亨侯鄭崇絢吳武卿諸君樂為重梓乃將邇年見聞續入一二以付剞劂特書其緣起如是</p>
<p style="margin-left:2em">時乾隆歲在甲<span class='corr'>戌</span>[孑*血]冬</p>
<p style="margin-left:13em">雪峯釋實松題</p>
</div>
<div class='div-other'><a id='mulu4' />
<p class='h1'>雪峰志目錄</p>
<ul class="">
<li>卷之一
<ul class="">
<li>紀形勝</li>
</ul></li>

<li>卷之二
<ul class="">
<li>紀剏立<span class="note-inline">(附題刻)</span></li>
</ul></li>

<li>卷之三
<ul class="">
<li>紀禪宗</li>
</ul></li>

<li>卷之四
<ul class="">
<li>紀法派</li>
</ul></li>

<li>卷之五
<ul class="">
<li>紀當山</li>
</ul></li>

<li>卷之六
<ul class="">
<li>紀田產</li>
</ul></li>

<li>卷之七
<ul class="">
<li>紀生植</li>
</ul></li>

<li>卷之八
<ul class="">
<li>紀藝文</li>
</ul></li>

<li>卷之九
<ul class="">
<li>紀題咏</li>
</ul></li>

<li>卷之十
<ul class="">
<li>紀悟證</li>
</ul></li>
</ul></div>
<p class='juan'>雪峰志卷之一</p><p class="byline">郡人　徐[火*勃]　纂輯</p><p class="byline">林弘衍　叅定</p><p class="byline">鄭天綵　賴亨侯　吳興漢　重訂</p>
<div class='div-other'><a id='mulu5' />
<p class='h1'>紀形勝</p><p style="margin-left:0em;text-indent:2em">震旦方坻羣峰秀結[山*截]嶫蔽虧炎天積雪岫幌雲關星羅碁列地德炳靈四睇幽絕紀形勝第一</p>

<div class='div-other'><a id='mulu6' /><p style="margin-left:0em;text-indent:2em">雪峰山在福州侯官縣廿九三十都宋為永安鄉嘉祥東里距郡城一百八十里而遙高四十餘里蟠據侯官羅源古田閩清四邑延袤六十餘里其山舊有樵者得象骨於峰頭名象骨峰危峭隂寒夏有積雪經暑不消初僧義存游吳楚至武陵傳法於德山乃歸閩居懷安縣之芙蓉山石室其徒蝟集有同學行實者為卜勝槩曰宜若鷲嶺猴江乃可於是得象骨峰形勢積高岡巒環抱乃與里人謝俲方訓陳佐輩誅茅為菴於檉洋凉映臺北導存居之一日登其巔遇大雪留宿其上閩王審知問曰師住象骨峰有何異答曰山頂暑月猶有積雪王曰是山可名雪峰此雪峰之名所繇起也既而徒眾益盛舄衲無所容遂去菴三百步別營所居即今之崇聖寺基也主山曰鳳凰岡唐禧宗乾符二年賜號真覺大師山有二十四景然不能盡是山之勝云</p>
</div>
<div class='div-other'><a id='mulu7' /><p style="margin-left:0em;text-indent:2em">象骨峰山之舊名唐改為雪峰</p>
</div>
<div class='div-other'><a id='mulu8' /><p style="margin-left:0em;text-indent:2em">鳳凰岡寺之主山也寺扆其麓</p>
</div>
<div class='div-other'><a id='mulu9' /><p style="margin-left:0em;text-indent:2em">烏石嶺在山之巔石色純黑不生樹木</p>
</div>
<div class='div-other'><a id='mulu10' /><p style="margin-left:0em;text-indent:2em">丁山距寺四十里</p>
</div>
<div class='div-other'><a id='mulu11' /><p style="margin-left:0em;text-indent:2em">六華峰距寺二十里</p>
</div>
<div class='div-other'><a id='mulu12' /><p style="margin-left:0em;text-indent:2em">一洞山在寺之東北俗呼獅子巖峭拔玲瓏草木蒙茸其上</p>
</div>
<div class='div-other'><a id='mulu13' /><p style="margin-left:0em;text-indent:2em">梯雲嶺在寺之東南</p>
</div>
<div class='div-other'><a id='mulu14' /><p style="margin-left:0em;text-indent:2em">磨香石在寺之東隅石上古刻磨香石三字</p>
</div>
<div class='div-other'><a id='mulu15' /><p style="margin-left:0em;text-indent:2em">鞭鬬石在寺之東隅石上刻光松頭塔四字</p>
</div>
<div class='div-other'><a id='mulu16' /><p style="margin-left:0em;text-indent:2em">棋盤石在羅漢巖之上</p>
</div>
<div class='div-other'><a id='mulu17' />
<p class='h2'>虎跡石</p></div>
<div class='div-other'><a id='mulu18' /><p style="margin-left:0em;text-indent:2em">文殊臺在檉洋之東距寺五里石屋中刻有文殊像</p>
</div>
<div class='div-other'><a id='mulu19' /><p style="margin-left:0em;text-indent:2em">乘雲臺黃蘖希運禪師與一僧同登雪峰轉[耳*兮]間其僧乘雲而去運訝視之曰早知能然當為斫其脛故名</p>
</div>
<div class='div-other'><a id='mulu20' /><p style="margin-left:0em;text-indent:2em">羅漢巖在雙溪距寺二十里抵寺路經於斯下有十數丈深潭上有棋盤石舊跡</p>
</div>
<div class='div-other'><a id='mulu21' /><p style="margin-left:0em;text-indent:2em">應潮泉在山絕頂距寺十餘里一壑澄泓廣二三尺水纔數寸進退深淺與潮候無差四傍皆頑石中有數沙眼潮上則涓涓而出退則復竭相傳以為海眼</p>
</div>
<div class='div-other'><a id='mulu22' /><p style="margin-left:0em;text-indent:2em">卓錫泉距寺二里泉自石罅流出涓涓不竭</p>
</div>
<div class='div-other'><a id='mulu23' /><p style="margin-left:0em;text-indent:2em">瀑布泉在丁山奔流廣十餘丈</p>
</div>
<div class='div-other'><a id='mulu24' /><p style="margin-left:0em;text-indent:2em">湯泉距寺八十里地名湯院產石玲瓏䆗窱可為盆玩有溫泉自龍口流出宋僧可遵有詩云直待眾生塵垢盡我方清冷混常流蘇東坡和之云若信眾生本無垢此泉何處覔寒溫後郡守曾鞏程師孟蔣之奇諸公俱有留題</p>
</div>
<div class='div-other'><a id='mulu25' /><p style="margin-left:0em;text-indent:2em">萬工池在枯木菴前寬可數十畝閩王役丁夫所濬曾費萬工改名</p>
</div>
<div class='div-other'><a id='mulu26' /><p style="margin-left:0em;text-indent:2em">放生池在寺前萬工池下</p>
</div>
<div class='div-other'><a id='mulu27' /><p style="margin-left:0em;text-indent:2em">蘸月池在山門外歲久淤塞前僧墾為田萬歷七年清丈十一畝零鬻價三十金天啟七年曹廉憲學佺捐資贖回仍濬為池四傍砌石</p>
</div>
<div class='div-other'><a id='mulu28' /><p style="margin-left:0em;text-indent:2em">雪嶠路在枯木菴邊</p>
</div>
<div class='div-other'><a id='mulu29' /><p style="margin-left:0em;text-indent:2em">古鏡臺在檉洋之西</p>
<p style="margin-left:0em;text-indent:2em">論曰吾郡山水奇擅宇內雪峰僻處萬山中高凌霄漢隆冬積雪盛夏不消固非炎方所嘗聽覩閩山無象而骨委峰巔離海三百餘里而泉脉候應潮汐乘雲高僧臺址尚存瀑布千仞不讓匡山九疊則是山誠震旦之靈區釋子開士之所吐符也惟是人跡罕至雲巒霧壑未盡品題老氏有云知我者希則我貴矣山靈豈不厚幸哉</p>
</div></div>
<p class='juan'>雪峰志卷一終</p>
</div><!-- end of div[@id='body'] -->
</body></html>