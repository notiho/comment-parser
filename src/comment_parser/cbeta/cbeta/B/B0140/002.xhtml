<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪峰志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>雪峰志卷之二</p><p class="byline">郡人　徐[火*勃]　纂輯</p><p class="byline">林弘衍　叅定</p><p class="byline">鄭天綵　賴亨侯　吳興漢　重訂</p>
<div class='div-other'><a id='mulu31' />
<p class='h1'>紀剏立</p><p style="margin-left:0em;text-indent:2em">白馬東來法門不二鹿苑雁堂琉璃開地玉榜金書累朝勅賜展也大雄千齡弗墜紀剏立第二</p>

<div class='div-other'><a id='mulu32' /><p style="margin-left:0em;text-indent:2em">雪峰崇聖禪寺肇自唐僖宗乾符二年賜名應天雪峰禪院昭宗乾寧元年遷於東洋剏大雄殿及演法堂建塔勝處王氏傾國貲給施夏屋彌山鑄金身像設畢具光化三年改名應天廣福禪院宋太平興國三年賜名雪峰崇聖禪寺迨有明因之永樂九年辛卯鎮守太監馮讓捨財住持潔菴映禪師重剏佛殿法堂山門諸處閩中諸大剎雪峰首稱鉅麗嘉靖辛亥建寧斗峰寶積禪寺比丘道覺與九十六代住持行存重剏天王殿歲久頹壞天啟七年邑人曹學佺捐貲重修　國朝康熙壬寅改向重構未獲告竣殿前瓦塔二座永樂中三寶太監自西洋擕來置此</p>
</div>
<div class='div-other'><a id='mulu33' /><p style="margin-left:0em;text-indent:2em">法堂在佛殿後</p>
</div>
<div class='div-other'><a id='mulu34' /><p style="margin-left:0em;text-indent:2em">祖師堂在法堂之右祖師坐化全身藏此唐龍紀元年師預造難提塔四周斵石為卵形當示寂時留讖謂石卵爆盡杉枝拂地奯竹筍生吾當再來</p>
</div>
<div class='div-other'><a id='mulu35' /><p style="margin-left:0em;text-indent:2em">檀越祠在法堂左祀檀越藍文卿唐封威武軍節度使明護侯王男藍應潮通祐神君次男僧守遠大悲賢聖護佛正法今廢</p>
</div>
<div class='div-other'><a id='mulu36' /><p style="margin-left:0em;text-indent:2em">枯木菴距寺數百步萬工池之前有枯木非梗非柟大可十圍外嵌中枵皮剝殆盡色如黃金大師初入山時宴坐其中今雖無枝梢而本根不朽自唐迄今復八百餘禩真神物也萬曆<span class='corr'>己</span>丑住持定綺作菴覆之木裏外俱唐宋遊人刻名成化<span class='corr'>己</span>亥侯官縣丞吳興劉瓚篆書枯木菴三字</p>
</div>
<div class='div-other'><a id='mulu37' /><p style="margin-left:0em;text-indent:2em">鼇山閣初大師與欽山巖頭客澧州同假鼇山邸舍夜坐不寐欽山詰之師曰心未穩在乃令吐襟次因謂曰從門入者不是佳珍須從自<span class='corr'>己</span>胸中流出將來與我葢天葢地師廓然大悟後名其閣曰鼇山葢識成道之由也今廢</p>
</div>
<div class='div-other'><a id='mulu38' /><p style="margin-left:0em;text-indent:2em">留香堂寺有三僧堂西堂宋初有一僧敗絮百結瘡毒遍體每剝痂血故穢几席與處者不堪其惡主事遣之獨鄰榻僧憐之而送之門<span class='corr'>已</span>而行數里其僧曰荷君勤意適留香相浣回可取之言訖冉冉而去及還所坐處異香襲人經時不歇章郇公得象作留香堂記何大圭重修又記之<span class='note-inline'>(萬曆中住持賢桐重剏)</span></p>
</div>
<div class='div-other'><a id='mulu39' /><p style="margin-left:0em;text-indent:2em">三毬堂大師設三木毬每欲度眾則輥一毬以示機鋒傳燈錄云玄沙[供-八+冉]見師輥出木毬仍即安故處師便入房今三毬猶存其一</p>
</div>
<div class='div-other'><a id='mulu40' /><p style="margin-left:0em;text-indent:2em">白雲堂在寺內</p>
</div>
<div class='div-other'><a id='mulu41' /><p style="margin-left:0em;text-indent:2em">臥雲堂在寺內</p>
</div>
<div class='div-other'><a id='mulu42' /><p style="margin-left:0em;text-indent:2em">如歸堂在寺內</p>
</div>
<div class='div-other'><a id='mulu43' /><p style="margin-left:0em;text-indent:2em">扆翠寮萬曆間僧仁岧建</p>
</div>
<div class='div-other'><a id='mulu44' /><p style="margin-left:0em;text-indent:2em">化生臺在寺之南今廢</p>
</div>
<div class='div-other'><a id='mulu45' /><p style="margin-left:0em;text-indent:2em">萬松關在萬工池之南關傍有古杉二株一為閩王手植一為大師手植至宋淳熙間師植者直上叅天王植者樛而逮地今皆大數圍矣<span class='note-inline'>(三山志云古杉在蘸月池之旁)</span></p>
</div>
<div class='div-other'><a id='mulu46' /><p style="margin-left:0em;text-indent:2em">化成亭在丁山距寺四十里入山之第一境</p>
</div>
<div class='div-other'><a id='mulu47' /><p style="margin-left:0em;text-indent:2em">望州亭在寺之南</p>
</div>
<div class='div-other'><a id='mulu48' /><p style="margin-left:0em;text-indent:2em">肅儀亭在寺之南</p>
</div>
<div class='div-other'><a id='mulu49' /><p style="margin-left:0em;text-indent:2em">半山亭在雙溪</p>
</div>
<div class='div-other'><a id='mulu50' /><p style="margin-left:0em;text-indent:2em">寶所亭在藍田</p>
</div>
<div class='div-other'><a id='mulu51' /><p style="margin-left:0em;text-indent:2em">水磨坊師於枯木菴設水磨坊驅木偶人轉輸米麥狼籍無鼠雀耗師自題云菴前永日無狼子磨下終年絕雀兒至今猶然</p>
</div>
<div class='div-other'><a id='mulu52' /><p style="margin-left:0em;text-indent:2em">龍眠坊在寺之南</p>
</div>
<div class='div-other'><a id='mulu53' /><p style="margin-left:0em;text-indent:2em">金鼇橋本山溪澗之水皆由此出釃水處有洞穴深廣莫測與枯木菴接近</p>
</div>
<div class='div-other'><a id='mulu54' /><p style="margin-left:0em;text-indent:2em">鐵鎖橋在大穆溪石梁橫亘昔寺僧以鐵鎖束之以固風水</p>
</div>
<div class='div-other'><a id='mulu55' /><p style="margin-left:0em;text-indent:2em">藍田庄唐藍文卿所剏距寺十里</p>
</div>
<div class='div-other'><a id='mulu56' /><p style="margin-left:0em;text-indent:2em">大穆庄唐藍文卿所剏距寺六十里</p>
</div>
<div class='div-other'><a id='mulu57' /><p style="margin-left:0em;text-indent:2em">太平庄唐藍文卿所剏距寺三十里</p>
</div>
<div class='div-other'><a id='mulu58' /><p style="margin-left:0em;text-indent:2em">天池庄唐藍文卿所剏寺二十里上洋地方</p>
</div>
<div class='div-other'><a id='mulu59' /><p style="margin-left:0em;text-indent:2em">東菴今廢</p>
</div>
<div class='div-other'><a id='mulu60' /><p style="margin-left:0em;text-indent:2em">西菴今廢</p>
</div>
<div class='div-other'><a id='mulu61' /><p style="margin-left:0em;text-indent:2em">南菴今廢</p>
</div>
<div class='div-other'><a id='mulu62' /><p style="margin-left:0em;text-indent:2em">雪峰廨院在省城南隅福星坊內有明成化十八年　鎮守太監陳道重建今廢</p>
</div>
<div class='div-other'><a id='mulu63' /><p style="margin-left:0em;text-indent:2em">海會塔在寺之西唐置明代湮廢天啟七年邑人曹學佺捐貲修復<span class='note-inline'>(見住持賢桐記)</span></p>
</div>
<div class='div-other'><a id='mulu64' /><p style="margin-left:0em;text-indent:2em">湯院舊有寺即可遵題詩處</p>
</div>
<div class='div-other'><a id='mulu65' /><p style="margin-left:0em;text-indent:2em">定林菴在獅子巖下天啟五年僧如淨建　國朝乾隆十六年重修順治六年間玉漈吳姓建樓屋為前照今廢</p>
</div>
<div class='div-other'><a id='mulu66' /><p style="margin-left:0em;text-indent:2em">無字碑在寺南古頌云一片如屏紫翠間風吹日炙蘚花斑莫言箇裏無文字要在當人着眼看<span class='note-inline'>(碑廢趺存)</span></p>
</div>
<div class='div-other'><a id='mulu67' />
<p class='h2'>枯木菴題刻</p><p style="margin-left:0em;text-indent:2em">維唐天祐乙丑歲造菴子及作水池約五千餘功時廉主王大王</p>
<p style="margin-left:0em;text-indent:2em">當院壬午年得朝請郎守殿中丞權知福州軍州事借紫何允昭捨料錢三貫文重修葢茲菴時大宋雍熙四年丁亥歲十一月五日謹記</p>
<p style="margin-left:0em;text-indent:2em">何知府親躬到此詩云盡日嘆嗟真蹟在池邊看木蘚斕斑</p>
<p style="margin-left:0em;text-indent:2em">枕子一枚雀嘴杖一條原生自菴中</p>
<p style="margin-left:0em;text-indent:2em">三衢吳亮君采建中靖國元年辛巳歲九月十九日遊<span class='note-inline'>(<span class='corr'>已</span>上刻在龕內)</span></p>
<p style="margin-left:0em;text-indent:2em">韋子駿至元庚午六月吉壽卿壽成侍行</p>
<p style="margin-left:0em;text-indent:2em">王詔陸侁弟萃偕度儉二釋同遊政和壬辰初秋下旬</p>
<p style="margin-left:0em;text-indent:2em">劉縝同弟縉清臣政和戊<span class='corr'>戌</span>季秋至此後二年庚子孟夏隨女兄供五百應真偕外甥孫光祖甥之子元壽後來黃光朗繼至</p>
<p style="margin-left:0em;text-indent:2em">信安毛世高與真慧偕來</p>
<p style="margin-left:0em;text-indent:2em">鄭昂尚明宣<span class='corr'>已</span><span class='note-inline'>(宣和<span class='corr'>己</span>亥也)</span>臘月二十日遊真慧謨師偕來</p>
<p style="margin-left:0em;text-indent:2em">許大年同真慧師來辛丑仲冬</p>
<p style="margin-left:0em;text-indent:2em">唐功懋口口口宣和甲辰同遊</p>
<p style="margin-left:0em;text-indent:2em">延安任士安合肥李雍河南范伯奮睢陽蔡宙毘陵邵杰建安鄭璵莆田方升之建陽王康功紹興<span class='corr'>己</span>未三月廿有六日同來</p>
<p style="margin-left:0em;text-indent:2em">季昕紹興辛酉九月口口侍者同至</p>
<p style="margin-left:0em;text-indent:2em">陳默李綱方金沈濟追遊</p>
<p style="margin-left:0em;text-indent:2em">陳景俊有卿開禧丁卯五月旦觀</p>
<p style="margin-left:0em;text-indent:2em">穎川德近彥昌中野涉道人紹定四年重來</p>
<p style="margin-left:0em;text-indent:2em">何子祥螺菴肇師偕來</p>
<p style="margin-left:0em;text-indent:2em">淳祐甲辰夏五朔長樂何桓登山齋僧視先君與先少卿舅留名捫泥拂塵而去住山石翁禪師命鋟木以誌歲月</p>
<p style="margin-left:0em;text-indent:2em">丙午五月鍾進卿到此戊午再此</p>
<p style="margin-left:0em;text-indent:2em">石亘陳粹癸亥五月望日至此</p>
<p style="margin-left:0em;text-indent:2em">懶散壬<span class='corr'>戌</span>仲春遊<span class='note-inline'>([火*勃]按劉後村文集有跋陳懶散帖劉宋末人則此壬<span class='corr'>戌</span>實景定三年也懶散善草書木上所刻亦狂草有法)</span></p>
<p style="margin-left:0em;text-indent:2em">榮祿大夫福建行中書省平章政事集賢院使領會同館事吳國公亦黑迷失捨梯<span class='corr'>已</span>寶鈔賫擎時延祐元年住山樵隱悟逸題</p>
<p style="margin-left:0em;text-indent:2em">欽差內官古童段奇徐忠三員於永樂八年正月十九日登山喜捨大殿五尊佛藏修崇善事遊覧古蹟登象骨峰觀龍頭水磨香石諸境界至二日出山住持潔菴題</p>
<p style="margin-left:0em;text-indent:2em">崇禎庚午四月八日徐[火*勃]高景林寵來<span class='note-inline'>(以上刻在龕外)</span></p>
<p style="margin-left:0em;text-indent:2em">論曰自象教聿興花宮蓮宇金碧焜煌殆非一日崇聖禪林肇從唐季偏安覇主傾國資以庀匠石濬池不惜萬工亦云盛矣經今七百餘年宏麗莊嚴弗㬱往昔而枯木輪囷不生不滅豈非神物有所呵護哉水磨絕夫鼠雀僧堂留厥異香大師遺讖屢有明驗固難以常理測也佛法靈通慈風浩大不於此而益信乎至於地布黃金門開珠網不無望於今之檀越</p>
</div></div>
<p class='juan'>雪峰志卷之二終</p>
</div><!-- end of div[@id='body'] -->
</body></html>