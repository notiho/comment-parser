<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪峰志</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu71' />
<p class='juan'>雪峰志卷之四</p><p class="byline">郡人　徐[火*勃]　纂輯</p><p class="byline">林弘衍　叅定</p><p class="byline">鄭天綵　賴亨侯　吳興漢　重訂</p>
<div class='div-other'><a id='mulu72' />
<p class='h1'>紀法派</p><p style="margin-left:0em;text-indent:2em">宗風既普白業斯傳根稟慧鈍覺有後先支分派衍果證金仙梵輪自轉智炬常燃紀法派第四</p>

<div class='div-other'><a id='mulu73' />
<p class='h2'>雪峰法嗣</p>
<div class='div-other'><a id='mulu74' /><p style="margin-left:0em;text-indent:2em">雲門文偃禪師嘉興張氏子初到雪峰莊見一僧乃問上座今日上山去那僧曰是偃曰寄一則因緣問堂頭和尚祇是不得道是別人語僧曰得偃曰上座到山中見和尚上堂眾纔集便出握腕立地曰這老漢項上帶枷何不脫卻其僧一依偃教雪峰見這僧與麼道便下座把住曰速道速道僧無對峰拓開曰不是汝語僧曰是某甲語峰曰侍者將繩棒來僧曰不是某語是莊上一浙中上座教某甲來道峰曰大眾去莊上迎取五百人善知識來偃次日上雪峰峰纔見便曰因甚麼得到與麼地偃乃低頭從茲契合溫研積稔密以宗印授焉宋乾德三年有旨詣雲門開塔真容如生髭髮皆長真身迎入大內供養逾月送歸封塔</p>
</div>
<div class='div-other'><a id='mulu75' /><p style="margin-left:0em;text-indent:2em">福州玄沙師備宗一禪師閩之謝氏子生長漁家年三十始出家與雪峰本法門昆季而親近若師資峰以其苦行呼為頭陀一日峰問阿那箇是備頭陀備曰終不敢誑于人異日峰召曰備頭陀何不遍叅去師曰達磨不來東土二祖不往西天峰然之備入室咨決罔替晨昏又閱楞嚴經發明心地由是應機敏捷與修多羅冥契諸方玄學有所未決必從之請益至與雪峰徵詰亦當仁不讓峰曰備頭陀再來人也有語錄行于世</p>
</div>
<div class='div-other'><a id='mulu76' /><p style="margin-left:0em;text-indent:2em">福州長慶慧稜禪師杭州鹽官孫氏子歷叅禪苑後叅靈雲往來雪峰玄沙二十年間坐破七箇蒲團不明此事一日捲簾忽然大悟乃有頌曰也大差也大差捲起簾來見天下有人問我解何宗拈起拂子劈口打峰舉謂玄沙曰此子徹去也沙曰未可此是意識著述更須勘過始得至晚眾僧上來問訊峰謂稜曰備頭陀未肻汝在汝實有正悟對眾舉來稜文頌曰萬象之中獨露身惟人自肻乃方親昔時謬向途中覔今日看來火裏氷峰乃顧沙曰不可更是意識著述稜問峰曰從上諸聖傳授一路請師垂示峰良久稜設禮而退峰乃微笑稜入方丈叅峰曰是甚麼稜曰今日天晴好普請自此酬問未嘗爽于玄旨</p>
</div>
<div class='div-other'><a id='mulu77' /><p style="margin-left:0em;text-indent:2em">漳州保福從展禪師福州陳氏子年十五禮雪峰為受業師遊吳楚間後歸執侍峰一日忽召曰還會麼展欲近前峰以杖拄之展當下知歸</p>
</div>
<div class='div-other'><a id='mulu78' /><p style="margin-left:0em;text-indent:2em">福州鼓山神晏興聖國師大梁李氏子幼惡葷腥樂聞鐘梵一日叅雪峰峰知其緣熟忽起搊住曰是甚麼晏釋然了悟亦忘其了心惟舉手搖曳而<span class='corr'>已</span>峰曰子作道理耶晏曰何道理之有峰審其懸解撫而印之</p>
</div>
<div class='div-other'><a id='mulu79' /><p style="margin-left:0em;text-indent:2em">杭州龍華靈照真覺禪師高麗人也萍遊閩越昇雪峰之堂冥符玄旨居惟一衲服勤眾務閩中謂之照布衲</p>
</div>
<div class='div-other'><a id='mulu80' /><p style="margin-left:0em;text-indent:2em">明州翠巖令叅永明禪師安吉州人嗣雪峰</p>
</div>
<div class='div-other'><a id='mulu81' /><p style="margin-left:0em;text-indent:2em">越州鏡清道怤順德禪師永嘉陳氏子六歲不葷茹遊方抵關謁雪峰一日怤問祇如古德豈不是以心傳心峰曰兼不立文字語句怤曰祇如不立文字語句師如何傳峰良久怤禮謝峰曰更問我一轉豈不好怤曰就和尚請一轉問頭峰曰祇恁麼為別商量怤曰和尚恁麼即得峰曰于汝作麼生怤曰辜負殺人怤住越州鏡清唱雪峰之旨學者奔湊副使皮光業日休之子詞學宏贍屢擊難之退謂人曰怤師之高論人莫窺其極</p>
</div>
<div class='div-other'><a id='mulu82' /><p style="margin-left:0em;text-indent:2em">漳州報恩懷岳禪師泉州人嗣雪峰</p>
</div>
<div class='div-other'><a id='mulu83' /><p style="margin-left:0em;text-indent:2em">福州安國弘瑫明真禪師泉州陳氏子叅雪峰峰問甚麼處來曰江西來峰曰甚麼處見達磨曰分明向和尚道峰曰道甚麼曰甚麼處去來一日雪峰見瑫搊住曰盡乾坤是箇解脫門把手拽伊不肻入曰和尚恠弘瑫不得峰拓開曰雖然如此爭奈背後許多師僧何後閩帥命居安國大闡玄風</p>
</div>
<div class='div-other'><a id='mulu84' /><p style="margin-left:0em;text-indent:2em">泉州睡龍山道溥弘教禪師福唐鄭氏子嗣雪峰</p>
</div>
<div class='div-other'><a id='mulu85' /><p style="margin-left:0em;text-indent:2em">南岳金輪可觀禪師福唐薛氏子叅雪峰峰曰近前來觀近前作禮峰與一蹋觀忽契悟師事十二載復歷叢林住後上堂我在雪峰遭他一蹋直至如今眼不開不知是何境界</p>
</div>
<div class='div-other'><a id='mulu86' /><p style="margin-left:0em;text-indent:2em">福州大普山玄通禪師本郡人嗣雪峰</p>
</div>
<div class='div-other'><a id='mulu87' /><p style="margin-left:0em;text-indent:2em">福州長生山皎然禪師本郡人久依雪峰一日與僧斫樹次峰曰斫到心且住然曰斫卻着峰曰古人以心傳心汝為甚麼道斫卻然擲下斧曰傳峰打一拄杖而去</p>
</div>
<div class='div-other'><a id='mulu88' /><p style="margin-left:0em;text-indent:2em">信州鵝湖智孚禪師福州人僧問雪峰拋下拄杖意作麼生孚以香匙拋下地僧曰未審此意如何孚曰不是好種出去</p>
</div>
<div class='div-other'><a id='mulu89' /><p style="margin-left:0em;text-indent:2em">杭州西興化度院師郁悟真禪師泉州人嗣雪峰</p>
</div>
<div class='div-other'><a id='mulu90' /><p style="margin-left:0em;text-indent:2em">漳州隆壽紹卿興法禪師泉州陳氏子因侍雪峰山行見芋葉動峰指葉示之卿曰紹卿甚生怕怖峰曰是汝屋裏底怕怖甚麼卿于此有省</p>
</div>
<div class='div-other'><a id='mulu91' /><p style="margin-left:0em;text-indent:2em">福州仙宗院行瑫仁慧禪師嗣雪峰</p>
</div>
<div class='div-other'><a id='mulu92' /><p style="margin-left:0em;text-indent:2em">福州蓮華永福院從弇超證禪師嗣雪峰</p>
</div>
<div class='div-other'><a id='mulu93' /><p style="margin-left:0em;text-indent:2em">襄州雲葢雙泉院歸本禪師京兆府人初謁雪峰禮拜次峰下禪牀跨背而坐本于此有省</p>
</div>
<div class='div-other'><a id='mulu94' /><p style="margin-left:0em;text-indent:2em">韶州林泉和尚嗣雪峰</p>
</div>
<div class='div-other'><a id='mulu95' /><p style="margin-left:0em;text-indent:2em">洛京南院和尚嗣雪峰</p>
</div>
<div class='div-other'><a id='mulu96' /><p style="margin-left:0em;text-indent:2em">越州洞巖可休禪師嗣雪峰</p>
</div>
<div class='div-other'><a id='mulu97' /><p style="margin-left:0em;text-indent:2em">定州法海院行周禪師嗣雪峰</p>
</div>
<div class='div-other'><a id='mulu98' /><p style="margin-left:0em;text-indent:2em">杭州龍興宗靖禪師台州人初叅雪峰誓[〦/兄]飯頭勞逾十載嘗于眾堂中袒一膊釘簾峰覩而記曰汝向後住持有千僧其中無一人衲子也靖悔過回浙住六通院錢王命居龍興寺有眾千餘惟三學講誦之徒果如雪峰所記</p>
</div>
<div class='div-other'><a id='mulu99' /><p style="margin-left:0em;text-indent:2em">福州越山師鼐監真禪師初叅雪峰而染指後因閩王請于清風樓齋坐久舉目忽覩日光豁然頓曉而有偈曰清風樓上赴官齋此日平生眼豁開方信普通年遠事不從葱嶺帶將來歸呈雪峰峰然之臨終示偈曰眼光隨色盡耳識逐聲消還元無別旨今日與明朝乃跏趺而逝</p>
</div>
<div class='div-other'><a id='mulu100' /><p style="margin-left:0em;text-indent:2em">泉州福清院玄訥禪師高麗人嗣雪峰</p>
</div>
<div class='div-other'><a id='mulu101' /><p style="margin-left:0em;text-indent:2em">衢州南臺院仁禪師嗣雪峰</p>
</div>
<div class='div-other'><a id='mulu102' /><p style="margin-left:0em;text-indent:2em">泉州東禪和尚嗣雪峰</p>
</div>
<div class='div-other'><a id='mulu103' /><p style="margin-left:0em;text-indent:2em">杭州大錢山從襲禪師雪峰之上足也自雪峰印解洞曉宗要常曰擊關南鼓唱雪峰歌後入浙中謁錢王命居大錢山闡法</p>
</div>
<div class='div-other'><a id='mulu104' /><p style="margin-left:0em;text-indent:2em">福州永泰和尚嗣雪峰</p>
</div>
<div class='div-other'><a id='mulu105' /><p style="margin-left:0em;text-indent:2em">池州和龍壽昌院守訥妙空禪師福州林氏子嗣雪峰</p>
</div>
<div class='div-other'><a id='mulu106' /><p style="margin-left:0em;text-indent:2em">建州夢筆和尚嗣雪峰</p>
</div>
<div class='div-other'><a id='mulu107' /><p style="margin-left:0em;text-indent:2em">福州極樂元儼禪師嗣雪峰</p>
</div>
<div class='div-other'><a id='mulu108' /><p style="margin-left:0em;text-indent:2em">福州芙蓉山如體禪師嗣雪峰</p>
</div>
<div class='div-other'><a id='mulu109' /><p style="margin-left:0em;text-indent:2em">洛京憇鶴山和尚嗣雪峰</p>
</div>
<div class='div-other'><a id='mulu110' /><p style="margin-left:0em;text-indent:2em">潭州大溈山棲禪師嗣雪峰</p>
</div>
<div class='div-other'><a id='mulu111' /><p style="margin-left:0em;text-indent:2em">吉州潮山延宗禪師嗣雪峰</p>
</div>
<div class='div-other'><a id='mulu112' /><p style="margin-left:0em;text-indent:2em">益州普通山普明禪師嗣雪峰</p>
</div>
<div class='div-other'><a id='mulu113' /><p style="margin-left:0em;text-indent:2em">隨州雙泉山梁家菴永禪師嗣雪峰</p>
</div>
<div class='div-other'><a id='mulu114' /><p style="margin-left:0em;text-indent:2em">漳州保福院超悟禪師嗣雪峰</p>
</div>
<div class='div-other'><a id='mulu115' /><p style="margin-left:0em;text-indent:2em">太原孚上座初至雪峰廨院憇錫因分柑子與僧長慶問甚麼處將來孚曰嶺外將來曰遠涉不易擔負孚曰柑子柑子次日上山雪峰聞乃集眾孚到法堂上顧視雪峰便下看知事明日卻上禮拜曰某甲昨日觸忤和尚峰曰知是般事便休峰一日見孚乃指日示之孚搖手而出峰曰汝不肻我那孚曰和尚搖頭某甲擺尾甚麼處是不肻峰曰到處也須諱卻一日眾僧晚叅峰在中庭臥孚曰五州管內祇有這老和尚較些子峰便起去峰嘗問孚見臨濟說有三句是否孚曰是曰作麼生是第一句孚舉目視之峰曰此猶是第二句如何是第一句孚乂手而退自此雪峰深器之室中解印師資道契更不他遊而掌浴焉</p>
</div>
<div class='div-other'><a id='mulu116' /><p style="margin-left:0em;text-indent:2em">南岳般若惟勁寶聞禪師福州人師雪峰而友玄沙深入玄奧嘗請寶林傳四卷紀貞元之後宗門繼踵之源流者又別著南岳高僧傳行于世</p>
<p style="margin-left:0em;text-indent:2em">論曰真覺大師大闡宗風為八閩傳法之祖法席之盛卓冠天下四方緇衲從者一千五百眾而傳燈所載入室法嗣惟五十有五人亦各成佛作祖與師問答[起-巳+瞿]毬喝棒悟證之語咸錄弗遺至于他山開堂別有機警不關雪峰話下者但列其名而<span class='corr'>已</span>若夫燈燈相續鉢鉢相承降是以還我則不暇</p>
</div></div>
<div class='div-other'><a id='mulu117' />
<p class='h2'>雪峰別支</p>
<div class='div-other'><a id='mulu118' /><p style="margin-left:0em;text-indent:2em">雪峰欽山主上堂昨日一今日二不用思量快須瞥地不瞥地蹉過半生沒巴鼻咄後嗣雲門妙勝臻禪師</p>
</div>
<div class='div-other'><a id='mulu119' /><p style="margin-left:0em;text-indent:2em">雪峰思慧禪師上堂大道祇在目前要且目前難覩欲識大道真體今朝三月十五不勞久立文曰一切法無差雲門胡餅趙州茶黃鶴樓中吹玉笛江城五月落梅花慚愧太原孚上座五更聞鼓角天曉弄琵琶喝一喝文曰南詢諸友踏破草鞋絕學無為坐消日月凡情易脫聖解難忘但有纖毫皆成㵕漏可中為道似地擎山應物現形如驢覷井總無計較途轍<span class='corr'>已</span>成若論相應轉沒交涉勉諸仁者莫錯用心各自歸堂更求何事後嗣雲門法堂本禪師</p>
</div>
<div class='div-other'><a id='mulu120' /><p style="margin-left:0em;text-indent:2em">雪峰演禪師上堂遣迷求悟不知迷是悟之鉗鎚愛聖憎凡不知凡是聖之爐鞴祗如聖凡雙泯迷悟俱忘一句作麼生道半夜彩霞籠玉象天明峰頂五雲遮後嗣雲門元豐滿禪師</p>
</div>
<div class='div-other'><a id='mulu121' /><p style="margin-left:0em;text-indent:2em">雪峰道圓禪師依積翠日宴坐下板時二僧論野狐話一云不昧因果也未脫得野狐身一云不落因果又何曾墮野狐來師聞之悚然因詣積翠菴渡澗猛省述偈曰不落不昧僧俗本無忌諱丈夫氣宇如王爭受囊藏被葢一條楖栗任縱橫野狐跳入金毛隊翠見為助喜後嗣臨濟黃龍南禪師</p>
</div>
<div class='div-other'><a id='mulu122' /><p style="margin-left:0em;text-indent:2em">雪峰慧空禪師上堂俊快底點着便行癡鈍底推挽不動便行則人人歡喜不動則箇箇生嫌山僧而今轉此癡鈍為俊快去也彈指一下曰從前推挽不出而今出從前有院不住而今住從前嫌佛不做而今做從前嫌法不說而今說出不出住不住即且置敢問諸人做底是甚麼佛空王佛耶然燈佛耶釋迦佛耶彌勒佛耶說底又是甚麼法根本法耶無生法耶世間法耶出世間法耶眾中莫有道得底麼若道得山僧出世事畢如或未然逢人不得錯舉喝一喝下座後嗣臨濟潭清禪師</p>
</div>
<div class='div-other'><a id='mulu123' /><p style="margin-left:0em;text-indent:2em">雪峰忠禪師上堂終日忙忙那事無妨作麼生是那事良久曰心不負人面無慚色後嗣臨濟雪峰需禪師</p>
</div>
<div class='div-other'><a id='mulu124' /><p style="margin-left:0em;text-indent:2em">吉州禾山殷禪師福州吳氏子也七齡雪峰存禪師見而愛其純篤化其親令出家年二十乃剃落受具辭游方至九峰虔公問汝遠來何所見當遊何路出生死對曰重昏廓闢盲者自盲虔笑以手揮之曰佛法不如是殷不懌請曰豈無方便曰汝問我殷理前語問之曰奴見婢慇懃殷於是依止十餘年虔移居石門亦從之及虔歿去游廬陵至永新見東南山奇勝乃承水而往有故寺址葢文德中異僧達奚道塲遂定居學者雲集唐後主聞其名詔至金陵問佛法大意久之有旨延居揚州祥光寺懇辭歸西山詔住翠巖又住上藍寺賜號澄源禪師建隆元年庚申三月示疾三月三日令侍者開方丈集大眾曰後來學者未識禾山即令識取泊然而化閱世七十坐夏五十<span class='corr'>諡</span>法性禪師塔日妙相</p>
<p style="margin-left:0em;text-indent:2em">論曰雪峰闡教開宗為六祖嫡派佛法大盛于東南而當時叅學如雲一悟玄機瓢笠遠徙雖嗣法別支夫非法門之龍象乎佛日長輝宗風不泯其在斯矣</p>
</div></div>
<div class='div-other'><a id='mulu125' />
<p class='h2'>東土祖師系圖譜</p><div><img src='../images/B24p0599_01.gif' alt='B24p0599_01.gif' /></div>
<div><img src='../images/B24p0600_01.gif' alt='B24p0600_01.gif' /></div>
<div><img src='../images/B24p0600_02.gif' alt='B24p0600_02.gif' /></div>
<div><img src='../images/B24p0601_01.gif' alt='B24p0601_01.gif' /></div>
<div><img src='../images/B24p0601_02.gif' alt='B24p0601_02.gif' /></div>
<div><img src='../images/B24p0602_01.gif' alt='B24p0602_01.gif' /></div>
<div><img src='../images/B24p0602_02.gif' alt='B24p0602_02.gif' /></div>
</div>
<div class='div-other'><a id='mulu126' />
<p class='h2'>雲門宗分派圖譜</p><div><img src='../images/B24p0603_01.gif' alt='B24p0603_01.gif' /></div>
<div><img src='../images/B24p0603_02.gif' alt='B24p0603_02.gif' /></div>
<div><img src='../images/B24p0604_01.gif' alt='B24p0604_01.gif' /></div>
<div><img src='../images/B24p0604_02.gif' alt='B24p0604_02.gif' /></div>
<div><img src='../images/B24p0605_01.gif' alt='B24p0605_01.gif' /></div>
</div>
<div class='div-other'><a id='mulu127' />
<p class='h2'>法眼宗分派圖譜</p><div><img src='../images/B24p0605_02.gif' alt='B24p0605_02.gif' /></div>
<div><img src='../images/B24p0605_03.gif' alt='B24p0605_03.gif' /></div>
<div><img src='../images/B24p0606_01.gif' alt='B24p0606_01.gif' /></div>
<div><img src='../images/B24p0606_02.gif' alt='B24p0606_02.gif' /></div>
<div><img src='../images/B24p0607_01.gif' alt='B24p0607_01.gif' /></div>
<div><img src='../images/B24p0607_02.gif' alt='B24p0607_02.gif' /></div>
<p style="margin-left:0em;text-indent:2em">論曰自迦葉靈山一笑至達磨西來授衣東土六傳至南能其教彌昌後分為南岳懷讓青原行思思傳石頭希遷又數傳至洞山良价价傳曹山本寂是為曹洞宗讓傳馬祖道一一傳百丈懷海海傳黃蘗希運溈山靈祐祐傳仰山慧寂是為溈仰宗運傳臨濟義玄其法最盛是為臨濟宗石頭之嗣又有天皇道悟者傳龍潭崇信信傳德山宣鑒鑒傳雪峰義存存傳雲門文偃是為雲門宗又傳玄沙師備備傳羅漢桂琛琛傳法眼文益是為法眼宗總曰五宗而雪峰衍派居其二矣今五宗支派日繁淵源莫考茲特紀雪峰一脉著為圖譜俾後之人有所考云</p>
</div></div>
<p class='juan'>雪峰志卷之四終</p>
</div><!-- end of div[@id='body'] -->
</body></html>