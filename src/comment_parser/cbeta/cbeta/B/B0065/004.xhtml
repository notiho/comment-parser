<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>菩提道次第略論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<div class='div-other'><a id='mulu10' />
<p class='juan'>菩提道次第畧論卷四<span class='note-inline'>(共上士道)</span></p><p class="byline">黃教祖師宗喀巴著</p><p class="byline">邢肅芝　譯</p><p>如是長時修習種種生死過患，見一切有如同火坑，欲得解脫息滅惑苦，由此希求策逼其意，學三學道，能証解脫，脫離生死。又此解脫，非如善趣，可再退失，然所斷過及所証得僅是一分，自利尚且不滿，由此利他亦唯少分，最後世尊勸發當趣大乘，故具慧者，理從最初即入大乘。如攝大乘論云：二乘畢竟當捨棄，無力成辦世間利，應趣佛乘悲所示，一味利他為自性。當知此中士夫安樂，士夫威德，士夫勝力，謂能荷負利他重担，唯緣自利，共旁生故，故諸大士本性，謂專一趣注行利他樂。弟子書云：飢極撮草畜亦食，渴極獲水歡暢飲，凡是士夫勤利他，安樂威德勝力夫，日光徧照遊行乘，地不擇担負世間，大士無私天性然，一味勤勇利世間。如是見諸眾生眾苦逼惱，為利他故無有喘息，是名士夫亦名善巧，即前書云：照見世間無明煙雲覆，眾生迷墮苦火無自在，如救頭然精勤無喘息，是等士夫亦名大善巧。是故能生自他一切利樂本源，能除一切衰損靈丹，一切智士所行大道，見聞念觸悉能長益一切有情，由利他行兼成自利，具足廣大善巧方便，有此大乘可趣入者，當思甚奇希有，我今所得誠為善妙，當盡士夫勝力趣此大乘，依是大士道修。</p>
<p style="margin-left:2em">此中分三：　<span class='corr'>己</span>一　顯示入大乘門唯是發心，　<span class='corr'>己</span>二　如何發心理趣，　<span class='corr'>己</span>三　既發心已學行理趣。　今初。</p>
<p>如是若須趣入大乘，能入之門又復云何？此中佛說謂波羅密多乘及密咒乘，此外更無其餘大乘。於此二乘，隨趣何者，然能入門唯菩提心，若於身心何時生起，他德縱未能生，亦得安立為大乘人。若於身心何時捨棄，縱有通達空性等德，亦僅墮於聲聞等地，退失大乘。大乘教典多所宣說。由理辨証亦得成立。故大乘者以隨逐有無此心為進退。如入行論云：發此心後一剎那，即入佛子數。慈氏解脫經云：善男子！譬如金剛寶石碎粒，既能映蔽一切勝妙金飾，亦不失為金剛寶名。並能遣除一切貧窮。善男子！如是發起一切智心之金剛寶，雖離殷重，然能映蔽聲聞獨覺一切功德勝妙金飾，亦不失為菩薩名數，并能遣除一切生死貧窮。此說雖未正學勝行，若有此心，便名菩薩。金剛手灌頂續云：諸大菩薩，此最廣大，此最甚深，難可測量，秘密之中最為秘密尼羅尼咒大曼陀羅，不應開示諸惡有情。金剛手，汝說此為最極希有，昔末聞此，此當對何有情宣說？金剛手答云：曼殊室利，若有正行修菩提心，何時此等成就菩提心，曼殊室利，爾時此諸菩薩行菩薩行，行密咒行，當令入此大智灌頂陀羅尼咒大曼陀羅。若菩提心未圓滿者，是不當入亦不令彼見曼陀羅，亦不於彼顯示印咒。故法雖是大乘之法，未為滿足，最要是彼補特伽羅入大乘數。又大乘人依菩提心，若無此心，僅唯解了，所謂大乘者亦爾，若具此心，因相圓滿，則成真<span class='corr'>淨</span>，故當勵力，勤修此心。如華嚴經云：善男子！菩提心者，猶如一切佛法種子。因須獲得定解，故當解釋。譬如地水肥料陽光等，若與稻種會合，則發稻芽，若與豆麥等種子會合，則發豆麥等芽，是共因故，如是麥種任遇何緣，終不能發稻豆等芽，是因系麥芽不共因故。由是所攝水土等既成麥芽共因，無上菩提心者，佛芽因中，猶如麥種唯生麥芽，是不共因，証得空性慧者，等同水土等事，是三種菩提共因，故上續云：信解大乘種子父，能生佛法慧為母。龍樹菩薩亦云：不論無上佛菩提，聲聞獨覺亦當依，此是唯一解脫道，除此决定無餘等。此讚智慧波羅密多，聲聞獨覺亦須依此，故說智慧波羅密多為母。以是大小乘二子之母，故証空性之慧不能判別大乘小乘，當以菩提心及廣大行而分判之。寶鬘論云：聲聞乘法中，未說菩薩乘，願行及廻向，何能成菩薩。此說不以見判，而以行分。如是証達空性之慧，尚非大乘不共之道，况諸餘道哉。是故必須修習菩提心而為首要。</p>
<p style="margin-left:2em">己二　如何發心理趣分三：　庚一　修菩提心次第，　庚二　發起之量，　庚三　儀軌受持法則。　今初。</p>
<p>從大覺喎所傳來者說分二種，謂修七種因果教授及依寂天菩薩著述所說而修，七種因果者：謂正等正覺從菩提心生，心從增上意樂，意樂從悲，大悲從慈，慈從報恩，報從念恩，念恩從知母生，是為七種。</p>
<p style="margin-left:2em">此中分二：　辛一　於其次第生起定解，　辛二　如其次第正修。　初又分二：　壬一　宣示大乘道之根本，即是大悲。　壬二　諸他因果，是此因果理趣。　初又分三：　癸一　初重要，　癸二　中重要，　癸三　後重要。　今初。</p>
<p>謂由大悲發動其意，為欲拔除一切有情出生死故，起决定誓，若悲力微劣，不能如是，故能負荷度盡有情重担，賴此悲故。不荷此担，不能入大乘數故。故悲為首要。如智慧無盡經云：大德舍利弗，又諸菩薩，大悲無盡，所以者何，為前導故。大德舍利弗，如呼息出入是人命根之所前導，如是菩薩大悲，亦是成辦大乘前導。伽亞果梨經云：妙音！諸菩薩行，發起云何，依於何處，妙音告曰：天子，諸菩薩行，起於大悲，依於有情。</p>
<p style="margin-left:2em">癸二　中重要。</p>
<p>如是一次發如是心趣入正行，然因有情數量眾多，行為暴惡，學處難行，廣大無邊經無量刧，見已畏怯，墮於小乘。故不僅一次發起大悲應常修習令漸增長。全不觀待自身苦樂，不厭利他，自能圓滿一切資粮。</p>
<p style="margin-left:2em">癸三　後重要。</p>
<p>諸佛獲得果位時，不如劣乘住於湼槃，盡虛空界義利有情，亦是由於大悲威力，此若無者，則同聲聞。譬如稼穡，初播種子，次灌以水，後得成熟最為重要。佛之稼穡，初中後三，悲為最要，此為大德月稱所說。香納窮登巴云：於覺喎所，雖請開示，唯說捨世間心，修菩提心，格西登巴愧怍而告之曰，此是覺喎教授中心，是知法要。得决定解，唯此最難，故當數數積聚修習，閱華嚴經等及諸釋論求其堅定不移。</p>
<p style="margin-left:2em">壬二　諸他因果是此因果理趣分二：　癸一　初從知母乃至大慈為因之理，　癸二　增上意樂及以發心為果之理。　今初。</p>
<p>總欲離苦，若是數數思惟有情諸苦即能生起，然令此心易生，且生而堅固有力，必先愛樂有情具有愛悅之相，譬如親屬有苦則痛，仇敵有苦則快，怨親平等者則心存中庸。此中初者，因有可愛，此復隨其幾許親愛，便生爾許不忍其苦，中下品愛，下品不忍，上上品愛，苦雖極細，亦生極大不忍。若見仇敵有苦，非但不生拔除之心，反願其苦增長廣大永不相離，此是心不愛悅所致。此亦由其不悅心量欣樂其苦而有差別，親怨平等，則於其苦，既無不忍，亦無欣樂，此乃由於中庸心量之所致耳。如是而修有情為親屬者，是為令起悅意之相，親之最極莫若父母，故修知母，憶念母恩，及報恩三，是為引發悅意心相，愛護有情，猶如獨子，此種慈念，是前三果。由是即能引發悲心，希求與樂會合之慈及悲，因果無定。又發菩提心因，修諸有情皆為親屬，是月稱及大德月蓮花戒論師等之所宣說。</p>
<p style="margin-left:2em">癸二　增上意樂及以發心為果之理。</p>
<p>如是漸修其心，悲心若起，便能引發為　利有情，欲得佛位，僅此足矣，何故於此更加增上意樂，夫令有情得樂除苦慈悲無量，聲聞獨覺雖共有之，然能負荷一切有情離苦得樂重担為己任者，唯大乘者得而有之，故須發起心力強盛之增上意樂。海慧請問經中了義宣說。如是若起度有情心，然觀待目前，雖一有事情，亦未圓成，縱得二阿羅汗位，亦僅利益少分有情，僅得解脫而已，不能安立於一切種智，故當思維能成辦無邊有情，圓滿此等有情究竟現前一切義利，則知唯佛而有此能，故能引發為利有情欲得佛果。</p>
<p style="margin-left:2em">辛二　如其次第正修分三：　壬一　修習希求利他之心，　壬二　修習希求菩提之心，　壬三　明所修果即是發心。　初中分二：　癸一　成辦生起此心所依，　癸二　正發此心。　初中分二：　子一　於諸有情合心平等，　子二　修此一切成悅意相。　今初。</p>
<p>如前下中士道所說前行及諸次第，於此亦應取而修習，又若此中不從最初遮止分黨，令心平等，則於有情，一類起貪，一類起嗔。所生慈悲，皆有黨類，緣無黨類，則不能生，故當修捨。此復有二，謂修有情無貪嗔等煩惱之相，及於有情自性離貪及嗔令心平等，此是後者，修此次第，為令易生，先以中庸無利無害為所緣事，次除貪嗔修心平等。若心平等<span class='corr'>已</span>，次緣親友修平等心，若是心未平等，或由貪嗔分別黨類，或貪輕重令不平等，此若能平，次於怨敵修平等心，若未能平，專於怨敵而起嗔恚，此若平已，則於一切有情，修平等心。此復二事，就有情言，一切求樂厭苦皆悉同故，若於一類執為親近而與利益，或於一類執為疏遠而作損害，此不應理，就自身言，當作是思，無始以來，於生死中，所有有情，莫不百次為我親屬，何者當嗔，何者當貪，此是修次中篇所說。又於親屬起貪愛時，如勝月童女請問經云：我昔曾盡殺汝等，我亦為爾所殺戳，一切互相為仇殺，汝等如何起貪心。又如前說無定過患時中，一切親仇迅速變改所說理趣當善思之。則能俱遮貪嗔二心。此取怨親差別事修，故不須遣怨親之心，若以怨親作為因相，而起貪嗔判為黨類，是為此中當遮。</p>
<p style="margin-left:2em">子二　修此一切成悅意相分三：　丑一　修母，　丑二　修念恩，　丑三　修報恩。　今初。</p>
<p>輪廻無始，我所受生亦無邊際，生死相續，於輪廻中，未有不受此身，更無未有不生此處者，故亦未有不曾為我母者，此是經中所說。此復不僅曾為我母，於未來世亦將為母，如是思維，是為我母，當求定解，此解若生，次念恩等易生，此若不生則念報恩等無所依故。</p>
<p style="margin-left:2em">丑二　修念恩。</p>
<p>修習一切有情是母之後，若緣現世母修，疾速易生，如布朵巴所說而修，先修面前母相明顯，彼從無始以來，曾為我母，不可量計如是我母為母之時，一切損害悉能救護，一切安樂均能成辦，尤其今世首住胎藏，次分娩時，黃毛疎豎，偎以體暖，十指捧抱，哺乳喂食，口拭涕穢，手抹便溺，種種方便，無厭撫養，又飢渴時，與以飲食，寒時給衣，乏時給財，均是自所儲積未肯服用，所有受用皆非易得，受盡艱辛及惡名稱，求來授與；又若子染病痛，寧願自死，求免子死，寧願自病，求赦子病，出自誠心，于願替代，用盡方便解除其苦。竭盡智能，凡有利樂，無不成辦，凡有損害，無不驅除。於此等理，應當專心思維。如是修已，若念恩心真實生起。非徒空言。次於父母等諸餘親友，亦當知母如上修習。次於平等者亦修知母，若能生起此心亦如親友，則於怨敵亦如知母而正修習，若於怨敵亦起如母之心，次於十方一切有情，知母為先，而漸增廣起修。</p>
<p style="margin-left:2em">丑三　修報恩。</p>
<p>如是流轉生死，不僅不識是我有恩之母，孤苦無依，捨棄無掛，只求自脫生死，熟有無慚甚於此者，弟子書云：親屬趣入生死海，猶如捲入激流中，隔胎不識便捨棄，只求自脫豈有慚。故若棄捨如是有恩，於下等人尚不應理，况於我教豈能隨順，如是思已，即能負起報恩重担。若爾正行報恩當如何者，生死富樂母自能得，然此一切無不欺誑，我因往昔惑魔所傷，如生熱瘡更注硝鹽，自性已苦，更生種種大苦，慈心饒益，應當援引彼等達到究竟湼槃之樂。而報其恩。總之想念我母未住正念，心狂目盲，更無導師，步履蹌踉，趣入險境可驚可怖，其母若不寄望其子，更望子誰，其子不從險處援救其母，誰又能救，故須從此而救度之。如是曾經為母一切有情，由于煩惱魔所侵害，自心狂亂無主，又無慧眼觀善趣生及究竟勝，并缺真實善友予以引導，一一剎那造作惡行，步伐蹌踉，墮臨險崖，總于生死，別于惡趣，懸險奔馳，母既望子，子當濟母，如是思<span class='corr'>已</span>故當拔出生死而報其恩。集學論云：煩惱狂痴盲，極多懸險道，步履而蹌踉，自他常憂事，眾生苦皆同。如是觀<span class='corr'>已</span>，則不於他尋求過失，雖見一德亦覺希有，所說苦惱，理與此同。</p>
<p style="margin-left:2em">癸二　正發此心分三：　子一　修慈，　子二　修悲，　子三　修增上意樂。　今初。</p>
<p>謂不具足安樂有情。行相者，謂念云何令遇安樂，惟願令其獲得安樂，我應令其得遇安樂。利益者，三摩地王經云：充滿無邊俱胝剎，盡其無量眾供養，以此常供諸大士，不及慈心數一分。此謂較以廣大財物，于究竟福田，常時供養，其福尤大。文殊佛土莊嚴經云：於東北方有大自在王佛，其世界名千莊嚴，其中有情皆具安樂，如諸苾蒭入滅盡定。設於彼土修<span class='corr'>淨</span>梵行，經百千俱胝，若於此土乃至最下一彈指頃，緣一切有情發生慈心其所生福較前尤多，况其慈心晝夜長住。寶鬘論云：每日三次施，三百罐飲食，然不及須臾，修慈福一分，天人皆慈愛，彼等恒守護，怡悅多安樂，毒兵不侵害，任運事成辦，能生梵世間，縱未得解脫，得慈法八德。謂若有慈，天人慈愛自然集會，佛以慈力戰敗魔軍，故成守護最勝。修慈次第先於親修，次於中庸，次于怨敵起修，其後徧於一切有情如次第修習。修習道理，如於有情數數思維苦苦道理，便生慈愍，如是亦當于諸有情，數數思維缺乏有漏無漏諸樂，樂缺之理，若修習此，欲遇樂心任運而起，又當作意種種妙樂，施諸有情。</p>
<p style="margin-left:2em">子二　修悲。</p>
<p>謂由三苦如其所應苦惱有情，行相者，謂念云何令離此苦，願其捨離我當令離。修習次第：先於親友，次於中庸，次於怨敵，其後徧於十方一切有情而修。如是於其等捨慈悲區分其境，次第修者，是蓮花戒論師隨順阿<span class='corr'>毘</span>達磨經說，極為扼要。若不區分，初緣總修，似生起時，各各思維，皆悉未生。若於別別生起變意感覺，如前說者，漸次增多。後緣總修隨緣總別，則能清<span class='corr'>淨</span>生故。修習理趣，當思為母，此諸有情墮生死中，如何感受總別諸苦，<span class='corr'>已</span>如前說。修悲生起之量者，修次初篇云：何時猶如愛子身不安樂，如是亦於一切有情欲<span class='corr'>淨</span>其苦，此悲行相任運而轉，自性相應而轉，爾時即是悲心圓滿，得大悲名。此喻自心最愛幼兒，若有痛苦其母能生幾許悲痛，即以此例而為心量，若於一切有情悲任運轉，即說此為大悲因相圓滿。如是大悲生起之量，亦當了知。</p>
<p style="margin-left:2em">子三　修習增上意樂。</p>
<p>如是既修慈悲之後，應作是思，噫，此諸有情，為我所愛，為我所悅，如是乏樂，眾苦逼惱，如何令得安樂，解脫眾苦，使能負此救度重担，下至言說不忘修心。前報恩時雖亦畧生，然此所說，遇樂除苦所生慈悲，未為完足，故特宣示須有能引成辦一切有情利樂慈悲之心，又此非唯於正修時，即修法後一切加行時中均能相續不斷修習。此是修次中篇所說。</p>
<p style="margin-left:2em">壬二　修習希求菩提之心。</p>
<p>依據前此所說次第，便見利他定須菩提，於此而起求得之心，然僅唯此不為滿足，如前歸依時中所說，思維身語意事業功德等，首須盡力增長<span class='corr'>淨</span>信，是說信為欲依，於彼功德發起誠心求証之欲，則定了知，縱是自利，亦必証得一切種智不可。</p>
<p style="margin-left:2em">壬三　明所修果即是發心分二：　癸一　總相，　癸二　差別。　今初。</p>
<p>如現觀莊嚴論所說，發心為利他，圓正等正覺。</p>
<p style="margin-left:2em">癸二　差別。</p>
<p>隨順華嚴經義所說。入行論云：將行及正行，如知其差別，善巧者當知，此二次第異。是說願行二者相異，此中異說雖多，然作是念，為利有情願當成佛，此是願心。受律儀已，即是行心。修次初篇作如是說。</p>
<p style="margin-left:2em">庚二　發起之量分三：　辛一　思維自他更換利益及不能更換過患，　辛二　宣說若修此心定能生起，　辛三　修習自他更換次第。　今初。</p>
<p>如入行論云：凡於自他等，希求速救度，當自他更換，密最勝當行。又云：所有世間樂，悉從利他生，所有世間苦，均從自利來。何須再煩說，愚夫唯自利，能仁則利他，觀此二差別，若不真能換，自樂及他苦，非僅不成佛，生死亦無樂。故當思惟，愛我執者，是一切衰損之門，愛他執者，是一切利樂根源。</p>
<p style="margin-left:2em">辛二　宣說若修此心定能生起。</p>
<p>譬如昔為仇敵，聞名驚怖，後因和順相結為友，若無彼時，當生極大憂惱，均是隨心而轉，故若能修觀自如他亦能生起，觀他如自。即此論云：艱難不當退，是由修習力，先聞名怖畏，後無彼不樂。又云：自身棄如屣，如是無艱難。若作是念：他身非我身，何能於彼能生如自之心耶？即此身體，亦是父母精血所成，屬他體分，而由往昔串習力故，生起我執，若於他身修習愛執，亦能生起宛如自身。即此論云：如何於他分，一滴精血聚，虛妄執為我，如是應修他，若能善思過患利益，則能至心修，愛樂修，乃至定能生起而修。</p>
<p style="margin-left:2em">辛三　修習自他更換次第分二：　壬一　遣障阻，　壬二　變心位。　今初。</p>
<p>謂自他更換，是說以自為他以他為自，非是於他強念為我，及於他眼念為我所，而修其心，乃是改換愛著自己棄捨他人。</p>
<p style="margin-left:2em">壬二　變心位。</p>
<p>應當發心愛他如自，棄自如他，故說更換自樂他苦，應知亦是於我愛執視為怨敵，滅除重視我之安樂，於他愛執視為功德，滅除輕視他人痛苦，殷重修習，驅除他苦，總以不愛自樂驅除他苦為要。修習此心有二障礙，一謂執著自他苦樂所依自他二身，猶如青黃，各各類別，次於依此所生苦樂，作是念云：此是我者，應修應除，此是他者，應棄應捨，能治此者，謂觀自他自性非有類別，唯互觀待，於自亦能起如他心，於他亦能起如自心，如此山彼山，言彼山者，是就此岸起彼山心，若至彼山，則生此山之覺，此不同青色，任待於誰，唯起青色之心，不起餘心，亦如集學論云：修自他平等，堅固菩提心，自他唯相對，虛妄分彼此，此岸非是彼，觀誰而成此，自且不成自，觀誰而成他。此說唯由所觀待處而假安立，全無自性。二謂又念他之痛苦，與我無損，不需勵力，遣除他苦，為除此種障碍，謂若如是，則如惟恐老時受苦，不應少時聚<span class='corr'>斂</span>財物，以老時苦，無害於少故。如是足痛手不須除，是手之他故。此者僅是一例，上下午等亦均如是，若謂老幼是一相續，其手足等是一身聚，此與自他不同，應知相續與身聚，是於多剎那多支分，而假安立，并無獨一自性，自我他我亦皆於假聚相續而安立。故言自他，皆相對有，無有自性。然由無始串習愛執增上力故，自所生苦便不忍受，若是於他亦修愛執，則於他苦亦能生起不忍之心。二正修理趣者，謂由於自貪著力故，起我愛執，由此無始以來乃至現在，生起諸多不可愛相，唯求自身圓滿，故以自利為主，行非方便，經無數刧，自他二利均無所成，不僅不成，且受苦逼若自利心移作利他，則早定成佛，當能圓滿自他一切義利，由未如是，故經長時勞而無益，今乃了知第一怨敵即愛我執，應依念知，多所勵力，未生者不生，已生者不令相續，决定堅固，數數修習。如是數數思維愛他執之一切功德，當由至心生起猛利棄他之心，未生不生，已生不再相續，於他令發可愛可樂可意之相如前於自愛樂執著，今者於他應當生起愛執之心。如覺喎云：藏人知否，有不知修慈悲之菩薩？若爾當如何者，須從最初次第修習。朗日塘巴云：夏日瓦與我，有十八種人方便，一種馬方便，人方便者謂發殊勝菩提心，凡所作事，均學利益有情，馬方便者，謂我愛執，能令菩提心未生者不生，生既不住，不令增長，故特於此盡力對治，面對有情盡力利益。康絨巴亦云：我等於此依情有情倒行逆施，有情對於我等當亦如此。是故立與未立大乘根本，入與未入大乘之分，均繫於此，應一切時觀察此心令其生起，能生固善，如未生起莫令空過，應依止開示此法善知識，常與修如是心伴侶共同居住，並閱宣說此等經論，勤修此因積聚資粮，<span class='corr'>淨</span>治罪障，自亦如是<span class='corr'>淨</span>修其心，則定能播圓滿種子，萬勿忽畧理應歡喜。大覺喎云：欲入大乘門，除暗息熱惱，覺心如日月，經刧勵令生。第二發起之量，如前<span class='corr'>已</span>釋應當了知。</p>
<p style="margin-left:2em">庚三　儀軌受持法則分三：　辛一　未得令得，　辛二　已得護持不失，　辛三　如有失壞還出方便。　初中分三：　壬一　所受之境，　壬二　能受之身，　壬三　如何受持儀軌。　今初。</p>
<p>諸先覺說：俱定願心，住其學處，非為完足，必須行心律儀相應。此與勝敵論師所說相同。</p>
<p style="margin-left:2em">壬二　能受之身。</p>
<p>謂天龍等身及意樂，堪發願心者，均可為此所依，然此中如道灯釋論說，厭離生死，念死無常，有慧有悲，如前所說，諸道次第<span class='corr'>已</span>修心者，於菩提心轉變其意畧有所得，正為能受所依。</p>
<p style="margin-left:2em">壬三　如何受持儀軌分三：　癸一　加行儀軌，　癸二　正行儀軌，　癸三結行儀軌。　初又分三：　子一　特別皈依，　子二　集積資粮，　子三　<span class='corr'>淨</span>修其心。　初又分三：　丑一　洒<span class='corr'>淨</span>處所，安置塔像，陳設供品，　丑二　勸請皈依，　丑三　宣說皈依學處。　今初。</p>
<p>先掃幽靜處所，塗抹牛身五物，洒以栴檀上妙香水，散佈鮮艷香花，設以塑鑄三寶等像，經卷典藉，菩薩像等，安置壁架，或妙高台，旛葢香花諸供養具無所缺少，并設伎樂飲食，香花敷設大善知識所坐之座，往昔大德，先供僧伽，施食鬼趣，積集資粮。若無供物，應如賢刧經說：雖一方布，亦成供養，若有供物，應無詭譎，殷重廣求，友伴心中，咸感滿足，普與供養。藏境先諸大德嘗於莽境及桑耶等處，從大覺喎請求發心開示：供養太劣不生，謂所供佛像是聖教主尊，必須開光。所供經典亦須攝頌以上諸般若經。此後迎請聖像，弟子沐浴著鮮<span class='corr'>淨</span>衣合掌而聽，上師宣說福田等功德，至心生信，自觀本身住佛菩薩前，徐徐念誦七友供養。</p>
<p style="margin-left:2em">丑二　勸請皈依。</p>
<p>謂於上師起大師想，禮敬供献，右膝著地正為菩提心故，合掌啟白：如昔如來，阿羅汗，正等正覺佛等，及住大地諸大菩薩，先於無上菩提心而正發心，如是我名某某亦啟請阿闍黎尊於無上正等正覺而發其心。乃至三說。次於我佛世尊，法之主體滅道二諦，永不退轉菩薩聖者僧，即從今時乃至未得菩提之中，為度一切有情，歸佛為師，正皈敬法，皈僧為伴，先具此意樂總相，特能猛利發起令如是心在一切時中永不退失，如前所說而受歸依，阿闍黎尊存念，我名某某從今時起乃至証得菩提藏中，歸依佛薄伽梵兩足中尊，阿闍黎等存念，我名某某從今時起，乃至証得菩提藏中，皈依寂靜離欲諸法眾法中尊，阿闍黎尊存念，我名某某從今時起乃至証得菩提藏中，皈依不退菩薩聖僧諸眾中尊，如是三說，如是皈依每一種寶，各別啟請，歸法文句雖不盡同，均如覺喎所造儀軌。</p>
<p style="margin-left:2em">丑三　宣說皈依學處。</p>
<p>如前下士所說學處，今於此中阿闍黎亦當宣說。</p>
<p style="margin-left:2em">子二　積集資粮。</p>
<p>謂於正傳承諸上師等及資粮田前修七支供。</p>
<p style="margin-left:2em">子三　<span class='corr'>淨</span>修其心。</p>
<p>謂令慈悲所緣行相皆悉明顯，俱如前說。</p>
<p style="margin-left:2em">癸二　正行儀軌。</p>
<p>謂於阿闍黎前，右膝著地，恭敬合掌，而發其心，此非唯念為利他故，當得佛位而發其心，應立誓願，緣所發心直至未得菩提終不棄捨，應依儀軌發此意樂。願心容有二類若於願心學處不能學者，不當發心。若依儀軌，僅起是念，為利有情，我當成佛，則於發心學處能不能學，亦屬可授。至依儀軌受取行心，若於學處不能學者，則不能授，或說龍樹無著所傳律儀軌，對多種人有可授及不可授之差異不應道理。聖光明教授經云：若不能學施等學處，雖僅發心，亦能積聚多福，修次初篇亦說，若不能修學諸種波羅密多，亦獲大果，方便攝受亦當發心。此謂不能修學施等學處，亦可發心，不能受取律儀至為明顯。受取發心儀軌者：維願現住十方諸佛菩薩於我存念，阿闍黎尊於我存念，我名某甲，若於此生，若於他生，所有佈施自性，持戒自性，修行善根，自作教他見作隨喜，以此善根，如昔如來應正等覺及住大地菩薩摩訶薩，於無上菩提而發其心。如是我名某某，從今為始乃至菩提，亦於無上正等菩提而發其心，有情未度而當度之，未解脫者當令解脫，未安息者令安息之，未般泥桓者令般泥桓，如是三次啟白，皈依儀軌及此發心儀軌，雖未明說須隨師念，然實須要。有師如此，若未能獲得阿闍黎時當如何者？覺喎所造發心儀軌云：如是無阿闍黎，自發菩提心之儀軌者，自心觀想釋迦如來以及十方三世如來，普修禮敬供養，不須啟白阿闍黎語，皈依等次悉如前說。</p>
<p style="margin-left:2em">癸三　結行儀軌。</p>
<p>謂請阿闍黎為弟子等宣說願心學處。</p>
<p style="margin-left:2em">辛二　已得護持不失分二：　壬一　修學此生發心不退失因，　壬二　修學他生不遠離因。　初中分四：　癸一　為於發心增歡喜故修學恒念利益，　癸二　正令增長所發心故修學六次發心，　癸三　應令其心不捨有情，　癸四　應於福慧資糧雙修。　今初。</p>
<p>無論閱讀佛經或從師聞，應思菩提心諸種利益，華嚴經中已詳宣說，應當參閱，經中引說，此為一切佛法種子，總攝菩薩一切願行，此是總說，若廣宣釋，支分無邊，所謂總說，即攝一切，故謂總說又如嗢柁南，總攝一切菩薩道之扼要，說為嗢柁南菩薩地中所說利益，是願心利益，彼從最初發堅固心有二勝益，一成殊勝田，二能攝受無惱害福，前者如云，人天世間皆應敬禮，謂發心無間，即為一切有情所供養處，又如說云：發心無間，由種性門即能映蔽諸阿羅汗，謂成上師尊長。又云：雖作小福，而得無邊大果，猶如大地，成一切世間所依，故為福田，此謂等同九有眾生之父。二者如說二轉輪王護者常護，若寢若狂或放逸時，諸惡葯叉宅神，非人宅神不能擾害，若餘有情為欲息滅疫疾災橫所用無驗咒句明咒，若有此者，必能靈騐，何况已驗由此顯此息灾等業，發心堅固則易成辦。修共成就亦以有此為速，隨所居處，所有恐怖飢饉，非人傷害，未生不生，隨轉他生少灾無病，能忍他惱不惱於他，難生惡趣，設有生者亦速解脫，即於惡趣生少苦受，以此為緣厭離生死，於彼有情起大悲心。菩提心福，若有形像，盡虛空界難以容納，以諸財寶供養諸佛，仍不能及此福一分。勇施請問經云：菩提心福德，設若有形像，盡其虛空界，其量有餘剩，若人以諸寶，恆河沙數量，充滿佛剎土，供養世間尊。若有唯合掌，歸敬菩提心，此是最勝供，功德無邊際。當大覺喎繞金剛座時，心中作念，當如何修，乃能速得圓滿菩提，時諸小像起立請問諸大像曰，欲速成佛，當如何修，答曰唯菩提心，是所當學。又見寺上空中，有一少女問一老婦亦如前答，故於菩提心，心極堅定。由是能攝大乘教授一切扼要，一切成就極大寶藏，超出二乘大乘特法，策發菩薩行廣大行，應知即是大菩提心。修此心時當勇喜漸增，如渴時求飲，乃至多刧以甚奇希有智，深細觀察諸道，諸佛菩薩唯見此為速能成佛勝方便故，如入行論云：多刧細觀察，能仁見此利。</p>
<p style="margin-left:2em">癸二　正令增長所發心故修學六次發心分二：　子一　不捨所發願心，　子二　學令增長。　今初。</p>
<p>如是於佛菩薩善知識前而起誓願，有情未得度者當令得度，俟見有情數量眾多，行為暴惡，須經多刧時間漫長，二種資粮，無邊難行，皆須修學，因而怯弱，棄捨發心重担，此較失壞別解脫罪，尤為重大。入行論云：若捨所發心，則須長夜漂流惡趣。又云：盲人於糞聚，獲得末尼寶，如是偶然得，我發菩提心。謂當思維，我得此者，極為希有，不當棄捨一切種。又依所攀緣心，更應多立誓願，雖一剎那亦不棄捨。</p>
<p style="margin-left:2em">子二　學令增長。</p>
<p>如是唯不捨棄猶非滿足，應當日間三次夜間三次猛力勵力令作增長。此復若能如前所說儀軌廣修，則當如是，若不能者，則明想福田，供奉供物，修慈悲等，六次攝受。此之儀軌：諸佛正法眾中尊，直至菩提我皈依，我以所作施等善，為利有情願成佛，每次三反。</p>
<p style="margin-left:2em">癸三　應令其心不捨有情。</p>
<p>謂捨有情心之所從生，是因造作少許非理事緣，便起是念，從茲不作似此義利。</p>
<p style="margin-left:2em">癸四　應於福慧資粮双修。</p>
<p>謂從受持願心儀軌，當日日無間供養三寶積聚資粮，而作增長菩提心因。</p>
<p style="margin-left:2em">壬二　修習他生不遠離因分二：　癸一　斷除為患四種黑法，　癸二　受學能不為患四白法。　今初。</p>
<p>四黑法中，謂欺誑親教不敬。規範師及本師福田，境是二師易知，言本師者謂欲饒益，福田者，謂雖非前數而具功德。即於此等當如何作能成黑法，謂於此等隨一，明知故誑，即成黑法。然非誑之欺者，下當解釋是須誑所成欺。集學論說，斷諸黑法，即是白法，對治此者，即是四白法中第一法故。於他無悔，令生追悔，此有二類：境者於他補特伽羅所修善事，不具追悔。所作如何？謂令意樂憂悔，不當悔處生起憂悔。此等二法，能不能欺，生不生悔，皆同犯罪。說正趣大乘諸有情之惡名等，境者，發菩提心，現正具足。所作如何，瞋恚等起說惡名稱，對於何境而宣說者，了義即可。過失深重，前<span class='corr'>已</span>畧說。又如菩薩起毀訾心，則此菩薩須經爾刧恒住地獄。最寂决定神變經說：唯除毀訾諸菩薩罪，餘等業不能令諸菩薩墮於惡趣。攝頌亦說：若未得授記菩薩，忿諍得記菩薩者，如其所生爾許瞋恚，盡爾許刧流轉諸道。故於一切種當滅忿心，設有現起，無間勵力悔除防護。非增上意樂，現行欺誑，境者，謂於隨一他等有情，所作如何？謂行欺誑，謂於秤斗行狡詐等，如勝智生意欲遣人往惹馬，而云遣往堆壠，後彼自願往惹馬，集論中說，誑者詐現不實功德，諂者隱飾自身過患。</p>
<p style="margin-left:2em">癸二　受學能不為患四白法。</p>
<p>初白法者：境者，謂凡諸有情，事者，謂於彼所命或戲笑，斷除明知故妄，如是則能於親教及規範師殊勝境前，不以虛妄欺惑，第二白法，境者，謂諸有情，事者，謂住無所欺誑增上意樂，心正直住。此能對治第四黑法。第三白法，境者，一切菩薩，事者，生起似大師想，於四方所，宣揚菩薩真實功德。夏日瓦云：我輩須修相似微善，增長相無，毀滅相多，謂由瞋恚訾毀破壞菩薩伴友而致窮盡，故能斷此及破壞菩薩，集論說：依於補特伽羅所生損害，悉不得生，然於何處有菩薩，不能得知，如迦葉請問經云：普於有情生大師想，修清<span class='corr'>淨</span>相，讚揚功德，謂有聽者時至，非說不往四方宣揚，便成過失。此能對治第三黑法。第四白法，境者，謂我所成熟有情，事者：謂不樂小乘，令其受取正等菩提，此是僅就自身所化須行大乘，若是所化不起此心，並無過咎。非所能故。由此能斷第二黑法，若由至心欲令他等獲究竟樂，定不令他而有極微憂惱，以無令他憂惱之加行故。獅子請問經云，何故一切生，不失菩提心，夢中不捨棄。醒時又云何。答云：於村或城市，或隨所住境，令正入菩提，此心不棄捨。此復斷除慢嫉慳三，見他圓滿心生歡喜，具此四法，不捨大願，此是曼殊寶利莊嚴國土經中所說。寶積經云：若於一切威儀道中修菩提心，隨作何善，均以菩提心為首，於他生中亦永不捨如此心寶，眾多人等應作如是觀。所說極明。</p>
<p style="margin-left:2em">辛三　如有失壞還出方便。</p>
<p>謂除捨願心，不捨有情心，犯餘學處，乃至未具菩薩律儀，此無依於菩薩所犯罪，僅違中類善性學處，是成惡行，應以四力而悔除之。</p>
<p style="margin-left:2em">己三　既發心已學行理趣分三：　庚一　既發心已須學學處因相，　庚二　宣說完滿智慧方便一分不能成佛，　庚三　正釋修學學處次第。　今初。</p>
<p>如是發願心<span class='corr'>已</span>，若不修學施等學處，雖如前引慈氏解脫經云有大德益，然不修學菩薩學處心要，則難成佛，故當學行。三摩地王經云：是以當修心要，此復云何？童子若能正修心要，無上菩提非難得故。修次初篇亦云：如是發心菩薩，既知自未調伏，不能伏他，自於施等，極善修學。如無正修，不得菩提。所謂正修，從受律儀，學其學處。</p>
<p style="margin-left:2em">庚二　宣說完滿智慧方便一分不能成佛。</p>
<p>既已趣入成佛方便，又此方便須無錯謬，若於錯道幾許勵力終不生果，如欲構乳而扯其角，或道雖正，而分不全，縱然勵力，亦無果實。等同種子，水土日光若缺其一，不能發芽。若爾，何為圓滿無謬因緣耶？如大日如來現証菩提經云：秘密主！一切智智者，從大悲根生，從菩提心因生，是方便所達究竟。此中大悲，前已解釋。菩提心者，謂有世俗勝義二種菩提心之分。方便者，謂施等圓滿，此是蓮花戒大師所說。</p>
<p>或有一類，於如是道，顛倒分別，如支那和尚等云：凡是分別，况惡分別，固何須說，即善分別，亦能繫縛生死，其所得果不出生死，金索草索，同是繫縛，烏雲白雲均障虛空，黑白犬咬均生痛苦，是故唯有無分別住是成佛道。布施持戒等者，是為未能正修如是了義愚夫而說，若已獲得如是了義而仍修彼行，如王降為民，得象求跡。和尚於此引八十種讚歎無分別經証成其說，此說一切方便分，皆非真實成佛之道，是大毀損，以於聖教心藏所謂無我，破除別觀察慧所抉擇，故亦遠離勝義理趣。蓮花戒大師於此，業以清<span class='corr'>淨</span>教理，善為破除，宏揚如來所愛善道。現時仍有輕毀行品持戒等事，修道之時，捨棄此等，宛如和尚所教而修。又有一類，除不輕毀方便行分，知見相同。更有一類，捨別觀察智，尋求真實，全不起念，許和尚法，而為善哉。此等均是不了修習空性法品，縱行許空，若云，善修空性者，唯當修空，不須修習世俗行品，此與一切聖教相違，且亦違越正理之道。以諸大乘者所當成辦，是不住湼槃。其能不住生死者，是由通達真實義慧，依於勝義道次，甚深之道，智慧資糧，所謂慧分等之所成辦故。其能不住寂滅者，是由了悟盡所有慧，俗諦道次，廣大之道，福德資糧，方便分等之所成辦故。如是亦如秘密不可思議經云：智慧資糧者：謂能斷盡一切煩惱。福德資糧者，是能長養一切有情，薄伽梵以是因緣，菩薩摩訶薩當勤修習福慧資糧。說無垢稱經亦云：何為菩薩繫縛解脫？方便未攝慧為繫縛，方便所攝慧為解脫。慧所不攝方便為縛，慧所能攝方便為脫。伽耶經亦云：菩薩道畧有二種，何等為二，方便智慧，此等要義，道燈論亦云：若離般若行，不能斷二障，無餘能斷除，煩惱所知障。當修般若行，常與方便俱，離方便般若，離般若方便，何故名纏縛，此二不能斷。又云：除去般若度，施等波羅密，一切善資糧，佛說為方便，凡修方便者，並修般若行，菩提能速得，非僅修無我。於蘊界處等，能現証無生，了自性本空，此謂智慧度。又寶頂經云：是須修學圓滿一切施等方便分具一切種最勝空性。攝研磨經云：若諸菩薩，為証菩提，而修六度，然諸愚夫作如是說，菩薩唯應修學般若波羅密多，何須餘等波羅密多，此是毀壞意念。又諸愚夫作如是說，唯以一法而証菩提，謂以空法，此等均是未了修行。設作是念，修施等行，是未獲得堅固空解，若有空解即此便足，此亦非理，若如是者，則証得初地等菩薩，尤其特於無分別智獲得自在之八地菩薩，不須修行。十地經云：於十地中，雖每一地，於施等行各各增上，然於餘行，非不起修。故一一地中，皆說修六度或修十度。尤其証得八地時，滅盡一切煩惱，安住息滅一切戲論勝義境界，諸佛於彼作是勸云：唯達空性，不能成佛，聲聞獨覺亦能得故。當觀我身，智慧，剎土等，此等無量。我之力等汝亦非有，故當精進，又當思惟，未能息滅有情種種煩惱之所逼惱，忍亦不當棄捨。八地菩薩尚須如是學行，餘無論矣。密咒無上瑜伽部份，與此雖有差異，總之咒乘及波羅密多乘，於無上菩提發心，及學六度行同是共道，如前已釋。若作是說，我并非說，不須施等，是於無所思中，完具施等，不著能施所施施物，完滿無緣施，如是色攝餘等，經中亦說一一度中攝六六故。若僅由此便為圓足，則諸外道心一境性等持時中，亦當具足一切波羅密多，不躭著故，特如十地經中說：聲聞獨覺通達法性無分別時，應成大乘，包攝一切菩薩行故。</p>
<p>若以經說一一度中統攝六六，便為完足，則供曼陀羅中，具牛糞水即是施，亦說色攝六種，應唯修此。故見所攝行，方便所攝慧者，譬如母喪愛子憂傷所逼，與他人等正言說時，任起何心，因憂傷力，雖未暫捨，然非一切心均是憂慮，如是証得空性慧，若勢力猛利，則於佈施，禮拜，旋繞等時，緣此諸心，雖非証空，然與証空勢力相屬而轉，并不相違，如初時起修，若菩提心勢猛為先，入空定時，其菩提心雖非現有，此所攝持，亦不相違，方便智慧不離之理，當知亦爾。又經說福德資糧果，是生死中，身體受用，長壽等事，亦莫誤解。此是說若是方便智慧二者相離，雖則如是。若是二者互攝，極能為証得解脫一切智因。如寶鬘論云：總大王色身，從福德因生，教証無邊。又汝有時說，生死過患及一切煩惱，是惡趣之因，此亦能成佛之因。有時又說能為善趣因之佈施持戒等善，僅為生死因，不為菩提因，是為令心正住而說。又如經說，正著施等，是為魔業。三蘊經說：墮所緣故而行佈施，由執戒勝而護戒等，如是一切皆當懺悔。梵問經云：盡其所有一切觀擇皆是分別，全無分別即是菩提。此亦不能誤解。初經說義，是於二我顛倒執著，所起施等不清<span class='corr'>淨</span>故，說為魔業，非說施等即是魔業，若不爾者，說墮所緣，而行佈施，則不須說墮所緣故，應當總說一切施等當悔。然未作如是說故。修次後篇於此有最切要之回答，若於此倒解，則一切行類，均為補特伽羅及法我相執，許為有相故。又若念捨此物之捨心，及念防護惡行之防護心，如是等類，諸善分別，均是執著三輪之法我執，則諸已得法無我見者，如瞋慢等，一切種相，理合斷除不應習近，又念此念彼，一切皆是三輪分別法我執者，則思善知識功德，暇滿義大，念死無常，惡趣諸苦，皈依三寶，從如是業生如是果，慈悲菩提心行，行心學處，一切學處，均思此為此，此從此生。思維此中有是功德過患，而引定解，於如是等增長定解，當是漸增法我執，又於法無我增長定解，彼道定解漸趣微弱，見行二類違如寒熱，是於二類猛利垣常定解之處。全未生起。故如果位安立法身，為所應得，及立色身為所應得二無相違，於如是道時，二我相執所緣，雖微塵許戲論永離，引生定解，此此此生，此中有是功德過患，引生定解，二俱無違。</p>
<p>此復依於因位正見，抉擇二諦理趣，故以教理，抉擇生死涅槃諸法，於自本性，少許自性無故，立勝義量。及因果法，各各决定，無少顛倒，安立因果名言之量，此二相互何能說為能損所損，實為彼此助伴，若獲定解，其後斯為能証二諦義，是為能入獲得聖教各數。</p>
<p>第三經義，當說經時，正是觀擇生等之時，故說施等真實無生，言分別者，唯是分別假立，非說施等不當習近而予棄捨，此乃修次後篇所說。又說不可單修一邊，集經論亦云：若諸菩薩離善巧方便，不應勤修甚深法性。秘密不可思議經亦云：善男子如火從因燃，無因則熄，如是從所緣境心乃熾然，若無所緣，心當息滅，此善巧方便菩薩般若波羅密多，徧清<span class='corr'>淨</span>故，亦了所緣息滅，於諸善根，不滅所緣，於諸煩惱不生所緣，安立波羅密多所緣，空性所緣，亦別觀察，於諸有情亦以大悲心觀緣。此中說有所緣說無所緣二種理趣，須善分辨。是以煩惱及執相縛應當解除，學處之索應當堅繫，二罪俱毀，一切善業不當壞滅。防護學處，與相執縛，二者非一。護戒弛散與我執縛鬆弛，二亦不等。故毀滅與自脫等義，當善明辦。蓮花戒阿闍黎所破不作意理趣，非是破除諸法實相抉擇正見，既抉擇已，不起任何作意專緣一境而修，是破其見於法實相，既無抉擇又不分別，如如而住，謂能成辦所修空性。如前所說，密咒雖與波羅密多乘二所共同，然此二者，是否同以別觀察智抉擇而修，理趣如何下當解釋。</p>
<p style="margin-left:2em">庚三　正釋修學學處次第分二：　辛一　於總大乘學習理趣，　辛二　於別金剛乘學習理趣。初中分三：　壬一　<span class='corr'>淨</span>修欲學菩薩學處，　壬二　受持菩薩律儀，　壬三　如何正學理趣。　今初。</p>
<p>律咒二種，若先未受各各律儀，不能聽聞，諸等學處，此不同彼，先行善知所有學處，<span class='corr'>淨</span>相續已，後樂受持，乃可授與律儀，故能善知諸等學處，作為意境，并於學處至心愛樂欲修學已，再受律儀，極為堅固，此為最妙方便。</p>
<p style="margin-left:2em">壬二　受持菩薩律儀。</p>
<p>戒品釋中：最初如何正受道理，從此無間於根本罪及惡作罪防護道理，設有毀犯還出道理，已詳抉擇，受律儀前先須參閱，如彼而知。</p>
<p style="margin-left:2em">壬三　如何正學理趣分三：　癸一　何所學處，　癸二　其中能攝諸種學處理趣，　癸三　於此如何學習次等。　今初。</p>
<p>詳細分別，雖無邊際，若以類攝，六波羅密，盡攝菩薩一切應學，六波羅密者，總攝一切菩薩道之扼要大搵陀南。</p>
<p style="margin-left:2em">癸二　其中能攝諸種學處理趣分二：　子一　正義數量决定，　子二　兼說位次决定。　今初。</p>
<p>佛薄伽梵畧說六度搵陀南，最勝佛子如佛密意而為開解，解釋如是因相扼要，引發定智，即此數量决定理趣，意若於此，獲得定解，則執修持六度是勝教授。此中有六：觀待善趣生數量决定者，凡圓滿菩提廣大行者，必經多生，此復進道若無圓滿德相之身，如現在身但有少分，縱勤修習亦難增進，故須圓滿一切身德，又須具足所受用財，自受用身，共受用伴，凡作業悉皆成辦等四種圓滿，又唯此等圓滿，亦多變為煩惱之緣，應不為煩惱所轉，不僅如此，并於取捨處所，無倒而轉。善能分辦違滅所緣。若不爾者，猶如蘆葦水蕉結果即枯，騾不育嗣，即因圓滿速隕沒故。若有智慧，而知此是往昔妙業之果，更勤修因，令作增長。若無智慧，受盡前果，不增新因，當受後苦，以此為首。是故他生生起六事，既非無因，亦非不平等因，其隨順因，如其次第定為六度。道份受用等，即是現前善趣生身，圓滿等究竟善身，唯佛地有。如莊嚴經論云：身財及眷屬，事業圓滿生，恆不隨惑轉，諸事無顛倒。觀待引發二利數量决定者，以如是身學菩薩行，菩薩事業唯有二種，謂能成辦自他義利，其修利他，先須以財而作饒益，此中若作損惱有情施事，則無功用，善遮損他及其所依，義利極大，故須尸羅。欲究竟此，不忍他所惱害，報一報多，難以<span class='corr'>淨</span>戒，故必極忍他所損惱。由不報復能免眾多他所造罪，他若信樂而令行善，是大利他。自利者，謂以慧力得解脫樂，若是其心散亂不能得此，故以靜慮等持其心，令於所緣，堪能如欲而住。若有懈怠，不能生起，故須晝夜精勤奮發無有勞倦，此為彼等之因。故修二利，决定於六度，如云：勤奮利有情修捨不害忍，住脫俱根本，一切自利行。此中非利他一切種，言住及解脫者，心住所緣，是靜慮行跡。解脫生死，是般若行跡，若能明辨，則止觀不致混淆。觀待成辦圓滿利他一切種數决定者，先以財施，除其貧乏，次於一切有情，不僅無所損惱，且忍他所惱害，為他助伴，勤奮無厭，依於禪定以神通等調攝其心，堪為法器，次依智慧，善釋抉疑，能解脫故，决於六度，如云：不貪及不害，忍害事無厭，令喜善說故，利他即自利。觀待能攝一切大乘數决定者：謂不貪著已得受用，且不希求未得財物，全無顧戀，有是則能守護學處，受戒敬戒，依於情及非情所生眾苦，能忍不厭，修作善事，欣喜無厭，止觀瑜伽，無分別修，由此六事，盡攝一切能趣大乘。彼由六度次第引發，無須更多。如云：不愛樂受用，極敬二無厭，瑜伽無分別，攝一切大乘。依一切道或方便數决定者：謂於已得受用之境，無貪著道或方便者，謂行佈施，能離貪故。諸未得境為得彼故功能散亂，防護方便謂持<span class='corr'>淨</span>戒，苾蒭律儀一切事業邊際散亂悉不生故不捨有情方便，謂能忍辱，意不生起。一切能作惱害苦故，增長善法方便，謂之精進，由能精進善法增長。<span class='corr'>淨</span>冶罪障方便，謂後二度，禪定對治煩惱障，般若能治所知障故。故六度决定，如云：不貪諸境道，得彼防散亂，增不捨有情，餘淨治二障。觀待三學數决定者：戒學自性即是戒度，此要有施不顧財物乃能正受，是戒資糧。既正受已，任由他辱，而不辱他，忍耐守護，是戒眷屬。禪定是心學，般若是慧學，精進徧通三學所攝，故六度决定。如云：依三學增上，故佛說六度，初學攝前三，後二攝後二，一通三分攝。如是當以何等殊勝身，圓滿何等自他義利，安住何乘，具足幾種方便之相，修何學處，能圓滿，能攝受如是「身」「利」「大乘」「方便」及諸學處。當知即是六度。總攝一切菩薩修行精要大搵柁南，乃至未獲定解時中是當思維。</p>
<p style="margin-left:2em">子二　兼說位次决定分三：　丑一　生起次第，　丑二　勝劣次第，　丑三　粗細次第。　今初。</p>
<p>謂不顧財物，離貪而施，則能受戒，若具防護惡行<span class='corr'>淨</span>足，則能忍惱害。既有堅忍，不厭難行，迢緣希少，故能精進，晝夜精勤，心住善緣，是生正定。若心定者，乃能如實通達真實。</p>
<p style="margin-left:2em">丑二　勝劣次第。</p>
<p>謂前前下劣，後後殊勝。</p>
<p style="margin-left:2em">丑三　粗細次第。</p>
<p>前較後者易行易作故相粗顯。後較前者難行難作故相微細。莊嚴經論云：依前而生後，住勝住劣故，粗相細相故，說如是次第。</p>
<p style="margin-left:2em">癸三　於此如何學習次第分二：　子一　於總行學習道理，　子二　特於後二度學習道理。　初中分二：　丑一　修學六度能成熟自佛法，　丑二修學四攝能成熟他相續。　初中分六：　寅一　佈施，　寅二　持戒，　寅三　忍辱，　寅四　精進，　寅五　禪定，　寅六　智慧。　初又分三：　卯一　佈施自性，　卯二　佈施差別，　卯三　相續行理。　今初。</p>
<p>謂善捨思，及此等起身語業，此思即是身語施正行時思。圓滿施度，不必觀待於他捨所施財，亦不觀待損除眾生所有貧窮，是壞慳貪執著，即施捨果報亦至心捨他，由修此心到極圓滿，則為佈施波羅密多。</p>
<p style="margin-left:2em">卯二　佈施差別分二：　辰一　觀待各各身異，　辰二　施本性異。　今初。</p>
<p>總之財施，唯是在家菩薩所修，出家菩薩當行法施，不行財施，此是菩薩別解脫戒經所說。集學論說：此中密意，是為聞思修等障碍，故遮出家，積聚財物而行佈施，若不妨害自善所作，是由先福德力而多所得，是須財施。夏日瓦云：我不為汝說施功德，而說執持過患。此謂出家人辛勤追求積聚財物而行佈施，是於戒體多生瘡疣，不樂之語。</p>
<p style="margin-left:2em">辰二　施本性異。</p>
<p>施性異中，法施者，謂無倒宣說正法，如理教誨工巧等明世間無罪事業邊際，令受學處。無畏施者，謂從國王盜賊人中怖畏，獅子虎等非人怖畏，水火等大種怖畏普作救護。財施者，謂以財物施與他人。</p>
<p style="margin-left:2em">卯三　相續行理。</p>
<p>唯是無餘斷除身財慳悋，猶非佈施　波羅密多，慳是貪分，二乘羅漢并其種子亦能無餘斷除故，是以施障不唯破除慳執，應由至心發心施捨一切所有利益他等，故須修習守積過患，惠施利益。此中初者，如月灯經說：身不潔<span class='corr'>淨</span>，生命飄搖，如懸崖水，身命俱是隨業所轉，自無自在，如夢如幻，觀其虛妄，滅除貪著，若不爾者為貪所制，造大罪惡，當墮惡趣。次如集學論云：如是我身心，一一剎那滅，若以無常身，垢穢常流注，得常<span class='corr'>淨</span>菩提，豈非得無價。正生起理趣如入行論云：身及諸受用，三世一切善，為利諸有情，故當無悋施。謂身財善根三法，為所緣境數數修習，思維惠施一切有情。現在力弱勝解未熟，意樂雖能將身施給有情，然未能實施自身血肉，此若不修能捨意樂，後亦不能能捨身命，集學論云：現在雖忍，而不能施捨身命，故從現在當修意樂。集學論又說：如是至心於諸有情，所捨衣食及房舍等，若受用時，當作是念，為利他故，受用此等，若忘此心，愛著自利，是染違犯，若無愛著或忘安住，攀緣利益一切有情之想，或貪利樂餘一切有情，非染違犯，於己施他，作他物想，為自受用，成不與取。若價夠足，犯別解脫他勝處罪。若謂受用他有情物作利他事，由作是念而受用者悉無違犯。犯他勝理，其密意者謂於人趣，至心廻施，他亦了知執我現前，作他物想，自利而取，若價夠足，可成他勝。瑜伽師地論云：復次至心清<span class='corr'>淨</span>，意變無量種種所施之法，施給有情，信解如是信解行者，福德微時，可以增長無量福德。此亦菩薩慧施。故學施波羅密多時，亦當兼具六波羅密多，若如是修功能極大。如行法施時防止聲聞獨覺作意，是名持戒，於種智法信行堪忍，忍恕他罵，為令法施倍復增長，發起欲樂是名精進，心專一境不雜劣乘，廻向此善於大菩提，是名禪定，了知所施能施受者悉如幻化，是名般若，是名六足。</p>
<p style="margin-left:2em">寅二　持戒分三：　卯一　持戒自性，　卯二　持戒差別，　卯三　相續行理。　今初。</p>
<p>從損害他及其根本令心厭捨，此名持戒，此以防護<span class='corr'>淨</span>戒為上首。由修此心增進圓滿，為戒波羅密多，非由徧離餘外有情損惱建立此名。入行論云：由得能斷心，說名尸羅度。</p>
<p style="margin-left:2em">卯二　持戒差別分三：　辰一　律儀戒，　辰二　攝善法戒，　辰三　饒益有情戒。　今初。</p>
<p>此有二種：若以等起說，即是斷除十不善之十斷，若以自性說，即是斷除七種不善之身語七種斷。菩薩地說，七眾別解脫律儀，說為菩薩相續律儀戒者，是說若以具足別解脫律儀而住菩薩律儀者，若在家品，或出家品，所有真實別解脫律儀，及諸共同能斷律儀，是律儀戒。若不堪為別解脫律儀之身而具菩薩律儀者，謂等同別解脫所斷，自性罪及遮罪，隨其所應能斷律儀，是律儀戒。應知菩薩相續之別解脫律儀，雖是菩薩相續律儀戒，但非真正菩薩戒，餘等是與菩薩律儀根本，和合而有。</p>
<p style="margin-left:2em">辰二　攝善法戒。</p>
<p>謂緣自相續六度等善，未生令生，已生不失令倍增長</p>
<p style="margin-left:2em">辰三　饒益有情戒。</p>
<p>謂從戒門，如其所應引發有情此生後世無罪義利。</p>
<p style="margin-left:2em">卯三　相續行理。</p>
<p>如是能令尸羅清淨，依賴於諸進止之處，如制行持，又此隨逐猛利堅固欲守護心，故當久修，未護過失善護勝利而令發起欲護之心，此於中士道時業已解釋。如攝波羅密多論云：毀戒不能辦自利，豈有勢力而利他。故勸善修利他者，於此緩慢非應理。又云：尸羅能獲殊勝道，與諸悲性平等修，清淨勝智以為性，離過第一莊嚴具。徧薰三界悅意香，塗香不違出家眾，行相雖同若具戒，此於人中最超勝。又由依此能令相續展轉增盛，與諸菩薩大悲性者共同學處，永斷一切惡行種子得<span class='corr'>淨</span>妙智，餘等莊飾不宜老幼著戴，尸羅莊嚴老少咸宜，若具足者徧生歡喜。故為最勝妙飾。餘等香味順風則散逆風則止是有方域，尸羅香味徧薰十方，栴檀等香雖除炎熱，有違出家，除煩惱熱塗香，無違出家，出家之相雖同，具戒寶者，勝出餘等。即前論云：未經言宣未聚積，所須受用次第來，無匹世間徧敬禮，無貪無求得自在，不可說為自親族，除暴安良均未作，曾未相識諸士夫，禮彼具戒勝士夫。足履吉祥諸塵土，最勝頂戴所攝持，徧為人天稽首禮。故當善自思惟。如是三聚戒中律儀戒者，謂於真實別解脫戒或此共戒而正進止，此於菩薩亦為初要。若守護此，亦能守護餘二，若是於此不能守護，亦於餘二不能守護，故若毀棄律儀戒者，名毀菩薩一切律儀，此為攝抉擇分所說。</p>
<p>是故若執別解脫律是聲聞律，棄捨此所開遮等制，而說另須修學菩薩學處，是來了知菩薩學處所有扼要，以曾多次宣說律儀戒者，是後二種律儀所依處故。律儀戒之最主要者，是斷性罪，攝諸性罪過患重者，厥為斷除十種不善，雖等起心莫令現起。攝波羅密多論云：不應失此十業道，是生善趣解脫路，住此思能利眾生，意樂殊勝定有果。應當善護身語意，總之佛說為尸羅。此為攝盡尸羅本，故於此等應善修。總之以此為本，於自所持戒學，數數修習防護心等，是為持戒。所謂具足六波羅密者，自住戒已，亦能將他安住尸羅是尸羅施。餘如前說。</p>
<p style="margin-left:2em">寅三　忍辱分三：　卯一　忍辱自性，　卯二　忍辱差別，　卯三　相續行理。　今初。</p>
<p>耐他怨害，安然忍受自身所生眾苦，且極安住於法勝解。此相違品亦有三種，謂瞋恚心，怯弱心，不信解無其樂欲。圓滿忍辱波羅密者，唯由自心滅除忿等修習圓滿，非為觀待一切有情悉離暴惡。</p>
<p style="margin-left:2em">卯二　忍辱差別。</p>
<p>（一）他怨害忍，（二）安受苦忍，（三）思擇法忍。</p>
<p style="margin-left:2em">卯三　相續行理分二：　辰一　修學忍辱利益，　辰二　修學不忍過患。　<span class='corr'>今</span>初。</p>
<p>謂當來世怨敵微少，親不乖離，身心快樂，臨終無悔，此身壞後當生天界。應當思維。如攝波羅密多論云：若有棄捨利他心，佛說忍為勝方便，世間圓滿諸善事，由忍救護忿過失，是大力者妙莊嚴，是難行者最勝力，息害惱心野火雨，現後生害忍能除。諸大士夫忍辱鎧，惡人粗語箭難透，反成讚歎妙蓮華，名稱花鬘極悅意。忍為工巧成色身，功德端嚴勝妙飾。故當於此利益，直至未得堅固猛利定解之時而勤修習。</p>
<p style="margin-left:2em">辰二　修學不忍過患。</p>
<p>如入行論云：千刧所施集，供養善逝等，此一切善行，一恚能摧毀。此是如其聖勇尊者所作錄於入行論者。曼殊室利遊戲經說：摧毀百刧所集眾善，須瞋何境者，或說菩薩或說總境。前者與入中論相符，如云：由瞋諸佛子，百刧施戒善，剎那能摧壞。生恚之身者。入中論釋說：菩薩生瞋且壞善根，况非菩薩而瞋菩薩。境為菩薩隨知不知，見可瞋相隨實不實，悉如前說能壞善根，總其能壞善根，非是定須瞋恚菩薩。集學論中引說一切有教云：若諸苾蒭，於髮爪塔生起<span class='corr'>淨</span>心，由諸支分而作敬禮，覆此地下乃至金輪盡其中間所有沙數，則此苾蒭應受千倍爾許轉輪王位，乃至，又此善根，若於同梵行所而為瘡患，為瘡患已消滅永盡。故於枯樹且不應起損害之心，况於有識之身。壞善根義者，少許智者作如是說：摧毀先善速疾感果之功能，令果久遠。反而先感瞋等之果，非後遇緣不生自果。以世間道皆不能斷所斷之種，定不能斷煩惱種故。此理不定，如諸異生以四對治力<span class='corr'>淨</span>治不善所獲清<span class='corr'>淨</span>，雖非斷種，然遇後緣其異熟果定不生故，又加行道得忍頂時來斷邪見及惡趣因不善種子，然遇緣時，亦定不起邪見，不生惡趣故。又如前引諸業於生死隨生隨先熟一善不善業，暫遮餘業成熟之位，僅以此義不能立為壞善不善，亦未說故。又異熟暫遠不能立為壞善根義，若不爾者，應說一切有力不善業，皆壞善根故，故於此中清辨論師如前所說，由四種力對治不善，及由邪見損惱心二者，毀壞善根，俱如敗種，雖遇助緣而不生芽，縱會多緣亦不生果。又如前說，雖以四力對治所集罪業，而至清<span class='corr'>淨</span>，而與上道生起遲緩無違。有一類師，雖壞布施護戒之果，身財受用圓滿。然不能壞修習能捨及能斷心作用等流，後仍能生施戒善根。又有一類，雖壞施戒作用等流同類相續，然未能壞發生圓滿身資財等，又有一類如前所說，若不嗔恚受記菩薩，一刧所能圓滿道証，由起嗔心，自相續已有之道，雖不棄捨，然一刧中進道遲緩，總之如<span class='corr'>淨</span>不善，非須盡<span class='corr'>淨</span>一切作用，故壞善根亦非壞盡一切作用，此極重要。</p>
<p>唯應依據佛陀聖教，及其正理，而善思察，故當善閱經教而予思擇。如是能引極不可愛粗猛異熟及能滅除餘業所引最極可愛無量異熟，是非現前可見之過患。現法過患者，意不調柔心不寂靜，又先前所有喜樂失壞，後不復得，睡不安眠，心不平等而住，若嗔恚重，雖先恩養，忘恩反殺，親眷厭捨，雖以施攝亦不安撫，又入行論云：無如嗔恚惡，無如忍難行，故應種種理，殷重修堪忍，故應思維功德過患，從多種門而修堪忍。然能双具引大異熟，及壞善根所有惡行，除嗔而外當多，謂誹謗因果之倒見及謗正法，并於菩薩上師起輕蔑心及起我慢等，如集學論應當了知。</p>
<p>如是修習能忍損害之理者，謂先觀察，作及不作損害，有無自在，若有自在，應不起害，然起損害欲者，是由宿習煩惱種子境界現前，非理作意因緣和合，由此復起損害加行，由此加行生他苦故，此補特伽羅無少主宰，以他亦隨煩惱自在，為煩惱使而隨轉故。若他自<span class='corr'>己</span>全無自在，為他所使作損害者，亦不應瞋，譬如有人中魔，為魔所使，於來解救饒益我者，反作損害，起捶等行，應作是念，此為魔使使無主宰，故如是行。毫不起嗔，仍勤努力令離魔惱，如是菩薩亦應如是行。如四百論云：嗔雖由魔使，醫生不動惱，能仁見煩惱，非惑纏眾生。月稱論師亦云：此非有情過，此是煩惱咎，智者善觀<span class='corr'>已</span>，不瞋諸有情。復次由作損害感受所生苦者，是受先所集積惡業之果直至受盡其所造業。若是於此修忍，不再新造感受後苦之因。若起嗔恚，業力增長，當受大苦。如為醫治重病，當忍針灸等方便，為滅大苦，而忍小苦，極為應理。</p>
<p>修習忍受苦報理趣者，若已生苦有可治者，是則其意，無須不喜，若不可治，縱不歡喜，亦無利益，非但無益，且有過患，若過嬌愛雖極微苦亦極難忍，若不嬌愛，苦雖極大亦能安忍。</p>
<p>心於苦類受持理趣者，若無如是苦，不起出離欲，故有激勵其意解脫功德，由苦逼迫，壞諸高慢，故有遣除傲慢功德，若受猛烈苦時，則知其苦從不善生，不愛其果，須止其因，故有羞恥作惡功德，由苦逼惱希求安樂，若求安樂，須修其因，故有歡喜，修善功德。由比我心度餘有情，知皆是苦，於諸漂流生死海者能發悲愍，於此等苦，心能堅住，數數修心。如云：學而不易成，其事定無有，由修忍小惱，當忍大惱害，若能執持受苦意樂堅甲，雜諸小苦次第修習，則忍苦力漸次增廣。</p>
<p>修習於法堅定心勝解忍者：一清<span class='corr'>淨</span>境者謂三寶，二現証境者二無我，三樂欲境者佛菩薩廣大神力，四五取捨境者謂妙行惡行因及此等果，六七所修境者，謂當得義大菩提，及得此方便菩提學道。八聞思境者，謂十二分教正法，於此等理，無所偏執，而修信解。</p>
<p style="margin-left:2em">寅四　精進分三：　卯一　精進自性，　卯二　精進差別，　卯三　相續行理。　今初。</p>
<p>菩薩地說：為攝善法及利有情，其心勇往直前，及此所起三門動業。</p>
<p style="margin-left:2em">卯二　精進差別分三：　辰一　被甲精進，　辰二　攝善法精進，　辰三　饒益有情精進。　今初。</p>
<p>謂諸菩薩於發精進加行之前，其心勇邁，被意樂甲，雖以大百千俱胝倍數三無數刧，為除一有情苦故，唯住地獄，乃至成佛，我亦勇邁。為圓滿菩提所作精進，既發精進終不懈廢，况時間較短，其苦較微，如是名被意樂甲。</p>
<p style="margin-left:2em">辰二　攝善法精進。</p>
<p>為修六度故，修彼加行。</p>
<p style="margin-left:2em">辰三　饒益有情戒。</p>
<p>如前所說。</p>
<p style="margin-left:2em">卯三　相續行理。</p>
<p>勤修精進利益，如莊嚴經論云：善資粮中勤最勝，謂依於此後得，被精進現法樂住勝，能得世出世成就。精進能得三有財，精進能集<span class='corr'>淨</span>妙善，精進能壞薩迦耶，精進能滿勝菩提。攝波羅密多論亦云：若具無厭大精進，無有不得不証者。又云：非人且喜勤利益，能得一切三摩地，晝夜諸時不空過，功德資粮無缺劣。勝過人法大義利，如青蓮華欣向榮。不精進過患者：海慧請問經云：凡懈怠者：菩提最極遙遠遙遠，凡懈怠者，無有佈施，乃至無有智慧。凡懈怠者，無利他行。念住經亦云：唯一煩惱根，此即是懈怠，誰有此懈怠，即無一切法。正修精進有二違緣：一於善法，雖見能修而不趣入，二因怯弱謂我豈能如是修習，初又分二：一推延懈怠謂念後時有暇能修，二雖非如是，然由貪著覆蔽諸下劣事。對治前者，謂所得身，速當壞滅，命終之後當墮惡趣。難得如此善巧人身。修此云者，前已解釋。對治後者：謂觀正法是能出生今後無邊喜樂之因，無義談論，掉等散亂，是能失壞現前大義，明見後世當生眾多苦處而正滅除，第二怯弱亦分三種，一於應得無邊佛功德謂我不能得，二佈施手足等無量難行謂我不能行，三生於輪廻處所須無數次，爾時思及生死苦所惱害，便爾怯弱。初對治者，往昔諸佛，亦非先得甚深道，是唯如我道漸昇進而得成佛。佛薄伽梵尚且授記，劣於我者，能証菩提，我若不捨精進，何故不能証得菩提。次對治者，捨身等行，若起難行想時，不須即捨，捨如給菜，不難而捨，如是當思。後對治者，菩薩已斷過惡，不起過惡苦受之果，堅固通達生死無有自性，如幻如化，故心無苦。身心安樂增盛，雖處生死，無厭患義，思此便能遮止怯弱。</p>
<p>正修精進依止順緣分四：初勝解力者，謂修善果，能引取捨二種欲故。</p>
<p>二堅固力者，未善觀察，不當趣入，既善觀察而趣入已，即於彼事而至究竟。三歡喜力者：如童子貪著遊戲，無有飽足，如是精進亦復如是。止息力者：謂發精進身心疲勞，須暫止息，休息無間，仍起精進。如是依止順緣，遮止違緣，能令身心輕快，猶如棉絮，隨風而舞，翻勝之間，精進不懈。正修此時，當具六波羅密多者，謂自住精進已，令他安立精進，此謂精進施，餘如前說。</p>
<p style="margin-left:2em">寅五　禪定分三：　卯一　禪定自性，　卯二　禪定差別，　卯三　相續行理。　今初。</p>
<p>住所緣善，心一境性，是名禪定。</p>
<p style="margin-left:2em">卯二　禪定差別。</p>
<p>就自性分，有世出世間定。就品類分，有奢摩他<span class='corr'>毘</span>鉢舍那及止觀双運三者，就作業分，有身心現法樂住定，引發功德定，饒益有情定，初謂住定即能引生身心輕安所有靜慮，二謂能引神通解脫遍處勝處等，共諸聲聞所有功德。三謂有定能成辦十一種饒益有情事。</p>
<p style="margin-left:2em">卯三　相續行理。</p>
<p>謂當思維修定德益及不修過患，此於奢摩他時當廣釋之，禪定當具六波羅密多者，自住禪定亦安立他，是禪定施，餘如前說。</p>
<p style="margin-left:2em">寅六　智慧分三：　卯一　智慧自性，　卯二　智慧差別，　卯三　相續行理。　今初。</p>
<p>慧謂於所觀事，能簡擇法，此處是說通達五明處等慧。</p>
<p style="margin-left:2em">卯二　智慧差別。</p>
<p>謂通達勝義慧，通達世俗慧，通達饒益有情慧。初謂有從總相覺悟或由現量覺悟無我真實。次謂善巧五明處慧。三謂通達有情現法後法能引無罪義利。</p>
<p style="margin-left:2em">卯三　相續行理。</p>
<p>謂思維生起智慧德益及未生智慧過患，初如般若百論云：慧為見不見，一切功德本，為成辦此二，故當攝受此。菩薩將自血肉施給求者，如同擷葯，無慢平等分別變異，此因智慧現証真實，又由般若能見三有涅槃衰損，為利他故修學尸羅，能令戒<span class='corr'>淨</span>，由慧通達忍與不忍功德過失，降伏其心，邪行及苦無能劫奪。由慧明辨所應精進事，即勤修彼道而獲升進。又住真實義所有靜慮最勝喜樂，亦是由慧依止正理而能引發，故<span class='corr'>淨</span>施等前五波羅密多，以慧為依。又二功德雖似相違，由具足慧，則不相違，譬如菩薩作轉輪王，王四大洲，然能不隨欲塵而轉，是因具足慧臣僕力，如是見諸有情極可悅意，雖生猛利慈心，然無少分貪欲雜染。見有情苦，雖生恒常猛利不忍大悲，然無懈怠憂惱不樂善行，又雖具足歡喜無量，心於所緣全無散動，又雖具足大平等捨，然於有情所有義利剎那不捨，均是由慧所成。以慧力故滅除此等對等力障。如讚應讚云：不棄捨法性，亦隨順世俗。謂諸相縛所執之事，雖微塵許亦不可得，故於法性，獲大定解而不棄捨，且與世俗，內外因緣，各別生果，所獲定解隨順無違，又諸餘人認為極相違事，由有慧力，均無相違，如前論云：若開若遮者，佛語或决定，或則無决定，均彼此無違。謂大小乘經咒二者之中見有眾多開遮不同，如以一人雙喻二事，尋求無邊經論密意時諸無慧力者，雖覺相違，然諸智者實見無違。亦因慧故。無慧過患，若離智慧，施等五度，不能清<span class='corr'>淨</span>。如攝波羅密多論云：無慧求果報，施體不能<span class='corr'>淨</span>，利他為勝施，餘唯為增財。又云：無破闇慧光，不能成<span class='corr'>淨</span>戒，多由無慧故，尸羅成雜染。又云：慧倒心混濁，不信住忍德，不樂辦善惡，如無道國王。又云：智士所讚揚，無比最深細，欲塵所不障，直指心要道，無慧不能往。又云：心不勤修慧，其見不能見。此中國王名稱，如無道國主，才正其位，即失其德。故須引發智慧，并隨力能，多閱起慧清<span class='corr'>淨</span>經論，如攝波羅密多論云：寡聞疑旨不知修，彼無多聞何所思，故應勤求多聞因，如思起修廣生慧。至尊慈氏亦云：三輪諸分別，許為所知障，慳等諸分別，許為煩惱障，除慧無其他，能斷此二障，聞為勝慧本，故聞為第一。集學論云：應忍求多聞，次當住山林，精勤修等引。諸先德亦云：前所聞法，浮現於心，數數思維稱量觀察，若忘其法，當學守持其心，則無助伴，故上品修者是上法師，修中品法者是中法師，如其所修僅知彼法，更須漸次增廣，如是思維，定解堅固，則諸惡友唱說，一切善不善思，皆是分別，悉應棄捨者，經中無有是語，善知識亦未宣說，便能不隨他轉，若無此解，唯信是奉，而無智慧，見哭則哭，見笑則笑，猶如流水，隨波逐流，以他所說，執為真實。學般若時，具足六度者，謂自住般若，令他亦自住般若，是般若施，餘如前說。</p>
<p style="margin-left:2em">丑二　修學四攝能成熟他相續分四：　寅一　施攝，　寅二　愛語攝，　寅三　利行攝，　寅四　同事攝。　今初。</p>
<p>施攝者，如前諸度時中所說。</p>
<p style="margin-left:2em">寅二　愛語攝。</p>
<p>謂於所化開示諸度。</p>
<p style="margin-left:2em">寅三　利行攝。</p>
<p>謂如其教義，令所化機如實起行，或令正受。</p>
<p style="margin-left:2em">寅四　同事攝。</p>
<p>謂教他修，自亦應修，與他同事，如莊嚴經論云：施同示勸入，自亦隨修等，是許愛樂語，利行及同事。何故定為四攝耶？為攝受眷屬，令修善行故，首須令他歡喜，此亦先施以財，饒益其身，既歡喜<span class='corr'>已</span>，引入於道，首須令知，如何應修，故以愛語宣說正法，除其無知，斷其疑惑，令其無倒受持正理。既了知<span class='corr'>已</span>，由其利行令修善行，自若不修而為他說應取應捨，彼不信受反作是難，自且不修，何以教他，汝今當須為他所訓，修則不爾，若自實修，教我修者，他亦自修，我若修此，必獲利樂，未修新修，<span class='corr'>已</span>修不退，故須同事。佛說此為成辦一切眾生義利賢妙方便，故攝眷屬，應須依此。如云：諸攝眷屬者，應正依此理，能成一切義，讚為妙方便。又此根本後得時，經如何修者？如尊者云：菩薩廣大行，六波羅密等，根本後得行，堅修資粮道。謂初業菩薩受菩薩戒，住資粮道，根本後得皆不出六波羅密多。故六度中有是根本定時所修，有者是於後得時修，謂禪定自性止，及慧度自性觀之一分，是根本定時修，前三波羅密多及禪定般若一分，是後得時修，精進俱通根本後得，忍中一分定思深法，根本定時亦修。如尊者云：根本定起時，徧觀一切法，修幻等八喻，後分別能<span class='corr'>淨</span>，方便學為主，正根本定時，止觀分平等，應常時修習。若是未習如是希有難行，聞而憂惱，應念菩薩於最初時亦不能行，然由先所了知，所作願境漸修，後可不得功力可任運轉，故其串習，極為重要。若見不能正行，即便放棄，全不修心，是使<span class='corr'>淨</span>道更為遙遠，如無邊功法讚云：凡所聞法為令世間起怖畏，世尊於此亦經久遠未起行，佛於此等漸次串習成任運，故諸功德不修難增長。是故受持菩薩律儀者，無有不學方便諸行，諸有未受行心儀軌者，亦當勵力修求學心，若於諸行喜樂增盛而受律儀，則極堅固，故當勵力。茲已釋竟上士道次中，<span class='corr'>淨</span>修願心，及學菩薩行總分道次。</p>
</div>
</div><!-- end of div[@id='body'] -->
</body></html>