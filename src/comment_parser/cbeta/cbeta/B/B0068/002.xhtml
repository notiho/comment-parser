<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu4' />
<p class='juan'>密宗道次第廣論卷二</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu5' />
<p class='h1'>總明入聖教次第不同諸門品第一之二</p><p style="margin-left:2em"><span class='note-inline'>(子二)</span>餘師論中所說</p>
<p>寂靜論師《四百五十論釋》中云：「若有唯修天之體性，不能成佛，道不滿故。又若唯修諸天真實而非諸天，是則須經多無數刼乃得成佛，非速疾成。由是俱修最為愜意，加持勝故，速得無上正等菩提。」此說若唯修天瑜伽，决定不能成佛。若不修天而修空性及餘方便，須經多無數刼方得成佛。若能俱修天及空性為速疾道。故此論師亦許空性正見是二大乘所共。若無天瑜伽，則如波羅蜜多乘道其道稽遲。修天瑜伽及空性見，是速疾道。即隨前師之所許也。無畏論師《教授穗論》第十八穗，亦如寂靜論師所許而說。并引《金剛幕》〈第十四品〉云：「為摧庸常慢，正宣說修行。」又云：「又為淨治不淨身故，當修佛身。」無勝月論師於第二觀察初品釋中，亦引《金剛幕經》〈初品〉及〈十四品〉，證由不同之因不能感生不同之果。持祥論師《札拏釋俱生光明論》亦云：「又不應說，由布施等諸方便門及願力等而正出生。若於圓滿受用及變化身未能修習，心懷猶豫，如何能令彼心定解？若謂彼由願力出生，則應不修無我而得現證法身，彼復何須勤勞修習？若謂彼由修習出生，則於圓滿受用變化二身之因，何過而不須修？是故安住波羅密多乘者，須許具足三身之佛，彼由修得極為顯了。」此說若法身行相之無我而須修習，則色身行相之天身亦須修習。此若不修應許前亦不修，而證法身。是理相齊，無差別故。彼論引文證云：「如云，修習成佛因，謂修佛瑜伽，何不徧觀察，果由似因生。又《一切秘密經》亦云：『總之佛陀果，從定慧出生，除佛瑜伽外，行者不得佛。』」三昧耶金剛論師於《扎拏釋》中所說同上。勝授論師於《集密釋》亦如是說。調伏授論師云：「此義是師親宣說，雙修色身及法身，咄哉决定證菩提，法身由佛靜慮得，色身何故不修習？由福資糧得色身，須經長時餘下劣，果別應從因別生，現見三身為同時。」如大幻曼陀羅儀軌廣說。雖亦尚有餘論可據，此等明顯故略敘之。</p>
<p style="margin-left:2em"><span class='note-inline'>(壬二)</span>以下續部教中所說</p>
<p>《修我方便論》中說廣大天瑜伽方便，為波羅密多乘與密咒乘之別，引《攝真實》證菩提中，生天之教而善成立。并明顯說彼瑜伽中具金剛界諸尊之規。故非但與無上瑜伽，亦是與瑜伽續二者方便之差別也。諸餘論師所說於無上時已宣說訖。凡許自修為天相之續部一切皆然。以須如是而修理皆同故。瑜伽續中亦多宣說，如《攝真實經》〈初品〉云：「身語心金剛，自身諸微塵，若修為佛身，即當成正覺。」釋論憍薩羅莊嚴云：「修諸微塵為金剛等調伏作意之瑜伽師，應於每日四次修為佛身。由修佛身得何成就？當成正覺，義即當得相好莊嚴之佛身也。」《真實光明釋》云：「諸修密咒行者，當修念佛，當知須修隨念如來色身及法性故。」又云：「安住一切如來中央，於彼攝持。以法身理及色身體，與彼俱無異故，乃至自能現見，應當修習。」言法身者，謂由通達空慧修成。是義極顯，故不繁錄。</p>
<p>事行教中宣說此者，如佛密論師《大日經疏》云：「此中有相無相二種次第，由清淨非清淨二身差別門中，顯示二種天身自性。其清淨者，謂法身無相三摩地自性，是無相智體性。非清淨者，謂徧計色自性，諸正等覺圓滿受用變化身相。由於眾生顯現增上，立為顯色形色體性。」此顯隨順二身行相修習二種瑜伽，事行兩部相同。此中二種大乘見無勝劣，惟由廣大天瑜伽門而分。《三乘建立》中亦明了宣說，如云：「故勝義諦，除薄伽梵及龍猛等所安立者，更無第二殊勝真勝義諦。問云：唯由世俗如何廣大，答云：此由所緣淨，友伴及隨行，故諸有慧者，說為最上乘。」此說了解清淨天性，受持諸三昧耶而得諸佛加持，如佛菩薩饒益眾生清淨國土而修，由彼所緣友伴隨行三種廣大，勝出波羅密多中觀。以說具足彼三差別之乘，為事行等續部之別，故許總為密部顯乘之別。總之由達諸法都無自性之空性見，與生自身為天之天瑜伽，二種係屬成二身果，是金剛乘法一切正機共行之道。各續部中，除彼二外所說多種餘道，當知有是通達空性勝進方便，有是修天瑜伽支分。此應持為扼要之義。</p>
<p style="margin-left:2em"><span class='note-inline'>(辛三)</span>斷諍論</p>
<p>有作是言，若由波羅密多乘中，無似色身之因，密咒有之，而安立勝劣者，不應正理。以由似果之因而成諸果，不决定故。若成相好莊嚴之身，須修相好行相之道，則成輪王相好之身，其因亦須修習相好行相之道。如是善趣惡趣之身，造彼因時，一切皆應修彼二趣行相之因，是為大失。若謂彼果之因不須與自行相隨順，佛果則須如是修習，應說其理，然不可得。故說色身行相之道成辦色身，視為咒乘特法，亦唯信仰而已。</p>
<p>今當解釋，如諸波羅密多乘說，色身體性之因，謂諸最勝福德資糧。相好等之別因，謂迎送師長等。由無量生修集之力，至大地時，獲得隨順相好莊嚴之身，彼復漸漸轉令殊妙，至最後有，獲得有學究竟相好。即於彼身證法身時，即彼相好身之等流，成受用身。非許道時都無相好，得果無間頓然新生。如是諸金剛乘，說於一身修成佛者，若有學時都無隨順無學身之相好，亦不許彼究竟相好頓然新生。如是若有學位都無相好，則定不能成辦色身，是二大乘之所共許。趣入密咒一身成佛之初業者，咒中未說彼身初生便須相好莊嚴，實亦非有。故無凡身相好而可立為色身相好之因，須於彼生新修能感相好等流之因。此除修天瑜伽更無餘事。由是因緣，感發善趣惡趣之身於彼因位，不須修彼行相之因。而於成佛色身之前，則須修集彼身行相隨順之因，二如何等。我等非許受生色身諸異熟因，須修似彼行相之道。是許成佛相好之前，須彼隨順等流之因，故無諍論安足之處。</p>
<p>若爾，下三續部所修之天瑜伽，及無上部未能即生成佛須經生者，所修天身，如何能成色身等流之因？彼等亦由於現法中如是修習，後於餘生成色身時，即為爾時等流之因，非是受生色身之異熟因，如是善斷所說諸疑。次須定解修天瑜伽必不可少，如《金剛空行》初品云：「我是一切佛，及一切勇識，由自天加行，善修成自我。由此於現生，當成一切佛，及一切勇識，一切金剛持。此是和合諸空行，金剛空行最勝樂，金剛<span class='corr'>薩</span>埵如是來，吉祥世尊所宣說。」又云：「由此印和合，當盡噉三地，餘加行不具，猶如燈息滅。」釋論中云：「言由此者，謂由上文所說空性之印，若誰能與手面等世俗印平等和合，即作是說。彼瑜伽師何所作為？謂當盡噉三地。義為遣除身等庸常之色，次顯唯修空性靜慮，終不能證大菩提故，說『餘』等文。餘謂唯修空性。加行不具，謂不顯現。息滅，謂無自利而般涅槃。如何而滅？曰如燈，如燈由油相續故，能照耀空際。若時油盡燈便盡滅，自尚不顯况能照他？唯空三摩地亦當如是觀。」此說密咒道中若不修天瑜伽，不論如何修習空性，果位不免墮寂滅邊。此即續部最勝意趣。若未於此善獲定解棄天瑜伽，僅修密咒一分之道，當知定非獲得道體。</p>
<p style="margin-left:2em"><span class='note-inline'>(庚二)</span>明道有別果無勝劣分二：<span class='note-inline'>(辛一)</span>解釋正義，<span class='note-inline'>(辛二)</span>釋道差別。今初</p>
<p>有作是言：若二大乘道有勝劣，所得佛果應有勝劣。以因有別果無差別成相違故。若不爾者，因之差別全無義故。當知第十一普光明地，劣於金剛持位。《結合》初章第四品云：「總之佛陀果，無數俱胝刼，乃獲得佛果，由最勝安樂，現法能證得，或得金剛持。」此說由無數俱胝刼所得佛果與金剛持二各別故。又前經云：「即於現身證得佛果或得金剛薩埵，若未證得不思議處，彼名善逝即名為佛。其所相事，正謂菩薩。」此不應理，彼教非說由無上道一生之中，或證波羅密多所說普光明地，或證咒中所說金剛持故。由無數刼所得之佛與第十一普光明地，波羅密多乘人亦復不許，無差別故。經無數刼所得果中分為二類，佛者，《現觀莊嚴論》云：「由超第九地，智名住佛地，當知彼即是，菩薩第十地。」於第十地說名為佛。金剛持者，即是第十一地。咒中雖尚說有十二十三十四地等，然依印度論師解釋，彼等與波羅密多乘所說諸地，僅是開合之異。至下果時再述。由是當知第十一普光明地與金剛持地義同，經中即說此地是經於三無數刼所得，續部說為即生成辦。不應以名金剛持故，便執非波羅密多乘之果。當如靜命論師所說，金剛持地即為二道共所得果。《成就真實論》云：「吉祥大樂金剛薩埵，若由餘道須經多無數刼乃能證得，諸具金剛乘方便者，即於現法無難而證。」又《結合續》釋《教授穗論》云：「佛者謂十地自在，種相覺者謂勝進道，金剛持者謂十一地自在。」《三理炬論》云：「義同然無愚。」汝自亦許此義，謂咒與波羅密多乘所得義同。又得波羅密多乘普光明地，亦說盡斷二障一切習氣，證得力無所畏不共法等一切諸佛功德。若更有佛勝彼所說，則汝應許雖<span class='corr'>已</span>盡斷二障習氣，過尚未盡，雖已得十力等一百四十四種無漏功德，德猶未圓。若論如是果位，不待密咒之道，唯以波羅密多乘道，能否趣證。印度智者多有抉擇，理應觀察。若許唯用波羅密多乘道，即能趣證普光明地，而又說於彼上更有所趣，則非應理。二道趣證，有不待無數大刼能否成佛之勝劣，而非果有粗妙之因。然亦不能成立因之差別都為無義，以果雖無粗妙，而望得果遠近有差別故。</p>
<p style="margin-left:2em"><span class='note-inline'>(辛二)</span>釋道差別分二：<span class='note-inline'>(壬一)</span>自宗所說之差別，<span class='note-inline'>(壬二)</span>餘師所說之差別。今初</p>
<p>下三續部與波羅密多乘遲速差別，是由依止諸天瑜伽念誦之力，獲得諸共悉地，及蒙諸佛菩薩攝受加持等多善權方便，速疾圓滿大菩提行。無上部之速疾差別，生起次第有多深處非下三部所有，圓滿次第更有眾多最勝深處，後當廣說。不待經歷無數大刼，速能成佛，唯是無上部之特法，下三部機如能證得，亦須趣入無上部之二種次第，非唯目道便能滿足。故密咒之速疾差別，不應唯執濁世一生成佛，及不待無數大刼而成佛。</p>
<p style="margin-left:2em"><span class='note-inline'>(<span class='corr'>壬</span>二)</span>餘師所說之差別分二：<span class='note-inline'>(癸一)</span>律生釋中所說，<span class='note-inline'>(癸二)</span>三理炬中所說。今初</p>
<p>寶鎧論師於圓滿次第時，說修離諸戲論二乘相同。《父子相見會》說得一切法徧樂三摩地之菩薩，隨於一切所緣唯生樂受不生苦捨，乃至割截如迦喀跋那量，及被象踏亦唯樂想，並說修彼樂之方便，非彼安樂不順咒乘。又波羅密多乘說世出世間一切圓滿正因，謂菩提心，咒中亦如是說。又引「現境成金剛」等為據，成立大樂亦是共法。《現觀莊嚴論》云：「巧便受諸欲。」迦葉品中以農夫喻，說煩惱糞是生佛法之所必須，以故受用欲塵亦是共法，其果地等亦皆相等。故說生起次第為咒特法。《律生》第十三品釋云：「故若不修生起次第，則咒法中更無殊特。」意謂凡是修天瑜伽，一切攝為生起次第。脈息空點等是生安樂之瑜伽，安樂更無差別。</p>
<p style="margin-left:2em"><span class='note-inline'>(癸二)</span>三理炬中所說</p>
<p>「義同然無愚，多方便無難，依利根增上，說咒論超勝。」此說一切種智之果，咒與波羅密多二無差別。然由四種差別，故說四部密咒勝於波羅密多。</p>
<p>無愚差別，謂諸波羅密多行者修施等時，三輪無得雖非愚蒙，然捨頭腦行外施等則根非利，須經長時乃得菩提。諸咒行者則無彼愚。波羅密多，是能頓滿一切有情所求利益，捨頭腦等不能利益無邊有情。見彼乃是三摩地果，是故呵棄尋常方便，求勝方便。此由周徧無偏相續無間修習方便智慧無二妙三摩地，乃能滿足無邊有情利益，圓滿布施波羅密多。爾時諸餘波羅密多亦皆圓滿，布施身等無如是義故不立為波羅密多。</p>
<p>方便差別，謂波羅密多乘說諸難行戒律儀等為生天趣及解脫因。由依最寂靜行，不能攝受一切有情。咒為饒益一切有情，說四部續。此當先知自於何惑最為勝強，即修貪等成彌陀等，持誦咒為心曼陀羅，修諸韻字成諸尊等語曼陀羅，修宮殿等成身曼陀羅。說如是等諸門不同。</p>
<p>無難差別，難與非難皆待自心非定屬事。有於此難，於他易故。由是若能順自所欲而引導者，即由安樂而得安樂。故密咒中不說難行。對上上根，貪等過失不行，分別微薄，具足大悲，勤修無二真實法者，則說法無我智與大悲一味，又名方便智慧大印法門。上中根者，雖能厭行諸庸常境，然未斷除貪等分別，不能趣入勝義智海，故為彼說修行智印。此即修習五部如來及佛眼等諸明天女。由修彼等而得入真實者，謂於天身心堅穩住，天唯心現非有外境，故不應著修等三輪。如是知者即能安住遠離外境及能所取分別之身。又依師長教授，由觀彼身離一異故通達無事。次觀一切同彼，而達諸法皆無自性，依此密意說無邊種修天之法。此是智稱論師所說。上下根者，雖亦愛樂無二妙智，然未斷貪，由近貪境心便散亂不能入定。於彼聽許三昧耶印，此品須具如餘處說明妃德相。若上品貪而無廣大證真實慧，除此，非餘所能住心，為說業印。於彼亦須以隨順業而受用之。三理炬論於此未說以何等根用何業印，智稱論師，於上下根說三昧耶或羯摩印，意似雙指作不作業或明妃相具不具足。如是趣入咒乘上根之機，於明妃欲有貪不貪之二，於其後者說修大印。前者又分於外明妃有無貪欲之二，於其後者說修智印。前者聽許三昧耶印及羯摩印二種。故有持此論師意趣許為自宗，而說無上部之正機，須於外明妃欲具大貪者，成相違失。</p>
<p>利根差別，謂四諦瑜伽師不知實義故是鈍根，波羅密多諸瑜伽師方便錯亂故是中根；諸咒行者全無愚蒙故是上根；設以餘人行之必墮惡趣，然由巧方便行反得清淨。此是止毘達加摩羅論師所說。又智稱論師云：「若於智印等，不愛樂修習，慧力羸弱故，不堪修大印，佛為饒益彼，假以大印名，金剛薩埵等，色相名大印。」此說由慧力弱，不能修習大印，於餘三印不樂修習，便於天身立大印名而為宣說。此是瑜伽部之修法，事行兩部亦當例知。</p>
<p>方便大悲，與通達法無我真實之慧為道命根，波羅密多亦皆共許。又波羅密多乘，說若捨頭等身財，滿有情願乃名布施波羅密多，是則布施波羅密多終無圓滿，如是破<span class='corr'>已</span>，說於一切財物，淨自慳悋及淨自利妄執之垢，增長捨心至最究竟，是名布施波羅密多。《入行論》云：「若眾生無貧，乃名為施度，現有貧眾生，昔佛云何度，一切財及果，悉捨諸眾生，說名布施度，如是彼唯心。」故難解說無愚差別。利根差別理亦難通，若謂是不愚方便者，與前重複。若謂以欲貪為道者，咒乘上機不見此事，以上首機無彼事故。又入密咒之機，上者於初次第圓滿，導入第二次第。圓滿次第堅穩之時，多於爾世便得成佛。故說於中根者聽許智印，於下根聽許三昧耶印等，亦難安立。故諸智者，於此等義，應當觀察。</p>
<p>西藏諸師，解多方便，謂多消災等事。解釋無難，謂以欲塵為道。於此論師及以智稱論師，論中皆無明據。</p>
<p style="margin-left:2em"><span class='note-inline'>(丙二)</span>別說入金剛乘差別分三：<span class='note-inline'>(丁一)</span>明趣入密咒之異門，<span class='note-inline'>(丁二)</span>明安立異門之差別，<span class='note-inline'>(丁三)</span>明具彼差別之諸道。今初</p>
<p>《金剛幕》第十三品云：「於下說事續，彼上無事行，瑜伽上有情，再上無上行。」此下謂金剛乘下機，彼上中機，上即上機，再上即最上機，對彼四機說四續部，故四續部即四能入門。《入無上續義論》亦云：「密咒果金剛乘，總有四能入門，謂事行瑜伽無上瑜伽續，如世共說。」</p>
<p style="margin-left:2em"><span class='note-inline'>(丁二)</span>明安立異門之差別分二：<span class='note-inline'>(戊一)</span>問，<span class='note-inline'>(戊二)</span>答。今初</p>
<p>若由機有勝劣，而說續部次第不同，則此能入之門，非就所為勝劣而立。以凡趣入金剛乘者，一切皆為一切有情而求證得無上菩提，發大乘心無差別故。非就能得二身正因道體不同而立，以達無自性慧引發法身相同，修天瑜伽引發色身總相同故。是故一切名金剛乘，唯是一乘。若以天瑜伽等眾多道之差別，立為異乘或續部次第不同異門者，則於無上瑜伽一一續中亦應安立眾多不同諸乘。即如集密一部，亦應有多不同能入之門。以《集智金剛續》說有蓮花旃檀等勝劣五種補特伽羅故。以是當說，就機勝劣門中，分別續部不同四門，究由何理而為安立。</p>
<p style="margin-left:2em"><span class='note-inline'>(戊二)</span>答分二：<span class='note-inline'>(己一)</span>明餘倒說，<span class='note-inline'>(己二)</span>出自正答。今初</p>
<p>西藏諸師有云，為攝四類外道故說四續，謂具貪者隨自在行，有嗔恚者隨徧入行，有愚痴者隨梵天行，若不定者遇彼三隨一即受持彼宗。由有彼四，如其次第說無上瑜伽續，行續、事續、及瑜伽續。并說此是隨順《攝真實會》，慶喜藏及善現護等所許。</p>
<p>今當問彼，若謂彼等補特伽羅，由彼彼續能調伏者是則不能據彼以明由四續部趣入之別。以彼一一皆能調彼四補特伽羅故。若謂彼諸續部正所化機為彼等者，極不應理。咒乘正所化機，是以已入佛教之機為勝，此機不須先起邪見故。又先未入邪宗而直入正宗者，應犯非彼諸續正所化機之過。亦非慶喜藏論師之所許，彼師所造《集密》初品釋云：「由薄伽梵安住於彼故名薄伽，此明處所。」彼者謂佛眼、摩摩格、白衣、度母四尊天女，即此中妃。彼如此經十七品說。何故安住彼等密耶？為令諸樂徧入等續不捨境者，於此以貪斷貪生愛樂故。謂彼意許依止母邑及大香小香等而能成辦徧入等果，尋求彼中所說成就。彼等便趣明妃秘密。如云：「薄伽善徧入，住母邑密處，令諸人愛樂，故名那羅延。」此廣宣說於樂徧入續者說無上部諸貪行故。《攝真實會》全無建立無上瑜伽為何所化宣說之理，彼說四段是為有貪瞋等四種煩惱者說，必是例彼推比，實無確據。</p>
<p>西藏諸師又有說為隨順佛教四宗，由四不同起天之門，立四續部。并說此是隨順《集智金剛》龍猛父子智足師資所許。彼諸師是集密行者，《集密釋續集智金剛說》事部時無自想為天及智慧薩埵之樂。必係例此推說。然說為順四宗，則全無據。雖說獨覺配瑜伽部起天規式，然獨覺道非是四宗之一。又說事部無自起法，亦非集智金剛教義，後當廣說，故不應理。</p>
<p>又阿朗迦迦拉峽說，於婆羅門及剎帝利，宣說事部及瑜伽部。吠舍有二，於貪瞋薄愚痴增上，勝解徧入天者宣說行部。於愚痴薄貪瞋增上，說集密等勝瑜伽部。於彼上上貪瞋下下愚痴屬旃陀羅種者，說《勝樂略續》等母部。若以四部之機，似四種族而說，彼不能辨四部趣入之別。若謂四部之機須四種人，終難決定，亦不見有主不主別，故非應理。雖說金剛界中諸尊猶如國王俱諸眷屬然，然以此理不能成立彼所化機為剎帝利。總諸大乘正所化機須悲增上，尤以無上瑜伽正所化機，要由大悲激發其意，急於利他速欲成佛。若說彼等須具上品瞋恚，誠為非理之談。</p>
<p style="margin-left:2em"><span class='note-inline'>(己二)</span>出自正答</p>
<p>續部安立四種能入異門，非乘有異，非由天瑜伽等道之差別。然由入金剛乘主要四機極不相同，故立四門。其所化機有差別者略由二門，一謂欲貪為道之理，不同有四。二謂能如是者是由相續生真空見及天瑜伽功能勝劣，有四不同。初如《結合》第六章之第三品云：「笑視及執手，兩相抱為四，如蟲住四續。」第二《觀察》義同此說。《教授穗論》說此為道續，未說為教續。然第七章初品穗中亦說此為教續。勇金剛論師於《結合釋》中亦說為四續部。《金剛藏莊嚴續》〈第十一品〉先說方便續中貪續多種差別，次云：「此明互相抱，續部諸差別，如是由執手，笑視亦應知。」此說能詮教續，故是顯示四續部之差別。爾時續部之名亦曰笑續、視續、執手或抱持續、二相合續，共為四部。如前所說天瑜伽為色身不共之因，是說主要方便。若僅由諸方便增進通達空性之慧，則是二大乘之所共。此如《入行論》云：「此一切支分，佛為慧故說。」以是由天瑜伽增進慧道，是以殊勝方便智慧，現為欲天父母等住行相之天瑜伽。無上部中道之差別雖有多種，然名二合續即由彼立名，在諸續中亦多有說二合之相。即由此門以貪為道，依止二菩提心開合之要，增進通達空性之慧。由下三部無有如是以貪為道殊勝方便，故亦未說彼七支中和合之支。然有由笑顧視執手或抱所生喜樂為道，故亦總有以欲塵貪為道之義。此如《第二十五穗》云：「事行瑜伽及上瑜伽四續部者，以笑視抱持二合執手而表示之。如是事續等中有以諸尊顧視顯示智慧方便隨貪。有以歡笑，有以執手，有以抱持，有以二合。」又《後分別》〈第三品〉「由諸笑及視，抱與兩兩合，續亦有四種。」寂靜論師釋云：「言由四者，謂由事行瑜伽上瑜伽續，表示笑視抱持二合。如是事續等中有明方便智慧諸尊隨貪現笑，有現顧視，有現抱持，有現二合。」彼雖但言諸尊顧視，其歡笑等亦謂諸尊。由顧視等何所作為，謂顯智慧方便隨貪。即表諸尊互相愛也。毘盧遮那與佛眼等諸尊絕無貪愛。故此是謂持彼諸尊我慢之行者。以諸續部所化，將視等貪持以為道是正義故。事行部等宣說諸尊有顧視等，若不配當所化，則由顧視等門不能明所化之差別。</p>
<p>又非唯無上部說笑視等，即下三部亦說彼事，如《不空羂索儀軌》云：「佛薄伽梵面向忿怒。」又云：「右有度母天女含笑屈身目視施勝手印，左有蓮部妙女含笑隨順密咒理趣目視不空羂索。」《大日經》<span class='corr'>曰</span>：「其右有天女名曰大佛眼，天女面微笑，光輪滿一尋，無等清淨身，釋迦牟尼妃。」又云：「畫勇觀自在，安住白蓮座，如螺拘陀月，頂戴無量光，面容含微笑。其右有天女，度母大名稱，善妙除怖畏。」又《金剛頂經》云：「天女金剛笑，抱持自天女，首向彼側轉，含笑徧顧現，執持世尊手。」《勝吉祥經》〈初品〉中云：「其側大金剛，持箭勤揮弄，手作偏抱勢，持摩羯魚幢。」此僅略錄，總謂行者生何尊時，即將彼此互視等門所生喜樂持以為道。下續部中無緣外印作是修法，上續部中亦未宣說如是修習故，是緣於所修佛眼等天女也。諸劣所化未堪上貪為道，故密意說下品貪欲漸令為道，此如後說，要天瑜伽已至堅穩，獲得空性妙三摩地，緣於自部天女大佛眼等而修。如勇金剛《結合釋》云：「言笑視及執手等，謂由笑聲，或由觀色、持手、二合妙觸，引生大樂無分別心。言如蟲者，是無漏大樂空句，謂如蟲從樹生即食其樹。如是從樂所生妙三摩地應修空性。」第二十三穗云：「笑續，如化樂天。」此是以彼諸天為喻，非說彼等是諸續部上首之機，信解金剛乘及修彼少分道者，雖不決定。然初趣入金剛乘之上首機宜，須欲界身。必須信解，由明妃欲塵貪為道門中，求菩提者，無上部中俱緣真實及自所修明妃，以笑等貪而為正道。下三續部，唯緣所修智妃欲塵喜樂為道。瑜伽續中既不可修二根交合，故除彼外緣餘執手或抱持觸喜樂為道，配瑜伽續。除觸塵外，依笑視緣所生喜樂為道，配事行續。此等是釋無上部中立四續部之名義，由此即明彼等機宜及道差別。</p>
<p>次當更釋四續部名，依諸續部共許名義，以明機宜差別。能以欲塵為道之方便者，為空性見及天瑜伽。欲證此二，若須觀待眾多外事，乃是事部之機。若待外事內定等分非待極多外事，即是行部之機。若於外事內定二者以定為主待少外事，是瑜伽部之機。若不觀待外事能生無上瑜伽，是無上瑜伽部之機。此依解釋名義而說，謂由外事增上故名事續，事定等行故名行續，重內瑜伽名瑜伽續，較此瑜伽更無過上，故名無上瑜伽續也。此就所攝正機入道增上而說，非謂定爾。《真實光明論》說《攝真實續後》會是為怖畏深修者說故。總諸所化，信解外事及內瑜伽，雖有徧重，然亦有信解不稱自根之道者，就彼信解不能明辨彼等主要之機。當知有說觀不觀待上品外事極為應理，如《三理炬論》云：「若由餘生修習習氣，獨於林藪無諸眾生及無沐浴繪壇供養護摩苦行念誦等事，則心不能得定，故說事續。若有心念愛樂真實，復由信力以佛所說諸事而得妙智，故亦待事。佛為彼等說根本續無多事支。」此根本續與共許之行續義同，雖有內定然多外事立為事續。如《大日經》註云：「諸事續中雖重外行非無內行。」《歡喜金剛略義》疏云：「若修真實堪能微劣，外行增上說為事續。」若內正定與諸外事等分開示立為行續。如《大日經》註云：「此續雖是方便智慧為主之瑜伽續，然為攝受信解外事諸眾生故，開示隨順外事諸行。故共稱為事續或二俱續。」又《金剛藏莊嚴續》云：「事二俱瑜伽。」亦說行續為二俱續。《三理炬》云：「餘者專信修習無二真實，於眾多事起散亂想，為利彼故宣說行續。瑜伽為主兼說少分事支。」此之行續即瑜伽續。</p>
<p style="margin-left:2em"><span class='note-inline'>(丁三)</span>明具彼差別之諸道分二：<span class='note-inline'>(戊一)</span>二種大乘共道次第，<span class='note-inline'>(戊二)</span>金剛乘不共道次第。今初</p>
<p>《金剛手灌頂續》云：「此大菩薩陀羅尼咒大曼陀羅，最極廣大，最勝甚深，最難測量，諸秘密中最為秘密，於惡有情不容開顯。金剛手，汝說此法最為希有。昔未聞者此法當於何等有情乃可宣說。金剛手曰，曼殊室利，謂諸修習菩提心者，若彼成就大菩提心，行菩薩行，修密咒門，爾乃令入大智灌頂陀羅尼咒大曼陀羅。若菩提心未能圓滿即不令<span class='corr'>入</span>。亦不令彼見曼陀羅，亦不為彼開示契印及諸密咒。」此說於灌頂前須圓滿修大菩提心，故當先修願行二心次乃入密。</p>
<p>此中次第，謂應先於一具德相大乘知識，意樂加行如理依止。彼當開示暇身難得令其修心。若於暇身，發起廣大取堅實欲。最勝堅實謂入大乘，入大乘之門即發菩提心。若於自身有真正菩提心，則成真實大乘學者。彼心若唯虛言，是則大乘亦但假名。如是諸具慧者，應當漸除此心障品，發生圓滿德相之心。復次若未先遣現法之心，俱障大乘小乘之道，故當念死，於現法中不能久住，及思沒後漂流惡趣之理。次當善思生死一切過患，遮遣愛著後世圓滿之心，務令心意趣向解脫。後為遣除獨樂寂靜之心，當於慈悲及以慈悲為本之菩提心，長時修習，引發真實大菩提心。次當了知諸菩薩行，發求學欲。若能荷負菩薩行擔，則當進受菩薩律儀學彼學處。若更能荷金剛乘三昧耶律儀重擔，則當聞《尊長五十論》，清淨修習依師長法而入密咒。《尊長五十論》云：「淨意樂弟子，當皈依三寶，此隨行師法，授與令誦習。次授與諸咒，令成正法器。」清淨意樂，是說於發菩提心及有不共皈依者，乃為說《尊長五十論》。由與尊長五十論故而成法器。《明顯雙運論》云：「此中次第者，擇宿曜吉日，弟子敬合掌，懺悔一切罪，先受三皈依，善發菩提心，亦受近事戒，及菩薩律儀，次更受長淨。此隨順次第，謂如法親近，金剛阿闍黎，因教文太繁，故今不廣錄。如是善作已，請師賜灌頂。」此說於灌頂前，先受別解脫戒發菩提心及受律儀，次乃請師求賜灌頂。此言近事及近住長淨，是依在家而說。入密咒之出家者，則當清淨沙彌戒等。《攝行論》〈第一品〉，先成應次第學非可頓學。次云：「其中次第，謂當先學佛乘意樂。若<span class='corr'>已</span>善學佛乘意樂，乃於新乘學習一念妙三摩地。」謂先學佛乘已，再學新乘，即密咒也。佛乘意樂，即願行心。如是發起願行心已，必須具足六度行者，非摘波羅密多中事，用資補充，即密咒中亦數宣說須學彼道。故是金剛乘中共法。此於共乘道次第中<span class='corr'>已</span>廣宣說，不復繁贅。</p>

<div class="lg regular"><div class='lg-row'>若未能以無垢理　辨自他宗善惡說　復不善辨大小乘</div>
<div class='lg-row'>顯密共不共差別　縱說如來諸聖教　大乘尤以金剛乘</div>
<div class='lg-row'>為具善者最勝門　如是亦唯徒自信　是故具智善欲者</div>
<div class='lg-row'>當以淨理治慧目　心於聖教求勝解　不為敵者所引轉</div>
</div></div>
<p class='juan'>密宗道次第廣論卷二終</p>
</div><!-- end of div[@id='body'] -->
</body></html>