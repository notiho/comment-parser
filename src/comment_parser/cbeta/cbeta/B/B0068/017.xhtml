<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu39' />
<p class='juan'>密宗道次第廣論卷十七</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu40' />
<p class='h1'>明生起次第品第十二之一</p><p style="margin-left:2em"><span class='note-inline'>(子四)</span>二次第之修學分二：<span class='note-inline'>(丑一)</span>學生起次第，<span class='note-inline'>(丑二)</span>學圓滿次第。初中有二：<span class='note-inline'>(寅一)</span>總立生起次第，<span class='note-inline'>(寅二)</span>別釋現觀次第。初中有三：<span class='note-inline'>(卯一)</span>生起次第之對治，<span class='note-inline'>(卯二)</span>生起次第之差別，<span class='note-inline'>(卯三)</span>爾時云何修空性。初中有二：<span class='note-inline'>(辰一)</span>明所斷事顯破彼理，<span class='note-inline'>(辰二)</span>明修顯了及安住規。今初</p>
<p>生起次第不共所斷，謂於能依所依現凡常相，及於彼執凡常之慢。如《幕經》十四云：「為破凡常相，故說當正修。」《攝行論》云：「諸蘊處界，從無始來住凡常慢，為顯彼是一切如來微塵所成體性。」此述經說由無始來，於五蘊等住凡常慢，其能對治謂修蘊等為佛。此雖是說身遠離位，然與生起次第不共所斷相同。為遮如是境執，故於能依所依，修殊勝相，唯是咒乘勝法，波羅蜜多乘之所無。對治凡常境執，說修生起次第，所依為宮殿，能依為諸尊。是故應修所依宮殿，能依諸天之相，遣凡常相。應修自是不動，或毘盧佛之見，遣凡常慢。除凡常慢成天慢者，如於降智尊時，忘自我執，起是天想。次應改不動毘盧等假想，轉成天慢。此時有生真實天慢而能所依不明了者，有能所依明了而無真實慢者，有俱有者，有俱無者，共有四類。如《總論》云：「初發業者，入曼陀羅得三昧耶律儀灌頂，為離凡常慢故，修四座天瑜伽。」餘論多說「除凡常慢」。故對治凡常慢，以修能依所依曼陀羅慢為主，遣凡常境修能所依殊勝之相，是彼支分。所斷之凡常相，非五根識所見情器，是於意識之所現者。言以生起次第，斷除彼相與凡常慢，非如出世間道，永斷種子，亦非如世間道，損害種子，伏其現行。若爾，云何謂若無餘違緣？住能依所依曼陀羅慢時，便能轉成如所說慢，明想彼二曼陀羅時，如所明想能極明顯。於意識前遣除凡常境相，即是伏除凡常境執。然非片時略伏，要極堅固。</p>
<p>如金剛阿闍黎以如是理，先善承事，於修地規勅魔等時宣說「我勝金剛持」等，以自修金剛持等慢，乃生彼彼真實天慢。若非爾者，唯成語言慢耳，故先承事極為重要。非唯語言之殊勝慢，要由先修唯言假造之慢而生，是故先應於彼勤修。多修習住天瑜伽時，眼等諸識不現餘境，是由意識專趣彼義，令眼識等退失等無間緣之力，而暫不生，故暫不現青等餘相。非由生起次第破彼等相。此如正理王云：「由識著餘境，無力取他義。」故若於意識前，能以勝相滅除凡常等相，即能辦所為果。雖於事實未成本尊，若能發生真實天慢，所為之果亦能成辦。</p>
<p style="margin-left:2em"><span class='note-inline'>(辰二)</span>明修顯了及安住規分三：<span class='note-inline'>(巳一)</span>修幾現觀，<span class='note-inline'>(巳二)</span>修顯了法，<span class='note-inline'>(巳三)</span>修安住法。今初</p>
<p>修學生起次第，為如修學圓滿次第，修一一緣前堅固已轉修後者，為於一座前後一切俱時修耶。於一修道補特伽羅，就生道位別為四位。彼四各修幾許，及如何修，皆應了知。然燈智云：「早起皆如前，善誦為初業。已略降少智，具咒戒禁行。加持眼身等，中間善策誦。一切種圓滿，能為收放者，得少智自在，晝夜修瑜伽。正得智自在，剎塵三勝輪，天身如影像，作利眾生事。」此中初發業者，乃至得少智自在之一分，是生起次第位。正得智自在者，<span class='corr'>已</span>達圓滿次第高上之時。</p>
<p>第一位時，須圓滿修修法所說生起次第，一切儀軌。如寂靜論師云：「善誦為初業者，謂初業者，應依一切儀軌，而正持誦。」持祥論師亦分四位，說第一位俱修四種瑜伽。《穗論》第十二云：「初發業瑜伽師，乃至本尊粗支，如現見事，於三座中修四瑜伽。」如《四百五十論釋》云：「粗分身曼陀羅須臾現前，略降少智而住。從最初修，乃至粗分身曼陀羅未能須臾一切畢現，一切皆是初發業者。」《五次第論》與《攝行論》，乃至究竟生起次第，一切皆名初發業者，是待圓滿次第而立。此中是就第一次第分位立名，初發業者，故不相違。次略降少智者，如《四百五十論釋》云：「粗分身曼陀羅若能須臾現前，而微細地藏與身金剛等猶未現前，具足咒戒及諸禁行。由得彼力，名於智慧略得自在。」此與本頌「略降少智」義同。此中粗分，謂彼曼陀羅中所立諸尊。細者，謂彼諸尊眼等處內所立諸尊。所言粗分，須臾現前，非如初發業時，要由次第明想彼等，乃能明顯，不爾不現。隨所想時彼尊一切支節皆能頓現，此非暫現及有時現，即為滿足，要得堅固。如穗論十二云：「若得如所說，相於初瑜伽令心堅固，即於少智略得自在，應修須臾變曼陀羅。」修現觀時，粗細二尊，雖非修有多寡，然粗者易現而細者難現。例如主尊曼殊金剛之眼，與彼眼中地藏全身，明顯有其難易。此處雖未明說宮殿，然亦要能須臾現前。</p>
<p>若乃至地藏等未能現前，皆立為略降少智者，則與《札拏經釋》所說乃至能見細身有相違失。彼說「若時已見粗支，乃至現見微細身金剛等，名略降少智。」故答云無違，說微細身漸次明想雖能顯現，未得堅固頓時明顯，即立為略降少智故。若爾，此與初發業者，修現觀法有無差別，答曰有別。如《四百五十論釋》云：「彼於一切座間，令曼陀羅須臾現前，加持眼等身等，隨令歡喜，供養稱讚嘗受甘露為先，應慎念誦。」此時亦須分座而修，故云「一切座間」。於每座中如何修者，論云須臾，謂能依所依曼陀羅現前及加持諸處等。修法自體雖與初發業者相同，然如不動，三面諸手及足目等一切支節，不須漸誦漸想，皆能頓時憶念，是故語中所誦，與彼隨言所修，其量多寡有大差別。然修微細天身，仍須次第明想徐徐而修。言隨令歡喜者，謂修父母等至勝曼陀羅。論雖未說召入智尊，實亦應修。若如此者，云何《札拏釋》云：「從護四座，至最加行須臾明想，於大瑜伽恭敬修習。」答云此由曼殊金剛修法，於生果位金剛持後加持眼等。《札拏》修法，於生最勝曼陀羅後加持諸尊眼等，故有差別。然於細天殷重修習則無所異。</p>
<p>得少智自在者，如《四百五十論釋》云：「若一切種由能圓滿收放加行，令曼陀羅須臾現前，故名得智自在。此亦由得降智乃有，未得則無，故名為少。」此通二次第位，始從細身須臾現前，乃至未得正智自在。皆此位攝。「此亦」等者，謂初業者，必須先修前前，乃生後後。即破天竺有說利根修行不須此等次第之執。《律生》第三雖云：「修生次第壇，鈍中根應思，利根剎那相，唯心曼陀羅，剎那相瑜伽，修圓滿次第。」然釋論意，約彼先須漸明想時，名為鈍根。次能一時圓滿現時，名為中根。次能俱修圓滿次第曼陀羅時，名為利根。猶如一人幼壯老位。依一行者，修習淺深次第，作是安立。如云：「此鈍根等差別，可明一人修行次第，如約一生分少壯等。得亦多人明此差別，如待他人有幼壯等。」於此等文，若不善解彼義，則執初業利根，不須生起次第，而即棄捨。是故就修勝共悉地所立諸根次第。及於一一補特伽羅，就生智德分位所立諸根次第，應善分別勿使雜亂。雖諸細天支節等事，能須臾現，若未堅固，仍是第二位攝，至堅固時，為第三位。如《穗論》十二云：「若於所修諸曼陀羅心得堅固，即是得智自在。能由收放廣利眾生，以菩提心為先隨證法性，應除微細諸垢。」此說得智自在須心堅固。《札拏釋》云：「若自在見身金剛等，如掌中果，彼即於智獲得自在，不定時限，應修下說圓滿次第。」此說得智自在，須自在見。前說證菩提心，除微細垢，與此說修圓滿次第，二義相同。說至此位不須定分界限，故不更須日夜別別新修現觀。然於此位，仍須修習生起次第。如《四百五十論釋》云：「此瑜伽師為欲增進究竟果故，應當日夜修彼瑜伽。」謂應修習粗細天身須臾現前瑜伽。非至此位生起次第，便到究竟，此後尚應究竟生起次第，次乃修習圓滿次第。</p>
<p>正得智自在者，《四百五十論釋》中說，自利究竟，唯以靜慮能利眾生。《穗論》十二說證此大印悉地，能作無邊利益他事。此如《札拏釋》云：「次住空性，從定起已能如所欲加持現境。是名於智正得自在。又名解脫自在，成所作事士夫。」</p>
<p>如上所說，生起圓滿須漸次生，理極明顯。餘諸定量經論宣說此義，文證非一。故二次第定應如是而修。</p>
<p style="margin-left:2em"><span class='note-inline'>(巳二)</span>修顯了法</p>
<p>生起次第於身生起之理，藏師有說：「先於一尊修成堅固明顯奢摩他已，次乃圓滿修習現觀。」有說：「先圓滿修四座現觀念誦，再緣一尊一份，漸次修令明顯。」然諸修法唯說圓滿修習現觀，無彼二說。就此第一次第，有修明顯與修安住二法，應別了知。若令境相明顯，但於彼境數數作意，即能成辦，正理王云：「欲畏憂惱逼，及賊夢等害，見諸虛偽事，宛如現前住。」謂多貪者，數數作意可愛境相，現見彼境如在目前。是故引生明相，不須先修安住。亦不以未分分俱修而即不生。又生明相不必定修真實，隨所修習倒非倒義，皆生明相，法性爾故。正理王云：「是故正非正，隨其善修習，修習圓滿時，明無分別果。」續中亦說隨思何事，即成彼相，如玻瓈喻。</p>
<p>初發業者，始從加行積集資糧，乃至收攝而修，於一一事皆修明顯，然非唯現彼相，當起有力執持，行相明顯任持天慢俱須修故。最初如其所應於短時中，始終心不沉掉，令所修心無間運轉，勵力學習，次漸延長。後每一座從始至終，無沉掉碍，漸次學習。爾時因修未久智力未宏，多不明顯。故以增上勝解為主而脩。如《四百五十論釋》云：「此三瑜伽增上勝解為主，非以明見為主，以時短暫或力弱故。」此明顯與天慢，要以觀慧觀擇修習，漸次生起，若由幻境忽爾而生，不可憑信。生起次第獲得堪能，當隨自心所想而現，非未想者，如想而現不越彼量，若雜幻境則於彼量不忍觀察，故若先作是念當如是修，次觀想時，即於彼量能不增減，是為修行已得堪能。此於初修縱依彼量亦難成辦，後久修已，當如是觀。修天慢法准彼應知。必須如是修者，如修無常與悲心等，若於各各所緣行相，由專修習漸生領受，則能隨心所欲，明顯所緣行相，皆能生起，若雜幻象忽覺彼心似甚有力，然自欲時則不能生。總之若修生起次第但是緣自為天，令成明顯殊勝天慢，則下三部，皆有生起次第宗要，但修一尊亦能成辦，則修曼陀羅輪悉成無用。故將所修凡常情器，修成能依所依曼陀羅輪，應如智者所解經義圓滿而修，由此能成眾多能治所治殊勝因緣，成熟善根引生圓滿次第殊勝智德。成熟相續之力，須修四次曼陀羅輪，故於修法應數修學令其明顯。生明顯法，當如諸大論師教規，於一切分，平等修習，一切明顯同時引生，此力最大。如是學習圓滿脩法，縱於各別支分，未得明顯，然由儀軌圓滿成熟相續，亦甚有力，得明顯時，必於一切粗分皆發明顯。梵典多說生天法後，次於所修修習疲乏，應修念誦。此為觀修，為於天身心專住修。堪依教典皆未明說。彼時尚修令天明顯，故以觀修數數明想為主。此復初修天法，與念誦前脩法完畢，及於彼能所依行相明想之後，當起是慢「此實是彼」。由說此時，是將果位、剎土、眷屬、佛身等事，持脩為道，即是最勝念佛。故非於毘盧不動等，略憶身色首臂等相略起彼慢。應須勝解實是斷一切障，具一切德之佛。由如是脩殊勝明相天慢，任運皆生，如熟誦經。《珍珠鬘》云：「悉地謂心堅固，自身天相天慢於日日中任運而得。」以是由脩彼二，每一大座從始至終，以成殊勝相慢之力，已能滅除凡常相執，爾後當脩令心堅住。此就身心無新違緣而說。爾時不須自是彼尊之念，全不間斷，但由前生真實天慢之力，能滅我慢即足。譬如有人非人所附，雖或意散未起我是非人之心，然彼勢力未退失時，亦不還生，是彼本人之想。</p>
<p>要脩幾久諸尊乃能如現前事。《攝真實經》疏云：「三三摩地為先，若脩六月或脩一年，乃至金剛界曼陀羅，如現量見，應日日脩。」此中所說脩習時量，餘處亦未宣說長於一年，故若善知脩法，住三昧耶及以律儀，發大精進無間勵力，不勞太久，曼陀羅輪諸尊，便得具顯。譬如鑽木，若不長恒猛進，中多休息，終不生火，故當相續而脩。如吉祥勇攝波羅蜜多論云：「由無間瑜伽，應勤脩靜慮，若數數休息，鑽木不出火，瑜伽法亦然，未得勝勿捨。」</p>
<p style="margin-left:2em"><span class='note-inline'>(巳三)</span>修安住法分二：<span class='note-inline'>(午一)</span>於初二位修微細點，<span class='note-inline'>(午二)</span>於第三位修微細點。今初</p>
<p>有作是念，初次第時，於粗細能依所依曼陀羅，數數作意，成明顯相，即爾便足，不須修奢摩他。以第二次第時，宣說脈息及猛利等瑜伽，多種脩定之方便故，又若此時脩奢摩他，應以細點等瑜伽脩。《總論普賢脩法》堪依誦典中，說於勝曼陀羅後念誦之前脩行彼等，須以數數作意行相雜觀擇而脩故。然彼等不成奢摩他，如前所引《脩次第論》與《後靜慮釋》等，說彼已得奢摩他者，若過觀擇退失住分，爾時尚應修止，何況未得奢摩他時。吉祥勇師亦云：「應於一所緣，堅固意思慮，展轉多所緣，意反生散亂。」此說若脩靜慮不專一緣令心堅固，展轉多緣，不能成故。</p>
<p>茲當正釋，若唯數數作意修習行相，雖生明顯，然不能得堅穩安住，如脩愛怖所起明顯。故唯轉成殊勝明顯以及天慢猶非滿足，須能堅固安住。以無堅住，則不能得滅除凡常境執真對治故，正為滅彼修生起次第故，其於粗細能所依曼陀羅圓滿明顯心得調柔，定須獲得奢摩他故。以是初次第時，次定當脩正奢摩他，及以細點瑜伽而修。於微細標幟或微細點中，脩能所依圓滿曼陀羅者，非初發業略降少智二位所修。第三位中始能修此，以於眼等所立諸天能須臾現，立為第三位故，於微細曼陀羅能令收放，說為得少智自在故。如云：「一切種圓滿，能為收放者，得少智自在。」點瑜伽者，智足師弟說於自身智薩埵心中標幟上脩三摩地薩埵，初發業者亦修彼事。修彼所為，如祥米金剛論師云：「如是精勤修瑜伽師，若時心掉或復沉沒，應如是脩點瑜伽等。」謂於勤脩勝曼陀羅等時，為遣心隨沉掉轉，故修點瑜伽。是故初發業者修點瑜伽，非為修奢摩他，是破修習生起次第，心生沈掉，於所緣境不能堅固相續而轉之失。爾時雖未得三摩地於一所緣相續久住，然於修觀滅心沈掉最為殊勝。此時又由持心細點，能遮風息向外散動令於內住。如如來金剛云：「由於臍處修細音韻瑜伽，或於心等修習點等瑜伽靜慮，能遮命向外轉，故名命力。」故於上下二鼻或臍或心等處，修習細字及細點等強攝心者，由修習處與所緣事關係，漸為向內住息之緣。雖雜眾多觀擇之境，然由漸次調息之力，能速滅前掉舉等過，故不同於餘論所說修學三摩地法。</p>
<p>若爾，初發業與得少智位，修微細點其法云何？《四百五十論》云：「心光所化佛，斷自邪分別，令眾生成佛，迴入心種內。住心標臍中，於月心點形，修自意光明，由光鬘醒覺。善修智薩埵，意語身金剛，想光入心中，降自智甘露。次一切內心，毛孔放光明，普照一切處，圓滿利眾生。」此說修點瑜伽次第，謂於自心智慧薩埵心中，標幟臍內月輪上有種子，從彼光明化生諸佛，斷除有情邪執二障，皆成正覺。次召請彼與種子合，彼種子點不異自心，具大光明。次由彼光漸照標幟內外，智慧薩埵及彼住處，身語意三金剛及彼住處內外。次想如光顯照次第，仍復收回集前點中，降智甘露。後想自身悉皆光明，一一毛孔放淨光明，照觸眾生。若心沈沒，想彼光明，乃至沉銷應如是修。若心掉舉，即緣細點令心專注，乃至掉息應如是修。此是祥米金剛所說。彼師又說除沉沒已，數十次出入息，由彼收放次第，能覺智慧薩埵。此如教授穗論所說出息時修放光，入息時修收光。他伽那說：「咒變為點。」或即修咒點之瑜伽。如《總論》云：「生一切壇已，安住輪中央，次修細瑜伽。」此說修勝曼陀羅訖，復於主尊鼻端修細瑜伽。《明炬論》謂於上鼻端修細標幟，及於秘處鼻端修微細點，并於後者之內修能依所依曼陀羅。此復初二位時，但修微細標幟及點。第三位後，兼修細相之內二曼陀羅。《攝行論》說學一念後，當學分別瑜伽。《明炬論》云：「於此芥子學習分別瑜伽，當思動與不動金剛薩埵。」此說於細標幟及細點內，修有動情界諸尊與不動器界宮殿，是在<span class='corr'>已</span>學一念之後。龍猛派之<span class='corr'>已</span>學一念，與智足派之第三位，其義相同。龍猛派於初二位時，若於上門修細相者，謂於鼻端，想主尊標幟藍色五股金剛杵，量如芥子，緣彼專注。若於下門修細相者，觀想父母等至，溶菩提心成微細點，於鼻端處量如芥子。此復沉沒增上修上鼻端，掉舉增上修下鼻端。</p>
<p>已說令心堅固方便點瑜伽法，別有於心修習之法，想三摩地薩埵光明順於阿嚩都底，溶化頂上大樂輪中之菩提心，仍由彼道入心間吽字等三摩地薩埵之點中，緣此攝心。餘於臍間修習點瑜伽法，謂於臍心項頂四脈輪中，脈結孔內，依次明想闇吽嗡杭四字。次由秘處脈輪之風，吹動火輪。猛利自性阿字熾然放光，溶上三字，降入臍間闇字，成無分別。當觀俱生歡喜自性細點而攝持心。釋迦護師亦說修細點形。毳衣大師說四輪字形色，由下依次，雜色向上，青色向下，紅色向上，白色向下。又說修彼脈輪諸字最極明顯，許為生起次第支分。</p>
<p>次云：「如是修勝解成熟已。」釋迦護云：「修習圓滿。」謂於上說所緣，能攝心已想從彼點放微細光，成一燄聚。次由彼光溶滴甘露，充滿空點，光燄隨息。次於空點令心專住，乃至見堅固相應如是修。若得見堅固相，想彼光燄照種種色，則觀一切如掌中果，亦能速滿妙三摩地。</p>
<p>心間臍中修點瑜伽，是無畏論師說。智足派於細點瑜伽，亦通母部，是第一位，第三位者，依《三補扎金剛空行》等經，於四脈論不立諸字，唯四主尊。</p>
<p style="margin-left:2em"><span class='note-inline'>(午二)</span>於第三位修微細點</p>
<p>如是於初二位，修習細點瑜伽心堅固<span class='corr'>已</span>。次修曼陀羅諸尊，及彼眼等處所立諸尊，善令明顯。後於細相之內，具修曼陀羅法。《四百五十論》云：「又修自細相，住明妃鼻端，自證能仁輪。」謂於明妃鼻端觀想主尊標幟量如麥許，於中具修曼陀羅法。祥米金剛說於父母隨一秘處鼻端。藥足論師說於金剛摩尼瓶中，標幟之內修曼陀羅，若心沈沒應於上鼻端修，是為教授。若於明妃蓮花標幟中，修心生沈沒，想自五股金剛中股變成鈎形，鈎至明妃鼻端而修。是故修處無定。此中藥足論師說由自心種子放光，鈎召諸佛，溶化成菩提心降至秘處變成標幟，於中而修。《教授穗論》亦說彼義，及前所說臍間細點降至秘處，於中修曼陀羅。彼二細相瑜伽處所，說金剛與蓮花鼻端，隨一即可。《明炬論》文雖明顯說於細點修，及於明妃蓮華中修。然彼二者秘處相同。祥米金剛說修細點瑜伽圓滿，於標幟內修微細天。藥足論師亦云：「又者，謂修點瑜伽已，為令心堅固故復修細相。」此說第三位所學習，及於細點瑜伽串習得心堅固乃修細相。故龍猛派亦從彼後，乃學上門細相，令心堅固。此堅固<span class='corr'>已</span>，乃學細相收放。學習此後，相生為天學天收放。此後乃於密處鼻端俱修微細諸尊。又可先於上細標幟令心堅固，及於下門具修微細諸尊，此堅固已，次於上門收放標幟及於下門收放諸尊。生起微細曼陀羅法，《教授穗論》說須臾生，是為頓生。此若未堅固時，不修開放，若得堅固相<span class='corr'>已</span>乃修收放，一切皆同。相者，寂靜論師、藥足論師、祥米金剛、他伽那等，說見陽燄及輕煙等五相。《明炬論》說堅固，謂所修金剛等安住不變。《攝真實經》亦謂先修粗顯諸尊瑜伽圓滿，後修細相。量者，《真實光明論說》細相堅固應修兩月，收放應修一月。此約緣微細相修奢摩他而說。以是於初發業及降少智二位修細點者，正為修現觀時，斷除沉掉。其於串習細相，令生堅固修安住者，是第三位所修應善分別，以修細點所為界限、如何修法，是初次第中最勝教授故。釋迦友說上門細相堅固，即得身心輕安。《瑜伽》等論多說彼在獲得奢摩他時，故於爾時成奢摩他，次以觀慧數修收放，如餘論中緣盡所有性修毘鉢舍那。由如是修，能得止觀雙運勝三摩地。如是瑜伽已得堅固，即立彼為究竟生起次第，《集密》二派共作此說。</p>
<p>無上部中緣微細點善持心時，左右二息不向外轉，於內安住，依此諸界由頂降注，引生大樂，心離沉掉，安住所緣生三摩地能久住等，恐繁不錄，當從師知。</p>
<p style="margin-left:2em"><span class='note-inline'>(卯二)</span>生起次第之差別分二：<span class='note-inline'>(辰一)</span>明四支與四種瑜伽之總頌，<span class='note-inline'>(辰二)</span>明六支與三三摩地之總頌。今初</p>
<p>能攝生起次第總頌，《集密》中說承事修行四支差別，如《集密後續》云：「一切瑜伽續，瑜伽師恆讚，承事法第一，第二為近修，修行是第三，大修行第四。」初承事支又分四法，如《集密》云：「應修承事定，勝菩提加行。」所說二次第中承事之義，如《明炬》云：「由是承事樂解脫者。所應學故，名為承事。」藥足論師說是近義。承事支中別分四法之承事者，梵文訓詁，含有所近與所緣義。《明炬論》中於總標時說是真如。但《廣釋》中緣菩提心說名承事。故是「由此而緣」，非「緣此」義。菩提心緣真空性故，是為承事。定者，由心於彼專一安住，名三摩地。</p>
<p>勝菩提者，謂修觀察「虛那達」咒所顯真如諸大菩提，即名承事。緣真實之承事，悲足論師說護輪後修習空性，故非唯於勝解諸尊收入光明始脩空性。</p>
<p>善加行者，從生智地乃至勝解諸尊收入自身，是承事三摩地與善加行。《明炬論》意承事及三摩地並如前說，中間諸法收為彼支，故立為承事支，如是從生智地乃至勝解諸尊收入自身，立為承事支者，是《後續釋》與悲足師所說，即《明炬論》意趣。准此例餘，從修空性至生宮殿諸座，為承事支。</p>
<p>近修支者，《集密根本經》云：「近修於勝成，觀察金剛處。」《明炬論》說始從修日輪等，至身圓滿生大印形，為近修行。拏熱巴師亦作是說。所以名近修者，悲足師云：「近謂近前，能近清淨大印，要待最初依怙清淨，故是大印。」所近之處，謂清淨天身之大印智身。能近彼者，謂最初依怙身，此能成就圓滿次第時，風心所成之受用身。故清淨者，謂圓滿次第之智身。不清淨者即是咒身。唯淨不淨之別。若爾，不立餘法為近修耶。善根稱等雖有餘解，然悲足說乃至最善瑜伽，一切皆是近修。妙符《明炬》總標之意。若爾，餘法云何釋為近修？答云：「最初依怙正為近修，餘法是彼支分，或近修之眷屬，攝為近修。成者，謂成大印之身，悲足師謂於彼成就而安立等。言金剛者，謂從毘盧乃至妙害明王三十二尊。處者，謂從色蘊乃至足心。悲足師謂此明安立字處。言觀察者，謂知安立身曼陀羅因果而安立之。一往似說安立於最初依怙身，實須安於轉成化身之身。准此釋餘，謂從五相生起主尊，乃至加持諸處。」</p>
<p>修行支者，《根本經》云：「由修習咒主，說修時策發。」咒謂嗡等，主謂三重薩埵。由修習彼及為加持三業策發身語意三金剛，自與金剛平等一味之三昧耶，名為修行。由此能令三業與三金剛互無差別，及成三重薩埵，故為修行。</p>
<p>大修行者，《根本經》云：「作大修行時，自咒金剛形，於冠想部主，當成智金剛。」智金剛者，謂具本尊瑜伽咒師，彼先加持金剛蓮華而入等至。「班[嗈-邑+夕]枳」等自咒所生諸尊，名有金剛。彼等形者即修大印，想以各部部主印定，當得悉地。《明炬論》說勝曼陀羅與勝事業，由能修成廣大利他，名大修行。據此，當知勝業亦是大修行攝，亦顯彼前三支為初加行與修自利。如是龍猛派說唯除積集資糧與修護輪二種加行。其餘一切能依所依瑜伽，須以承事修行四支總攝。但於能依若於一尊，則不別配四支，智足派於主尊明妃勝曼陀羅諸尊，別配承事修行四支。許彼如次，名為下中上品四支。勝事業時亦配下中上三。承事者，謂生三昧耶，近修者，謂加持諸處。修行謂加持身語意，大修行謂灌頂部主印定。此復如藥足說，由近三有寂滅無住故名承事。由近修行故名近修。由修三門成三身，故名為修行。由灌三界法王頂，故較前修行尤超勝故名大修行。如此諸師所說，則一一尊生起次第，皆有承事修行四支。然圓滿修承事修行四支，則須具足三品，須修曼陀羅輪生起次第。</p>
<p>此等是瑜伽續總攝生起次第差別。隨順父續《札拏經》中亦作四聚總攝生起次第。如云：「初修謂瑜伽，第二隨瑜伽，第三善瑜伽，第四大瑜伽。」其《廣釋》亦如彼經云：「金剛薩埵滿，此說名瑜伽，彼等流天身，稱為隨瑜伽，一切輪圓滿，許為善瑜伽，加持身語意，及諸尊眼等，召入智慧輪，大供養稱讚，名為大瑜伽。」《紅大威德》第十九品亦如是說。總釋瑜伽之義。《集密後續》說為方便智慧和合無別。此中則謂由五相證菩提，所成法界智性，因金剛持之三摩地。隨瑜伽者，寂靜論師釋為相似，與前瑜伽相似，即是果位金剛持之瑜伽。若天瑜伽較前最為廣大，名善瑜伽。謂由父母等至，放蓮華內所生天輪，各住己處，壇輪圓滿。其次加持身語意等，召入智尊灌頂印定，供養稱讚，甞甘露味，從脩念誦至送智輪收攝三昧耶尊，為大瑜伽。持祥師說如此，此中未攝中間瑜伽，修習資糧護輪加行及生所依，亦非四瑜伽中所攝。童月論師從請福田至因位金剛持，攝為瑜伽，《總論》依《金剛鬘經》，意於初加行分四瑜伽。此等不於一尊作論，依修曼陀羅輪而說。</p>
<p style="margin-left:2em"><span class='note-inline'>(辰二)</span>明六支與三三摩地之總頌</p>
<p>母續總攝生起次第差別，《金剛幕經》攝為六支，彼第七云：「圓滿佛住處，修普賢實法，五相成本尊，如是修壇輪，供讚甘露等，由此次第修，謂六支加行。」義如難勝月論師云：「修金剛隨貪，別修佛宮殿，灌頂嘗甘露，供讚修六支，修六支瑜伽，速得妙悉地。宮為毘盧佛，灌頂不動佛，嘗甘露彌陀，供養即不空，稱讚為寶生，貪為金剛心。」謂由六部分為六支。第一支者，謂從毘盧修生佛處宮殿，如《幕經》云：「當修習法生，想彼為佛處。」又云：「大勝毘盧佛，從法界字生，由彼生佛處。」義謂色是身心所依，毘盧亦是諸佛色蘊自性，故以彼生所依宮殿為第一支。第二支者，如《幕經》云：「應修五種相，先想為士夫，次放空行輪，乾闥婆善入，墮化後隨念，四隅天女請，勸已輪導師，眼等立痴等，三金剛三處，次金剛隨貪，善入智慧法。」第六支中從五相證菩提，生起因位持金剛父母已，加持二尊秘處，起隨貪慢，後出壇輪天女安立各處，以歌勸請，令從定起，召入智尊加持眼等。非謂不許彼等隨貪支攝，故自修五相證菩提生能依天，乃至生起圓滿三昧耶輪，召入智尊，加持諸處，一切皆修金剛薩埵及彼隨貪之慢。從自出生壇輪故是第二支攝。此處金剛薩埵修隨貪者，係由父母菩提化為壇輪諸尊，當以主尊而修隨貪，此許主尊即金剛薩埵故。餘四支者，《幕經》一句明一支云：「八明妃灌頂，亦當嘗甘露，八天女供養，稱讚輪導師。」由不動尊作灌頂者，以此灌頂是水灌頂，彼是不動體故。由彌陀尊甞甘露者，以彌陀佛是語金剛，由嘗甘露飽足語金剛故。由不空尊修供養者，以不空佛是羯摩部，供養諸佛益有情事彼自在故。由寶生佛修稱讚者，是讚功德，以分身語意業德五法時，寶生屬功德故。此五無別即是金剛薩埵，由彼六部能攝一切能依所依瑜伽。餘念誦等例，彼亦能攝故。瑜伽與母二續所共《金剛鬘經》說，以最初加行勝曼陀羅及勝事業三三摩地，總攝生起次第。如云：「瑜伽隨瑜伽，善與大瑜伽，略為初加行，如是勝壇王，勝業王瑜伽。」二種勝王為二瑜伽，加四瑜伽是六瑜伽。初四攝為最初加行，故名三三摩地或三瑜伽。諸母續中，亦多以此三三摩地作修法總頌者。此依父續母續共續直列彼名而說，實則承事修行四支之義，與六支等，非不更互相攝。</p>
<p>若依無上部釋三三摩地，初加行者，謂化起曼陀羅諸尊之主尊父母三摩地。生於餘二之前，故名為初，方便智慧和合無二故名加行。此隨勝說，據實從起所依至生父母，一切皆此中攝。從彼二尊菩提心，化出曼陀羅諸尊，乃至安立各處，由於曼陀羅中安立壇輪圓滿，名勝曼陀羅王。其後諸尊作諸事業淨佛土等，為勝業王。若龍猛派，於初加行以上，有廣生三身法，說為自利圓滿。攝彼承事修行四支之前三支。二種勝王，是成佛後所作事業，即大修行。故依果位佛土身業，取修為道，由三三摩地與承事修行四支，而作總攝。其待所修治事，與修圓滿次第安立要旨，《建立次第論釋》<span class='corr'>已</span>廣說訖。寂靜師等，多依三三摩地次第，配自性、受用、變化身。意謂初加行者，初成自利，能化天眾，是故立為自性身或法身。彼所生者，利他色身之最初故，勝曼陀羅王立為受用身。彼住本處而各放出諸天，往十方界饒益有情，故勝業王立為化身。若如此義，則是修彼三身為道，故修三三摩地。為令了知第一次第瑜伽不出六部，故作六支總攝。一切生起次第根本瑜伽，攝為四瑜伽者，初二瑜伽修主尊父母為下品，第三瑜伽於上加修圓滿天輪，立為中品瑜伽。最後修與智尊平等一味，加持眼等，立為上品瑜伽，是為了知第一次第，破除逆品有上中下三品能力。智足派安立下中上三品，亦於前前增加後後，依除逆品粗中細立。或與藥足所說相同。</p>
<p>智足派依七支為道，而作生起次第差別，最為重要，如前已說。彼等皆是第一次第希有總攝。若本彼義，而審觀察生起次第要旨，是否圓滿，即可了知。</p>
</div>
<p class='juan'>密宗道次第廣論卷十七終</p>
</div><!-- end of div[@id='body'] -->
</body></html>