<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>密宗道次第廣論卷六</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu14' />
<p class='h1'>瑜伽部道次第品第四之二</p><p style="margin-left:2em"><span class='note-inline'>(辛四)</span>善承事<span class='corr'>已</span>應如何修悉地分三：<span class='note-inline'>(壬一)</span>由靜慮修悉地法，<span class='note-inline'>(壬二)</span>由念誦修悉地法，<span class='note-inline'>(壬三)</span>由護摩修悉地法。今初</p>
<p>若如上說總承事已，別於細金剛三摩地獲得自在，則當修習靜慮所成世出世間諸妙悉地。此復有二，一由入壇時降入智尊者，於寶藏等世間悉地，略修即成。二諸餘悉地則須修至獲得所說相狀乃能成就。此中佛密論師，唯於修四印時說智薩埵降入自身而修。修餘一切世出世間悉地，唯說自住三昧耶薩埵慢，智慧薩埵不入自身安住前面，由供養等而修。對餘論師所說先自修三昧耶薩埵，召入智慧薩埵，次修悉地之宗加以破斥。然修一切悉地，皆須先修本尊瑜伽，則是諸師所共許。若為如法利益除遣自他貧乏等故，修取寶藏悉地者，如〈初品〉云：「藏中金剛形，當於自心修，修已即能見，地中諸寶藏。」謂於自心想寶藏瓶，中有月輪，月上有五股杵。念誦「班[嗈-邑+夕]尼底」，乃至見相而修。相者，謂可見觸之相，得相狀已修念誦一通夜，次往想有寶藏之處，供養本尊等，及施鬼神食。以金剛鎖咒印，縛護寶藏及其處所。次修念誦便能見其寶藏，掘地而取。如是或於虛空修金剛杵，自修羯摩金剛，修念誦後隨二金剛所墜處，即知其有寶藏。又於舌上修金剛杵而修念誦，自即能說諦語謂某處有。</p>
<p>若欲修不沉沒悉地，可於泉水等旁，或於隨所樂處，以大瓦器滿注淨水，安可見處，意誦「班[嗈-邑+夕][嗈-邑+夕]羅」。若諸水塵，變金剛相，更互相著，結成一金剛形。四座修習，乃至獲得見觸等相。次至堪受手足等觸堅如金剛，於彼隨繪何部曼陀羅輪，修前行儀軌已，經一通夜安住三摩地。次若欲於水上行時，但當現起此三摩地安住其中，即能於水上行住等。若緣虛空諸塵，修成羯摩金剛，變成一金剛梯。乃至堪受手足觸著，如前而修，則能上昇須彌頂等。若修持明悉地，當廣修供養等儀軌，修微細金剛後，誦「班[嗈-邑+夕]答㘃」等四種心咒隨一。隨順各品部別，觀想持明圓滿形體住月輪上，乃至得觸見相而修。次供本尊，經一通夜住於三摩地中。智慧本尊降臨，授與所修持明悉地。如是等眾多共悉地皆可修行。若欲修得最勝悉地，自修五如來身隨一形，念誦「班[嗈-邑+夕]答都」，想有微細佛身遍虛空界。於出息時觀想一切明顯，至入息時想如酥入砂中皆入自心而攝持之。如是不作餘業專精修習，調伏三業所有粗重，乃至見相而修。獲得相已，如前說繪壇等而修，則成就持佛形之持明菩薩。又於如來部中，若住金剛薩埵等本尊與自身無別之慢，每日遠離三業障碍而修，至出息時想本尊形遍虛空界。尤於諸根及所念境，想彼一切皆為本尊形像。思惟彼時當如是念，此等一切皆從分別而生，如所分別，若以教理觀察，皆於勝義非有。次收息及意時，當緣本尊。如是修習，若得前說相狀，則當繪壇供養，通夜住定，勤修念誦。本尊降臨授與本尊大印身形悉地，修此二時，說止命力而修。若於彼二由修力弱未得所說之悉地者，然如神通、壽、力、身色殊妙等諸悉地，不待勤勞亦可成就。如是所修悉地，是瑜伽部上根所化，初修行之最妙悉地。然在事行部中，若成就前說之持明悉地，即是最大身悉地也。</p>
<p style="margin-left:2em"><span class='note-inline'>(壬二)</span>由念誦修悉地法</p>
<p>由念誦門修悉地者，先自修為本尊。於四月中每日四座持誦如來或其部心一百八遍，圓滿承事。次若欲修大悉地者，先於本尊像前，修習本尊瑜伽，亦經四月每日四座如前念誦。最後通夜持誦，至天明時即得本尊身之悉地。若欲得三昧耶印悉地者，先當如前承事。次於本尊像前，四座皆結佛部之金剛母三昧耶印。不解彼印當善持誦，總誦真言滿十萬遍，後仍結印誦一通夜。爾時若感疲勞可暫解印略息，結印重誦。如是專注一意，若於頂上結印見其熾然，爾時結印即當跳動。若跳動已，結印略舉便能無碍騰空而去。若於眉間結印念誦，見其搖動，爾時略結彼印隨自所欲即能現身。若於心間結彼印而念誦，見其跳動，爾時略結彼印即得隱身悉地。若彼印發聲者，則結佛部諸尊一切三昧耶印，或隨一印，念彼心咒，便能作彼經所說諸業。又四月中先善承事，次於本尊像前，經一月中日修四座。後持誦一通夜，則於甲鎧、棍杖、線繩、芥灰、芥子、金剛、橛杵、弓箭、寶劍、糞等隨一物品；或以各各真言，或以本尊真言加持。或繫於身，或持於手，凡諸男女兒童被魔所魅，或恐人及非人魔類損惱，及已損惱，皆能防護，解脫損惱及諸怖畏。又諸村邑國土，恐有怨敵水火災病發生，如前守護，即能脫離彼諸怖畏。又欲了知善不善等，求降智尊，隨以紫白栴檀調水為泥，誦咒一遍而觸。或結金剛與鈎等印，或鑄像等觸著而降，降已如實宣說能息魔等。或用銅瓦等瓶，如前加持亦能降臨。若求失物何在，或誰所竊，皆能顯示。又如前說三種次第，最後於孔雀毛束中，安一木杵，繫於頂上。以金剛母三昧耶印按壓，乃至入一切印中而持誦。現相以後旋搖彼毛，自即能現一切形色，顯示世間一事業，顯示十方諸佛及諸眷屬，自亦能現佛身。又先承事四月。次於本尊像前結前三昧耶印，於四月中每日四次持誦一百八遍。次繪壇場結三昧耶印持誦一通夜。若見印熾，然後隨心欲於某一有情，想入其心愛樂誦持，即得自在。此是守護、延請自在事業。《阿嚩達惹》又說由念誦修慈等三摩地法，此等坐相、念誦聲音、意中觀想及顧視法，又各各三昧耶、積集資糧、念珠、捻珠法等，如《阿嚩達惹論》本釋總集諸經圓滿儀軌中說。</p>
<p style="margin-left:2em"><span class='note-inline'>(壬三)</span>由摩護修悉地法</p>
<p>先於息滅眾惡，增益種性等灶，修各尊瑜伽，日日護摩，乃至獲得自他滅罪等相，而修各各事業。</p>
<p>如是先當清淨三昧耶及律儀，為諸成就之本。次當勤修有相無相四座瑜伽。獲堪能已，進修共與不共悉地而趣諸道。下三部密經中，當知此理，不許風息、念誦、真空、天瑜伽等，總合一處而趣諸道。此等不具生起次第關要，及無圓滿次第諸宗要故，須得殊勝悉地而趣諸道。為令了知彼宗要故，於《阿嚩達惹論》及善根金剛論師《釋論》，依止初品《善集經》中散說修習悉地之理，略說少分。</p>

<div class="lg regular"><div class='lg-row'>瑜伽續中最勝教　攝真實經香乳海　三師妙論為擾杖</div>
<div class='lg-row'>搖出第一甘露味　得淨灌頂住律儀　由修四座念誦法</div>
<div class='lg-row'>善令本尊身語意　與自三業合為一　由三瑜伽修治心</div>
<div class='lg-row'>入修悉地三種門　本尊授與上成就　此是殊妙易行道</div>
<div class='lg-row'>是故略知結印法　及誦儀軌諸次第　縱云已知瑜伽義</div>
<div class='lg-row'>然須更求諸道要</div>
</div></div>
<div class='div-other'><a id='mulu15' />
<p class='h1'>了知道要承事為先修地法品第五之一</p><p style="margin-left:2em"><span class='note-inline'>(<span class='corr'>己</span>三)</span>無上瑜伽部道次第分三：<span class='note-inline'>(庚一)</span>攝道之總聚，<span class='note-inline'>(庚二)</span>釋道之次第，<span class='note-inline'>(庚三)</span>釋次第之道。今初</p>
<p>無上瑜伽之道次第，當攝為幾聚耶。若知於此義中，智者所說多種總攝道次第之不同，則能增長觀者妙慧。故當說彼諸門。善根金剛論師《道次第》中說波羅密多乘道次第已，次說咒乘道次第時，攝為五種儀軌。謂熟未熟灌頂儀軌，熟已不壞護三昧耶儀軌，從師聽聞經續了知法相儀軌，修行菩提淨心儀軌，究竟方便淨行儀軌。如彼《道次第》云：「具善數取趣，於最勝師所，發心受灌頂，護律善知相，修心清淨行，是五儀軌相。」</p>
<p>《解七莊嚴論》云：「諸瑜伽續中，皆現為三續，智說為因續，方便續果續。」又云：「持上瑜伽續，果必依於因，五<span class='corr'>入</span>如種子，應知取捨別。次漸受灌頂，應行方便續。先由聽聞慧，於文續多聞。次以思惟慧，俱學其文義，後以修習力，先學生次第，後圓滿次第。離覆穿毒過，善相續安住，定生果無疑，如水糞生穀。」因續如《明炬論》說謂五種補特伽羅得受灌頂。方便續，謂依聞思慧了解續義，漸學二種次第。如是學者能證果續。此依《集密後續》所說攝為三續，乃是霞答迦惹嚩摩論師所許。</p>
<p>《黑閻曼德迦經》〈初品〉釋《寶炬論》，依於最勝補特伽羅攝為六聚。謂一切遍行之三昧耶依三昧耶而後灌頂，得灌頂後承事，承事而後修行，修行所成之果，果後利他事業。依於下劣補特伽羅，攝為四聚。謂三昧耶、灌頂、承事、事業。</p>
<p>《集智金剛續》說有貪乘人成佛之理，攝為四聚。謂續、因緣、訓釋、近因。此義如《明炬論》云：「以貪法理趣，證義故宣說，能生五部佛，說名為相續。後合為一部，說名為因緣。執持金剛等，是說名訓釋。喜等諸正行，當知說為因。」《明炬論》以離欲乘人欲界成佛四相為喻，而說有貪乘人一生成佛四相亦同。前者第一相，謂須生人中，如是此中亦須捨離庸常身慢，轉入五部或其部屬本尊之慢。如受生然，故名為續。此是第一次第。前者第二相，謂未出家時有種種相，出家以後唯一出家相為因緣。如是此中種種本尊化相，最後入一大密金剛持種。生死涅槃種種諸法，於真實光明中等同一味、唯一種性，是即圓滿次第。此是本尊壇等多法根本故名因緣。前者第三相，謂定須安住毘奈耶行，如是此中決定須受金剛三昧耶等五部三昧耶及灌頂。此是必須依止之處故名訓釋。訓釋梵云跋達，義亦通於依止處故。前者第四相，謂欲求證果，必須法行近因。如是此中亦須三行隨一行之近因。此等即是灌頂，受三昧耶二種次第，增長諸行。果位法色二身，聖派諸師許攝入圓滿次第光明與雙蓮。如是則可攝為五聚。謂成熟修道法器之灌頂，清淨爾時所得三昧耶與律儀，依彼如何修道，增長道之諸行，證果之理。《明炬論》說彼次第云：「諸於大金剛持所化曼陀羅，具聽聞善根者，當授明灌頂，顯示了不了義觀察次第圓滿次第修法。」造道之總聚者，謂諸續中所說一切續義，依於所化需要增上前後錯綜，令知是一補特伽羅成佛順緣。將諸清淨續論現為最勝教授。故依何義組纖成道次第，即於彼義。了知能攝一切續義，最為切要。如《黑閻曼德迦經》釋《寶炬論》云：「又此教王極相錯綜，是故當以尊長教授，於彼一一承事等中如應歸屬。謂諸宣說三昧耶者，先總合為一聚。次說灌頂事者，次說承事與修行者，次諸說果事者，次說無邊業者。」說《黑閻曼德迦經》如是者，僅是一例。實一切續皆應如是攝集。如是攝道次第諸異說中，隨一皆可，然今當依《集智金剛續》意而說。</p>
<p style="margin-left:2em"><span class='note-inline'>(庚二)</span>釋道之次第</p>
<p>無上瑜伽正所化機，謂如前說已修共道淨治相續大乘種性。是大乘中具足最勝種性大堪能者，由大悲心發動意故，成就猛利欲樂急願成佛，欲入無上瑜伽法門速疾成佛，必須無倒了知續義，善學二種次第及諸密行。為知續義故須聽聞，為求聽聞知已修行，則須先受清淨灌頂，如法護持三昧耶及律儀。以灌頂與三昧耶等，是金剛乘之道基故。如是欲求灌頂，須先入曼陀羅，此復先應修習所入之曼陀羅。如鈴論師《灌頂儀軌》云：「金剛持宣說，灌頂壇為先。」曼陀羅亦如彼論云：「今當說何為，曼陀羅體性，繪畫諸事業，線分彩次第，諸眾生本性，所成壇無二。」此說繪像、彩土、身曼陀羅三種。又依有情差別，說靜慮曼陀羅。故入曼陀羅時之壇，總有四種。又依菩提心說於勝義世俗二種菩提心曼陀羅，及薄伽曼陀羅灌頂。然此三者係上三灌頂時事，非是水灌頂等以前所入之曼陀羅。又先未曾受灌頂者，不可即於身曼陀羅灌頂。於靜慮曼陀羅灌頂，亦須師資俱具勝相。故彼二者非總灌頂。至下當說，雖亦可依繪像，然說阿闍黎德相時，多說善巧畫壇事業。續及解釋諸大智者，多說最初灌頂依彩土曼陀羅。是故總說弟子所入之曼陀羅，是指彩土之所繪者。如理修成如來依止，供養自入，後令弟子入也，此在彩土之時。為明諸尊居處作香壇等，是天預備，為知分散彩土處故彈線分別，故須先彈業線分別，與加持所彈業線之智線。又彈線所分處，及作天預備處，若作地神預備，則於彼處作壇應先求得地神聽許。除乞土時，若不別作地神預備，唯作地軌次第即可。弟子預備，是於灌頂之前，為令相續成受灌頂之器。瓶預備又分二，業瓶預備，為除弟子及供物等不淨障碍；餘瓶預備，為灌頂時須用眾多水故。求地神開許作儀軌之地，須善作地軌，故地軌為先。雖久住地不須圓滿地軌，然須知圓滿地軌之儀式。此若不知，設遇前軌所不能辦之地，則將不知所作。故當說廣儀軌。</p>
<p>此復先觀彼地可否作曼陀羅，故須觀地，知其可者，須從主乞得其聽許，故當乞地，乞得聽許須淨彼地，故須淨地。既淨治已，則須攝持作壇處所，故當攝地。所攝持地復須加持守護。是故共有五種地軌。修此之阿闍黎須先承事，故修彼等先當承事。總修承事雖不定須弟子勸請，然為弟子灌頂等故而修承事，則必須待弟子勸請。故更須作弟子請師長法，師長守護弟子法等，此等是為弟子灌頂次第。若修壇輪供養為天灌頂即是開光，故以灌頂為主要義。於灌頂儀軌支分中，護摩與資糧輪儀軌，及修彼時所需咒師之相，鈴杵、大小油杓、骷髏杖等，應如何製，製後如何持用等，皆應了知。如是由灌頂力，成為法器。善護諸三昧耶，聞思教義決擇修習。上者現法即能成佛；中者於餘有情起中有位而得成佛；下者轉生乃能成佛。若能知此諸道次<span class='corr'>第</span>，則善分別上中下三補特伽羅一切道要，自修習時何道為宜，引導餘人用何次第，皆能善知。</p>
<p style="margin-left:2em"><span class='note-inline'>(庚三)</span>釋次第之道分四：<span class='note-inline'>(辛一)</span>成就修道法器，<span class='note-inline'>(辛二)</span>淨三昧耶律儀，<span class='note-inline'>(辛三)</span>住彼如何修道，<span class='note-inline'>(辛四)</span>現證所修之果。初又分四：<span class='note-inline'>(壬一)</span>聞修咒道定須灌頂，<span class='note-inline'>(壬二)</span>灌頂師資須互觀察，<span class='note-inline'>(壬三)</span>觀知其可勸請承事，<span class='note-inline'>(壬四)</span>承事已灌頂之次第。今初</p>
<p>欲成聞修大密之器，要得清淨灌頂，是故灌頂即是成就根本。若無灌頂，縱能無倒了達教義精進修習，終不能得殊勝悉地。非但有不得大悉地之失，縱得諸小悉地師資亦俱墮那洛迦。如《大印空點》第二云：「若時諸師資，先灌一次頂，爾時即成為，宣說大密器。無灌頂不成，如壓沙無油。若無灌頂者，慢心說密教，師弟縱成就，死亦墮地獄。故應勤精進，從師請灌頂。」《金剛鬘經》第二亦云：「灌頂為主要，諸悉地常住，我說如寔義，故先應正聽。若具慧弟子，先正受灌頂，於滿次瑜伽，爾時成法器。若無正灌頂，雖了達教義，行者師弟子，俱墮大苦獄。」又云：「如咒能摧毒，咒取淨精華，弟子受灌頂，未淨能令淨。」《佛頂經》第三云：「譬如家無子，死後便空虛，如是無灌頂，諸智皆空無。猶如琵琶身，無弦不可彈，如是無灌頂，咒定不能成。實無有灌頂，愚妄說云有，乃至佛在世，師弟墮地獄。」無畏《經釋》中云：「决定當受一切灌頂。」是說須受一切灌頂之義。《釋難具智論》中，說初二頌配秘密灌頂智慧灌頂。則第三頌當配第四灌頂。《佛頂曼陀羅》中，亦說如次配三灌頂。乃至佛在世者，《具智論》說乃至佛法住世而墮地獄。自無第四灌頂妄云有灌頂故。《經釋》則謂：乃至地獄未空而住地獄。自未能得灌頂妄傳他灌頂故。以是未得諸上灌頂，僅受瓶灌頂者，對於聞修俱生自性圓滿次第法門猶非自在。曼陀羅儀軌之《金剛鬘論》亦顯然云：「瑜伽以及瑜伽母續亦爾。此謂妄作阿闍黎耶全無教證，於無俱生灌頂及律儀者，而妄說彼自性，全非佛說，亦非正理。」此破僅得明灌頂者，便謂俱可聞說修習二續之執。</p>
<p>灌頂次第，若未入壇令見本尊，不得直傳灌頂便令修行。如《平等加行經》〈第七品〉云：「若未入壇場，捨諸三昧耶，不知密真實，雖修無成就。」又《金剛幕經》第八云：「行者未入壇，未正受灌頂，若未見善住，或未燒護摩，現世及後世，皆無大成就。」以是未入壇者，縱善修行亦無成就。又於彼人開示道者，如下所說，犯三昧耶。則前入自心之金剛薩埵，不住而去。如《攝真實經》云：「我今授汝此智，汝入一切如來種性。尚能成就一切如來，況餘悉地？當生如是妙智。汝不應告彼未見大曼陀羅者，犯三昧耶。」龍智及毳衣大師等所造，堪為依據之曼陀羅儀軌，亦如是說。言見曼陀羅者，釋迦親說是依儀軌入壇開示本尊。謂於水灌頂等以前所入之曼陀羅，非是泛說餘曼陀羅。《雙運明顯論》云：「此諸灌頂入曼陀羅方可授與。」彼於解釋花鬘灌頂至第四灌頂後而作彼說。故於入壇示本尊者，乃可灌頂。未入壇者，定不應行。又灌頂者，未灌下頂決定不可授上灌頂。是故於全未受無上部灌頂之初發業者，若捨諸下灌頂及三昧耶與律儀等。唯傳諸後灌頂而說諸道，俱害自他。凡諸閑教義者咸應棄捨，若非爾者，則應未成生起次第之器，亦堪修習第二次第。未得諸前灌頂，亦應可傳第四灌頂。以未得成修初次第器之灌頂，即可傳授圓滿次第之灌頂故。若弟子灌頂與諸上灌頂無定次第，餘諸灌頂理應等故。經說由秘密灌頂等，成為堪修圓滿次第之道器者，意謂已由前諸灌頂令諸有情成為修習生起次第之器。若謂唯彼諸上灌頂即能成者，則《五次第等》說後三灌頂於圓滿次第各別自在。水灌頂等於修各部悉地各得自在，亦應許彼無諸前者可灌後者。又如福頂大師云：「雖行灌頂而難憑信，如誑愚夫無所知識，又以微小加持而代灌頂宣說深法。應當棄此金剛乘之似法。」此說極是。若以續部所說曼陀羅輪具足德相次第無亂圓滿儀軌，而受灌頂，乃生功德，堪為真淨教授之法器等。由餘儀軌不能安立四身果報殊勝種子，亦不能淨障碍悉地三業諸垢，亦不能成聽聞最勝教授甚深經論之器，故於建樹金剛乘之基礎，應多勵力。</p>
<p style="margin-left:2em"><span class='note-inline'>(壬二)</span>灌頂師資須互觀察分二：<span class='note-inline'>(癸一)</span>不觀察之過失，<span class='note-inline'>(癸二)</span>善觀察之方便。今初</p>
<p>師長若不觀察弟子法器，隨人而灌頂者，非法器者不能守護三昧耶故，現後俱損。故為非器宣說生多過失，犯三昧耶，遠離成就，招諸魔害，弟子若不觀察師相，隨從何人即受灌頂，為彼邪師所欺，不能守護經說上師諸三昧耶斷壞成就，招諸魔害生多過患，故應互善觀察。《師長五十頌》云：「師長及弟子，俱犯三昧耶，勇士先觀察，師長與弟子。」《金剛鬘經》〈第二品〉云：「如摩瑩觀寶，煉冶而觀金，如是十二年，應善觀弟子。故應一切時，如是互觀察，不爾生魔碍，招苦壞成就。」又〈五十四品〉云：「猶如獅子乳，不應注瓦器，如是大瑜伽，非器不應與。弟子剎那歿，現後俱受損，非器施教授，師長壞成就。」《大印空點》〈第二品〉云：「如煆鍊觀金，如智者觀寶，如觀安樂女，如是觀弟子。故應俱策勵，師資互觀察，不爾便成過，終不得悉地。」十二年者，意謂不能速知，由經爾久可得了知。非定須爾久也。</p>
<p style="margin-left:2em"><span class='note-inline'>(癸二)</span>善觀察之方便</p>
<p>所觀之阿闍黎有二。一、住咒生起次第之阿闍黎；二、住定圓滿次第之阿闍黎。如龍智云：「佛說金剛乘，有二阿闍黎，一謂重持咒，二謂住靜慮。」二師之相，如云：「住咒瑜伽師，樂緣天像修，由此得行相，當繪彩土壇，行者住密咒，具無二智行，以如幻之身，繪如幻壇場。」重持咒者，非謂不樂修習，以說樂修本尊瑜伽，獲得心淨相故。重咒重定二者，非趣別道。以修四座瑜伽堅固生起次第，乃趣圓滿次第。次第決定，是聖父子所許要義。生起次第之灌頂阿闍黎，注重修習四座本尊瑜伽，復須誦咒，故說重咒。圓滿次第阿闍黎傳授灌頂與前不同，由住無二智雙運，及幻身靜慮，即可灌頂。故說住定，非是隨住何定皆可。</p>
<p>若是圓滿次第阿闍黎傳灌頂，必具生起次第阿闍黎之一切德相，並有增上功德，此極希少，若無彼師。生起次第之阿闍黎，亦具灌頂阿闍黎之德相，故此當說觀察彼之方便。此德相如《金剛鬘經》〈第六十四品〉云：「善息災等業，知咒瑜伽軌，此師可稱讚。行施住淨戒，具最勝忍進，晝夜勤修行，有慧善工巧，具師長德聚，說名阿闍黎，內愛樂集密，外作聲聞行，以如是教授，轉教諸弟子，當知為大師。」此說戒清淨等具足六度，且以集密為例，內修無上乘道，外順別解脫行。如是引導弟子。又說了知十真實等眾多功德。</p>
<p>若不能得圓滿德相如經說者，當捨德失相等及多過失，而依德增上者，《勝義承事論》云：「濁世師長德失雜，難得全無過失者，善觀何師德增上，弟子即應親近彼。」必不容少之相。藏地諸賢謂得圓滿灌頂、安住三昧耶與律儀，親見師長傳承軌則，了知十種真實，善巧灌頂儀軌，先修承事，獲得本尊聽許或未遮止，定須具此三法，實應如是。言住咒律儀者，須未犯根本罪，此最重要。《金剛鬘經》〈第八品〉云：「善摧根本罪，由經咒加行，賜予世間樂，如是為師長。」此說阿闍黎相須離根本罪故。《律生論》〈第十八品〉云：「永斷根本罪，亦離諸粗罪。」說此為傳弟子之三昧耶，其傳授者尤應具足。</p>
<p>所觀弟子之德相者，如《攝真實會》〈初品〉云：「入大曼陀羅者，不須觀察是器非器。」此說入壇灌頂二者之中，若但入壇則不須觀弟子之相。如《金剛生論》云：「若不受律儀者，不應教『汝今』等，不應作阿闍黎隨許以及灌頂，但令入壇。」此說若俱不能受持二種律儀（菩薩律儀與密咒律儀），唯令入壇投花示以本尊。捨置安立三昧耶等，佛密論師，亦如是解《大日經》意。扎拏經釋《寶炬論》中，引《真實光明論》為據，說斷殺者可如是行。說灌頂者，若但守護菩薩共律，不能守護密咒律儀。但傳弟子灌頂，若俱守護二種律儀，則可傳阿闍黎灌頂。故觀能否護戒而為灌頂，最為重要。《鬘論》亦云：「若善觀察知彼無有憍慢等過，住近事等律儀，及淨修多聞等，可受金剛薩埵律儀，則雖族非高貴，容顏醜惡，亦應增上安住（預備為弟子）。若彼希求金剛薩埵律儀，信樂金剛乘，不求餘大師。」此說上品希求律儀及深信金剛乘二法，為可圓滿灌頂弟子之所必具。《金剛鬘經》〈六十四品〉說具淨信、恭敬師長、常修善行、無諸諂誑、多聞聖教、成就樂度諸有情心等功德相。然若能守二種律儀，皆可具足。《秘密總續》說具貴族、少壯、多聞、經論等德相<span class='corr'>已</span>。又別說云：「弟子成勝德，支體無殘失，無病族高貴，信戒者希少。若有信三寶，愛樂大乘法，好修福有情，此等可攝受。弟子若勤求，修善逝密咒，雖醜陋無德，智者令入壇。」《總續》又云：「曼陀羅儀軌，四眾樂大乘，勤護所受戒，說為共軌則。」此說若苾蒭等四眾，各各勤行別解脫戒，於金剛乘尤深愛樂，則可作曼陀羅儀軌。是故金剛空行母說不對苾蒭說真實者，是指不信解大乘之苾蒭。寂靜與無畏論師說：「第二句文，是遮相違，顯此大乘意業為主。」謂顯咒行與修別解脫戒二不相違。</p>
<p style="margin-left:2em"><span class='note-inline'>(壬三)</span>觀知其可勸請承事分三：<span class='note-inline'>(癸一)</span>弟子勸請，<span class='note-inline'>(癸二)</span>師長守護，<span class='note-inline'>(癸三)</span>先修承事。今初</p>
<p>如是觀察若知其可，應請師長灌頂。《金剛空行》四十六云：「為求繪壇故，弟子應殷勤，數數請師長。」謂應供壇頂禮，長跪合掌。如智凱論師云：「一切智大師，普度三世尊，生死泥淖中，救我無依者，請為金剛師。」如是三請。《五十頌》云：「調伏於師前，如法善披衣，長跪而合掌，三請欲聞等。」若知確是法器，雖未勸請，亦可教誡而傳灌頂。《大日經》云：「又自觀有情，知堪為法器，無過具勝解，淨信好利他，知此弟子已，彼雖未請白，師長為饒益，召彼如是告。」</p>
<p style="margin-left:2em"><span class='note-inline'>(癸二)</span>師長守護</p>
<p>《金剛空行》四十六云：「請已師問云，資具皆備否？若云有少許，餘有未具足。爾時阿闍黎，應觀彼心意，堅者知堅固，動者知動搖，雜者知為雜。次於弟子足，想弓形風輪，臍間然智火，光燄上心間，熾然徧一切。[口*(一/火/又)]字變惡形，罪性從鼻出，次修忿怒像，噉食彼罪業。嗡班[嗈-邑+夕]扎格尼，喀喀喀黑喀黑，薩嚩跋邦，答哈答哈，跋彌孤茹吽吽泮。所修成天形，安布諸守護。」此說攝受弟子，《金剛空行釋》解彼次第云：「弟子作請白者，謂阿闍黎願將一切有情立於無上菩提。」故問一切曼陀羅之用具汝皆備否，若云有未備者，爾時應於足掌想有弓形風輪，於臍間想火輪，其上想有日輪吽字，由風吹動吽字燄鬘熾然心間。[口*(一/火/又)]字所生罪障自性，狀如羅剎，青色忿怒，陰相長懸，由心中起從鼻孔出。吽字上至心間變成金剛藥叉、藍色大腹、獠牙前展右足。左手持牙當心作恐怖印。右手擎牙上舉，從鼻追出。念誦：「嗡班[嗈-邑+夕]扎格尼等咒，意想食彼罪障。」寂靜論師謂以左手作恐怖印豎立如牙。跋嚩跋陀羅論師說：「次想弟子由桑字變成普賢。為守護彼心故，從普賢心出烏面母等橛，上半為忿怒像，橛下半為獨股杵形，釘自心所出障礙主。橛燄焚燒魔碍餘眾。次想弟子心中吽字成金剛杵，頂上阿字成月輪，上有十字金剛杵，杭字莊嚴。」烏面母等，僅是一例。變成金剛橛之本尊，隨時所宜。普賢者，或如《普賢修法二釋》所說：白藍紅三面，其上二臂作抱持印，右下二臂執杵及劍，左下二臂執珍寶與蓮花。天衣眾寶而為莊嚴，或依餘教所說普賢而修。堅固等三，《跋嚩跋跎羅》說是觀察善不善等相。《鬘論》亦云：「弟子臍間日上吽字光明，照逼心間，[口*崗]字所生罪惡，黑如羅剎形極忿暴，陰相下垂，毛髮上竪，從鼻孔出。吽字上至心間變成下文所說吽迦惹像，亦從彼出。誦『嗡松跋尼松跋吽吽泮泮，嗡格哈那格哈那吽吽泮泮，嗡格哈那巴耶格哈那巴耶吽吽泮泮，嗡阿那耶賀，跋伽聞，毘黎耶惹[嗈-邑+夕]，某甲薩嚩巴[口*邦]那霞耶，吽吽泮娑訶。』以所執熾然金剛杵，摧滅所出罪業。」若先從二字變成吽迦惹與罪障，次由吽迦惹光明追逐罪障從鼻孔出，以金剛杵摧滅令盡，意趣無違，便於修習。次想吽迦惹誦，嗡班[嗈-邑+夕]格利格拉耶，阿薩耶，薩嚩毘伽那，奔答奔答吽泮，而發教勅。自亦如是念誦。用上為甘露軍茶利像，下為橛形之橛，釘治弟子心中魔碍，由橛猛利光燄，焚燒諸餘魔碍。次想弟子由桑字成普賢。為守護故，心間阿字生起月輪，有阿字所變羯魔杵莊嚴。頂上月輪有吽字所生五股金剛杵豎立，杵臍有摩摩格三昧耶尊。此尊心中有智尊摩摩格。智尊心中月輪有金剛杵，杵臍中有下說咒鬘。從咒放出微細黃色金剛杵光，徧滿全身，而披甲鎧。誦「嗡阿香迦日，馨底迦日，姑札札，姑札札，姑札只尼，伽達耶伽達耶，姑札只尼，某甲惹叉惹叉娑訶。」而作守護。若更傳授軍荼利咒令其持誦。則魔不能為害，用具易得。《集密》〈第十四品〉，說此咒是摩摩格咒。摩摩格者，總軌中說：「藍色，有黑白紅三面，右三手持金剛杵、輪及紅莖青蓮花，左手持鈴寶劍。」</p>
<p>此攝受弟子法，是淨罪障，魔不能害之大方便，即於餘時若自若他亦可修作。《金剛鬘論》於承事後乃說此法，請已承事之阿闍黎，即於請時可作。若在未承事前請者，亦可即於爾時作法，是故次第不定。</p>
<p style="margin-left:2em"><span class='note-inline'>(癸三)</span>先修承事</p>
<p>總言承事即二次第。如《集密後續》云：「由共勝差別，承事有二種，共由四金剛，勝由六支分。」故得灌頂住三昧耶律儀，漸次學習二次第之承事，即修自道。豈可灌頂開光等事，乃須承事，非自修耶。是故然燈賢等眾多智者，於承事時圓滿宣說本尊瑜伽，其後乃說曼陀羅儀軌。意謂為他灌不灌頂，及修共勝悉地隨一，皆須修習四座瑜伽，若未承事即傳灌頂，是為自害。《集心論》云：「勝曼陀羅師，應先勤承事，次於曼陀羅，善觀察調伏，若未事本尊，徒為自損害。」黑行論師亦云：「若未承事本尊，則自損害。」《鬘論》亦云：「知一切智道，應先修承事，集福破魔軍，離承事無成。了二次真實，安住遠離處，應修本尊輪，勞時誦密咒。誦壇主一億，或本尊十萬，眷屬各一萬，此名先承事。」此說為集資糧及破魔故，先修本尊與誦咒等承事。《賢攝受經》有彼頌文，故先承事最為切要。為傳灌頂與開光等，承事本尊之量。《鬘論》中云：「若由如是廣修承事，能剎那頃圓滿收放曼陀羅中一切諸尊瑜伽。若住壇輪諸尊未遮，或由積集資糧而得開許，可行入壇、開光及攝受徒眾等。」此說勤行四座瑜伽，修本尊慢與明顯相，為主要之承事。此如何修，生起次第時當廣說。如《鬘論》說持誦之量，《四百五十頌》中亦云：「誦壇主咒億，或本尊十萬，餘尊各萬遍，或壇主開許。」此謂若得正尊開許，雖未滿數亦可壇繪。寶金剛師與隨《鬘論》行之補底論師亦說隨誦壇主本尊滿一億數。《二觀察經》中〈初觀察第十品〉云：「壇主誦十萬，壇眾誦萬徧。」毳衣論師、持祥論師亦作此論。故《現說經》〈四十九品〉說壇主與本尊誦十萬者，意謂隨一。又《鬘論》頌是引《賢攝受經》，故彼經於壇主本尊俱說誦十萬者，理當譯同《鬘論》。日生、月足、慧鎧所造之曼陀羅儀軌，雖亦俱說壇主本尊各為十萬，然當依止然燈大師而為定量。勝樂法中黑行論師與答日迦跋說正尊父母各誦三萬，三輪四十八尊各誦二萬，大樂輪與三昧耶輪十二尊，各誦五千五百遍。答日迦跋又云：「住中或略法，壇主誦一億，空行誦十千，令諸尊歡喜，上智誦一萬，護摩善供養。」藏地智者解釋此義，謂十三尊或五尊者，壇主十萬，眷屬各為一萬，通一切尊共誦降智真言一萬。以彼持誦十分之一而燒護摩。然除《時輪法類》說以降智念誦十分之一而燒護摩，及《律生》等說修息災增益等成就時，須以念誦十分之一作護摩外，堪為定量之曼陀羅儀軌，皆未說曼陀羅儀軌前之念誦，須以什一而作護摩，故不須也。以是答日迦跋所說，是為懺除儀軌增減念誦增減過故，修念誦後所作護摩，非什一之護摩。如《金剛藏莊嚴》〈第七品〉云：「密咒有增減，皆以護摩滿。」隨順《佛頂骨經》之曼陀羅儀軌有云：「如經所說軌，住生起位師，持誦壇主數，隨福上中下，兆億萬能成。眷屬是主分，不須別持誦，若見開許相，誦未滿亦成。」跋嚩跋陀羅師亦云：「次誦自明一萬或誦十萬或百萬遍。」說眷屬是壇主支分，故不須別誦者，勿即以為事實如是。彼意或約究竟，至於空性於無二智現，為能依所依之理，獲得堅穩定解者說，應更詳察。</p>
<p>所誦真言，如黑行論師云：「勇識心真言，應誦三萬遍。」此說心咒。《四百五十頌》云：「出雜三真實。」此說「班[嗈-邑+夕]枳」等，出生咒中雜以三字（嗡阿吽），為承事時所誦真言。不空足論師說持誦恐怖十字心咒十萬，故行灌頂等法，鬘咒等諸長咒非所定須。《律生》〈十二品〉云：「善時所誦一具，三誦二倍，具二誦三倍，惡時誦四倍。」有謂經說正尊誦十萬及眷屬一萬者，當增四倍，然非經義。《律生》〈十一品〉說正尊父母與空行母等四眷屬修此六尊於取寶藏取精華時，心咒誦一億遍，心中心咒誦三億等，所誦什一而作護摩。釋論謂此，依於圓滿世說。所引經之釋論亦說：「言持誦一億二億等者，是依圓滿世說，故當誦二倍等。」此說顯是修悉地時，作曼陀羅儀軌前之念誦，曾未作彼說故，其餘堪為依據之曼陀羅儀軌，亦未說如是建立故。</p>
<p>有云灌頂，即為弟子消滅罪障，增益功德，治魔碍等，故是修息災增益等悉地之時。此不應理，若如是者，初承事時一切誦修，皆有彼義。彼等應亦是修悉地之時。眾多經教皆說先作承事，次修悉地，分為二時，應俱違一切也。</p>
<p>修承事之差別，勇識金剛說有三種。一、見相承事。謂由修習四座瑜伽，見煙等相。二、時期承事。謂修一年或半年或四月。三、數量承事。謂誦正尊十萬眷屬一萬，隨修一種即可。毳衣論師則謂：「如云：壇主誦十萬，壇眾誦萬遍，由持誦故或得相狀，或得自心清淨穩固，是先承事。」此說由數量念誦與修天瑜伽，須得本尊開許之相，或得心清淨天瑜伽堅固，二者隨一。持祥論師亦如是說。故若未得本尊開許，誦數未滿。說經年等三種時量隨一修習，即可作法，不應正理。見相承事有二，若未獲得本尊開許之相，獲得自心清淨相者，亦應誦滿念誦之數。又龍智云：「愛樂修習得相可繪。」亦說安住念誦。《四百五十誦》云：「住輪如理誦，得相後正繪。」此俱說二事故。正念誦者，謂各座瑜伽時，意不散亂，遠離雜言，如諸念誦修法所說而誦。餘時隨便念誦不足為數，下當宣說。念誦儀式，慧祥論師謂於作壇之處繪曼陀羅，塗香聚花，於彼修本尊而念誦。恐怖天謂若無自在，可略修念誦想本尊聽許，其天亦可單修一尊。然彼全無可信證據，故不應如是行。藏師有云：或修為瓶，或修前起，而修念誦。然燈賢等諸可依者，多說如現觀時所說，而修念誦，未說餘法。是故總修本尊四座念誦，與為灌頂所修四座念誦，全無差別。又有藏師說雖一曼陀羅，每次灌頂皆須圓滿念誦一次，實如上說念誦一次，即彼便足。然說先修念誦承事，至灌頂時，亦應觀夢，須得開許或未遮止，應如是行。若於別尊異曼陀羅，則須別修念誦。惟除恐怖金剛，許可但修一尊念誦，餘尊主伴俱須圓滿誦也。</p>
</div>
<p class='juan'>密宗道次第廣論卷六終</p>
</div><!-- end of div[@id='body'] -->
</body></html>