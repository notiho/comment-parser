<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu50' />
<p class='juan'>密宗道次第廣論卷二十二</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu51' />
<p class='h1'>明最初修圓滿次第與諸行及道果之次第品第十四之二</p><p style="margin-left:2em"><span class='note-inline'>(辰二)</span>火瑜伽</p>
<p>《結合經》於「八瓣及中蕊」後又云：「到此中之脈，以燈為自性，猶如芭蕉花，伸展口向下。勇識住彼中，粗細如芥子，不壞吽種子，滴注若珂雪，有情心歡喜，故說此名春，以馬火形色，無我母名點。由業風行動，於臍輪熾然，由得春知足，由安住等至，勇祥黑茹迦，此名春及點。」略標廣釋春點二文，即是猛利瑜伽根本教典。初四句說中脈，到心間脈輪蓮華之中者謂住彼中。於猛利火燒然之時，色如油燭，光明為性。如芭蕉花微開之狀，入脈結中之口，向下伸展。其次四句，說中脈內之字，住中脈中能摧逆品分別故名勇識，即是吽字，量如芥子。不壞謂作所樂他不能壞，此是依猛利生樂之種子。滴甘露光清凉如雪。由此能令有情喜樂熾然，故名為春，與春相似故立彼名。其次二句說點譬如馬口（海中出火處之名）之火，能竭一切海水，如是臍中火色能盡燒五蘊薪，即無我母離一切戲論之空點。此由臍下風吹生長廣大，臍輪熾然。業謂由修猛利所生內心作用，即由此力策風。《釋》中解為由業策風所動。得春謂滴注菩提心，知足謂生歡喜，彼二相合名為等至說彼名春，亦名為點。</p>
<p>《結合經》廣釋春點云：「臍間阿字形，說是最短音。心中有吽字，長有二摩莫，喉間嗡字形。三摩莫懸遠，額上杭字相，聲點不可壞。」《春點》論中譯為：「心中有吽字，長及於二量，喉間嗡字形，量誦三字長。」（摩莫當是量字也）短長懸遠（即最長）三者，義謂有一二三短音之量。此是內誦時量非語中誦，修猛利時無語言故。</p>
<p>所書四字，是入圓滿次第方便生起次第所修。圓滿次第時者，《教授穗》說短阿謂塵畫體，吽謂心，嗡謂語，杭是連接杭字形脈之菩提心，初後二字表赤白分。故是身攝，及餘二字即身語意三業。此是四字所表之義。</p>
<p>《結合經》云：「甘露形滴注，晝夜恒安住，以此發聲音，火能令歡喜。」疏解此云：「杭字明顯及不明顯體性猛利，殷重無間修習，下品修習流注甘露，中品大注，上品無間極注。由修方便續體性圓滿次第曼陀羅，若意堅固，猛利决定熾然，由此炙迫，持兔亦注，爾時真寔杭字流注，那達猛利塵畫，增長超勝。」謂圓滿次第時修道，要由猛利火溶化杭字樂為道而修，諸說皆同。</p>
<p>此雖有多不同次第，今依《結合經疏》，依於補特伽羅增上，分四及二，四中初者如前細點時說，由心修習堅固之力，其俱生慧猛利塵畫，本性熾然，量同髮端百千之一，猶如電光，修治諸脈。溶菩提心充滿其中。《結合經》云：「彼慧為俱生，是故安住形，由業風所動，臍輪遍熾然，說明無我母，亦即名春點，髮端百千分，等同電光明。」若不勝解此者，當以金剛念誦，堅固命風，將下遣風提於臍間，緣慮大印令風迴轉，猛利熾然，大樂由此亦能顯了。此若亦不能者，可修息上行時，塵畫上炎，風入內時，想滴注杭字月作空點形，流注臍間。此亦乃至左右二風，內外行時，數數修習。若又不能如是修風出入，則當唯以增上勝解，修然滴之觀想。</p>
<p>增上勝解而修字者有二，若樂略者，當自臍輪乃至頂輪四輪，修習紅昂向上，黑吽向下，紅嗡向上，白杭向下。先令昂字體性薄伽梵母猛利熾然，由此炙上二字，杭字溶化向下流注，與中二字等同一味，當如上說安住臍中。若樂廣者，當想臍間向上，紅蓮蕊中月上有昂，東方等葉右旋依次而有阿迦[嗈-邑+夕]札達跋耶沙八字。有謂安布八字是隨所化而說。臍內輪有四字，其次有八，再次十六，再次六十四字。心間向下，紅蓮蕊中月上有吽。東方等葉上有啊伊鄔鄂四字，自在等四隅有耶惹拉嚩四字。喉間向上，白蓮蕊中月上有嗡。東方等葉啊咿[口*鄔][口*鄂]四字，自在等隅有㖿㘃啦嚩四字。頂上向下三十二脈雜色蓮華蕊中月上有杭，東方等葉各隔一葉，如其次第有十六韻。想阿迦等諸字，皆有半月空點那達，猶如降雪，令昂字體猛利熾然。彼漸上行，想一切字悉皆溶化等同一昧，向下注時，住於正見如前休息。</p>
<p>生起次第學者，亦應緣上所說四相之一，修令一切瑜伽母輪自性猛利熾然，此熾然火由中脈向上昇，遍諸毛孔毛端乃至額際。<span class='corr'>炙</span>迫三輪以及諸蘊，從右鼻孔眉毫孔出，猶如電光遍十方界，照解生死有情聲聞獨覺與諸菩薩，皆悉成佛。想彼等與已成諸佛入左鼻孔，照大樂輪。彼等一切由大貪愛火光發動從自眉際毫孔入內住大樂輪，與菩提心同時溶化，等同一味向下流注成為智慧方便一味大樂自性，安住臍中。由如是修當得諸佛圓滿加持。《教授穗論》以此配於生起次第，諸餘論師以配圓滿次第。</p>
<p>此諸猛利瑜伽，未說持結合風而修，僅說所緣堅固然火之法。餘教授中亦說持瓶相風而修。</p>
<p>此諸主要猛利瑜伽，《結合經》與《金剛空行經》等明了宣說，唯一二點以餘教授而為補充，黑行論師等梵本論亦多顯說，故是最可信處。如是風與猛利瑜伽獲堪能已，猛利燒然，溶菩提心，繫縛不墮，依此引生上降下固四喜證德。於此之後當起天身，以由空性起天身者，總於二種次第，別於圓滿次第最切要故。師長應為弟子詳說此等。</p>
<p style="margin-left:2em"><span class='note-inline'>(卯三)</span>依此修空性法</p>
<p>如是了知脈風空點生成要義，若以專注彼等瑜伽，令風點得調柔，雖能依界流注回返引生四喜之三摩地，復有安樂明了無分別而莊嚴，然尤當依彼方便而修决擇無我義之清淨正見。若不爾者，唯修彼三摩地，不能度脫三有。如「菩提心釋」云：「若不知空性，終非解脫依，愚夫常流轉，六道三有獄。」以是當入靜室修無我義。《結合經》云：「次住靜慮處，當正隨觀察，一切法無我。」又此經《後續》云：「又於此中何為空性，謂人及法無自性空。」此攝所修空性為二無我。「金剛藏莊嚴續」云：「了知一瑜伽，往靜處勤修，罪淨今成佛，善修法無我，能證一切智。」此說往寂靜處修一瑜伽即能成佛，其一瑜伽謂修諸法無我。經中如是說者無有邊際。身中生起此見之法，要依教理以觀察慧觀察乃生，如「菩提心釋」云：「諸行菩薩密咒行者，發生願行菩提心已，當由修力發勝意菩提心。故當說彼體性。」後以正理破外道所計之人我，與內道兩部所計之法我，而决擇無我義。由修習力引勝義菩提心，先當如是求無我見。此由解釋《集密》六如來各說一菩提心中，毘盧所說「捨離一切事，斷除蘊處界，及能取所取，法無我平等，自心本不生，空性自性者」之義，故名《菩提心釋》。</p>
<p>如是龍猛菩薩，說以正理破除二我，修所决擇無我之見，名為修勝義菩提心，諸行密咒菩薩亦應修此。故亦善破有說修觀察慧觀察之見，是顯教規非密宗者。《金剛莊嚴續》亦云：「心觀六分塵，析為十方<span class='corr'>已</span>，此明了法義，心淨最無垢，過去未來心，如是無所得，無二無無二，虛空亦無住，如是觀察已，一切眾生空，是無垢瑜伽，想自心無體。」此說觀察微塵分析十方為修空性。跋嚩跋陀羅於《金剛空行釋》中，如《中觀莊嚴論》分成十方觀察微塵决擇空性。持祥師云：「一切法無實，遠離初中後，如是於壇輪，斷真實分別。蘊界皆無我，所修妙樂形。」此說分初中後三時修所决擇無我。《寶鬘論》云：「如剎那有邊，當觀初中後，成三剎那性，世非剎那住，又初中後三，如剎那思惟，即初中後性，亦非有自性。」又說此法，「智足等大師，明顯此等義」。謂智足論師於《普賢修法》與《入修我方便》如《中觀》所說離一異等理，咒乘中亦如是决擇。下三部續亦須如是於身生起，前已說訖。故學金剛乘者生無我見，當如顯教而修。</p>
<p>又彼正見雖已了知諸法真實，然由無始二種我執熏染之力，心境不能如水注水平等一味而轉，由二取力各別顯現。故以猛利火溶化菩提心任持不令外泄，由此力故，粗分二取收攝寂滅。爾時若能憶持正見住見而修，能令彼慧漸近真實，心境當能一味而轉。又若其心未了無我，則都非修無我實義。若心<span class='corr'>已</span>了達者，則不出於現不現前二門。若謂異生現證無我，誠屬荒謬，故是不現，爾時彼等通達無我，但由總相（影像）通達，故若說異生以離分別心修真實義，非應正理。當知此心是後無分別智等流勝因，故非未趣向真實之分別。由總相門觀無我義，故亦非是都不分別，如《集密釋掌華論》云：「雖觀真義，然非分別，非無分別，何故名非分別，以能隨順引發無分別故。何故非無分別，以分別真義故。非從無分別生無分別智，以諸凡夫無彼智故。亦非從於自性分別而生，以此是彼真對治故。然是安住真義觀慧，由心隨所修轉，故能無功用心安住無戲論之法界，即此名無戲論無分別智。」如《無分別陀羅尼》云：「又此正行，隨教示轉，隨修習轉，隨多作轉，隨作意轉，故無功用任運觸證無分別界。」《决定量論》亦云：「於思性慧若多修習，當能現証遠離錯亂無垢無壞真勝義智。故世尊說諸欲通達無分別菩提者，當修觀察真實，是此所宗。」寂靜論師說若無分別智，必須以無分別為因，凡夫無彼，則應成過，並引法稱論師所立，由多修習思所成慧而生無分別智。《教授穗論》亦云：「觀察雖是分別，然能隨順無分別智。隨順者謂親因。」《第二觀察經》云：「以分別分別，以諸有諸有。」寂靜論師解彼義云：「即以觀察真義分別，發修習力。展轉引生無分別智，唯以念住等世間道，引生菩提分等出世間道，故以分別而斷分別，及以三有而盡三有。《教授穗論》亦如是說。由修分別生無分別，《迦葉問品佛》以兩木相鑽出火還燒彼樹為喻，顯說此義。」又《教授穗論》云：「若以慧眼决定觀察發正智光，一切諸法都無所見。故真實瑜伽師，一切威儀安住定者，雖見一切諸法都無所見，如是方名無見，非如睡眠閉目全不作意。唯離疑惑名於色等拔除執着，非如拔刺。」此說要以觀慧觀察，諸戲論法全無所得，乃可安立為無所得，非故作意全不分別即修真實。除心過失，非如拔刺，要以能對治品遣除增益與疑惑也。此與蓮花戒師《修次第論》所說無別。故密乘所化與顯乘所化，繫縛生死之因非有差殊，其主要繫縛之我執，要以逆品無我乃能遣除。正理王云：「未破除此境，非能斷此執，隨逐德與失，貪瞋等斷者，由不見彼境，非以諸外相。」提婆菩薩亦云：「若見境無我，當斷三有種。」</p>
<p>若謂《結合經》云：「不應修習空，不應修非空，行者不離空，永不離非空，若執空非空，當生多分別。」及《菩提心釋》云：「無生與空性，所說我皆空，下根所修者，非能修彼義。」云何此說全不應執空不空耶？答曰：前文是破世俗都無之斷空見，與勝義不空之常見，非說無自性空亦不可取。以彼上文「法界平等性，當取如芭蕉。」說無堅實或無自性亦可取故。其《釋》亦云：「如芭蕉者，謂由無明增益無勝義自性故，通達彼無堅實，非世俗無，何者，以法界與無自性中平等性之色等，彼等體性非異事故。然亦非一，於世俗中各別異故。是故不具斷常體性，故俱破修空與不空。」既但破世俗無與勝義有之斷常為所修，則修勝義無性之空與名言中有色等之不空，俱非所破。如《教授穗論》云：「既說唯勝義無自性，即世俗有色等自性，故說斷除空與不空，不應道理。」經說執不空當生多分別者，謂執常斷而起之邪分別，非說一切分別。若不爾者，唯依「不應修空」之文，則彼經與餘經所說當修空者極多，皆成相違。龍猛菩薩等說高深圓滿次第，尚須以二靜慮多修分別收放而入光明，亦成相違。以如汝說，則一切分別修，皆是現證光明之障礙故。</p>
<p>其第二文，義如《出世讚》云：「為除諸分別，說甘露空法，若復執著空，佛說最可呵。」是說於空無我不可執實，非說並無自性而不可執。若無自性不可執者，則應破除諸法無性。若破無性則成有性，如《<span class='corr'>迴</span>諍》云：「若遣無自性，即成有自性。」</p>
<p>總之，若謂於勝義中破執無性，彼非所許，破之何益。若謂於名言中心不可執無性無我，故不應執彼者，則應全無通達真實義者，謗解脫及一切種智。如是邪執，是由未解何為中觀因之所破，故說一切分別皆是實執。破彼邪宗，餘已廣說。故具慧者，於金剛乘亦當以聞思慧如《中觀論》求無我見，獲得無謬見已，當修了解無自性之定智，以定解智與增益執，是能所治。若不執於無我，由於無我心未趣入，則於我執全無損故。《不動明王經》中依此密意故云：「菩提心堅固，說得咒悉地，餘則修咒軌，所作皆無果。由略想諸法，一切皆無性，定得菩提心，非唯餘能得。」此如《教授穗論》所引。</p>
<p style="margin-left:2em"><span class='note-inline'>(癸三)</span>增進二次第之方便</p>
<p>諸行謂由了知欲塵體性，善巧方便受用諸欲。持咒之初業者雖亦有此，然今是說增進二次第之勝行，謂有戲論及無戲論，最無戲論三行。此三種行，有於生起次第堅固後而行者，如「明炬」云：「最勝修行與凡常住，修習有戲論等三行之瑜伽師。」諸先覺說初次第時所修，為修諸共悉地，若修勝悉地者，當於圓滿次第時修。此復有三，謂有得心遠離後修，與得幻身後修，及得有學雙運後修也。有戲論者，謂於勝處與二十明以結手印及歌舞等加行，晝夜勤行而得大印。《攝行論》說因陀羅薄底王，即依此行而證大印。無戲論者，謂依五明或依一明，以修欲塵為道，而得大印悉地。最無戲論，謂與心間智印等至，而能圓滿大印果位。此三係由智慧、資具、年齡而分。經六月等常恆無間受用諸行，先能成就自在功德，次即成就大印悉地。《攝行論》云：「如是下中上別，隨順年齡有三種行，學習半月或一月或六月，即能出生將得大印悉地之相。相謂細色、輕觸、周遍、正得、光明、堅固、自在、如意。」若欲現世修大成就，定當修此三行之一，令道增長。如《攝行論》應當廣知。</p>
<p style="margin-left:2em"><span class='note-inline'>(癸四)</span>彼等為三士道之理</p>
<p>如是無上瑜伽部一切道，若順所化修果次第，攝為三類，上者現世成佛，中者中有成佛，下者轉生成佛。其先修習共道，次受清淨灌頂，守護三昧耶戒，三根皆同。其不同者，初是能學二種次第及行。於此若得幻身，現身决定成佛。如《五次第論》云：「自加持次第，若未獲得者，經續及儀軌，徒勞空無益。若得自加持，一切佛本性，則能於現生，成佛定無疑。」第二謂已滿足生起次第，圓滿次第得心遠離，然於現生未修三行之一。於臨終時，先發是願，願能現證死有光明真勝義諦，於死有後當起幻身。如是死時，順死漸次而修入光明之次第，即能現起死有光明。由此力故，於餘凡人成中有時，即成幻身，《攝行論》云：「若修行者雖證聖諦，然由宿習串習之力，務農營商承事等事，種種散亂，於三種行俱未修行，及餘行者因缺資具，不能圓滿經說儀軌故未修行。此等於命終時為更受後有耶？為即得成金剛持耶？」答云：「若已證得圓滿次第一切皆修，則於現世而般涅槃，無可疑惑。若知真實但由資緣不具，未能如經所說而修諸行，然能離一切見而命終者即勝義諦，次受生者即世俗諦。謂證真已若入光明棄捨凡蘊，當發堅固願心，以自加持次第而起。若能如是作意而住，則餘生中亦定不捨彼作意，故能證得一切種智。」此說若得幻身，則於此身定能成佛。《寶性論》云：「聖者永拔除，死老及病苦，業煩惱力生，此無故彼無。」此說大乘聖人永斷業力之死。《菩薩地》說入地已後不乏資財。故此所說未得幻身而證光明，未斷業力之死，由資具匱乏故如是行者，是未得幻身之異生。此於死後得幻身者，是最初得，若現證此中之光明，必須先得幻身，故於死時證光明者，亦非現證。此是死後不起中有而成幻身，成就唯從風心所起金剛薩埵行相之身，非成凡常中有身已再依彼身而修幻身。得幻身已次於彼身修所餘道，即於彼身而得成佛。《口授論》說即生成佛道次第云：「自加持次第，是故瑜伽師，當於多劫中，正勤講說此。」後云：「自心入法界，明喜如虛空，次成有神通，五齡童身時，樂圓滿無比，次往他生時，現諸變化身，皆悉能善證。」此與《攝行論》同。說成中有樂圓滿無比者，謂成報身。此是道位三身，以《五次第論》說幻身為報身故。即於初次第時，《釋論》亦說入光明為法身，最初依怙為報身故，故非究竟之三身也。《口授論》中雖說頗嚩如是成就，然說頗嚩能否是成就實有二類。能成就者謂「五齡童身時」是於成中有時能起幻身，非是成中有已次修幻身。故如《攝行論》中所說智德，須於現身證得。成彼身已再修餘道，亦如上說。</p>
<p>若不能得如是三身，則說生為持明之主，漸修大印悉地。《口授論》云：「若未成三身，則成持明主，漸次修大印。說以此三相，而成彼悉地。」此說現生中有轉生三種成佛。其中有成佛者，即如上述由離方便，到中有時，以有善巧方便教授，成就金剛薩埵行相天身，即於彼身成佛。如是現生成佛以及中有成佛，唯由修未修行之力，果有遠近，其道相同。其轉生成佛者，有灌頂已唯護三昧耶與戒律，未多修道，有雖修道唯修生起次第以下，或有得心遠離以下圓滿次第。以此為例，餘部諸道亦應准知。頗嚩非是現生成佛之道，以《口授論》說是中有成佛轉生成佛之共道故。</p>
<p>龍猛、智足二派論中，說修中有為報身相，除前述之道外，未說餘道。成報身後修行餘道，雖未明說，意謂於前現生成佛之時，已說得幻身後，現証光明，依彼教授即能了知。</p>
<p>又為於死有時能知死有光明與彼和合，至中有位能自了知中有而修中有教授，臨受生時能於男女交會滅除貪瞋生勝玅處。故於現在當發决定空見，修習道位光明，及緣生起次第天身明了堅固，修幻教授，解脫道者修猛利火，貪愛道者依止業印不離樂空之心，彌拉師說此是麻跋大師心要教授。</p>
<p>為欲將來認識死光明故，現在修習與死漸次最相隨順睡眠光明，是善方便。此謂漸收明相至最微細，頓入睡眠，現起無念重無分別，即是近得。以此亦應比知明增二相。次於<span class='corr'>已</span>過無念重無分別未起夢境之間，現如無雲之虛空時，正是睡眠光明。《攝行論》云：「次經多生展轉修習，學無我法，了知清淨加行，當與本性境相合雜，以此漸次緣勝義諦。其漸次者謂令蘊等入微細界，細界入心，心入於思，思入無明，以是加行而入睡眠。心思入無明之剎那，即成忘念。後無忘念智性，即是光明。又解脫時得風自性，便有餘夢相起，乃至識未散動當於爾時觀睡光明。此即名為各別自證離身語相真勝義諦內證菩提。」若未能知睡眠光明界限，則或有以無念重無分別為睡光明，或以夢位引生無分別定為睡光明。</p>
<p>此雖是於究竟生起次第，三遠離等圓滿次第<span class='corr'>已</span>有力者，修習最無戲論時說。然於未到彼位之前，亦可與彼隨順而修。睡眠光明根本，乃至風未動時而有，風散動後即入夢相。故欲任持彼時，先當發願任持不失勿令入夢，即於爾時攝持其心。此即「乃至」等義。又於爾時當憶正見所抉擇義而修，非但修習如無雲之虛空而已。次若不能安住彼定須起定時，莫令入於凡常夢相應，勤現起金剛薩埵之身，以生起次第時空後多起天身，圓滿次第亦如是故。漸收現境如無雲虛空者，隨順死有，故從彼起定時極似中有。若於死有修習法身，中有定須修報身故。</p>
<p>此任持睡眠光明之教授，不依餘緣，但能持夢，即能修習。此光明與起夢身法，是合修死光明與合修中有之教授心藏，故師長應詳為解說。</p>
<p style="margin-left:2em"><span class='note-inline'>(辛四)</span>現證所修之果</p>
<p>修二次第以及諸行之果有三，最上成佛，中品獲得八大悉地，下品成就息災、增益、愛敬、降伏四種事業。《明炬論》云：「亦當說所為，謂息災等法，如是八悉地，成佛為最上。」此說生起次第最堅固後修前二悉地者，謂能如實成就彼等。若非如實，則初修業咒師修之，亦能成就眾多相似悉地。又有觀想、念誦、葯物、護摩多種修法，故當順自能力與所為而修也。</p>
<p>若於一曼陀羅已經專精念誦修習，若息病魔，若增壽慧，若欲攝受不信正法者等，若於非極粗猛難降伏者作治罰等，但於彼天瑜伽略為變改，皆可修作。不須別求延壽增慧等諸教授。</p>
<p>修上成就地建立者，《金剛藏莊<span class='corr'>嚴</span>經》說十二地，謂普光明，甘露光明，虛空光明，金剛光明，寶光明，持蓮花業光明，無譬喻離比喻慧光明，一切智，各別自證地。《現說尊長經》云：「極喜等十上，無喻與具智，金剛地十三。」說十三地，立十三地，《教授穗》有二說：「於十一地，加勝解行地共十二，加初修業地共十三，或加勝進道性無比喻地及加佛地無間道體具智地共十三。」後說但於十地中分，即十地與勝進道無間道為三，解釋《現說尊長》意趣。寂靜論師說於共許十一地上加異生地，是《歡喜金剛經》十二地之義。《金剛藏莊嚴經》所說十二地同。「釋續金剛鬘經」如前所引說十四地，亦但共許之極喜等十地與異生地，開合不同，非說較波羅密多乘所說十一普光明地，更有超勝之地。</p>
<p>經彼諸地成佛之理，波羅密多乘有於色界天身成佛、欲界人身成佛二說。諸聲聞部不許前說，於後說中許最後有未成佛時仍是異生，如《俱舍》云：「父母病法師，最後身菩薩，設非證聖者，施果亦無量。」《大遊戲經》〈苦行品〉亦云：「假使大地碎百分，寶山須彌成大海，日月星辰皆墜地，雖是異生我無死。」大乘經中亦有宣說菩薩最後身時，仍是異生與十地菩薩者，依此等經故於印度亦有多說。然解密意堪為量者，多說彼是示現，非如實義，《寶性論》云：「大悲知世間，普觀一切世，不動於法身，以種種化事，示現而受生，及從覩史沒。」說生覩史天等，亦是已成佛之事業。《分別熾然論引經》云：「諸佛等正覺，於色究竟宮，斷障成佛已，化現此成佛。」是故菩薩成佛之身，於波羅蜜多乘，唯應許色究竟天身，如《入中論釋》云：「由得第十發心，自知能得佛法，復於佛地精進修行，發勤精進欲得之無上智，諸佛世尊唯於色究竟天中得。」《本地分》說過淨居天，別有大自在天。是說超聖聲聞能生之色究竟，別有第二色究竟天。</p>
<p>佛薄伽梵唯一剎那證得一切種智，《入中論》云：「如器有異空無別，諸法雖別性無差，是故正知同一味，妙智剎那証所知。」此謂永拔一切二取習氣，智與一切法真實性，一味無別，安住法身永無動轉。爾時由住報身而證，如《入中論釋》云：「諸佛如來，安住色身現證法界，此身具足百福莊嚴，成就種種不思議法。彼即菩薩受用法因轉依而成。」此與《分別熾然論》說龍猛菩薩意許相同。《分別熾然論》說：「金剛軍說彼身為異熟身，無著說彼為受用身，為力等法所依止故，亦是法身，於瞻部洲示現化身成大菩提。」論師多說此義。</p>
<p>無上瑜伽即生成佛之身說是人身，如《無垢光釋》云：「言於此身給佛果者，謂能於此人生而給佛果，非於天等五趣之生。是為教王。」《金剛藏釋》亦云：「言於此生給佛果者，謂由數數生人乃成，非是天及阿修羅等。」「建立次第」亦說是南瞻部洲之人身。然如上說，中等補特伽羅成佛之身容有例外，以彼先於人身有修道之力故，故以咒道即生或於中有成佛，要如是身。然成咒中所說之佛則非定爾，咒中亦說色究竟身成正覺故。成佛之理，謂修道後，身成色身，心恒安住法身成就雙運，如前廣說。《不共密教》及《無垢光》亦說，我等大師久已成佛，今於此間示現成佛。餘咒說者亦多。故說大師化現成佛非新成者，顯密相共，因陀羅薄底王雖於此大師教法中得大菩提，然無一教法中有二大師之過，以彼實際雖已成佛，然於有情不共顯示成佛事故。猶如此土大師眷屬有彌勒等。《攝行論》云：「此中行者謂世俗諦，行謂勝義，所行謂無二智，徧知彼因果無二者，此即名修。」《一切秘密經》云：「果以因印證，因亦由果證，餘經俱胝刼，終不得悉地。」此說若無世俗幻身，勝義光明無二雙運圓滿次第，縱經百俱胝刼，亦不能得悉地。《集密後續》如上所引，若無六支圓滿次第，不得上品成就。諸餘無邊經論，亦說若無圓滿次第要旨，唯以生起次第不得上品悉地。故若唯修下三部道，不能現身成佛，以彼等中不共咒道較之生起次第無過上故。若爾彼諸續中云何多說即生成佛？彼諸續中雖作是說，然彼所說非定具足一生成佛之道。若不爾者，則諸堪為定量經論，凡說依此能成佛者，則於彼中當說一切成佛之道。如是應知或明一分生起圓滿次第，亦說由此現生即能成佛，然唯修彼非能一生成佛。故若所化不欲久經無數大刼而成佛者，當入無上瑜伽之門。</p>
<p>總之，咒中共有三種成就建立，說新成佛之身，有色界天欲界人身之二，及久已成佛，今於欲界人身示現成佛之一。至成佛時，如語自在稱說，雖有唯身、唯智、二俱寂等多種主張。然共許為有相好莊嚴之色身，復非粗色而是智身，與此智身體性無別，有如所有盡所有智，於彼身智獲得自在即是成佛。此為智者，略示果位觀察之門，可觀察處雖有多種，恐煩且止。</p>
<p>如是先修共道淨相續已，承事師長。迨知能修清淨甚深灌頂，乃受灌頂律儀及三昧耶。次於所受三種律儀如法謹護次以四座瑜伽修初次第，成熟能生圓滿次第勝智善根。殊勝圓滿次第漸次生已，再修雙運智身。如是了知一切經續要旨，皆是一人成佛順緣，自能住持能仁圓滿聖教，亦能令他增長。</p>
<p>嗢<span class='corr'>柁</span>南曰：</p>

<div class="lg regular"><div class='lg-row'>久遠親近善知識　少學經教勿自滿　精細分別經教義　於所聞義勤修習</div>
<div class='lg-row'>能熟灌頂解脫道　於所修果皆不愚　以金剛乘道進修　善巧彼者名咒師</div>
</div><p>回向頌：</p>

<div class="lg regular"><div class='lg-row'>普顯密義日今出　高深廣大觀慧空　善說千光照十方　開敷無邊聖教蓮</div>
<div class='lg-row'>善根明慧六足眾　喜笑音聲遍十方　採取花蜜設歡會　學金剛乘獲悉地</div>
<div class='lg-row'>四部續寶之所成　具足灌頂四層級　二次威光觀無厭　四身果德頂莊嚴</div>
<div class='lg-row'>含種種界聖教水　由慧進風所皷動　於此雪山金剛際　凝成佛教海中飾</div>
<div class='lg-row'>此由多聞破愚闇　如理修證調自身　增上淨意為聖教　眾多正法親友等</div>
<div class='lg-row'>及大福力生貴族　殊勝善行護眾生　荷宏法擔無疲厭　住持密咒所勸請</div>
<div class='lg-row'>常時祈禱增上尊　隨從恩師善巧言　於持明咒聖教海　審諦觀察而造此</div>
<div class='lg-row'>然由慧修念力微　我今所有諸過失　對佛菩薩至誠悔　願罪因果咸清淨</div>
<div class='lg-row'>勤造大密道次第　所集廣大二資糧　廻向能滿眾生願　速得雙運金剛持</div>
<div class='lg-row'>一切生中悉地本　承事大乘善知識　如法傳四淨灌頂　願成甚深道法器</div>
<div class='lg-row'>爾時師長勇識眾　請為見證而善受　應守食依三昧耶　所有制限皆不違</div>
<div class='lg-row'>二次及行續部義　願以無盡清淨理　盡斷無知邪解疑　精勤修行為心要</div>
<div class='lg-row'>如是學習廣大行　願有力者恒相助　令諸災難名亦無　順緣如意皆圓滿</div>
<div class='lg-row'>深信唯有佛聖教　乃是眾生善樂本　縱失身命不棄捨　以大志力持正法</div>
<div class='lg-row'>今此善顯秘密義　願於大乘無邊行　能助教典成教授　令聖教藏常光顯</div>
<div class='lg-row'>猶如霞雲繞金山　上繫帝青為頂髻　紫金色身殊玅頂　靛青五髻最端嚴</div>
<div class='lg-row'>玅音於我一切生　歡喜攝受施大恩　於最難測正法海　智慧無碍皆能入</div>
</div><p>此依善閑教理隨聞正行荷負聖教戒律精嚴，勝依譯師多次勸請，又有眾多先求了知金剛乘道修心要者，懇請廣造四部密法修道要旨，又有迦舉行派帕摩主巴紹尊位者[口*堇]哦大師後裔，咒師福稱於法法師獲不壞信志宏密乘，數數勸請廣釋密乘。以此今造《大金剛持道次第開顯一切密要論》。</p>
<p>釋迦苾芻持金剛者東宗喀人善慧名稱吉祥，曾由解行圓融義成寶恩師處於金剛乘最初成熟，次依具擇法眼童慧大師等諸知識甘露言教，及於密乘無邊教義審諦觀察。於雪山聚阿得貢賈山中慈氏洲造。雅德福祥賢書。</p>
<p>以此功德惟願聖教遍宏十方。</p>
</div>
<p class='juan'>密宗道次第廣論卷二十二終</p><p>民國二十八年正月二十七日　　譯在縉雲山編譯處並承印順法師詳為潤色</p>

</div><!-- end of div[@id='body'] -->
</body></html>