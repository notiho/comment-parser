<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>密宗道次第廣論卷三</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu7' />
<p class='h1'>事部道次第品第二之一</p><p style="margin-left:2em"><span class='note-inline'>(戊二)</span>金剛乘不共道次第分三：<span class='note-inline'>(己一)</span>事行部道次第，<span class='note-inline'>(己二)</span>瑜伽部道次第，<span class='note-inline'>(己三)</span>無上瑜伽部道次第。初又分二：<span class='note-inline'>(庚一)</span>觀察二部有無自起及入智尊，<span class='note-inline'>(庚二)</span>別釋事行部道次第。初又分二：<span class='note-inline'>(辛一)</span>標列諸師所許，<span class='note-inline'>(辛二)</span>釋其應理之宗。今初</p>
<p>西藏諸師多作是說：事部僅有於前修天而無自起；行部唯有自起三昧耶尊於前生起智尊而無智尊入我。《集智金剛續》云：「緣諸恐怖，行最潔淨，無智薩埵殊勝妙樂，自無天慢，非希有境，唯以過患分別善修行者，安住事部。」此說事部無自起及入智尊故。《大日經》及《金剛手灌頂續》，雖說自起為天，未說入智尊故。</p>
<p>《札孥續釋俱生光明論》云：「事行部中，所修能修方便，非能長時隨轉，彼唯假想之所出生，謂由布繪等諸天之力，圓滿悉地故。瑜伽部中有別，自以天瑜伽，復緣布繪等諸天而修隨順悉地。」勝授論師《集密釋》中亦如是說，傳謂因陀羅溥帝所造。《勝樂釋》亦云：「安住密金剛乘事行部者，唯依明咒隨許法。觀察自與天異，周徧計度，緣慮有相，而修成就。」此許事行兩部俱無自起。</p>
<p>《後靜慮經》中云：「言密咒靜慮，最秘密而說。」《釋》云：「言秘密者，謂未開顯，此文意謂：密咒靜慮雖是一切成就支中所有心藏，然諸別續皆未明了分別說者，是為不能深修收攝命力等靜慮支眾生，令趣入故。一切經中亦多不顯了說，後當解釋。」佛密論師謂此所說密咒靜慮，即是後文所說天瑜伽等。雖是修諸成就支分之要，而餘事續多未顯了說者，是為不能以下所說內持息等方便，專修天瑜伽者，引令入續教故。前《釋》又云：「此是於密咒有念誦靜慮時修。」如攝一切事部儀軌總續《蘇悉地經》、《妙臂問經》、《攝觀察經》等，及諸別續《毘盧遮那現證菩提神變加持經》、《金剛手灌頂經》、《菩薩藏經》、《持名藏》等皆共宣說。有隱密說者，有顯了說者。如《蘇悉地經》云：「由誦故大誦，捨置明咒天，愛護最勝修，持念不更想。《毘盧遮那現證菩提經》中修念誦時，說由四支念誦加行，明了宣說密咒加行。《金剛手灌頂經》亦云：曼殊室利，若咒任運成就天慢，爾時一切密咒現前安住。持明藏亦云：於畫像等修天靜慮，想此釧環動，鼬囊亦漸動，如是動念時，漸觀足部等。《攝觀察經》亦說：修法無我及天瑜伽。多經<span class='corr'>已</span>說此不繁述，故今當說彼等經中所有天色及密咒聲靜慮念誦。」此說修天色身及緣咒修靜慮，并修自真實等。諸續部中有顯不顯及具不具如應而說。又說《後靜慮經》及《大日經》，顯了宣說四支念誦。故此論師意許四支念誦天瑜伽等，事行兩部相同，即《大日經》因所化增上亦說為事續。是故事行兩部唯就所化增上而判，非就經續自體而分。《蘇悉地現觀》中亦云：「莫作是念，謂事續中未說修天次第，雖薄伽梵多未宣說，然於《金剛手灌頂經》及《十種真實》等專重而說。又諸成就皆仗咒天及修真實，此若失壞，則消災等皆不得成。故以師教，及觀經義便能了知。」此說事部有起天法，引《金剛手灌頂》為據，顯然是許事行部中之天瑜伽，與前說同。由欲成辦消災等法無量事業，須仗修天及空瑜伽。故說事部亦須修天，理由極善。</p>
<p style="margin-left:2em"><span class='note-inline'>(辛二)</span>釋其應理之宗</p>
<p>如彼諸異宗當何所取耶？且計行部無自起天，不應道理。若不以《大日經金剛手灌頂經》為行部，則行部不可得。若為行部，彼中顯了說自起故。《攝行論》〈第三品〉亦云：「《毘盧遮那現證菩提行續》中云。」此說為行部故。若許緣想天子天女互相愛著修以為道，是《和合續》及第二觀察續之意，則定應許事續亦有自起天法。</p>
<p>然此自起天法，為以餘部補充，為是事部自有。有云：如說事部無自起法及入智尊，事實應爾。然佛密勝菩提二師，說事部有自起，而未說有入智尊法。龍猛菩薩於《千手陀羅尼》修法，說有自起、入智尊、及灌頂。蓮花論師所著《大悲修法》，吉祥苾芻尼所著《十一面修法》、傳謂月居士所著之《大白傘蓋修法》、寂靜勝怨所著《五分修法》（孔雀明王及大隨求等）、阿底峽所著《無垢頂修法》及《修法海》、《百五十法》、《百修法》等，依事部者亦說自起及入智尊。佛密等許《大日經》等亦為事部，是否意在事行和合尚須觀察。餘師所許，如《攝真實會》云：「心印咒諸明，如所欲道理，依此處所說，通一切修法。」意謂事部儀軌亦可配用瑜伽部理，或如事部所說大隨求法，光明天女，山林葉衣諸天及咒，《三補扎》等無上瑜伽中亦如是說，故是摘用無上瑜伽部之意趣，或可事部意趣亦得容有自起應更觀察。</p>
<p>此中佛密論師非於事部未得明顯說自起者而借《大日經》及《金剛手灌頂》等為據，以許為事部之《金剛髻》中，明說四支念誦故。釋《後靜慮》「住聲心及事」云：「以是當知，聲心事等諸念誦支之相，凡文中未宣說者，意謂此經已說聲心等故。聲等之相，聲謂咒字，心謂咒之所依月輪行相，事謂如來身性，第二事者謂自天色；又諸命根、力用、收攝等相，《金剛髻經》前已宣說，與彼係屬名《後靜慮》，故於此品不復宣說聲等之相。」此說自天色等，於此《金剛髻經》前<span class='corr'>已</span>宣說，故於此經後分《後靜慮》中不復說。故又許此經所說四支，同《大日經》，即彼《釋》云：「《毘盧遮那現證菩提經》云：字謂菩提心，第二名為聲，事謂住自天，是自身所作，所言第二事，正覺兩足尊，說命即是風，力用謂憶念。如是此中事等體相如前已說。」故「住聲心及事」之言，若謂非是自起為天之事，則《大日經》「事謂」等文，亦應不許說自起天，無差別故。</p>
<p>《光明天女修法》明顯說有自起，并立生起次第圓滿次第之名，若謂此是事部，則非清淨，若謂無上瑜伽所攝，則不可作事部有自起天之據。由此當知說事部自身有自起者。《後靜慮經》及釋最為明顯。佛密論師於《摧壞釋》中引《摧壞廣續》所說修六天等，亦可了知。又《攝真實經上釋》云：「凡諸樂著事部行部二俱部儀軌者，亦當以彼儀軌，修行此說大印等法。為釋此義故云，真言心印及諸明，隨樂修習諸理趣。」心印咒明，如其次第，即是四章所說大曼陀羅、陀羅尼曼陀羅、法曼陀羅、業曼陀羅。此說瑜伽部及事行兩部儀軌，皆可修習。故由彼門可修自起及入智尊最為明顯。又事部與無上部中所說光明天等像咒皆同。依此密意，故《修法海》等中亦多以彼為例，將事行部所說諸尊生起法等，亦仿無上部而修也。</p>
<p>《若爾如何》會通集智金剛教義？如佛密說，彼是別說事部有一類機怖畏專修本尊瑜伽，非是希有違越世間以貪等行修道之器，而以實執生老死過患分別之行，而修道者，則無自起及入智尊。非說事部之機一切皆爾，如《金剛髻經》。以事行部多屬彼機，故諸續中亦未顯說諸尊瑜伽，縱說亦略。然彼正所化機，則非不能或不樂由防護命力等門而專修天瑜伽。又如勝菩提論師說修事行部咒之異生，亦能成就寶劍丸藥等諸悉地及息災等無邊事業。成就彼者，《金剛手灌頂經》顯了宣說，須修本尊及空瑜伽，如云：「若時行菩薩行行密咒門，自成天身，意無疑惑而修天慢，若行若住若坐，一切時中常不搖動。寂靜慧，爾時乃是行菩薩行行密咒門具足大菩薩戒。」又說：「隨順諸天所作事業，勤修瑜伽謂住禁戒。於禁戒中修行念誦護摩等業謂行妙行。勤修不異諸天瑜伽受諸學處行大乘行，謂於密咒獲得悉地。」無間又云：「諸菩薩摩訶薩，行菩薩行行密咒門常應安住無相。」後又顯了說云：「於正覺所制，禁行及尸羅，諸行并學處，若時能安住，咒師能成就。正智離分別，是昔佛所證，於無分別中，能成諸密咒，其果能證得，清淨性光明。若住於分別，則無彼成就，故當斷分別，思惟諸咒色。」斷分別者，謂以無我慧破我執分別，非謂盡滅所有分別。思惟諸咒色者，謂修天身。「若行」乃至「不動」，意明修天瑜伽堅固之量，謂於住不住定一切威儀，獲得堪能除天身外持心不散，而能除遣庸常慢執。佛密論師及勝菩提雖未宣說智尊入我，然印度諸智者多數宣說，故亦可修。若不可者，其理應謂由執自與智尊各異，不能信解合一之理，然彼非理。一切皆說由於信解自身語意，與本尊身語意不可分離之力，凡身轉動皆成手印，凡發語言皆成密咒。如《金剛手灌頂經》云：「若善男子若善女人，見曼陀羅發菩提心，具足悲愍善權方便，善巧密咒諸字義理。當作是念，離語無意，離意無語，離意無身，意即是語，語即是意，天身亦即是意，語亦即是天身。若能如是信解無異，咒師便得清淨之意，成就如是清淨時，便能於一切時，見自身與天身，自語與天語，自意與天意相等，爾時即是安住正定。若於一切時，咒師常住定，爾時能趣入身等平等性，住平等性者，盡所動支節，盡所說語言，皆是密咒印。」由此當知，觀身為天，語言為咒，意入真實，非是無上部之別法，下續部中亦定須爾。</p>
<p style="margin-left:2em"><span class='note-inline'>(庚二)</span>別釋事行部道次第分二：<span class='note-inline'>(辛一)</span>解釋攝道總頌，<span class='note-inline'>(辛二)</span>正釋道之次第。今初</p>
<p>《後靜慮》云：「勤修密咒者，於微細梵淨，三時常了知，十支儀軌業。」此說勤修密咒故，於三時中，了知現證，天瑜伽相明咒禁行，由是靜慮所了知，故名為微細。此將引發悉地諸支總攝為十。所言十者，釋中說為修行之處，咒真實，我真實，念誦真實，住火靜慮，住聲靜慮、聲後解脫靜慮、修咒儀軌、護摩儀軌、灌頂儀軌，共為十事。咒等三是念誦四支靜慮，其次三種，是下說之三種真實靜慮，此二為道主體。再次一種，是修彼二靜慮之時，先行及結行儀軌。灌頂是為成熟修彼諸道之器，護摩是修成就及修事業等時所作。由此等門獲得堪能，則能成辦無邊事業，速疾圓滿大菩提行。此是總攝事行兩部之義，為彼二機成佛之因。</p>
<p>事部有四總續。《妙臂問經》於佛、蓮花、金剛三部，天神、財神、世間六道種姓、密咒、事業差別、承事之方便等。餘經廣說難攝集者，此總攝集。餘略說者，此廣顯說。餘未說者此中宣說。彼於四支靜慮，三種真實靜慮；多未顯說。而於其餘修咒儀軌，修諸事業儀軌等則顯了廣說。《秘密總續》則說三部佛蓮金剛三千五百大曼陀羅繪畫灌頂等事通軌，故多顯示成熟法器之類。《蘇悉地經》未明顯說六種靜慮，而顯了說三部共同修咒儀軌、事業儀軌、修護摩法及所護之三昧耶等。《後靜慮經》總明六種靜慮，別明護持命力等靜慮支及後三種靜慮。此亦皆是三部所共。若能了知此等建立，則亦善知事部諸別續及行部諸義如何攝集。此可攝為四類，一成熟修道法器灌頂類，二成熟所依護三昧耶律儀類，三為生起堪能故修承事類，四得堪能已為利自他修習成就類。依事行部雖有多種修法，然如兩部所說而釋，要以佛密與勝菩提二師之論為善，今如彼釋。</p>
<p style="margin-left:2em"><span class='note-inline'>(辛二)</span>正釋道之次第分二：<span class='note-inline'>(壬一)</span>事部道次第，<span class='note-inline'>(壬二)</span>行部道次第。初又分四：<span class='note-inline'>(癸一)</span>為成修道之器而行灌頂，<span class='note-inline'>(癸二)</span>成器已清淨律儀及三昧耶，<span class='note-inline'>(癸三)</span>住三昧耶先應如何承事，<span class='note-inline'>(癸四)</span>得堪能已如何修習成就。今初</p>
<p>曼陀羅及灌頂儀軌恐繁不錄。此二部中，若但入壇及入壇已灌幾種頂，《根本罪釋》已說。</p>
<p style="margin-left:2em"><span class='note-inline'>(癸二)</span>成器已清淨律儀及三昧耶。</p>
<p>於灌頂時受何律儀，及彼根本罪等，《根本罪釋》已廣宣說，今當說餘諸三昧耶。此如《蘇悉地經》〈咒毘奈耶品〉（〈轉真言法品〉）云：「復次誦咒師，由住何律儀，速得諸成就，說彼咒調伏。有智修行者，於諸咒諸天，及大持誦者，悉皆不應瞋。智者勿臆造，咒軌及密咒，於諸惡性人，亦不應毀訾。開示密壇師，行為雖暴惡，然不應以語，或以意毀謗。智者雖盛怒，於他諸明咒，不壓縛損害，及治罰降伏。若無師隨許，不應持密咒，於未承事者，知咒亦不與。智者知經咒，曉印及儀軌，釋經并壇場，不傳未入壇。一切標幟形，及如有情形，并一切諸印，不食不跨越。具慧修行者，不輕毀諸藥，不觸諸垢穢，亦不以足踐。與諸大乘人，智者不應諍，聞菩薩神力，不應為破壞。與諸持咒者，終不相比鬦，於犯小過者，不怒行殺害。誦者住軌則，不歌舞調戲，不應為嚴身，持鬘塗妙色。不越不跳擲，不奔不急走，諸粗惡身業，皆應善遣除。安住實法者，不忿然作色，不粗語離間，不說無益語。不共外道住，亦不與彼諍，持咒不應與，屠者賤種言。智者念誦時，除一護咒人，餘皆非所須，全不應共語。不用油塗身，不食諸胡麻，蘿<span class='corr'>蔔</span>及蒜鹽，異類諸嚼食。米粉及豆餅，油麻餅團食，如是諸豆類，成就者盡斷。毘奈耶迦食，及所施殘食，祇薩惹乳粥，持咒者皆忌。不乘諸車馬，不踐蓮花等，亦復不應踐，所棄諸餘食。一切戲笑事，著鞋及擎傘，并諸修飾事，誦咒者當捨。不以足揩足，不用手揉手，糞尿不棄水，不棄近水處。不手承飲食，不鍮器中食，不於葉背食，智者不貪食。具慧修行者，不共他不淨，大小床上臥，不應仰或覆不應數數食，不太少太多，亦不應絕食，不食可疑食。不樂諸奇事，不觀諸調戲，不觸婦女境，不應起貪心。安住咒法者，身語意三業，於飲食威儀，皆應善防護。在家持咒者，不著<span class='corr'>染</span>色衣，陳舊及垢穢，亦不著一衣。不應自菲薄，不應不自愛，亦不應厭患，不可任痛害。除得本尊許，不應捨密咒，莫愚毀明咒，精勤莫放逸。意勿向餘散，莫起諸雜念，無貪不淨心，行者誦密咒。莫修驅逐法，護他及遮法，不以自他咒，持誦禁惡毒。除為修成就，咒不作餘用，亦不用自咒，較量及考驗。智者三時誦，應三時沐浴。」又云：「行者於初八，或十四十五，及神變月半，尤應修供養。持誦護摩供，如是受律儀，尤於諸福業，當殷重勤修。」又云：「如明咒律說，應作不應作，及學處律儀，行者常應思。貪著自安樂，晝夜應盡除，以後當作此，繫念不應散。若日間放逸，夜分當悔除，夜作次早悔，善作當慶喜。誦燒皆當淨，勝咒及律儀，諸明咒調伏，行者善安住。」祇薩惹者，謂黑芝麻豆米合煑之粥。</p>
<p>未入曼陀羅不應傳咒者，如《總續》云：「若未善見壇，設傳授諸咒，彼不得成就，死後墮惡趣。若為彼宣說，咒印及儀軌，自犯三昧耶，墮號呌地獄。」若未於四部隨一曼陀羅而受灌頂，不可唯依隨許法而修諸尊及授諸咒。設作是已，淨除彼罪之法，如前續云：「如說三昧耶，設若誤毀犯，彼當善持誦，心咒十萬遍。或誦一千遍，無痴心總持，或息災護摩，或更入壇場。」《札拏經釋寶矩論》中，先說彼等三昧耶已，次云：「諸三昧耶我從事部中集，大瑜伽部諸瑜伽師，由處時增上及意樂增上，亦應如理護持。又自謂是大瑜伽部諸瑜伽師，若即不樂潔淨，不善防護，不應道理。以意樂增上，雖事部中亦有開許，如云：隨淨或不淨，用食未用食，任沐浴與否，念本尊即成。是故大瑜伽，部諸瑜伽師亦不應違上說三昧耶也。」此謂非但受事行部灌頂者，應當守護，即受無上瑜伽部者，亦須守護。故應善知彼三昧耶及根本罪，慎防莫放諸根本罪。設犯餘罪亦莫捨置，如云晝犯夜悔，夜犯晝悔，如是悔除令淨。</p>
<p style="margin-left:2em"><span class='note-inline'>(癸三)</span>住三昧耶先應如何承事分二：<span class='note-inline'>(子一)</span>須承事之理，<span class='note-inline'>(子二)</span>承事之次第。今初</p>
<p>《後靜慮》云：「說密咒靜慮，為最勝秘密，諸苦行大仙，離彼亦無成。」此說若無下說二種靜慮，雖持禁戒具足難行，修密諸仙亦無成就。《大日經》〈成就品〉亦云：「欲得廣大慧，或欲得五通，及持明成就，或長壽儒童，乃至未承事，彼即不能得。」事行兩部皆同此理。《蘇悉地經》〈咒相品〉云：「應觀部目性，勢力及事業，當精勤承事，順自意密咒。」謂於三部曼陀羅中善得灌頂，具足菩薩律儀，咒三昧耶，善巧修行次第，如《蘇悉地經》及《妙臂問經》所說處所及具德相助伴等皆悉具足，應先修習二種靜慮及諸支分而為承事。</p>
<p>所得灌頂如《總續》云：「於佛部壇中，若善得灌頂，此即成三部，壇等阿闍黎。」此說若得佛部灌頂，即成三部。得蓮花部灌頂，即成二部。得金剛乘灌頂，唯成一部阿闍黎耶。然隨所修何咒，須得彼咒念誦傳承。</p>
<p style="margin-left:2em"><span class='note-inline'>(子二)</span>承事之次第分二：<span class='note-inline'>(丑一)</span>有念誦靜慮，<span class='note-inline'>(丑二)</span>不待念誦靜慮。初又分三：<span class='note-inline'>(寅一)</span>四支念誦靜慮之前行，<span class='note-inline'>(寅二)</span>四支念誦靜慮之正修，<span class='note-inline'>(寅三)</span>四支念誦靜慮之後行。初又分四：<span class='note-inline'>(卯一)</span>先於房中所修，<span class='note-inline'>(卯二)</span>出外沐浴入佛堂法，<span class='note-inline'>(卯三)</span>著衣入座加持供物，<span class='note-inline'>(卯四)</span>守護自身及其處所。今初</p>
<p>每日初座，早起床時，及餘座首，於三部中隨修何部，即結彼部三昧耶印，誦持密咒。謂平仰兩手略屈二食指，置於頭上，誦云：「嗡達塔迦達，鄔跋瓦耶娑訶。」又合掌如蓮花開敷之狀，置於心間，誦云：「嗡碑瑪鄔跋瓦耶娑訶。」又二手背相著，二大指二小指相鈎，置於臍間，誦云：「嗡斑[嗈-邑+夕]鄔跋瓦耶娑訶。」如其次第，尊勝等為佛部，觀自在等為蓮花部，金剛摧壞等為金剛部咒印。</p>
<p>次緣十方一切諸佛，誦云：「嗡薩瓦達塔迦達，迦雅，瓦迦，即達，斑[嗈-邑+夕]般拏梅那，薩瓦達塔迦達，斑[嗈-邑+夕]跋答，奔答南迦熱彌。」以此咒禮諸佛。</p>
<p>次供自身，誦云：「十方一切諸佛菩薩，我今乃至未證菩提，一切時中畢竟供養，維願諸佛諸大菩薩哀愍納受，賜我無上悉地。」</p>
<p>次當歸依發菩提心，誦云：「乃至證菩提，歸依佛法僧，為辦自他利，我發菩提心，謹請住十方諸佛菩<span class='corr'>薩</span>聽，我為大菩提，今發菩提心。」次用忿怒無障明王咒印守護。印者，兩手諸指互握成拳，二手小指并豎，二食指端相著，二大指按其側。咒云：「嗡斑[嗈-邑+夕]卓答摩訶跋羅，訶那答訶，跋[嗈-邑+夕]毘朵那薩，鄔促沙摩，卓答吽泮。」於受飲食大小便時，亦可以此守護。次於心間月上觀想毘盧遮那自性摩字，頭上想不動佛自性訶字，二字皆有燄鬘圍繞。誦云：「嗡娑跋瓦虛答，薩瓦答摩，娑跋瓦虛朵吭。」應當信解自性清淨。</p>
<p>次出房外，嚼齒木等，掃拭佛堂。</p>
<p style="margin-left:2em"><span class='note-inline'>(卯二)</span>出外沐浴入佛堂法</p>
<p>次為沐浴，往無多人及無怖畏河中，兩手手指向外交叉鈎合，二手食指并豎，二大指置食指之前，以此印觸淨土，誦云：「嗡尼喀那瓦蘇得娑訶。」取土分為三分，安置淨處，此亦結前所說三種三昧耶印，隨其所應之一而後取土。</p>
<p>次以大指壓小指，餘指作金剛杵相，兩手相交互按其臂，上齒壓下唇，作忿怒瞻視，誦云：「那末惹那札雅雅，那摩軍札斑[嗈-邑+夕]巴拏耶，摩訶藥叉茜那巴達耶，那末斑[嗈-邑+夕]卓答雅，得雅他，嗡胡魯胡魯，底叉底叉，奔答奔答，訶那訶那，阿彌得吽泮。」以是甘露明王自護，次誦：「嗡訶那訶那，阿彌得吽泮。」兩手內握，食指伸豎，從頭至足周徧打觸，以除身中魔碍。次誦：「嗡班[嗈-邑+夕]阿格尼，般底巴達耶娑訶。」平仰兩手小指相鈎，二無名指按其中，二中指並豎，食指屈著彼第三節，大指并合於中，結此印而披金剛甲。又即前印二食指分離如金剛杵形，是為金剛甲印。誦：「那末惹那札雅雅，嗡喀格黎吽泮。」即以印觸頭肩心喉等處而為披甲。</p>
<p>次誦：「那末班[嗈-邑+夕]雅吽，訶那都那，摩他毘底薩雅，鄔薩惹雅泮。」左手大指按中二指。食指小指相鈎如環，觸中二指中節，右手中三指如金剛杵形，按於腰部為除碍印。經說當以此印觸土或水而除魔碍。故應先觸土水。</p>
<p>次誦：「那末惹那札雅雅，那摩軍札班[嗈-邑+夕]巴拏耶，嗡訶那訶那，班[嗈-邑+夕]拏訶。」以此咒水誦：「嗡格黎格拉，班[嗈-邑+夕]吽泮。」左手大指按小指甲，餘指結作金剛杵形，為格黎格拉印，以印觸水，即以此水撒地。</p>
<p>次誦：「嗡班[嗈-邑+夕]訶惹吽。」七遍咒土，取土一分，身入水中至沒臍處，用巾洗浴。次以第二分土洗手，誦：「嗡虛底密底，答日尼吽訶。」右手平仰，食指置大指前，以大指按食指中節，為妙音印，即以此印洒淨。《妙臂問經》說於此時洒淨。勝菩提師似許以此咒印而為洒淨。</p>
<p>次誦：「嗡蘇悉底迦日娑訶。」結髻守護次取第三分土，誦：「嗡布惹[嗈-邑+夕]拉吽泮。」加持，右繞向日而自塗身。</p>
<p>次誦：「那末惹那札雅雅，那摩軍札班[嗈-邑+夕]巴拏耶，摩訶藥叉茜那巴達耶，那末班[嗈-邑+夕]卓答雅，當卓達迦札，碑惹瓦雅，得雅他，嗡阿彌達軍札黎，喀喀，喀黑喀黑，底叉底叉，奔答奔答，訶那訶那，迦[嗈-邑+夕]迦[嗈-邑+夕]，毘婆札雅毘婆札雅，薩瓦毘迦毘那雅迦那，摩訶迦拏巴底即毘達，阿那達迦惹雅娑訶。」右手平仰，屈中指，無名指以大指端按之，食指小指稍鈎，作擾水印擾水。再誦：「嗡惹得惹得，補答雅娑訶。」撒三掬水供養三寶，次誦：「嗡阿彌得吽泮。」於自頂上注三掬水。次洗手已，仍以前咒注三掬水自灌其頂。運意奉請本尊住蓮花上，誦：「嗡薩瓦達他迦達，阿彌達娑訶。」而為沐浴。</p>
<p>次往佛堂念誦，先於水中誦咒二十一遍。《蘇悉地經》〈念誦品〉云：「未防護不淨，隨所誦真言，彼所持誦數，智者不應數。」此說未善清淨正沐浴等所有念誦，不能滿足持誦之數，故當安住清淨。如或不能廣作沐浴，得用土水善洗諸垢。如《妙臂問經》云：「五土洗後三洗前，三洗左手雙手七，或是任用多土水，乃至垢淨而善洗。」</p>
<p>至佛堂前，淨洗足已，向東或北而作洗淨。次入佛堂，現前緣想敬禮諸尊，應持誦入三昧耶咒。「嗡毘惹[嗈-邑+夕]毘惹[嗈-邑+夕]，摩訶班茲，薩達薩達，薩惹達薩惹達，達惹伊達惹伊，毘達摩尼桑巴那[嗈-邑+夕]尼，達惹摩底悉地，阿止當娑訶。」</p>
<p style="margin-left:2em"><span class='note-inline'>(卯三)</span>著衣入座加持供物</p>
<p>次以香水注於掌中，隨其所應，誦三部心加持，洒自頂上，除諸污穢。以甘露瓶真言加持，洒於茅草等座。於彼座上結吉祥坐或蓮花坐或金剛坐。次於右腕繫珠索，右無明指繫淨罪茅草環，及以綢綾，如上所說作頂髻狀。此中珠索，謂以童女所捻之線，和合單數為繩，結單數結，中繫自部念珠一粒，持誦自部真言。如誦：「嗡如如蘇普如，佐拉底叉，悉地羅[嗈-邑+夕]內，薩瓦阿惹他，薩答尼娑訶。」或誦：「敬禮三寶，敬禮觀自在菩薩摩訶薩，若有見聞者，及觸并憶念，我願治一切，有情諸疾病。得雅他，迦制，毘迦制，岡迦制，迦制，毘迦制，岡迦制，薄伽嚩帝，毘[嗈-邑+夕]耶娑訶。」或誦：「嗡姑倫答日，奔答奔答，吽泮。」如其次第即是佛部蓮花部金剛部珠索明咒，亦即彼部佛母。此中勝利，如《蘇悉地經》〈明咒毘奈耶品〉云：「由此則不為，碍神所障蔽，誦此能清淨，速得諸悉地。」</p>
<p>繫茅草者，如前經云：「由別誦三部，三字心真言，茅草能淨罪，繫於無明指，唧那唧，阿熱利，班[嗈-邑+夕]職，供養及持誦，護摩恆當持，行者恆持此，能令手清淨。」又於珠索塗之以香，誦咒百遍。用綢綾或紅布所作之頂髻，咒以下說咒衣之咒。衣服亦以彼咒咒而披著。次以雷擊木，或苦楝木，尸林株<span class='corr'>杌</span>，或用栴檀，或用餘木刻三股杵，善為洗濯，塗紅栴檀，生為忿怒蘇悉地尊，迎請相同智尊修供養等。次誦：「嗡都那班[嗈-邑+夕]哈。」初安住時千遍，餘時七遍。禱云：「維願世尊哀愍我故，住此辦我一切事業。」於修供養等時，左手持此羯摩金剛。每日供養誦咒七遍。《蘇悉地經》說由持此杵故，一切魔碍毘奈耶迦恐怖逃散。</p>
<p>次先修歸依發心，次體三部一切業咒，或誦前說「那末惹那札雅雅」等甘露瓶咒加持香水，以洒水具遣除花等之魔。次誦部主密咒，或誦部心「唧那唧」等，隨其所應，以左手中香水洒淨。</p>
<p>次以上說除碍印，右手三指如金剛形握左中指，為增威光印，置香花等上，誦增威光真言，想諸供物皆成殊妙天物。「嗡得[嗈-邑+夕]得[嗈-邑+夕]，薩尼悉底悉達雅吽泮。」又「嗡底北底北，底跋雅，河北夏摩訶夏惹雅耶娑訶。」又「嗡左拉左拉雅，奔達日吽泮。」如其次第即三部咒。次誦上甘露瓶真言加持，及隨其所應誦部心真言。</p>
<p style="margin-left:2em"><span class='note-inline'>(卯四)</span>守護自身及其處所</p>
<p>次以上說除魔碍之咒印，或隨所知而護自身。再誦三部一切業咒，或誦甘露真言，從「那末惹那札雅雅」至「阿彌得吽泮」，加持香水徧洒自身除諸魔碍。若誦「嗡掌奔答娑訶」或「嗡那末摩訶希雅耶，娑梅悉底悉底薩答雅，希毘希毘迦日，阿巴哈，薩瓦阿塔薩答尼娑訶」或「嗡阿格利格拉，班[嗈-邑+夕]吽泮」，如其次第即如來等三部一切業咒。</p>
<p>次為護處所，故應修護輪，誦：「嗡格利格拉班唧班唧布惹，奔答奔答吽泮。」加持香水七遍，洒一切處。兩手中指與無名指互結如環，指端相觸，小指食指並竪，大指作橛狀觸地形，是為橛印。誦前說咒，想於諸魔釘忿怒金剛橛，令無轉動。誦：「嗡蘇悉地迦惹左利達，阿難達母達伊，左拉左拉，奔答奔答，哈那哈那，吽泮。」加持燒香而熏，想縛上空諸天，此是三部總咒。如來部說：「嗡左拉吽。」蓮花部說：「嗡北彌尼巴迦瓦帝，摩哈雅摩哈雅，[嗈-邑+夕]伽答摩哈尼娑訶。」經及儀軌，皆未別說金剛部咒。次隨所應以彼部心加持香水，遍散周圍。誦：「[口*種]嗡阿彌柁巴瓦，鄔巴瓦吽泮，那末惹那札雅雅，那摩珍札班[嗈-邑+夕]巴那耶，摩訶藥叉茜那巴達耶，嗡松巴尼松巴吽，格哈那格哈那吽，格哈那巴雅格哈那巴雅吽，阿那雅賀巴迦[稯-禾+口]，毘雅惹[嗈-邑+夕]吽泮娑訶。」想以此咒繫縛十方一切魔碍。此是三部明王密咒。</p>
<p>次將橛印二大指向上立，是為牆印，誦：「那末惹那札雅雅，那摩珍札班[嗈-邑+夕]巴那耶，摩訶藥叉茜那巴達耶，得耶他，嗡薩惹薩惹，班[嗈-邑+夕]札迦惹吽泮。」想金剛牆圍繞無少空隙。</p>
<p>次將牆印向下而繞，誦：「那末惹那札雅雅，那摩珍札班[嗈-邑+夕]巴那耶，摩訶藥叉茜那巴達耶，嗡毘樸惹叉，班[嗈-邑+夕]巴尼吽泮。」想金剛牆上有金剛網帳。</p>
<p>次誦甘露瓶咒及「格利格拉」咒，結印、加持彼等。《蘇悉地經》說於房屋周圍，恆以彼二明王加持金剛牆網橛。</p>
<p>次結為拳，大指壓諸指甲，食指外伸，從中旋繞，誦：「那摩薩捫達，班[嗈-邑+夕]尼，嗡達惹達惹，都如都如，摩札摩札，奔達奔達，薩瓦札阿札底哈得，薩西梅薩摩奔答，姑如姑如，達惹達惹，薩捫達班則，姑如阿摩類，姑如那，摩耶都達耶都達耶，巴惹巴惹，迦惹迦惹，蘇彌摩薩捫達，毘朵那薩耶左拉雅娑訶。」想牆各方火燄熾然周遍，而為結界。</p>
<p style="margin-left:2em"><span class='note-inline'>(寅二)</span>四支念誦靜慮之正修分二：<span class='note-inline'>(卯一)</span>四支念誦靜慮，<span class='note-inline'>(卯二)</span>依彼如何念誦。今初</p>
<p>《後靜慮》云：「於彼天身處，最初供養已，智者瑜伽處，於前想善逝。」此說先供諸尊，次自修為本尊。《釋論》中說：「供養為例，亦應潔淨守護自身處所請本尊等，以若不修彼等，更無供養時故。潔淨等事於一切法皆當了知。」佛密論師許是次第。《蘇悉地儀軌》說先自修為天身，次迎本尊修供養等。若就修行次第，前說似稍便利。然此多依勝菩提說，且如後釋。</p>
<p style="margin-left:2em">此中分二：<span class='note-inline'>(辰一)</span>自起為天，<span class='note-inline'>(辰二)</span>前請智尊修供養等。今初</p>
<p>端身正坐，從勝妙境內護諸根，項如孔雀，令出入息徐徐遊行，兩眼微開下視鼻端，齒相密合，舌抵上顎，遍緣無餘諸有情聚，欲於苦中救護彼等，荷負重擔發大悲心。為利彼故願得無上菩提，當發大菩提心，集修福德資糧。以住此心所修眾善，皆能引發一切種智由此加持諸善，即在生死亦能引發無邊安樂。</p>
<p>次當修勝義菩提心，如《後靜慮經》云：「後解脫諸支，無二種分別，細不動明顯，慧觀現在前。」謂彼外道徧計之我，雖於名言亦定非有，故唯於五蘊假名為我。如是即是我之真實。時者，謂於迎請本尊修供養等之後。如何修者，謂依勝義觀慧正觀察時，非是他身眼等諸識所能分別，我亦不能分別他境。於勝義中頭等諸支，亦皆解脫不成實故。此破真實能取所取，顯示二空，即是明我真實。然如夢心，由內錯亂增上現顯為境，誰能破除。若執二空識為實有。此亦無少自性最極微細，故名曰細，此顯我之勝義真實，離於一切戲論之相。修彼之法，由不動等顯示，至下當釋。勝菩提論師與佛密論師所說義同。</p>
<p>如我真實於勝義中永離一切戲論，天之真實當知亦爾。此二如水乳合不可分離，於此無分別光明門中，修我與本尊合一之慢。於無所顯，自心明了決定，而修靜慮，即勝義天。如是修習人法我空之空性者，與餘續部在修天前，先誦「娑跋瓦」等真言而修空義，同一關要。從彼定起，緣爾時本尊之真言音相，是為聲天。《蘇悉地儀軌》中未說此法，於此中間說修彼心如月輪相，此義二師相同。次想爾時咒字之相於空中現，猶如寫成。如淨水銀吸諸金沙，想於我及本尊真實無分別行相心，所變月輪之上，次第安布，是為字天。《蘇悉地儀軌》中說為所誦之咒，二大論師皆未明說何咒。若是佛部，修尊勝咒「嗡[口*種]娑訶」，若光明天，謂「嗡瑪日則芒娑訶」等短咒亦可。如是蓮華部，修觀自在等，金剛部修金剛摧懷咒等，亦當了知。佛密論師但說次從月輪放光，此當如勝菩提論師所說，從月及咒放種種光，光芒皆有所修天像，遍虛空界，化為大供養雲，供養一切諸佛。又從所化大雲降甘露雨，息滅地獄火燄令彼安樂天。像光明次皆收回入，於自心月輪。修成爾時本尊，而起與自不異之慢，是為色天。滅地獄苦是例，亦可息滅餘有情苦。</p>
<p>次修印天，如《後靜慮》釋云：「從彼起已，以白毫頂髻等印，印諸支分。」此如諸續，說結頂髻白毫眼目等印，誦彼真言。即以諸印觸著彼處，加持三部諸天之頂髻等，此即替代餘部加持眼等。若未能作如是修者，勝菩提論師云：「次結本尊三昧耶印，加持心額項肩。」即以前說三部之三昧耶印咒加持。例如尊勝、楞嚴、文殊當以佛部咒印加持，一一應知。第六天者，如《後靜慮》釋云：「有世俗三摩地相。」又說名：「有分別天。」餘處說名相天，即是修<span class='corr'>已</span>生起之本尊也。</p>
<p>如是修六天者，《後靜慮》云：「我性如是已，由真言識修。」釋此義云：「真言識謂六種密咒，即是六天。由彼熏修內心相續，即名修彼。」《金剛摧壞經》廣本中明顯宣說。佛密論師《金剛摧壞釋》引文云：「瑜伽師先洗，安處金剛座，供白修六天，空性字聲色，印相是為六。」又云：「諸佛菩薩，由空性等六種菩提，成金剛手。」此代餘部以五菩提而生本尊。《後靜慮釋》釋此理云：「此且總說真言識修次第，若有餘處說餘相者，亦應作如是修。」此說事部中起天瑜伽法，與此同或不同，皆應依之修習。修六天有二種，一於六天依次思惟，及於天身色三昧耶形等依次思惟，於多所緣多行相轉，是為靜慮修法。二於靜慮所思天身，不思多相，專一而住，是為三摩地修。三摩地者即是心專一趣義故。此如《後靜慮》云：「由真言識修，護住三摩地，命力善防護。」初句與「住三摩地」者，顯示二種修法，餘文明於三摩地修時，防護命力。</p>
<p>修此次第，謂如前說身善安住，不散分別，乃至色天如次修習。先取自為本尊之慢，次當知從眼耳鼻口臍男女根，不淨孔，髮毛孔，出入之風，是名為命。力謂憶餘所緣向彼流散之念。防護彼二，謂止出入息，如龜藏六，似舌飲水，如是由上行風，身內一切遊息，及於諸根聚落任運散動非等引意，向內收攝。如屋內人向外觀望，眼稍合閉，面略上舉，緣自為本尊身，專一等住。命力義如是者，以前引《大日經》即可成。立又命如上釋，力謂止出入息斷其散動。隨自堪能如是攝持，至不能時，徐徐放息，觀自為本尊。次仍如前修，修習疲勞休息之法，至下當說。此中須於明顯天身，生三摩地心久安住。良以風是心馬，能攝持風，則於一境心易攝持。依此密意，故《後靜慮釋》中說攝持風。如云：「心如國王，為念定作意等眷屬圍繞，乘於命馬，若能捉其命馬，則亦擒獲心王及其眷屬。餘處亦說應滅其命，由滅命故，能攝自心及念慧等。」修習靜慮雖須防護，然彼多所緣轉，非如修三摩地趣一所緣而善防護。故但云「護住三摩地」，未說靜慮。</p>
<p>此修幾久，如《金剛手灌頂經》說：「乃至獲得一切威儀，能以明顯天身及天慢心遮庸俗慢。」是故唯於天身明顯持心，猶非具足。須天慢堅固於彼心。此等當於無上部生起次第時廣說。無上部中於天瑜伽堅穩之後，方說持風之風瑜伽，此中則說與於天身持心同時而修。勝菩提論師雖未說此，然佛密論師顯釋續義，極為重要。若於六天，同時修風瑜伽，及於天身持心，則以先請智尊修供讚等，極為便利。後請智尊等，次第不便。若是初修，次第當如佛密而修。若已承事，次作灌頂，依瓶沐浴，並修自他悉地等時，兩種漸次隨修皆可。若後修自起者，爾時亦修供讚，可如餘師所造諸事行部儀軌而修。若先修者，以前曾未別修，故可同時修供養等。</p>
<p>修自起時，諸餘論師，說圓滿修各各諸尊。此二論師，則說先承事時修自起者，但修各部正尊即可。若已承事，於後修自他悉地時，則自起中所說諸尊俱修為善。</p>
<p>鈎入智尊灌頂及印證等，可依餘師所說修習。以二論師未說不修，故不相違。</p>
</div>
<p class='juan'>密宗道次第廣論卷三終</p>
</div><!-- end of div[@id='body'] -->
</body></html>