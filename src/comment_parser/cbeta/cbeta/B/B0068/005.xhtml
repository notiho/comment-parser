<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>密宗道次第廣論卷五</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu11' />
<p class='h1'>行部道次第品第三</p><p style="margin-left:2em"><span class='note-inline'>(壬二)</span>行部道次第分四：<span class='note-inline'>(癸一)</span>為成修道之器而行灌頂，<span class='note-inline'>(癸二)</span>成道器<span class='corr'>已</span>淨三昧耶及律儀，<span class='note-inline'>(癸三)</span>住三昧耶先應如何承事，<span class='note-inline'>(癸四)</span>善承事<span class='corr'>已</span>應如何修成就。今初</p>
<p>當於行部所說大悲藏等曼陀羅中獲得灌頂，成為修道之器。其唯入壇，及入壇<span class='corr'>已</span>灌頂法等，於《根本罪釋》中已說。曼陀羅及灌頂儀軌，恐繁不錄。應於《大日經釋》及《金剛手灌頂經》等中知。</p>
<p style="margin-left:2em"><span class='note-inline'>(癸二)</span>成道器<span class='corr'>已</span>淨三昧耶及律儀</p>
<p>《大日經》云：「當說三昧耶，汝從今以往，乃至命因緣，悉不應棄捨，正法菩提心。汝不應慳悋。損害諸有情，佛為汝宣說，此三昧耶禁，如汝護自命，如是護此等。」又說應住斷十惡等學處。事部所說餘三昧耶，多屬共同故當修學。事行兩部大乘律儀，如《文殊根本經》說即菩薩律儀。故此部根本罪，當如《菩薩地善巧方便經》所說而釋。彼於《戒品釋》中已廣說訖。此兩部中不可以受五部律法而受律儀。其受菩薩戒之儀軌，所有根本罪等，《根本罪釋》中已廣說，茲不更錄。</p>
<p style="margin-left:2em"><span class='note-inline'>(癸三)</span>住三昧耶先應如何承事分二：<span class='note-inline'>(子一)</span>分別瑜伽，<span class='note-inline'>(子二)</span>別釋其義。今初</p>
<p>《大日經》云：「秘密主，天色復有二種，謂清淨及不淨。清淨者，謂現證體性離一切相。不清淨者，謂即顯形有相之色。此二天色能成二種要義，由有相者成辦有相，由無相者亦能成辦有相。佛許由有相，得有相悉地，由安住無相，亦能成有相，是故一切種，當依止無相。」此分有相無相瑜<span class='corr'>伽</span>。有相者，是離修空性之本尊念誦。無相者，是兼修空性之本尊念誦。勿謂但修空性。若不爾者，應許但修空性瑜伽亦能成佛，以說無相能成二悉地故。經中亦云：「不清淨之天色，謂有相色。」此非但說面臂等色，是說有差別色。（此顯無相中有淨色）佛密論師雖說修空名勝義天，亦立天名。然此經義，是分天色為二，及明依之成何悉地。故應如是而說。《明炬論》中亦說此教顯示二次第之天身。</p>
<p>復可分為世出世間二種瑜伽。《大日經》云：「由外內加行，我說第四支，此復是世間，有所緣無上，可加收攝句，意隨逐本尊，微誦為第一，對有緣者說。意誦名出世，棄捨收攝等，與本尊合一，意取為無異，修自性無別，非是修餘事。」此中出世非是聖者身中無漏，是說無我及彼所攝瑜伽。《善根金剛道次第論》云：「事部行部瑜伽部中，修有相方便及無相方便，大瑜伽中生起次第圓滿次第，即是正道。」此說二種次第為無上部，於下三部名為有相無相二種瑜伽。符順此經極為善哉。理由至下當說。</p>
<p style="margin-left:2em"><span class='note-inline'>(子二)</span>別釋其義分二：<span class='note-inline'>(丑一)</span>釋有相瑜伽，<span class='note-inline'>(丑二)</span>釋無相瑜伽。初又分二：<span class='note-inline'>(寅一)</span>外四支念誦，<span class='note-inline'>(寅二)</span>內四支念誦。今初</p>
<p>事部本尊念誦現有多種，然依行部本尊念誦非有爾多。若知於相續中生起有相無相瑜伽之理，則道支分易於了解。故此不說先護身處，供養福田，供養稱讚本尊等法。當說二種瑜伽修行次第及其念誦。</p>
<p>外四支念誦中初事支者，於自生為本尊之前應修空性，當如是思。自與本尊俱無自性，自身五蘊依止四大諸佛了達於勝義中猶如虛空，於名言中猶如影像。除彼所見更無過上，故自亦應如彼所見而正通達。自及所修本尊俱無自性，是緣起故，猶如影像。次想自與本尊無自性之空性，二無分別。必須獲得堅固定解，乃生本尊。《大日經》云：「若諸菩薩由密咒門行菩薩行，當於身中生起身色。較正等覺更無過上。如我之眼耳鼻舌身是四大種所攝，自性本空，唯假名攝，等同虛空。從業因起不可取執，猶如影像。如是如來現正等覺，亦是互依緣起相續。凡是緣生即同影像。由是因緣，互緣起故，天即是我，我即是天。如是應由身色生起天身。」四部修天之前皆應如是修習空性，若未以見抉擇，唯誦娑拔嚩等真言，收攝現事，全無心要。略釋論中亦引以離一異正理決擇蘊無自性修天瑜伽之教。又從空中起天之法，《略釋論》云：「修本尊瑜伽師，此世俗次第中明二種相，一者謂自心相離一切相，變成月輪等相，而修自身為天。」此說有先修月輪等而生，及不修彼等頓生之二法。說是此經〈天真實品〉等中所說。現譯經中缺此。若依前法，先想自心變為圓滿月輪，上有嗡字。從彼收放光明，自身變成毘盧遮那佛。一面二臂，手結定印。其身金色光鬘圍繞，坐白蓮花及月輪座，頭戴寶冠頂有髮髻，身穿絹羅上下二衣。咒印加持之法，廣略隨宜，茲不詳述。次於前面修與自相同之如來，是為第二事支。次於彼尊心間月輪，安布所誦咒鬘，是為四支念誦。此如《大日經》云：「字與字相合，如是事成事，善防護心意，持誦一洛叉。字是菩提心，第二是為聲，事於自身處，當立自為天，應知第二事，是佛兩足尊。咒師於彼心，想清淨月輪，諸字如次第，於中善安布，當加收攝句，修習命及力。命即說為風，說力名為念，防護此二已，先善修承事。」二種字者，兩部《大日經》釋皆未明說。然如前引《後靜慮釋》，說是四支中之月輪咒鬘。有說為修天時之月輪及咒者，非是經義。防護命力，先於明顯天身求安住分，次緣諸字修念誦等，與前事部所說皆同。此經又云：「咒師一月中，善防護念誦，先行密咒者，一事入一事，大稱一切佛，說名為前行。」此說修習一月，一事入一事者，謂緣前方心間月輪所布咒鬘。若生疲厭，可與自心展轉而修。經說意中念誦，且舉一例，俱說意誦與微誦故。《大日經》云：「或由意持誦，或微聲二相，勝瑜伽當觀。」又此二中，先修微聲念誦。意念誦時遮止命力，與前說同。</p>
<p style="margin-left:2em"><span class='note-inline'>(寅二)</span>內四支念誦</p>
<p>由空性中哀阿闇痾四字隨一，如前生起，是第一事。《略釋》說此生起釋迦佛身，於此心間修一月輪清淨堅固猶如明鏡。乃至能見自身為天而修。第二事者，於月輪中，修前所說毘盧遮那，如住龕內。想彼心間月輪有咒安住，而修念誦。於此亦說誦一洛叉。此似亦須二種念誦及意誦時防護命力。「說名為前行」後，又云：「其後可略加，供養花香等，為求成佛故，皆迴向菩提，咒師無所畏，持誦第二月。」此說不雜花等供養承事一月，及雜華等供養承事一月。前經又云：「我多說咒數，當誦三洛叉，是對無罪障，清淨持咒師，說此念誦數，非說餘所行。」如是緣天身持心及依風加行。乃至獲得奢摩他時，應當修習。</p>
<p style="margin-left:2em"><span class='note-inline'>(丑二)</span>釋無相瑜伽</p>
<p>若<span class='corr'>已</span>獲得緣天身等正奢摩他，當修空性。《大日經》云：「若於苑囿，或於寺院，或於崖窟，隨於意遠離處，修菩提心。乃至見相應當修習。」相者《釋論》中謂通達一切法皆無自性三摩地，乃至欲住幾時心能堅住。此中說於四支念誦之前修於空性。是顯修天之前作意空性。然正修空性之次第，是於先修天瑜伽後。如《釋論》云：「由修本尊法身行相無相三摩地門，而修念誦加行之次第者，謂如前說先修四支念誦等一切法。次於本尊二無我性現似顯形色等徧計執性，觀察分析為多極微。」</p>
<p>如何修無相者，如彼經中廣說：「秘密主，若諸菩薩於密咒門行菩薩行，而欲修行無相三摩地者，應作是思。所有諸相為從何生，為從自身或從自心自意生耶。其中身者，謂從業生，應觀彼如艸木土石，無自體用。猶如愚人或如外物，或如偶像。如所造像，雖或有人於彼憤恚，或火、或毒、或刀、或水、或用金剛，若壞、若焚、若斫，然彼無有少分不喜。或用飲食、沐浴、塗香、華鬘、衣服、栴檀、龍腦香等，人天種種上玅資具而為供養，然於彼人亦無歡悅。所以者何，以若於彼性空色像，由我慢故發起顛倒虛妄分別。或行供養，或作損害，其人乃是愚夫自性。秘密主，如是於身當隨身念自性本空。」此說抉擇身自性空而善修習。觀察自心之理，亦如經云：「復次，祕密主，心者，謂無自性離一切相自性本空。祕密主，心無三世，當思離三世者，即由自體遠離諸相。復次，祕密主，愚夫異生，計意有相，當知此乃虛妄分別增語。諸虛妄者即名不生。祕密主，若諸菩薩由密咒門而行諸行，如是思惟，便能證得無相妙三摩地。祕密主，若時安住無相三摩地者，彼於爾時便能趣入如來所說一切密咒。」此說心無自性之理，及唯於心增益執彼實有。如是觀察身心，便能證得無相妙三摩地。得彼三摩地已，能修諸咒悉地。《略釋》中云：「自與天身無二之中，現起顯色形色。次即於彼，或以分析觀為極微，或以本來不生之理，或以自心內向加行攝命之理，或於所現不作意門。如其通達應當現證唯心了別，離天色身無所現境，意如所應誦自明咒。」此說以離一異或金剛理觀察。或於前所說義，以攝命法，攝意不散而住。或於諸戲論境由念正見不作意門，離天形色顯色，修無所現。此與《修次第論》亦極符順。《修次第》下篇云：「《寶雲經》云：如是善巧諸過失已，為離一切諸戲論故，當於空性而修瑜伽。如是於空多修習<span class='corr'>已</span>，若於何處令心流散令心欣樂，即於是處尋思自性了解為空。又於內心亦當觀察了解為空。次更尋思能了解心所有自性亦知其空。由如是解而能悟入無相瑜伽。此即顯示若不觀察，即便不能悟入無相。」由說以慧觀察乃能悟入無相，即說若捨觀慧不能悟入無相瑜伽。此經亦說欲修無相三摩地者，當觀身心非實。故亦顯示若不以慧觀察諸法真實，則不生無相三摩地。故須恒修，正見決擇諸法無自性義所有定解。若無正見，但不起念分別，或有正見，而正修時不修正見空解，唯不分別，皆非修空性者，此復不可毘鉢舍那觀察太過，當如前說止修觀修間雜而修。</p>
<p>如是事行部中有四最要瑜伽謂天瑜伽、空、風、念誦瑜伽。此中勝義世俗二種瑜伽，是修二身正因。念誦是策發本尊心誓之支分，攝於修世俗天瑜伽之中。風瑜伽者是能堅固二種天瑜伽之支分，通二分攝，故總攝為有相無相二種瑜伽。</p>
<p>然於此中說無圓滿次第，故由向內攝風之力所生樂明無分別定，及依此之無相瑜伽，皆非圓滿次第。無上圓滿次第諸不共法，皆當無雜了知。若不詳知下部所有道之差別，則不能知上部不共道故。</p>
<p style="margin-left:2em"><span class='note-inline'>(癸四)</span>善承事<span class='corr'>已</span>應如何修成就</p>
<p>或依劍等外物，修持明劍仙等。或依內身諸處，修地水火風輪，作息災增益等事業。或修曼殊室利等法，感彼菩薩摩頂或讚善哉。若念誦後能感彼相，即得不失菩提心三摩地。此經宣說此等眾多悉地之法。</p>
<p>若於彼四攝道總聚、善能貫攝二部續中諸雜亂義，將諸續教現為教授。乃能墮入知教者數。若不如是，僅能了知道之一分。非為了知總道宗要。故具慧者，當於二部續教現為教授之法，勵力修學。</p>
<p>行部要典《大日經》，依據佛密論師解，今釋二瑜伽次第，是為易入行部門。</p>
</div>
<div class='div-other'><a id='mulu12' />
<p class='h1'>瑜伽部道次第品第四之一</p><p style="margin-left:2em"><span class='note-inline'>(<span class='corr'>己</span>二)</span>瑜伽部道次第分二：<span class='note-inline'>(庚一)</span>經中所說，<span class='note-inline'>(庚二)</span>修彼次第。今初</p>
<p>《攝真實經》為瑜伽部一切經之根本。初緣起分，顯示圓滿二利毘盧遮那，令於彼德。發欲得心。以下經文，俱說發彼心<span class='corr'>已</span>，證得彼之方便。修世出世悉地之共方便，根本經中廣說。彼分〈金剛界〉、〈勝三界〉、〈調伏眾生〉及〈成事品〉四品。初謂如來及如來部，即毘盧遮那種性。第二謂金剛部，即不動種性。第三謂蓮華部，即彌陀種性。第四謂滿眾生願之寶部，即寶生種性。五部之中，根本經僅說其四者。佛密論師說成滿眾生意樂中，就作者門即是寶部，就作業門即羯磨部。業與作者，二合為一故也。其〈後續〉者，為挕能修出世悉地上上有情。說上品成就之殊勝，能得佛菩薩之因。此亦宣說總屬四品之道。〈後後續〉者，為攝不能悟入真實修上悉地之勝方便，為彼怖畏專修，要有所緣愛著念誦供養等之有情而說。此亦通屬四品之道。然此與說，瑜伽續為以修為主之機而說，亦不相違。正所被機以修為主，旁化之機非修為主，不相違故。</p>
<p>若爾此四品道，為對四類補特伽羅說耶？抑為對一補特伽羅漸次引導四位不同而說？《最勝大疏》有云：「如來行者，本性仁賢是等分行。佛部行者，是貪欲行。第二品之所化是瞋恚行。第三品所化是痴分或邪見行。第四品之所化是慳悋行。」此說為對四類補特伽羅如無上部說如來為五部行者。《彼釋》又云：「如來及金剛部、寶部、蓮華部、羯磨部，如次即是自性異熟受用變化四身，大圓鏡平等性妙觀察成所作四智，菩提心布施度、智慧度、精進度。」此就所得果門而說。若如是說，則一一所化之所得，皆須具彼四部。</p>
<p>現證毘盧遮那果者，一一品中，為樂廣中略三機各說三種三摩地。樂中者之四類三三摩地，於每品四印曼陀羅中說。樂略者之四類三三摩地，於每品一印曼陀羅中說。樂廣者之四類三三摩地，於每品中皆說大曼陀羅、陀羅尼曼陀羅、法曼陀羅、業曼陀羅之最初加行，最勝曼陀羅及最勝事業之三三摩地。《真實光明論》謂身是大印，意是三昧耶印，語是法印，業是羯磨印，是以四品四部，別配身語意業四印。《阿嚩達惹論》中亦云：「彼印，即此身等差別，說名大三法業四印。」彼並廣說能立之因。如是所配身等四法，即於毘盧、不動、彌陀及餘二部，說為身意語業，非指某尊之身意等。《真實光明論》中又說四部各有大三法業四曼，而配四印。是依各部身意語業四法而說。如《阿嚩達惹論》亦云：「四部中大曼陀羅，當知是為安立諸尊之色身故，攝身無盡<span class='corr'>藏</span>變化。三昧耶曼陀羅，為表所證解脫門故，安立杵鈎箭鈴等等，攝意無盡藏變化。法曼陀羅，為表所證法之方便，安立住定諸尊，攝語無盡藏變化。如是業曼陀羅安立供養等尊，當知總攝一切如來利有情。」</p>
<p>《真實光明論》文是就主要者言，例如〈金剛界品〉第一曼陀羅中，雖以自部之身大印為主，然非全無意三昧耶印等，說四印印定故，餘品諸曼當知亦爾。《阿嚩達惹論》云：「以此次第，雖就身等四事而說四曼，然實無有離身之心及離身心之語。以是當知各曼陀羅皆有身等四分。故於四部一切曼陀羅中俱有身等標幟。如次即此所說大三法業四印。」若能詳知此等差別，則亦能知《最勝大疏》，有時說四品道為一補特伽羅成佛之緣。有時說為各別補特伽羅之道，都不相違。瑜伽部中多說自起本尊召入智尊以四印印定者，是得果位四印方便。以自身語意業四事，修成本尊身語意業四德，淨治庸常身語意業四法。如是雖依各部說有多種道次，然以佛部或金剛持部之行者最為第一。以於金剛界曼陀羅得圓滿灌頂者，是一切部之阿闍黎。若得餘部，唯是少分之阿闍黎。疏中引證而成立故。</p>
<p>若爾修證毘盧遮那之方便道，唯彼三種三摩地耶？答：彼非圓滿道，尚須先修圓滿自體大瑜伽之道故。修天瑜伽，下三部中皆未宣說順生三有染品次第而修，故彼唯是無上部之別法。然有順清淨品修法。以修五相證菩提道，如最後有菩薩成佛次第，作彼慢而修故。其前所修之道，唯《真實光明論》略說別配四道《資糧加行見修》，三大論師皆未宣說。然於五相證菩提前，順有學道而修，甚為明顯。於成大日如來以後之道，則是順成佛後所作佛事而修。</p>
<p style="margin-left:2em"><span class='note-inline'>(庚二)</span>修彼次第分四：<span class='note-inline'>(辛一)</span>為成修道之器而行灌頂，<span class='note-inline'>(辛二)</span>成器已淨三昧耶及律儀，<span class='note-inline'>(辛三)</span>住三昧耶先應如何成事，<span class='note-inline'>(辛四)</span>善承事已應如何修悉地。今初</p>
<p>入金剛界曼陀羅等灌頂，傳授三昧耶及律儀，令成修道之器。此有但入曼陀羅者，及入<span class='corr'>已</span>灌頂者。後又有二，謂不受五部律儀但受菩薩律儀者，唯傳弟子灌頂。俱受二律儀者，可並傳金剛阿闍黎灌頂。此依《金剛生論》及《上疏》意。《根本罪釋》已廣說訖，故不重述。</p>
<p style="margin-left:2em"><span class='note-inline'>(辛二)</span>成器已淨三昧耶及律儀</p>
<p>得灌頂已，淨治所受三昧耶及律儀，是初修者所不可無。須善精進不可懈怠。《阿嚩達惹論》云：「承事師已，於彼所說大三法業曼陀羅中，如法灌頂，依於大乘現觀儀軌受持律儀。次於所護三昧耶、毘奈耶、正行、禁行，皆當善巧。次為善護三昧耶等，應常勇悍無懈，以修一切自他利為前行故。三昧耶者，即是欲得果者不應違越之事。隨順本尊所喜身語意行，進趣善法遮止不善為相。是大師所制之特勝。」《勝吉祥經》〈初品〉及《金剛頂》所說諸三昧耶及《根本罪》。已於根本罪釋廣說，茲不重述。若不具足護持三昧耶等，即不成就。《金剛頂》云：「雖經百千劫，恒精進修行，世間四種人，修亦不成就。未發菩提心，具足諸疑惑，不依教而行，無信不成就。」此說具足四過，雖修多劫亦不成就，故須具足四德。謂依教授善修大菩提心為入大乘之門，起深信心全無疑惑，依佛所制進止學處諸三昧耶如教守護，於本尊師長所起堅固信。是則在家出家行者，皆當安住律儀而修。《金剛頂》云：「當遠離殺盜，淫欲及妄酒，安住在家戒，爾時修明王。若是出家者，正住三律儀，別解脫菩薩，持明律第一。」若在家身堪受別解脫者，亦當具三律儀而修。</p>
<p style="margin-left:2em"><span class='note-inline'>(辛三)</span>住三昧耶先應如何承事分二：<span class='note-inline'>(壬一)</span>有相瑜伽，<span class='note-inline'>(壬二)</span>無相瑜伽。初又分二：<span class='note-inline'>(癸一)</span>緣粗天身四座瑜伽，<span class='note-inline'>(癸二)</span>緣細標幟四座瑜伽。初又分二：<span class='note-inline'>(子一)</span>四座修法，<span class='note-inline'>(子二)</span>不能時如何修。初又分二：<span class='note-inline'>(丑一)</span>唯得弟子灌頂之四座瑜伽，<span class='note-inline'>(丑二)</span>得阿闍黎灌頂之四座瑜伽。今初</p>
<p>《上疏》說阿闍黎弟子二種不同道者，是依<span class='corr'>已</span>得阿闍黎灌頂與唯得弟子灌頂二種次第。唯得弟子灌頂當云何修？《上疏》中云：「依弟子增上者，自加持等，當如是知。謂自護、沐浴、又自護、護處所。次請本尊，修行禮拜，悔罪，隨喜福德、請轉法輪，請佛住世，迴向，發菩提心，及皈依三寶等。金剛合掌，結金剛縛，金剛合掌，當心解放，所降金剛，令堅固住。修無我觀，如前修月輪等。當如本尊而結大印，令入智慧薩埵。修大印<span class='corr'>已</span>次誦『[嗈-邑+夕]吽[口*(一/火/又)]賀』。意善觀想，召一切如來入自身。修自體三昧耶印已，以本尊與一切如來，及以法業大印印定，用本部三昧耶加持自體，灌自部頂。既灌頂已，善供喜等四供（喜鬘歌舞），敬禮一切如來，善修自身大印，誦『班雜薩埵』等本尊真言。於一年中日修四座。」此謂沐浴為先，修忿怒瑜伽與護輪，於福田前修皈依等。修金剛合掌乃至降智尊，用五儀軌生為本尊，召入與自相同之智薩埵，而以四印印定。次復召入無量如來，亦以四印印定，自部加持。以自部灌頂而灌頂，献供養，敬禮已，修身大印以及本尊念誦。此中僅有一尊瑜伽，無大瑜伽，亦未說修宮殿。《出生薩埵修法》廣略二論，皆說修習金剛薩埵一尊之後，彼住虛空。次想四大漸次積聚，上有須彌宮殿，中有獅子寶座，自從空降安住其上。《廣修法》說：誦「班[嗈-邑+夕]答都」結勝菩提印，自成毘盧遮那。次誦「班[嗈-邑+夕]薩埵」從自心中變出金剛薩埵，住於前面所想獅子座上。次誦金剛薩埵心咒結彼大印，想自身成金剛薩埵。又從吽字變成吽作明王，誦結開門咒印，意想開啟四門。以金剛攝咒印，挕集諸佛。修為金剛薩埵，誦「百名讚」。以四守門咒印修鈎召等。次以四印印定。修供養後，修三平等以及念誦。《略修法》說：自從空降，變一金剛薩埵住於前面所想第二獅子座上。未說自修毘盧遮那。</p>
<p>《上疏》說：依弟子增上者為一尊瑜伽，依阿闍黎增上為大瑜伽。故二《修法》所說一尊瑜伽，顯係依於弟子增上。《疏》雖未說宮殿及中間與前面諸尊。然二《修法》說故，弟子亦應修之。二《修法》中所說修金剛薩埵者，意指投華所中。故當如《疏》所說而修本尊。若欲依彼漸次而修四座瑜伽，當以《上疏》所說為本。《出生薩埵修法》廣略二中，隨依一法而修即可。義既易解又恐文繁，茲不廣敘。修至生幾許瑜伽者，下當廣說。</p>
<p style="margin-left:2em"><span class='note-inline'>(丑二)</span>得阿闍黎灌頂之四座瑜伽</p>
<p>得阿闍黎灌頂者有二，若欲為弟子灌頂者，則如《金剛生論》所說：自圓滿大瑜伽三三摩地具修無減為廣承事。攝為最勝曼陀羅生法等為中承事。修大瑜伽各尊真言誦滿十萬為略承事。隨一即可。若欲修本尊者。如《上疏》云：「如是已說弟子瑜伽與隨瑜伽，當說諸阿闍黎修曼陀羅與修本尊大瑜伽之儀軌。」此說修本尊時，亦須修大瑜伽。《金剛薩埵修法廣論》亦云：「諸得阿闍黎灌頂者，修大瑜伽遍行一切儀軌。」此說若得圓滿灌頂，須俱修諸本尊，未得圓滿灌頂，不可俱修本尊。此非謂略修大瑜伽便足，是須俱修三三摩地。如《上疏》云：「當說方便差別，其三摩地，是正方便。」其三摩地分為最初加行等三，下至為樂略道一印曼陀羅中，亦說修三三摩地故。能成毘盧遮那之正方便，說三三摩地故。若不能修廣中三三摩地，亦須修略三三摩地及大瑜伽。大瑜伽中無廣中略三種差別。修行時量，《金剛生論》說修一年或六月或一月，因彼補特伽羅上中下別，時無一定。若灌頂者，則說乃至獲得諸尊開許而修。修現觀法至何量者。如《上疏》云：「如是乃至見金剛界大曼陀羅，日日勤修。」謂於上午、日中、下午、半夜、四座，依於儀軌次第，遮止散亂。所修次第，勿落空言。務當按文現起總義，以觀察慧觀察而修。遣除魔碍，堅固受持三昧耶及律儀，以敬禮供養念誦等修治相續。觀察本尊，明如現見，乃至爾時而修。此明初生瑜伽之量，非說此後不須再修。阿闍黎與弟子修法皆爾。此未明說於一所緣修心專注之住分者，意謂緣細金剛時修。於說彼勝利時可知。自圓滿大瑜伽，《金剛生論》甚顯，恐繁不錄。</p>
<p>佛密論師，未由<span class='corr'>己</span>得不得圓滿灌頂，與由為他灌頂，以及自修本尊之別，而分修道漸次。然說得金剛界大曼陀羅灌頂補特伽羅，具足三昧耶與律儀，修如來與佛部菩薩之二種法。彼二隨修何種，皆唯一尊。於前宮殿座上，如大曼陀羅時而修本尊。若不能者，則如四印及一切時修其本尊。受持律儀，献內外供并稱讚等日修四座。此說似較慶喜藏師之規，易於修學。</p>
<p style="margin-left:2em"><span class='note-inline'>(子二)</span>不能時如何修</p>
<p>若不能以五相證菩提法，起如來等修本尊者，則當念誦本尊心咒，即修自為本尊，於自前面亦如是修，後供養稱讚等圓滿念誦。如《阿嚩達惹》云：「若不能如所說而修本尊三昧耶薩埵瑜伽之行者，則當念誦。以彼義故，加持自成所持誦之本尊薩埵，受灌頂修三摩地及供養，於前面亦如是修而持誦。」此中唯以本尊心咒起本尊者，是為不能修行，唯欲從持誦等取成就者而說。若能修行則不應爾。前論引教顯了說云：「此第二法唯以心咒修習三昧耶薩埵者，是為唯依念誦而求成就者說，非為能以大印等法修成就者。若爾云何《後後續廣》說『惡見無貪者，此密法非理』等。次說下至以心咒義自成佛身，前面亦唯誦咒而修佛身。如欲修習，誦金剛句一百八遍。」此是念誦本尊瑜伽儀軌，假名為修。然此亦甚殊勝。是故以瑜伽部為諸存亡灌頂及開光等，最下須依此修，而圓滿各尊之念誦。</p>
<p style="margin-left:2em"><span class='note-inline'>(癸二)</span>緣細標幟四座瑜伽分三：<span class='note-inline'>(子一)</span>修習細相之所為事，<span class='note-inline'>(子二)</span>由緣細相令心堅固，<span class='note-inline'>(子三)</span>得堅固已修收放等。今初</p>
<p>《攝真實會》〈初品〉中云：「次極善安住，修習隨一相，彼皆堅固已，智觀三摩地。」《真實光明論》說：「成就微細三摩地已，次善安住所修之天身等，一切堅固猶如現見。由此獲得殊勝堪能心故，所修一切皆能增長。」《阿嚩達惹》亦云：「諸欲得三摩地所生成就之瑜伽師，定應先修微細金剛。」如下所說，若唯以靜慮而修眾多成就者，定須先修此也。總之，此是修習勝奢摩他。故凡奢摩他之所為，皆此所為。</p>
<p style="margin-left:2em"><span class='note-inline'>(子二)</span>由緣細相令心堅固</p>
<p>佛密論師許先修天瑜伽，次修細相。《阿嚩達惹論》云：「如是廣略二法，皆先修本尊三昧耶薩埵，加持自體、灌頂、三摩地、供養已，為令自心得自在故，修細金剛三摩地。」</p>
<p>修行漸次如〈初品〉云：「令舌抵上顎，住想於鼻端，金剛端樂觸，心當得等至。」前二句明得安住之方便，次二句明住已生定之法。此亦應如《阿嚩達惹》中說：憶念本尊瑜伽而修。身者，如《憍薩羅莊嚴論》云：「圓滿一切事已，處遠離處無諸喧鬧，結跏趺坐端正其身，舌根令抵前齒上顎，雙唇平等。」餘三摩地威儀，亦當具足。次修所緣微細金剛色等，如所決定想住鼻端，於彼攝心。《阿嚩達惹論》說：「細如髮端，粗如胡麻，同本尊色，上有五股。」慶喜藏論師許此先於臍生起，誦「蘇叉摩班[嗈-邑+夕]」，次想上昇，從鼻孔出安立鼻端。釋迦友論師則許從心間引生。《阿嚩達惹論釋》說：從心間生起，與息同時，意誦心咒，引至鼻端。佛密論師說：緣微細金剛修時止出入息，於鼻孔中持息，隨順住心生殊玅觸。</p>
<p>持心之法，釋迦友論師引《中觀心論》：「心意如醉象，狂奔於邪道，念索繫緣柱，慧鈎漸自在。」說如是修，慧即正知，謂以調象喻，顯正念正知二法令心調柔。住心所依微細金剛，如繫象之堅柱。意不調柔，如未調象。依止正念於所緣境，令心不散，如繫象索。若心不住所緣，即以正知了知，離過安住，猶如象師見象邪行不如教住，用鈎制伏。以是持心有二關要，一能安住所緣，令不散亂；二若散亂無間了知仍如前住。初依仗修不散正念之法，故須先令所緣明了。謂起有力正念，憶所安住令不散亂。若無明了有力之念，則不能斷昏沈。故《憍薩羅莊嚴論》云：「由慧明了不昧而住正念。」第二依仗修正知法。故非住念太久太急，須於安住不捨之中，時時觀察如所住心為住未住。此謂若太策勵心便掉舉，若太渙散心便沉沒。故須了知離彼二過處中而修，若於微細金剛善堅固已，則由鼻端或餘身分，發生樂觸。由此玅觸即能除遣不堪修行善事之身粗重，生身輕安。若離粗重身即調柔，便能精進。由身輕安引心輕安。經云：「由身輕安而受安樂，由有安樂心注一趣。」此是《憍薩羅莊嚴論》明了宣說，依於微細所緣，引生心一境性奢摩他法。《瑜伽論》說：「由心輕安引身輕安，從此引生正奢摩他。」亦不相違。以此中心輕安，許為心一境性奢摩他故。由其所引經證即可了知。此乃至成就奢摩他而修，甚為明顯。要至引生身心輕安，此方生故。此復先應修習明顯天像。修此時量，於二月中每日四座恒修不斷。如《上疏》云：「若日日中四座加行，乃至兩月定得相狀。」</p>
<p style="margin-left:2em"><span class='note-inline'>(子三)</span>得堅固已修收放等</p>
<p>〈初品〉中云：「若微細金剛，現起樂觸相，其相應普遍，心亦應隨遍，心如欲遍已，乃至遍三界。」《上疏》中說：由修微細金剛之力，能遍自身。若欲增長，次令遍滿聚落，乃至三界。開放之法。《阿嚩達惹》中說誦「薩葩惹班[嗈-邑+夕]」，猶如風吹微塵，散布眾多微細金剛漸令普遍。如是久思惟已應誦「桑訶惹那班[嗈-邑+夕]」。隨入息觸，收聚鼻端成一金剛。如〈初品〉云：「次彼漸收<span class='corr'>斂</span>，乃至住鼻端。」《憍薩羅莊嚴》說：「次從鼻端入右鼻孔安住心間。」誦「嗡祗札底叉」，先求緣微細相之奢摩他。彼成就已，復於種種收放練習定力，此乃殊勝調心之因。故與唯修安住其力不等。</p>
<p>《上疏》中說收放以下修習一月。共修三月，細三摩地即得圓滿。《攝真實》本釋皆廣說微細瑜伽。若能於此獲得了解。則於龍猛派《集密現觀》等，多說先修住分，次習定力，極易了知。</p>
<p style="margin-left:2em"><span class='note-inline'>(壬二)</span>無相瑜伽分三：<span class='note-inline'>(癸一)</span>《挕真實》所說，<span class='note-inline'>(癸二)</span>釋續中所說，<span class='note-inline'>(癸三)</span>略說修法。今初</p>
<p>《攝真實》云：「由悟入阿字，而修一切字，自口入他口，修習得成就。有定穿智慧，名曰三摩地，應由此修印，修已速成就。有慧音隨行，善出正定語，修此能速得，秘密咒悉地。密咒明咒等，悉皆無差別，由修習此慧，能速得悉地。」初頌雖無心咒之名，然《阿嚩達惹》說：四頌如次，是依心咒、手印、密咒、明咒而修通達真實之慧。</p>
<p>阿字是無生故，說為一切諸法之門。由阿字義悟入本性無生，故於所誦一切咒字，皆以法無我理而修。即寂滅無所見也。口、門及悟入義同，謂自悟入與他悟入。以入阿字義故，自無所見。前面本尊即他，次亦入無所見也。若口作門義解，謂自及前面所修本尊是解脫門，是故名自他門。入彼二門義如上說。此文正說漸次展轉觀察，自與前面本尊并諸咒字，皆非實有之分別慧。定穿慧者，謂緣勝義。名曰三摩地者，謂遮揀擇分別，略住正定。第三頌有三摩地語。第四頌中亦同此說。《阿嚩達惹》論云：「諸大論師謂後三頌正說修奢摩他。」文雖別說止修觀修，然正修時須等分修。</p>
<p>若無分別展轉隨咒音轉而能專注，即修密咒之慧。明咒亦爾。二字異者，應以觀察無自性理而令無異。决擇自及前面本尊并所誦咒，皆無自性。修習彼義四者相同。然分修習心咒等慧之差別者，是由佛部等四部念誦者而分，至下當說。</p>
<p style="margin-left:2em"><span class='note-inline'>(癸二)</span>《釋續》中所說分四：<span class='note-inline'>(子一)</span>佛部修法，<span class='note-inline'>(子二)</span>金剛部修法，<span class='note-inline'>(子三)</span>寶部修法，<span class='note-inline'>(子四)</span>蓮華部修法。今初</p>
<p>自修為毘盧遮那等佛身，於前面亦修如是身，心間想有咒字。次於自與前尊抉擇人法無我，獲得無性定解。專修色等不現之三摩地。如《金剛頂經》云：「佛部持誦者，住吉祥佛性，三千世界中，當修習佛身。於彼佛心間，修習自咒字，修自身無我，是人法空性。次於彼佛身，亦想為無我。觀佛色為何，其自性非有，佛無數取趣，非蘊亦非界，佛非能所取，亦非全無佛。六波羅密種，以慧善將護。無賴耶依處，即無我菩提。由如是瑜伽，持誦佛部者，頓超於大劫，修得極歡喜。」</p>
<p style="margin-left:2em"><span class='note-inline'>(子二)</span>金剛部修法</p>
<p>想自身為金剛薩埵，前面亦想金剛杵形徧滿虛空，杵臍安立咒字。次由漸析色等，而得無性定解，應專修習。如《金剛頂經》云：「金剛部誦者，自為金剛心，於此三千世，應修金剛色。於金剛杵中，應想明咒字，此杵即無性，菩提心妙果。此何名金剛，何性無變異，何以名自性，何名空法性。色等一切法，修習為空相，析色為微塵，微塵亦非有。說色即是空，亦名為金剛，由如是瑜伽，速得極喜地。」</p>
<p style="margin-left:2em"><span class='note-inline'>(子三)</span>寶部修法</p>
<p>想自為金剛寶，前面空中想諸咒字，次於所抉擇之能取所取，無實平等性義獲得定解，專注而修。如《金剛頂經》云：「次寶部誦者，自為金剛寶，於此三千界，應修為空相。行者於虛空，想諸明咒字，名諸法無性，名空性真如。外內遍計色，暫時皆無生，若色且非有，彼云何名眼。由無色及眼，諸識亦不生，如是則一切，皆離能所取。由此瑜伽法，得極喜最勝。」</p>
<p style="margin-left:2em"><span class='note-inline'>(子四)</span>蓮華部修法</p>
<p>觀想自為世間自在，前面想有蓮華徧滿虛空，安立咒字。次於所抉擇之一切諸法無自性義獲得定解。應善修習。《金剛頂》云：「蓮華部誦者，自為蓮華心。於三千世界，修習蓮花形。於彼大蓮華，修諸明咒字。智者於蓮華，思惟法心要。如蓮不沾水，亦不染泥穢。如是諸法淨，法界本無生。如來藏為何，即此空法性。色等諸法性，即名真如性。由此瑜伽法，難行大瑜伽，現生成正覺，定當修蓮華。」由於此等數數修習，假名念誦，非誦咒字。《阿嚩達惹論》於說有所緣念誦後云：「有法無我慧瑜伽師，其勝義慧瑜伽，如《挕真實會》及《金剛頂經》所說，諸餘念誦差別，此亦應說。」次即如前所引《挕真實會》以及《釋續》所說而說。</p>
<p style="margin-left:2em"><span class='note-inline'>(癸三)</span>略說修法</p>
<p>如是《金剛頂經》所說，是以毘鉢舍那為主，用觀察慧觀察而修。《攝真實會》所說，則有觀不觀察止觀二分。《憍薩羅莊嚴》云：「奢摩他者，於三摩地思惟為相，謂心專注一所緣境。毘鉢舍那即慧，是心所法擇法為相。謂於定心，決擇此是有漏，此是無漏，此是雜染，此是清淨。」此說止觀行相。簡擇漏無漏等名毘鉢舍那者，是緣盡所有性毘鉢舍那。緣如所有性者，准此應知。若專修習止品住心，後當惛沈。若專修習觀品思擇，後當掉舉。故於止觀二品當平等修。若掉舉者，當作意無常等可厭所緣。若惛沈者，當想心光明等策舉所緣，而令除遣。由如是修，若無功用平等任運而轉，即得雙運。如《憍薩羅莊嚴論》云：「若奢摩他增上，心當惛沈散亂。毘鉢舍那增上，則當掉舉散亂。故應如次，以光明作意，與無常作意，遮止二種散亂。於所思義雙運轉住。用正念索繫止觀馬，遮所失坯之心，念趣正行，即雙運轉。雙運轉者，即是無功用轉之義。」佛密論師意許修空性兼修遮止命力加行。《阿嚩達惹論》云：「如所思惟我、天所誦諸字，由修習無生門，勝解諸法皆為空性。心所依處命力二法皆向內挕。以離色等之心，作意我、天及所誦字等同虛空。」至出息時，領納鼻內微細風觸而放，繫念前面本尊。後仍如前遮止命力而修。如是若有不以正見决擇無我，唯令內心全不執著，無分別住，或由挕息加行等力，引生樂明無分別三摩地，而許為修諸法真實之瑜伽者。且非下三部規，况云無上瑜伽。雖以正見抉擇無我，然正修時，若不繫念正見而修正見所決定義，唯令住心不分別者，亦非修真實義。故諸樂解脫者，先當求無我見，得已，當知無謬修法。慶喜藏雖於《挕真實會》及《勝吉祥大疏》中處處散說，決擇空見之理。於《金剛生論》修本尊之後，亦略說修三種平等性之種子。然未如佛密論師解《挕真實會》，與釋續修空性之理，一處總說。亦未如釋迦友論師別說止觀之相，增減之失，雙運之理。然前所說修習空性之理，是善巧瑜伽部三大論師共同意趣。是故瑜伽部中，由修四座細相，本尊瑜伽，引生有相三摩地法，次生無相三摩地法之義，皆應如前了知。此中說為先承事者，義是漸近所得。如《集密後續》云：「由共與勝別，許二種承事。」說修二種成就方便皆名承事。此中亦爾。是故四部皆說先承事者，是顯進趣上上道之次第。此須善能分別天瑜伽與空瑜伽，於身生起界限。若不知此，僅執念誦修法儀軌，與彼時之持咒而為承事，其所為果，亦僅為行灌頂開光等儀軌而求了解者。未見能得任何一部密道之要義也。下三續部及造彼釋諸大論師，解釋修空止觀之規，皆與蓮華戒論師之三篇修次第論，寂靜論師之般若教授論，無著之瑜伽師地論，及慈氏諸論等所說相同。</p>
<p>先修奢摩他已，次修毘鉢舍那次第之理。未得二種輕安，但是毘鉢舍那隨順，得後始是真實毘鉢舍那之理。修無我中俱有止觀之理，以及成就雙運之界限等，詳如共乘道次第中廣說。</p>
<p>修承事時能得悉地之因，如《阿嚩達惹》云：「諸印密咒明咒等中，雖外供等儀軌亦是成就之支。然一切法本性，於正勤念誦及精進修行者速與悉地。故諸精勤行者，尤當於此精進。」此說勤修本尊圓滿念誦誠為最要。然於修治能碍成就之障，極讚修空，故此尤為重要。即前論云：「若於正等覺等本尊，隨念修習無相。如是由於一切我法無所得故，則無障悉地之惑業，速當獲得如欲悉地。」又云：「若時諸瑜伽師已善承事密咒，而猶未能得如欲悉地者，當於修大印等加行及念誦加行之前後，增上緣本尊之法身。」此是若未能得悉地，於本尊修猛利法時所說。故於修本尊身大印之前及念誦後。若修空性速得悉地。</p>
</div>
<p class='juan'>密宗道次第廣論卷五終</p>
</div><!-- end of div[@id='body'] -->
</body></html>