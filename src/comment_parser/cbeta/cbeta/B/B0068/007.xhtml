<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>密宗道次第廣論卷七</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu17' />
<p class='h1'>了知道要承事為先修地法品第五之二</p><p style="margin-left:2em"><span class='note-inline'>(壬四)</span>承事<span class='corr'>已</span>灌頂之次第分二：<span class='note-inline'>(癸一)</span>明作法之時，<span class='note-inline'>(癸二)</span>作法之次第。今初</p>
<p>《總續》云：「以正寂靜心，於寂靜時日，而行咒迎請，如意得成就。」又云：「凶日與非時，非處無軌則，智不應繪壇，繪者決定死。」又云：「一切續儀軌，須臾而吉祥，常於吉祥日，主吉而繪壇。不吉時作事，全無成就者。」此說善惡時日於作壇法有大利害，故應觀察。應於何月中修，如《總續》云：「自仲秋十五，至季春月圓，智者於此時，如法繪壇場。為除碍治病，及自修諸壇，夏季亦可繪，智者不須觀。」此說七個月中，可作灌頂壇場，餘壇夏季亦可作之。</p>
<p>七月上下弦何時作？及上弦何時作？前經云：「智者於所說，諸月上弦中，十五或十三，初八或十四，初十與十一，或於初一日，初五及初七，初三亦可作，於此十日中，善繪曼陀羅。下弦吉期中，繪壇亦無妨。」《善住經》云：「若與宿曜合，黑月亦可行。」何曜可用耶？前經云：「木曜與月曜，金曜日曜吉，作諸猛利事，餘曜日亦可。」宿可用者，即前經云：「鬼柳與氐星，軫角及婁尾，於此諸日中，繪壇最吉祥。彼等主寂靜，是諸吉祥宿，智者應繪壇，凶日作猛事。」諸凶結合（二十七結合中有八主凶），與凶作用（十一中有一凶），亦應迴避。餘殊勝時如《總續》云：「日蝕與月蝕，及有奇相時，並於神通月，精勤繪壇場。」又說用具完備，信心深厚，精勤事業，無諸損害，花果繁盛，以及弟子承事，師長歡喜之時，亦可作也。《蘇悉地》說師長歡喜時所授諸咒易於成就。《鬘論》說於如是吉日上午，作繪壇事。</p>
<p style="margin-left:2em"><span class='note-inline'>(癸二)</span>作法之次第分二：<span class='note-inline'>(子一)</span>正作灌頂儀軌次第，<span class='note-inline'>(子二)</span>灌頂支分儀軌次第。今初</p>
<p>《幻網經》云：「先攝受地基，次日行預備，三晚正入壇。」故此分三。</p>
<p style="margin-left:2em"><span class='note-inline'>(丑一)</span>地儀軌，<span class='note-inline'>(丑二)</span>預備儀軌，<span class='note-inline'>(丑三)</span>正行儀軌。初又分六：<span class='note-inline'>(寅一)</span>觀地，<span class='note-inline'>(寅二)</span>乞地，<span class='note-inline'>(寅三)</span>淨地，<span class='note-inline'>(寅四)</span>攝地，<span class='note-inline'>(寅五)</span>守護加持，<span class='note-inline'>(寅六)</span>餘處餘壇須否地軌。今初</p>
<p>此中欲釋諸曼陀羅共同儀軌，以《鬘論》為本，因彼論依父續母續等曼陀羅共同儀軌，及明儀軌最詳故。《總續》中說非處繪壇者死，故當觀察處所可否作壇。《鬘論》中說東方繪壇國王死傷，國多災患，南方所為者死，西方阿闍黎死，北方入壇者死，火方（東南）降雨，羅剎（西南）饑饉，風方（西北）風雨，近塔則死，近有龍處則發洪水，樹陰死亡幼童，知彼眾過避前一切，當於城邑村園，寺廟居家，自在（東北）方作，或於悅意東方偏北而作。《勝吉祥經》釋下說，若於火方作天旱無雨起諸火災，於風方作當降大雨，與前不同，又說於樹下作者死，於龍處作死及病水。除增說於南方空房，餘六處同上說。並說彼等是大師說。《總續》中說在塔前作，故遮與塔太近。《金剛空行經》〈四十六品〉云：「村尸林集場，園寺與城郭，東與北方吉，南西則非爾。」又云：「或隨意所喜，於彼處繪壇。」此說可隨意作。若言七方不可用者，與此隨意所喜相違，又說東與北方可用亦相違反。然此無過，東與北者意取東北。遮其餘七方者，謂若不在聚落寺廟等內，而於彼外隣近繪壇，造曼陀羅殿者，雖地悅意亦不可用。若非在彼等處，則可隨意所喜而作。又《總續》云：「一切皆圓滿，緣具最難得，總於平整地，光潤向東傾，其處多甘泉，具好樹莊嚴，令心目歡喜，無害無毒箭，作壇最吉祥，得一切悉地。」毒箭者謂荊棘、瓦礫、懸險、骨鎖、株杌、孔穴、蟻窩、灰炭、鹹鹵、砂石、塵髮、蟲蟻等處，皆當避離。彼經亦說須稍北傾。《鬘論》又說地如龜背，為死亡與失財之因，故當遠離。《金剛空行經》〈四十六品〉云：「寺院與園囿，山巔及盤石，宮殿等頂上，尸林及天祠，凡此諸地址，經中咸讚許。」謂在寺院等內作法，不須觀方。用土觀者，如《鬘論》說掘穴一張手量，速以原土填滿，有餘者善。《總續》則說掘沒膝量，仍<span class='corr'>填</span>原土，若有餘土即有成就，反爾不應作法，作則招苦不獲善果。又《金剛手灌頂經》云：「智者掘肘許，咒師以所掘，原土而填滿，有餘為最上，平滿為中等，不滿則應捨，不應於彼修。」用水觀者，《鬘論》中說，即於前穴，再掘一手，滿注淨水，他去百步返回觀察，水滿則善，水減應捨，若有聲響表有龍難。《金剛空行經》說，東行百步轉回觀察，水滿者善，涸者應捨。《釋論》則說涸至半量以下者凶，餘者良善。又說水若右旋者上，不旋者中，左旋者捨。若有魔碍，以甘露軍茶利辟魔，釘金剛橛。三昧耶金剛論師說掘孔注水時，誦甘露軍茶利咒，向東行時誦三字咒（嗡阿吽），已由方相觀知可用。復以此二觀察者，《總續》說是觀知善者能得悉地，觀察於彼作法能否成<span class='corr'>辦</span>所求義利。《鬘論》中說即於寺院、塔下、宮殿、蘭若作法，亦作彼二觀察。爾時是由彼事觀察吉不吉也。用色觀者，如《金剛手灌頂經》云：「白色修息災，許紅為自在，當知黃增益，黑修猛利行。」</p>
<p style="margin-left:2em"><span class='note-inline'>(寅二)</span>乞地</p>
<p>《總續》中云：「得地主聽許，軌範繪壇場。」此說須得地主聽許，是故觀知可用之地，若屬王等，當從現主乞請聽許。次於上午先行施食，於所觀地用妙香等作曼陀羅，善修曼陀羅輪而為供養，舉昇虛空。次於彼處地祇神等奉施供食，如是三請：「住此諸天龍，藥叉羅剎等，我今乞此地，建壇汝應施。」次誦：「嗡姆集利娑訶，嗡摩哈尼娑訶，嗡當底利娑訶。」口咒左手二十一遍，供養世間自在為先，頭南面東，著新淨衣，臥潔淨處。若夢凶惡，可誦甘露軍茶利咒，勝解一切諸法勝義無性。或再觀夢，若彼施與或未遮難可用其地，遮則莫用。次日上午白前，舉昇虛空諸尊，請其聽許。午時修守護輪，釘諸魔碍，或燒猛利護摩驅逐魔碍。若如後作，則為守護弟子，午後當在火界（東南方）灶中舉行息災護摩。用一切業咒加持之芥子水灰，於彼洒淨。次結金剛跏趺，修如下所說之地神，先献浴足，漱口、閼伽、供品。誦：「嗡請來」及「救護」等，三返祈請。想彼答云：「可如是作。」舉昇虛空。《鬘論》此處未明說向地神乞地，然說先請給地，故是請給繪壇之地。《四百五十論》等亦說施食，當如是作。此與前二是從不現之地主而乞也。</p>
<p style="margin-left:2em"><span class='note-inline'>(寅三)</span>淨地分三：<span class='note-inline'>(卯一)</span>由掘淨地，<span class='note-inline'>(卯二)</span>由物咒定三法淨地，<span class='note-inline'>(卯三)</span>由無上清淨淨地。初又分二：<span class='note-inline'>(辰一)</span>為淨地箭而掘，<span class='note-inline'>(辰二)</span>為觀蟒神而掘。今初</p>
<p>次《總續》云：「用鋤掘其地，次出地毒箭。」須出地箭之理以及如何取出，如前續云：「有箭地基上，作業無成就。箭過謂枯骨，瓦礫及灰燼，朽木并荊棘，勵力盡揀出。」此又名為擇土。掘至幾許量者，《金剛空行經》〈四十六品〉云：「下等悉地別，掘至膝陰臍，揀去腐草石，瓦礫灰炭箭，并諸荊<span class='corr'>刺</span>等。」此說若修上品悉地掘至臍處，修中下品掘齊陰處、膝處，出諸地箭。地箭愈淨，悉地愈易成就，未揀石等之過，如《鬘論》云：「有石起大風，雜骨生痛苦，瓦柴感喑啞，草炭致災疫，有髮木根等，能生微細苦。」了知此過當善揀擇。《勝祥大疏》於須揀除彼等繪壇之理，亦說此諸過失。故是未善揀除繪壇之過，非說掘地發現彼等便有此失。於作台處隨台（作壇之台）量度，而出地箭。若掘餘處而出地箭則無所益。若諸地箭不能盡除當如何作？如《總續》云：「若不能盡除，一切地箭過，則當用密咒，善修治彼處。」《鬘論》與答日迦跋說用手觸地誦咒，然未明言何咒。《賢攝論》與日生師說是「嗡哈那哈那卓答吽泮」，不能揀除地箭之量，日生說是掘至膝許，若不能淨，掘至腰許，若仍不淨當用咒淨。慧鎧師說為除地箭所掘坑穴，當用土水觀察。三昧耶金剛師亦說初二相同。擇盡地箭所餘淨土，和以香水仍填彼坑，若不滿者，可用餘土填滿。次以吽字與一切事業咒加持香水，遍洒捶築，量高半肘，中心略高，東北微低。如是作之勝利與不如是作之過患，如《金剛空行》云：「於前說地相，中高而繪壇，東北微低下，咒師得成就。中高得王位，及諸持明處，北高者死亡，或損失財寶，或害諸疾病。若東方高起，種族速滅盡，地本體中窪，行者受衰損。」《鬘論》於作壇處高低亦如是說。故於處所壇台俱當了知。《總續》中說於台中心掘一小穴，安置穀寶，誦咒加持。難勝月及答日迦跋，《鬘論》、毘布底等亦說中安藥及五寶，此如不空足說安置五寶五穀之瓶，用土填滿。故安地庫最為善哉。</p>
<p style="margin-left:2em"><span class='note-inline'>(辰二)</span>為觀蟒神而掘分三：<span class='note-inline'>(<span class='corr'>巳</span>一)</span>觀蟒神行住之理，<span class='note-inline'>(<span class='corr'>巳</span>二)</span>知已應如何掘法，<span class='note-inline'>(<span class='corr'>巳</span>三)</span>掘地好惡之德失。今初</p>
<p>《金剛空行經》說觀察蟒神。難勝月及無畏、慧鎧、寶鎧、日生、如來金剛等曼陀羅儀軌，亦說觀察。作何等事須觀蟒神，如《金剛空行》云：「佛寺及宮殿，塔壇與築城，房屋花園等，當掘蟒神腹。」《鬘論》說造阿蘭若時，亦應觀察。毘布底曼陀羅儀軌亦云：「造廟塔宮閣，開光建壇等，此當觀地蟒。」故有多事須此觀察，若造曼陀羅室，及前所說掘地修治建造曼陀羅台，定須觀察。在掘地前，如前所說辟除彼處魔碍，奉施食品，次當觀察地主蟒神。《鬘論》但概略云：「以金剛拳執持彈線，與修行伴向右施繞，阿闍黎住火方風方，而彈東西北南四線。將建寺等地基作成方形，秋三月等三月如其次第。當觀頭向東南西北，面朝南等而臥。從日出後，於龍腋下離一肘處，向右旋繞掘為墻基。」毘布底師則詳言之，謂將處所彈成方形，於彼四方，各隨三月所有日數，分九十格。蟒神於彼住行之理，謂於孟秋初一，頭在東北隅格，尾在西南隅格，面向南住。每過一日頭，往南移一格，右旋而轉。三月之中遊行一方之九十格。故經一年，繞盡四方四九十格。此左脇臥，從頭至尾有十張手，每一張手按壓十格，故隨安住何方隅時，皆按壓九十格。其身橫量，覆地九格。故隨住於何方隅時，其陰密處皆在中心。毘布底曼陀羅儀軌中云：「地基作方形，隨三月日數，每方如是分，自在（東北）至火界（東南），東面分九十，從火至離寔（西南），離寔到風界（西北），風至自在隅，如是各九十。秋月孟仲季，頭住自在等，尾在離寔等，陰處居地中。臍下為蟒身，人頂有蛇頭。面南枕左手，右持寶在腰，臥遍九格地，龍身十張手。住東西邊際，如所量地格，初一起遊行，每日行一分，東方如是行，南西北亦爾。冬月孟仲季，白月等面西，勝支（頭）向火隅，尾在風界等。春月孟仲季，面視藥叉方（北），頭住離寔界，尾在自在等。夏月孟仲季，面目望東方，頭在風界等，尾居火等處。經歷一歲中，繞遍一切地。」又說八大龍王住於彼尾端等八處。即前論云：「龍王行差別，隨月別應知，無邊（龍名）身白妙，想尾等次第，其身八龍王，供乳等五供，尾端種性（龍名）藍，陰處力因（龍名）綠，臍螺護（龍名）藕色，臂大蓮（龍名）如金，增財（龍名）綠於心，安立（龍名）紅在喉，耳中蓮（龍名）白光，無邊（龍名）藍住頂。」蟒神亦是無邊龍王，白色殊妙。</p>
<p>云何隨地大小，彼皆如是遍臥。藏師有謂：如彼月影隨器大小，皆現水中，故不相違。然不應理，若一蟒神如是遍一切處，則成相違。體若是一隨地大小影各別現亦無說故。故是為知所欲掘處，是否地神所不宜處，隨地大小作是觀察。非謂所觀一切處，所皆須如是安住。</p>
<p style="margin-left:2em"><span class='note-inline'>(巳二)</span>知已應如何掘法</p>
<p>若爾何為初應掘處？即前論云：「東棄廿七格，北置十三半，竪（東西）九橫（南北）四半，為初掘腋前。」此依頭向東說，謂從頭所按格，西經三九二十七格，是處不可挖掘，再從彼界西過九格。從身背所壓地，前過十三格半，不可挖掘，再從彼界向南過四格半，乃是最初掘處。許彼處為腋前，即掘腋前九格之軌。《鬘論》說有兩派，謂掘腋前一肘處之自派，與掘面前之他派也。《律生釋論》中云：「頭部捨二十格或廿一格，腹部捨二三格，次當定其背尾，掘其腹部。」當觀此與全身首尾共按九十格說，有無相違。如彼又云：「蛇頭一面量，面部有九格，如是項及心，臍間亦彼量，陰處量亦爾，餘為蟒形狀。」此說身量大小決定，與說陰處在地中間亦覺相違。想如是蟒神已，供乳等供，想掘者為碍邊際尊，鋤有金剛莊嚴，右手持上，左手持下，面向東北，掘四鋤土，以寂靜心，置施食內或置火界（東南）等外。第五鋤土散彼地中，餘諸方隅諸作事人皆可挖掘。毘布底云：「人修碍邊相，鋤有金剛飾，左手執下部，怖逐諸魔眾，面向東北方，先掘四鋤土，靜心置食內，或拋火界外，其第五鋤土，善布彼地中，第五散方隅，一切人可掘。」</p>
<p style="margin-left:2em"><span class='note-inline'>(巳三)</span>掘地好惡之德失</p>
<p>若如上說而掘，一切法財意願，皆能成就增長。若掘餘處，生多過失，如前論云：「此增法財願，若掘蟒神王，所壓九分土，喪父母子女，妻妾自親屬，掘背後自死，或離家失財，掘尾死象馬，牛羊及力衰。五鋤有木髮，蟻爪灰招損，有石招風災，穀壳杭染疫，有骨感痛苦。」所言五鋤土中，有木柴等招過患者，是未揀之過，非謂有即生過。《鬘論》如前說者，是說觀察蟒神所掘之地。毘布底云：「次除石等以原土填，若彼不足，亦用餘土，洒以香水，填所掘坑。」此說揀除地箭而作。未說改移餘處及遮彼惡相之方便。日生亦云：「若不除彼箭，當生諸過失。」又云：「由善除地箭，煩惱即盡除。」於觀蟒神所掘之地作是說故。慧鎧論師別說為觀成就掘地與觀蟒神掘地。《鬘論》及寶鎧論師說彼二作一事者，意在建壇之時，若為餘事觀察地神掘地之時，不須觀察三品成就而掘地故。</p>
<p style="margin-left:2em"><span class='note-inline'>(卯二)</span>由物咒定三法淨地</p>
<p>次以一切業咒所加持之芥子水灰，散洒彼地。再以前咒加持牛生五物，東起漸塗，復洒香水。誦「嗡布康」。想為虛空，如〈勝樂灌頂品〉所說修為空性。誦「吽瑯吽」，想地成為金剛自性。《金剛空行經》謂：「嗡阿瑯吽。」次誦：「嗡梅底尼班集拔嚩班[嗈-邑+夕]奔答吽，嗡哈那哈那班[嗈-邑+夕]卓答吽泮，嗡阿吽穴答耶穴答耶惹卡惹卡吽吽泮。」以手觸地加持，想地成為金剛體性，繫縛堅牢。次以忿怒金剛摧諸魔碍，由三金剛淨諸罪惡而為守護。《金剛空行》與《幕經》中，三咒中之第一與此不同。《四座經》說於誦第二咒時，修右手為金剛，伸手拍地而為修治。次降前舉昇虛空之地神，奉施供食，融入地中。手挽花輪印誦三字與百字咒，而以地神加持其地。</p>
<p style="margin-left:2em"><span class='note-inline'>(卯三)</span>由無上清淨淨地</p>
<p>勝解一切法，與空性一味，次勝解真如性最極清淨。《大日經》云：「咒師住分別，而修治地法，由捨菩提心，密主彼不淨，故應離分別，而淨一切地。」龍智亦如是說。故於淨地，此最切要。《鬘論》中說如彈線時所說，方隅決定，於彼地上須能容造所想壇房，四方四門具四牌樓，網輪圍繞，中繪壇場。《金剛空行》亦云：「於如是淨地，當造繪壇房，謂壇與隨順，寶等四倍量。」此說壇房大於壇台四倍，故上所說地軌，多依別造壇房而說。</p>
<p style="margin-left:2em"><span class='note-inline'>(寅四)</span>攝地分三：<span class='note-inline'>(卯一)</span>修天瑜伽啟白舉壇，<span class='note-inline'>(卯二)</span>起持天慢誡勅魔碍，<span class='note-inline'>(卯三)</span>作天步法及例外事。今初</p>
<p>次於曼陀羅處，徧布妙花自坐其中，如法執持鈴杵。圓滿修習當繪之曼陀羅瑜伽及守護輪，遣除魔碍，舌由吽字成金剛杵，右手執香爐，誦云：「徧住十方界，諸佛憶念我，我某甲金剛，於此繪壇場，今請諸佛等，降臨賜成就。」以此《金剛頂》文，請白供養諸佛菩薩。金剛生論譯作：「我名曰某甲，繪金剛持壇。」次若有四弟子可令各持鈴杵，住於東等四方，如其次第而修毘盧、寶生、彌陀、不空瑜伽。若無四者，令一弟子想阿闍黎與本壇之正尊無異，如其次第，往彼各方，持彼彼如來慢與住虛空毘盧佛等，同聲請云：「諸如來寂靜，一切如來依，法無我第一，請說妙壇場。圓滿一切相，離一切非相，普賢最勝身，請說妙壇場。妙寂靜法生，淨治彼智行，普賢最勝語，請說妙壇場。諸有情大心，自性淨無垢，普賢意調御，請說妙壇場。」〈集密第四品〉謂諸如來請金剛持說灌頂曼陀羅者，是為教示未來所化，故當作如是請。梵本曼陀羅儀軌中多用此文。自與毘盧等佛同請者，是從難勝月說。如云：「師等金剛心，持鈴杵弟子，與常等諸佛，由外同勸請。」阿闍黎亦應自想為正尊，由四如來勸請。若無弟子，《鬘論》說可自以定力，當如是行，是為教授。</p>
<p>諸如來者，謂具五部。能生毘盧佛等大寂靜三摩地，故云寂靜。是一切如來所依處故，云一切如來依。是念住等諸法無自性故，云法無我第一。請說妙壇場者，能取空悲無別大樂心藏，是名為曼陀羅。以彩土曼陀羅表顯之，亦得曼陀羅名，今請為說明也。圓滿一切相者，謂具四方等一切相。離一切非相者，離彩土粗細等過失也。由此中有身金剛自性之最勝身故，云普賢最勝身。明顯出生白法性故，云妙寂靜法生。淨治為得彼智之諸行故，云淨治彼智行。能顯彼者，即語金剛性故，云普賢最勝語。開遍一切法自性故，云諸有情大心。由勝義中遠離一切徧計所執，即是意金剛自性故，云自性淨無垢。由調所應調故，云普賢意調御。請說妙壇場等如前，此是《鬘論》所說。持四如來慢者，毘布底及持祥論師，說勝樂壇則為四瑜伽母，紅大威德壇則為痴威德等四慢而勸請，準此道理餘亦應知。毘布底說先献曼陀羅供而請。次將所修之曼陀羅，舉昇虛空。咒曰：「嗡班[嗈-邑+夕]鄔只墀。」義謂金剛善住。印者，二金剛拳伸二食指，指端相觸向下，安住頂上。有謂二小指相連者誤也。結印誦咒舉昇虛空。</p>
<p style="margin-left:2em"><span class='note-inline'>(卯二)</span>起持天慢誡勅魔碍</p>
<p>次解跏<span class='corr'>趺</span>，起向東方並足而立，合掌於頂，誦：「嗡跋羅拏摩彌，薩嚩達他伽達。」禮諸如來。次觀諸有情類，無明所覆，隨魔而轉，為除魔故，自剎那起，如下所說吽迦羅尊，右眼由摩字成日，左眼由札字成月，從睛吽字放如劫火，以此金剛視法，遍觀十方眾生。如是觀時，身作金剛步舞，二目各別作用，如勝賢論師云：「右由摩成日，放金剛光明，睛吽出劫火，勤拋金剛杵，行走光明聚，金剛視觀察，諸毒悉逃逸。左成無垢月，從闇字放光，具足甘露聚，飲諸自眷屬，飽滿而供養。」《結合經》第七觀察中〈第四品〉說，吽迦羅尊三面六臂，遣除魔碍。隨順彼經，故此論師於舉壇輪昇虛空後，說從本尊之慢，轉起吽迦羅尊，答日迦跋亦說起為勝三界尊。日生師與《歡喜金剛羯摩次第儀軌》中說歡喜金剛，即修歡喜金剛。持祥論師說紅黑大威德，即修彼尊。若如彼說，則彼諸尊不須改易主尊之慢。龍智論師說修瞋恚金剛遣魔。此亦不須改本尊慢。然作金剛步舞，須於地上畫成金剛，故當修為立相。《四百五十頌》說，曼殊金剛應成忿怒，故諸主尊非忿怒者，須改其慢住忿怒慢而遣魔碍。次如《金剛頂經》所說住慢，如云：「我即金剛持，我金剛薩埵，我即佛大王，我大力金剛，我瑜伽自在，堅固金剛手，我大金剛主，終不捨加持。」瑜伽諸師說彼頌義是持四部轉輪王慢，此作持六部慢如理應知。此即當於《賢攝》所說持五部等諸佛之慢。最後句義，謂由一切部主教勅終不棄捨，加持言教。</p>
<p>次於兩足心修熾然金剛加持雙足。其種子者，《鬘論》與《結合經》皆說從吽字生。答日迦跋、寂靜論師說從阿字生羯摩杵，次現威嚴拋杵搖鈴，金剛步舞，往自在方（東北方）。次自彼方共諸弟子金剛步舞，右繞曼陀羅地，後遣魔碍。《幻網經》及持祥日生師等亦如是說。毳衣大師、答日迦跋、黑行、毘布底諸論師則說先作誡勅，次繞曼陀羅地。然說先繞一匝，次誡勅後，復以金剛步繞。故與《鬘論》意趣全不相違。當旋繞時，說須結合，故於四門，各與左側弟子，彼鈴內置自杵，彼杵置自鈴內。次前右後，亦如是行，每方各四。毘布底說咒為「嗡喀班[嗈-邑+夕]只，班[嗈-邑+夕]吽迦羅吽泮。」此於繞後而作亦不相違。答日迦跋說次於自在方誡勅，故住彼處。若作長誡勅者，則誦：「若諸天眾，阿修羅眾，藥叉、羅剎、餓鬼、糞掃、忘念部多、空行與空行母、射影、老男、老女、役從、眷屬、迦樓羅、緊那羅成就明咒者，汝等應速他去。我某甲金剛阿闍黎，為令一切有情得無上智，為某甲弟子圓滿大菩提故，今於此處當繪某名大曼陀羅，是故聞此大金剛持勅令速當遠去，若不去者，我以吽迦羅尊金剛<span class='corr'>熾</span>然光明，最極光明大金剛杵擊彼頭顱碎為百分。」此是《結合經》第七觀察中〈第四品〉與《幻網》第二所說。當誦三遍，想放無量明王遣諸魔碍。若作短誡勅者，則誦：「安住身語意，魔碍咸諦聽，我勝金剛持，轉勅語輪者，金剛熾然色，三身所成語，若有違我者，於此壞非餘。」此是《集密經》〈十三品〉所說。當誦三遍，觀想如前。三身亦有說為佛三身者。《明炬論》說此是三身合一之義。故是能教者之差別，非是所教之境。曼陀羅地至金剛際，加持彼成吽字所成金剛體性。已說當說一切位中，隨於何時觀想所緣，乃至未顯，當不散亂，徐徐而修，最為切要。有以禮拜境與發心之境有情各別，持慢境與誡勅之境亦異，故各仿彼形態作種種舞，謂是《鬘論》之軌。然《鬘論》與《教授穗論》，并餘二種《結合經》釋，二種《幻網》釋等，堪依教典都未曾說。故惟藏地樂戲論者，依尼帕爾一類不善巧之咒師，隨自臆度而安立耳。有說略修作四誡勅，是由四門四阿闍黎各別作者，亦不應理。《幻網經》云：「由阿闍黎自作天狀，右手勤拋金剛，左手搖鈴，以金剛步具足威嚴遍繞曼陀羅地。」此於東門阿闍黎所作誡勅，說是阿闍黎自作故。誡勅語中亦云「某甲金剛阿闍黎」故。燃燈賢師、毳衣大師及答日迦跋等諸堪依者，亦皆說是前所勸請之阿闍黎作彼事故。餘三方之誡勅，非許初誡勅之所不攝故。長短二誡勅說隨取一故。以是遣魔誡勅，定是金剛阿闍黎所作之事也。</p>
<p style="margin-left:2em"><span class='note-inline'>(卯三)</span>作天步法及例外事</p>
<p>毳衣大師與黑行論師說加持雙足想旋繞時，足下出光猶如劫火，燒魔令散。未說以足畫地作金剛紋。寂靜論師說繪金剛。《鬘論》亦如是云：「此四因以金剛莊嚴，畫諸金剛，故名為金剛步。各向右旋，展右足等各行一次。」金剛步形有四：獨股金剛、三股金剛、五股金剛、及雜金剛步形。生此諸金剛之處謂足心，種子謂吽。足心向地畫諸金剛，舞蹈旋繞。然《鬘論》說向後退繞印留足跡。當作金剛步時，《鬘論》中說二金剛眼作二種視，謂向前直視及向後回顧。是故四種步法各須二視，此等步法如《鬘論》云：「二目二手腰，足側向右旋，作響而分散，向左亦如是。次作跑步舞，次搖動而舞，速作響如是，舞蹈善轉輪。」榜譯師云：「舞蹈轉如輪。」《賢攝》中云：「應如輪旋轉。」此譯為善。此等次第，謂先如前加持雙足，拋杵振鈴口誦吽字，足於地上畫成獨股金剛等相，二手叉腰，右轉如輪。次疾跑舞，如其所應舉步速疾。如前作已，左轉如輪。前三步法（獨股、三股、五股金剛步形）右足先畫後前二紋，次以左足亦如是畫，間雜而行。第四步法（雜金剛形），以右足畫前右二金剛，以左足畫後左二金剛。一一金剛步法皆應旋繞。《鬘論》僅於誦時說誦吽字為先，未說餘咒。《金剛空行》、《結合》、《幻網》多數曼陀羅儀軌於金剛步旋繞時，亦唯說誦吽字。藏地諸師於此等時，作諸餘法。然《鬘論》意唯有爾許。《鬘論》說有先行一返金剛舞而展右足者，或行三返，或不定等三派，隨欲應作。言展右者，謂屈左腨，距五搩手，右足威嚴直伸。若展左者，與前相違。毘舍佉者，謂二足中間隔二十六指，足指側向，雙膝直伸。周圓者，謂兩足中隔二肘，如鵝翅形。平立者，謂雙足諸指互連，兩足大指及跟相觸。此諸行相是《結合經》、《幻網經釋》及慶喜藏論師所說。此五是於東等四方及於中央次第而作。龍智與無畏論師等，許驅魔時所持天慢，即可作彼形相（五種步法）。故應住吽迦羅等慢口誦吽字。藏中諸師說彼諸法，先定基址，謂足次第按前按側按後，第四立成步法。《結合經》中亦說先定基址。阿闍黎耶向內，弟子向外，東方阿闍黎作右展，弟子左展，南方相反。於餘二方所作步法亦同。次若了知而樂為者，可作餘八步法，及諸形狀，坐位等事。若不了知，或知而不樂故不作者，亦說無過。如《鬘論》云：「若不徧知，或以不能，或樂略，或不樂，而不作一切金剛步法等，或有少分未作，皆不失壞正軌。以遣魔者，由旋繞等亦能辦故。此是明教授者所說。」若不於地作畫金剛等舞，而僅加持足成金剛，繞曼陀羅地基，不可立為金剛步法。黑行論師所說彼時所緣，最須明了。次於彼地塗諸妙香，供花香等，并於四角四門提香爐等，及歌舞等供養。次誦曼陀羅主真言百零八遍，及百字咒七遍，以手觸地。放收天輪，當臥其處。</p>
<p>寂靜論師等說在地中央修現觀已而正啟白，為攝持地。《結合經》及《幻網經》說遣魔已，以金剛步法旋繞為攝持地。《鬘論》亦爾。此為攝地之理，謂由弟子持四部慢，請於彼地畫曼陀羅，阿闍黎耶默然允許，於彼畫曼陀羅。故是攝彼地為曼陀羅基。此須遣離住彼魔碍，故誡勅與步法等，亦屬攝地法。</p>
<p style="margin-left:2em"><span class='note-inline'>(寅五)</span>守護加持分二：<span class='note-inline'>(卯一)</span>先起為天鈎召魔碍，<span class='note-inline'>(卯二)</span>以金剛橛釘所召魔。今初</p>
<p>寂靜論師說遣魔第二日，釘金剛橛，此論亦說。故若當日無暇可如是行。當日能者則隨廣略作步法後即可行之。若第二日作者，晨起即發心云：「為安立眾生於金剛持位，故應遣魔。」剎那想成空性，次由纜字想成日輪，上有吽字成雜金剛，臍有吽字莊嚴光明，放出熾然金剛，各方無少間隙，成金剛牆。上有帳幕，幕下牆上，有金剛盖，外有箭網，其下地基亦成雜金剛體，熾然難忍。於彼中間，剎那自成金剛薩埵為體之勝三世明王又名吽迦羅尊。三面本面藍色，右黃左綠，張口獠牙、卷舌。每面皆現豎眉忿怒三目圓赤，具足輪等六印。額上戴五枯顱，項懸頭鬘鮮血淋漓，人頭相連，以為腰帶繫虎皮裙。以黑無邊龍，束赤黃髮，向上熾然，並安立等八大龍王而為莊嚴。於六臂中，初二手持鈴杵，結金剛拳，兩背相著，二小指相鈎結，二食指直伸，為勝三世印，與自光般若母等住。右下二手持鈎與索，左下二手持顱蓋，喀敞迦（杖之一種）。雙足右展左屈，於雜金剛及日輪上，踏作怖天及時相母。光聚熾然如猛劫火，食盡眾生一切魔碍。猛喝吽聲，顧視十方，從自心間吽字放諸光明，鈎召十方魔碍，付與吽字所出十大明王。言十方魔碍者，謂帝釋等有形魔碍及其眷屬。《鬘論》與《律生釋》於說金剛牆等之後釘金剛橛。然燈賢、答日迦跋、黑行大師等說釘橛以後修金剛牆等。毳衣大師則說二時俱作。</p>
<p>前遣魔者，是誡魔碍驅往他方。此鈎魔者，毳衣大師說是鈎召逃逸魔碍。是遣不受誡勑背逃他處，仍欲為障碍者，鈎來釘制，乃至曼陀羅事未圓滿時釘制不放。此由拔橛可知。此中起為吽迦羅尊誡勑魔碍，及召不受誡勑等者，如《攝真實》〈第二品〉說，往昔大自在等一切暴惡有情為吽迦羅之所調伏，故教後學，亦持彼慢調伏諸惡有情最為殊勝，是此論師之意趣也。</p>
<p style="margin-left:2em"><span class='note-inline'>(卯二)</span>以金剛橛釘所召魔分二：<span class='note-inline'>(辰一)</span>橛及生起儀軌，<span class='note-inline'>(辰二)</span>釘橛法及其他。今初</p>
<p>橛料用擔木與骨鐵三中隨一而作。長量十八指、十二指、八指三等隨一。粗量隨自長量分三之一。作何形者？此論與龍智及持祥論師，唯說修成上作明王下為橛形，餘未明說。〈灌頂品〉云：「十橛上作自像下為橛形。」拉利班[嗈-邑+夕]論師亦云：「橛上為明王，下獨股金剛。」寂靜論師亦說橛臍以上如所修明王像，橛臍以下為獨股金剛形。應如是造。橛上次第纏五色線，塗以芥子及紫檀末，繫紅花鬘，置新器中。如答日迦跋云：「檐等塗紫香，繫紅綾花鬘。」龍智亦說纏五色線。橛之數量，此論說十橛與四橛兩派，後者亦是勝賢所許。然燈賢說一橛。拉利班[嗈-邑+夕]則說五橛。橛之修法，有別修諸尊與不別修之兩派，此論與律生疏宣說別修諸橛為十明王。毳衣大師、慧鎧論師亦說修諸橛為門隅八尊，亦是別修。龍智與答日迦跋說修諸橛為碍邊際尊。持祥師說修為劍害獄主，此是不別修者。然燈賢說一橛，亦修成碍邊際。隨依何派皆先遣魔清淨，次修上半為明王像，下半為獨股金剛相，劫火熾然。若略修者，即此便足。若樂廣者，可入智尊灌頂印證供養稱讚。難勝月云：「橛頂上置椎，由餘手握持，誦前咒而打。」此說右手執椎，擊左手中橛頂，故須鐵椎。此亦先遣清淨。隨修何尊釘魔，即由彼尊右手標幟而變為椎。</p>
<p style="margin-left:2em"><span class='note-inline'>(辰二)</span>釘橛法及其他</p>
<p>次從長聲吽字所成十井，裝諸魔碍，先誦：「嗡班[嗈-邑+夕]格利格拉耶，薩嚩毘迦那吽。」或誦《集密經》說「嗡伽伽」等真言，橛插其頭。次誦：「嗡班[嗈-邑+夕]拇伽羅阿廓札耶吽。」想用椎釘，從自在方起，於光鬘八方，先由阿闍黎釘，次若不能（疲勞等），可由諸門阿闍黎釘。上方橛釘在東方橛之東，下方橛釘在西方橛之西。此中事相，雖是阿闍黎或弟子左手執橛右手椎釘，然所修義，為唯自持天慢而釘，為別有所修耶。《鬘論》中云「彼諸明王」乃至「左以金剛拳握，右手執正標幟所成鐵椎繫紅花鬘。」謂前自作誡勅，將諸魔碍付與十大明王，各釘自橛。是此論及寶鎧論師之意。若《集密》龍猛派則說自作誡勅，鈎召與釘皆由害妙明王作之。曼殊金剛、歡喜金剛、紅大威德法中，皆說前誡勅時，持何尊慢即由彼釘。毳衣大師、慧鎧論師說由門隅八尊而釘。許四橛者，有釘四方及釘四隅兩派，後說是勝賢所許。如曼殊金剛曼陀羅儀軌本釋說用一橛釘於中央。此是十護方神及諸眷屬唯用一橛普釘一切魔碍。日生說想一切魔碍攝為一體，觀想釘於中央，實有橛者想釘於曼陀羅中央，實橛則釘於自在方，最為善哉。論云：「雖說釘於壇外光鬘，現今諸師則說釘橛於曼陀羅室外。其上造十土堆，每一座中皆供花等以及傘食，令彼諸橛明王歡喜，亦不相違。以如是行，亦能成辦所求之悉地故。」此說隨釘內外何處。然為斷除妨碍橛，故當釘入土堆內，每座供養橛者，日日應行。</p>
<p>若無所說橛者，唯修而釘如上釘已，說誦「嗡班[嗈-邑+夕]阿吽」仰掌反轉擊地，作如是勝解者，是依難勝月論師意。勝賢亦云：「又若智能者，釘三摩地橛。」釘橛擊椎，應想一切魔碍皆成一味大樂真如。諸餘魔碍亦皆遠逃。論說：「堅固勝解上下諸方廣大周圍，一切眾生永離魔碍。」故釘橛時，一一觀想，皆須明了堅固。</p>
<p style="margin-left:2em"><span class='note-inline'>(寅六)</span>餘處餘壇須否地軌</p>
<p>若在舊有曼陀羅室與宮殿等餘處，立彩土曼陀羅及於布繪曼陀羅、身曼陀羅等中灌頂等，是否須此地軌？如《總續》云：「仙處與牛圈，岩窟及山頂，或地基堅硬，屋上并盤石，塔前與洲渚，及諸湖沼畔，淨地與觀地，皆不須勤行，亦不須捶堅，高下等眾過，於彼勿憂疑。」說彼諸處不須觀地，前說地須東北低下，縱彼反高亦無庸疑。故觀地法與高下等差別，皆不勞觀察也。言不須淨地者，不須掘淨，非是全不須淨。即前續云：「於本有地基，先當善洒掃，手打誦密咒，即是彼淨法。」《金剛空行》亦同彼說。《律生經》〈第十八品〉云：「昔作事業地，不須再掘等，手觸誦吽字，地以真言淨。」如彼《釋論》說以物咒定三一切淨地。《鬘論》亦說。故當作彼等及無上淨，於不現主乞地法類，及攝地法類等，若於彼處作彩土曼陀羅亦須全作。依布繪壇當如何行？布繪灌頂曼陀羅儀軌中，羅睺羅友、語自在稱、常住金剛所造皆未宣說，就義觀察實亦無用。故彼不須觀地乞地及淨地等。攝地時儀軌者，《鬘論》於意曼陀羅灌頂時說云：「以曼陀羅主形攝持地等，為佛像等開光，為弟子眾灌頂、送聖，究竟乃至寂靜護摩，一切皆以意作。」故修本尊瑜伽，誡勅魔碍，釘金剛橛牆等守護，皆應修習。身曼陀羅灌頂，須否地軌，天竺教典未見明說，諸先師長皆謂不須諸地儀軌，或准意曼陀羅所說道理現見亦可。</p>
<p>頌曰：</p>

<div class="lg regular"><div class='lg-row'>吉祥究竟金剛乘　無上瑜伽教海義　無餘盡攝道總聚</div>
<div class='lg-row'>及道次第決定理　由先承事淨相續　隨於何地繪壇場</div>
<div class='lg-row'>能令清淨諸儀軌　如智者論顯了說</div>
</div></div>
<p class='juan'>密宗道次第廣論卷七終</p>
</div><!-- end of div[@id='body'] -->
</body></html>