<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>密宗道次第廣論卷十五</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu35' />
<p class='h1'>明上三灌頂後依及結行儀軌品第十之三</p><p style="margin-left:2em"><span class='note-inline'>(申四)</span>釋灌頂分二：<span class='note-inline'>(酉一)</span>解釋灌頂及後依義，<span class='note-inline'>(酉二)</span>以灌頂義配道次第。初又分二：<span class='note-inline'>(<span class='corr'>戌</span>一)</span>釋初瓶灌頂及後依義，<span class='note-inline'>(<span class='corr'>戌</span>二)</span>釋上三灌頂及後依義。今初</p>
<p>瓶灌頂中，由彼投花所中如來自性，顯現決定弟子性淨種性。師取花鬘繫弟子首，弟子與彼本尊相見，本尊即當攝受弟子，故傳花鬘灌頂。由能淨除弟子無明垢故，名水灌頂。為以如來部主印定，及為引生頂髻，故於頭上傳冠灌頂。為除煩惱等怨敵故，繫勇士飄帶，是冠灌頂之眷屬。有經說此離冠灌頂別作灌頂，復有未說繫飄帶者，意謂由冠灌頂彼事亦成。令生不異真寔，故傳金剛灌頂。主灌頂者，如《鬘論》說：「空悲無別之無上智，名為法生。表示此者，謂鈴及聲灌頂。為彼主所灌頂，故得主灌頂名。」此謂能生八萬四千法蘊，故名法生。出生無上智慧之主，即名法主，體即出生一切諸尊之金剛持。表彼宣說諸法蘊故，以鈴及聲而為灌頂。為得彼主而灌頂故，名主灌頂，即鈴灌頂之異名。由種未來能得佛名之種子故，為名灌頂。由此六種灌頂，能令弟子成何勝緣？第一令彼所化是此如來種姓。第<span class='corr'>二</span>令順彼佛種姓，名此如來，安立堪成彼佛名之功能。第三令知彼佛部主，安立能成彼佛相之功能。第四安立成彼佛心無二智之功能。第五安立成彼佛語說八萬四千法蘊之功能。第<span class='corr'>六</span>安立能除障碍成彼如來種姓無明之勝功能。《鬘論》此說最為善哉。</p>
<p>阿闍黎灌頂中，為令弟子從今時始決定了知，為證清淨雙運菩提應精進故，授金剛三昧耶。三昧耶者，是金剛持決定應行，執持金剛不可違越。為令證悟真如，定能宣說八萬四千法蘊，故授鈴聲三昧耶。為令成辦最極堅固方便智慧大樂體性正等覺性，故授印三昧耶。印，謂天身大印，即是金剛薩埵父母。三昧耶者，謂自身為彼尊不可違越。印三昧耶能令佛身堅固，故《幕經》中唯以印三昧耶，說為正覺灌頂，以餘二三昧耶為其眷屬。如彼經第十五品說初名水灌頂，至第五名名灌頂，第六名為正覺灌頂。第四品中名灌頂後，唯說鈴杵二三昧耶，未說印三昧耶。故知正覺灌頂，即是印三昧耶。不說餘二三昧耶為灌頂，故知經意謂是彼眷屬攝。餘諸經中總說三三昧耶為阿闍黎灌頂眷屬，如前所引「智慧滿十六」等。然此非謂印三昧耶《幕經》中說是阿闍黎灌頂，餘經說為彼之眷屬。此《幕經》說阿闍黎灌頂時，曾說「瓶灌頂第七」故。故此是說《幕經》於彼印三昧耶說為正覺灌頂，餘經說為阿闍黎灌頂之眷屬，未說灌頂之名。由洗垢義立為灌頂印三昧耶，不妨立為正覺灌頂，與三昧耶為阿闍黎灌頂眷屬，不立灌頂之名，二俱無違。說此灌頂名阿闍黎灌頂與不退灌頂者，譬如十地不退菩薩，十方諸佛為授灌頂，如是此及三三昧耶，亦是諸佛與自師長，為令與諸有情說無量法成就阿闍黎故，於三界法王位而授灌頂，故名為阿闍黎灌頂，如彼不退菩薩灌頂，故名不退灌頂。非但就此同義，亦以能生殊勝不退種故，名為不退灌頂。故是得不退之灌頂及具足不退之灌頂。依上所說，故或有云：「金剛密智三，此名阿闍黎。」許金剛阿闍黎，秘密慧智三灌頂為阿闍黎灌頂者，唯是劣慧惡見之宗。</p>
<p>誦真言者，為令無障碍故，為令熏成息災、增益、愛敬、降伏悉地種故，為令清淨勝義真言，無二妙智悉地器故。傳眼藥者，為除無明眼翳生天眼故。鏡者，除無明後為令觀察通達，此種種法如影像，故定解諸法皆無自性如影現者，先須破除法執無明開發慧眼。故此二種能於相續立中，觀見殊勝種子，即生通達如幻妙慧，須先破除實執通達無明所執治品。授射箭者，為勝四魔，穿徹法界最細鵠的。眼葯與鏡灌頂，雖能熏成殊勝堪能，以聞思慧通達空性，但由總相通達真寔，非善透徹。為令究竟達其底裏，以箭灌頂復令熏成殊勝種子。</p>
<p style="margin-left:2em"><span class='note-inline'>(戌二)</span>釋上三灌頂及後依義</p>
<p>祕密灌頂，為令成為信慧之田，守護三昧耶及清淨語。成信田者，謂於密咒、密行不生邪疑，信心堅固。令成發生彼信法器之理，謂將明妃奉献師長，及嘗師長明妃等至二界，由師長與本尊力故，生殊勝樂遣除不信。如鈴師云：「住蓮花正行，希有大安樂，啟白於大師弟子滅分別。」成慧田者，《口授論》云：「由彼清淨田，通達一切法，幻等十二義。」謂由密物著口入心蓮內，成為通達幻等，諸喻所顯幻身義之法器。或成為慧智灌頂之法器。守護三昧耶者，如鈴師云：「集一切勇識，會一切天女，世俗菩提心，祕密物灌頂，彼勇識天女，大妙三昧耶，具五界妙味，當嘗彼安樂。」謂集一切勇識、勇識母體脈中精髓，由食二種世俗菩提心故，當依五甘露等食三昧耶，於前所說守護之三昧耶而得自在。五界，如《金剛鬘經》云：「五界生精華。」謂身中地界等所生精華。或如《集密後續》所說：「住空界中央，具香水及髓。」拏熱跋說髓為種子。配餘甘露，故是五種甘露。空界，拏熱跋謂師長、父母、金剛、蓮華交合空界。此中實具二界以及香水，餘者集其淨分精華。清淨語者，謂不異主尊父母之師長父母等，至所生俱生喜之密物，與請十方一切諸佛菩薩所化體性無可分別，具大力故，嘗彼能生《大印點》中所說如童女樂。如是彼樂下至舌喉等處，能淨彼彼諸處脈風，故能淨語。由舌嘗受菩提心味能淨語者，是密灌頂之力。由身領觸二界觸塵能淨意者，是第三灌頂力。如是由彼勝物因緣，加持脈風及菩提心，故成修脈風猛利等瑜伽之器。由修彼等，成自加持幻三摩地之器，故於修習彼道獲得自在。</p>
<p>第三灌頂，慧謂勝智，於此有故，是為外印。智謂從彼所生離分別心，清淨俱生歡喜，廣如前說。由修第三灌頂所示之俱生智，最後離一切障，周徧清淨，即第四灌頂。此等由大樂味洗淨意故，亦名灌頂。可知除彼安立功能，以及自在彼道立為灌頂，尚有其他安立之理。</p>
<p>為令了知般若明妃是圓滿最勝無漏樂之正方便，故初發業者，及彼等字所攝智增進位，皆不應捨，故授明妃禁行。如《金剛空行經》云：「若時無分別，方便行諸業，修無分別故，諸禁行中勝。」已具最勝禁行何用餘禁行為？為令專修五智自性菩提心行，故授金剛禁行，終不應離。若離諸行，亦不能證彼菩提心，為令學故授行禁行，此有三種，第一行者，謂於內三印中，愛樂修習。如《遍行》云：「顱杖為天身，觀小皷即慧。」「咒謂飲器顱。」天身謂身，阿那哈達或那達者，謂不可壞自性猛利之聲，領受無二大樂所依，謂世俗菩提心。為表此三，明自身為天身，及猛利火，安樂所依拘陀，是為內印，餘二易知。其表樂者，謂別釋迦跋羅，其崗字與跋羅，可作護樂解釋，第一明父，第二明慧，第三所誦真言，是為外印。第二行者，受持五種莊嚴，謂由與瑜伽母具足禁行，引發淨法界等五智。第三行者，若得四種視法神通等力，為欲饒益諸有情故，離世間行諸瑜伽師或瑜伽母，由修一切內莊嚴力，出生悲空無別大菩提心。</p>
<p>授記，謂授記稱讚云：「汝能通達三界無分別之法性。」此是授記時之咒義。故應釋彼咒義，補謂具足風輪等眷屬之地下，補嚩即是地上世間，娑謂天趣乃至有頂，彼三皆是汝（所通達）故云。當三地自性之真寔三昧耶，謂極喜等漸次能證。此即「三昧耶當補補嚩娑」之義。《金剛幕》第四云：「嗡我今授汝記，脫三有惡趣，金剛心如來，善成諸有故。從今以往，汝於地下地上超地，成為某甲金剛如來。」最後句即達塔伽達悉地之義，《釋論》釋第四句謂得無住涅槃故，第三句謂所記之可事。</p>
<p>隨許，謂如儀軌修成就已，當說法等利益有情。</p>
<p>慶慰，謂汝受用欲塵亦能成佛。由入壇灌頂等，增長堪成佛之功能，慶慰弟子，令知彼義。</p>
<p style="margin-left:2em"><span class='note-inline'>(酉二)</span>以灌頂義配道次等</p>
<p>若善了知四灌頂體，及傳授彼於修何道能得自在，并成彼果之理，則於經中廣讚灌頂，能獲信解，即以灌頂而為最勝教授。若具此解，即奠咒道之基，成就之本，開啟甚深二次第門，能於灌頂珍重，授受皆極清淨。傳第四灌頂者，師告弟子作如是言，汝今此身修為報身父母結合等至行相，於真寔義引發等至俱生妙智。然僅勝解身為天身，非實成佛。汝心安住諸法真寔，亦僅須臾勝解作意，由總相門而為通達，非於真寔如水注水，心無分別，及能常住。然如是修是等流因。若具方便支分修習究竟，非但勝解，其身寔成佛之色身，心與真寔亦無分別常時安住，此即名為咒所成果。七支具足，亦名第四灌頂。是為曉示雙運已廣說訖。</p>
<p>此中所明果位雙運，是無上部不共所成。即是道位修自身，為欲天父母行相，由收放二種菩提心，修俱生樂為道之力。此果親因，須離身為天身，心與勝義不能合為一味，及心能時身不能住天身之失，而能二者同時俱轉。此即安樂為道勝方便之有學雙運。爾時自身雖未寔成佛身，然異初次第及幻身以下，須別修一殊勝天身。《集密經》中詳說，恐繁不錄。有學位中二諦雙運，須先別生世俗幻身與勝義光明三摩地。以無單者，則無雙故。此二漸次，世俗於前，光明於後，現證心與光明一味三摩地後，次即能發雙運故。修習此道須傳第三灌頂，以彼表詮光明。第三灌頂雖依二印隨一而生，然依二印引生四喜，不必先得第三灌頂，唯得瓶灌頂者，堅固修習生起次第，亦得生故。初次第時，說與智印等，至引生四喜有多種故。龍智菩薩於生起次第初加行時，俱說真寔修成二明妃故。《明炬論》中亦說生起次第有三行故。若修生起次第得堅固者，依止智印不能引生四喜，則彼無間傳受四種灌頂補特伽羅，先未曾修諸天瑜伽，依止智印而傳第三灌頂，應有不能生四喜失，許依智印而得第三灌頂，則成矛盾。如是修習祕密灌頂道時，亦依明妃生四安樂，以密灌頂成為幻身教授之器，如前已成。幻身之前，須生起心遠離三空之智。彼等諸智亦說依止明妃乃得生故。如《五次第論》云：「一切幻事中，女幻最殊勝，三智之差別，此中明表示。」若謂既云三智，故是不發俱生喜者，如前所說，全未修習生起圓滿道者，傳第三灌頂時，尚生四喜，而說生起次第已達究竟，由語遠離於風得自在者，依止明妃不生四喜，寔為可笑。以是此中觀察四喜生或不生，係指如彼第三灌頂時所生者，是菩提心至摩尼中未外出時，俱生歡喜。豈有如此俱生，心遠離時，而反不生。彼論說三智者，意謂即彼三智究竟清淨，滅盡微細二取，智與真寔同成一味之勝義智，是為俱生，爾時無彼智生，故未宣說一切空光明智。故於初灌頂時四喜，瓶灌頂道生起次第時之四喜，密灌頂道風及猛利等時所生四喜，第三灌頂道光明時所生四喜，第四灌頂道有學雙運時所生四喜（或名四空），應善分別。如是唯修由風瑜伽以及猛利然注之力，溶化諸界，令菩提心住摩尼中不出外時生俱生喜，不須定傳第三灌頂。如修瓶灌頂道第一次第，及於密灌頂道修脈息等瑜伽，不安立為瓶密灌頂。如是修習如彼第三灌頂所生俱生，亦不立為第三灌頂。所說得此灌頂，能於此道得自在者，意謂得彼灌頂無間，於彼諸道聞思而得自在，非說得彼灌頂無間，即可修彼諸道。如得時輪灌頂無間，不能即修三摩地支，具得《集密》灌頂無間，未能即修雙運轉道。然至能修彼時而修，亦無修彼不得自在之過。</p>
<p>如是發起勝義光明圓滿次<span class='corr'>第</span>，須先發起如幻之世俗幻身三摩地。此復由修風猛利等瑜伽令風與菩提心堪能調柔，引發四喜智德，故須先修秘密灌頂諸道。所言幻身，非謂由達一切諸法皆無自性，後見所現皆如幻化。是由現證三空智力，行者自身轉成幻身。此如集密應知。一切脈息及菩提心上行下注等諸瑜伽，非謂皆是密灌頂道，以修光明以上亦須多修彼等，故是最初調柔彼等之諸瑜伽。</p>
<p>發起如是圓滿次第殊勝智德，先須以瓶灌頂第一次第成熟相續，故由瓶灌頂道，成為生起次第法器。</p>
<p>說瓶灌頂成就化身，秘密灌頂成就報身，慧智灌頂成就法身。此中所說報身，雖可作幻身解，然依密乘通義，多指佛語。如是化身謂佛色身，其等流因，謂由修習生起次第及彼所表圓滿次第，天瑜伽等所成。法身，謂常住真寔之佛意。其等流因，謂由修真寔義俱生智之所成。如來語（報身）者，謂由修習密灌頂道，於彼語根本風獲得自在所成。故說彼三灌頂能成就身語意三種金剛。如是身語意三不可分離，即是第四灌頂。此復由前二道成道位之第四灌頂，由修有學雙運，成就無學身語意三不可分離。是故四灌頂中能攝一切二次第道。</p>
<p>入曼陀羅，預備等時，亦說歸依發心，受二大乘共不共戒，及諸學處。故若善能觀擇灌頂諸法，即了一切咒道宗要。若善了知二種次第漸次，以及雙須二者之義，能滅眾多妄計。受持瑜伽自在毘囀跋教授之藏地智者，說一切咒道宗要，皆在灌頂中求。誠為善說。</p>
<p style="margin-left:2em"><span class='note-inline'>(申五)</span>釋後法理灌頂開合</p>
<p>金剛禁行乃至慶慰五法，有謂若唯受明灌頂便滿足者，或唯受阿闍黎灌頂以下而滿足者，即於彼後傳授。毳衣大師唯除行儀禁行，亦說餘四可如是傳。若未傳阿闍黎灌頂，而教說法利生隨許，云何應理。無失《大日經》中唯傳水灌頂後，亦說有說法隨許故。雖不可說無上部經，事行部經已可說故。故若作彼兩部阿闍黎者，可於傳受五明灌頂之後而作隨許，不須更得阿闍黎灌頂也。咒灌頂至射箭等四，明灌頂後亦可傳授。眼藥與鏡，《大日經》於水灌頂後說故。其咒灌頂，鈴論師等多於五明灌頂之後說故，弓箭亦可如是行故。</p>
<p>明灌頂之後依，如《寂靜》論師云：「傳明灌頂，决定得共菩提，非得正等菩提。為令久後定得正等菩提，故於明灌頂後可傳少許禁行，不傳授記慶慰，以此二屬不退地故。」此說彼後不作授記慶慰，唯傳金剛禁行之理。然於少數殊勝所化亦說可傳，如云：「有時傳受明灌頂後，觀器殊勝，亦可授與禁行授記，及以慶慰。」意謂令彼憶念我得授記及以慶慰，由此增上勝解力故，久後決定得大菩提，義與授禁行同。又有經說第三灌頂亦傳明妃禁行；有經未說咒等四事及行禁行；諸總隨許，三三昧耶，具善根等，意謂如彼諸義隨應攝入餘灌頂中。具善根者謂慶慰或授記。云何攝者觀察即知。</p>
<p>有經論說隨許慶慰，不退灌頂中攝。《鬘論》說彼一切皆異。《幕經》第十五云：「初謂水灌頂，第二冠灌頂，杵灌頂第三，第四謂自主，第五名灌頂，六謂正等覺，瓶灌頂第七，第八密灌頂，第九謂慧智，以金剛加行，授金剛禁行，佛為自授記，是灌頂次第。」此中未說花鬘灌頂，以是水灌頂等之因。傳授咒等，如其所應有時說為阿闍黎灌頂之眷屬，有時說是第四灌頂眷屬，有時說是餘灌頂之眷屬，如餘經說應當了知。天種慧論師說第六灌頂為鬘灌頂，以花鬘及咒灌頂等，於四灌頂隨一所攝。《集密後續》故作此說：「三灌頂各異，此經所觀察，瓶灌頂第一，第二密灌頂，第三慧智定，其第四亦爾。」《結合經》云：「灌頂有四種，初謂瓶灌頂，密灌頂第二，第三謂智慧，第四亦如是。」二《觀察》中說四灌頂，以阿闍黎灌頂而為第一，於中分水冠杵主名及阿闍黎之六。一切皆名瓶灌頂者，以諸如來及佛眼等明妃執瓶而灌頂故。</p>
<p>若彼皆是瓶灌頂者，云何又說瓶灌頂為第七，為欲顯阿闍黎灌頂較諸水灌頂等最為超勝，故說瓶灌頂為第七，非說水灌頂等非瓶灌頂。「以金剛加行」釋中未解，察其含義雖可釋為第四灌頂，然有具聲（即三囀聲）應連下文，蓋即金剛禁行別名。四灌頂中若以阿闍黎灌頂為第一，則攝水灌頂等入於阿闍黎灌頂中，意謂彼是阿闍黎灌頂之因故。故或攝為瓶灌頂等四種灌頂，或離瓶灌頂與阿闍黎灌頂而別說水灌頂等，皆不相違。又說十四灌頂各配一地，是於瓶灌頂中開為十一，亦無四灌頂中不攝之過。《大印空點經》云：「四灌頂次第，由果說三種，初謂師灌頂，第二密灌頂，三慧智灌頂，第四亦如是。師灌頂十一，密灌頂十二，慧智為十三，如是為十四，每灌頂一地，是諸地自在。」此經說瓶灌頂分為十一，每一灌頂別配一地。《金剛鬘經》亦同此說。復云：「三為因灌頂，第四果應知。」十一種者，鈴論師云：「由師業差別，說四種灌頂，水灌頂等別，四開為十四。」此中最初說水灌頂，故知不數花鬘，從水灌頂開為十一。彼師明說五明灌頂與咒灌頂，不退灌頂正行等七。餘四當是授記慶慰二合為一，金剛禁行、行儀禁行、及隨許法別說為三，莫如《律生》別說禁行、授記、慶慰、隨許等四為瓶灌頂。若如彼者，唯說五明灌頂，與說彼四以及不退灌頂為瓶灌頂。無咒灌頂，僅有十故。若不爾者，則鈴論師《灌頂儀軌》應未別說十一種瓶灌頂，彼離授記未說餘慶慰故。故是略攝慶慰，略不礙廣，廣開亦可。</p>
<p style="margin-left:2em"><span class='note-inline'>(未二)</span>依止餘曼陀羅灌頂斷疑</p>
<p>於彩繪曼陀羅灌頂如是，若於餘曼陀羅灌頂為同彼不？語自在稱、無畏論師、羅<span class='corr'>睺</span>羅、吉祥友及常住金剛等，合說布繪彩繪曼陀羅灌頂法，故依布繪灌頂，當如前說。</p>
<p>所繪之曼陀羅，亦由意修曼陀羅法，成可灌頂之曼陀羅，故唯意修，最為第一。以是灌頂開光及護摩等，此論師許皆可意修，如《鬘論》云：「此繪儀軌，亦由意修儀軌方能有果。故唯意曼陀羅儀軌，最為第一。是故以曼陀羅主身，攝受地等，像等開光，弟子灌頂，送諸聖眾，以至息災、護摩皆應意作。」何時方可依靜慮曼陀羅傳灌頂等，即彼論云：「若時無有資財，不能俱辦此等一切，或非道理，或無可得，爾時應修。雖有外物，亦唯靜慮為主。」不能成辦繪曼陀羅等資財者，《時輪經》於徧捨弟子作如是說。非道理者，意謂縱有資具，然於是處繪曼陀羅有大遮難。無可得者，意謂非但現無資財，後時求亦不得，或是離此資財無可得處，餘處莫能獲得灌頂。若可依於意曼陀羅，何用更繪曼陀羅為。若有資財可繪壇者必須繪壇，以於此事供捨資財增長無邊諸資粮故，即前論云：「然世間見，信樂施等，為增福故，許外儀軌。」榜師譯為：「世間見及信施等。」又可依靜慮曼陀羅更有餘證，即前論云：「諸先師說若無資財可依，唯修成辦一切儀軌。」是故初發業者，由心堅固，可於意變曼陀羅中，如前開光，弟子灌頂。又如《佛頂經》云：「慧蓮華中壇，億踰繕那量，於三層壇中，傳弟子灌頂。」又云：「唯由意於彼，佛許為壇場。」引此文證，謂若非由靜慮，不能成立十萬踰繕那等。「初發業者，由心堅固。」謂須殊勝本尊瑜伽。龍智亦說弟子灌頂共有八曼陀羅，第八即是意曼陀羅，前七是就彩繪曼陀羅之質料而分。</p>
<p>身曼陀羅灌頂，鈴師論中除注誓水，及降智尊，開示壇場三法，未說餘入曼陀羅法，然亦應作。以鈴論師灌頂儀軌，多依釋續《金剛鬘》故，此經通說身曼陀羅及彩繪曼陀羅灌頂，於入壇時，亦唯說彼三法。以是身曼陀羅，若許棄捨餘入曼陀羅法，彩繪應同。彼既不爾，此云何然。彼經於行禁行後云：「次將經螺等，弓箭與劒輪，如前咒清淨，漸授弟子手。」故亦可傳此等。授記慶慰，彼亦合說。總之鈴師身曼陀羅灌頂，顯依釋續《金剛鬘經》。故應順彼經義而釋。</p>
<p style="margin-left:2em"><span class='note-inline'>(午二)</span>犯三昧耶還淨法</p>
<p>如是獲得一度清淨灌頂及三昧耶律儀，然由無知、煩惱熾盛、放逸不敬、犯戒四緣而有毀犯。除根本罪，餘罪可往有咒戒者之前，以出罪法而出其罪。犯根本罪壞三昧耶，須以灌頂還淨，應從師長重受灌頂。若無可重受處，則可如阿闍黎入壇儀軌，自入曼陀羅受諸灌頂，及三昧耶律儀而為還淨。如《鬘論》云：「若自犯三昧耶，此諸灌頂如阿闍黎入壇受法，應如是受。然是師長在極遠處，或道難行有諸危害不可往處，非在餘處。」如《憍薩羅莊嚴論》云：「弟子入時，師長應先自作入壇儀軌。何者有由忘念越三昧耶？故阿闍黎應先自入。」此說為他灌頂，亦須先自入壇，淨三昧耶。是故若無殊勝阿闍黎處可受，若自己善承事，了知清淨儀軌，可修自入壇法。除正行時，所有受戒清淨儀軌，及餘唯預備時有者，阿闍黎於自入壇時須善修行，並於爾時傳授弟子，如前已說。律儀還淨灌頂之前，應如何行，如《鬘論》云：「若犯毀訾師長等罪，隨力所能先設歡會而行供養，次於師前先正懺悔，如前受戒。」謂應先於師長，三昧耶友，作大施會多修懺悔，次乃受戒。黑三昧耶金剛、《札拏經》釋亦云：「於師長及金剛兄弟，轉資粮輪，說犯某罪而行懺悔。」《根本罪大疏》等說唯除第一根本罪出諸餘罪方便不待灌頂，不可憑信，以《時輪經》，寂靜論師、《札拏經釋》、《律生疏》、《鬘論》等多說隨犯何根本罪，皆須重受灌頂而淨治故。《札拏經》第十七亦云：「若由放逸故，違師三昧耶，彼當繪壇場，對佛而悔罪。」繪曼陀羅，正為灌頂。黑行論師別分師長與三昧耶，三昧耶者，謂佛語等，說違彼等為罪。如是灌頂還淨，務須至心悔前防後。若無彼心，以為先犯後受無過失者，決定不可。如《時輪大疏》云：「言犯根本罪為還淨故，仍入此曼陀羅者，謂若爾時住七灌頂，或瓶灌頂，或密灌頂，犯根本罪。爾時為淨罪故，繪此曼陀羅已，為不更犯故當重入。言次得隨許仍在眾會者，謂住於種性中。言前名為長今成幼小者，謂令謹防不復犯故。言如來決定者，謂諸弟子決定應如是行。」此於防後不復造心，殷重教悔。犯戒後還淨者，較前學位須降下座。答日迦跋《時輪灌頂品釋》有云：「此說誓不復犯，非無防後心者，如人中毒，醫為除故，令服藥已，仍服其毒。」此等廣如《根本戒釋》中說。</p>
<p>恆修自入壇法，如《鬘論》云：「常修行者，可以智慧方便一味本尊加行，修靜慮曼陀羅，從曼陀羅自在，受水灌頂，乃入秘密、慧智、第四究竟、慶慰究竟。」此謂不能常依彩繪及畫像者，可於靜慮曼陀羅中，受諸灌頂。</p>
<p style="margin-left:2em"><span class='note-inline'>(午三)</span>曼陀羅後法</p>
<p>次為息滅增減儀軌過故，應作息災護摩。為滿足諸天故。應作增益護摩。此如不能寔作，亦可意修，如前已說。《光穗論》云：「或彼一切護摩皆以意修。」</p>
<p>先自供曼陀羅，次教弟子隨力所能供如來等，而行供養。諸入壇者，亦以嚼噉飲食等物，供曼陀羅令皆飽滿。通夜不臥，與弟子眾作歌舞等，及菩提心正供養已。告云：「汝等入壇者，不應為他說。」次如論云：「應受弟子供，彼皆當敬献，珍寶可愛妻，自身及田地，總以如是事，令師長歡喜，師喜得悉地，佛說非從餘，由供金剛心，作者無上師，何福不能辦，何難行未成。」此中令師歡喜，是最勝因，諸梵論中多有宣說。所施福田亦最無上，《集心論》云：「佛等諸福田，行施有差別，二千首陀種同一婆羅門，二千婆羅門，等同一苾芻，二千諸苾芻，同一離塵垢，二千離塵垢，同一具智者，二千具智者，等一阿闍黎，如是供養田，智者恆供養，瑜伽根本法，如種植良田。」毳衣大師、黑行論師亦如是說。</p>
<p>次安置諸弟子，自往室外，施諸護方神食及供養等。回入室內禮曼陀羅，供主尊閼伽等，回向善根。其次繞曼陀羅三匝，坐壇東門面向本尊，為息增減之過，誦百字三遍。</p>
<p>次手握花合掌當心，為息不全等過，請容恕云：「由我心愚蒙，所作多過罪，為救眾生故，依怙皆忍恕。由未得無知，或由無能力，此中所犯罪，主尊皆容恕。」所求之事，由請白得成就。次復誦云：「嗡，尊利益眾生，隨順賜悉地，今往佛境已，仍請時降臨。」又誦：「嗡啊吽班[嗈-邑+夕]穆，奉送智曼陀羅。」攝智所現三昧耶曼陀羅入自身中。言佛境者，慶喜藏說義通利益有情，及以法界。</p>
<p>次誦：「嗡阿迦熱穆康，薩嚩達摩南，阿得奴奔那朵答，嗡啊吽泮娑訶，嗡啊吽穆。」勝解一切法皆無生，左手振鈴，右手持杵，從東門起，順梵線路，拂拭至主尊處。略取少土置自頂上，次拂拭蓮花等，次以杵端，毀拭諸門諸角。諸師長先收諸尊相，次乃用杵毀拭一切。次誦四吽真言：「嗡班[嗈-邑+夕]格羅，鄔答格羅耶，薩嚩格羅那，班[嗈-邑+夕]答惹阿若跋耶吽吽吽吽泮訶。」拔出諸橛。此處不同他經以「松跋尼」為四吽咒。次誦：「嗡茹茹薩樸茹，左拉底叉，悉達羅[嗈-邑+夕]內，薩嚩阿塔薩答尼娑訶。」加持牛乳一百八遍，洗滌諸橛。誦彼真言而洗滌者，《集密》說由彼咒死者能活，義謂悉令諸碍復活。奉送橛上諸尊，若橛釘地，應填孔穴。若有為治疾病等故，而乞彩土可給少許。諸餘彩土置尊勝瓶或餘新瓶，用衣莊嚴，安置象上或車轝上。又用施主衣莊嚴瑜伽母，以手扶持。若阿闍黎或令弟子，乘車振鈴，唱吉祥歌，奏諸妙樂，具足傘蓋幢幡諸供養具，持至河岸或大海岸，或深水邊，於彼牛糞塗地，白香作曼陀羅。蓮華中央修金剛薩埵或本尊。於諸葉上四方從東方起，四隅從自在起，右旋依，次想由自心種子放光，鈎召無邊、蓮花、安立、財盛、大蓮、螺護、迦廓札、種性等諸龍，安立彼處。次誦：「嗡啊阿難陀雅吽娑訶，嗡啊北摩雅吽娑訶，嗡啊達卡迦雅吽娑訶，嗡啊跋蘇格耶吽娑訶，嗡啊摩訶北摩耶吽娑訶，嗡啊香喀跋羅耶吽娑訶，嗡啊迦廓札耶吽娑訶，嗡啊姑利耶吽娑訶。」以此諸咒而供白花。次以左手作蛇頭狀，伸展右手念誦：「嗡阿難陀跋蘇格，達卡迦，迦廓札迦，北摩，摩訶北摩，香喀跋拉，姑利迦跋拉，得嚩底，摩訶得嚩底，娑摩希克，摩訶娑摩希克，敦札答惹，摩訶敦札答惹，阿跋羅羅吽盧札難陀，鄔波難陀，薩迦惹，摩訶薩迦惹，禱達，摩訶禱達，希根底，摩訶根底，惹那根底，蘇茹跋，摩訶蘇茹跋，跋札希迦摩賀答惹，希利摩訶希利，嗡跋卡跋卡，阿伽剎，阿伽剎，摩訶那伽，阿底跋底，薩嚩布希嚩，明明娑訶。」以此真言施食供養。次將加持彩土付授諸龍，注入水中，想彼諸龍以大供事迎往地下。若於餘食施龍食者，中央想跋茹惹，餘處如前，即可施食。以裝彩土之瓶，滿注淨水持回，為息災故，遍洒曼陀羅室。次於牛糞所塗曼陀羅室，與諸童女共作乳糜歡會。如云：「次由阿闍黎，普集諸財物，唯應自受用，弟子勿少用，奠基及善住，護摩壇輪財，彼唯屬師長，勝金剛持說。」奠基《四百五十頌》等譯為「滿穴」，必是灌頂一分儀軌之名，意謂灌頂所得資具。《總續》亦說：「一切曼陀羅中資具，唯屬師長，弟子若分壞三昧耶，若師不欲，則傘蓋拂鈴等當供養佛，座及燒香塗香等物當供養法，衣與鉢等供養僧伽，若無僧伽，可施苾芻苾芻尼或鄔波索迦。」又云：「諸嚼噉飲食，隨意施貧人，惟於狗烏等，不應施少物。」於阿闍黎及諸門阿闍黎事業金剛，諸瑜伽母，隨力所能，奉施諸藥，淨牙物等，令生歡喜。作僧歡會及資粮輪。毳衣大師等說未送聖前供資粮輪。此等任何時作皆可，亦於貧苦皆令飽滿。</p>
<p>從後依法至後結法，嗢柁南曰：</p>

<div class="lg regular"><div class='lg-row'>三禁行授記　隨許慶慰六　護摩供受施　施食供旋繞</div>
<div class='lg-row'>忍送收所化　收彩土拔橛　送彩瓶水淨　資粮輪歡會</div>
</div><p>眾多密教，數數稱讚如是灌頂，為修諸道與修二種悉地之本，最為重要。故依無畏生護大阿闍黎、《金剛鬘論》為本，隨順諸淨經論，一切大小儀軌觀想次第，皆廣宣說。嗢柁南曰：</p>

<div class="lg regular"><div class='lg-row'>由瓶灌頂恒河流　洗除身垢庸現執　由嘗密智甘露味</div>
<div class='lg-row'>語處風動現真言　第三俱生歡喜鈎　鈎導意夫入勝義</div>
<div class='lg-row'>第四曉示雙運義　直達究竟斷眾疑　除斯勝解四灌頂</div>
<div class='lg-row'>當說更無勝教授　將自所知詠為歌　供養師長及妙音</div>
<div class='lg-row'>或謂灌頂諸次第　唯是修道前加行　棄本逐末意冥闇</div>
<div class='lg-row'>為除彼過如是說</div>
</div></div>
<div class='div-other'><a id='mulu36' />
<p class='h1'>明須二種次第雙運修大菩提品第十一之一</p><p style="margin-left:2em"><span class='note-inline'>(巳二)</span>為天灌頂善住儀軌</p>
<p style="margin-left:2em"><span class='note-inline'>(子二)</span>灌頂支分儀軌次第</p>
<p>此二科中，飽滿諸天修妙悉地之方便謂護摩，毀犯還足令空行母歡喜之方便謂資粮輪，受持不失行儀之三昧耶支謂金剛鈴杵、大小油杓、六莊嚴具、手皷顱鉢、喀敞迦等依量而作。如是作<span class='corr'>已</span>守持，皆是咒行清淨方便，極為重要。恐繁且止，別如餘處應知。</p>
<p>總攝一切教義為一補特伽羅成佛支時，為令知彼何處攝故，令此道次第中已以略義攝彼等竟。</p>
<p style="margin-left:2em"><span class='note-inline'>(辛二)</span>淨三昧耶律儀</p>
<p><span class='corr'>已</span>得灌頂補特伽羅，當先修習何等？先應如灌頂時所受律儀及三昧耶精勤守護，更善修習曼陀羅輪等二次第教授，乃得悉地。若不守護律儀，縱復勤修多劫，亦無成就。如《律生》云：「若如所教示，勤行三昧耶，由成法器流，修輪等漸次，圓滿正教授，乃成就非餘。」《平等結合經》云：「未入曼陀羅，及捨三昧耶，不知密真實，雖修不成就。」《金剛頂經》亦云：「假使經百劫，精進勤修習，世有四種人，雖修不成就，未發菩提心，具足猶豫念，不如教正行，無信不成就。」此復灌頂成就法器未久，即應教諸學處。《師長五十論》云：「次授真言等，成為正法器，十四根本罪，應讀誦受持。」《律生經》云：「若求上成就，寧捨於命根，縱至於死歿，當護三昧耶。」《幻網》第二品云：「次說三昧耶，告子汝今後，縱至命及骨，不應毀正法，菩提心師長，承事金剛兄，汝終莫離欲，勿慈愍惡人。」如說寧捨身命，當護律儀及三昧耶，應如是行。尤以犯根本罪，損壞身心功德難生，故當勇猛策勵莫為彼染。亦應勵力不犯餘罪，設有毀犯應當懺悔，防護如法出罪。若得圓滿灌頂，勵力守護諸三昧耶，未為罪染。雖未深修諸道，七生以內亦能獲得上品成就。若不守護學處及三昧耶，雖復勤修餘法，終墮惡趣。善趣尚不可得，況悉地乎。薩惹哈於《佛頂經疏》引《神密庫經》云：「若正授灌頂，生生得灌頂，由此七生中，不修亦成就。若具足修習，住三昧耶戒，業故今不成，後必得悉地。若犯三昧耶，人生且難得，況云得悉地。」又三昧耶第五亦云：「若未犯諸罪，十六生必成。」解說月師亦云：「無罪縱未修，十六生必成。」</p>
<p>此上所說，凡阿闍黎開講經論教授為他灌頂，與諸弟子聽經教授，俱應修學。雖或未作彼事，凡是得灌頂者，皆不應違。以是現修上悉地等上中下品三類補特伽羅，共所行故。經論數數宣說師長即是悉地根本。依此，昔諸先覺說修師長瑜伽，是為修道初門。廣說第一根本罪類，攝入《師長五十頌論》三昧耶中，此即諸學處中最重要者。故若了知諸咒學處是勝教授，則如是等一分修持，道前行者，悉皆攝入護三昧耶及律儀中。是故智者，當知二次第之前行，即是灌頂護三昧耶。名稱幢師說此義云：「未經成熟信密乘，縱修深法感惡趣，佛說不得餘上果，故當依師受灌頂。灌頂而求深教授，縱於世間遍尋求，主要教授三昧耶，無此便同頹廢屋。若善成熟護誓願，二次深教縱未修，十六生中必成就，眾生親友利者說。我雖寡聞無慧眼，由見淨教最善說，當受灌頂護誓願，恭敬合掌普勸請。」此是了知續部宗要之言，我今亦當如是勸請。令知如是學處是師長事，若不教示師長犯罪，教而不行是弟子過。此於《師長五十頌釋》以及《根本罪》中《三昧耶品》已廣宣說，如彼應知。總於一切學處，諸於根本三昧耶中，唯師長三昧耶最為重要，應善了知，隨力所能策勵防護。以請師長及勇識瑜伽母作證，守護所受律儀，不可少故。</p>
<p style="margin-left:2em"><span class='note-inline'>(辛三)</span>住彼如何修道分二：<span class='note-inline'>(壬一)</span>聞思了知其道，<span class='note-inline'>(壬二)</span>修習所知之義。今初</p>
<p>如是<span class='corr'>已</span>得灌頂，如理護律及三昧耶，次修何事？《解七莊嚴論》云：「先應由聞慧，聞知於文續，次乃以思慧，學文義相屬。」謂若自修及教他等，皆須先以聞思求無謬解，自若未知不能教他及自不知無可修故，隨自所知而如是修，知若謬誤修亦錯失，修無錯失，必須正知無倒謬故。《歡喜金剛》釋《難珠鬘論》云：「無慧而無聞，無聞亦無思，離二無瑜伽離行無悉地。」又《五次第》釋《難顯義論》云：「聞圓滿生慧，思惟亦如是，具二善修習，成無上悉地。智者思擇<span class='corr'>已</span>，先勤求聞義，恒常精進者，悉地在其手，若於文猶豫，焉能達其義。」又《五次第論》云：「若敬信師長，恆勤修承事，能受持所聞，是為勝弟子。」此說弟子德相為持所聞。《平等》、《結合》亦云：「不知密真實，雖修不成就。」若是具足大慧大精進等，可學續部。不爾，應學隨一智者所造密論。最低限度定須聞思具顯，生起圓滿宗要之論。若作金剛阿闍黎者，開示他人咒教授等，尤須於彼二種次第與曼陀羅儀軌應得善巧。若視諸大經論，唯是依據斷外增益，更執別有甚深教授，為彼所未說者，是於諸法究竟全無愛護，及是於大咒典發生恭敬並彼現為教授之障，是令密教速滅最大因緣。當依師長教授，於諸經論現為教授方便，勵力修學。如《五次第論》云：「《勝集密經》中印封此諸義，當隨釋續行，從師語了知。」此說究竟教授五次第之真實，佛於《集密》根本教中，以印封護，須從師語乃能了知。此說究竟深處謂諸續部根本教典，了知彼教須依師長。師長非可隨意而說，須先了知隨諸釋續，解根本續。故教授者，即是隨行釋續無倒宣說根本教義，易令弟子相續，發生了解之勝方便。從師語知，準是應知。非謂經中隱而未說，唯從耳根次第相傳。故凡最勝教授，須於彼義久修習已，次觀續部定量教典，於多教義能與定解。若持教授觀察教義，全不能與定解，則是慧劣或義有失。隨於顯密何宗，皆須先以聞思了知所修，次乃修習所決擇義。如彼乘馬，先示所行之地。現時至心欲修行者，於學諸大咒典視為可笑，彼於續部學與未學，二者修行全無差別。諸有樂求真解脫者，於是等處應審觀察。</p>
</div>
<p class='juan'>密宗道次第廣論卷十五終</p>
</div><!-- end of div[@id='body'] -->
</body></html>