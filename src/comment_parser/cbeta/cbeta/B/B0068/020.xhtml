<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu45' />
<p class='juan'>密宗道次第廣論卷二十</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu46' />
<p class='h1'>圓滿次第總建立品第十三之一</p><p style="margin-left:2em"><span class='note-inline'>(丑二)</span>學圓滿次第分二：<span class='note-inline'>(寅一)</span>圓滿次第總相建立，<span class='note-inline'>(寅二)</span>圓滿次第最初所修。今初</p>
<p>無上續道二次第中主要者，謂圓滿次第。若知諸大論師種種釋彼修道之法，則於續義獲決定解，不為似道所引，緣此即能令彼善說久住。詳明所緣以及引導次第易可了知，故今當說總相了解生起方便。此中分二。</p>
<p style="margin-left:2em"><span class='note-inline'>(卯一)</span>父續圓滿次第之建立，<span class='note-inline'>(卯二)</span>母續圓滿次第之建立。初中又二：<span class='note-inline'>(辰一)</span>龍猛派圓滿次第之建立，<span class='note-inline'>(辰二)</span>智足派圓滿次第之建立。初中又二：<span class='note-inline'>(巳一)</span>明二諦別之圓滿次第，<span class='note-inline'>(巳二)</span>明三遠離之圓滿次第。今初</p>
<p>凡能具足進趣圓滿次第，須有堅固生起次第，此則諸師皆同，如前廣說。《集密本續》十二品云：「承事智甘露，一切應觀察，此即能修習，一切咒真實。」《明炬論》釋須以六支甘露，修勝承事，如《後續》云：「由六支瑜伽，修勝承事事，若以所餘法，不得勝成就。」六支與五次第，義無差別。如龍猛菩薩云：「由得風真實，漸入咒真實，了達咒所緣，學習金剛誦，金剛誦行者，能得緣自心，住如幻等持，以實際修治，從實際起定，當得無二智，住雙運等持，更無可學者。」金剛誦或名語遠離，緣自心或名心遠離。加持幻身或名世俗諦，實際光明或名證菩提，無二智即雙運，故成五相。《攝行論》亦說身遠離，並說始從生起次第，乃至雙運，須學前已方學後，後若無前，前身遠離等，後則不生，次第定爾。如是即成三種遠離，及於二諦別修雙運三種圓滿次第。</p>
<p>此若未知何為所修不共之果，則於生起圓滿諸道易於肴訛，知則以彼為例，即易了達諸能修道。如《五次第論》云：「正學大瑜伽，已修習雙運。」雙運雖有學無學二，然是一類，故合說之。所雙運事，雖多異說，要在世俗勝義二諦。如《五次第論》云：「世俗與勝義，了知各別分，何者正和合，說彼為雙運。」雙運之理，彼論又云：「此如彼次第，自加持光明，唯此二和合，是雙運次第。」此謂身現自加持之清淨虹身，心成勝義真實一味之智，此二非是一有一無各別存在，謂得同時和合智身。此於無學位時，心既恒住真實，身亦成就相好莊嚴之究竟身。有學位時，則與彼異。然二俱是心從三相（明增得三）、身由五色光息所成。雖以<span class='corr'>己</span>修治故非異熟身。然於此時猶應暫現任持異熟身相，此與幻身之差別等，若盡抉擇篇幅繁長，欲於餘處廣說，故今且止。</p>
<p>有學雙運心身，是彼佛位心身最勝親因，即是殊妙圓滿次第。故他諸派若於將近果位有學位中，不修同此或復類此最勝圓滿次第，則必不能趣證究竟所得之果。此有學雙運位，如云「了知各別分」。故若先無二諦各別圓滿次第，離隻無雙，即不能成，故別修幻身以及光明。幻身是三空後所成，雙運則是於四空後唯從逆起風心而成。如《五次第論》云：「具自性諸光兼具足六識，自加持次第，現起利眾生，如從淨河流，諸魚疾躍起，如是一切空，現起幻網身。」《攝行論》、《明炬論》亦數宣說，故於雙運之前，須入四空以後，微細二相畢竟淨之光明。此復數說須淨三心境相乃能入此，故是現量親證。能得此者，先須得自加持幻身之世俗諦。如《五次第論》云：「自加持正定，及以光明處，以因果差別，宣說為二諦，由加持次第，乃得真光明，是故金剛師，先說自加持。」</p>
<p>其幻身者，謂三空後，唯由逆起三心與風，自身現為金剛薩埵之身。如《五次第論》云：「真實與風俱，經於三識後，仍生行者身，說彼為幻身。」《攝行論》說此如夢中意身。是故但就行者，心前似得此身，說為智身，而非實得。此與有學雙運實身，雖同由彼風心而成，然有大別，此與夢身相同之理，餘處當說。故《五次第論》云：「由鏡中影像，應了知幻身，諸色如虹霓，周徧等水月。」此義是說前述唯從風心自身，現為金剛薩埵之身，如彼諸喻。非說僅覺自身非骨肉等粗體，明了顯現清淨無礙如水月等。以於生起次第亦能如是修故，即於生起次第未堅固時，亦多明了顯現勝於眼見，清淨無礙猶如虹色。又《攝行論》說從生起次第至三遠離，皆無幻身。以是生起次第究竟，於細點位，雖能於一芥子量中，圓滿現起能所依曼陀羅，明了堅固，然非幻身。是故此等，全無幻身之義。如是天身猶如虹霓現起清淨無礙身，時憶念正見，雖覺全無自性如幻相現，然亦無幻身義。以《攝行論》說生起次第人，以幻等喻勝解一切諸法皆如幻事，然不了知自加持義，論於執彼為幻身者特破斥故。彼文前已引說。又生起次第位，漸收情器入空性時，滅顯色等一切粗境，明了安住唯心，後從定起，雖不作意，亦能顯現天身及現清淨無碍，然彼亦無幻身之義，以幻身者，要由究竟第一次第及身遠離，於語遠離風得自在，修心遠離引生三空智後方得生故。此派成就幻身之法，最為難解，故若未知心遠離位於三空後成幻身法，則於光明及光明後成雙運身之理全不能知，故於通達彼義當勤修學。</p>
<p>幻身收入光明，論說由整持與隨壞靜慮，頓將一切境相收入光明及漸收二種方便。其入光明必須幻身之理，有說若未了達有法如幻，則不能證法性光明。有說於幻身上有幻執垢，要由光明修治，故須收彼幻身入於光明。此是全未了知幻身之言，以無性而現，雖是如幻義，然彼全未涉及幻身之義。提婆菩薩說波羅蜜乘與生起次第，雖能如是抉擇修習，然未了知自加持義，特破執彼為幻身故。由見幻身是入光明不共方便，故令生起。幻身非幻執垢，亦復非由幻身增上而生幻執垢故。</p>
<p>是故幻身是三空後唯由風心所成之身。未證三空智時，則必不能入第四空。證三空已，若不能修風心所成之身，則於第四空後，亦必不能成就彼身。故光明前須修三空及幻身者，俱為光明雙運而修，非但為光明而修也。（此說雙運之前要有光明，光明之前要有幻身。）</p>
<p style="margin-left:2em"><span class='note-inline'>(巳二)</span>明三遠離之圓滿次第</p>
<p>修成如是幻身，須先生起心遠離三空智。如《大印空點》第五云：「說歡喜即明，明增為勝喜，知妙喜為得，俱生即光明。」《教授穗論》亦如是譯，最為善哉。此說四喜同四空者，約通義說，如以增上勝解收入空性，亦即說名收入光明。譬如但修光明與五次第中之光明有大差別，如是應知通說之三相與心遠離之三相亦有大別。此三相是究竟第一次第與身遠離，修語遠離風自在後之所生故。《攝行論》說身遠離等六支，若無前者後不生故此（說幻身之前，要有心遠離）。</p>
<p>心遠離智之外緣，雖如前引「一切幻事中」等，要依明妃乃能生起。然須先依內緣，修調柔脈與空點之殊勝方便。此於續部雖亦說有多種，但依龍猛父子所許，修風調柔最為切要，故未說餘猛利（火）與空點等眾多所緣次第，而唯說風瑜伽。如《五次第論》云：「一切有情命，謂風作諸業，此即識所乘，五性亦是十。」此中意說因位眾生為風自在，是故於風若得自在，則易發生諸道功德。（此說心遠離前，要有語遠離）。</p>
<p>能自在風之瑜伽，續部雖亦說有多種，此處唯取金剛念誦。依是密意，金剛乘中多次宣說，諸修行者，當以自身三業與如來身語意，和合無別而修諸道。能於自身遣庸常慢成佛身者，謂初次第與身遠離。其從修種子等生為天身，即是第一次第。其能通達諸法性空真實一味，即由與彼無二之智現為天身大密金剛持之一部，從此出生身語意三部五部，乃至百部，以此身遠離三摩地淨庸常慢而修天身即身遠離。依此密意故說身遠離，為身金剛三摩地。此與生起次第，所斷庸慢雖同，而能斷則大異。（此說語遠離前，要有身遠離及生起次第）。</p>
<p>如於所修天身，能修之三摩地雖有無邊，但至究竟唯是大密金剛持之一部，如是所誦真言雖有無邊，念誦勝利亦無量種，但辨咒有了義不了義說。了義咒即是金剛念誦，故於語根本風能得自在，亦唯稱讚金剛念誦。為語金剛三摩地，一切念誦此最究竟。如《攝行論》中說，如是從生起次第乃至身遠離修成天身，乃成究竟能誦咒者，即以彼身持誦究竟念誦，於發語風獲得自在，即由風力而能任持引導界等，故若結合外印然猛利火溶菩提心，即能任持不墜滅八十種自性分別，生三空智證得意金剛三摩地，此後乃得生起幻身。由生圓滿大空智力，乃能入光明一切空。由大空後唯從風心圓滿生起幻身之力，乃能於入一切空後現證雙運轉身。次由修習雙運轉義，以彼等流而往佛地。此即龍猛父子諸論要旨。</p>
<p>此等皆以生死三有，為二次第所修治事，故於三有現為三身之理，務當獲得清淨定解第一次第能治所治之理，《建立次第釋》中已廣宣說，故不繁述。惟是聖派（龍猛派）教典，辭義古奧，極難明了。若能不以淺嘗略修而自矜足。能久祈禱師長本尊，依智者論精勤修習，自能窺見彼諸教典為教授也。</p>
<p>由是諸入此法修心要者，先當勤修第一次第，生身遠離。次當善巧命力金剛念誦，要以修風為主。以餘派風點等瑜伽之所為者，此亦能成辦故。</p>
<p style="margin-left:2em"><span class='note-inline'>(辰二)</span>智足派圓滿次第之建立</p>
<p>文殊菩薩攝受智足大阿闍黎口授甘露，名為《曼殊室利口授》。此論師依菩薩聽許所造《解脫點論》，即廣抉擇圓滿次第。此派在天竺曾出無量有智行者，故成大車軌道光如日月。此派圓滿次第建立，今當略說。如《解脫點論》云：「故深顯菩提，證無二解脫，非唯證甚深，亦非但明顯。如是甚深空，解脫非我信，故證無二性，現世定得果。離一切分別，超越思議境，如空淨出生，離執名甚深。任持大印色，如幻如虹霓，修治自他身說，名真明顯。」此說大印如幻天身與入真實之心，和合不離深顯不二之智，為圓滿次第之主旨，生起次第之天身為咒身，圓滿次第之天身為智身。此又有智身清淨身之二。即前論云：「二次第差別，分咒身智身，智身中有智，與清淨二身。」釋云：「智謂略得智自在者，所證略清淨之幻身。清淨中有住德相之不欺誑身，與如實之果身。」前者與幻身同，第二即是有學雙運，第三正同無學雙運。此如《口授論》云：「諸法從色等，至一切智性，清淨如虛空，深顯無二智。」又云：「遠離諸分別，勝因難測量，顯現為大印，光明熟自他，無二性最勝。」初遠離等二句，意說甚深，其次二句意說明顯。是故圓滿次第究竟要旨，或名二諦無別，或名深顯無別，樂空無別。無別之義，即能成佛之親因。此於諸大論師圓滿次第，皆當了知。由此因緣，亦於生起次第說，由「娑跋嚩」等真言入空性中，次起天身。諸餘圓滿次第，亦須修辦雙運智身。故當思惟云何修習，乃能攝持圓滿次第宗要。如是建立咒身智身，亦是聖派之所共許。</p>
<p>如是最後圓滿次第，是已究竟生起次第細點瑜伽，於第三瑜伽略得智自在之瑜伽師，修習圓滿次第之所成辦。彼所修之圓滿次第，是由四歡喜門收為四義之道。其依俱生喜之圓滿次第，《口授論》說當於心間智慧薩埵行相標幟中央，如前生起次第所說修圓滿曼陀羅。從彼主尊心間不壞空點，放諸光明，漸收器界有情及曼陀羅諸尊，後於空點盡力而持。次依收攝次第，漸令明顯，修習現品之三摩地。由數修習此二法故，便有地入水等五種相現，此後乃成深顯無二智身。次修諸行即得成佛。</p>
<p>收入光明之理，如《五次第論》云：「從頭乃至足，直至於心間，行者入實際，說名為整持，先攝動非動，令入於光明，後自身亦爾，是隨壞次第。猶如鏡上氣，一切盡消滅，如是瑜伽師，數數入實際。」此二靜慮中之隨壞次第，與《口授論》所說相同。然以不壞空點光明收攝之理，則多差別。《口授論》說從光生心，從心生風火水地等流轉次第，與地入水等之還滅次第，與聖派同。不壞空點如《口授釋論》云：「無二智謂甚深光明，無二正智淨如虛空。彼云何住世俗色者，謂住五色空點，量如[嗈-邑+夕]那迦粒，言彼堅固已者，謂從彼生風等。」本論亦作此說，故是與五色風無分別轉表心之空點也。生時既從彼生風火水等，收時亦復還入於彼。順所淨事修三層薩埵已。入三摩地薩埵光明之理，此與聖派所許相同。此是發生情器之本，故於第一次第亦說此點安立字形。《口授論》云：「住三昧耶印，心間行相上，諸佛最勝智，於初次第者，顯現為字形，不可壞本尊，種子五光明。」是故應知咒乘生起能所依時，多修一字為因而生，要旨唯在於此。餘不能壞，故名不壞；不舒散故說名空點。此住心中，如《口授》云：「若人不可壞，乃至住身中，業非業差別。」其《釋論》云：「乃至住身中者，謂此空點住於有情心蓮之中。」由此亦當了知於心中修字形或修空點之義。如是生死流轉還滅不共次第，及如死時漸次入光明法，俱由多修收放，後從不壞空點五色光風之因，修成深顯無二智身。是故此派圓滿次第究竟要旨，與龍猛派最相符順。於此深顯無二俱生歡喜圓滿次第之前，當修變化空點，即是修風金剛念誦。此與聖派有多差別，說由修此之力，能達一切諸法皆如幻等。於此之前當修密點，即降心間空點下至密處摩尼任持，於此點中修能依所依圓滿曼陀羅。於彼主尊心間空點任持其心，及有多種收放差別。又說此時有五相現，云何五相？如《口授釋論》云：「空點光明，明不明顯之喻，如陽燄起。」又云：「言如烟者，謂較陽焰明顯，然非青色或白色等。」此中非說生陽燄等，是喻後後明顯於前。</p>
<p>心成無性處者是為取支（六支之一）。其後放出標幟與天身等，是隨念支（六支之一）。於空點持心，說是滅息支，謂由於彼持心則風入於中脈。在此之前，於如上說圓滿曼陀羅中主尊心間，依於不壞空點多修勝收放已，說於空點持心。論文恐繁不錄。圓滿次第所修空點瑜伽與彼生次第之細點，亦大差別。故或有說智足派於他派第一次第，細點說名滿次第者，實是未知此派而妄宣說。</p>
<p>修心中不壞點與摩尼中密點，及上鼻端之變化點三者，如其次第，是依歡喜、勝喜、離喜而修。又修不壞殊勝點已，如彼隨壞次第修收放者，是俱生喜。總之，由前二修空點瑜伽，第三修風瑜伽，以風與點堪能之力，順逆收入生起光明，數數修習，成辦深顯無二清淨智身。次即由此等流進修其果。</p>
<p style="margin-left:2em"><span class='note-inline'>(卯二)</span>母續圓滿次第之建立分二：<span class='note-inline'>(辰一)</span>時輪派之圓滿次第，<span class='note-inline'>(辰二)</span>諸餘派之圓滿次第。初又分三：<span class='note-inline'>(巳一)</span>明所得之樂空無別，<span class='note-inline'>(巳二)</span>决定修彼道之數量次第，<span class='note-inline'>(巳三)</span>別釋不變之樂。今初</p>
<p>所得究竟樂空無別之果，即前第四灌頂所謂大樂心與空色身，二法體性無別、盡一切垢之無二智。此於《第五品》之《大疏》多返問答而善成立。如彼疏云：「如來豈不宣說，若無蘊處界離二根和合，則不能生慧智自證，以無流注事故。諸瑜伽師云何能於自心所現，自心起貪淨自心障，受用不變大樂之智，以無微塵所集身故。故此誠大顛倒，如說天授乘自肩上而往聚落。」此敘他難，故當且說敵者之意。此是攻難前說（時輪中之前段文）以水銀喻繫菩提心，無蘊等障，由修自心所現空色手印而得成辦。難云：若修大印無諸微塵合集之蘊，諸瑜伽師唯與自心所現空色入定，而能受用不變大樂妙智，不應道理，以無微塵合集身故。成其决定（無不定過）。故言如來豈不說等，引教顯示。意謂佛說若無微塵合集之蘊，則無二根交合不能流注諸界，若界不能流注，則應慧智不能了證自境。前時輪說「無蘊等」時說，於果位遣除微塵合集之身，故是所許。</p>
<p>總之，彼謂若無微塵合集之身，唯現空色父母受用不變妙樂理應相違，故興攻難。《疏》中答時，不答已許及因不成，而答不定，故是果位之諍。乃至未得果位樂空，未能永盡蘊處界等之粗色故。</p>
<p>言汝此語，如說乘自肩而行者，是難心所現之空色，還以能現之心為體。以於此難之前，經說鏡影喻故。又經與疏處處皆說「知與所知同一身」等，多說彼二同一性故。永盡微塵合集身時，空色明妃抱持空色方便，若許彼二同一性者，則說天授自乘肩行亦應無過，此出齊頭過失。</p>
<p>《大疏》答此難云：「諸愚鈍者說離微塵合集為體之蘊處界，唯心慧智不應自證，實非如是，以由客心習氣力故。此云蘊處界者，謂由客心習氣，由此力故心有苦樂，若以勝義觀察，非唯此身而有損益。」如是廣說。義謂他說若無微塵合集之身，唯心不應能受樂者，不應正理，唯由內心習氣之力即能受苦樂故。此言「微塵合集為體之蘊處界」。故前文中雖但總說「無蘊處界」，理亦應加此簡別也。所言「若無微塵合集之身，不能受慧智」者，此文可顯微塵身受與受苦樂，二不相違。然此非許蘊處界等為心習氣，是說由心習氣之力所成蘊等。言「勝義觀察」者，若解為二諦之勝義而答外難，義不相關，故是就正理觀察之義也。如在夢位，雖微塵身安臥牀上無所損益，然似夢中身往他處遇損益事而受苦樂，故受苦樂不須微塵合集之身。義謂若總成立受諸喜樂不須微塵合集之身，則亦能立別受不變妙樂不須彼身。如是力勵成立之所為者，是為成立永盡粗界果位，以空色身為受最勝不變妙樂之身。三部疏中多次稱讚修空色者，其稱讚之密意，應知亦爾。既說空色唯是自心，故許離心是別常法，亦是臆說。此如〈第五品〉云：「身淨無塵如虛空，一切相好皆圓滿，種種一切三世間，清淨離障如夢現。語音無斷俱多音，能於他人心中轉，心滿妙樂不傾動，一切時中俱生持。」此明永盡微塵清淨無碍等，同虛空之空色身相好莊嚴，不變妙樂為心。故此品說由烟等諸空色，上上轉依最後成彼智身。如云：「地入水中水入火，火入風中風入空，空成十相相轉成，一切無盡勝安樂，不可摧壞智慧身，由智成就妙悉地，士夫能於此生得。」如《集密》龍猛派讚自加持、幻身、俗諦，為彼雙運虹身之不共因。三部疏中稱讚空色以代彼義，應知亦爾，《勝樂上疏》於《幕續》中：「復應自加持，以隨順軌次，外表示諸相。」作是釋云：「自加持者，謂由別攝（支名）見世俗諦。相者，謂如烟等相現，此是初見燈炬究竟。」此中說自加持與世俗諦。拏熱跋師亦說：「其所修者，謂以別攝與靜慮支（六支中之支名）善堅固已，三界明顯體性即世俗諦，由隨念支（六支之一）正開放彼瑜伽。彼瑜伽者，謂世俗諦瑜伽。正開放者，謂當觀察徧諸空界。」空色究竟即是相好莊嚴佛身。故彼空色之無性空雖是勝義，空色仍是世俗諦攝。故或說為自在常住，乃未了知為何修空色也。</p>
<p>如上所說烟等空色上上轉依，乃至第六支時空色欲天父母之相，即是果金剛身不共親因。爾時唯現如是相身，身實未成空色之身，以粗色界猶未盡故。故欲修成彼身，必須滅盡塵聚色身，如以變金之汁點鐵為金，如是由繫身中菩提令無漏洩，而能盡諸粗色。〈第五品〉《大疏》云：「如由火力繫縛水銀，化一切鐵皆令成金，如是由以法生加行繫菩提心，令蘊處界皆成無障。」又云：「如鍊水銀能化鐵石，任持彼等大色（即其精華）而住，然非粗界，以彼大色着諸鐵石，鐵即離垢，石變成寶。如是修菩提心，能化蘊處界等及諸命根，任持彼等大色而住，然非粗色。」此處不變之樂，即當龍猛派中所說心為光明。此中樂空之空是世俗身，樂是契入勝義之智，與餘經中所說樂空略有不同。由繫身中菩提令無漏洩，不變妙樂最圓滿時，一切粗界悉皆永盡，界亦無存，爾時界與妙樂，能所依之關係，皆<span class='corr'>已</span>滅故。如《灌頂略標》云：「能依所依係，乃至不變樂，得心不變時，無能依所依。」乃至頂中界未充滿，有能所依。既充滿<span class='corr'>已</span>得不變時，則無彼依。故於空色金剛身如虹霓，莫起如乳滿腹之執。</p>
<p style="margin-left:2em"><span class='note-inline'>(<span class='corr'>巳</span>二)</span>决定修彼道之數量次第</p>
<p>何故圓滿次第安立六支非多非少？以所證佛果有身語意三，故能修之圓滿次第亦唯六支。謂由別攝靜慮二支，於前所說空色，未生令生已生令固，成相好莊嚴之佛身。由命與持二支，於語根風獲得自在，成一切種相之佛語。隨念是樂近因，三摩地是妙樂自性，由二成不變妙樂之佛意。以是經論於彼彼三，說名金剛身、金剛語、金剛意三摩地。有學位中能俱時有三種金剛三摩地者，要得三摩地支以後。</p>
<p>六支數量决定如是，次第决定理復云何。謂如上說果位樂空無別，要等流因乃能成辦，此即自身現為空色欲天父母，由隨愛力自心趣入，能取所取二空真實得不變樂，身心雙運三摩地支。如《勝樂上疏》云：「三摩地者，謂由隨愛欲天所得不變妙樂，即此一心離能所取，諸佛說名三摩地支。」發生此支要依隨念，由隨念時猛利火力溶菩提心，從頂降注摩尼中間引生四喜，其第四俱生喜，即不變妙樂三摩地支故。爾時現無觀察空色之天。如《勝樂上疏》云：「次修天影像者，由任持力，於臍輪間然猛利火，修瑜伽師自見大印離一切障猶如鏡影，放無邊際佛光明雲，光輪莊嚴，說此名隨念支。」又〈修法品〉明隨念云：「若抱虛空慧，安住俱生樂，自心即解脫。」主尊修法隨根分三，其大印母，非指隨一空色，是須現為如雜色之明妃。若此不能增長妙樂，亦可用餘方便，如《大疏》云：「若由色門不能歡喜，爾時於蓮華中以金剛聲或徐修習。」</p>
<p>生如是隨念者，要由執持，於中脈中持風不動，要由此力然猛利火溶諸界故。</p>
<p>如是執持要賴命力瑜伽，攝令左右脈風入於中脈，以未入彼不能持故。其左右脈入中脈者，復有賴於別攝靜慮修治中脈，是故次第决定應爾。修治中脈之義，謂由別攝修成十一種相，次以靜慮堅固，於風略得堪能，左右脈風自動欲入中脈。此後，修諸加行遮左右風，最為切要。若在此前雖修不入，故初二支即明修習命力之量。故若未生十一種相，生或未固，應善策勵修初二支。若已堅固其力圓滿，齊此應修命力。若仍唯修彼二則是未能判於界限。如是遮左右風，趣入中脈堅固不動，命力功能由此圓滿，此後應修執持，以於中脈堅穩安住非命力之果，要由執持方成辦故。若風入中脈，入已安住，次以隨念猛瑜伽力，然猛利火溶解諸界，<span class='corr'>下</span>降至金剛端不向外洩，成辦俱生不變妙樂。</p>
<p>總之，由初二支成辦金剛身之因色，修治中脈。由第三支令左右風，入於所淨中脈。由第四支持所入風，不令出入。由第五支依執持修三印隨一，溶菩提心任持不洩而修不變妙樂。由第六支於初二支所修成色，自成欲天父母空色之身，隨愛大印得不變樂展轉增上最後永盡一切粗色蘊等，身成空色金剛之身，心成不變妙樂，一切時中住法實性，證得雙運之身。當知此是總攝三部疏中心要之義。</p>
<p>此派空色身與不變妙樂，等於龍猛派之幻身光明，已如前說。有謂此派別攝見境（別攝之身相）與龍猛派幻身相同，不應道理。以別攝是風瑜伽之加行，而幻身是語遠離得風自在已，於三空後，唯從風心所成之身，體性時位俱不同故。如是此派之不變樂，可於見道前得，光明則從現證聖諦方得安立，以說清淨三心，微細二相亦清淨故。然續部中諸金剛語一一可作多種異解，故非定須說為相同，然亦决非更互相違。故拏熱跋解說《集密後續》之六加行，如《明炬論》解。於《灌頂略標疏》中六加行，又依《時輪》釋也。</p>
<p style="margin-left:2em"><span class='note-inline'>(巳三)</span>別釋不變之樂分二：<span class='note-inline'>(午一)</span>明由不變妙樂證無我理，<span class='note-inline'>(午二)</span>破以全無思取為時輪軌。今初</p>
<p>不變妙樂，名不變者，非說因緣所不能生，上曾屢說界向外洩名為變壞，故是繫界不漏名為不變。從此所生之樂，非謂於身繫界從身內可意觸起身樂受，亦非以此為無間緣意適悅相所有樂受，又非依於樂受為因所發無分別定。是以通達諸法無性正見為親因緣，繫界不漏為增上緣，所生通達真實之妙樂也。是故此經說樂為無得，空色為有得。如〈第五品〉《大疏》亦云：「空謂諸法無生無滅自心所現，智謂證彼之不變樂。」此說通達空色於真實義生滅性空，無性之性，為不變樂。</p>
<p>任於何派，凡許通達修習彼義，能永清淨繫縛生死根本及習氣者，則皆安立通達彼義為甚深義與無得義。此派亦許我執能為繫縛生死之本，故應許達無彼所執我義，淨治生死繫縛及習氣故。此如〈第五品〉《大疏》云：「若由貪愛習氣流轉生死，則違經說由無明力流轉生死。答云：經言無明，此中說為有情無始貪愛習氣。」此說餘經所說無明與此續說貪愛習氣為生死本，其義相同。〈第二品〉云：「由幻愚迷諸有情，於諸苦事執為苦。」《大疏》釋云：「此中由於生死幻事執我我所，愚迷有情，於彼地獄餓鬼旁生諸苦，執以為苦。」此說由我我所執而愚迷，故許彼為薩迦耶見。以彼即是貪愛種子。故亦說名貪愛習氣。</p>
<p>許我執為生死根本，大小顯密諸乘所共，故許證無我慧，能斷生死繫縛根本亦最明顯。以是〈第四品〉《大疏》云：「次當憶念三種根本，謂發大菩提心，清淨意樂，斷除我我所執。」此說能斷我執之道，以證無我慧為道之根本。又說中觀諸師修不變無二智，亦由二無我門而修。如〈第五品〉《大疏》中云：「諸中觀師修習如幻不變無二智者，謂人無我與法無我。」其破人我如〈第二品〉中說，破法我者亦如〈第二品〉《大疏》云：「故中觀師說，若識勝義有，亦非智者許，由離一異性，猶如虛空華，非有無非俱，亦非二俱非，遠離四邊性，中觀師所知。」此說離一異理。又云：「故果非從自生，非從他生，非從共生，亦非無因。」此說金剛屑等正理，皆如《中觀論》等所說。又《續》及《疏》略說無我性已，亦說廣如餘論應知。如〈第二品〉《大疏》中云：「成無我等，此但略說，於諸大論應當廣知。」又《大疏》云：「金剛者謂不壞不斷，即此是乘名金剛乘，謂即咒法與波羅密多法，果與因性合為一性。」如前《灌頂略標》所說，咒法果謂不變妙樂，波羅蜜多法謂决定境無自性之空。故有說時輪派不許正理决擇之空，不許隨順中觀理聚之正見者，顯是倒說《續疏》之義。故具慧者，當知多次宣說空色離於有無常斷，如幻夢等之義，等同龍猛父子《中觀論》中所說，於勝義中離一切邊，於名言中雖無自性，然縛脫等一切作用皆悉應理，以如幻理斷邊執縛，往解脫位。莫於法我實執轉深轉固。</p>
<p style="margin-left:2em"><span class='note-inline'>(午二)</span>破以全無思取為時輪軌</p>
<p>若未如是求解無我，無有正見决擇引生定解可資修習，而說隨取何義皆是分別，是故全無所思為時輪軌。此是倒解《續疏》之義，以〈第五品〉《大疏》中特破彼執故。彼復先敘敵者所宗，如云：「如是《般若波羅蜜多經》中，為令證得正等覺故，世尊宣說如來無思維智，非有思維，以有貪與離貪性故。若時有情有思維轉，爾時於勝妙所欲事而起貪著，於不欲事而離貪著，由此生死。若時無思維轉，爾時於所欲事無諸貪著，於非欲事亦無離貪，如是則無貪與離貪。由無彼故則無生死，無生死故成等正覺。以故能成佛者是由如來無思維智，非由諸餘有分別定。」略釋此義，謂世尊說。說何事者，謂修如來無思維智。為何故說，謂為成佛。何經說者，謂《般若》說：「若於有無空非空等而修行者，是行諸相，非行般若波羅蜜多。」於此經文而起誤解。若有所思即非能修甚深成佛之道，以有思者即是分別，分別或於所欲相轉或於非欲相轉，發生貪與離貪之瞋，由此即能繫縛生死。故由全不思維能遣欲非欲相隨轉分別，由遣此故即滅生死而得成佛。是故成佛之道，唯是全無所思，非餘有分別定。</p>
<p>此言如來智者，指成佛道，非果位智，以是能修如來智故假立彼名。《大疏》於彼，有破執與釋難兩段。初中又二，先以理破，如《大疏》云：「若無思智能成佛者，一切有情何故猶未成佛？彼等於極重睡眠位，亦有無思智轉，於諸欲事無有貪著，於非欲事亦無離貪。」此說若全無所思維，唯止住修能成佛者，則於重睡眠時有彼現起，彼復是從無始即有，故一切有情當皆已成佛。總之，若無正見所抉擇之無我可修，唯以不執諸邊而住，謂即能成佛之無分別者，則重睡眠亦復相同。若就不執一切邊義，重睡眠中亦容具有，若約安住正見，彼中則無。此是不執諸邊，與遠離邊二義不同，以此關要，彼有所說過轉。蓮華戒師破和尚時，敵方亦如是許，破時亦以悶絕位之無分別破，與此義同。</p>
<p>次以教破，如云：「此中寶炬若無所思或無所現，云何得名寶炬三摩地耶，如是餘三摩地亦非無思，以是自證相故，非色與空性故。」此引《般若經》破。若謂此說自宗之三摩地有所現相，破他無所現相之無分別，若有空色相現而全不取，則雖不修决擇無我義之正見定解亦是修甚深義。此不應理，以彼敵者所許謂全不起執取唯修住心之無分別。《大疏》中說若如是住一日之內即現空色，汝亦自許，亦可修驗，則彼敵者所許之修，亦應是修甚深義也。故知《大疏》之意趣非爾，在釋難時所說極顯。</p>
<p>以教破後即釋難云：「若諸愚夫作如是問，若謂如來智是自證，云何如來說一切法皆無自性。答云：如來智者通達一切諸法無性，非無事相重睡眠心。（境非全無事相名曰無性，智非如重睡眠心，全無知覺名通達無性也）。」此以前說非無思維，因云：「以是自證相故。」他即出過破云：「若如來智是自證者，說一切法皆無自性，則犯相違。」如來智指為成佛道修甚深義，如前已說。所言「是自證相」，若指唯明了性，或就了別自體而言，則不可作「非全不思」之因。故是「於所修義决定有所了別」之義。他說「若有如斯了別，則違無自性」者，蓋彼心想「其所修義若無自性，則都非有，應無少處可執是此。若如是者，則於所修深義，心無所了」。以是乃起諍難。</p>
<p>答彼難云：「無自性義，非無一切事相。」此破說「無自性是全無事」之宗，即「執性空緣起相違」之空，故自宗是「雖無自性，然縛脫等一切有事作用皆應道理」之中觀宗。又說：「修甚深義之智，是能通達一切法無自性，非重睡眠之心。」是說：「若無自性都不執取，如重睡眠之心，不能安立為修深義。」以是若無定解無自性義正見可修，說唯現起空色全不思惟而住是修深義。或由智慧惡劣，於無自性執為全無，於有便執實有，而說全無可執之處。餘復有說「為轉法輪故說有等，凡所說有，皆是實有，中觀正理聚等則說斷空。」此等（指上三說）皆出《時輪》宗外謗清淨教。</p>
<p>若以教理抉擇無自性義而修定解正見，是為修甚深義。則於略標正見，云何乃說「觀察蘊性空，如芭蕉無堅，具一切勝相，空性非如是。」汝若許修教理决擇善除妄執之義，為無堅實之修，誠乃昔所未有。是故彼教，非說不可修習觀察蘊無自性之空。若不爾者，既說通達一切諸法無性而修，一切法皆無性之决定解，若不能以教理觀察尋求，唯作彼宗（作如是想）而修習者，是愚夫之修故。論說「諸中觀師以離一異之因及空花喻，觀察識蘊無有自性，了達真實」，亦相違故。</p>
<p>若爾，彼義云何謂所說之無自性空？於諸有法雖無差別，然與彼（無性空）俱修之有法，非復微塵集合之蘊，乃是空色之相。謂以定解空性之慧，與彼所現空色，修習身心無別，乃能成為智身。其微塵集合之身，不能成為智身故。如是破空，非破一切空性，是破不善觀察，執為一切無事之斷空也。此如〈第五品〉《大疏》云：「微塵集合為體之法，觀察之空遠離斷空。」此於蘊說別蘊（非一切蘊，指一種特殊者），於觀察空亦說別空。</p>
<p>如是若不以修不修决擇無我之見而為判別，則亦不能破除敵宗為修深義。總之，若於我執未少除去，許為現證無我義者，是諸智者耻笑之處，故於異生，無我非現。若不許由總相定解無我，則所修道如何能害我執，汝當審思彼大乘加行道上品世第一法，尚許由總義門定解無自性義，而謂初修業者發起無我定解而修，是分別執非修真實，究何居心而作此說。</p>
<p>若謂「《中觀論》等說無分別智前，一切二取相悉清淨，然此《續疏》說於無分別定前有種種（《時輪》明妃之名）空色相現，故二相違。」此亦非理，以空色相與證無性之智體性無別，能緣所緣各別現者，現相與體性非如實相符。故異生地境智各別現時，能知所知有別係屬。現證無自性時，則滅係属成平等味。如〈第五品〉《大疏》明顯說云：「於無生滅自心所現，合智為一。智與自心所現平等一味，非有能知所知係屬。」然此是說於聖無分別智，不現空色之相，非說爾時全無空色。如《集密》云：「從真際起已，當得無二智。」說雙運位如虹之身與入光明之意，自體不可分之為二，於入光明智前，三相皆淨故無二取，然於爾時非無身相。若不爾者，說空色為有得，不變樂為無得，不應道理。要有種種相現乃名有得，在得聖者不變樂前，亦要有種種相現故，以是當知，爾時雖有，然於無分別智之前為無，義不相違。</p>
<p>此中雖有眾多邪執，當引《續疏》詳審决擇，恐厭文繁，不復廣顯。</p>
<p>若說瑜伽、瑜伽母續與智慧方便無二續為相違者，〈第五品〉《大疏》中已破。〈內品〉自說《時輪》教為母續。彼以三年日數，說明瑜伽母續之天數時，《大疏》釋云：「三年分別，是瑜伽母續之定義。」此等極顯。</p>
<p>總之，凡入此法修心要者，當以守護三昧耶與律儀為本，堅固意曼陀羅生起次第，次如上說次第引發六支。如《大疏》說道有三種根本，故於清淨無我定解，堅固大菩提心必不可少，當俱此二，善為修習。</p>
</div>
<p class='juan'>密宗道次第廣論卷二十終</p>
</div><!-- end of div[@id='body'] -->
</body></html>