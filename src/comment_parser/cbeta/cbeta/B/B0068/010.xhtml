<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>密宗道次第廣論卷十</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu23' />
<p class='h1'>明預備儀軌次第品第六之三</p><p style="margin-left:2em"><span class='note-inline'>(卯四)</span>啟白諸尊</p>
<p>然燈賢云：「復供養壇輪。」謂於預備諸尊，非唯先應供養，此處亦應供養啟白。《總續》亦如是說，故當供養。</p>
<p>右膝着地，舌從吽字生為金剛，吽字莊嚴。右手執持香鑪，左手振鈴，白曰：「敬禮某金剛，世尊大明王，為愍弟子故，供養諸尊等。我今畫依怙，悲體曼陀羅，故我恭敬求，願世尊恩許。佛作壇利生，住果位菩薩，及餘密咒天，諸天與護世，含識住菩提，樂正法有情，諸具金剛目，皆請憶念我。我某甲金剛，於某曼陀羅，隨力而供事，為利生畫壇，願哀愍攝受，我與諸弟子，一切壇塲事，<span class='corr'>唯</span>願速降臨。」思惟其義，三次啟白。《律生經》與《金剛空行》，如其所應，亦有此文。《總續》完全具足，唯譯文稍異耳。《金剛空行》與《總續》俱說誦三遍。說須思惟彼義而作啟白。言作壇利生者，謂以曼陀羅事而利眾生。住果位菩薩者，謂已得地。所餘密咒天者，謂未得地。其下句《總續》作「及護世諸天」，再下句《律生》作「情住大菩提」。寂靜論師釋彼義為安立菩提之人，即是趣入大菩提者。金剛目者，謂金剛眼。《鬘論》中僅說：「有情謂人等。」顯係與有金剛眼者，同為一事。如《總續》云：「諸有金剛眼，樂正法有情。」餘文易解。《金剛空行經》說此在瓶預備後。然燈賢亦作如是說，此論亦隨彼行。</p>
<p style="margin-left:2em"><span class='note-inline'>(卯五)</span>弟子預備分四：<span class='note-inline'>(辰一)</span>四門阿闍黎與業金剛預備，<span class='note-inline'>(辰二)</span>弟子預備數及次第，<span class='note-inline'>(辰三)</span>正弟子預備儀軌，<span class='note-inline'>(辰四)</span>舉昇曼陀羅夢相吉凶應如何行。今初</p>
<p>守門之阿闍黎，若是自己灌頂弟子，不須預備。若非爾者，應令住於曼陀羅室東門之外，而受二種律儀。或先授阿闍黎律儀，以預備法而作預備。此須四人，若無者，三人或二人乃至一人。除彼，餘如是預備之第五弟子，餘續名業金剛。若無別業金剛，《鬘論》說即以守門阿闍黎任之。是隨難勝月說，如云：「恐壞三昧耶，非弟子莫入，無者用二三，下至用一人。」此中弟子，謂是自傳灌頂或為作預備者。總之助自修行之守門師及業金剛。若非自傳灌頂而令入者，壞三昧耶。故若非是弟子，雖灌頂事亦應遮其窺視。</p>
<p style="margin-left:2em"><span class='note-inline'>(辰二)</span>弟子預備數及次第</p>
<p>同時可為幾多弟子作預備耶？龍智、燃燈賢、毳衣、難勝月、黑行等諸論師未明顯說數應若干。答日迦跋說可攝受二十五人以下，唯除偶數。此是《總續》意趣，如云：「智者於弟子，一三五或七，乃至二十五，攝受非雙數。弟子過彼數，是不知攝受。」《大日經》云：「弟子信貴族，如是信三寶，成就甚深慧，精進具尸羅，安忍無慳悋，勇敢志堅定，十或八七五，一二四或多，攝受不須觀。」此說具彼德相弟子，亦許雙數。彼以十數以內為數量者，謂具彼相者，如金剛薩埵極希少故。此依灌頂而說。若但令入壇者，則許數無定量，即前經云：「秘密主，諸已修習無邊大乘密咒行者，彼等即是金剛薩埵，為彼等故說此數量，然阿闍黎成就大悲，唯應發誓廣盡諸有情界，由此可成菩提心之因故，應當攝受無量有情。」此等文義，疏如前釋，非說灌頂，同時攝受無量弟子。准此差別，《攝真實經金剛頂經》亦當了知。《建立三三<span class='corr'>昧</span>耶經》云：「合掌持花，一二三四五弟子，可令入。」此亦連數。《鬘論》亦說若一弟子或二或多。藏中智者規式，多如《總續》而行。《總續》中云：「總之諸弟子，內心互賢善，靜調利師長，不攝互仇怨。」此最重要。</p>
<p>若經攝受弟子儀軌所攝受之弟子，至預備時未全在者當如何行？如《總續》云：「所攝受弟子，預備時未在，當作彼形像，作所說諸業。若攝受弟子，由餘少緣故，未能來至者，可令餘暫代。」《律生經》說畫曼陀羅後作弟子預備。持祥與此論師說修曼陀羅後作善住（即開光）及弟子預備。此是講說次第而非實行次第，以餘三預備法及繪曼陀羅法，顯係為與天及弟子作灌頂故。如《鬘論》云：「如是弟子略作預備，為預備故，供養安立諸天，為彈智線等故，於曼陀羅地基上升虛空，心想安住。」此處說作弟子預備，次將預備諸尊舉昇虛空，其後乃說彈諸智線。</p>
<p style="margin-left:2em"><span class='note-inline'>(辰三)</span>正弟子預備儀軌分五：<span class='note-inline'>(巳一)</span>教正發起傳內灌頂，<span class='note-inline'>(巳二)</span>請白令持，<span class='note-inline'>(巳三)</span>受戒加持，<span class='note-inline'>(巳四)</span>令投齒木給三水等，<span class='note-inline'>(巳五)</span>慰勵守護觀察夢相。今初</p>
<p>此中若於曼陀羅室作預備者，藏中諸先覺說當遮畫像等面，勿令觀見天預備之花等以及諸瓶。當如《賢攝經》說令諸弟子沐浴著新淨衣，供曼陀羅，長跪合掌，手捧花鬘。當教示云：「非為希求現法，後世善趣安樂。當為證得如來三身圓滿德故，入曼陀羅。如是亦得二種善趣。」此是略攝《總續》之義。《總續》之文，《四百五十頌》中所譯最善。「有為修密咒，而入曼陀羅，<span class='corr'>除</span>有為求福，更有求他世。由希求後世，智者修淨信，而入曼陀羅，不應求現果。若求現法者，不得後世利，若希求他世，亦增現世果。」入曼陀羅有三發起，有為修密咒而入者，是求現世善趣。餘有為求福而入者，是求後世善趣。有為求他世而入者，是求二身圓滿。如是三中，當如第三入曼陀羅。「不應求現果」句，表示不應如彼前二。如此論說以是下劣世間，故現後二善趣同名為現。非唯指今生之圓滿。寂靜論師說後四句明彼道理，最為善哉，亦與經說入壇三種發起極相隨順，故知如《明顯雙運論》等一類曼陀羅儀軌，譯為「諸求咒悉地，當入此壇場」。是譯未善，師長應善開曉。使弟子等發如是心：「若求無上佛果，二種善趣亦能兼得，故當為求成佛入曼陀羅。」</p>
<p>次應想諸弟子從自口門入自身中，順金剛道出住妃蓮華中。心間種子放光，召請諸佛佛母，入自口中，溶化灌頂。安於曼陀羅之東門。此處當住何尊之慢，由何方便召弟子入自口？如《明顯雙運論》說自為主尊由心間種子放光召入。弟子生為何天？此論不明。然毳衣大師說修一面二臂黑茹迦。故應修為當時一面二臂之主尊也。論中未說以此等觀曉示弟子，似但師長自修即可。然於一一弟子皆當明了觀想。</p>
<p style="margin-left:2em"><span class='note-inline'>(巳二)</span>請白令持</p>
<p>次由東門令其請白入壇，教令誦云：「生老死可怖，如摩竭魚等，度我出有海，大樂師唯汝，大菩提法固，依怙我樂求，賜我三昧耶，賜我菩提心，佛法僧三歸，亦請賜授我，大解脫妙城，依怙令我入。」然燈賢說三請。答<span class='corr'>日</span>迦跋說令供曼陀羅。呼師長曰大樂，唯汝一人是我大師。大樂是金剛持之名，視師應同彼也。寂靜師說法是彼道，固是餘不能壞。《金剛頂》亦云：「菩薩法堅固。」樂求者即欲彼。三昧耶謂咒續印等。賜我菩提心者，《金剛鬘》及《金剛頂經》作「賜我諸律儀」。三皈者，謂皈依三寶。《金剛鬘》及《金剛頂》無此二句。《律生》中有。《金剛<span class='corr'>鬘經</span>》有同初三句者。餘文易解。今解彼義以猛利欲而行請白。</p>
<p>次以一弟子為上首，普對一切如是告言令其受持。「兒來此大乘，密咒行儀軌，應正開示汝。汝是大法器，身語意金剛，三世諸佛陀，以金剛咒力，正得無等智，無等密咒行，釋迦師子等，諸佛以大力，降伏惡魔軍，達世間隨眾，轉法輪涅槃。為得徧智故，兒當修此慧。」大乘密咒行句，餘曼陀羅儀軌多作「大乘之密咒」。儀軌者，謂方便。說彼之理，謂因汝是大法器故。其次四句《律生》僅後二句，毳衣大師曼陀羅儀軌中具有四句。諸佛能得智慧係金剛咒之力，寂靜論師謂是念誦之力。大師由了達或證知世間，隨自行弟子之心行而轉法輪。毳衣大師曼陀羅儀軌亦譯云：「知世間隨眾。」此者，謂密咒法。此是曼陀羅儀軌中所引《大日經》文。現譯《大日經》中第二頌作「過去諸佛陀，如是未來者，現在諸依怙，利生住世者，彼一切了知，此勝密咒法，勇士往覺樹，獲無相徧智。」無「世間隨眾」等二句。總之三世諸佛，皆依咒軌乃得成佛，汝欲成佛，亦當依止此咒。</p>
<p>前白云「我樂求」，豈非自白<span class='corr'>己</span>樂咒道，此處何須教欲咒耶？答云無過，意謂如汝所請我為汝作，汝莫散亂當善持此。是令勝解堅固。故《鬘論》說此名令正受持。</p>
<p style="margin-left:2em"><span class='note-inline'>(巳三)</span>受戒加持</p>
<p>此中毳衣大師、寂靜、無畏、寶鎧、常金剛、毘布底俱說令受共戒阿闍黎戒。此二戒體，如寂靜論師云：「此中若有律儀，雖不作阿闍黎亦可與者，是總律儀，謂即皈依及唯發菩提心，如前已說。若須作阿闍黎方授與者，是阿闍黎律儀，謂即五部所攝。」此說皈依為先發菩提心，是共律儀。五部律儀是阿闍黎不共律儀。《鬘論》與《律生釋》亦如是說。唯發心之唯字，但遮五部所攝之三昧耶，非遮諸行而但說發心也。共不共者，不空足云：「次應傳與事行部等，共同律儀及無上瑜伽部十四他勝六粗罪等。」彼謂四部所共名共律儀，若傳離十四根本罪等三昧耶，為無上瑜伽所獨有。然非唯爾，亦共瑜伽部故，以瑜伽部亦說用受五部律法受律儀故。若謂不許瑜伽部有十四他勝罪者，則與《金剛頂經》「所餘十四種，說為他勝罪。」成相違故。是故阿闍黎戒，為瑜伽與無上瑜伽兩部共有，不共事行，又如弟子灌頂，於受不受五部律者，皆可傳授，名共灌頂。若阿闍黎灌頂，唯傳與受五部律者，故名不共灌頂。如是第一律儀，隨受阿闍黎與弟子何種灌頂皆須受持，故名為共。第二唯受阿闍黎灌頂者，方可授與故名不共。又第一是菩薩律儀，故是顯密所共，第二唯金剛乘律儀，故名不共。是故安立共不共別，總有三義。</p>
<p>傳授二律儀之儀軌，前六論師皆許「我皈依三寶」等四句，及受五部律法。故令三誦「我皈依三寶，悔除一切罪，隨喜眾生善，意受佛菩提。」而授律儀。此儀軌是《幻網》第二及《金剛幕》十二中說。若問初三句義，但是皈依懺罪隨喜，非受戒軌，第四句中亦不顯說受戒，云何可作受戒儀耶？答云：實爾，故第四句當如歡喜金剛，及依寂靜論師論中所說，作「發心佛菩提」，以是受發心故。唯受願心非是律儀，故知是受行心。以此略文受律儀者，是依最利根者，《莊嚴能仁密意論》云：「皈依佛法僧，乃至證菩提。謂依色身、法身、菩薩、僧寶，自當成正等覺，拔此一切世間，令出苦海，安立正等覺位。是故以此略法，令上上根發菩提心，律儀自性。」以此受菩薩戒，文簡難了，故阿闍黎當為明顯曉示，初三句為受戒加行，第四句為受菩提心及菩薩行之法。</p>
<p>《金剛幕經》十二，彼四句後尚有皈依佛法僧。「乃至證菩提，發此菩提心，為辦自他利，我發菩提心，希有請有情，行菩提勝行，為利生成佛。」若受戒法，連此儀軌而受，易於曉示。《集學論》於具行法之發心說為受戒，故以儀軌兼行受者，是受戒法。但受發心，則是發心儀軌。寂靜師云：「又於何者，唯應授與明灌頂耶？謂諸不求阿闍黎灌頂者，或雖希求而唯受總戒不受阿闍黎戒者。」此說若不欲受阿闍黎灌頂者，及雖欲受而唯護持共戒，不護不共戒者，唯傳弟子灌頂。餘五論師亦如是說。故唯護菩薩戒而不護咒戒者，除弟子灌頂外，不應為授阿闍黎以上之灌頂。若傳諸上灌頂，則必應持咒戒。是故蓮華鈎等於事行部受五部戒，不應正理。以《智點經》說彼二部除水冠等，無餘阿闍黎灌頂故。事行部經以及堪為正量者之解釋，皆未說受五部戒故。慶喜藏師亦明顯說不受五部戒者，不傳阿闍黎灌頂故。此於根本罪釋<span class='corr'>已</span>廣說訖。</p>
<p>總之，受共律儀，即受菩薩律儀，復是受學菩薩六度等行。故應了知壞菩薩戒諸根本罪因緣，勤慎防護，不應妄執學六度行與學咒道違如水火。《攝真實經》與《金剛頂》所說全不護戒但可入壇之義。慶喜藏師明了解釋，佛密論師亦以但可入壇釋《大日經》，如餘廣說。如是具共戒已，為受阿闍黎戒，更令請云：「輪不退灌頂，最勝傳授我，依怙輪諸尊，真實上師業，諸佛三昧耶，密戒願為說。為利諸有情，恒為阿闍黎。」次令發菩提心三誦：「一切諸佛菩薩請憶念我，我名某甲始從今日乃至未證菩提，如三世諸佛。」乃至「立生於涅槃。」此文通行故不全錄。此請白者，寂靜論師說是已受近事等戒。無畏論師、慶喜藏等亦說灌頂弟子須受別解脫戒。故若堪受別解脫者，應先傳與近事以上別解脫戒，亦須受有菩薩戒者。寂靜論師說彼手中捧花先禮阿闍黎足，散花請白。毳衣大師亦說頂禮阿闍黎足。餘師亦同。請白之義，謂為利有情故，令我作阿闍黎，請說彼法。此由授我能生不退殊勝種子，金剛阿闍黎灌頂故，成阿闍黎。「輪」者，灌頂處之壇輪。有作「輪之」，謂曼陀羅阿闍黎之灌頂。言「輪諸尊」等者，謂請說曼陀羅及天之二真實并阿闍黎諸事次第。請傳阿闍黎之勝三昧耶及律儀者，謂「諸佛」等四句。諸曼陀羅儀軌，或有不作此請白者，若不作此請白，則於前請白時，當為說此等義，令於一處請白。受律儀前說律儀者，如《金剛頂經》說無上部曼陀羅儀軌亦多如此，然亦有不說律儀者。彼二隨依何者皆可。然阿闍黎皆應先令了解五部三昧耶之大概，俾令弟子善發為利一切有情，當受五部總別諸三昧耶之心，而後受戒。以緣戒生欲受之心，及於諸三昧耶不分類別欲受一切，是發戒體必不容少之因支故。以是《金剛頂經》說應先問欲不欲受。無上部曼陀羅儀軌堪為量者，亦多作如是說。如《鬘論》說誦此儀軌三遍。龍智及難勝月、《明顯雙運》、日生、寶鎧、毘布底等亦多宣說此最重要。以任何戒，凡能發生戒者，決定須於正行儀軌，無殘缺故。故初受及退失重受，正行儀軌定須圓滿三誦。</p>
<p>有說「如三世諸佛」等初四句明發心，其次四句受菩薩戒，餘者受密咒戒，不應道理。如上所說諸大論師，皆別宣說受菩薩戒之儀軌故。從「如三世諸佛」至「立生於涅槃」，多說是受五部律儀之儀軌故。故彼文中所有受二發心學三聚戒，是受密咒律儀支分，非受共戒。</p>
<p>藏師有云：「若廣宣示律儀，則可略受戒，云如尊所教勅，我一切奉行，即此便足。若略宣示律儀，則應廣受。」此極非理。《金剛頂》中宣說戒相最廣。然受戒時，仍用受五部律儀之儀軌。毳衣大師、寂靜、勝賢師等亦廣宣說其受戒時，亦以受五部律儀儀軌而受故。受咒戒之儀軌，無上部二經與《金剛頂經》俱說是受五部律儀法故。故僅受三昧耶與受咒戒，儀軌非無差別。</p>
<p>受咒戒之時者，薩惹哈與慶喜藏等，依《金剛頂》意趣，說於正行時受。龍智與難勝月、答日迦跋及《鬘論》等則說於此處受。然燈賢等於問夢相後受。故在任何時受，皆可生戒。於正行時受者，彼阿闍黎於先自入壇時，如前所說觀想而受，縱先犯根本罪亦還生戒，則於傳弟子時，自亦具足律儀。若在此處受者，以根本罪數多易犯，現是防護極緩慢時，應審觀察自身而傳。多應自先入壇次傳弟子律儀乃覺契理。發生戒之時者，三說儀軌即生，不待獲得瓶水灌頂與冠灌頂。以《金剛頂經》云：「安立三律儀，次示曼陀羅。」說於安立咒戒之後，方顯示諸尊故。此論中說次以甘露瓶咒守護。如何作者？如難勝月說洒香水。或如三昧耶金剛說以手按弟子頂，誦甘露瓶七遍。</p>
<p>《鬘論》與隨行者說諸弟子心喉頂上，如次想有金剛蓮花妙輪，其上如次有二日一月或一日二月，上有黑色吽字，紅色阿字，白色嗡字，次誦彼字，以執金剛右拳，於心等處塗以香水。頭上供花，面前供燈，心間復供以香。然燈賢說修、觸、念誦，皆自下起，漸從三字變成三相三字莊嚴。《明顯雙運》則說修、觸、念誦，自上漸起，隨一即可。</p>
<p>說修三相者多，唯慧鎧說修身語意三尊。然燈賢等說誦一切業咒，供諸供物。寶鎧則說各以自咒而供，亦有說供食與樂者。總之，應如答日迦跋等說於諸弟子生為主尊三處，修三金剛相後，即成供境而應供養。從今日起乃至未染生死過患，恒應具足供養。</p>
<p style="margin-left:2em"><span class='note-inline'>(巳四)</span>令投齒木給三水等</p>
<p>投齒木處，《鬘論》說作四肘方曼陀羅，塗牛糞等。言如牛皮許者，毘耶跋達說是厚薄之量。作怖天說四方圈內，畫八葉蓮，上安花聚。堪為量者餘均未說。</p>
<p>投齒木者，無憂等木，此處難得。可如龍智所說用有乳木，非太粗細，端直無蟲，不裂無傷，兩端相等，洗以香水，熏以燒香，長十二指，端繫妙花。次阿闍黎面向北方授與弟子，弟子向東或北，口誦「嗡班[嗈-邑+夕]哈薩」，兩手夾持木端，目向上視，心無希望，向前投擲。《總續》中說向北而授弟子，弟子向東而投。若阿闍黎未能念誦長咒加持齒木，可如不空足說，誦摧魔咒（即集密之事業尊咒）。或可如難勝月說誦「嗡阿唧哈桑跋惹達尼吽[口*泮]」七遍。慧祥師說投齒木<span class='corr'>已</span>，想從青色吽字放光，齒木亦成光明。餘諸智者，論中皆無此說。投木之相，若向東北西南上下而墜，如其次第，能成息災增益愛敬降伏持明地下悉地。若落壇外即無成就。向者，意謂木端所指，隨繫花處說彼為端。</p>
<p>次從[口*(一/火/又)]字生水，誦[口*(一/火/又)]加持，授令嗽口。次給三掬甘露咒加持之香水，念誦「嗡室毘虛答達摩薩嚩跋[口*榜]尼[嗈-邑+夕]阿茜，穴答耶，薩嚩毘迦羅跋那，阿跋那耶吽」而注。漱口及三掬水，《鬘論》分別而說。藏中有說為右手者，然作怖天說是左手。藏中有許為令夢想明了。然龍智與答日迦跋說是為淨語罪。</p>
<p>次從吽字所生吉祥草聚，誦吽字及甘露瓶咒，草端未壞，以為敷具。如是為作枕故，從什字生少吉祥草，誦什字與甘露瓶咒。次誦「嗡班[嗈-邑+夕]底叉拏[口*榜]」而授與。《律生經》云：「什字咒加持，授與吉祥草。」難勝月說二吉祥草皆從什字所生。論說前者（作敷具用者）多故，後者（作枕用者）應少。藏師有說多者交與右手，少者交與左手。三昧耶金剛但說交左手。《幻網經》云：「木草交掌中。」則說彼二（齒木與吉祥草）俱交合掌之中。毘耶跋達說此為令瑞夢不錯亂故。</p>
<p>次從吽字所生紅線，長齊弟子身量而作三折，念誦甘露瓶咒七遍，結為三結或為六結，繫於弟子右臂。有經說繫左臂。口誦「嗡補答梅只惹卡惹卡，薩嚩那娑訶」，親為繫縛而作守護，線齊身量，作為三折即是身量三分之一。彼結六結或結三結，繫右臂或左臂皆可。《大日經》說繫左臂，《幻網經》說繫右臂，龍智、毳衣、難勝月等多說繫右臂結三結。《金剛鬘經》說線量長一肘四指，結三金剛結，纏左臂三匝。藏師依於男女而分左右，及於結處所有作法，曼陀羅儀軌中未見說此。</p>
<p>龍智與《明顯雙運》說用童女捻線。慧祥則說於五色線修從吽字成金剛線。餘為量者皆未說此。</p>
<p style="margin-left:2em"><span class='note-inline'>(巳五)</span>慰勵守護觀察夢相</p>
<p>誦云：「諸佛於世間，或時出不出，鄔曇鉢羅花，多時乃一現。無等利有情，能不般涅槃，密咒行出世，較前更希有。昔多俱胝劫，所造諸罪惡，見此曼陀羅，彼一切當盡。況能正安住，無邊稱咒行，持誦能救咒，當得無上位。諸於此勝行，妙慧最無垢，生苦諸惡趣，彼等皆寂滅。汝等諸大士，今得無能等，汝等由何法，能為佛菩薩。於此教攝受，安住而生長，汝等即由彼，善生大乘中。此吉祥勝道，能出最大乘，由此令汝等，皆當成如來。」宣說此義，令生歡喜。「無等利有情」等二句，現《大日經》中無，釋亦未說。然曼陀羅儀軌多有說者。從第一句至更希有說咒出世之少。其次四句明見曼陀羅之力大，再次四句明誦咒修行之力大，再次四句明信咒之力大。言見曼陀羅者，非唯眼見，要具三法乃有彼力。一加行，謂為入曼陀羅故悔罪皈依受戒。二根本，謂正入曼陀羅時發菩提心，見佛菩薩像及印等，發生淨信。三見後，謂受持不謗正法，不捨發心等三昧耶。由具三法見曼陀羅，能淨多劫所集眾罪。無邊稱者，《大日經疏》說是無量功德名稱之咒。寂靜論師說佛為無邊稱。慧無垢，經作慧無動，謂於咒義心不散亂。《攝受經》作正生。《疏》謂今日正於大乘中生，明日已生於大乘中。《鬘論》則於入曼陀羅說為已生。咒行大乘，是生無上菩提正因，故名出最大乘。經《疏》釋此為出生大。與《鬘論》說大乘能生最大勝果，義相符順。次以甘露瓶咒守護弟子，令持誦故當傳其咒。教云各觀所夢，明晨來為我說。或於曼陀羅室或於餘處，令如獅子而臥。爾時如《總續》云：「敷吉祥草處，令首向東臥。」亦如薩惹哈而教云：「汝臥草敷具，賢者明早起，汝等於明日，即得見佛頂，廣大曼陀羅。」佛頂，僅是一例。</p>
<p style="margin-left:2em"><span class='note-inline'>(辰四)</span>舉昇曼陀羅夢相吉凶應如何行</p>
<p>自入曼陀羅室為守護，故應誦甘露瓶咒。毳衣大師於此及前二處，皆誦主尊根本真言。此處為彈如下所說智線等故，供養預備諸尊舉昇虛空。舉昇之法，依前所說咒印而作。毳衣大師說請白後無間即舉。答日迦跋等說明日方舉。《鬘論》則說於此時舉。又《總續》說送往。薩惹哈說攝入自心。餘論師說舉於虛空，共為三法。</p>
<p>翌晨師先施食，問諸弟子夢相。若見三寶與親友等，讚慰令喜。若夢從山墜等應為守護。又分夜分為四，前三分中夢無定，故取第四分。如《曼殊根本大教王經》云：「初夜分諸夢，當知從痰生，次從膽病生，世人所輕忽。第三由風起，第四乃真實。」遮凶夢之方便甚為繁廣。《鬘論》說以甘露瓶咒守護。然燈賢說以摧碍咒摧伏。龍智則說修無我義而為淨治。總有二種遮止方便。《總續》說作息災護摩，此為最善。答日迦跋說以一切業咒摧伏弟子惡夢。若阿闍黎有惡夢者，說有多種遮止方便。如云：「所夢吉或凶，明晨為我說，一切業治凶。若阿闍黎耶見不善夢相，於護剎空行，如法施供食，誦百字堅固，徧修守護輪，誦一切勇識，親口所說咒，披甲自防護，勇識瑜伽母，白莊嚴住慢，勤作供火業，息一切魔礙。」此依勝樂說以施食，護輪、誦咒、修披甲尊、請白諸尊、著六莊嚴自住天慢，及燒護摩七種遮止方便。餘尊亦同。餘時若有惡夢，亦可修此，最為善哉。</p>
<p style="margin-left:2em"><span class='note-inline'>(寅三)</span>餘曼陀羅預備</p>
<p>依止布繪而灌頂者，前說三論師中，語自在稱雖都未說預備，但說正行。然餘二論師（羅睺羅友與常住金剛）說瓶與弟子預備，故此二法決定應作。依止靜慮曼陀羅者，如前已引《鬘論》說訖。依身曼陀羅者，須否預備諸梵典中皆無明文。或如藏師許為不用。或准靜慮曼陀羅法亦可。</p>
<p>頌曰：</p>

<div class="lg regular"><div class='lg-row'>灌頂近分預備法　能成甚深道法器　由見預備清淨軌</div>
<div class='lg-row'>於密法中最殊勝　故雖軌則微細分　亦從智論善攝集</div>
<div class='lg-row'>不違諸佛菩薩意　以顯了語善宣說</div>
</div></div>
<div class='div-other'><a id='mulu24' />
<p class='h1'>繪修供養曼陀羅儀軌次第品第七之一</p><p style="margin-left:2em"><span class='note-inline'>(丑三)</span>正行儀軌分三：<span class='note-inline'>(寅一)</span>彈智線分彩色，<span class='note-inline'>(寅二)</span>安諸瓶飾壇場，<span class='note-inline'>(寅三)</span>修行供養灌頂。初又分三：<span class='note-inline'>(卯一)</span>彈智線，<span class='note-inline'>(卯二)</span>分彩儀軌，<span class='note-inline'>(卯三)</span>繪壇辟魔。初又分二：<span class='note-inline'>(辰一)</span>預備智線，<span class='note-inline'>(辰二)</span>正彈次第及送往法。今初</p>
<p>自先東向修金剛持或修主尊瑜伽獲得瑞相。線因與撚線者，如前已說。次將五聚五線置五器內。用芥子末和五甘露香水調為五色，別染諸線。《金剛空行》與《律生經》說具足五智之二十五線。以《鬘論》說五聚線以五智為體，一一智中有四智隨行故。又以一一種子各放收五如來，故為二十五線。由是線數決定須二十五。染色之法，除前所說勿用其餘。次與弟子俱如前修，於左手中從小指根至大指根，安布諸線。白者毘盧，黃者寶生，紅者彌陀，綠者義成，藍者不動為體，各各從自種子而生。種子，為繃蕚什吭吽或繃蕚繒吭吽或嗡娑痾哈吽。即是諸經所說五部種子。智尊入三昧耶尊者，謂前昇虛空之各方諸佛攝為五尊，從彼心間繃等種子，出生智線光明為體。口誦：「嗡啊夏穴達，班[嗈-邑+夕]蘇多羅梅波羅耶剎，摩訶曼陀羅，蘇多羅孥耶吽」白毘盧佛。次於「夏穴達」處，改為其餘四部佛號，啟白彼佛。咒文義謂為彈大曼陀羅線，故請授我金剛線。「夏穴達」者常義，即勸請毘盧佛。次於左右二眼安立黃色[嗈-邑+夕]字，如次成為黃色日月自性。口誦：「嗡底達枳札蕚姑希[嗈-邑+夕]」眼睛疾轉，眼睫啟合，以如鈎狀熾然視法，鈎召毘盧佛等所生諸線，入自手內各色線中。薩惹哈與黑行論師說是召請諸尊。毳衣大師、燃燈賢等多說攝召諸線。</p>
<p>次共弟子念誦：「嗡啊阿那臾內，阿奴伽達，薩嚩達摩，薩帕惹薩帕惹，阿奴波羅毘札，薩嚩達摩，阿達印達，阿奴波羅毘札，薩嚩達磨，嗡啊吽」先將五線搓為一線，次將五線合搓一繩。第一咒義謂一切法互相隨行，即是互相安住。第二咒義謂一切法互相隨入，即是相互錯雜。第三咒義謂一切法極相隨入，即是互雜不可分別。《律生經》云：「諸法性自爾，令線互相合。」線之長量，除在師徒左手，從食指繞四指中部，由下伸出，以食指背按壓地處，餘為曼陀羅之兩倍。粗為門量廿分之一。搓畢，置於前說香塗地上之金盤等潔淨器中，以妙香水及五甘露牛生五物侵潤，入三字中。香花供養，用手摩觸，誦甘露瓶而為守護。《四百五十頌》云：「入三字行者。」釋云：「入三字已。」故非三字入於線內，是攝線入三字之中。此如《歡喜金剛次第儀軌》中說：「嗡啊吽三，安於二邊及以中央。」</p>
<p>左右二眼次從摩札二字變為日月。口誦「班[嗈-邑+夕]底枳摩札」令堅固住。洒誦一切業咒之甘露水以及芥子香水。右手執杵而摩觸之。先誦：「嗡班[嗈-邑+夕]三昧耶，蘇多羅摩底札摩吽」再誦三種子字一百八十遍，而為預備。</p>
<p style="margin-left:2em"><span class='note-inline'>(辰二)</span>正彈次第及送往法</p>
<p>次以一切瓶水，散洒曼陀羅地，念誦「嗡薩嚩桑穴達尼吽泮」，於作淨法之地，塗以妙香，外面散花。想空中有所繪之曼陀羅，奉獻閼伽為先，供養稱讚。自與助伴次修，左右二目，從[嗈-邑+夕]所成日月有黃色光。此如《律生》經釋所云「月日」，次第而修。</p>
<p>次自左手作金剛拳，執線平臍，誦「雑雑雑」三字及三[嗈-邑+夕]字，授與助伴。彼亦念誦諸字而受，以左手金剛拳，平臍而持。想一切方皆平等性。與不背師行之弟子，同以持杵右手大指食指，提線而彈。并應彈指作聲。凡彈一切線時，皆誦「嗡班[嗈-邑+夕]三昧耶蘇多羅」與「吽嗡娑啊訶」，弟子不背師行，彈業線時亦同。觀想以此彈線之聲，勸發徧虛空界諸佛，諸佛降臨入諸線中。如《鬘論》說彈線之聲表示：「是汝利生時，故當降臨此。」然燈賢、毳衣師、黑行、薩惹哈等亦作此說。故但應想彈線之聲為「是汝利生時」等義。不須自誦其詞，如是入智線者，義為以彼加持業線，此如前說彈線之前，雖先明想虛空有所繪曼陀羅修供養等。然彈線時，非想出生所繪之曼陀羅，是勸諸佛而令攝入。《大日經疏》說彈虛空之線，以在餘壇已用，非是新者不在地彈，故應別取五色線彈。然彼建立此中不許，如前已說。慧鎧論師曾於歡喜金剛說彼建立極不應理，以須用彈虛空之線加持業線，故亦應以彼彈地也。彈空無間即彈地者。《鬘論》等說師資之手同時下降而彈。俱彈虛空與地線者，諸大論師曼陀羅儀軌中僅說彈二梵線。諸餘智線，不須向空彈也。傳謂勇金剛所造之《曼陀羅儀軌》云：「上望而彈十六智線，下視而彈十六天線。」然不可信。</p>
<p>若爾，於地彈智線時，為有加持業線觀想否耶？彈智線時，須想分出五智為體五色智線，入業線中。如前所引寶金剛論亦說攝入智線。[嗈-邑+夕]耶茜那亦云：「分布彩色時，由誦根本咒，舉智線於空，繪畢仍降入。」說分彩時，為免跨越智線之罪，而舉智線於空。故於彈智線時，應如前說攝入，最為明顯。若不爾者，應無智線可舉。毳衣大師、《鬘論》亦說舉彼，至下當說。又《鬘論》與《律生經釋》說於地上彈智線時，以彈虛空觀想而彈。故以彈線聲所勸發，想降臨之諸佛皆入線紋。此與前說觀想，是彈智線正行，須無缺失。</p>
<p>所彈智線之量，如《鬘論》說彈二梵線，從此光鬘至彼光鬘，意說長線。若用短線彈者，則從杵端至於杵端。彈二角線，從此垜端至彼垜端。彈諸根線，為壇輪量。彈諸餘線亦如業線，牽繩而彈。如前已說。</p>
<p>彈智線畢，即應送往。《金剛空行》與多曼陀羅儀軌中，皆說五色線彈一切線後即送往故。又以智線加持業線無分別故，彈智線後隨跨何線，須以金剛勢而入故，故於一切業線悉皆應彈智線。</p>
<p>彈智線時，毳衣大師說阿闍黎手執鈴杵。當如是行。先應以金剛拳持線，後可隨便而持。如《金剛空行》云：「左手金剛拳，平臍而執持，其後隨便持。」</p>
<p>修一切方為平等性，謂旋繞方，師弟住處，面所向處，及彈線次序等，如前廣說。如《鬘論》云：「於空中持線時以金剛足。」又云：「於地上彈二梵線時，左足作半跏<span class='corr'>趺</span>，右足著地。弟子反彼。」二隨行者亦如是說。前者毘布底謂以金剛步。龍智亦說。故行走時如前所說，加持雙足而行。正彈地時，應如所說坐法而坐。餘線亦同。業線亦如是彈。</p>
<p>智線業線名義云何？體以五佛五智為性，相為五色線狀，故名智線。以是一切業尊為體之線，故名業線，猶如業瓶。</p>
<p>如是善彈一切線畢，供養獻食，次誦「嗡啊吽班[嗈-邑+夕]穆」，想諸智線入前所請預備諸尊心間。其五色線，如應安置原處。</p>
</div>
<p class='juan'>密宗道次第廣論卷十終</p>
</div><!-- end of div[@id='body'] -->
</body></html>