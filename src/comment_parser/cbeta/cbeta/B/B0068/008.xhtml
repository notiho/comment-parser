<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>密宗道次第廣論卷八</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu19' />
<p class='h1'>預備儀軌次第品第六之一</p><p style="margin-left:2em"><span class='note-inline'>(丑二)</span>預備儀軌分三：<span class='note-inline'>(寅一)</span>預備總建立，<span class='note-inline'>(寅二)</span>各別預備儀軌，<span class='note-inline'>(寅三)</span>餘曼陀羅預備。今初</p>
<p>預備法者，《結合》七觀察〈第四品〉中說地神預備。《後續》中說初天預備、次瓶預備。後說弟子預備。共為四種預備。且皆說於預備之時。龍智、答日迦跋、然燈賢等亦於彼時說彼四種。其中地神，有在地軌中有而預備時無者。如《金剛空行經》及黑行論師等諸論，有在預備時有而地軌時無者。如《結合》、《幻網經》及龍智、然燈賢等所著眾多曼陀羅儀軌。有二時俱有者，如《鬘論》等。共有三派。彩線繪畢之後，《律生經》說弟子預備。黑行論師及難勝月則說修瓶。持祥論師亦於修曼陀羅之後修瓶，次說弟子預備。《鬘論》雖如《律生經》說，然非在預備時不作弟子預備，下當廣說。</p>
<p>地神與天預備，須在預備時作。弟子預備，不論說於何時，實行唯應在預備時。實行修瓶亦須先修。《鬘論》於瓶預備後說天預備者，是依然燈賢於瓶預備之後啟白天預備之次第。此是啟白天之預備，非謂天預備之正行，不在瓶預備之前也。如《鬘論》云：「曼陀羅地塗以妙香散布眾華，下午作天裝來入內，於地中央面向東坐，或可由東向西而坐。具曼陀羅主尊瑜伽，於諸尊處用甘露栴檀紅花等，作諸圓壇。善修自三昧耶輪已，請召住虛空之智輪，令入彼中。供養稱讚嘗受甘露。次於所修曼陀羅外，東方等處安置諸瓶或於餘方。面向北方應善預備自在隅處諸瓶。」此說於諸尊處塗香壇基作天預備，其後乃修瓶預備故。若如是修，亦順《四百五十頌》釋，然燈賢云：「妙香等塗地，散布眾妙華，安立月輪等，智者作壇場。於彼諸智輪，次結縛界等，供讚嘗甘露，次應預備瓶。」其釋論中亦如《鬘論》，說於下午天裝入內，修主尊瑜伽<span class='corr'>已</span>，於諸尊處各想自座，於彼召請安住虛空智輪，供養等已，修瓶預備。釋論於啟白天後云：「此是天安住之儀軌。」說在瓶安住後，然本釋二論皆未於彼說天預備之正行。《鬘論》雖似說於瓶預備後修天預備正行，然是為令知啟白境而說，非說於彼作天預備。故天瓶預備之次第，同《金剛空行》、《結合》及然燈賢等。此等是正行儀軌之近分，故名預備，亦名增上安住，其增上義，日生論師說是善住。</p>
<p style="margin-left:2em"><span class='note-inline'>(寅二)</span>各別預備儀軌分五：<span class='note-inline'>(卯一)</span>地神預備，<span class='note-inline'>(卯二)</span>諸尊預備，<span class='note-inline'>(卯三)</span>瓶預備，<span class='note-inline'>(卯四)</span>啟白諸尊，<span class='note-inline'>(卯五)</span>弟子預備。今初</p>
<p>釘橛畢，坐壇中，於自面前作香壇場。或如寂靜論師說於壇中作香壇場。於彼修從[口*(一/火/又)]字變成地神。《律生經》說從[口*(一/火/又)]字生。《金剛空行》則說從朗字生。次想手中月輪有三吽字，指端按地三次。毳衣大師說以持杵指按。以按地聲，吽字光明，策發智慧地神，從地湧出而與修者相合。具歡喜心，其身黃色著白色衣，具諸莊嚴。一面二臂，左執金瓶，右手作無畏印。此二手相同。《律生經》、《結合》說與智尊相合。《金剛空行經》說湧出半身兩手持瓶，不入智尊，修供讚等，梵典多如是說。供彼閼伽等後，三誦：「嗡，善來極善來，地神世間母，眾寶充滿母，妙飾莊嚴母，瓔珞鳴釧母，供金剛心母，受此閼伽供，善辦壇場業。嘿嘿嘿嘿嘿娑訶。」此是請召與請住之預備。言善辦者，意說請其安住。或誦：「一切救世佛，修行及勝德，諸地波羅蜜，汝皆與作證。如釋迦獅子，降伏諸魔軍，我亦摧魔力，當畫曼陀羅。」如是三誦而行預備。此與乞地時之地神，生不生及供讚等無有差別，故儀軌相同。善來等是《結合》七觀察文與《金剛空行》〈四十六品〉之梵語（讚）義同。一切救世佛等二頌，初頌出《幻網經》，第二出《大日經》。次想地神答云：「當如是行。」即入地中。黑行論師等說想地神云：「欲令我何所為。」為答彼故，献供等後，啟云：「一切救」等，次想彼聽許云：「可如是行。」次以兩手作金剛內縛而按地，三誦：「嗡班集跋嚩吽。」想從金剛縛印所生吽字放光熾然，乃至金剛地基皆成金剛。次三誦「嗡班[嗈-邑+夕]只札底叉」而加持之。《鬘論》中說由此令地為自作證。謂由前說諸軌，能使地神為自作證，說於諸佛往昔勝行作證，與薩惹哈所說以手按地策發地神，是佛昔緣起者。如《大遊戲經》說：「大師告魔羅言：汝行一次無遮施尚得欲界自在，况我廣行無量百千俱胝那由他次無遮施。魔言：我如是行，有汝作證，汝如是行，無有證者。爾時佛以右手遍摩全身而按地言：此地為諸眾生依，動非動等無親疏，此為我證我無妄，汝應於此為我證。說已，無間大地震動，發大音聲。爾時地神共百俱胝眷屬，於大地震未久，從地涌出半身，一切莊嚴之所莊嚴，恭敬合掌白言：大士，實爾，此我現見，世尊即是人天世間勝證勝量。聞是語已，魔軍逃散。」福頂大師說：如昔時作證，現我念誦圓滿於曼陀羅獲得自在，願亦為我作證。《大日經》疏中云：「如昔大師在汝地上行菩薩行已，坐菩提樹下降魔成佛，汝為作證。我亦為利有情，於汝地上畫曼陀羅，當成正覺。」義謂願為作證令無魔碍。</p>
<p>乞地與預備時，同誦「一切救世佛」等，其差別者，前是求地作曼陀羅，此是於彼作曼陀羅求其作證。此時自修之天瑜伽，意說前吽迦羅瑜伽即可，是故未說餘者。若於餘時，可用壇主瑜伽。</p>
<p style="margin-left:2em"><span class='note-inline'>(卯二)</span>諸尊預備分二：<span class='note-inline'>(辰一)</span>為定天處故彈線，<span class='note-inline'>(辰二)</span>應如何修天預備。初又分四：<span class='note-inline'>(<span class='corr'>巳</span>一)</span>彈線曼陀羅之量，<span class='note-inline'>(<span class='corr'>巳</span>二)</span>彈線次第與時間，<span class='note-inline'>(<span class='corr'>巳</span>三)</span>彈羯摩線之次第，<span class='note-inline'>(<span class='corr'>巳</span>四)</span>釋所彈諸線之義。今初</p>
<p>此中彈曼陀羅線當齊何量而彈耶？此中有二，一由諸尊建立，二由施主建立。初如《幕經》第二中云：「金剛持三肘，佛壇四肘量，五肘作明壇，舞自在六肘，七肘馬王者。」此說不動、毘盧、寶生、彌陀、不空成就之曼陀羅，從三肘至七肘。《集密經》說身語意曼陀羅，如其次第十二肘十六肘二十肘。此依四面根本線說，前者亦爾。二施主者，如轉輪王說廣踰繕那量，觀待所化。《鬘論》引教說畫掌許亦可。是故曼陀量，但隨共許而說，非定唯爾。如世尊云：「若贍部洲主，或轉輪聖王，周圍踰繕那，應畫曼陀羅，智者應正觀，所化眾生心，隨欲而為量，全無少過失，隨欲曼陀羅，畫於手掌中，尚辦論說義，况畫於地等。」以是然燈賢云：「依有情意樂，立為定量等，方便慧所生，悉地量何定，此從一肘起，乃至於千肘，如是輪彈線。」此說為彼樂數量決定者，安立肘等定量，事實不定。龍智亦說隨弟子力所能，從一肘起乃至千肘。《律生》亦說：「從半肘起。」</p>
<p style="margin-left:2em"><span class='note-inline'>(巳二)</span>彈線次第與時間</p>
<p>彈羯摩線與智線有無決定次第耶？二線次第，決定應先彈羯摩線，次彈智線，多數智者論中分明說故。龍智說是次第最為明顯。薩惹哈云：「先以白<span class='corr'>粉</span>等，决定依次彈，其上彈智線，應周徧舒展。」如說先彈白粉所塗之線，次於彼上再彈智線，黑行論師亦如是說。難勝月云：「如彈線次第，善展彈智線。」又云：「如經所說線，於變化壇彈，更善彈智線。」謂如所彈羯摩線之次第而彈智線。跋縛跋札亦云：「先彈一切羯摩線已，應展智線。」不空足云：「於一色線，加持一切羯摩，彈為土線。於彼線上再彈五色智線加持初線。」此說智線能加持羯摩線。寶金剛論師云：「如業線次第，應善展智線。」又云：「於曼陀羅線，應融入智線。」彈智線者，是將智線融入羯摩線中而加持之，故定須先彈羯摩線。</p>
<p>有許先彈智線後彈業線，謂是《金剛空行》「彈智慧線已，應善作此業」及《律生經》「智於空彈線，如是向下彈」所說。不應道理。《金剛空行經》云：「彈智慧線已，次應作此業。分布諸顏色，予欲及解脫。」此謂彈智線後而繪彩色，非彈羯摩線也。跋嚩跋札於《金剛空行釋》亦說先彈業線後彈智線。《律生經》說如於虛空所彈智線，亦於地彈。彼是說於虛空彈智線後再於地彈智線之據，非彈智線後彈業線之證。若不爾者，龍智亦云：「師資緩行金剛步，如於虛空所彈線，如是應於地上彈。」黑行論師亦云：「向南方站已，於空如是彈。」又云：「地彈二梵線。」說於虛空彈後無間於地上彈。毘布底云：「爾時如虛空線，雙手平降於地彈二梵線。」汝許彼三乃是先彈業線後彈智線之宗，寧不相違。其尤甚者，成立先彈不彈業線兩派二線各別，引《大日經疏》說已於餘壇用訖，智線不堪作業線者，亦未應理。（智線誠不可再作業線用，然彼疏文是說彈虛空之智線不可作彈地之智線，故所引文不足為證。）佛密論師以在餘壇已用之理，成立前線不可用者，非成立智線不可作業線，是成彈虛空之線不可彈地故。此如《大日經》云：「於東舒展線，齊臍執持已，應於空擎持，次往至南方，應向北方畫，次將第二線，自以親手取。」謂彈虛空東西、南北二線，後彈地者另取餘線。解釋前線不可彈地之意，如《略疏》云：「意謂由於餘壇已用，同劣物故。」《文疏》亦云：「次自取後線者，義謂前線由於前壇成劣不適畫用，是故另取餘五色線用畫後壇。」經說二線，初謂於空彈自性曼陀羅，次謂於地彈彼影像之曼陀羅，彼二皆為五色。羯摩線則唯一白色，意謂彼易知故經未明說。又《略疏》云：「其彈曼陀羅線，說二種五色線，謂於空彈自性曼陀羅線，及於地彈加持彼影像之曼陀羅線。」如云：「說線有四種，謂白黃紅赤，及說為黑色。第五說如空，向虛空持已，應觀彼為壇。又以第二線，於地建壇場。」又云：「雖未明說濕線之相。為離顏色錯亂，故唯用一白色。」《文疏》亦云：「如是牽線分地，捻一白色線為濕線。」許二種五色線及一種獨色線共三線故。以是彼引諸證欲成諸線各別，應許彈虛空之智線，不可彈地，如是則與《律生》及多定量無上部曼陀羅儀軌，皆說虛空地上二種智線，用一線彈。及汝自亦作如是行，皆成相違。業線雖定不彈虛空，智線則可俱彈空地，故不應執凡彈地線，一切皆用羯摩線彈。佛密亦說用五色線彈地，是為加持曼陀羅線，其所加持之事，即一色線所彈諸線。故若不取講說次第，而依實義次第，則諸意趣皆不相違。彈虛空之線不可彈地者，是別建立，彈智線時更當廣說。</p>
<p>雖般若室利於歡喜金剛曼陀羅儀軌中，亦同《大日經疏》說三種線。然堪為依據之無上部教，皆無說者，故不可信。《金剛空行經》與《律生經》、《四百五十頌》等五色線外未說餘線，說用彼線彈諸線者，意為先已彈羯摩線，即如是彈智線，非許即用彼線而彈業線。如薩惹哈、黑行論師雖說用五色線而彈諸線，然亦宣說先彈線業，次於彼上更彈智線。《鬘論》中於證線量有六十四分時，引經云：「次作白色線。」於彼說白色線，然亦說五色線，故許有二種線。線有六十四分與九十六分兩派者，非謂論師所許彼此相違，是明各續之規則故。寶鎧與毘布底二師所說線等建立，隨《鬘論》行。前者（寶鎧）雖未明說，後者於勝樂曼陀羅儀軌引云：「初先彈白線，其後彈智線。」答日迦跋於說五色智線以後，次云：「大血所染線，三縷具量度，用甘露白檀，善塗而彈線。」此說前線為廿五縷，後為三縷。故亦是說智線與羯摩各別。此師曼陀羅儀軌云：「八種智線後，應想賢善相，次分諸部分。」其善非謂彈智線後，再以業線分各部分。是彈八大智線之後，彈餘智線，以餘智線須具彈故。</p>
<p>二線次第如是，何時彈耶？羯摩線者，應如龍智、琅迦勝賢、[嗈-邑+夕]耶茜那說於天預備之前。《金剛空行經》云：「於諸如來處，栴檀等方壇。」此說曼陀羅中何處有天，即於彼處作天預備香曼陀羅，若未彈線，則不知彼處故。難勝月云：「決定壇何處，即於彼壇塗，五香或餘香。」毳衣大師、黑行論師、寂靜論師日生師等多說天預備塗香之處，即為諸天處。故彈智線者，如龍智說於弟子預備後，彩畫之前，堪為據者多如是說，故當於彼時彈。</p>
<p style="margin-left:2em"><span class='note-inline'>(巳三)</span>彈羯摩線之次第分二：<span class='note-inline'>(午一)</span>預備繩線，<span class='note-inline'>(午二)</span>彈線之法。今初</p>
<p>繩線之因，如答日迦跋云：「由淨未壞棉。」此若難得，則可用潔淨未壞未雜毛髮之棉線作之。搓者及如何搓？如《總續》云：「其彈壇繩線，染色淨堅細，如是童女搓，新鮮極潔淨，美妙最柔和，香馥安樂觸，善搓撚為細，搓令粗細等，無諸結斷過，花香供線繩，智者彈諸線。」言染色者，意說五色之線。此論師（鬘論作者即無畏論師）與勝賢、[嗈-邑+夕]耶茜那說用童貞女所搓線，或勇士價值所買線。故若隨賣線者所索之價，不與論價付值而買，則餘人所搓者亦可。日生說具三昧耶者所搓，故彼搓者亦可。線之數量，如答日迦跋說三縷白色，長短粗細之量，猶如智線除執手處，為曼陀羅兩倍，門量廿分之一。（初句指長量，次句指粗量。）生起儀軌，生為一切業尊，此是跋嚩跋札與不空足所許。塗以香水及五甘露牛生五物，置於金等器中，自具正尊瑜伽，辟魔清淨為先，生為各各法之一切業尊，入智尊等供養稱讚，用手觸著，誦甘露瓶而為守護，再洒曾誦一切業咒之五甘露水與芥子香水。次用持金剛之右手摩觸，誦：「嗡班[嗈-邑+夕]薩摩耶蘇札，摩底札摩吽。」誦三字百八遍以為預備。此等二線相同。次如勝賢等說，用和白檀之米粉、或石粉、或餘白粉，染其繩線。</p>
<p style="margin-left:2em"><span class='note-inline'>(午二)</span>彈線之法分二：<span class='note-inline'>(未一)</span>彈曼陀羅外線法，<span class='note-inline'>(未二)</span>彈曼陀羅內線法。初又分二：<span class='note-inline'>(申一)</span>彈二派共同線法，<span class='note-inline'>(申二)</span>彈二派各別線法。今初</p>
<p>從於曼陀羅地洒以瓶水，至供讚虛空曼陀羅，應如後說而行。先求曼陀羅之中心，作一圓點，次於四方，以量等線各作一點。次以長過前量之線，於四點上各作一圈。此處雖但說作四圈，下文說拭五圈，故中央應亦作一圈。此中東西南北與中央各作一圈者，為求東西、南北兩條梵線（即縱橫之直線），與兩條角線（即四維斜線）之端直。次自修為正尊瑜伽，想助伴為毘盧遮那或甘露軍茶利。放線取線，及持法等，當如下說而行。生為毘盧是龍智說，生為甘露軍茶利是寂靜論師說，毳衣大師說弟子作本尊。勝賢論師說生為段生母（勝樂中之一尊），日生論師說為伽摩日（歡喜金剛之一尊）。此謂弟子有為自之本尊或各壇之一切業尊二派。次《金剛空行經》云：「緣諸方平等。」眾多曼陀羅儀軌中，亦說觀一切方為平等性而後彈線。謂東方等唯是分別假立，都無自性，故應先想無性平等。由此可滅方向錯誤之過。</p>
<p>彈八大線之次第者，如《金剛幕經》第八說，先彈梵線，次彈角線，次彈根線（即曼陀羅墻外之方線。）此師依彼即說如是次第。《律生經疏》亦如是釋。答日迦跋、黑行論師、薩惹哈及勝賢論師亦作此說。現見亦是毳衣大師意趣。龍智與《四百五十頌本》釋、跋嚩跋札、日生師等，則說梵線之後彈根本線次彈角線。此非父續母續之別，以《鬘論》依二續共義而說，跋嚩跋札說是《金剛空行經》意，日生論師則於歡喜金剛曼陀羅儀軌而說故。其梵線中，薩惹哈及黑行論師、毘布底說先彈南北梵線，次彈東西。前列諸餘論師，則說先彈東西，次彈南北。藏地智者說毘布底所說之南，答日迦跋所說之東，二者義同。以隨勝樂所向為南即立為空行母之住處故。毘布底說：「故隨所向為南，諸瑜伽師意。」故此是毘布底引布嚩具慧師曼陀羅儀軌之說。如云：「行至南門後，徧繞諸餘方，是母續次第。瑜伽續從東，繞至南門等，是為實語者，說畫曼陀羅，應觀為世俗，方由無量分，觀南等非有。所說面向南，行者知世俗。」此謂瑜伽母續說由南繞，瑜伽續中說由東繞畫曼陀羅。雖說二方不同，然同知方非勝義有。是故南方是如言義。又毘布底引布嚩具慧師教云：「先面向獄主，住壇輪地北，於空地彈線。」謂彈初梵線時，面向有獄主方。說北既是曼陀羅地之北，故知南等亦為壇外。</p>
<p>彈角線者，如此論說彈火風角線後，次彈第二角線。前諸論師亦同。四根線之次第，如此論說，東西北南依次而彈。答日迦跋、然燈賢、勝賢等亦如是說。龍智與黑行論師說東南西北依次而彈。毳衣大師別說東西南北依次而彈。亦有先彈西南二根線者，故無定准。彈梵線角線根線時，師資各有二處决定。彈梵線時，師長二處為北東，弟子二處南西，是說先彈南北梵線三師所說。前敘諸餘論師則說西南二方為師長處，東北二方為弟子處。此與《律生》第十七說相順，如云：「西方及南方，師長定善住，東方與北方，弟子處等引。」此等亦非二續之別，隨依何行現見皆同。</p>
<p>彈角線時如此論說，師長二處謂火與離實，弟子二處謂風與自在。前敘諸師亦許。然勝賢與[嗈-邑+夕]耶茜那反上而說。跋剎所譯中說。龍智說師長住自在，弟子住離實，而彈角線。賈師所譯與上相反。</p>
<p>彈根本線，如此論說，火風二角為師長處，離實自在二角為弟子處。前敘諸師亦同。面所向者，隨彼所住方隅，即自彼處，直向所對其餘方隅。彈線旋繞總有三派，如此論說右繞，日生、寶鎧、《四百五十頌》本釋等亦說。左繞者，薩惹哈、黑行論師、毘布底等所說。左右錯雜繞者，如答日迦跋云：「由左繞加行，彈一切種線，隅分向右繞。」此說方線左繞，隅線右繞而彈。龍智、毳衣大師未有明說。布嚩具慧與毘布底於勝樂曼陀羅儀軌中說若不左繞，有害弟子。然《金剛空行經》則說：「此中師弟子，應於右旋繞。」釋論亦如是釋。答日迦跋亦說隅線右繞。是故不須定執母續左繞。如此論師說右繞為二續共規。寶鎧論師於勝樂中亦說右繞。勝賢論師於勝樂曼陀羅儀軌中說：「次師與修伴，旋轉而繞行，左行為主故，應俱作左規。然由世難達，觀待作右繞。」[嗈-邑+夕]耶茜那、金剛空行曼陀羅儀軌中亦同彼說。</p>
<p>彈曼陀羅內外諸餘線時其旋繞法、住處、次第皆如前行。《鬘論》中彈九品諸方線時，作如是說。毳衣大師說諸餘線以前法彈。彈羯摩線，龍智雖但宣說師資住處决定，未明旋繞之法，然當與彈智線相同。</p>
<p>必須師資共彈羯摩線者，乃是龍智、琅迦勝賢、[嗈-邑+夕]耶茜那所許。諸續與曼陀羅儀軌，於分彩土時說，阿闍黎若不能圓滿分散，如下所說容有例外。彈線時說，若有弟子，則應同彈。無者，阿闍黎繫線於橛而自彈。未說可無師長。故彈二種線，皆定須師長。</p>
<p>次從墻線至垜口線，分為諸分彈線。彼等攝頌，如《鬘論》云：「東方等點上，執線為四輪，魚頭至尾邊，彈梵線角線，角門量七方（方是十之代名，謂從角至角十七門量也），肘等根本線，中拭八分一，門分四小分。根外離一二，一二一一邊，由角平六線。從梵線漸遠，三小分初線，二線二小分，端連八小三。台線伸四線，三為五小分，四四分其初，正觸平線端，三各隔一分，第四端平線，具足十小分。由根端出線，四分再平竪，各二分對直，八分共三曲。」此門面門側門量不等者，雖是九十六分線與六十四分線之共規，然九十六分者，門面門側門量有等不等二種。若面側門量相等，則無幡處闇處。其「台線伸四線」則為「伸二線」也。此師俱說長短二線。毳衣大師、薩惹哈等多說長線。雖有經說門為壇輪十分之一及九分之一者，然印度諸師皆未立彼名，故此論師亦捨彼等而說八分。此是《金剛幕經》與《金剛空行》之意趣，印度諸曼陀羅儀軌亦如是說。</p>
<p>正彈線時，如《金剛空行》云：「線斷師長死，線長生疾病，方誤弟子瘋。」應知彼事。論說若有彼相，應修治法，而未說用何法修治。應如治惡夢之方便。又《總續》云：「有凶相不成。」又云：「長短生疾病。」如下所說之量，若線長短當生疾病，寂靜論師說師長病。言方誤者，義謂住處錯亂。弟子瘋者，如答日迦跋云：「方錯弟子惱。」謂弟子苦惱也。有謂長短是指所彈紋線，非是繩線。彼非經義，若果爾者，則不應彈壇外長線，所須外線不可彈故。此線凶相為是彈何線之時耶？寂靜論師謂彈二梵線時。《鬘論》亦於彈彼二線後說。故意相同。日生說有彈二梵線，彈八大線，與彈一切線之三派。故《總續》云：「故智於一切，殷重善彈線。」謂彈二種線與作二線時，應善謹慎。</p>
<p style="margin-left:2em"><span class='note-inline'>(申二)</span>彈二派各別線法</p>
<p>其牌樓等，由說二種線量故有差別。此復總明線之長量，謂曼陀羅兩倍，粗量謂門廿分之一。如《律生經》第十七云：「長為輪兩倍，門廿分之一。」曼陀羅儀軌等多如是說。說如是長量者，《鬘論》說唯為彈梵線，彈諸餘線，彼雖無用，然為彈二梵線故說彼量。其梵線有長短二種，若牌樓高度與法輪杵端共為二大分（即二門量，一大分有四小分）者，則從根線至彼根線為曼陀羅，以此兩倍為線繩量。若牌樓高作三門量，法輪杵端合作一門量者，則前線量不敷應用，故是根本曼陀羅及其眷屬之兩倍。如《鬘論》云：「唯以四根線內所畫之根本曼陀羅兩倍長線，應彈六十四分梵線。」又云：「又曼陀羅亦攝雜金剛臍邊際，謂曼陀羅及其眷屬，即從根線外出八分，共為四十八分。」說此等後，又云：「故線繩量九十六分。」引文證成六十四分線云：「次作白線繩，自與修行伴，用白檀所和，米粉而浸染。梵線二清淨，所有壇輪量，應用二倍彈，半為根本線。」此文出琅迦勝賢曼陀羅儀軌。此云梵線半量彈根本線，故顯線繩量為十六大分。從墻至墻內之宮殿，是為正曼陀羅。從磚至垜，（此就平面畫圖而說）是為施設於彼之支，名彼眷屬。如王偕彼眷屬行時，唯言王行。如是曼陀羅與眷屬，同名曰曼陀羅。故說曼陀羅兩倍者，可引通二義也。如是初者，從中心至根線之曼陀羅內量，與從根線至蓮蕊邊外量二者相等。故從杵端為曼陀羅之兩倍。後者從中央至垜線，與垜線至光鬘相等。故從光鬘亦為曼陀羅兩倍。其中初說，如《律生經》第十七云：「線相六十四，是壇場線相。」此於初繞外圓線時，說線相望為六十四。釋謂六十四分之分為一小分。薩惹哈與毳衣大師等亦多如是說。如六十四分者則說牌樓高一門量。龍智說門門、框門、面門、側四量相等。故說牌樓為門三倍者是高量。若說橫量，其最大層亦不及柱頂故。以是龍智讚許二十四大分（即九十六小分）線。二十四大分之牌樓與圓等，如《鬘論》云：「柱端外平面，橫彈十一線，各捨一小分，五七捨分半。或可三七九，各捨一小分，第四六及十，各為半小分，餘五各分半。彼雙方寬量，於梵線左右，箭分半（箭即五數）邊際，條層二分半，線長三分半。六分邊第二，第三長三分。四分邊第四，五分及五半（第五條之下半也），捨三分四半。三邊六五分。四線長七分，十一線五分，第五條上邊，平量三分半。七條下三分，上半為六分，諸條至邊線，與餘邊相連，成一曲其內，離半分亦爾。其外吠陀邊（四分之外也），圓線又二線，各捨棄二分。捨四餘圓線，面側與門等，則無闇條層。」彼中亦無掛幡條層。</p>
<p>十六大分（即線長量，六十四分）者之牌樓與圓線等，如《鬘論》云：「牌樓門三倍，橫長非竪直，爾時三直線，從台如是量。各方彼無間，牌樓猛利條（猛利為十一代名），高量一門量。財天（八之代名）財天日（十二之代名），勝者（二十四）財天勝，日財天及日，勝財天如次，（謂十一條中，第一條佔牌樓八分之一，餘准應知。）此等謂平量。從梵線左右，各捨四分半，條長二分半，線長三分半。第二與第三，捨五分長三。第四捨四分，長三分箭（五）者，捨三半三半，六捨三五分。次三長八分，一七分後六。其外吠陀邊，圓線二又圓，二分邊圓線，最後四分邊。」（共四道圓線）此無闇條，故二柱間相隔十二小分。說「爾時三直線」，故有幡條。若謂此中門，面門、側門量等者，則不符順《鬘論》牌樓柱與柱間隔門三倍之說。若如門面有二小分，門側亦爾，則與此說無闇條而成相違。若將門上一分歸入牌樓，則與繩線六十四分不合，柱與幡處極不雅觀，是故門側應作三分。如是門至門側，四事（謂門、門框、門面、門側）量等非等，共有三說，一說門等四事相等。一說門與門框相等，而與面側非等，然彼面側亦自相等。一說面側亦不相等。一門量（牌樓一門量）中，寶鎧論師說門側外為五小分，其內為二小分，內端外一小分為樑，再外一小分為空層藍色。此許樑上無墻為虛空層，然此樑上無墻未見美善。</p>
<p>此論師說牌樓高度有三大分與一大分二種，初中又有二等九等，與五等三三等兩種。後者為五等三三等。總此三種牌樓皆十一層。然《鬘論》中「王（十六代名）三罪（罪十八代名）及日，王方與三人（人為十四代名），方對直諸分，是牌層次第。」此以曲線以內諸層隔斷為因，破第二層實水口為十八分等之說。故曲線內所對諸層，各左右有二層，總合彼二數為十一，若分別數則多於彼。繩線長短兩派，從垜至垜長短無異。惟六十四分派，垜口之外梵線僅二大分，第二大分為法輪與杵端，是故牌樓高度唯一門量。以是彼諸教中說牌樓為門三倍者，是說橫量。門與牌樓無空闇層，三倍亦是柱與柱間，是為此師所許，如《鬘論》云：「雜金剛臍總有十二門量，其根線內為八門量，外長各二門量。中無闇層，牌樓柱中為門三倍。」論說為十一層。許二柱上橫層各餘一分，依此而作為十四分。</p>
<p>毳衣大師於一門量牌樓，宣說門面門側各半門量，牌樓長量為門四倍，故知許有闇層。然燈賢說牌樓為門三倍之意。寂靜師謂長為三倍，高隨美觀應作。</p>
<p>牌樓之外一大分中，內半為法輪外半為中股杵端。如《鬘論》云：「法輪外二小分為金剛股端。」故旁股尖觸中股處以外即為股端，非從中股盡處再將杵端左右各開作為兩分。此亦二派相同。沙羅答論師說內一小分為輪座之蓮華，次二為輪，次一為傘，鹿對輪住。次圓線者，若長線派，蓮鬘與金剛墻各半大分。光鬘為一大分。如是自中央至垜口，自垜口至光鬘，各六門量。以是每方梵線，各有十二大分即便圓滿。故於此派，《鬘論》破斥蓮鬘與金剛墻各一小分光鬘二小分者，於短線派，則說蓮鬘與金剛墻，各一小分或各二分，光鬘二小分或四小分，隨一皆可。《金剛空行經》云：「外有光壇場，彩地二倍量。」毳衣大師謂是金剛墻與光鬘各一小分。又《鬘論》云：「有一勝樂曼陀羅中，依經中說金剛蓮輪形，亦安立三墻。故於金剛鬘外，說有蓮華與輪鬘者。」此說共有兩重蓮華，琅迦勝賢所許正爾。繪圓線時，以檐木橛，下為獨股，上為五股杵相，想從吽字所生，誦釘橛咒一百八遍，誦椎橛咒，以金剛椎釘壇中央。次將九十六分長線雙掛橛上，從自在方右旋而彈。六十四分線時，亦可以單線作圓線。為繪圓線，故說繩線增一張手量等。前說線長生病，須除此也。若無實橛釘於中央，修定亦可，准前釘橛時說可知。毳衣大師說六十四分者，亦從自在旋繞而彈。當先於梵線上尋求量度。當於何處繪屍林耶，此論未明了說。《鬘論》引前《金剛空行經》說光鬘之文。次云：「彼旋繞處外，樹等八屍林。」經謂：「彼輪圍之外。」答日迦跋《曼陀羅儀軌》中亦如是說。慧鎧論師亦云：「當於金剛墻，及火光輪外，繪樹等屍林。」雖舊譯之《律生經》云：「於金剛墻內，八屍林莊嚴。」然新譯云：「金剛墻於內，八屍林莊嚴。」此譯清淨。以《律生經釋》云：「光明謂五色，應於彼外畫諸屍林。」毘布底亦如是說故，跋嚩跋陀羅師未明了說。如勝樂尊可住屍林圍繞之中，餘尊不須。若為攝受無善根者，勝樂亦不須繪，是為《鬘論》之意。此師所許，除時輪本經所說不同外，餘無上部諸曼陀羅，定須蓮華金剛墻及火燄。其餘屍林與勝樂之三墻則非必須。繩線二量，非是父續母續之別，隨一皆可。門面、門側、門量等或非等，亦可隨一作之。非許如是所說之曼陀羅，唯作彼軌。</p>
<p style="margin-left:2em"><span class='note-inline'>(未二)</span>彈曼陀羅內線法</p>
<p>此中略說少數曼陀羅之內線。集密內線，如《鬘論》云：「梵線八分邊，及七邊圓線。從此正伸出，至餘方線界，梵外二三分，漸次彈二線。外圓線之外，離一分圓線。次捨三小分，平線至角線。拭一切梵線，諸格中隔線。」其前六句，明九格線。兩派集密相同。其次四句，明龍猛派集密之線，謂前兩道圓線之外捨一小分，再彈一道圓線。如龍智云：「五色光莊嚴，金剛鬘明了。」此說一光鬘及一金剛鬘，為繪初鬘而彈。然燈賢唯說金剛鬘未說光鬘，為繪初鬘，但一圓線即可。次捨三小分處，乃至角線彈格層者，是四金剛母處。其外四小分處，為繪八菩薩及四隅明王而彈，此即龍智「於內輪之外，四線平等繪」之義。妙吉祥金剛中（集密別派）從外圓線至根本線，有八小分。故彼長行說彈線云：「根本線內，捨一門量之處，二角線間彈一平線。次為安布色金剛等，捨一門量。」應如是繪。若爾，龍猛派之圓線，如《鬘論》長行云：「特於二圓線內，捨一分金剛鬘，彈第三道圓線。第一圓線內為光鬘。其外更無圓線。」此說前捨七分所彈圓線之內，繞金剛鬘一分。於八分處所繞第一圓線之外，更無圓線。似與彈線頌文相違。《鬘論》於此為證龍猛派依前彈線引頌云：「由梵作中台，半台量第二，第三一台半，半台彈餘線。」則頌應依長行。以龍智說台量為第二小分故。故從梵至二小分為第一線，次去一分彈第二線，次去三分旋內圓線是為第三，此後圓線是為第四，此線須作一小分故。此四句頌跋剎譯缺，賈師譯台為臍。然《鬘論》又引文證云：「中央輪之量，為半根本線。」此說以半根本線量，作中央壇。則從金剛鬘之圓墻，為內壇界，以彼是根本線半量。若如此說，則應依於彈線頌文而作。頌及長行，恰師榜師所譯俱同，故非書訛。《鬘論》於說八分旋金剛鬘時云：「《金剛空行》說第一圓線外，為繪光鬘，捨一小分旋一圓線。」此與彈線頌文相順，意謂兩派皆可。雖現譯《金剛空行經》僅云：「內輪金剛墻，及光壇二次，從自在隅起，右旋而繞線。」然梵本中定有於八分外繞光明鬘，最為明顯。《鬘論》於此集密兩派，僅說從根本線捨一門量彈一平線，未說於內天處亦彈平線，彈內線已，中格內外之角線及彼層之眾線，并內外諸梵線，皆當拭去。餘處角線及天層線則須存留，覆以彩色，用以界分天處彩處之別。</p>
<p>勝樂六十二尊之內線者，如《鬘論》云：「根本內壇場，由天別彈線，當說稍別異，餘勝樂內線。非離梵角線，即梵外二分，彈線至根本，角傍亦如是。從中臍八方，各長為四門。臍外捨四分，彈四分橫線，平住梵角上，此復彈五線，各捨二小分。彼等及第六，直達於邊界。梵線及角線，左右七線中，從第五三一，一小分邊起，到各第二端，迴達第七中，一線成五曲。其內捨半分，如是彈餘線。梵外漸捨王（十六），日（十二）龍（八）河（四）眼（二）分，彈五層圓線，前三內半分，更彈三圓線。除輻及圓線，餘盡應拂拭。」《鬘論》於此引文證云：「從根本線起，彈四種圓線，三輪各門量，應正旋周達。餘為八葉蓮，其量無增減，意輪等輞上，有杵蓮輪鬘。」（意輪輞上有杵，語上有蓮，身輪輞上有輪。）琅迦勝賢所著曼陀羅儀軌有此文，唯譯文稍異耳。《鬘論》彈線之長行云：「第四意輪之轂內，除小分四分之一，再捨二分半為蓮葉，為顯蓮蕊，彈一鬚鬘體性之線。」此與彈線頌說從中央捨二小分旋花蕊者，文句各異。雖不相合，然頌文是粗算，當依長行細數而繪。即於餘處，亦多宣說一方華葉之量，為一方華蕊之兩倍。故華葉應作二分半，華蕊應作一又四分之一。雖毘布底依於《鬘論》彈線頌文安立，然亦應如是繪，有為繪金剛鬘。故於內輪之中彈半分之圓線者，有於諸輻之旁。繪四猛利金剛而圍繞者，又有於輻邊上，如其所應繪作金剛蓮華及輪鬘者，《鬘論》說此三派。第二派即琅迦勝賢所許。第三毘布底亦許之。</p>
<p>歡喜金剛九尊線者，自中向外捨五小分，為明華蕊彈一圓線。其外捨十小分，為明華葉彈一圓線。其外一分，為安諸瓶或作金剛鬘也。紅威德五尊者亦如是彈。</p>
<p>日生論師於歡喜金剛九尊處，為九格線。作怖金剛，亦如是彈。此等為例餘可准知。</p>
<p>彈線時開門者，有說彈完八大線時，有說彈完一切線時。彼二隨一即可。其法，謂自明顯想為主尊，目從希字，右生為日，左生為月。以忿怒視，遍觀一切，口謂「唏唏」。增上勝解拂拭碍解脫門所有諸障。於梵線及根線交會之處，左右拭去根線各二小分。此如《四百五十頌》云：「以唏字怒視，次應開啟門。」龍智菩薩亦云：「應正念幻身，次開啟諸門。」謂觀自天身如幻行相也。線圓滿後，供養稱讚，送去線之智尊，繩線安置屏處。此中亦爾。</p>
</div>
<p class='juan'>密宗道次第廣論卷八終</p>
</div><!-- end of div[@id='body'] -->
</body></html>