<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu47' />
<p class='juan'>密宗道次第廣論卷二十一</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu48' />
<p class='h1'>圓滿次第總建立品第十三之二</p><p style="margin-left:2em"><span class='note-inline'>(辰二)</span>餘派之圓滿次第分二：<span class='note-inline'>(巳一)</span>勝樂金剛之圓滿次第，<span class='note-inline'>(巳二)</span>歡喜金剛之圓滿次第。今初</p>
<p>羅伊跋大師云：「前想音韻字，大瑜伽休息，修圓滿月輪，住於臍根處，最勝字轉依，應於彼中修，身語意金剛，當修諸天身，此超越諸色，是無事法性，想彼不思議，不應觀心性，由想不思議，當得陀羅尼，顱杖為天身，慧是小鼓聲，晝世尊金剛，夜為瑜伽母，涅槃出諸勇，第六心變化，清淨法所化，現為亥母身，室利無二智，黑表離因等，茹字離集合，迦表無所住。」此為生起抑為圓滿，《現觀論》中雖未明說，然毳衣大師云：「如是殷重心堅固<span class='corr'>已</span>，當修圓滿次第之三摩地。大瑜伽休息，前想音韻字。」乃至「當得陀羅尼。初現如鹿愛，第二相烟色，第三如螢火，第四明如燈，五相無徧計，如虛空離雲。獲如斯相已，當得大手印」。次云「室利」至「無所住」。</p>
<p>黑行論師亦云：「次欲以圓滿次第三摩地堅固其心，先想音韻字。」乃至「當得陀羅尼」。故於生起次第堅固之後，亦應配修圓滿次第。阿底峽尊者《疏》中亦以音韻判別；前為生起次第圓滿，後明圓滿次第。慧鎧論師及如來金剛之《疏》中，未明說彼為生起抑圓滿。但如來金剛造羅伊跋《修法疏抄》中，以配圓滿次第。並說此於四座生起次第末座時修。彼文所說之義，雖是隨壞漸次，二次第中皆可修習，然此處如毳衣師說，是<span class='corr'>已</span>堅固生起次第，於圓滿次第時所修。</p>
<p>鈴論師攝勝樂圓滿次第為五次第，其第五不思議次第，即此所說，故是圓滿之主。阿底峽尊者解釋彼義云：「月是金剛薩埵之座，最勝字者是三摩地薩埵，身語意金剛是智慧薩埵超越諸色謂心三種識相依次收入。此之體相謂是無事。想彼不思議謂修習光明，不應觀心性是住心方便。其教授謂：為令世俗因入勝義果故，從三摩地薩埵放光，遍照一切有為化成五種光明，護輪、宮殿、守門八尊、身輪、語輪、意輪、四方四維天女、主尊四面，次第攝彼前前入於後後。主尊父母，智慧薩埵，三摩地薩埵亦如是收入。次想漸細，當於細點策勵住心而修。此心當離三種識相，住於光明。從是不思議光明中現起幻身。名為得陀羅尼，以得如幻天身之念故是無二雙運。顱杖等四句是修行教授。廣說前義，謂涅槃是光明，彼所出生謂二十五勇識。支分（即頌文中第六二字）謂諸慧天。總即方便智慧六十二尊。此等皆從三心及風之所變化。本頌作『支分心變化』，清淨法勝義諦所變化者，謂現亥母身形，世俗諦所化者，謂主尊等。為顯無二，云『室利無二智』，即是雙運。因等謂離自生他生共生及無因生。集合謂雖住壞（成住壞空）之聚。無所住謂雙運大印。其教授謂隨力隨能心住光明而修。次從彼中剎那頓起如幻之天，於彼當以智慧觀察而修。」於初二句未加解釋。慧鎧釋云：「想彼阿利（母韻）迦利（父音）咒鬘具五色光，隨右息出，放出三輪（身語意輪）諸天，令諸眾生皆成三輪體性，與無始成就之勇士勇母，合成一味。次從左鼻孔入，成為臍上月輪。前者謂初。於彼月輪中央，想從最勝處金剛持種子吽字，出生勝樂金剛，白色伸展右足，一面二臂，手執鈴杵。猶如虹霓。金剛亥母紅色，一面二臂，手執金剛顱骨，等持而住。以幻化聲，召三界入尸林，彼入外輪，外入身輪，身入語輪，語入意輪，意輪四方諸尊入於空行母等，四維諸尊入於有色母等，彼四復入四面，主尊父母入於一面二臂及智慧母，彼等亦由大愛所化，成一吽字色如黃丹以及赤珠。吽之鄔入訶字，訶入字頭，頭入半月，月入空點，點入那達，當觀那達如髮端百千分之一，是為超越諸色之義。利根見彼亦無可得，謂即無事心性。不可思議即明前義。不觀心性者謂於不思議亦不應觀。明觀彼者謂『由想不思議』。陀羅尼即大印悉地。天身即黑茹迦之身或觀脊骨為顱杖之體性。智慧空性，當了知小鼓聲猶如谷響。由有所得名晝，由無所得名夜，涅槃謂死，從彼出生，謂神通相好莊嚴之中有智身。勇識者謂世尊，即修為世尊身。或涅槃謂法界，為利有情從法界起智身。第六謂彼能量法界之心，依所化機各別現故，名心變化。清淨法等二句如前。若入光明心疲倦已。當起天身修金剛念誦等。」如來金剛亦同此說。</p>
<p>從「前想音韻字」至「當得陀羅尼」出《徧行經》第十二品，顱杖等四句出第十五品，其室利等四句出第九品，涅槃等四句出第十七品，此後四句《徧行經》作「次黑茹迦因，說心為無垢，清淨法」等，義同。</p>
<p>黑行論師、毳衣大師並於生起次第圓滿之後如前而說。鈴論師與毳衣大師雖說生起次第末座依次收攝，然亦別說生起次第堅固以後當修圓滿次第。故生起次第時所修收攝次第，與圓滿次第之收攝次第種類雖同，然說前者便是圓滿次第不應道理。</p>
<p>鈴師雖未引《徧行經》收攝次第之文，但義則如是修，此師之《俱生修法》云：「彼作意廣大，有為戲論流，如是常修者，當隨念光明，雜色蓮及日，作怖與時相，愛母主空寶，五如來以下，身及最勝支（頭也），月點那達等，令此漸隱沒。如鏡上吹氣，一切皆消滅，如是瑜伽師，數數入實際。」此如《集密五次第論》所說，謂以隨壞次第廣大天身入光明中。此中如佛所說，加持身、觀察身、不思議身三種圓滿瑜伽差別，彼說不觀種子，剎那頓生圓滿勝樂，為入俱生光明之所依者，非生起次第身，是圓滿次第之天身。是故第五不思議次第云：「第五圓滿次，無漏俱生者。」亦非唯修光明。其《五次第論》云：「由色等引攝，自性散動心，於心間堅固，與慧俱自在，由離能所取，心離諸所得，不思議性故，全不應思惟，令心入空性，令空入於心。」心入空者是如上說收攝次第。空入心者，是從彼現起之次第。修習智慧薩埵父母之處，無畏論師《勝樂修法》，說臍上或心間是羅伊跋師意。鈴論師與毳衣大師之《修法》中，說從心間放諸光明漸收攝<span class='corr'>已</span>，仍收於彼。故與「於心間堅固」文，全不相違。</p>
<p>如是攝<span class='corr'>已</span>由入光明任持其心，說有地入水等五相現者。義同毳衣大師所說「初現如鹿愛」等。</p>
<p>總之以隨壞靜慮法，漸收清淨未淨情器，於光明中數修入出，成雙運身，是羅伊跋及鈴論師、毳衣大師、黑行師等所許。故阿底峽尊者所說入光明法，從彼起時由三心及風力成就天身，室利字義之無二智即雙運位，皆可善知。</p>
<p>如斯圓滿次第，為於生起次第堅固無間而修，為於中間尚須修餘法耶？若以隨壞次第而修，則雖初修生起次第亦可修習，如前已說。然於圓滿次第時修彼者，則非生起次第堅固無間而修。中間須修餘法，以是不思議次第故。如鈴論師於修彼前說四次第。黑行論師亦說咒次第等。</p>
<p>《勝樂五次第釋》，有本傳為鈴論師造，然於自加持次第時，說從五空點生勝樂五尊，漸入光明。又羯摩金剛次第時，說從吽字生勝樂等，與鈴論師所說不依種子剎那生起，及令彼入光明之理，皆成相違。又彼說五次第時各修一生起次第，亦與鈴師《五尊修法》所說生起次第堅固已，後修圓滿次第，及《金剛空行經》說如筏喻，圓滿次第善堅固<span class='corr'>已</span>不復更修生起次第，皆成相違。如是說者，由執凡修天身皆是生起次第，未能分辨二次第修天法之過。又彼論說具別解脫戒者，發菩提心，其戒即轉成菩薩戒，若犯密咒三昧耶時，即失三戒，此亦乖理。若受後戒須轉前戒，則無同時具三戒者。又若由受密戒，身中餘二戒即轉依，故說密咒之根本罪，是壞餘二戒之因者，違汝自宗，以說諸戒得因捨因各不同故。故有餘本說是不空金剛所造，當是彼所造也。</p>
<p>圓滿次第時修二靜慮者，如兩派集密說，是於眾多風點瑜伽獲得能力時修。若風與點先未堪能，其收情器世界入光明中，較之生起次第所修，全無增上力故。以若勝解作意而修，則於生起次第已修習故。故自加持次第，羯摩金剛次第，滿摩尼次第，[嗈-邑+夕]楞達惹次第，此四次第，是由風點猛利瑜伽，調伏脈風空點，令入光明之勝方便。其由隨壞次第，數收情器入光明中，如死漸次入光明者，要攝左右命風於中脈內以猛利熾然力，溶菩提心，依彼引生四喜，此是[嗈-邑+夕]楞達惹次第所作。鈴論師云：「臍與膀胱界，修五色空點，表示五佛性，三角輪赤白，遮命而修習，剎那即熾燃。」由此能令猛利燒然，故名持然（[嗈-邑+夕]楞達惹）。又彼論云：「從餘孔而出，界由餘速入。」此說鈎召諸佛甘露從頂而入，是為持然次第。頂上之孔，《四炬論釋》說是七萬二千脈網出生之處。若如此說則是「持網」之義。其先依印引生四喜，即滿摩尼次第。此有四印、三昧耶印，謂依所修智印引生歡喜，是前加行。業印，謂依真實明妃引生妙樂，是為正行。法印，謂憶所受守護其樂，是為結行。大印，謂依彼等修真實義。</p>
<p>此之前行，第二羯摩金剛次第，即是空點瑜伽，無種子之自加持者是風瑜伽。若由此二令風點得堪能，乃能與印相結合故。有種子之自加持者。是於心間等處空點，強攝心之方便。</p>
<p>如是生起次第先堅固已，次鈎五境散動之心，於心間處任持。此堅固已，當於鼻端緣風出入，修風瑜伽。次於四輪臍中堅修空點瑜伽。次依內外二印溶菩提心，修習四喜之後，漸攝情器入光明中，及從彼現，由多修此瑜伽之力，即成前說無二智身，即此相續近果加行。鈴師之《五次第》與黑行師之《真實炬》及《春點論》多說圓滿次第。若於彼義總攝為四次第，獲得定解則於餘師所造勝樂圓滿次第要義皆能通達。引文廣說，誠恐太繁，故此不錄。</p>
<p style="margin-left:2em"><span class='note-inline'>(巳二)</span>歡喜金剛之圓滿次第</p>
<p>歡喜金剛圓滿次第，收為三灌頂道，修習之理，如毘嚩跋大瑜伽師所造《道果宗要》，及持彼教授之歷代智者，皆已顯了宣說，當於彼知。此中是於諸大論師所造圓滿次第總軌，未顯了者欲令顯了，有邪執者欲除邪執，以彼教授無此二故。</p>
<p>種比跋大師所造《甘露光修法》，宣說春點圓滿次第猛利瑜伽。如彼弟子難勝月云：「此所生悉地，由於六近支，第一見如雲，第二見似烟，第三為電相，第四如燃燈，第五普光明，猶虛空無雲，最後同幻相，夢相一剎那，臍間然猛利，焚燒五如來，亦焚佛眼等，由焚抗出兔。」此說由修六支引生如雲等相，此六支非生宮殿等之支，是《甘露光修法》所說六支。如彼論云：「先當修黑色，第二當修赤，第三修黃色，如是第四綠，第五為藍色，第六白色相，行者修六支，後遠離諸色。」寂靜論師《斷謬論》中亦云：「次以六支瑜伽修平等性，黑赤次黃色，綠藍白漸次，唯於俱生喜，想壇輪諸尊。」</p>
<p>修法，如海生論師之《修法》，及[嗈-邑+夕]楞達日跋所造《釋》說，想由主尊心間吽字黑色，變成空點，此放光明從主尊毛孔出，一切能依所依，皆成黑色。餘色亦如是說。《論》中雖不明顯，《釋》中具修六支。壞色雖有二法，由說此是入光明之方便，故知此是由修六色，後入光明任持其心。而生如雲等六。</p>
<p>壞色入光明之方便，如海生論師《修法》云：「次從世尊心間日輪月輪中央吽字，放出阿利迦利光聚，由出入息收放，入自真實，成為一體，於月與日結合之內，住種子身。爾時應如是想，無始亦無終，非生死涅槃，非他亦非自，此是最勝樂。如是種子字與月日合成，甘露自性光聚行相，及如燈燄漸滅，乃至無所得時而修。」此所標義，《釋論》廣說。《釋論》解此義謂從自出息之道，放出阿利迦利，以彼光明照三世間合為一體，入曼陀羅，如其次第曼陀羅八天女，收入八面，佛母收入主尊，後住月日中間種子之時，誦無始等，漸修彼義。次收主尊入於光明，字及月日三合為一，是為明顯增長近得三智清淨。甘露自性者謂光明，猶如燈燄漸滅，大光明聚展轉攝入，最後識入如虛空之光明。次說現起次第，如《釋論》云：「乃至證菩提，如是修出入。」圓滿次第出入光明次第如是修<span class='corr'>已</span>，如前於《勝樂》與智足派時所說，於彼持心則現如雲等相，亦是種比跋及難勝月之所許。此如前引種比跋說，先堅固修生起次第，後以隨壞次第而修圓滿次第雙運。此前所修圓滿次第，謂修猛利春點。故由專修第一次第及猛利時，堅固生起次第以及調柔風點，或名壞色次第，或名越色次第，是以隨壞出入光明之宗。如是兩派《集密》，與勝樂歡喜之圓滿次第，最後要以二靜慮之隨一收攝情器入光明中，要以出入次第而修雙運智身，及於生起次第先須究竟，諸派相同。要由風點堪能乃能出入光明，亦復相同，然令風點堪能之法，則有多說。如龍猛派攝入金剛念誦。智足派與《勝樂》則說多種空點瑜伽及猛利風瑜伽。種比跋等則以專修猛利為主。</p>
<p>此外雖有多種圓滿次第，然若能於上述獲得定解，則皆了知，故此不錄。嗢柁南曰：</p>

<div class="lg regular"><div class='lg-row'>吉祥集密與時輪　勝樂輪及喜金剛　圓滿次第道修法</div>
<div class='lg-row'>總建立規一切說　審觀深細諸教理　善能究了諸正義</div>
<div class='lg-row'>辭句詳盡明顯說　三處空行垂悲恕</div>
</div></div>
<div class='div-other'><a id='mulu49' />
<p class='h1'>明最初修圓滿次第與諸行及道果之次第品第十四之一</p><p style="margin-left:2em"><span class='note-inline'>(寅二)</span>圓滿次第最初所修分三：<span class='note-inline'>(卯一)</span>明修行所依之脈風，<span class='note-inline'>(卯二)</span>如何專住，<span class='note-inline'>(卯三)</span>依此修空性法。初中分二：<span class='note-inline'>(辰一)</span>釋脈，<span class='note-inline'>(辰二)</span>釋風。今初</p>
<p>身脈總有七萬二千，其中主要有百二十，其尤要者有二十四，最切要者則有三脈。如《律生經》第七品云：「七十二千數，為身隨行脈，脈與隨脈等，各依處而住。一百二十脈，說為脈中主。脈處與諸境，數為二十四。此中有三脈，為所依遍行。」《釋論》說脈為風所乘，為識所依之主要者，心間法輪八脈，喉間受用輪十六脈，頂上大樂輪有三十二脈，及臍間變化輪六十四脈。其中能為爪等身中二十四界增長安住之因，故說頂等二十四處諸脈為主。《律生》第七品云：「拉拉那等脈，一切脈中主，故為他所依，如餘（水）入恆河。」此說三脈為主之理。</p>
<p>《結合經》第六云：「心間蓮華脈，八瓣及中蕊。」又云：「諸瓣中四瓣，有四大種脈，猶如燈自性，安住於四方。又有四支脈，安住於四隅，常降五甘露，供養住自色，故說彼自性，名為四供養。又於身心中，有五脈安住，由身語意別，說為二十四。」此說心間八支脈輪，四大種脈安住四方，四隅則為四供養脈。</p>
<p>脈在胎中生起次第，如《教授穗論》云：「在胎位中，先生心間五脈，其後生三脈等，謂有八脈。」然此非說先生三旋母等五脈，後生主要三脈，以《律生經》說彼三脈為餘一切脈所依故。故應是說先生心間主要三脈，以及五脈次生家等諸脈。</p>
<p>於三十二脈中，除三旋母等最後五脈與左右中三脈，所餘二十四脈，住頂間等二十四處，是為身語意脈。所言有八脈者，謂餘八脈。</p>
<p>破魔母脈，共中脈雜住於中央，如《教授穗論》云：「三十二脈中之破魔母脈，共中脈合雜住，上自舌端乃至臍部，是為時脈，諸瑜伽母遮遣為相，流注正法。」又云：「三旋母脈為色，欲母為聲，家母為香，猛利為味，破魔母脈為法。」又云：「其中四瓣四脈，立為諸大種脈，以四方脈是四大種注彼自性。」《律生》釋云：「此五脈謂法輪，如其次第是地界等自性，故表從此曼陀羅往餘曼陀羅。」經論皆說破魔母脈依止中脈，三旋母等四脈是四方脈。心間四隅四脈，如《教授穗論》云：「四隅四脈各別流注大香小香痰及精血；為大種脈作增上緣，由能流注色香味觸，故是供養自性。然此體性實即大種，大與所造無異體故。」此說大種與大種之所作無異。故許四方大種脈以及四隅供養脈，皆同流注大種或色聲等。此是三旋母等四脈，各分二脈故成八脈。次由八脈轉成二十四脈，如《教授穗論》云：「謂與中脈俱生五脈，其後三脈，次謂二十四脈。」《珠鬘》論云：「心中蓮蕊以及四方華瓣，如其次第，即是三旋欲家母，猛利破魔母。」說此五為心間五脈，是否即四方及中央，應更觀察。《孤穆枳論》亦以五脈配色聲等。跋嚩跋陀羅師亦說流注五種甘露，故許八脈皆能流注彼等。</p>
<p>若說三十二脈流注三十二菩提心，是依通相。若說流注齒爪等者是依別相。然破魔母不能流注，《歡喜金剛經》云：「策勵斷諸餘。」說脈為瑜伽母之體性時，說除彼脈。故由彼脈雖令世間生為樂性，然以不見彼輪終歸死亡。此就有障時說，若離障時，《教授穗論》亦說彼中菩提心得充滿。</p>
<p>《結合經》云：「菩提心自性三十二勝脈。」《珠鬘論》云：「有許彼說係依華瓣之數，而實不爾，無依華瓣數之文故，亦說心間蓮華中之脈故。」此破三十二脈非是頂脈，以彼經中無有三十二脈為脈支數之明文故，及說是心間蓮華中央之脈故。後義如前引《結合經》於說心間八脈之後，又說由身語意差別，分為二十四脈，共為四八三十二脈。說初八脈為心間脈，故非頂上脈支。以是彼經所說「由處等差別，安住處隨處，頂上所生脈，說名為頂生」，亦非頂上脈支。若不爾者，則應處隨處等二十四處，一切皆成頂上脈支。故知是約同一脈系而說。三脈齊何而住，如《教授穗論》云：「脈謂阿嚩都底，從頂髻至摩尼及足心際，然於頂髻、頂、喉、心、臍、密輪、摩尼中央，如其次第有四、三十二、十六、八、六十四、三十二、八支，於蓮華及薄伽輪中，作脈結形。」又云：「拉拉那與惹薩那等諸脈，上自頭輪乃至密輪，結如鐵鎖，纏繞阿嚩都底而住。」此說於六輪臍中纏中脈而住，此亦上自頭頂，至摩尼端及足心中。《結合經》云：「從項左邊脈，為受用身母，於臍間休息，口下流能醉。從臍上右脈，如是口上流，於項間休息，說名注血脈。能醉說名月，說血名為日。」《釋》云：「言於臍間及項中休息者，非說彼後脈不流通。」《教授穗說》江摩（左脈名）少雜血分，多注身分、心力、月分，故名身脈、心力脈、月脈、方便脈。亦名彼等之道，熱摩（右脈名）少雜精分、多注語分、塵分、日分，故名語脈、塵脈、日脈、慧脈，是依多分而說。中脈多注精血、意分、暗分、羅[目*候]，故名心脈、暗脈、羅[目*候]脈，不定脈。《結合》亦云：「二脈生處中，及於左右處，左脈名精識，右脈名為血，由彼互相攝，是攝為法界，心力身塵語，暗意為自性，能生心力精，寶塵及暗分。」</p>
<p>《教授穗說》自臍輪以下，江摩降大香，熱摩降小香，中脈降精分。又說右脈降精分，左脈降小香，中脈降大香。</p>
<p>熱江二脈各有上下二孔，而說江摩向下，熱摩口向上者，如《律生經》疏云：「言下孔者，雖二孔皆是口，然由下臍間脈，能作取捨，如口作用，故說是口，故名下口，上口亦爾。」謂由能不能取捨精血而說。《律生經》云：「入道從左脈，右脈是出道。」說左脈為入道及右脈為出道，如疏所說應知，彼云：「入者，從右脈出取境無間，乘風之識，由拉拉那脈入。」</p>
<p>此身在胎位中，係由精血轉變而成，諸餘身分是彼變相，故說赤白二分，乃是身界之主。又頂蓮華白分增上赤分微少，臍間相反。《教授穗論》云：「中間諸位，頭蓮華中白分增上塵分微少。密蓮華中與上相反。」應知密為臍間，此類甚多。白界或亦暫居餘輪，於一切時多居大樂輪中，如《教授穗論》云：「常者謂一切時，意謂暫住餘輪非一切時。」臍間赤分亦准此理應知，故應於彼二處觀想燃注。</p>
<p>又有師許熱江二脈與中脈相連接，如是左右風點入中脈中尤為便利。《教授穗》說四大種漸收<span class='corr'>已</span>，風入明了，明入明增，增入明得，得入光明，一切空光明即死有，從此起大空得，是尋香心；從此生起方便明增，是欲取心。生起智慧明了，是受生心。次由中有隨入三門，從人中結生相續而起風，從風起火，從火起水，從水起地，從地起五蘊等。為證此義，引《大印點經》云：「由依識體性，先於四大種，由决定自性，爾時入自位，從識出生風，從風出生火，從火出生水，從水出生地，從此等生蘊，從此生諸處，從此生識性，一百六十種，如此生次第，今滅亦如是。」提婆菩薩亦云：「地等四大種，如是四種空，當知是八事，為生滅之因，光明生大空，從空出方便，從此生智慧，從此出生風，從風出生火，從火出生水，從水出生地，有情生如是。地界入水中，水界入火中，火亦入風界，風界入心中，心入於心所，心所入無明。此入光明中，如是三有滅。從無始時來，流轉三有輪，乃至如幻定，未見此本性。」</p>
<p>論說斷此生死，當以二種次第修如幻三摩地。</p>
<p>總扼由脈等成身之要理，如無著菩薩說：「中有心識最初入處即成心藏，故由識入赤白中央，圓滿蘊等，最後死時，亦漸收攝仍入彼處。如死次序而修道時，亦由心間之三摩地薩埵，或替此之空點，放光收攝情器世間，最後漸入光明，如死光明，現起地入水等諸相，入光明中如水注水。次成虹身，如彼唯由心風所成之身。」此於瑜伽續中所說最多，母續《大印點經》亦說。如上所說，於母續之圓滿次第隨壞靜慮亦最切要，意趣相同。復有要義，謂若了知三脈住相及於彼處上下有赤白菩提心，如臨終時赤分上昇，白分下降，由會合力明了等相漸次收攝，乃至於死。如是行者當知赤分火增，白分下引，由會合力引生明了等相，漸入光明圓滿次第，後起幻身。</p>
<p style="margin-left:2em"><span class='note-inline'>(辰二)</span>釋風</p>
<p>《金剛鬘經》說有百八種風，《密意授記經》云：「命下遣上行，周徧平等住。龍龜及蜥蜴，天授與勝弓。」此說十風。《金剛門經》說持命等五風及行、徧行、正行、善行與决定行為十。彼以行等名字說龍龜等。</p>
<p>此等住處如「攝行」云：「心間、密相、喉內、臍中、一切身節，如次即為持命、下遣、上行、平等、周徧之處。眼等五根為行等五風處。此等作用有二，各別作用。如云：由根門相續，有命力遊行，一切時中行，故說名為命。風小香大香，如是諸精界，導下為下遣，行者恆應知。嘗噉及舌䑛，徧飲與吸吮，若常時等住，是名平等住。上行及收攝，食諸嚼嘗等，與識俱和合，當知上行用。周徧與任持，若往及回還，由徧一切節，故說名周徧。」《攝行》所引是五根本風之作用。《教授穗》云：「由命與力長遠廣大，為命為息，故名為命，成十種風。」又云：「住臍飲食等，等引故等住。」又說上行者，謂從鼻孔等上行。收攝者，謂入息與識和合者，謂流注十風。</p>
<p>《教授穗》說五支分風之作用云：「依止眼根引生色識，是行風用。」餘四亦如是說。如《五次第論》云：「諸風微細色，與識合雜已，從諸根道出，緣慮諸境界。」《攝行論》以五支分風說為五境，其密意亦如是應知。</p>
<p>如《五次第論》云：「一切有情命，名風作諸業，此是識所乘，五性亦十性。」先於風能作業之理獲得定解，次當修令風自在之瑜伽。故風與三字共不共之用，於《攝行論》應當了知。由論說「五性亦十性」，故就自性唯有五根本風，其支分風，是彼分位。此如前引說，持命風於根門轉，故知多是彼風。如是攝為五根本風，謂上鼻孔遊行四風，與唯死時遊行上鼻之風。此復左右二鼻各行一風，二鼻共行二風。此五風配五部之理，如《金剛鬘經》云：「安住五佛種，從鼻端孔出，五風於上行，徧行一切身，於世俗鼻行，從此門而出，左右與二俱，徐行為四種，從右所出界，是火曼陀羅，最勝赤紅色，是蓮主遊行。從左所出界，是風曼陀羅，現為黃綠相，是業主遊行。二鼻所出界，現見如金色，是大自在輪（地輪），即寶主遊行。徐緩無動界，清淨如水晶，剎那為水輪，金剛主遊行。出生一切界，取能依所依，是毘盧佛身，死時乃現起。」「從鼻端孔出」等二句，義謂從男性金剛與女性蓮華鼻端，出風光明向上遊行。《攝行論》說是從上鼻門出之義。</p>
<p>目風界自性為度母之主而論，應先說不空風，此中先說彌陀風者，《律生疏》謂依金剛念誦語金剛而說。修行次第亦應如是。《律生經》說四風遊行，亦同《金剛鬘經》。</p>
<p>所說左右行與俱行，藏師有說為每鼻孔之左右者，不應道理。以《攝行論》說是從左鼻孔，從右鼻孔，從二鼻孔中遊行之風故。從右鼻行者謂上行，左鼻行者謂平等住。此色《攝行論》說是黃綠色黑光為性。二鼻所行之黃色者謂下遣風。徐緩無動界者，《攝行論》謂遊行緩慢。《律生》亦如是說。《結合經》云：「火性與風性，地性及水輪，心之所行處，上側平下行。」謂火在上，風在側，地直出，水在下行。《攝行論》云：「周徧，謂徧四界輪風，不動而有普徧光明，謂毘盧遮那佛，虛空平等體性。然於一一光明生時亦有五光俱生以一界輪徧四界故。」此中說周徧風，現在不於鼻孔中轉，普徧四輪為虛空風。此周徧風，雖不徧於鼻孔中遊行時，然徧身內所住四輪亦不相違。第五大種虛空界之風者，即於四輪行時而行，故未別說。又說此為引生安樂之風。《教授穗》說中脈所行之風，離四輪風無別風體。又《教授穗論》云：「《密意授記》於說二十四半座時，未別說有虛空之風，《金剛鬘》中由攝於虛空風內，亦唯說四輪。《無二尊勝》亦於四輪各說一主要作用及三副作用，辦二種事。未別說虛空風成辦何用，故無別虛空風。《時輪》中別說者，為引外道令入法故。」《律生》、《結合》、《金剛鬘經》、《無二尊勝》、《密意授記》同說離四輪風無餘輪風遊行。其四方便主風，一一風有四慧妃風，各經二百二十五次，畢已，移動一尊，此是九百一換之規。如《密意授記》云：「白衣等念誦，二百二十五，四種善配合，四行攝九百，所說九百風，二十四漸次，彼各別現起，二萬一千六。」白衣等者，謂蓮華主風中，火中之火謂白衣母，火中風謂度母，火中地謂佛眼，火中之水謂摩摩格，各有二百二十五風。餘三准此應知。《教授穗論》說此有二十四半座。如是方便四大種風，各有智慧四大種風，於一日夜，如說數有二萬一千六百次風。是瑜伽續所說，然從何脈輪轉則未明說。瑜伽母續則說四脈輪中，一日夜間風行次數。如《律生》云：「說梅齊為座，四座為一日，夜四座亦爾，轉支十六風，是一日夜數，常於鼻孔中，每半座而轉。」又云：「說脈三十二，一座之四分，亦名脈及時。日夜杖桿數，共為六十四，半脈時名杖，為一座八分。風出入鼻孔，說名為一息。」此說出入二息合為一息，於一日夜有二萬一千六百息遊行，臍間脈輪六十四脈，一一有三百三十七次半，是為一杖之息。頂上脈輪三十二脈，名有杖息兩倍，是為一時之息。喉間脈輪有十六脈，各有時息兩倍，為一改換之息。心間脈輪凡有八脈，各有改換息之兩倍，是為一座之息。《律生疏》說此與歡喜金剛派同，此是改換十六次之規也。「時輪」亦說換十二次。</p>
<p>《教授穗》云：「一切共許，三脈之中，一日夜有二十一千零六百息。」此謂諸氣息調和者，就三脈門一日夜有二萬一千六百次息，是所共許。</p>
<p style="margin-left:2em"><span class='note-inline'>(卯二)</span>如何專住分二：<span class='note-inline'>(辰一)</span>風瑜伽，<span class='note-inline'>(辰二)</span>火瑜伽。今初</p>
<p>《結合》與《律生經》說四輪風之動相與差別，雖未明說金剛念誦，然諸《釋論》亦說修習金剛念誦。金剛念誦瑜伽續中明了宣說，如《金剛鬘經》云：「如是四壇輪，住定常念誦。」咒師數念誦，晝夜恆持誦。《密意授記》亦說於風念誦。《攝行論》云：「此說圓滿次第，謂從阿利迦利，以女男不定相出生三字，三字决定配入住出，由四壇輪次第，修命力自體之金剛念誦。」又云：「此中蛇等諸咒，皆從阿利迦利而生，此等真實謂從不壞所生三字。」此說咒之真實。所說不壞如彼論云：「謂俱生字，如《金剛曼陀羅莊嚴經》中為顯阿字故云，心中不可壞，明了等同燈，不變最微細，阿字最殊勝。」如是了知金剛念誦扼要，應修瑜伽。此於三字為一切咒之主，及彼三字從不壞生之義，又彼三字與風和合本性已成，唯令明顯，此等皆當了知。金剛念誦建立。說者雖多，然說一切要旨為《攝行論》，惟彼文極古奧，故為師者，應為弟子廣解其義。</p>
<p>由此念誦能調柔風點者，如《教授穗論》云：「修金剛念誦者，遮止左右風動，令入中脈爾時猛利本性熾然，溶化諸界，證大樂輪。」龍猛父子論中所說要義。餘處應知。</p>
<p>數息念誦亦能摧壞非時橫死。《律生經》云：「住定瑜伽師，乃至億等數，無聲恆念誦，無聲誦十萬，圓滿修行者，雖年壽已盡，五年活無疑，恒應於晨起，數風一千遍，是故風瑜伽，常應安住定。」先修本尊瑜伽，每於晨朝數一千遍，曾無間斷，定能摧壞非時橫死。</p>
<p>下中上品修瓶相風亦能免死，即前經云：「或瓶相加行，皆能勝於死，自了至心足，一切風遍滿，由依於瓶相，三品能摧死，下品三十六，兩倍是為中，三倍為最上，瓶相皆能勝。先了知瓶相，自結跏趺坐，手摩搓三返，次應六彈指，乃至三十六，而修瓶相風，三倍最上品，數為百零八。」此亦先修本尊瑜伽，而後修習，餘經說此是發功德大風瑜伽。</p>
<p>先修本尊瑜伽，次於心間蓮蕊月上白色吽字，令心堅住，修上下風結合，亦能免死。《律生經》云：「心間華上風，等同白吽字，思維而住定，不為境界縛，生死風上行，涅槃風下遊，無住大涅槃，安住心華蕊，上下遊行風，由意令結合，修習此瑜伽，當得堅固位。」</p>
<p>《疏》說彼三是依「鈍中利根差別，修不死之方便」，非唯免死，亦是引生功德最勝之風瑜伽，故當修習。如《律生》云：「不知風瑜伽，或知而不修，彼為眾苦逼，生死可憐蟲。」師長亦應為諸弟子詳說此等。</p>
</div>
<p class='juan'>密宗道次第廣論卷二十一終</p>
</div><!-- end of div[@id='body'] -->
</body></html>