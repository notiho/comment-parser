<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>密宗道次第廣論卷十三</p><p class="byline">宗喀巴大師著</p><p class="byline">法尊法師譯</p>
<div class='div-other'><a id='mulu30' />
<p class='h1'>明瓶灌頂儀軌次第品第九</p><p style="margin-left:2em"><span class='note-inline'>(申二)</span><span class='corr'>入</span>後灌頂分四：<span class='note-inline'>(酉一)</span>瓶灌頂，<span class='note-inline'>(酉二)</span>密灌頂，<span class='note-inline'>(酉三)</span>慧智灌頂，<span class='note-inline'>(酉四)</span>第四灌頂。初中又二：<span class='note-inline'>(戌一)</span>金剛弟子共灌頂，<span class='note-inline'>(戌二)</span>金剛阿闍黎不共灌頂。初中分二：<span class='note-inline'>(亥一)</span>五種灌頂共同建立，<span class='note-inline'>(亥二)</span>各別建立。今初</p>
<p>此中能灌頂人、所灌頂業，及灌頂之作用方便，三種所緣當修何尊瑜伽。如答日迦跋云：「不動三靜慮。」義謂師長弟子及灌頂物三者，皆修為不動佛而行灌頂（此是第一水灌頂），除名灌頂，餘三各修為寶生等三種所緣。名灌頂則修為毘盧二種所緣。此論師等唯說弟子與灌頂物改易所緣，於阿闍黎未明顯說，意為可住主尊瑜伽。弟子為受灌頂故須請白師長，師長則須請白灌頂諸尊以為灌頂，是故有二能灌頂者。灌頂諸尊又二，有彩繪曼陀羅所住諸尊，及諸大成就者儀軌所說，師長別更新請諸尊安住虛空以彼灌頂。前者謂阿闍黎入所修曼陀羅，於彼主尊具受灌頂，得其聽許，以三三昧耶歌稱讚為先，為令弟子入內請求悉地，請於弟子灌頂作證，加持相續。彼曼陀羅諸尊，乃至弟子灌頂事未圓滿而住，非灌頂時入弟子身。新請灌頂諸尊，則於每一灌頂之後入弟子身。此是毳衣大師等說，故應攝入。於彩繪曼陀羅得瓶灌頂，其義極難安立。若謂由先入彼曼陀羅者，則上三種灌頂亦同。又非住彼曼陀羅內作瓶灌頂，亦非由彼曼陀羅內諸尊而為灌頂。若以彩繪主尊與師無二傳瓶灌頂，即立為於彼曼陀羅獲得瓶灌頂者。灌頂之時雖多宣說師長主尊無異，然有眾多堪據教典，亦說師長主尊各異而傳瓶灌頂者。又但以彼二者無異，亦不能立於彩繪曼陀羅得瓶灌頂。若不爾者，則彼繼續傳餘三灌頂時，理由相同，亦應許彼上三灌頂，可於彩繪曼陀羅得。</p>
<p>故所修曼陀羅諸尊，雖不如彼所請灌頂諸尊，親手執瓶灌頂唱吉祥等，然須信解於阿闍黎傳瓶灌頂作意聽許為灌頂事。如龍智云：「知自性行者，為弟子灌頂，恭敬請諸佛，勸其仍降臨。」此說當修曼陀羅時，為傳弟子灌頂請智慧尊。傳咒隨許亦須請白彼曼陀羅主尊而傳，最後復說師長將諸弟子供献曼陀羅主尊等。如是諸瓶灌頂，有彩繪曼陀羅諸尊作意聽許，故說諸瓶灌頂於彩繪曼陀羅中得，無相違過。修曼陀羅，為令弟子入內，阿闍黎耶亦須入受灌頂，故不可執修曼陀羅唯為弟子灌頂而作。</p>
<p>所請灌頂諸尊，或如毳衣大師說請勝樂分為五部之曼陀羅，餘尊亦可准彼理趣而請。或如《鬘論》所說，請通常之如來佛母菩薩及天女等。龍智意趣如《明顯雙運論》說，唯水灌頂時修弟子為毘盧，名灌頂時修弟子為不動，餘者皆同餘曼陀羅儀軌。《時輪》所說與諸餘經諸曼陀羅儀軌極不相同。以彼經乃特殊意趣，此處是說餘經之規。又弟子與灌頂物生為諸尊者，毳衣大師說五種勝樂以三段法生，或准彼理隨時別配。若自教中說有五佛即如是修，若無有者，則於主尊開為五部。雖此僅說生三昧耶鈎入智尊，未說餘事，然諸師長亦修灌頂以及部主印定《金剛幕》第四云：「想弟子馬勝，具多羅天女，手振金剛鈴，金剛主灌頂。」於鈴灌頂說弟子為不空成就父母，此是一例，餘時弟子及灌頂物之生起法亦應知。五種明灌頂時，（明灌頂、瓶灌頂皆弟子五種灌頂之異名。）弟子須白師長，正灌頂時須誦《灌頂大金剛》等，諸師皆同。唯此論師說內灌頂，寶鎧與毘布底亦隨此行。《鬘論》除於第一灌頂說內灌頂，餘未明說。然毘布底則說餘亦同前，是《鬘論》意趣，故餘亦准知。收攝灌頂諸尊及傳弟子水灌頂後部主印定并供養彼，《鬘論》唯阿闍黎灌頂時說。然毳衣大師跋嚩跋陀羅、答日迦跋處處皆說收攝灌頂諸尊。其收攝法，前二論師（毳衣、跋嚩）說入毛孔。由何方便攝者，毳衣大師說由師長心間種子放光召入。莊嚴頂者（部主印定），毳衣大師說第一想頂上為不動，第二右耳上為寶生，第三腦後為彌陀佛，第四左耳上為不空，第五額上為毘盧佛，皆由水成。若如此說，五灌頂後乃有五佛嚴頂，冠灌頂時則未有五佛嚴頂也。供養弟子如毳衣大師與答日迦跋所說，亦供花等。又答日迦跋云：「供養授清淨。」授清淨者，如毳衣大師說五種灌頂，以自性淨法性、染污末那、第六意識、前五根識、及阿賴耶，轉依所成之法界體性智、平等性智、妙觀察智、成所作智、大圓鏡智而為自性。《鬘論》亦云：「由五灌頂而能增長諸智種子，故應勝解為彼體性。」《律生經》云：「五灌頂佛體。」慧鎧亦說五蘊與五煩惱清淨為五灌頂。勝賢師於五明灌頂後云：「若如是灌頂，得悉地無疑，即當證彼尊，能作彼事業。」當令弟子了知彼義《金剛幕》第四亦於五灌頂後云：「彼所現一切，及主黑茹迦，諸法性清淨，應觀為佛智。」餘曼陀羅儀軌亦多宣說。天種慧師釋彼義云：「從鬘灌頂至名灌頂，凡有所現，即應觀彼為佛五智與淨法界，觀鬘灌頂即為第六。為何灌頂？曰為法性清淨無垢。謂自性清淨諸佛法及大圓鏡智等六法之垢，以彼諸灌頂而洗除。由與彼等自性無異，故應勝解為彼等也。曼陀羅主尊是彼一切之自性，黑茹迦者唯是一例。」此即釋觀五灌頂為五智之義。</p>
<p>其洒水等，頭上戴冠，鈴杵授手，與立名等，是五灌頂之因非是自體。其自體者，如水灌頂，所灌頂處生為不動，灌頂之物即以不動所化之水，灌頂之法由洒於頂上等作用，所修曼陀羅內諸尊作意傳水灌頂，祈白新請不動為主灌頂諸尊，正由師長作灌頂事，令於弟子身中熏成能淨治識蘊與瞋恚，及能現證法界體性智，並由不動門修行念誦，於修悉地獲得自在，此勝功能，即水灌頂。餘四以及花鬘灌頂，亦准彼理應知。故五灌頂中第一水灌頂，與他灌頂之後用水灌頂，義不相同。彼等皆名明灌頂者，如《鬘論》云：「花鬘與水等六灌頂，能令對治無明有大功能，故名明灌頂。」毳衣大師則云：「由五無明體性，轉成明了五智體故，一切皆以佛眼等明妃灌頂故。」此中二釋，前者謂修成明了之灌頂，後者謂由明所灌頂，故非灌頂自體為明。毳衣大師總說得此五種，修持真言，聞說經教，皆得自在。《鬘論》破云：「聞說事行二部經教，修彼真言可得自在，於聞說瑜伽與瑜伽母教，修彼真言猶未自在。」此如前引，意指未能自在聞修圓滿次第及說二教，非破彼於聞修生起次第而得自在。如是事行部中，唯增說法隨許，不須別傳阿闍黎灌頂也。</p>
<p style="margin-left:2em"><span class='note-inline'>(亥二)</span>各別建立分二：<span class='note-inline'>(乾一)</span>水灌頂儀軌，<span class='note-inline'>(乾二)</span>餘灌頂儀軌。初中又二：<span class='note-inline'>(坎一)</span>祈請清淨，<span class='note-inline'>(坎二)</span>傳水灌頂。今初</p>
<p>開示曼陀羅後，為受水灌頂，故隨所有物供養師長，雙膝著地，合掌請云：「如菩提金剛，大供養佛等，今為度我故，空金剛授我。」菩提金剛謂金剛持，如彼於不動等傳大灌頂以為供養。如是為於生死大海救度我故，我今歸依虛空金剛，即是等同金剛持之師長，唯願傳我灌頂。此是《明炬論》十六品所說。毳衣大師等多說爾時應頂禮。</p>
<p>師長次於根本曼陀羅外之東，浴水不致沾及根本曼陀羅處，繪方浴壇，一墻圍繞，其門西向對入壇門，內作雜色蓮華，若彩土繪或研米汁等繪。或作無牌樓之方壇，西向對入壇門。或造量等內曼陀羅半量之壇，四方四門兩重，不作牌樓。東方等處繪輪寶華釰，四隅繪四佛母標幟，中繪八葉雜色蓮華。前之兩種同是一門，初有牌樓，後者無之。言兩重者，謂諸尊處與蓮華處。上安繪有八葉蓮華木質之座，或繪有月輪之布等獅座，勝解安於彼曼陀羅蓮華之上，安彼上時勿觸蓮華。若無浴壇，唯作彼想，於木座等上修弟子為金剛持，向曼陀羅而住。黑行師與薩惹哈說修為主尊。</p>
<p>《鬘論》於此灌頂浴壇，指如曼陀羅開光時所說。如是《勝樂灌頂品》中亦指如前所說，然彼不應道理。以彼論前未曾說浴壇故，蓋是未能决定了解而錄《鬘論》，故知非是無畏所作。是一善巧《鬘論》者之所造（此辨〈灌頂品〉非無畏作）。</p>
<p>次誦甘露瓶咒：「嗡阿毘迦南達枳吽。」及誦吽字七遍加持芥子，兩拳握持，左繞二匝。口誦「嗡薩嚩跋榜答哈那班[嗈-邑+夕]耶，班[嗈-邑+夕]薩埵茜，薩嚩跋榜答哈娑哈」，投芥子入火中，右繞二匝。次以兩拳持水，亦如是修。次以四白瓦碗，四連茅草之牛糞團，四握食，四黃布，亦如前修作左右繞。然瓦碗等非投火中。</p>
<p>次應洗淨，念誦主尊真言，心間塗香，頭繫花鬘，前供閼伽，燈明，旋繞熏，以誦甘露瓶及七遍吽字之酥合芸香。《金剛幕經》所說驅除真言，依文應是淨罪之義。毳衣大師說除不淨。毘布底說除遣鬼魅。</p>
<p style="margin-left:2em"><span class='note-inline'>(坎二)</span>傳水灌頂</p>
<p>師長次於自心種子放光，迎請無邊處所諸佛明妃於前虛空中住，奉供養後，請為弟子灌頂白云：「金剛持於佛，為救眾生故，傳德生灌頂，亦如是傳此。」此義准前請白應知。《鬘論》僅說不動本性菩提心之甘露為體。未明顯說灌頂物之生法。二隨行者則說水生為不動佛，召入智尊。寶鎧更說彼化為水，故諸瓶水先，為洒淨，變成吽字，次後由彼變成金剛吽字莊嚴，再從彼生不動。次以自心種子放光召入智慧薩埵，奉供養後仍變為水。次《鬘論》說如來溶化為先，次將弟子召入口中而為灌頂。寶鎧所說次<span class='corr'>第</span>雖異，然於實行為易，當如彼說而作。先召弟子入自口中，從金剛路出住明妃蓮華之中，次想弟子剎那空後，先生為吽，次為金剛，吽字莊嚴生為不動尊及明妃。由與智薩埵無別故，召入智尊。次諸如來明妃等至，大貪溶化，從毘盧門灌入頂中，隨金剛路出菩提心，而為蓮華之上，生為天身弟子灌頂，次想面臂圓滿天身由蓮華出安置座上。此處《幕經》所說之義。難勝月謂：「八瓶一切水，為明妃士夫，善修意金剛，金剛持灌頂。」此說兼水灌頂與內灌頂。天種性慧則未說內灌頂。水灌頂前觀想次第，謂想諸如來佛眼等明妃，充滿虛空。彼等於弟子上執持傘蓋幢幡衣服，歌舞作樂，雨眾妙花，手略傾斜執持充滿菩提心甘露之白瓶，為從佛母蓮華初出弟子灌頂。時色金剛母等唱吉祥云：「諸吉祥住眾生心，一切體性勝部主，生諸有情大安樂，今灌汝頂最吉祥。圓滿眾德若金山，三世依怙淨三垢，佛眼廣長如蓮華，汝今寂滅最吉祥。彼說妙法不動搖，徧揚三世人天供，勝法恆令眾生寂，汝今寂滅最吉祥。多聞正法多吉祥，人天修羅供養處，僧伽眾尊慚德本，汝今寂滅最吉祥。」《金剛藏莊嚴》第四云：「充滿如蔴壳，諸佛執持瓶。」故執瓶者非定由佛眼等明妃。作如是勝解後，自亦應先唱吉祥讚。爾時師長應手舉瓶，於弟子讚吉祥。《明顯雙運論》云：「執瓶應先誦，諸吉祥偈頌。」</p>
<p>次水灌頂略有三法，謂從尊勝等瓶各取少水，注於顱盃或螺盃內，作水灌頂。或先以尊勝瓶，次以四如來瓶，次以四天女瓶，隨所有曼陀羅諸瓶而為灌頂。若唯一灌頂瓶，則於尊勝瓶中不動體性之菩提心甘露，以右手執杵取瓶上華枝略取瓶水，隨金剛端流注灌頂。誦云：「灌頂大金剛，三界皆敬禮，金剛三密生，諸佛前授與。嗡啊班[嗈-邑+夕]鄔答迦，阿毘懇[嗈-邑+夕]吽，蘇惹達當阿吭。」若樂略者，如是即可。廣則更誦：「嗡摩訶蘇喀，斑[嗈-邑+夕]薩埵阿毘克格那當，阿毘懇[嗈-邑+夕]彌，薩嚩達塔伽達，阿底跋底得那枳朵跋嚩」龍智及《明顯雙運論》亦宣說此二咒。應釋授與於何人前，謂諸佛前。授與何事謂與灌頂，大謂此之殊勝，成三界王，故為三界之所敬禮。我今將此授汝，汝應於此善修，此是安慰弟子。金剛者謂不可棄捨。金剛三密不可分離即金剛持，從彼生者即是從此種性所生。此《明炬論》〈十六品〉說：如是灌頂之時，應想出生圓滿安樂，曼陀羅儀軌等雖未明說置瓶於頂。然諸師長皆如是行。《歡喜金剛羯摩次<span class='corr'>第</span>儀軌》及瑜伽部說令飲水。如第十二《穗》云：「灌頂，謂以智水洗除一切習氣障垢。故以瓶水灌頂，能於頂上印定分別種性。」於現觀中（修法也）水灌頂時作如是說，此中亦同。</p>
<p style="margin-left:2em"><span class='note-inline'>(乾二)</span>餘灌頂儀軌</p>
<p>次明餘四灌頂。冠灌頂者，祈請師長之後，想弟子由盎字及寶，什字及蓮，康字及劒，嗡字及輪，依三段法生為寶生乃至毘盧，皆如前修，灌頂之物亦爾。冠灌頂物，謂用金及布等所作之五佛冠弟子之部主居中。在首中央（額）兩側、頂心、腦後，如其次第，念誦：「嗡斑[嗈-邑+夕]達底穴曰阿毘懇[嗈-邑+夕]吽。」「嗡薩嚩達塔伽達薩埵班即阿毘懇[嗈-邑+夕]種。」「嗡惹那班即阿毘懇[嗈-邑+夕]阿」「嗡達摩班即阿毘懇[嗈-邑+夕]什」「嗡迦摩班即阿毘懇[嗈-邑+夕]掌」誦此五真言而戴於頭上。龍智與《鬘論》同。并結手印置彼諸處，誦諸真言。次誦「灌頂大金剛」等，及誦「嗡阿班[嗈-邑+夕]穆姑札阿毘懇[嗈-邑+夕]吽蘇惹達當阿吭」「班[嗈-邑+夕]都喀耶賀」令生歡喜。龍智亦說於此處修五佛嚴首。次誦「嗡吽[口*掌]什阿」真言，擊飄帶於額上。《明顯雙運》說於頂冠懸掛飄帶，而誦「班[嗈-邑+夕]都喀耶賀」，以平合掌令生歡喜。此是龍智意趣。</p>
<p>次金剛灌頂者，先誦「灌頂大金剛」頌。並誦：「諸佛杵灌頂，今為汝灌頂，此即一切佛，為修取金剛。」以金剛杵觸弟子心間喉處頭上，授右手中。《幕經》於此處云：「弟子世自在，九股大金剛。」《釋論》解此頌義，謂修為蓮華舞自在。杵雖五股，以上下八股及中股，故說九股。後二句文《金剛幕》作：「善修諸佛故，應受此金剛。」《真實光明論》釋此頌義，謂一切諸佛今為汝傳金剛灌頂，故汝應取受此金剛。以菩提心為杵，智慧為鈴，金剛灌頂即是金剛智灌頂故。以此金剛灌頂，即與空性不離之菩提心自性，故是一切佛之灌頂。應受之理，謂此金剛是一切佛之體，為得彼而修彼，故汝應受。</p>
<p>鈴灌頂者，將鈴授弟子左手中，令手持鈴杵作抱持印狀，先誦「灌頂大金剛」等，次誦《幕經》第四所說：「嗡班[嗈-邑+夕]阿底跋底當，阿毘懇[嗈-邑+夕]彌，底义班[嗈-邑+夕]三昧耶當。」次令誦云：「嗡班[嗈-邑+夕]根枳痾痾，世尊攝授我，願正親近我。」此出《幕經》〈第十四品〉。誦後真言及二句頌是龍智意趣。《攝真實經》、《勝吉祥經》許以「諸佛」等頌，而作金剛灌頂，「班[嗈-邑+夕]阿底跋底」等咒，作主灌頂。然燈賢與難勝月等亦如是說。答日迦跋改誦金剛杵頌為鈴，授鈴灌頂。其咒即主灌頂之堅固法。黑行師等文句稍略，以咒與頌傳金剛灌頂後，另以餘頌傳鈴灌頂。彼真言义，可通作金剛灌頂與鈴灌頂解，是故堪為量者有作金剛灌頂，有作鈴灌頂者。毳衣大師說以「嗡善具鈴金剛，極勇士灌頂，汝住金剛誓，受勝主灌頂。」傳鈴灌頂。其第三句，即「底義班[嗈-邑+夕]三昧耶」之義。主灌頂即「阿底跋底阿毘懇[嗈-邑+夕]」之義。毳衣大師之意總謂：「為汝住金剛三昧耶傳金剛主灌頂，汝應受取。」慶喜藏釋此咒與彼不同，於此金剛及鈴灌頂，諸大論師亦多同時傳金剛三昧耶，金剛禁行，鈴三昧耶之文。「跋嚩跋陀羅」於鈴灌頂後，名灌頂前，並傳印三昧耶。亦復以彼傳阿闍黎灌頂。然毳衣大師與答日迦跋並此論師，鈴杵與印三昧耶等，要於弟子灌頂以後阿闍黎灌頂時，方乃傳授。餘師意趣亦以作如是解為善。鈴灌頂亦名主灌頂，義如下釋。</p>
<p>名灌頂者，手執鈴杵置弟子頂，先誦「灌頂大金剛」等，及《幕經》第四品所說：「嗡班[嗈-邑+夕]薩埵當，阿毘懇[嗈-邑+夕]彌，班[嗈-邑+夕]那摩阿毘克迦達。」次隨投花所中本尊種性之名，喚瞋恚金剛或痴金剛等，傳毘盧遮那本性之灌頂。依於六部立男女名，廣如《鬘論》應知。如《攝真實經》云：「傑金剛，隨是何名即喚為彼。」傑是呼召其名。然燈賢等又說於彼用吉祥名，如云：「吉祥不動金剛。」此是稱德立名，非於名灌頂時，問先所得灌頂密名而云傑吉祥也。如答日迦跋云：「具吉祥金剛，師長三度呼。」此說以所立名呼召三遍。</p>
<p>此論師於餘四灌頂未明顯說傳水灌頂，可據之曼陀羅儀軌亦多未說。然毳衣大師於餘四灌頂後各傳一水灌頂，應如是行，此等皆有瓶事隨行而名瓶灌頂故。《鬘論》亦說一切皆有如來與明妃持瓶灌頂故，從水至阿闍黎六種同名瓶灌頂故。觀想如來父母持瓶灌頂，及色金剛母等唱吉祥等，餘四灌頂亦須爾故。以是彼時召請灌頂諸尊等之觀想，應如水灌頂修。餘四灌頂未說與妃俱生，准前應有。「灌頂大金剛」等，通五灌頂，毳衣大師亦然。餘諸水灌頂時，應以阿闍黎灌頂時所說真言而灌。如是傳與五灌頂時，須為說明各灌頂體，令其决定明解彼義而傳灌頂。</p>
<p>水灌頂嗢柁南曰：「供養敬祈請，安浴台清淨，奉請灌頂天，並生為天形，請白內灌頂，讚吉水灌頂，入身献供養，解釋灌頂義。」</p>
<p>餘灌頂嗢柁南曰：「白請灌頂天，二俱生為天，請白灌頂天，內外二灌頂，水後諸尊入，供釋灌頂義。」</p>
<p style="margin-left:2em"><span class='note-inline'>(戌二)</span>金剛阿闍黎不供灌頂分二：<span class='note-inline'>(亥一)</span>阿闍黎灌頂建立，<span class='note-inline'>(亥二)</span>阿闍黎灌頂者儀軌。今初</p>
<p>金剛阿闍黎灌頂與不退灌頂，正詮第六灌頂，假名亦通水灌頂等。瓶灌頂名，通六灌頂，故與前二義有寬狹。金剛阿闍黎灌頂之正行。如持祥云：「又不退轉灌頂，於金剛與鈴三昧耶，增身加持。」又云：「由此加持令成欲天體性大印，即是印三昧耶。」謂授印三昧耶時即授阿闍黎灌頂之正行。羅睺羅、吉祥友、常住金剛亦說授印三昧耶，作欲天父母抱持狀時為阿闍黎灌頂。為証如是印三昧耶，故引「智慧滿十六」等。毳衣大師亦云：「此中自欲天身金剛持性，以結合次第加持令作抱持狀，即大印三昧耶。」此說以印三昧耶頌令如是行。雖未明了分別何者為阿闍黎灌頂，然其意趣同前。《鬘論》意趣亦同《明顯雙運》及常住金剛說。若爾，《鬘論》為証餘經所說三三昧耶是阿闍黎灌頂支分，云何亦引「智慧滿十六」等？雖受印三昧耶時即得阿闍黎灌頂，然說彼三昧耶是彼灌頂支分，亦不相違。以修身為欲天父母，是阿闍黎灌頂之因支故。由證印三昧耶須修欲天父母，故引「智慧滿十六」等。意謂應修智印作如斯狀。「金剛鈴結合」者，謂持鈴杵修抱持狀。寂靜論師亦云：「金剛鈴結合者，謂由雙手。」「為上師灌頂」者，謂由抱持生妙樂三摩地。此中若是父母等至所生樂者，則與依止智印傳授第三灌頂全無差別。若是唯修與妃抱持所生樂者，則於五明灌頂修父母抱持相所生妙樂復有何別。初非所許。雖是第二，亦有差別。前者（弟子灌頂）僅是五佛父母一分種性。此中徧五部主第六金剛持與金剛慢母抱持，身境差別如是。又前者雖修父母抱持相，然非專於抱持攝心，不生彼樂俱三摩地，此中則生故。引生之法，亦由金剛意三昧耶及鈴語三昧耶，身為欲天父母之身印三昧耶，由依表示如來身語意業三殊勝三昧耶所生樂俱之三摩地，為阿闍黎灌頂。日生以授三三昧耶，示曼陀羅及天真實，並傳阿闍黎事業次第等，名為阿闍黎共灌頂。「智慧滿十六」等，目為阿闍黎別灌頂。唯授三三昧耶，瑜伽部中亦有，故立前者為共。其後灌頂非彼所有，故名不共。然無上部中授印三昧耶，即可有《智慧滿十六》等義，前諸論師意趣在此。</p>
<p>時輪本釋所許，水灌頂等七，不名瓶灌頂。七種俱有水隨行故，名水灌頂。隨許灌頂之後，《大疏》（《時輪大疏》）中云：「次將鈴杵授於弟子手中，而授某甲金剛之阿闍黎。」謂於瓶灌頂前，由三三昧耶門中傳一阿闍黎灌頂。如《略續》（《時輪略經》）云：「善授隨許攝。」此言攝者，謂即攝入隨許之中，非彼七灌頂所不攝之阿闍黎灌頂。又瑜伽部以下之阿闍黎灌頂，非能說無上續之阿闍黎。故於瓶等上四灌頂，為聽聞了知無上續道故，傳授上四灌頂，為能講說無上續故，傳上上四灌頂，分為二種傳法。如《大疏》云：「此上灌頂有二，一為令有情入壇為了知道及聽聞教得自在故。二為授大阿闍黎位及為講說故。」如是第一瓶灌頂者，如《略續》云：「初觸祥慧乳，即是瓶灌頂。」《歡喜金剛經》於「智慧滿十六」等，釋為瓶灌頂及以阿闍黎灌頂，是依真實明妃而說。第二瓶灌頂者，謂由抱持觸九明妃所生妙樂。唯多寡異，餘與前同。隨順餘經諸大論師說圓滿傳授瓶灌頂即成演說無上續之阿闍黎者，意指續之一分，以未獲得上三灌頂，其於聞說圓滿次第未得自在，彼諸論師亦共許故。圓滿聽聞及講說無上續之阿闍黎，須俱得四種灌頂故。然於得可圓滿聞教之第四灌頂中，餘經與《時輪》教有所不同。為講說故須否更傳第四灌頂亦有異同，至後當說。傳授水至隨許七灌頂法，與餘經不同者，謂由此七灌頂，成修生起次第法器，復以生起次第各尊，修治各事。在灌頂時亦順彼修。義謂由五佛母修治五界，故將瓶水與弟子五界生為五佛母傳水灌頂，洗諸器垢，乃有修五佛母悉地之分。由五如來修治五蘊，故將冠與弟子五蘊生為五佛傳冠灌頂，洗五蘊垢，有修五佛悉地之分。此上所淨二事皆是身法，故隨主尊能淨身面所向，即將弟子安置北方，生身金剛而為灌<span class='corr'>頂</span>。由十能力母與主尊父母，修治十風以及左右二脈，由彼二門，傳冠帶與鈴杵灌頂，此是語法，故隨能淨語面所向，即將弟子安置南方，生語金剛。由菩薩菩薩母，修治六根六境，及明王明王妃修治五業根及作用，由此二門傳授禁戒與名灌頂。此由二種根轉二境之垢是為心法，故隨能淨意面所向，即將弟子安置東方，生意金剛。由金剛薩埵父母修治智蘊與識界，故由彼門授隨許轉法輪灌頂。由二所淨是為智垢，故隨能淨智面所向，即將弟子安置西方，生智金剛而為灌頂。其能灌頂之曼陀羅諸尊，亦皆各住所修曼陀羅中，故是能淨所淨，各細分別灌頂之法。</p>
<p>隨餘經者，所淨之事攝為六聚，謂五取蘊若別若總，或五蘊與真如，以六部佛修治彼等，故由彼門傳授灌頂，於修六部一切生起次第皆得自在。依此密意，故於水等灌頂安立不動等名。冠帶即是冠灌頂之眷屬，隨許即是餘灌頂之後依。除所淨事能淨灌頂微有廣略，其餘淨除能障修習一切生起次第法器之垢，則義無不同也。</p>
<p style="margin-left:2em"><span class='note-inline'>(亥二)</span>阿闍黎灌頂儀軌分二：<span class='note-inline'>(乾一)</span>阿闍黎灌頂正儀軌，<span class='note-inline'>(乾二)</span>彼後依儀軌。初又分二：<span class='note-inline'>(坎一)</span>授三三昧耶，<span class='note-inline'>(坎二)</span>受三三昧耶開示真實。今初</p>
<p>其次，弟子供養合掌，請白師言：「我從師長恩，何能利自他？金剛師灌頂，悲藏願授我。」稱師長曰悲藏，我從師長恩由得何種灌頂能利自他，即阿闍黎灌頂，願授與我。答日迦跋說當三請。毳衣師說若欲傳阿闍黎灌頂，應於預備時受阿闍黎戒，或此時受五部律儀，意謂欲傳五明灌頂，必須先具阿闍黎戒。又說若欲唯受五明灌頂，不受阿闍黎戒，可於五灌頂後，傳授隨許、禁戒、授記、安慰四法。如是弟子若欲更請阿闍黎灌頂者，則可唯於此處受律儀後而為請白。如答日迦跋云：「得弟子灌頂，為聞經教授，知道若能說，作金剛師故，以此語請白。」此是弟子灌頂與阿闍黎灌頂不一時傳之規，謂得弟子灌頂，若能為他作金剛阿闍黎者，乃可請白也。</p>
<p>次想弟子由吽字與金剛，以三段法生為第六金剛薩埵，想金剛杵是從吽字所生金剛，誦云：「無始終薩埵，金剛心大喜。普賢一切性，金剛慢主體，世尊第一士。」令以真實性持金剛，授金剛三昧耶。《鬘論》雖未說金剛杵生法，以說鈴之生法，故亦應修。毳衣大師與答日迦跋等亦說從吽生為金剛，並誦「嗡摩訶班[嗈-邑+夕]吽」令其受持。所說真實性持，《勝吉祥經大疏》釋云：「不離空性之菩提心如來心性，是為秘密金剛，持金剛時，即表彼義而持。」主謂一切眾生之主。餘無始終等文，如前請白天時所釋。由緣法界為生本尊大印之因，故立果位金剛持名，謂為世尊最勝第一士夫。此是慶喜藏師所釋。</p>
<p>次想鈴從痾字所生，誦云：「說此一切佛，鈴隨音而轉，佛許勝菩提，汝應恒受持。」令以真實性而受持。真實性受持者，謂搖鈴時念誦「一切虛空相」等。《勝吉祥經大疏》謂想鈴聲宣說諸法皆無自性而搖。前頌出《幕經》與《勝吉祥經》，後頌出《幕經》第四品。如諸佛大菩提體性之慧緣於空性，任運以種種音為他說法。此鈴亦爾，表示隨音而行之慧。以是諸佛許彼為勝菩提，汝亦應常受持。此是寂靜論師等釋。有譯「慧隨音而轉」者，較妥。如「勝吉祥經」說，爾時弟子搖鈴誦云：「三有自性淨，自性違三有，自性淨第一，薩埵受勝有。」毳衣與答日迦跋等說教弟子亦誦：「嗡班[嗈-邑+夕]根札痾」真言。論師多說前頌授鈴，後頌令搖。言三有者生死相續，彼自性清淨者，即彼自性遍淨。增益為我之性，即是違害三有，無損害中而為損害。寂靜無畏俱作「違三有」解。《勝吉祥經大疏》則作「離三有」解。第一薩埵，即是菩薩，彼受第一或最勝之三有。由何而受，謂由自性清淨，於彼無實，斷盡執著，通達無住涅槃自性。慶喜藏與寂靜論師所說如是。此上是授鈴三昧耶。</p>
<p>次告彼云：「意身堅固性，名印三昧耶，由堅一切身，是故名為印。」又告知云：「加持智印<span class='corr'>已</span>，受用諸欲塵，修一切悉地。」令以金剛薩埵身與智印結合次第加持，作抱持狀。此未明說金剛薩埵與彼佛母身色面臂，餘曼陀羅儀軌亦未明說。若有經中說有金剛薩埵或金剛持父母相者，即可如彼而修。若未說者，可修藍或白色，一面二臂，執持鈴杵。佛母亦爾。《明顯雙運論》說彼佛母是金剛界自在母，亦說是金剛慢主體。</p>
<p style="margin-left:2em"><span class='note-inline'>(坎二)</span>受三三昧耶開示真實</p>
<p>次若能辦，當如上說造沐浴壇。若不能造，修如是壇，安置弟子，修為金剛薩埵之相。《鬘論》說此是受三三昧耶，其上是授三三昧耶。分別授受三三昧耶為二時者，謂前開示受三三昧耶法，令弟子生定解。此時明想為天父母，以真實性持鈴杵手作抱持狀。從如是修生三摩地，應告知為瓶灌頂故，許於受三三昧耶時得阿闍黎灌頂。</p>
<p>次如水灌頂時所說，從自心間種子放光，迎請灌頂諸尊，乃至以金剛端注水，誦「灌頂大金剛」等頌。及誦「嗡啊薩嚩達塔迦達，阿毘克迦三昧耶室利耶吽娑訶」而為灌頂。說於彼時傳內灌頂與水灌頂，故此論師亦許此處傳內灌頂。水灌頂時，說持瓶上華枝以杵端注水者，謂右手執杵及瓶口莊嚴，由華葉端洒水頂上，作水灌頂。</p>
<p>次想水於頂上成不動佛而為印定，作成寶冠。智體灌頂諸尊入弟子身。念誦：「嗡蘇波羅底叉班則娑訶」而為加持，供花香等。《鬘論》引《第二觀察經》「智慧滿十六，二手正抱持，金剛鈴結合，許為師灌頂」之文，證於印三昧耶作天父母狀時，得金剛阿闍黎灌頂。若未了知如上所引經文，即證於印三昧耶時得阿闍黎灌頂，則不善知阿闍黎灌頂之正行。以隨許說法等，僅傳弟子灌頂，亦可作後依故。又以開示二種真實，告知本尊之後亦可傳故。</p>
<p>次應告云：「總此宮殿即毘盧自性」等，此是說曼陀羅真實清淨。又云：「五蘊應略說，即五佛體性」頌等，說天真實清淨。亦應示阿闍黎事業次<span class='corr'>第</span>，謂於曼陀羅及眷屬，繪修供養以及入內受灌頂等，是阿闍黎事業。次第又應告云：「如是了知曼陀羅真實等，於修三昧耶及律儀，成就功能。不可違越之性，是三昧耶，防止應作不作，作不應作，故名律儀。」能依所依清淨，瑜伽部於信等功德之法宣說清淨。無上部中俱說道清淨與蘊等清淨。為遮妄執能依所依，如未淨之情器，體各異者，故說宮殿清淨。為遮妄執諸尊體各異故說天清淨。如是唯依主尊智慧相分，現起種種能依所依曼陀羅相，離彼更非有體。故彼一切皆以智慧為體。廣說清淨如《穗論》第十八應當了知。此不退轉灌頂儀軌，又名為阿闍黎灌頂。</p>
<p style="margin-left:2em"><span class='note-inline'>(乾二)</span>彼後依儀軌</p>
<p>傳咒儀軌，次誦主尊心咒等一百八遍或誦三遍，次云：「世尊我傳授，願近此弟子」三遍而授。弟子亦誦：「世尊我今受，維願哀近我」三遍而受。爾時作何觀想，此論未明，應如毘布底說，想從自心出自口中，經弟子右耳而入彼心中。《佛頂》等經與鈴論師說此名咒灌頂。鈴論師許於五明灌頂後傳授。《金剛鬘經》亦說名咒灌頂，如云：「弟子欲故傳咒法，真言灌頂第一智。」彼四句出《蘇悉地經》。</p>
<p>眼藥儀軌，次於金銀器中，安置酥蜜眼藥。想弟子眼上有[卄/掌]字，誦云：「嗡班[嗈-邑+夕]內達羅阿跋哈惹跋札朗什。」次以金針塗藥，誦云：「如醫王神鍼，除世間障翳，諸佛今為子，除無明眩翳。」此文出《大日經》。除者，謂修有除去之功能，餘師多說針從[卄/掌]字所生，加持令成般若波羅蜜羅多自性，想眼[卄/掌]字總攝一切無知眩翳，用針除去或塗眼藥而得消滅。誦咒以後塗眼藥時，當念咒為除金剛眼障覆之義。「什」是般若波羅蜜多蓮華部之種子。</p>
<p>示鏡灌頂儀軌，次取明鏡，阿字加持示弟子云：「諸法如影像，明淨無濁穢，無取亦無說，正從因業生，金剛心如鏡，彼明淨無穢，是諸佛體性，入於子心中。無自性無住，知諸法如是，無等利有情，生為諸佛子。」除第二頌餘是《大日經》說。第一頌明自性清淨，第二頌明離垢清淨。彼謂諸法，明謂無煩惱障，淨謂離所知障，無濁穢者謂離彼二習氣。入者謂得加持，及緣彼為所證，並成就彼功能。由眼藥針除無明翳，慧眼能見諸法猶如影像。故於彼後說鏡灌頂。如《鬘論》云：「示鏡儀軌說二次者，是未見龍智曼陀羅儀軌。有許為釋灌頂法者，示二次之儀軌。」藏師謂此是破慶喜藏師示鏡二次。然後句許有示二次儀軌，故非破彼。故破二次示鏡唯令了知法相如影像者。此唯示一次如龍智所說，然龍智曼陀羅儀軌無第二頌。慶喜藏與答日迦跋、寂靜師等許示二次，謂於前示鏡後，作鈴以及弓箭儀軌，次誦第二頌示第二次鏡。頌文非一，詮義亦異，前者唯令了知諸法猶如影像，後者令知入自心中金剛薩埵之體性故。答日迦跋亦云：「金剛薩埵尊，自由彼文知。」非破以此理趣示鏡二次，故說許為灌頂法者示鏡二次。此師所許，將彼頌文雜於前頌之間，二事同作，然亦不須定爾。</p>
<p>射箭儀軌，次從賀字生弓，誦賀字而授與。誦云：「薩嚩達塔伽達那阿奴惹伽耶娑。」或云：「願一切如來皆歡喜。」弟子射時，師長亦如是說。此論未明顯說箭從賀生。然答日迦跋云：「賀字淨弓箭，授弟子手中。」故知俱從賀字生也。弟子應誦：「薩嚩達塔伽達那阿奴耶彌」以射魔碍意樂，作射四方四箭，上下各一，共射六箭之狀。</p>
<p>此瓶灌頂是於繪畫或於身曼陀羅中得，如《結合》第七云：「繪畫與身業，壇中而得此。」能於初加行等三三摩地及護摩等支分，而得自在。即前經云：「三加行及支，正為彼宣說，色等諸境界，達現有遠離。」此能清淨先造及防未來身垢。即前經云：「殺生等前後，清淨不生罪。」《明顯雙運》說修治身金剛。《結合》第七亦云：「彼之自體性，謂身金剛性。」日生亦如是說。日生謂瓶灌頂為化身體，安立化身殊勝種子。為立彼功能故，應勝解為化身。瓶灌頂之三昧耶者，藏地智者，謂護十四根本及八粗罪。釋名如《結合》第七云：「成器瓶灌頂，注洒淨自在。此是續次第，以教所訓釋。」此謂成就法器，及如灌注、洒淨、洗淨之狀，故名灌頂。是於「阿毘克迦」之聲而加以訓釋也。</p>
<p>阿闍黎灌頂及彼後依之嗢柁南曰：</p>

<div class="lg regular"><div class='lg-row'>請白生為天　授與三昧耶　安浴台受誓　水灌頂攝入</div>
<div class='lg-row'>灌頂天供養　說真實業次　咒眼藥鏡箭　釋瓶總清淨</div>
</div>
<div class="lg regular"><div class='lg-row'>六如來性六灌頂　善淨弟子心相續　以屬六佛生次第</div>
<div class='lg-row'>修勝化身之所依　無垢以瓶灌頂體　及彼微細諸支分</div>
<div class='lg-row'>如諸咒師之所許　以易解音無雜顯</div>
</div></div>
<div class='div-other'><a id='mulu31' />
<p class='h1'>明上三灌頂後依及結行儀軌品第十之一</p><p style="margin-left:2em"><span class='note-inline'>(酉二)</span>密灌頂</p>
<p>先供物請白者，以幔帳等隔成屏處，弟子勝解師為金剛薩埵，以具足三昧耶之智慧母，生處無壞，年滿十二等之童女，奉獻師長。如《大印空點》第二云：「賢首纖長目，容貌妙莊嚴，十二或十六，難得可二十，廿上為餘印，令悉地遠離，姊妹或自女，或妻奉師長。」論說：「彼若無者，餘者亦可。」是說年華容貌等德，非說具三昧耶或可例外，以說「喜依不具足三昧耶明妃」犯粗罪故，次當合掌請云：「由師足下恩，我得無上事，是故密灌頂，願依怙攝受。」修密灌頂物者，次由師長具主尊慢，將俗女身觀空之後，生天女身，先應加持金剛蓮華，而入等至。念誦：「嗡薩嚩達塔伽達阿奴惹迦那，班[嗈-邑+夕]娑跋嚩，阿摩郭吭。」此出《幕經》與《集密經》。想以心間種子放光，召請毘盧佛與佛眼等入定，從毘盧門入自身中，大貪溶化，經阿嚩都底至金剛摩尼，堅固俱生。如《集密後續》云：「金剛蓮華合，集諸有金剛，身語意加行，彼悉攝心中，由金剛路出，降於弟子口。」傳密灌頂法者，次從蓮華取其金剛，以大指無名指取摩尼寶。勝解如來化汁與自菩提心無二，恐彼持語金剛彌陀慢之弟子，見而不信，故遮其面，非彼手眼所及，誦：「《金剛鬘經》所說之過去金剛持，為佛子灌頂，以妙菩提心，今為子灌頂。」又誦「嗡啊班[嗈-邑+夕]枳吽」等主尊咒，置彼口中。弟子亦應想是毘盧佛等一切如來總集體性，念誦「阿賀摩訶蘇喀」而咽。咒義為希有大安樂。次明妃從定起，不著衣服，於蓮華中取甘露滴，如是置彼口中，彼亦如上而飲。言如是者，謂非眼手之境，亦以大指無名指取，如前誦咒及頌。言如上者，謂以總集一切佛心而飲，亦如前誦「阿賀摩訶蘇喀」。月稱論師、答日迦跋《持祥》等說，雖一弟子亦須父母俱傳秘密灌頂，缺一不成。從父邊得密灌頂理，如《明炬論》〈第八品〉云：「師長將菩提心安置螺盃等中，和以香水，唱吉祥頌為先，而為弟子灌頂。」如世尊於《月密點》云：「由出寶然菩提心，一切諸佛悉憔悴，清淨金剛生智水，以無垢寶為灌頂。」如是《五次第論》及《攝行論》亦說將菩提心安置瓶內或螺盃中而為灌頂。《明顯雙運論》說師長以大指無名指授弟子口之後，仍將菩提心放螺盃等中，和以香水，唱吉祥頌為先而為灌頂。引《月密空點經》為證，拏熱巴於《集密後續》釋說。前者是第一密灌頂，後是略密灌頂。難勝月與《明顯雙運》說修弟子為毘盧而傳密灌頂。秘密灌頂之體，如《大印空點》第二云：「由大無名合，受用入內身，爾時生正智，猶如童女樂。」謂以師長父母空點安置舌上，由嘗彼而生妙樂三摩地。答日迦跋師云：「或是以語業，授解脫體性，唱阿賀蘇喀，妙樂充滿身。」此說唯以言語灌頂，故令觀想明顯，於修得三摩地，明密灌頂。此灌頂於世俗菩提心曼陀羅中得，是語金剛自性。於修金剛念誦等風瑜伽而得自在。《結合經》第七云：「增上菩提心，曼陀羅中得。」又云：「彼之自體性，即語金剛性，妄語等前後，清淨罪不生。」又云：「金剛念誦體，明如幻三昧，眼等諸內法，達現有遠離。」拏熱巴於《後續釋》中說得密灌頂後，開示幻身教授。《明顯雙運》雖說：「為表自加持故表示慧者，謂即智慧灌頂，是為第三。」然《五次第》說於密灌頂後，讚歎幻身教授開示幻身。《口授》（智足造）亦云：「由彼淨剎土，當通達諸法，幻等十二義。」故若得密灌頂即成幻身法器。羅睺羅、吉祥友許此灌頂俱淨語意。日生說為報身自性，義如前說。此之三昧耶者，《結合經》說依五甘露，不害眾生，不捨女寶，不毀師長。名義，是以父母菩提心密物灌頂故，名密灌頂。</p>
<p>秘密灌頂嗢柁南曰：</p>
<p class="lg-abnormal"><div class='lg-row'>供明妃請白　生彌陀弟子　師長及佛母　二密物灌頂　授灌頂清淨</div>
</p></div>
<p class='juan'>密宗道次第廣論卷十三終</p>
</div><!-- end of div[@id='body'] -->
</body></html>