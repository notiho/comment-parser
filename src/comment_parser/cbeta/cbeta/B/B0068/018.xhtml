<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu41' />
<p class='juan'>密宗道次第廣論卷十八</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu42' />
<p class='h1'>明生起次第品第十二之二</p><p style="margin-left:2em"><span class='note-inline'>(卯三)</span>爾時云何修空性</p>
<p>是否初次第時，唯修現品天輪，第二次第方以修空為主。答曰：初次第時亦須修空，以是成熟相續，引生圓滿次第、圓滿智德之方便故。若不修空，則不能如是成熟故。又密咒乘《無量經》中，於生現品天輪之前，皆說先修「娑跋嚩」等真言，真言，即無我勝義故。又於初次第時，須修三身為道，法身為道，須修空故。又於生有死有中有三所淨事皆須淨治，淨治死有須修空故。又有無邊經論多次宣說，能依所依瑜伽須於幻中修故。如《五次第論》云：「咒及印加行，曼陀羅等事，護摩施食事，常應如幻行。息災與增益，自在并降伏，及鈎召等事，一切皆如虹。受用嬉戲事，習近歌樂等，及行諸藝術，皆當如水月。若於色聲香，并於味及觸，眼等轉趣時，當觀如幻事，金剛乘行者，凡諸所緣事，皆當觀如幻，何須絮絮說。」尤於此道，若獲正見而不相續憶持，智祥《除二邊論》說犯意三昧耶。《十四根本罪》中亦云：「於離名等法，分別名十一。」故非不修亦可，若不修者，則為犯罪。又初次第，須修曼陀羅輪行相顯現，與達無我義慧和合無別，以此故能滅除我執三有苦本。此義，智足論師明了宣說，如《普賢修法》云：「非離庸常分別外，更有所餘三有苦，與彼行相相違心，即是所當現証事。所有甚深廣大性，分別於彼皆不現。」此所斷疑，如他伽那釋云：「前<span class='corr'>已</span>廣說修天瑜伽之理。有作是念，若此精勤一切皆為解脫生死，則修所說初次第道，應不能脫生死，以未修無我故。為答彼難，故此論明初次第道違彼生死根本之理。」藥足亦云：「今為總結此品，故說以上所說曼陀羅輪不思議性，即是對治三有眾苦。」智足派諸師釋，皆同斯義。此中庸常分別，藏、印諸師或有說為不現天相唯現常相之分別在，絕非智足之義。如他伽那釋云：「庸常分別，謂分別我我所。」《四百五十頌釋》亦云：「寂靜亦說，此中庸常分別，謂我我所，所取能取行相意言。說名三有自性苦者，謂是三有自性苦之正因。」祥米金剛與藥足、普賢等，亦皆顯了說為我執。即由其時亦能了知。我執庸常分別由是三有苦本，故亦假說名三有苦。與彼相違心者，諸釋皆指曼陀羅輪行相之心。相違義謂行相相違，即是二心取相正相乖違。即此壇輪行相之心，為修行者所當現證。《普賢修法》所說「所有甚深」等文，即明與彼相違之理。意謂正起壇輪行相之心，庸常分別即不現起。若有難云：非彼生時不見我執，便由彼力能滅我執。應修空無邊處亦能滅故。寂靜論師答云：「由曼陀羅行相之心，於破一切虛妄分別轉故，非唯由彼不俱時現。」又云：「空無邊等，不於無我相轉，以彼不遣我見，故亦不遣以彼為因之苦。又此多生展轉所受老病死等，是謂苦諦。苦因之我見等，是謂集諦。集之對治曼陀羅輪，是謂道諦。為令畢竟苦不起故，心相續相轉依，是謂滅諦。彼即此中勝義。」此分別說空無邊處之心不趣無我，修習彼定無損我執，故雖修彼終不能脫三有。壇輪行相之心，則破我執，於無我轉，是故修彼能遣我執。又通達無我慧，由行相相違門，破除我執，亦因是否倒心而定。成立此義，須觀有無所依正量。如正理王說云：「彼等誰有量，即能損餘者。」智者起疑之處，謂若無有與彼繫縛根本我執行相相違之無我見，則失能得解脫生死道中心要。此等問答之理，是二次第之所共須，智者應知。</p>
<p>由如是門，若能一次觀見彼為能治所治，修能治品。其所修事，如如增長，所治品即如是減少，最後乃能根本拔除。如《普賢修法》云：「若有於諸相違事，觀見一次此進展，由所學習極增長，便能滅除所治品。」《釋量》論云：「滅及增長依，皆有不順品，修成彼體性，故有漏盡者。」即是此義。寂靜師說轉依不退，引《釋量論》「無害」等文證成。祥米金剛則引「有我知有他」等，成立我執為生死本。故他伽那、祥米金剛多引《釋量論》文，决擇《普賢修法》所說正見。密宗論師餘亦多據《釋量論》教而善成立。故有起如是見立如是論，二正理王（陳那法稱）所有諸論，總於內明，別於密咒，全無用者，彼是順正理慧力用劣弱，故於難思大慧所趣正道淨理，建立無所堪任。而對精審正辨教理智者，出此狂言。</p>
<p>如祥米金剛說壇論行相之心，轉趣無我真實瑜伽，是三三摩地之通規，當知亦即智足意趣。故初次第雖以修習現品天輪為主，然於諸法無自性義，亦當引生猛利定解，令一切法皆現如幻。修習天輪之後，緣天為境，修無自性行相，發勝解慧轉入空性，其慧相分現為能依所依天相。如是甚深明了無二瑜伽，每次修時皆當修習。《歡喜金剛》由見此義，故云：「由生次瑜伽，行者修戲論，戲論悉如夢，即戲入無戲。」釋續《金剛幕》云：「譬如水中月，伴虛妄無實，如是曼陀羅，明淨為自性。」故二次第皆須修空，非謂咒中所修空性，一切皆是圓滿次第。所修天身，如水月現或空中虹，然無自性猶如幻事，生起次第亦有如此瑜伽。此與自加持之幻身，亦應分別。《攝行論》云：「若修經義（顯教）或住生起次第諸修行者，雖亦宣說增上勝解，一切諸法如幻如夢猶如影像。然以彼喻不能了知自加持教，唯由智慧之所圓滿意性天身。」</p>
<p>如是智足所說定解空性相現為天甚深明了無二瑜伽，印度諸大論師並多依據，如持祥論師《札拏修法》云：「除此更無餘。」智足大師等，明了說此義。</p>
<p style="margin-left:2em"><span class='note-inline'>(寅二)</span>別釋現觀次第分三：<span class='note-inline'>(卯一)</span>修時之瑜伽，<span class='note-inline'>(卯二)</span>中間之瑜伽，<span class='note-inline'>(卯三)</span>安立彼瑜伽為廣大之理。初中又三：<span class='note-inline'>(辰一)</span>瑜伽加行，<span class='note-inline'>(辰二)</span>瑜伽正行及其支分，<span class='note-inline'>(辰三)</span>結行。初中分二：<span class='note-inline'>(巳一)</span>成順緣集積資糧，<span class='note-inline'>(巳二)</span>除違緣修守護輪。今初</p>
<p>如《普賢修法》云：「暇滿極動搖，世善友難遇，故當修最勝，慧方便作意。」此說暇滿難得復極搖動，值遇善友修清淨道，尤為難得，若知此<span class='corr'>已</span>當修心要。諸修行中最殊勝者，謂金剛乘，此復當從第一次第而修。修行處所如前論云：「若具清淨水，妙樹善莊嚴，於此山應修，妙音薄伽梵。」此說當於悅意遠離之處，修曼殊金剛等。房內先塗栴檀等香，散諸奇花，預備鈴等用具。修初座時，若因洗浴能助三摩地者，則當洗浴，否則不浴亦可。當先施食，海生、黑行論師俱說先施食故。若毀犯三昧耶，為圓滿故（還清淨也）諸先覺說應修金剛薩埵誦百字咒，當如是修。身者，《幕續釋》說居靜慮室，於安樂具結跏趺坐，手結定印。枳迦卡惹說目注視鼻端，齒合微啟，身不傾動。面所向方，修《集密》者藥足說向東方，《勝樂》向南方等，當依經說。次於心中安種子字自生為天，未明說者雖多，然亦多說安立爾時主尊種子，故當生為爾時主尊。《教授穗論》并說先淨為空，次俱明妃剎那頓生。毳衣大師則說心間種子放光，充滿身中乃至毛端，自住欲天之慢。是故隨修一尊即可。祥米金剛說從心間放出標幟種子莊嚴，餘師所說多唯種子，隨一皆可。祥米金剛次說從種子光化為福田。毳衣師等說由光明顯現福田。無畏師等說以光明召請福田。故非定一。召請，十二《穗》說從色究竟如燈分焰，鈎至近自前虛空中，攝自光明收入種子。福田，毳衣大師與《教授穗論》等說如所修曼陀羅論行相。智足師等則說如佛菩薩常相。故亦無定。《金剛幕》云：「供佛金剛持，當修七清淨，發大菩提心。」謂於福田修集資糧。此說師長亦在福田中攝《幕續釋》等多說師長與曼陀羅主尊無別。毳衣大師則說於曼陀羅東方尸陀林中帝釋天前，坐寶蓮座，以如金剛薩埵莊嚴之所莊嚴。七清淨者，《釋論》說是悔罪、隨喜、迴向、皈依、請住、說法、修道。予此等前先修供養，多論說從自心種子，化生眾多天女，奉內外等供養。歸依。多論說是二種大乘所共歸依。毳衣大師與海生之《修法》，則說曼陀羅主尊為佛寶，佛所說咒即為法寶，眷屬諸天等為僧寶，於此歸依。《金剛空行》十二、《結合》第三《觀察》第四品中，於此說受五部律儀，故當別受共與不共二種律儀。佛密說是<span class='corr'>已</span>受律儀，以此方便令得堅固。次如《二觀察》說當修四無量心。毳衣大師說：「後誦百字咒，思諸尊加持。」次持祥等說送福田。毳衣大師說想皆不可得。餘師多未明說。</p>
<p>《教授穗》云：「應令彼義，明了持誦。」謂初勿隨沉掉流轉，唯除當時分別相續而轉，不使其餘分別間斷。又於彼義當令明了，莫落空言。能如是者，先須決定所修數量次第，發猛利心不令改動。若隨意修終無所成。時間宜短次漸增長，餘所修事皆如是知。寂靜《札拏》儀軌，《教授穗》等皆說此等是集福德資糧，次修空性是集智慧資糧。智資糧者謂修「虛那達」等或修「娑跋<span class='corr'>嚩</span>」等咒義。此處咒師當緣見網所縛諸有情類，如是想修勝義菩提之心，嗟此有情，本自具足涅槃體性，然由癡闇所覆而不自知，當以如何方便令彼自覺。如《普賢修法》云：「悲緣此世間，普為見網縛，無等菩提心，咒師如軌修。」「虛那達」即空性，以一切法永離自性，因果空故。「若那」謂與空無相無願之空性等，同一味之心。「班[嗈-邑+夕]」謂空性境與能緣智二無分別名曰金剛，以非逆品所能壞故，能摧所治品故，無始終故。猶如法界無始無終，緣彼之心亦得彼名。以緣真如為彼相故。「娑跋嚩」謂自性，由自性淨即住離垢之體性故。「阿達摩迦」者謂體性。「阿杭」謂我，謂自性清淨之體性即我。以是空性智者，表自雖係通達空性總相，然能增上勝解法性究竟自相。金剛，表勝解彼為究竟淨。自性，表至究竟於自性淨亦無所增。體性及我，表彼清淨於自成為自性清淨。此依寂靜論師意說。嗡字含阿鄔摩三字，是自己身語意三業。謂於三業空悲一味自性安立為我。《普賢修法》亦云：「離自性故空，離因故無相，由離諸分別，故諸法無願。」釋三解脫門後說前真言，此頌即明彼真言義。「虛那達」等咒義，有修三解脫門義者，如藥足師說空無相無願三者，就名增上安立為異，若就勝義唯自性空便攝餘二，此與龍猛菩薩《普提資糧》所說相順。如云：「無性空故空，以相復何為，滅一切相故，智者何所願。」雖說有三，空解脫中亦攝餘二。藥足祥米金剛說以離一異理，決擇諸法皆無自性，即是彼空。故於此時，當憶諸法決定皆無自性之見。境即「虛那達」，心即「若那」。由無明力別現心境，破除此力令無分別，如水注水即是「班[嗈-邑+夕]」。通達諸法自性無別，離戲論智雖須新生，然彼心境真實無別之自性淨，於因果位原無差別，即「娑跋嚩」。彼於自身本性安住，離彼之外自亦非有，即「阿達摩迦」與「阿杭」。此上釋咒義為三解脫門。又可釋為三種金剛，嗡字明身金剛，空智金剛自性明意金剛，此義易知。安立我為語金剛者，我無實體唯依言說而假立故。又可釋咒義為五部，謂嗡字表大圓鏡智，空性表示平等性智，智表妙觀察智，金剛表示成所作智，自性表示最清淨智，後二表自為五智體大金剛持自性。後二種釋，即於初釋緣空性智，就義別開。《教授穗論》謂此三釋皆是世尊續中自說。又《結合經》與《四座》云：「先思性空性，洗滌眾生垢。」於此皆說抉擇十八界無自性。印度論中亦多於此說，無我見。故有人說不須通達無自性見，但得粗顯二取如虹消滅，即是修彼「娑跋嚩」等咒義，全非經論真實意趣。當如寂靜論師所說：「諸餘加持真言，凡有『班[嗈-邑+夕]娑跋嚩阿達摩廓杭』等文，義皆准此應知。」謂「娑跋嚩虛答」等顯示空性之真言，文雖不同，然當如前所說憶念其義。寂靜與藥足等說此真言為能堅固及能加持。故誦此咒加持先應明想咒義。又以妙觀察智抉擇生死涅槃一切諸法勝義空時，其所現境雖未除二取相，然所定解已滅二取，是故不須別修滅除二取相之所緣。如是定解一切諸法，遠離二邊無性為相，是真法界永離一切諸戲論相。此如《入行論》云：「若時性無性，皆不住心前，爾時無餘相，無得最寂靜。」謂一切法無得為體皆入空性。若爾，為何修空。如「扎拏修法拘摩陀開敷論」說：「由前福資糧與後智資糧，出生主尊。」迦摩羅惹其達師說，防護魔碍最為第一。彼等皆是所為一分，正所為者，謂如下說所修一切皆為任持色身天慢，彼慢由證法身之力，乃能任持。種比跋大師云：「先修自性空，行者憶宿願。」此說入空性已，隨念宿願而起定故。海生《修法》與鈴論師《歡喜金剛修法》亦作如是說故。又為將一切相收入光明起諸天故，又由先發猛利定解正見之力，後修諸相乃能顯現如幻事故。《歡喜金剛修法斷謬論》說：「入空性中無現相者，是無分別智性，從彼起相修護輪者，即是清淨世間智性。」此說護輪僅是一例。凡能所依一切現相，務當勝解是無二智相分，現為彼彼行相。以是此處修習空性，所為非一。是故非唯短時修空，乃至獲得猛利定解，當勤修習。</p>
<p style="margin-left:2em"><span class='note-inline'>(<span class='corr'>巳</span>二)</span>除違緣修守護輪</p>
<p>於修空後，未修護輪之間，有修不修表中有字兩派，修者復有三說。如《穗論》十二云：「於二紅色賀字中間，或修種子，或修三字，或有唯修那答三種，皆為生成身語心故。」謂於二賀中間，有修吽字，有修嗡啊吽三字者，有唯修那答者。若於此處不如是修，於後生主尊時，隨其所應說修彼彼諸字。羅伊跋之學者，說於未生護輪下基之前，唯修那答。</p>
<p>共護輪者，謂從囕字出生日輪，彼上吽字生羯摩杵，杵臍吽字莊嚴。從彼放光猶如劫火，其杵各股體皆熾然。《幕續》等說同此。無畏、普賢論師說所放光變成金剛墻等。普賢說彼一切皆是羯摩金剛，與《二觀察》相合，如云：「日上有吽字，出生羯摩杵，想即由彼杵，結為墻與幕。」無畏論師說為五股，結成一片全無間隙。上至色究竟天，下至金剛地基。毳衣大師則說墻形四方，寬量隨諸行者所樂。幕下、墻上（即幕與墻交合處）懸金剛盖。頂上四周，圍有箭網。慧鎧論師說修五股杵形箭網，作箭鏃形。於彼等外應想火鬘。</p>
<p>殊勝護輪，謂修十輻黃輪。於輪轂中間修作吽明王，於十輻上修十明王。無畏師說此係多法通用。此於輻轂內修護輪主尊。如《穗論》十二云：「自住十輻轂之中央。」又云：「於輪轂內自身之下。」謂於彼中修四大種。故轂有中空處。轂內上下二端，為上下輻，於彼安立上下二大明王，餘八明王安於方隅八輻，稍離未觸。無畏師說黃輪向右急旋，火光四射。種比跋師雖亦許護輪主尊為作吽，然未說輪旋轉。於破魔時則說頂轉輪王以為主尊，輪向左旋，誦「那摩三曼達」等咒。臨睡修<span class='corr'>已</span>，誦咒七遍，是《十真實》中說。若無大障可修共法，若障大者，則修十大明王以及黃輪，鈎諸魔碍，用橛釘之。若彼魔碍有大神通，更當殷重修於空性。將所護者，安護輪內，義同將所繪曼陀羅安於護輪，如前已說。</p>
<p style="margin-left:2em"><span class='note-inline'>(辰二)</span>瑜伽正行及其支分分三：<span class='note-inline'>(<span class='corr'>巳</span>一)</span>生所依宮殿，<span class='note-inline'>(巳二)</span>生能依諸尊，<span class='note-inline'>(巳三)</span>圓滿之支分。今初</p>
<p>十輻護輪有修不修兩派。修者，龍猛派於修護輪後，淨為空性，生起風火水地四輪，彼四合為一體，生起金剛地基，其上有[口*普][口*隆]字出生宮殿。《總論》中云：「虛空界中央，二吽從漾字，當修為風輪。」虛空界謂法生，中央者謂蓮花，及由四大合一生羯摩杵。此如《鬘論》所說。於法生及蓮花臍上，從四大種生羯摩杵，唯於此上出生宮殿。龍猛父子多未說此，唯龍智云：「牌樓金剛端，其外謂輪圍，金剛鬘有光。」此顯然說有金剛墻。故亦當生幕葢金剛地基及光鬘等。於彼中央修法生等。</p>
<p>《穗論》十二中說：不收十輻輪及明王，而生所依，有於轂中生起四大與須彌山，或有自從護輪主尊變金剛持，再變法生，於法生中生起蓮華，華上生羯摩杵，杵上生起宮殿。</p>
<p>不修勝護輪者，如羅伊跋於《勝樂法》，說修共護輪後，修習空性，起定修習風火水地須彌，羯摩杵上蓮華，次於彼上修五相證菩提，頓生一切所依能依。無畏論師謂彼於蓮花上，生金剛杵，然無法生。阿底峽尊者則說修法生。羅伊跋及弟子說能所依同時而生。《集密》兩派與毳衣師、海生、種比跋等說前後生。又種比跋與海生師於無我母及歡喜金剛修法中，雖說於共護輪內修法生，於彼次第生四大種，彼與自心和合，生為宮殿。然非不許修蓮華與羯摩金剛，以種比跋弟子難勝月師於《六支論》亦作是說，而《賢攝論》則說於法生中，什字生為蓮花痾字生為羯摩金剛，於上修四大種，此上修[口*普][口*隆]字變為輪故。又此與《斷謬論》亦說四大和合修為宮殿。則化大種生為宮殿，非唯限瑜伽部，即於瑜伽部中，亦但一分，非皆如是。</p>
<p>於護輪中不修四大層次，唯於法生蓮花羯摩金剛之上生宮殿者，是《集密》智足派與持祥論師（大威德）派。</p>
<p>修法生法，智足論師等說，由金剛持或名普賢，變化而生。毳衣大師等說從鄂字生。《斷謬論》等則說由金剛持體性，頓生為法生相。隨一皆可。又《教授穗論》等，多說為白三角下細上寬中有空處。是故當於三角豎立之內修生宮殿。</p>
<p>《集密》、龍猛菩薩派與毳衣師等說宮殿從[口*普][口*隆]字生。智足論師等說[口*普][口*隆]生輪，輪變毘盧遮那，次生宮殿。此二唯是詳略不同。說由四大和合而生，與說能依所依俱從五相出生，如前已述。</p>
<p>如是生宮殿法，有生不生四大層次兩說。生四大者，有在不在十輻輪轂中生兩說。不在轂中生者，又有四大化與不化兩說。化四大者，又有順次修逆次修兩說。四大化後又有生起羯摩金剛與生宮殿兩說。生不生須彌山亦有二說。其生宮殿則係頓生，漸觀令顯，並諸座位，皆令顯現。</p>
<p style="margin-left:2em"><span class='note-inline'>(巳二)</span>生能依諸尊分三：<span class='note-inline'>(午一)</span>正生天法，<span class='note-inline'>(午二)</span>以所淨事配能淨道，<span class='note-inline'>(午三)</span>攝諸要義。初又分二：<span class='note-inline'>(未一)</span>依止五相生起法，<span class='note-inline'>(未二)</span>化後歌勸生起法。今初</p>
<p>五相證菩提者，謂從真如證於菩提、從月、種子、標幟及從身證菩提。此聖父子所許，如餘應知。諸餘論師多如《結合》第三說從五智現證菩提：「月為圓鏡智，如是平等智，本尊種子幟，說為妙觀察，合一成所作，像圓滿清淨，智者說儀軌，當修五種相。」然從父音生日輪。否，則無决定。即前經云：「於月輪中央，有二月菩提。」於《修金剛薩埵法》中說修二月輪故。《結合經》於此處但說十六母韻與三十四父音。須否加倍修習，智足論師未見明說。然燈賢論師云：「韻字具妙相，伽等隨好光。」加倍修否亦不明顯。寂靜論師所造釋論，舉他不加倍修，成立自宗應加倍修。持祥論師說加倍修。毳衣大師與羅伊跋所造母續修法亦說加倍修。寂靜論師《歡喜金剛雙身修法》則說從不加倍之音韻等生起本尊。種比跋《無我母修法》與難勝月、《歡喜金剛修法》加倍修否俱不明顯。加倍修者，羅伊跋說各各皆應左繞右繞。祥米金剛說韻白色在內，音為紅色在外。藥足則說韻下音上。此皆先安音韻次乃生起之派。持祥論師說於母韻所生月上，安布父音。故知隨一皆可。智足派與持祥及羅伊跋，說從父音出生月輪。《歡喜金剛雙身修法》等與毳衣大師勝樂十三尊修法中，說生日輪。持祥與無畏論師說第二月為紅色。無畏又說修滿月相。《給合》於說月輪時云：「三角廣大性。」此謂月如拘摩陀色，阿字莊嚴，生為三角法生。是於果立因名（法生三角。非說月形三角）。</p>
<p>倍修母韻之理，《教授穗》說十六母韻表示身內諸處之十六界。此分方便智慧成三十二，故於韻字亦加倍修。引契經云：「如世尊說：阿字拇指根，啊字在脛上，伊字於兩股，吚字處隱密，鄔字在臍根，鄔字居臍中，日字於乳間，[口*日]字在雙手，利字於項處，唎字居唇上，厄字於兩頰，呃字在眼中，鄂字居耳根，諤字住於頭，昂痾在頂上，智者如是想，白分如斯住，黑分則反爾，女性金剛心，男性一切時。」《律生經》等亦同此說。《律生疏》云：「左者謂於白分，拇指至頂，依身左分漸向上昇。於黑分時從頂至拇依身右分漸次下降。」此說菩提心十六分。於分方便智慧二品，引《二觀察》證云：「界相謂世尊，其樂謂欲母。」此謂母韻所表之十六義，可分方便智慧二品，故十六字亦分兩聚。《教授穗》說由遮非界非樂各有十六分故，分三十二。亦就上說彼彼身位而分。次從迦至羼字有三十四父音，於上再加「楂答也惹拉嚩」六字共為四十，再加一倍。三十四上所添之字，有多不同。父音分八十者，《教授穗》說：「父音攝為五界，每界有四，共為二十。地至風界各有四者，如云凡有一界即有四界。空界表喜，有四喜故。此二十界各具塵分，故成四十。此復各有智慧方便空樂二分，故成八十。」意謂父音正表塵分，此分五界與塵差別，故能表字亦如是。分《教授穗論》又云：「此阿字等，如餘處說當觀能詮所詮無別而立，如云阿字虛空界等。」此就信解能詮所詮無異，亦當了知。</p>
<p>總攝諸字為五界者，如迦俄孃拏娜摩訶羼是表空界字。伽哈雜哈擇答答薄也也霞是表風界字，伽雜楂楂陀婆惹惹卡是表火界字，喀剎叉叉頗嚩嚩是表水界字，[嗈-邑+夕]查達跋拉拉薩是表地界字。</p>
<p>持祥與藥足說次由音韻所生二月合為一體。《教授穗》等多未說此。</p>
<p>次想二月或日月中，從種子字變成標幟種子莊嚴。生標幟中，難勝月與寂靜論師於《歡喜金剛雙身儀軌》說生父母兩標幟。《普賢修法》等則但說生一。</p>
<p>次從標幟種子放光饒益有情，復收為一。多有不說收放光明，但說合為一者。此後當觀身相圓滿。</p>
<p>此中安立五智。《教授穗》說：「母韻父音之異熟果與等流果，如其次第是即大圓鏡智三十二相平等性智八十隨好。標幟上有種子莊嚴即妙觀察，放收合一即成所作，身相圓滿即法界體性智。」許第二為日輪，多同此說。持祥說二月為大圓鏡智，彼二合一為平等性智，種子為妙觀察智，標幟為成所作智，身相圓滿同前。藥足師亦說二月合一為平等性智。若無化後勸請，前四立為因金剛持，第五則為果金剛持。若有勸請，則前五相皆是因金剛持。然於因金剛位，不從表中有字，修於圓滿種子。</p>
<p style="margin-left:2em"><span class='note-inline'>(未二)</span>化後歌勸生起法</p>
<p>如是因金剛持化後，以歌勸請生起果金剛持。餘論多於此處宣說化後勸請。《總論》則說於最勝業時修。其化亦非化表中有之字，復是化入光明。於此初加行位化者，如《幕續》云：「乾闥婆入<span class='corr'>已</span>，墮後憶溶化，四維天女請。」謂表中有之字入<span class='corr'>已</span>溶化。智足派與持祥、難勝月等說三種子字入二賀字中。有說種子及那答等入彼中間，如前已說。羅伊跋意於前證菩提時唯那答入。入內之法，如祥米金剛說直入佛母蓮花，藥足則說入本尊口由金剛道入母蓮內。又有說從頂上入者，故非定一。由此入為緣故，父母俱被大愛所化，成空點形。由佛眼等天女，以歌勸請。多說從空點生種子標幟圓滿天身，此是三段生法。《教授穗》云：「兩返修習五相證菩提者，為令了知於因果位，皆有大樂。」謂於此處亦修五相而生。</p>
<p>生眷屬時，難勝月說由因位金剛持父母入等，至<span class='corr'>已</span>生八天女。是隨《幕續》而說，如云：「當修五種相，先想為士夫，次放空行輪。」《斷謬論》等說於果金剛持，從胎出生。《歡喜金剛法》中亦無定準。智足派等亦多說由果金剛持父母，從胎中生眷屬。</p>
<p>金剛持身於因果位，如歡喜金剛法，難勝月說前者白色（因位），後者藍色（果位）。《斷謬論》說二位色同。曼殊金剛有說身色標幟不同，面臂相同，其說非一，不可定執。《教授穗》說無所化時，唯住大安樂身，有所化時，則現色身作利他事，順此義故，化後以歌勸請。又於利他其身常現，剎那不滅，依此義故無化請也。</p>
<p style="margin-left:2em"><span class='note-inline'>(午二)</span>以所淨事配能淨道</p>
<p>《時輪本釋》與《建立次第論》明顯建立順所淨事，生起諸尊，餘經論中未明說此。如前所引《幕續》略說中有入於因金剛持佛母胎中。《教授穗論》廣例餘所淨事，當如彼說。此如先造受胎生業，死後成辦中有。次彼中有入母胎中，後產生<span class='corr'>已</span>娶妻生子女等。隨順此法而修生起次第。先緣福田多集資糧，如造生三有業。即此亦可配資糧道，《教授穗》云：「如是即菩薩資糧地，猶如過去有支，造因同故。此修施等福德，前造善不善業。」此中願心行心等道，共波羅蜜多乘。義同《攝行論》說「先學佛乘。」即須先修共道之義。雖羅伊跋說於修護輪後方緣佛田修集資糧。餘諸論師多說於彼前修，此依多說。又修空性，《總論》與羅伊跋雖說於守護輪後修，此在前修亦依多說。次修空性，如同死有，决擇我我所執五蘊無性，彼相悉滅，如捨舊蘊。此後乃至未入表中有字，所有一切配加行道。《教授穗》云：「趣向死歿如加行位，勝解行地，是决擇真實之加行性故。後由過去有滅，生中有位，如是由加行位臨最後剎那滅，即最後剎那性極歡喜地無間道位。」初地之無間道，即加行道最後上品世第一法。以下十地配胎中諸位故。《莊嚴經論》亦云：「爾時速當證，無間三摩地。」於世第一法作如是說故。從入表中有字，乃至天身未滿，是見修道，配十地位。《教授穗》云：「其後如中有生，色滅之後成入胎位。當知菩薩無間道滅後為十地，以此諸地有障在故。」此中有二，如無乾闥婆入化者，則從那答等表中有之字，入二月輪中間，是住胎位，乃至種子、標幟，收放光明。其未別說表中有字入月內者，則於二輪中間初種子字，即中有生。第一月表界，第二月表塵，此從女性月經出生，猶如日輪，故餘處說從父音生日輪，月輪紅色亦即此意。表中有字入彼中間，猶如中有入於父母赤白二渧混和之中。次從種子生標幟五股杵。《教授穗》說一端五股表四支及頭部，餘端五股表手足有五指，及頭部有五根，各攝為五聚故。標幟，如歡喜金剛為頂骨。紅大威德為棍。但能表示胎中成就業體即可。</p>
<p>若有乾闥婆入化者，則由五相現證菩提，圓滿生起因金剛持，猶如父母。次中有入內至身未圓滿，以配胎中諸位。</p>
<p>其那答者，為攝三字自性，三字義即廣大，同表中有。入二紅色賀字中者，《教授穗》中敘述二派，一表中有貪增上覆，二表父母所生方便智慧自性之貪。亦有論說表為甚深廣大所縛。表中有字趣入之相。《教授穗》云：「依此密意，或有修法說乾闥婆從金門入，有說從口，有說從餘門入。如世尊續部中，應當了知。」金門謂頂，與《建立次第》說中有從毘盧門入者義同。言餘門者，如《對法》說從胎門入。共有三門。從此諸門入胎之理，謂欲吻其唇者，須從口入。欲執其髮，便從毘盧門入。有說貪男性者從父而入，貪女性者則從母入。有說唯從母入。雖有多說最後皆入胎中。此是《教授穗論》所說。《金剛鬘續》與《大印點》則說從父口入。《律生》密意亦如是說。</p>
<p>由中有入胎有種種不同，故諸經論亦說種種修法。又當中有入胎，父母俱為樂所悶絕，為順彼相，故於中有種子入母胎後，父母俱現溶化。化後以歌勸請，若依果德而釋，是由四無量心，發動利他，於諸有善根者現起色身。若約所淨之事，則四天女謂四大種，中有入胎之後，羯羅藍由地持、水攝、火熱不腐，由風增長，如《緣起經》中說。迦摩羅惹其達說歌勸後，歌勸之天女亦攝於彼點。先雖未修曼陀羅四天女，至溶化時，諸大論師多說彼四勸請，故不相違（臨時觀想也）。</p>
<p>主尊父母身相圓滿，如出胎位。由父母生勝曼陀羅諸天，如生兒女。如《教授穗》云：「果相圓滿受用諸境界者，如出胎後受用一切諸境界故。次生子等，喻放化身諸尊之位。」此配無學地說。如是果金剛持如所生子。前初二證菩提說為因果金剛持者，猶如父母與子，與此相同。中間二相證菩提者，說為因金剛持，其因果理與此稍異，如文易知。</p>
<p>《教授穗論》為證彼義，引《結合》云：「十月即十地，有情十地王。」釋此意趣，謂從入胎，至未出胎，配十地位，故此中間即見修道。出胎以後配無學道。未入胎前為加行道。然於福田修集資糧是資糧道，似須從修空性，方立為加行道。祥米金剛說為對治生死中有，故造《普賢修法》，應順彼三而修，然亦此中攝也。</p>
<p style="margin-left:2em"><span class='note-inline'>(午三)</span>攝諸要義</p>
<p>生起次第，須明所淨能淨之理，即如生死中有三事而修，故此應說受生之相。能受生者，謂修道之咒師。彼受何種身者，謂受果金剛持主尊父母之身。於何處受身者，謂從金剛墻至宮殿諸座，正謂宮殿中央座上。由修何業而受生者，謂緣殊勝福田，修集禮拜供養發心受戒等諸資糧。如是勝妙天身，若不棄捨庸凡五蘊不能受生，故當修空性滅庸凡相執。捨前凡蘊未得後生殊勝天身，其間若無中有不能生起天身，故於修空性後，果金剛持未圓滿前。須住那答等行相之瑜伽。祥米金剛於此設問何故不於修空無間受取天身利益眾生而修賀等五字，答謂以此修法，對治三有，故亦須順中有而修。此說善哉。次由五相所成因金剛持父母入定，中有行相由見彼故而入母胎。此亦如祥米金剛云：「由見金剛薩埵入大樂，定拔濟一切眾生，故往彼處，為得上妙境故起欲樂心。當生如是勝解，有情雖具煩惱所知二障，然一入此法生印中，即得成佛，我為獲得普賢尊故，亦當入此。此念堅住，表中有之五字，猶如燈滅，入智慧秘密蓮花中。」此說由見何利，如何入胎。</p>
<p>次溶化後以歌勸起，是圓滿生有位，如前已說。若善了知溶化歌勸之理，則能了知說佛地中不須色身，唯以法身利有情者，不應道理，及知正利眾生色身不容或少。故大乘人以修色身因之方便為主。</p>
<p>受此生後所作事者，即下所明，謂生勝曼陀羅諸尊，生已各作事業利益眾生。</p>
<p>若不溶化，唯由五相生主尊父母者，應知亦取彼喻配合而修，易解不說。是故應捨僅知配合諸所淨事，便謂已知能淨所淨之見。當起如前所說定解。此於曼殊金剛、勝樂、歡喜、大威德等，皆不容少。聖龍猛菩薩派，明順生死中有所淨能淨最為無上之理，如龍智論所說，前於《建立論釋》已廣說訖，茲不繁述。</p>
<p>又捨凡蘊別修天身，須順生死中有次第而修。修習此門，圓滿次第諸道最為殊勝，故圓滿次第時，當知依於脈息空點等瑜伽力，身生智德通達空性，猶如死有。次從彼起，如月輪標幟等，以三智及息為因故，生幻身及雙運天身。若不爾者，圓滿次第則缺淨所淨事之義。故當順所淨事，了知二次第之宗要。而於初次第為第二次第作因之理，更當發起堅固定解。《集密》、龍猛菩薩學派說此最顯，如彼當知。</p>
</div>
<p class='juan'>密宗道次第廣論卷十八終</p>
</div><!-- end of div[@id='body'] -->
</body></html>