<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>密宗道次第廣論卷十二</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu28' />
<p class='h1'>自入壇受灌頂次令弟子入壇次第品第八</p><p style="margin-left:2em"><span class='note-inline'>(卯二)</span>灌頂儀軌分二：<span class='note-inline'>(辰一)</span>自入壇請悉地諦語加持，<span class='note-inline'>(辰二)</span>為他灌頂儀軌。初又分二：<span class='note-inline'>(巳一)</span>入壇灌頂請其聽許，<span class='note-inline'>(巳二)</span>請求悉地諦語加持。今初</p>
<p>如《鬘論》云：「入曼陀羅室時，諸弟子誦：『嗡波羅毘夏，薄伽梵摩訶蘇喀，末卡蘇讓，薩嚩悉地蘇喀，波羅當跋惹摩蘇喀，鄔達摩悉地，[嗈-邑+夕]吽[稯-禾+口]賀，波羅悉地娑。』發生歡喜。以曼陀羅自在（主尊）之身，入壇右繞，住於西門等處，誦：『嗡班佐伽札耶三昧耶波羅北夏耶吽開東門等。』」如此論說弟子入內誦上真言發生歡喜，以主尊慢重行開門。《律生》疏中亦如是說。</p>
<p>此處說弟子入曼陀羅室右繞開門，似未中理。傳謂無畏師造《勝樂灌頂品》說：「入曼陀羅室時，師應先於弟子入故。」然勝賢說：「主尊阿闍黎，作勇自在身，次於入壇時，弟子如是說。」於阿闍黎入壇時，說先誦波羅毘夏真言入內，繞三匝後請降智尊，其後以跋惹摩蘇喀真言投花，次取繫自頭上。《鬘論》之文與彼相同。彼想自師長為主尊，是自入壇之義。故言阿闍黎者，是指作法者之師長弟子。如是說之弟子，是作法者自己，非自己之弟子。《鬘論》諸譯稍未逮也。其〈灌頂品〉是熟悉《鬘論》之印師所造，非是無畏自造。理如下說。造彼品者，雖係觀察《鬘論》方作是說，然《鬘論》義多隨勝賢論師，故此亦應順彼而說。故阿闍黎自入曼陀羅時，口誦波羅毘夏真言歡喜而入，由門入內先須開門，故此說開門是以主尊慢而開，不同前說住於吽迦羅慢而開。前說以金剛勢入曼陀羅，乃至自取花鬘繫於頭上，其後必復閉門。彼若未閉不須復開門故，弟子入內自門入故。</p>
<p>生歡喜之真言，《勝吉祥經》譯成藏語：「大樂世尊入微妙，諸成就樂解脫城，以勝安樂妙悉地，[嗈-邑+夕]吽[稯-禾+口]賀善成就。」由見入宮殿之勝利，歡喜入內。龍智於縛眼帶時亦說此真言。次《鬘論》云：「誦：嗡跋惹摩蘇喀，夏耶蘇拉利達，毘拉薩那彌達那彌得，那摩彌薄伽梵當，[嗈-邑+夕]吽[稯-禾+口]貨，黑黑黑黑黑，波羅底剎姑蘇曼[嗈-邑+夕]黎，那塔賀，於曼陀羅投擲花鬘。次自拾起以得花鬘灌頂，意樂自繫頭上。勝解於曼陀羅自在師長現前，受彼所授之花鬘灌頂等。下說一切灌頂，皆如儀軌得阿闍黎隨許。」《律生釋》中亦如是說。投花真言，《勝吉祥經》譯為「具勝安樂遊戲心，以喜愛手禮世尊，[嗈-邑+夕]吽[稯-禾+口]賀黑黑黑黑黑，依怙願受手中花。」</p>
<p>若依彼文，似阿闍黎自入壇時，不須投花以前入壇法類。然如勝賢論師於餘入壇法類隨宜略說，說是略攝智者儀軌。是故此中入壇法類應與弟子入壇無別。然燈賢與毳衣大師、薩惹哈等，多如弟子入壇說阿闍黎入法。《鬘論》亦云此是阿闍黎入壇儀軌故。</p>
<p>如是若修自前不異，則須自從主尊分出，想師長與主尊無異，作一切師長事，師所作事實由自作。若修自前異者，則不須也。圓滿入壇受灌頂後，然燈賢與毳衣大師等說亦當受阿闍黎隨許諸事。受法，如[嗈-邑+夕]耶茜那云：「次為弟子入，智者如是白，我某阿闍黎，吉祥黑茹迦，諸佛諸菩薩，所說諸儀軌，以圓滿儀軌，我作利生事，於此願聽許，諸佛諸菩薩，維願愛念我。次應自思惟，得彼等隨許。」如是白已，想聽許云可如是行。</p>
<p style="margin-left:2em"><span class='note-inline'>(巳二)</span>請求悉地諦語加持</p>
<p>次為令弟子入，故以大樂體性方便智慧真實性讚為先，求曼陀羅悉地，諦語加持，即是虛空生等九頌。前五頌是三昧耶之三供養歌，次一頌是宣真實義，後三頌是宣諦實義。三歌，謂真實義歌、法性歌、印歌。初中有三，一自性真實歌：「虛空生相故，無始終最勝，薩埵金剛性，修不動金剛。」其薩埵者，真如一味無戲論，無分別智菩提心，即是金剛薩埵自性。彼由分別所不能壞，故是金剛。何為此中菩提心耶？謂諸菩薩無始相續心性本淨，於諸地中，漸除諸垢究竟淨之法身，彼即勝義菩提心故，無始無終最為第一。如除墻壁等障假名出生虛空。彼虛空相，謂能表之譬喻，於此中有名具彼相。真如性亦爾，由離障明顯，假立生名。故無始終生滅。《勝吉祥》之「金剛薩埵」。諸曼陀羅儀軌，可改誦為「不動」、「曼殊金剛」及「勝樂」等。此等是以歌讚，供養曼陀羅內諸尊，故不動金剛等可作二釋，謂呼讚之境及賜我彼位。以下諸讚亦同。</p>
<p>二圓滿真實歌：「最勝大悉地，大自在上天，持金剛中王，我修勝不壞。」諸悉地中最勝之大悉地，謂即正等菩提。於十力等皆得自在名大自在，故能超上諸世間天。由得一切身語意金剛故，名為一切持金剛者，諸佛菩薩一切圓滿皆依此故，亦名為王。彼之圓滿，即是常恒不變之勝德也。</p>
<p>三清淨真實歌：「尊無過常住，一切貪中愛，世尊大貪喜，我修真實性。」言無過者，謂斷一切障及習氣。常住義，謂盡虛空際三身常住。得悉地之一切貪欲，能作貪著一切有情事業，故是具有無緣大悲之大貪者。以無相法而生歡喜故名大喜。有作「以真實」者，義指前三頌中所說。此是寂靜論師所解，故以有具聲者為善（具聲，即第三囀聲）。</p>
<p>二法性歌：「最清淨勝法，本解脫如來，普賢一切性，修菩提薩埵。」由具不退轉之清淨，名最清淨。般涅槃為一切法中之勝，勝中最勝謂佛涅槃，是彼自性故名勝法。由自性淨，故名本來解脫。如實了知諸法法性，故名如來。賢者謂善，普謂無餘，由此能生彼也，法界是一切法相或自性，故名一切性。有菩提體性之心者，名菩提薩埵。</p>
<p>三印歌：「大悉地最勝，大自在勝印，由拋大金剛，我修金剛慢。」初句及大自在，如前已說印，謂金剛薩埵身語意金剛自性身。由此印是佛母金剛慢印之主，願我成就。此說以右手拋擲金剛者，唯是譬喻。</p>
<p>此諸三昧耶，皆說金剛之真實，由曼陀羅諸尊皆是金剛持之自性，故亦即是彼等真實。次宣真實義者：「徧諸有情意，住諸有情心，是諸有情父，三昧耶勝欲。」離障清淨真如為主之智，是所希欲，故名為欲。是具最勝正智三昧耶者之最勝法，得勝欲名。所希欲之真如，徧於佛及異生心意，此復在佛地時，以究竟淨徧於佛心，於諸菩薩由斷自地執障清淨而徧。由緣真如修無分別，能與安樂故說如父。有論作「住於心」，謂由與安樂故，令心歡喜，名住於心。此所欲是一切有情之父，諸佛菩薩淨智皆從此生。彼二亦是異生之父，以彼等身心之安樂，皆依清淨真如而安立故。徧於異生之理，前未說者，準此應知。次宣諦實義者：「勝智慧方便，曼陀羅諦實，由彼令依怙，圓滿我所欲。諸法如影像，明淨無穢濁，無取亦無說，正從因業生。由實性真如，出離諦實義，壇影像明顯，弟子見無障。」勝智謂無二智，即是方便智慧無二體性之曼陀羅。諸曼陀羅儀軌，多作「慧方便壇」。諦實者，謂由彼無顛倒故，滿足意中所思欲樂。諸法，謂曼陀羅諸尊。如影像者，謂是唯心所現。由離煩惱所知等至三障，故名清淨光明無濁。由無自性唯可自證，非餘識所能了故名無取。亦非名言分別之境，故曰無說。此等之因，謂即法界。業即聞思修三慧等。真如實性即正智金剛持，一切曼陀羅尊皆從彼生。影像即所繪曼陀羅。明顯謂繪何尊形像，即見彼尊之身。無障或無垢者，謂由諦實，世尊加持，能滅諸罪見曼陀羅。餘論作「諸弟子」。無量曼陀羅儀軌中多說此等，善解此義最為切要。故依寂靜、無畏論師所說而釋。《勝吉祥經》無後五頌，第一頌首謂「嗡虛空」。彼疏所解亦多同前；後四頌於《四百五十頌》及毳衣大師等曼陀羅儀軌多有宣說。答日迦跋說誦三遍。</p>
<p style="margin-left:2em"><span class='note-inline'>(辰二)</span>為他灌頂儀軌分二：<span class='note-inline'>(巳一)</span>為弟子灌頂成法器儀軌，<span class='note-inline'>(巳二)</span>為天灌頂善住儀軌。初又分三：<span class='note-inline'>(午一)</span>灌頂儀軌，<span class='note-inline'>(午二)</span>犯三昧耶還淨法，<span class='note-inline'>(午三)</span>曼陀羅後法。初又分二：<span class='note-inline'>(未一)</span>依彩繪曼陀羅灌頂儀軌，<span class='note-inline'>(未二)</span>依止餘曼陀羅灌頂斷疑。初又分五：<span class='note-inline'>(申一)</span>入曼陀羅，<span class='note-inline'>(申二)</span>入後灌頂，<span class='note-inline'>(申三)</span>灌頂後法，<span class='note-inline'>(申四)</span>釋灌頂義，<span class='note-inline'>(申五)</span>釋後法理灌頂開合。初又分二：<span class='note-inline'>(酉一)</span>遮面入壇，<span class='note-inline'>(酉二)</span>見壇而入。初又分二：<span class='note-inline'>(戌一)</span>入幔帳外，<span class='note-inline'>(戌二)</span>入幔帳內。今初</p>
<p>次著裝入壇者，若諸門阿闍黎不欲入壇，令餘人入。若欲入者，即令彼等與前預備具二種律儀之弟子，沐浴清淨塗妙香等，安置帳外，生為毘盧佛或主尊，紅色等衣誦甘露瓶而為加持。下衣則誦：「嗡薩嚩達塔伽達，阿奴達惹，薄底阿朗迦惹嚩薩多羅，補[嗈-邑+夕]美伽，薩穆多羅，薩帕惹拏，三昧耶吽。」上衣則誦：「嗡班[嗈-邑+夕]惹卡杭。」頂髻則誦：「嗡班[嗈-邑+夕]鄔尼沙吽泮。」此是加特披著共同真言。次縛眼帶，或紅或黃。毳衣大師亦如是說《攝真實》說各品色別，故非定紅。加持眼帶之咒，謂甘露瓶。繫縛咒謂：「嗡[嗈-邑+夕]曲奔當跋惹末那耶吽。」然亦非定此咒。繫縛之法，毳衣大師說中下根弟子全不令見，上根可以略見。用布縛者，以乃至未投花阿闍黎為除眼布時，不得全觀曼陀羅故。除後教云金剛應視，始令視故。</p>
<p>次僅說誦「阿康毘惹吽」供養花鬘，未說請白，意謂前之請白即是入壇之請白也。寂靜及跋嚩跋陀羅，著衣入壇未說下衣。餘師多唯說執花鬘及縛眼布。</p>
<p>次加持者，先用一切業水洒淨，想於心喉頂處金剛蓮華，輪中有日月輪，上有黑色吽字，紅色阿字，白色嗡字。諸字放光照徹全身，口誦吽字令安立於曼陀羅之東門。寂靜論師、日生亦說加持眼等，僅廣略異。次問種性以及勝解，由業金剛導諸弟子，為入曼陀羅故，阿闍黎當問：「喜所喜者，汝是誰？」彼荅云：「我大樂善根。」此問荅以荅日迦跋之《曼陀羅儀軌》譯文為善。「兒是誰何喜？善根住大樂，應如是問答。」此是問種性與勝解。言善根者，如薩惹哈說為勝子。由表勝解大樂，知其堪能入曼陀羅。《等行經》中問何所喜？答喜善根，此義如上說。《律生經》云：「應問汝是誰？答云我善根。」餘堪為量者，亦多作是說。故知善根是能喜者，非所喜境。毳衣大師如上問後，復問：兒欲何為？彼答云：「欲行佛勝三昧耶。」義謂汝善根勝解大樂欲何所作為？答云：為修諸佛勝三昧耶。《等行》二部曼陀羅儀軌俱有此問答。</p>
<p>次令發一切瑜伽心，令誦「嗡薩嚩瑜伽即當鄔跋達耶彌」發菩提心。《鬘論》及隨行者（二隨行者謂寶鎧與毘布底）皆說令弟子誦此咒發心，極為善哉。《勝吉祥經》於說此咒之前有云：「最初令誦一切如來最勝秘密真言一遍而發。」與此咒義「應當發一切瑜伽心」極相隨順。然燈賢、毳衣師、答日迦跋師等皆說以此真言發心。龍智及跋嚩、跋陀羅、黑行師等，亦多有未說者。發心之理，如《勝吉祥經》說：「發願心後，更發通達諸佛本體菩提自性之心。」於心間月輪上，修金剛而發者，兩部經疏皆未見說。慶喜藏諸餘曼陀羅儀軌及無上部曼陀羅儀軌，亦多未宣說。藏中諸師有於心間唯修白色五股杵者，有俱修月輪與杵者。又《勝吉祥經》云：「由略發此心，成佛定無疑，勿捨菩提心，謂是金剛印。」《大疏》釋彼義云：「空性金剛，謂於月上修五股金剛印，誦云底义。略發此心，即生不退熏習等，同一切如來，故當了知即現在佛。」經說以底义咒而發，此中未說彼咒。彼論師意謂當《上疏》所說四禮第一禮時，金剛薩埵入內，於心間月輪上觀為五股金剛杵形，此意即發方便智慧之心。《四百五十頌》與寂靜論師、《釋論》未說四禮。然釋：「由略發此心」等頌時，《釋論》則云：「言略發者，謂從願菩提或行菩提心，於心月上想金剛相。」此文若不作發一切瑜伽心解，更無餘處可解，故知是此發心之證。《四百五十頌》亦略說：「正發瑜伽心，想心間金剛。」又《勝吉祥經》云：「由略誦此故，不離一切如來永不退轉，映覆諸魔，當知此大菩薩即是如來。」此說發彼心之勝利。彼《疏》亦云：「以由略發此心之力不退轉故，由决定得無上菩提等同諸如來故，當知即是如來。」此與「由略發此心」等義同，故亦可作發彼心解。</p>
<p>慶喜藏與寂靜論師於此發心，俱說通發願心與了達菩提自性之行心，故諸先覺皆說通發世俗勝義二菩提心。慶喜藏說月上金剛是空性體，故金剛配勝義發心，以月輪配世俗發心，亦極善哉。若解此義，則以密咒方便善巧，令於大乘種性决定，最為殊勝。應善分別，於正見上發勝義心，及為利益一切有情發求成佛之願，現為月輪金剛行相。由於此文及此類文能盡了解，則成眾多殊勝因緣，故於灌頂備極讚揚。</p>
<p>次於心間執杵及花，誦云：「嗡蘇惹得，三昧耶當賀，悉得斑[嗈-邑+夕]耶答蘇康，今一切如來皆加持汝，於諸未入曼陀羅者，汝不應說此一切如來最勝秘密曼陀羅，亦不應為不信者說。」賀字以上《勝吉祥經》中有。以下之咒，然燈賢等多有宣說。如此處於心間執杵，《勝吉祥經》亦說。答日迦跋等亦多說於發心前執杵。言「今」等文，此論與然燈賢、毳衣大師等所宣說，餘多未說。末句有譯「亦非對諸不信者」極善，義謂雖已入壇，若於咒懷不信，亦不應為彼說。此是初番安立三昧耶之所無者。</p>
<p style="margin-left:2em"><span class='note-inline'>(戌二)</span>入幔帳內分三：<span class='note-inline'>(亥一)</span>入壇繞禮，<span class='note-inline'>(亥二)</span>立三昧耶，<span class='note-inline'>(亥三)</span>降智諦語。今初</p>
<p>次誦「嗡閻曼達枳吽」手牽弟子。又誦「阿康毘惹吽」令入幔內。次誦「摩訶惹達蘇枳札、蘇朵稞、蘇蘇稞、斑[嗈-邑+夕]薩埵阿得悉得芒」令其旋繞。此二咒由阿闍黎誦。</p>
<p>寂靜論師說以前咒鈎召弟子。毳衣大師亦說以守東門母咒鈎召弟子。故應想以彼咒召於東門。毳衣大師亦說次以五字令入幔內。《集密》十六品云：「應告彼言，此是入大曼陀羅金剛三昧耶，阿康毘惹吽。」說以此咒入曼陀羅，故事實上雖入幔內，所修則須令入曼陀羅內。凡欲灌頂，先須入曼陀羅內者，義謂是說諸尊殊勝密語之器，須入諸尊之內。此是最初入曼陀羅，故須善為曉示。如毘布底、《曼陀羅儀軌》云：「我引兒趣入，最勝安樂宮。」黑行與薩惹哈亦云：「一切如來處，黑茹迦妙城，心藏曼陀羅，我使弟子入。」故是由阿闍黎引導。亦應開示弟子觀想。跋嚩跋陀羅說誦此「阿康毘若吽」時，意想與曼陀羅諸天無二，令入曼陀羅之近分。答日迦跋亦說應與諸天無異。義謂令入曼陀羅中，想與諸尊無內外別，與諸天成同分，即是入內之義。旋繞真言，是《勝吉祥經》說彼《大疏》云：「於東門等，誦一一守門之心咒，想諸守門鈎自入彼彼門。後入東門誦此真言。」故是先入東門，退出旋繞，餘門亦準此理應知。</p>
<p>次於曼陀羅之東門，合掌誦云：「嗡薩嚩達塔伽達，補佐跋窣塔那耶，阿達摩南，尼耶達耶彌，薩嚩達塔伽達斑[嗈-邑+夕]薩埵，阿底底义芒，嗡薩嚩布答，布佐跋窣塔那耶，阿達摩南尼耶達耶彌，薩嚩達塔伽達斑[嗈-邑+夕]北熱[嗈-邑+夕]那，阿底底义芒。」南門誦云：「嗡薩嚩達塔迦達布[嗈-邑+夕]阿毘克迦耶，阿達摩南尼耶達耶彌，薩嚩達塔伽達斑[嗈-邑+夕]惹那阿毘克[嗈-邑+夕]芒。」西門誦云：「嗡薩嚩達塔伽達，布[嗈-邑+夕]波羅跋惹達那耶，阿達摩南尼耶達耶彌，薩嚩達塔伽達斑[嗈-邑+夕]達摩波羅跋惹達耶彌。」北門誦云：「嗡薩嚩達塔迦達布[嗈-邑+夕]迦摩內，阿達摩南尼耶達耶彌，薩嚩達塔伽達斑[嗈-邑+夕]迦摩姑如芒。」以此五咒如其次第，令禮曼陀羅中不動等諸如來。又於東門解義為先，教令誦云：「嗡姑如[嗈-邑+夕]惹娜，跋薩塔那耶，阿達摩南尼耶達耶彌，嗡薩嚩薩埵跋日達羅那堂，阿達摩南尼耶達耶彌」除第二第五咒，餘是《攝真實經》初品所說。此論師說第一為主尊，第二為毘盧，依中央為不動種性而說。龍智於不動佛說前二真言等僅作四禮，然於此宗許中央有不動佛者，四方之禮應同《鬘論》。毳衣大師與黑行師、薩惹哈等，先以「那摩得」等，禮身語意三業，次禮四方，則初是禮主尊。彼改誦空行母等各方諸尊之名號而禮。勝賢亦說金剛薩埵等四，以改不動等四而為四禮，以主尊為彼四自性，說空行等四尊加持。</p>
<p>禮時須先解彼咒義，「阿達摩南尼耶達耶彌」等四句義，謂將自供養。為何供養？即由四咒上句表示，謂於一切如來為作供養承事，供養灌頂，供養善轉，供養業故。「薩嚩達塔伽達斑[嗈-邑+夕]薩埵」謂是一切如來，亦是金剛薩埵，故同一事。餘亦準知。後四咒謂呼召彼等請加持我，為我灌頂，為我善轉，為我作供養業。第二咒義准此應知。如是於曼陀羅五方五佛或彼種性諸尊，隨時配釋。龍智與《明顯雙運論》說爾時修不動等四尊。</p>
<p>頂禮之法，如《攝真實經》云：「初伸金剛合掌以全身體，第二平心金剛合掌，置於額上而禮，第三頂上金剛合掌，置口而禮，第四頂上金剛合掌，降至心間以頂著地而禮。」慶喜藏說於四禮時，想自金剛薩埵至金剛業，入於心等四處，成金剛等四相而住，由觀彼等，即是供養承事等四。如《鬘論》云：「有說於此，心間安住等至大樂，有說安立心等處者，此不應修，是餘規故。」破說於心間修諸尊等至，及於心等四處安立標幟。在此師意，請白各佛之時，唯應勝解由彼加持，堪於一切如來，供養承事，供養灌頂，供養轉法輪及事業圓滿，未說收入諸尊。勝賢則云：「世尊入心中，用意徧觀察。」又云：「應觀寶生佛，用金剛灌頂。」又云：「由彌陀自性，善觀彼堪能。」又云：「想不空成就，為能密供養。」故想各佛分出一尊入弟子身，亦不相違。</p>
<p>頂禮師長之咒，義謂為承事師長故，為盡度一切有情故，兩返以自供養。除少不同，是《金剛空行》第三十二品所說。</p>
<p>薩惹哈及黑行論師、勝賢師等，說四禮後受咒律儀。後二師說授律儀時，執弟子手而授。薩惹哈師僅說宣說律儀未說受戒儀軌，意謂宣戒之文即可改為受戒儀軌，易知故略。答日迦跋說用業瓶水浴弟子，繫遮目帶取花鬘後，即請受咒律儀。彼是預備正行二時俱受之規，若如是行果利極大。</p>
<p style="margin-left:2em"><span class='note-inline'>(亥二)</span>立三昧耶</p>
<p>立三昧耶，是阿闍黎教如是作，雖非弟子自受，然亦應須守護同於自受。若唯入曼陀羅不能防護戒者，則不須此。立三昧耶之處，毳衣大師等說是曼陀羅東方。初由說勝利門立於三昧耶者，教云：「汝今將入一切如來種性，我當為汝生金剛智，由此智故，尚能令汝獲得一切如來悉地况餘悉地。於諸未見曼陀羅者之前不應為說，說則汝當失三昧耶。」毳衣大師及難勝月說此時應執手而教。藏地諸師將金剛杵置頭而作。入曼陀羅即成一切如來種子，故云入彼種性。金剛智者，謂了知三世之天智，如下所說降下而生，即令生彼。由此智故等文，明示發生彼智勝利，即勝與共悉地。言見曼陀羅者，謂須如法入內示知諸尊。不爾，則為未見曼陀羅也。由飲誓水等令有三昧耶，若違所受之誓，即退失三昧耶，現法當害病等，後法當墮惡趣等苦。此是釋迦友說。慶喜藏謂一切如來即是五佛，彼之種性，謂即生彼之佛母等。入彼種性有二，入彩繪曼陀羅者謂外入。若誦「三昧耶吽」，由一切如來降一切如來之智者謂內入。此處降智，是由曼陀羅門入內，諸如來之加持，不同下說之降智也。金剛智者，是有初地等自性智。生彼智者即是現證。其殊勝即「由此智」等。《上疏》所說：「當生金剛智者，謂無間所入者。」謂以「三昧耶吽」令入壇時，為諸如來之所加持，即內入之降智。「說者，謂說金剛界曼陀羅如此。」此是一例，意謂一切咒中密法。當失三昧耶者，謂教於三昧耶，不可違越。</p>
<p>如是說已，次以金剛置頂振鈴告云：「汝此金剛誓，若汝對餘說，此頭當破裂。」此是隨《攝真實經》云：「此是汝金剛三昧耶，若對餘者說者，腦當破裂。」慶喜藏、釋迦友雖未說此，然云：「不許宣說秘密，是汝不可違越之三昧耶。」由此不可壞，故名曰金剛，非說置於頭上之金剛也。為於誰說說何事者，同前。言裂頭或腦者，是身生之過患。</p>
<p>次於心間持杵教云：「嗡，金剛薩埵尊，今日入汝心，若宣說此理，無間破裂去。」所說此理及對誰說《攝真實經》及二部疏皆未明說，意謂於初安立三昧耶時，已說自能了知。此處所說金剛薩埵入心，係先來已入弟子者。為何時所入耶？慶喜藏所說見瑜伽部別入法，於此無涉。釋迦友說：「前請聽許之時入阿闍黎。頂四禮時，弟子請白，世尊聖言亦於爾時，金剛薩埵住弟子心。」如彼所說此中亦爾。《攝真實經》亦說彼頌，唯無「嗡」字。毳衣大師等云：「黑茹迦吉祥。」即配金剛薩埵之時。智尊入身不住而去，一切曼陀羅儀軌中，皆說是於未由入壇示知諸尊得見曼陀羅者，宣說秘密之過。故於未由入曼陀羅受弟子灌頂者，雖作微分加持儀軌及傳諸餘灌頂，即便開示密義，亦為最不清淨。</p>
<p>雙由勝利過患二門而安立於三昧耶者，次以大指與無名指持盃，取尊勝瓶上水，注弟子口，告云：「此汝地獄水，燒犯三昧耶，賜護者悉地，飲金剛甘露。嗡奔[嗈-邑+夕]阿彌達鄔答迦义。」令飲誓水。此與《金剛鬘經》文略不同。不空足說水注手中。有說三义字，或說一义字。由治罰故名為金剛，由饒益故名甘露水。《攝真實會》、《金剛頂經》及龍智菩薩等說名誓水，謂令發誓，守護密咒諸三昧耶。如《金剛頂經》云：「以金剛薩埵，誓心令發誓。」以諸咒師憶及此事，能大策勵守護三昧耶及律儀。</p>
<p>次由奉師教門安立三昧耶者，教云：「從今時起，我即是汝之金剛手，我教作此汝即應作，汝不應毀訾我，令汝未捨苦惱死墮地獄。」此是《攝真實經》所說。教誡此時，龍智說應執手而教。龍智所說：「未捨憂苦。」《真實光明論》於餘處說損惱或不樂，是違佛教所感。然此是教莫毀師長，是違師教之所感也。如說：「由未捨彼，縱經百年壽猶未滿，然即爾時或於餘時速當死沒墮捺落迦。」故有譯為：「由未捨苦惱」（用第三轉）者，譯文善淨。然燈賢說以此堅固誓願。此如難勝月云：「安住淨信者，恐有未堅固，師長應觀察。」義謂由前安立住三昧耶，猶恐未固，故作此令奉教安立三昧耶也。此注誓水之安立三昧耶，是安立令總受根本支分諸三昧耶，餘者是安立於別三昧耶。由於非器宣揚秘密，及輕毀師長，違越師教能奪成就，過患最重，故於守護第一與第七根本罪，殷重別立於三昧耶。</p>
<p style="margin-left:2em"><span class='note-inline'>(亥三)</span>降智諦語</p>
<p>《鬘論》於此處及餘處，宣說共同降智儀軌。降智所為，謂於修悉地前為欲了知修何悉地。降智之境者，謂弟子與器。器者，有經說為十二歲之男女，肢體圓滿，未染聚落法者。然餘多說若師長於金剛持前常時修習，集多福德，能剎那頃堅固修者，雖根殘缺年老染世亦能降下。所降之境說須作預備法，二者相同。能降之人，先於山等可意處所，善修承事令心穩固，已得金剛薩埵堅固瑜伽能降下者，依儀軌而請降。若不能者，不作降法，可於授三昧耶水後問其所覩。此是他派《明顯雙運論》云：「若阿闍黎已得降法堪能，可以龍智儀軌請降，故此不說。」謂自曼陀羅儀軌中，未說降智。毘布底亦未說。</p>
<p>降法有二：一隨行《集密》而降者，先令弟子在前，剎那想空，次從阿字生為無量光佛。令如《攝真實經》所說而請。「敬請一切如來加持，金剛薩埵降臨我身。」想彼心間從朗字生方形黃色地輪，有杵莊嚴，日上有藍吽字。毳衣大師說四角上有三股杵而為莊嚴。想頭上從榜字出生圓形白色水輪，有瓶莊嚴，月上有白杭字。喉中從讓字生藍色弓形風輪，二幡搖動以為莊嚴，月上有紅阿字，次想自心種子放光，召請身語意諸金剛，如其次第入三字中。足下風輪，熾然讓字紅色三角火輪讓字莊嚴，紅色則字放光舉昇弟子，則字放光從足孔入，吽等光明遍滿全身。謂如前修足下風輪，上有火輪，其上兩足掌中則有則字。</p>
<p>次燒香爐為先，振鈴誦云：「啊北夏耶，當跋耶，惹惹惹惹，[嗈-邑+夕]拉耶[嗈-邑+夕]拉耶，吽哈啊則。」誦咒百遍，心住靜慮而行降請。《四百五十頌》疏說心間地，喉處水，頂上風，足下如前。毳衣師說想臍處火，心間地，頂上水，足下風及則字猛火熾然，由風吹則字火上昇及臍，與彼火合，然燒地水皆沸，降滴甘露，心生飽足，由風吹起而降。</p>
<p>二以《億現說經》所說而降，師長作勝樂身右伸而住，弟子亦爾。平心合掌，左手振鈴，右熏燒香，洪音誦咒而降。咒為：「底叉摩訶卓答，阿北夏耶吽，豈利黑如迦耶毘摩黑，毘耶惹[嗈-邑+夕]耶，底摩黑娑訶。」以此真言勸發勇識。所熏之物，鈴論師謂婦女染汙之月經帶，塗以五肉五甘露及貓糞，和以黑香，於顱盃中燒尸炭火而熏。此是依物降智之法。薩惹哈說：「若不降者，於心間修佛頂父母量如芥子，由彼空界放諸紅光遍滿全身，誦咒而降。」佛頂父母僅是一例，若所降者跳動太甚，爾時於彼頂上，修須彌山金剛為體，其上復有大自在輪（金剛地基），再上又有黃色五股金剛，上有阿字，字上有毘盧遮那佛，便得止息，如是降時，想弟子由吽字光明，策動舌或月上紅色啊字光鬘閃耀，教云：「說金剛語。」即能實說若自若他善不善等。此與「主黑班即」義同。</p>
<p>次由自心種子光明，召彼入降弟子之天，入自心間種子。次於弟子頭上持杵，先說「嗡汝為等」，次誦「吽哈阿則穆」而送往，此是自宗。若投花後而降，令說善等，次誦「底义班[嗈-邑+夕]」令堅固住。從問眼何所見，乃至繫於頭上，後當送往所降之天。此是敘他所許。此師與寶鎧師皆說送往，餘曼陀羅儀軌唯說安住。降後問時，想為彌陀或彌陀部諸天而問。</p>
<p>次弟子向曼陀羅住，問云：「汝今眼見何色。」若云見白色等，當告令知有修息災等悉地之善根。次用執金剛之右手，握弟子二大指，以金剛舞誦甘露瓶令繞三匝。作諦語加持云：「我令諸弟子，入此正壇場，諸尊種次第，隨福如是降。此悉地何等，是何種性器，有何等福力，如是降壇場。」是集《總續》之文。彼等義謂，我令諸弟子眾為於諸尊投花入曼陀羅，隨是何尊種性次第，願隨彼等福力降落壇中。此是總說諦語。次說別諦語謂「此悉地」等。《總續》作「此修何悉地」，文義較順。謂上中下三品悉地當修何等，於此壇中願如是降。言種性者，謂是諸尊種性。「有何等福力」者，謂修彼彼悉地經時，久暫有無善根，於投花時願如是現。</p>
<p style="margin-left:2em"><span class='note-inline'>(酉二)</span>見壇而入</p>
<p>次於所執華鬘，念誦[卄/掌]字加持，生為一妙鮮花，授與弟子掌中，以不全投花鬘，僅投其中之一花故。論說爾時勝解彼花為鬘，義謂供花鬘者，想花繫諸尊首，亦想以花供諸尊首。自想三字放光明顯，洗除眾罪。次於師長如是加持恭敬為先，想住於曼陀羅自在之前，意想入於曼陀羅內，口誦：「嗡底义班[嗈-邑+夕]枳朵美跋嚩，夏穴朵美跋嚩，什答揚美，阿堤底叉，薩嚩悉地美札雅剎吽，阿康毘惹吽，波羅底剎姑蘇摩阿[嗈-邑+夕]林塔賀」投花於彼尊首。吽字以前真言，是《攝真實經》說。彼說投花真言為：「波羅底剎班[嗈-邑+夕]吽。」若以前咒投花，是龍智規，然彼尚說四哈字及賀字嗡字。毳衣、日生說用[卄/掌]字加持。不空足說連投三次。《大日經疏》說已得灌頂者，可置花於本尊之上，依彼五色墻內花所落處，觀其種性，而授彼尊瑜伽，亦能表示悉地。若曼陀羅有形像者，落於諸尊毫相或頭上或頂髻，堪修大印，若落目部或口，當修密咒悉地，落身上中下分，修上中下悉地。毳衣大師說修菩提自在資財。若離身太遠者，須長時修，近者速能成就。諸尊處所由格線等分別應知，若落兩尊中間，何者相近即彼種性。此是《總續》意趣，若相等者，俱修二者悉地，信樂何尊即彼種性。若落牆外，應再三投，仍落外者，成就微小。毳衣大師說此不應攝受。若落諸外圓線，以及外金剛牆之外，全無悉地。然亦令其見曼陀羅，由持咒等成就善根，餘時更入。《總續》說燒息災護摩次乃令入，落於牆上亦如是說。若落主尊說速成就，若落外金剛牆之內，須大劬勞。</p>
<p>次取彼花繫花鬘上，口誦「嗡波羅底格那當，伊芒薩埵摩訶跋拉」繫於弟子頭上。多經及曼陀羅儀軌，說繫頭上。《鬘論》則說將彼花鬘，置於弟子頭上即可。咒義謂大力有情攝受此。《律生釋》云：「汝大力薩埵，當善攝持此。」於頭上繫花鬘已乃作如是說。故知言大力薩埵者，義謂稱喚投花所中本尊，當攝受此弟子。如《攝真實經》云：「由繫花鬘，彼大薩埵，即當攝受故速成就。」《憍薩羅莊嚴論》亦云：「言摩訶跋拉者，稱喚彼天，此是第一花鬘灌頂。」彼摩訶薩埵，即當攝受者，謂至菩提當永攝受。《上疏》亦云：「次云投花鬘者，謂供花鬘諸尊攝受。為圓滿此上中下品悉地說永攝受，故云嗡波羅底格那娑彌芒薩埵摩訶跋拉。」</p>
<p>此由師長宣誓諦語，弟子亦如上說觀想誦咒。次當至心信念自與何尊有緣，即依於彼，而正投花。</p>
<p>次由師長取花繫弟子頂，將弟子交與本尊云：「汝於此自種性弟子，乃至未證菩提應當攝受。」此即花鬘灌頂，須善開解。作如是交付者，謂若依彼修行速得悉地，一切生中本尊攝受最為重要，故持祥《曼陀羅儀軌》譯為：「大力有情，應當取此。」是譯似稍遜也。《無垢光論》（《時輪釋》）有云：「若於彩色投花有壞彩色之罪，故當於尊勝瓶相上投花。」</p>
<p>《鬘論》依於不知者說，故云：「善心無過。」次修心中月上主尊（主尊種子），額上讓<span class='corr'>字，二</span>目熾然有二嗡字。誦云：「嗡，現金剛薩埵，欲為汝開眼，金剛眼無上，一切眼今開。嗡若[嗈-邑+夕]那曲吽阿娑訶。」除去遮目。《攝真實經》此頌仍存梵語，彼云：「黑班[嗈-邑+夕]跋歇。」寂靜解云：「金剛眼者，謂於一切色中無障礙眼，言無上者，謂如佛眼，一切眼者謂見一切之眼，言今開者謂除諸障。」《鬘論》意亦同彼。總謂金剛薩埵或勝黑茹迦，今為汝開眼，開後成為能見一切之無上金剛眼，弟子亦應作如是想。</p>
<p>[嗈-邑+夕]耶茜那於此處云：「次二目月上，嗡字心中月，正緣為主尊，由眼視諸光，與壇場諸尊眼性無差別，次想諸尊眼，攝於二目中。」謂由二目放光，自眼與諸尊眼成無差別，次仍收回。此是勝賢師派，《鬘論》作如是解意趣相順。緣主尊者，若如《明炬論》說可修主尊，然彼與此不同，故是主尊種子如吽字等。聖天、毳衣等說亦以「若那[嗈-邑+夕]曲」等而開眼。黑行與答日迦跋等說用眼錍誦開眼咒而為開眼。「黑班[嗈-邑+夕]跋歇」者，教令觀曼陀羅，非開眼真言也。次令金剛觀視，始從主尊乃至守北門者，或至下方妙害明王，由說諸尊名字為先，開示令知。此是《集密》兩派之規。毳衣則從東門乃至主尊。若持祥等則從北門漸次開示。隨作何種漸次皆可。</p>
<p>次當告云：「今當以信力，觀此壇真實，汝生為佛姓，印咒善加持，諸悉地圓滿，成佛三昧耶，金剛蓮遊戲，正修諸密咒。」此如《金剛藏莊嚴經》第三品說。唯彼文作：「修勝三昧耶，金剛蓮勝戲，當知咒本性。」除第七句，餘文《總續》亦說。彼云：「為悉地護戒，精進修密咒。」次令弟子誦云：「我入金剛曼陀羅大曼陀羅，我見瑜伽曼陀羅大曼陀羅，我於秘密曼陀羅大曼陀羅而得灌頂。」令說「三昧耶，賀賀賀。」《賢攝論》於入金剛等三句之首，各句有一吽字。及說三昧耶賀。後者此亦應有，以云「令說三昧耶」故。《金剛藏莊嚴經》第四，雖於傳上灌頂供養師後而說，然勝天與難勝月亦於此處說，故與經不相違。言入曼陀羅者，謂前入幔內時及投花時，入曼陀羅投花，故云入彼。言見曼陀羅者，謂除遮目開示諸尊之時。於曼陀羅得灌頂者，此上雖是入壇法類，然是獲得第一花鬘灌頂。此處如龍智說開示，能依所依曼陀羅之真實。勝賢、[嗈-邑+夕]耶茜那亦作是說。聖天亦云：「開眼後頂禮，告示天真實。」堪為量者多作此說。故非限於阿闍黎耶灌頂之後。藏師有謂由先降智獲得第一花鬘灌頂，而說真實，與「餘者成就遠」，亦無相違。開示諸尊之前說令頂禮，餘師亦有說者，故應頂禮。</p>
<p>入曼陀羅儀軌次第，諸大論中有種種說，是故次第無定。彼諸時中除降智等，特殊時外，弟子為毘盧佛或主尊像，師長可住主尊瑜伽。此阿闍黎（無畏）總攝經教及諸大論師曼陀羅儀軌之義，編為次第。若略釋此義者，入曼陀羅是此處之正行，從著裝至教令秘密，是入壇之加行。入曼陀羅是令與天同分。此中有二：入曼陀羅內與彼同分者，是以二咒鈎入之時。既入壇內令於諸尊發生信解，禮拜旋繞及令祈禱。修諸悉地以三昧耶而為根本，為令守護三昧耶故次當安立於三昧耶。由降智尊使與諸天同分是內同分，前者是外同分。如是令與諸尊成同分已，尚須觀察可否灌頂，故問所現及投花等。由是了知可否灌頂，可者復是何尊種性，於彼種性三品悉地當修何等，修彼久暫經幾許時。由彼投花了知可否灌頂，是此時之所為。修何悉地與如何修，是灌頂後之所為也。如是發瑜伽心，二種入內，立三昧耶，獲得花鬘灌頂，為入壇之主體。餘者是彼支分。</p>
<p>前觀夢相若得聽許或未遮止，乃得發起灌頂儀軌，及於弟子預備之前，豈非亦善觀察？何須此處以投花相觀察可否灌頂？如是投齒木時，亦曾觀察修何悉地，此處何須復問空中所現？總觀能灌頂人與請法者可否灌頂，要在觀察師長與弟子之德相。然前觀察夢相，是為觀察有無留難。灌頂師資德相圓滿，與生留難，全無相違故須觀察。雖於灌頂無難，德相亦具，然非現在决定時至，故投花者，是觀現在可否灌頂，非總觀察。以由投花知不可者，說令悔罪後時入故。雖以投齒木相已。觀修何悉地。然以現色觀察亦不相違，非許一一便足，要以二事决定無相違故。</p>
<p>此諸儀軌嗢<span class='corr'>柁</span>南曰：</p>

<div class="lg regular"><div class='lg-row'>裝入正加持　問答發覺心　教秘密入內　旋繞恭敬禮　立誓降智尊</div>
<div class='lg-row'>問現色旋繞　諦語而投花　取鬘及開眼　開示天生喜　說入見誓言</div>
</div>
<div class="lg regular"><div class='lg-row'>最勝大樂解脫城　如法自入受灌頂　壇輪依怙為師長　獲得所許歌供養</div>
<div class='lg-row'>後令善根弟子入　主要儀軌及支分　分別曉示諸方便　令彼教授極明顯</div>
</div></div>
<p class='juan'>密宗道次第廣論卷十二終</p>
</div><!-- end of div[@id='body'] -->
</body></html>