<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密宗道次第廣論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>密宗道次第廣論卷十四</p><p class="byline">宗喀巴大師造</p><p class="byline">法尊法師譯</p>
<div class='div-other'><a id='mulu33' />
<p class='h1'>明上三灌頂後依及結行儀軌品第十之二</p><p style="margin-left:2em"><span class='note-inline'>(酉三)</span>慧智灌頂分二：<span class='note-inline'>(戌一)</span>明慧智灌頂，<span class='note-inline'>(戌二)</span>明第三灌頂之智。今初</p>
<p>秘密灌頂之後，弟子先以《菩提金剛》等文，請白師長。師長次以前所供養，具三昧耶與律儀之明妃，或其餘有妙色像者。告云：「此悅意色像，佛觀汝應依，輪次第<span class='corr'>結</span>合，當受勝妙樂，由金剛跏趺，心入摩尼中。」令其了知而與弟子。前所供養雖是師長明妃，然可還與，如《集密後續》云：「淨信慧廣大，色妙恆樂修，一加行修習，具三昧耶者，弟子將供事，供養於師長，師長加持彼，應授與行者。」毳衣、持祥、日生等說明妃須住三昧耶及律儀，善巧四種瑜伽三三摩地。故若不具律儀即不堪為明妃。輪謂毘盧等與明妃之輪，次第「結合」謂鈎召攝入及從金剛路出等。此六句義出《口授論》。「由金剛」等二句，顯示由受安樂而明第三灌頂。明妃以紅花等妙香塗飾，裸體水生示弟子曰：「希有妙蓮花，具一切安樂，若如法依止，我常住彼前，親近諸佛等，如作蓮華事，自在大樂王，恆於此中住，奔[嗈-邑+夕]木义賀。」此頌及咒出《口授論》。彼中問答此處未用，儀軌中謂自與明妃生為本尊，加持金剛及蓮花等。毳衣師云：「承事佛等事，謂在蓮華行。」文顯易解。木义義謂解脫，即離一切戲論本尊色身。《鬘論》言由師長說者，謂彼明妃所說諸義，師長為之解說。或由師長說此咒語。奔[嗈-邑+夕]謂應依止，即應依止解脫。</p>
<p>次修弟子生為天身，慧母生為天女，《鬘論》未明生為何尊父母。難勝月說生為彌陀，意為是貪金剛。《明顯雙運》說為寶生，意為《集密》中說由寶生門持隨貪慢。寶鎧師說生為勝樂父母。若如此者，則可隨時生為該尊父母。除密灌頂，此及以下，《鬘論》與隨行者皆未說須繫縛遮面。次修吽字所生金剛，嗡字所生摩尼。金剛口邊有黃泮字，啊字所生蓮華，蓮華鬚有啊字莊嚴。釋云應正策發。策發何事，謂於左之左脈。左謂此中明妃，彼身左分之脈，名金剛界自在母脈。如《大印空點》第二云：「蓮華藏中央，金界自在母，乃至未獲此，餘事無菩提，彼性歡喜色，細中細最勝。」《口授論》云：「當求三那利，金界自在脈，離取婆伽中，由師教授力，須以指了知。」尋求之法，謂食指端及於舌端，想有紅色什字，先誦「希達」，而正策發。至有所說相時，念誦「嗡希希希哈哈哈娑訶」及「嗡薩嚩達塔伽達阿奴惹伽拏班[嗈-邑+夕]娑跋嚩阿摩郭吭」真言。由師長教授力了知四喜差別。由自心間種子光明，請如來等加持自身，入於身中。師長亦令毘盧及佛眼等無量諸尊入內等同一味，發起歡喜。</p>
<p style="margin-left:2em"><span class='note-inline'>(戌二)</span>明第三灌頂之智分二：<span class='note-inline'>(亥一)</span>正義，<span class='note-inline'>(亥二)</span>斷諍。今初</p>
<p>若謂此處須以師長教授了知四喜差別，四喜云何？如《穗論》第五云：「此從波拉根本，從密蓮華、金剛摩尼，生前歡喜等三。於摩尼中生俱生喜，此是一種建立。」又引時輪宗云：「液始從髻處，至毫蓮為喜，勝喜與妙喜，從喉心處生。臍處起離喜，乃至密蓮華，至密金剛寶，俱生喜不出。」前者從金剛根本起，未至摩尼中央，隨處所別，生三種喜。由斷上上品及上品中品三粗分別，安立歡喜勝喜妙喜。雖有微細下品，由無粗者立俱生喜。（分五品分別）教誨了達諸教授者，亦是前論所說。四歡喜中安立何者為第三灌頂耶？如《鬘論》云：「由慧合吉祥，正表示真實，從金剛跏趺，心入摩尼中。」又云：「真實，謂一切法不可思議。順彼影像俱生歡喜自性慧智，說為真實。」謂四喜中立俱生智為此慧智。生起之時，謂菩提心至金剛摩尼未出之際。有許俱生喜為第三，妙喜為第四者，此為《教授穗論》所破。此所破是寂靜論師所許。毘布底師亦說菩提心至金剛根本為喜，至中央為勝喜，入摩尼時發俱生喜，於離喜前及勝喜後，中間而生。金剛跏趺，謂住摩尼，二鼻孔內停息之時。毳衣大師說生時與體性同前，四歡喜中，說於勝喜離喜中間而生。薩惹哈師亦說俱生智為第三灌頂。若傳女子灌頂，於金剛處當知為蓮。此如妙吉祥、《口授論》第三灌頂時云：「由虛空界金剛荅，具正眼者生大樂，若於正喜離欲喜，見二中間遠離堅，蓮空金剛摩尼寶，蓮藏二合金剛趺，若時見心入摩尼，知彼安樂即為智，此是圓滿次第道，最勝師長共宣說。貪離貪中皆無得，剎那妙智於彼顯，八時一日或一月，年刼千刼受此智。」正灌頂時受須臾頃，正修習時長時領受經八時等。</p>
<p>第三灌頂之俱生智若安立為証真實者，則與第四灌頂樂空無別之俱生智，全無差別。若未証者，則與多論所說為於弟子欲以殊勝方便表示真實義，故傳此灌頂。及說由修第三灌頂所表詮義能証真實，皆成相違。茲當解釋，例如二次第道，隨彼補特伽羅根性次第，說有勝劣多種。如是灌頂詳細分別，隨根性門亦有多種得法。然總經論要旨，第三灌頂之俱生智要能通達真實。如《口授論》開示從色乃至一切種智法性真實。法雖本來如是，然為有情障過之所覆蔽，流轉生死，故須通達真實。通達彼之方便，以多道理說是明妃。於傳密灌頂後，次云：「次為知自覺，喜法身徧空，名曰增上天，故授彼童女。」以此等傳第三灌頂。其次乃說生俱生智，如前所引。故為表詮真實義，故傳授第三灌頂最為明顯。此非但由菩提心至摩尼，以泮字等阻令不出，住須臾頃，息滅眾生粗動分別，發生安樂無分別心。以唯彼心，雖無通達實性見者亦可生起，以彼未達真實義故。《口授論》云：「法身喜徧空，死悶絕睡眠，呵欠及噴嚏，剎那能覺知。」此說死等五位亦能覺受法身。此於息滅粗動分別，假名通達真實，不則應諸有情不待功用得解脫故。故俱生智是於通達真實得正見之弟子，先由師長曉示第三灌頂之智於何時生。次於傳灌頂時，由依明妃，於摩尼中持菩提心，息滅粗動二取分別，憶其正見。說此念住正見之智，名曰俱生，非唯身心略起樂受，亦非唯由彼力令心無分別住。然於未善了解真實見者，則須於生樂無分別而明第三灌頂。以是住正見上第三灌頂之俱生智，是否現證真實，是最大妄分別生處。以想爾時通達真實須無分別，離分別智，何故不能現證自境，由此故起邪執。若無正見則於無我心未趣向，故計彼智即為現見無我義智，其執反少。如《穗論》第五云：「彼是見道耶？曰非爾。」此破印度有諸智者，串習密咒，許以第三灌頂之俱生為見道。故此應知表示實義之智，與彼現證無我與總相通達之差別。現證真實之時，是無作之俱生。未現證時，但以勝解作意悟入真實，是有作之俱生，後即第三灌頂所說。如《穗論》第五云：「暫受樂時未見真實，但由增上勝解，修習一切勝事相應不離大悲之空體性。証真實時，是出世間無諸功用，由無造作，故名俱生。未證真實所領受者，有漏非堅，未能增廣不徧諸支，猶如電閃剎那即滅，是世俗性有諸功用，雖是造作亦名俱生。」第三灌頂之智內有二分，謂證空分與安樂分。前者又名為金剛持安慰，後者又名不動安慰。即前論云：「真實安慰說有二種，以大樂智與真空體互相印持，是不動性與金剛持性故，決定出生如來與金剛持。」由得彼道，故能出生如來安慰與金剛持安慰。如云：「方便彼生別，第四義二種，一如來悉地，餘為金剛持。」第四謂第四俱生喜。總謂自與師長所授具德相之明妃，生為本尊父母。預備金剛蓮花為先，了知發生慧智之界，及明爾時安住正見有樂之智，即為第三灌頂。若唯依智印灌頂者，亦須明了觀想自與明妃成為欲天父母，持天慢等，勝解父母等，至生菩提心至摩尼中，從此生樂。次應令憶正見安住其上，曉示灌頂。由修如是灌頂時所曉示之俱生智，能生果位俱生，故灌頂時必須悟入真實義之俱生。如《穗論》第五云：「此俱生所起真實菩提心，空性大悲無別。離於慧智為別有餘法耶？答曰非餘，即唯除彼慧智所有逆品說如是相，此是自性最極明顯。」此明顯說唯由修習第三灌頂身中所生俱生之力，令離垢障，即是果位俱生自性。《珍珠鬘論》亦云：「然諸如來所有自證法身俱生量等虛空，此之等流報身俱生，第一殊勝最極清淨堅固樂相，彼俱生喜，是此中所修者。彼非餘事，即於世間俱生歡喜，如其教授勝解修習，修習圓滿即得現証，唯自能知而非先有。」又云：「由彼了知俱生歡喜更是餘者，以是果性之俱生故。」由彼行相隨順菩提性轉，故說生為果性。此等於依明妃生四歡喜時說。由此中曉示弟子與業印明了觀為本尊父母入於等至，生起俱生喜時安住正見，則亦當了知行者與業印，或行者與智印，或行者與空色明妃，明了想為本尊父母入等至中起俱生智。以彼同於明想本尊父母入等至時所生空樂，獲定解故。如於白牛决定牛相，則於彼類一切皆斷疑故。如是依止明妃發俱生者，是由依於和合作用上下弓形業風，吹燃臍部猛利之力，溶化頂上之菩提心，由風下吹，安住摩尼而生。《口授論》於第三灌頂時云：「精律動弓形，三义智火熾，界化十六分，猶如拘摩陀，由風加行催，自性善寂靜，唯法身寂滅，樂住摩尼中，剎那無念動，即是大修行。」故說以脈息空點等無量瑜伽，令風吹入中脈。由彼作用猛利熾然，溶化頂上之菩提心，引生三摩地門，然彼皆由曉示灌頂宗要，於俱生現起時，憶念通達真實義之正見，將護修習。不應妄執唯滅粗分二取分別所生之三摩地，即為俱生之義。</p>
<p style="margin-left:2em"><span class='note-inline'>(亥二)</span>斷諍</p>
<p>《第二觀察經》說：「是大種安樂，故非真實樂，由俱生所生，說彼為俱生，名自性俱生。」此說依止大種之樂，非是真實俱生。又《智成就》亦云：「二根所生樂，惡說為真實，勝佛未曾說，彼是大安樂，凡因緣所生，皆不名真實。」若第三灌頂之俱生通達真實義者，寧不與此相違。答云無過，彼諸經文，是破道時之俱生智，為自性或自體之俱生智。非說第三灌頂等之俱生，不達真實。或說彼中無俱生智，此如《智成就經》後云：「以彼樂一切，皆非自性有，諸善逝正智，是了知自性，一切樂中尊，故名為大樂，大樂非無常，大樂恆常住。」破彼非真實樂，真實樂是佛地之所有故。故若引彼經文以破通達真實之樂，則應許一切有學道，皆無彼樂。故真實樂，及名自體俱生或名自性俱生，義謂不待功用因緣，盡未來際任運相續。《珍珠鬘論》解釋：「名自性俱生。」云：「俱生自性，謂此自體生起不待餘緣，依止前因一剎那心，生起諸餘剎那。有如是自性者，是名俱生，與心剎那展轉增上，乃至虛空未盡而生。」又云：「俱生有二，謂暫時與常住。其常住者最為第一，以是最勝真實無盡，及無壞故。」此於相續不斷及無窮盡說名為常。若謂即初剎那，於二剎那安住名常，是為外道惡見。種者，是出生義，由是因緣和合所造故是無常。大是極義，總謂極力所修之無常樂。上是《珍珠鬘論》所釋，《教授穗論》解「大種樂非實」之義，亦謂非一切時恆起俱生。</p>
<p>若謂第三灌頂是樂空無別之俱生，則與第四灌頂無差別者，是未了解第四灌頂之談。至下當釋。</p>
<p>《時輪本釋》說於出家唯以語表傳授第三灌頂，故可智印以傳灌頂。《鬘論》說若勝出家身無餘遮緣，可實灌頂。若有遮緣及非勝出家身，應以智印而傳灌頂。准此道理，以出家身作密灌頂之阿闍黎，亦當了知。如是第三灌頂之時，隨力所能持菩提心，不能持時，徐徐放捨，從水生中持味取起，由真實見飲三昧耶自性大菩提心。</p>
<p>於何曼陀羅中得此灌頂，《七加行》云：「於清淨婆伽曼陀羅得此。」謂於婆伽曼陀羅得。自性如前經云：「彼之自性者，意金剛自性。」日生說為法身自性，意為<span class='corr'>已</span>得証彼之勝功能。所淨亦如《七加行》云：「貪心等前後，清淨不生罪。」三昧耶亦如前經云：「遮繪壇塲等，授最勝律儀。」答日迦跋說見女人左繞三匝作請白等，為三昧耶。於修何道得自在者，如前經云：「方便殊勝故，正住如金剛，修勝悉地故，漸依禁儀軌，達諸法遠離，能取所取體。」謂於二取空之光明，又名金剛喻三摩地。《集密後後續釋》中云：「弟子依於內外，現証菩提次第，以貪離貪及中庸貪，漸次現証光明智慧，修成大印。故應先得慧智灌頂。」說此灌頂，表示第四光明修習大印。</p>
<p>慧智灌頂嗢柁南曰：</p>
<p class="lg-abnormal"><div class='lg-row'>供請授明妃　生天加持密　等至發俱生　飲心釋灌頂</div>
</p><p style="margin-left:2em"><span class='note-inline'>(酉四)</span>第四灌頂分二：<span class='note-inline'>(戌一)</span>餘經規，<span class='note-inline'>(戌二)</span>時輪規。初又分二：<span class='note-inline'>(亥一)</span>明第四灌頂，<span class='note-inline'>(亥二)</span>第四灌頂之語云何表示。今初</p>
<p>《鬘論》未說請白，當如答日迦跋所說，三返白云：「由師足蓮恩，得主三灌頂，今日第四寶，願垂恩救護。」《結合經》云：「若信解深廣，語授寶灌頂。」謂觀弟子於深廣法有無信解，若信解者，可以語言傳授第四灌頂。毳衣大師引經文云：「由烟知有火，依水鳥知水，菩薩具慧種，由諸相了知，面淨若蓮華，歡喜諸毛豎，智者見彼相，攝為勝弟子。」以此方便觀察，即能了知弟子意樂。次釋應可授與第四灌頂，以何授與唯以語言。此中遮詞，意謂非如第三灌頂可領其義。以語傳授之規，如云：「即彼慧智菩提心芽，由善修習，令彼增長。成就無障真實一切諸法不思議性，具足七支大印大金剛持自性，說為第四灌頂。」義謂第三灌頂所說之俱生智，猶如勝義菩提心之苗芽，由修習彼展轉增長，成就一切障盡不思議之真實自性。總謂由依明妃，得表實義俱生之智，相續修習乃至障盡，法界明了無別之智，現起具足七支大印天身，即是第四灌頂。此中所明第四灌頂，寶鎧與毘布底亦說，亦是毳衣大師所許。如彼《曼陀羅儀軌》引教云：「第四灌頂由師口授知者，如說即彼圓滿諸義，由離分別垢濁，不異無上正知，諸能仁眾無量光明曼陀羅體，如如意珠，以自性語而為授與。」言即彼者，即《鬘論》說「即彼慧智」之義。離分別垢濁不異無上正知者，謂不異離垢真實之如所有智。諸能仁眾無量光明曼陀羅者，即是色身。持祥於《紅黑（大威德）曼陀羅儀軌》亦如是說。七支，如語自在稱云：「滿報、結合、樂無性、悲滿、不斷、及無滅，我許所修七支義，遍修正量智者讚。」圓滿報者，謂是相好莊嚴之身。亦攝法身及化身，以三身無異體故。結合者，謂與同等明妃而入等至，若唯報身波羅密多中亦宣說，以此結合即勝彼義。何為須爾，唯以徧一切身歡喜自性，即能成辦一切有情利故。佛為攝受欲界增上貪行有情，故現等至。幻師所化男女稠密不生大樂，從此則起，故云大樂。領受身樂為樂，領受心樂為喜。大謂最廣、無漏、殊妙、盡未來際。為顯彼佛是無自性非執實有，故云無性。《般若經》云：「佛亦如幻如夢，設更有法勝涅槃者，我亦說彼如夢如幻。」《七加行》云：「行者於諸法，善遮顛倒故，當說四加行。」又云：「一切諸法中，說無性為主，以諸法王子，由修此成辦，一切佛圓滿。」其無自性是具一切種最勝之空性。空華兔角之空，是無所有不可現証。《寶頂經》說不離布施乃至佛法之空，是具一切種殊勝之空性。故報身等與布施等諸相，是為最勝，以彼等相勝出瓶等，諸餘相故。具足彼諸相者，是具一切種之空性。如無身相則不能饒益有情，如是若無大悲，亦不能利一切有情，故云悲滿。無緣大悲如如意珠，無分別中利益有情。言不斷者，謂受用身，具足如上所說功德，恆相續轉。由是不住寂滅與三有之大涅槃故，常恆無斷，非有時轉，有時不轉，間斷之法。言無滅者，謂彼報身非暫時住，即便斷絕，盡未來際，隨大悲轉，及諸有情無間斷故。具上七支，語自在稱許為咒道所修之果。非但如是，亦是遍修正量正慧清淨智者之所稱讚。若約非是轉止有間釋不間斷，則與無滅之非暫住即壞，全無差別，應成六支。然不間斷亦通化身，無滅則謂盡未來際不入涅槃，故有差別。《七加行》說無比安樂圓滿報身，大樂法身，及大悲體性之三身相續，為前不斷之義。又云：「無比樂報身，遮止捨離故，宣說七加行。」於後者說盡未來際而恆安住，義理全同。《教授穗論》破他，謂前五支不共波羅密多，自許初三不共，後四支共。</p>
<p style="margin-left:2em"><span class='note-inline'>(亥二)</span>第四灌頂之語云何表示</p>
<p>七支為無上道所修，雖實是汝所許，亦他智者所讚。然立彼為第四灌頂以何証？知如《七支論》中云：「具如是言故，具亦言義故，作爾言義故，我許四如是。」此義謂諸經云：「如是四亦爾。」謂於第四灌頂之時，以彼慧智為喻，表顯第四灌頂。解釋彼文「如是」、「爾」、「亦」三義，成立第四灌頂即為七支。是故我許第四灌頂如前所說，餘人所許缺二支等故不應理。言如是者，顯示第三第四相同。此如《七加行》云：「大金剛持身，觀視無厭足，現三面六臂，具勝抱明妃，如慧智灌頂，安住如是相。」謂如第三灌頂之時，自為本尊父母住等至相，第四灌頂亦如是住，此明第四灌頂具足報身結合二支。《七支論釋》解如是言，雖說是由金剛蓮華觸所生樂。然葯足師所許應是如前所說父母等至之相。以此二師於此等義意趣同故。亦者，顯示非唯第三有樂，第四亦有，復勝前者是為大樂，故說第四具大樂支。勝者，謂有廣大、無漏微妙、無斷、盡未來等殊勝。此非第三灌頂所有，以彼是由業印所生，唯剎那頃是有漏法，以有業印猛利抱持等苦故非微妙，唯住摩尼不遍諸支，故非廣大。唯住短時故非無斷，羯摩印行是無常，故亦非盡未來際。要由修行現證之時，方能成無漏等。《七加行》於說是否大樂後，又云：「然於慧智中，住大樂相似。」又云：「雖不住無欺，故亦名大樂。」說住第三灌頂能示大樂體相，雖不久住，然由具足彼支修習於得大樂果無欺誑，故亦立大樂名。大樂支者，諸支中主，餘是彼分。是故《七加行》云：「應知餘加行，皆此加行分。」爾者，謂如第三灌頂，從善巧三三摩地之業印，與方便等和合而生，如是第四亦與彼同，從於方便智慧和合而生，非餘能生。語自在稱未明顯說第四灌頂具足餘支之理，意謂已說第四灌頂具足報身結合盡未來際大樂三支，具餘支分亦易了知。《七加行》中於後三支，配於第四第三灌頂，惟未配第四支。亦多有作「第四彼亦爾」者，亦應善知彼等，第三第四灌頂法喻配合具足七支。</p>
<p>第三灌頂之時自身現報身相，此後不離佛母，現為父母互抱持相。於彼定中心住了達諸法真實之俱生智。取彼二者為喻，決定第四灌頂之理，謂由修方便支，最後自身成就相好莊嚴報身，及以結合二支體性，非唯勝解修為佛之色身。此心亦非暫住真實。謂是盡未來際所有大樂與無自性二支體性，明此雙運即是第四灌頂。</p>
<p>以是修成圓滿次第法器，須由三種灌頂之理，亦可了知。以圓滿次第之宗要，定須自身加持世俗如幻，四空次第勝義光明，以及外身如幻金剛薩埵之世俗身，內心達真實之勝義光明二無分別，和合雙運三種圓滿次第。自現本尊父母，於除庸常慢念之中，由內阿吭等至，引生歡喜及勝喜等，修俱生智，第三灌頂<span class='corr'>已</span>盡决擇。第四若無異前决擇之法，則仍不免相符極成。若爾，不許道位有第四灌頂耶。不爾，謂傳第四灌頂之時，如前曉示，唯以語言令生了解，即為弟子傳彼灌頂。弟子亦唯由於語言立為得彼灌頂，是為成法器之第四灌頂。如是第四灌頂，須為曉示第四灌頂之要，故如上引多是曉示果德。然非道位全無，如《集密》中有學雙運，及《時輪》中三摩地支，准彼道理餘亦應知。第四灌頂順分生起次第，亦有以咒所修七支而為第四灌頂，生起次第道中，亦須修彼七種支故。云何名有順分？此如《七加行》云：「無比樂智身，吽等生天相，四成住二身，亦無二加行，加持天女身，明儀軌清淨，是大樂體性，大悲增長體，餘軌中顯示。所說勝空性，是無性加行。於最勝業時，不住上四故，是無斷無滅，如是《集密》中，分別瑜伽師，依生起次第，受行第四義。」言四成者，謂以四支修行所成。儀軌清淨，謂隨貪行。餘執，謂最勝曼陀羅。言《集密》者，唯是一例，於餘修法亦當了知。</p>
<p>若具七支雖是第四，以彼灌頂云何應理？譬如水灌頂等，由能淨垢立為灌頂。如是所修七支能令畢竟無垢，故為灌頂。如《集密後續》云：「灌頂分三種，瓶灌頂第一，密灌頂第二，慧智為第三，如是四亦爾，此續中善說。」彼豈非說三種灌頂，云何引為第四灌頂之據？豈謂聞說「如是四亦爾」耶？雖聞，是說慧智灌頂亦名第四。豈世尊語而有欺誑？如何即以第三說為第四？語雖無欺，以諸憍慢自謂智者，欲離師教解金剛句，為令愚蒙故於第三說第四名。佛豈不具大悲？愚蒙有情自作師慳，云何應理？總諸續中隱語雖多，是為令依師教，非令有情心生愚蒙，故破應理。若謂由修慧智現証之時立為第四，是則證與未證二事各異，非即第三立為第四。若謂佛意四異三者，云分三種與義未合。以灌頂有二時，未現證時有三，証時有一，故無過失。然成就法器之第四，雖非現證，而是以語傳授第四，非實第四，故無過失。有謂語自在稱論師許以住金剛端俱生喜，為第四灌頂。此是未解彼論師教而作是說。《七支論》自釋云：「彼離七支，我不說為第四。」謂作如是說者，不解我意。由諸續說第四灌頂猶如第三，唯說與彼相同，未明顯說相同之理。故在印度凡十七家，有說第三住摩尼樂，從彼出菩提心即為第四。有說第三灌頂無間舌嘗菩提心為第四。有說第三無間用餘明妃為第四等。觀察彼等分別臆計，故說我不許為第四，以彼離七支故。其中有說慧智無間，通達一切諸法虛妄之見為第四者，及許專修空性大印為第四灌頂者，以說慧智無間，故於樂上有空印證，意為即是樂空無別。如斯等類，現見實多。或以樂空無別，或以二諦無別，或以方便智慧雙運目為第四灌頂。彼於無別雙運之理，未能決斷，妄於量所不成增益，許為經義。破彼執已無倒顯示第四灌頂之義，造《七支論》本釋，《真實寶光明論》本釋，以及《七加行》等明了决擇。毳衣、持祥、無畏師弟，皆如上說决擇第四灌頂。此理與《時輪》合，下當解釋。</p>
<p style="margin-left:2em"><span class='note-inline'>(戌二)</span>時輪規</p>
<p>《時輪本釋》，如前所說瓶等四種灌頂有二傳法。二瓶灌頂前已說訖，為聞經等所傳前密灌頂，除說由覩業印婆伽獲得歡喜，餘皆同前。為講經等所傳後密灌頂，謂由師長與自十二至二十歲九明等至，俱種金剛注弟子口，依彼灌頂。如是第三灌頂前者，與一明合受妙歡喜。後者，隨與九明等至，即由彼彼所生妙喜。第四灌頂前者，由菩提心住摩尼中，不外漏注俱生歡喜，是謂世俗第四灌頂。此於其他咒曼陀羅儀軌，說是第三灌頂。若但得彼未得後者第四灌頂，聞說一切經等猶未自在。由《時輪》中得此灌頂，雖可聞一切經，然以未得上上第四灌頂，仍不能講一切經故。能俱講說一切經者，須得第二瓶灌頂、密灌頂、慧智灌頂、第四灌頂。前三餘經儀軌未曾宣說。須得後者第四灌頂，則與一切經同。餘者易知，勝義第四灌頂或名出世，難了解故今當解說。如《大疏》云：「笑視執手交會四種灌頂，非真實義。此中真實義者，無互抱持，觀從業印之所生者，非無二智。」所說真實義或勝義第四灌頂，為無二智。所無之二，多次說為樂空。經云：「從彼無轉涅槃樂，俱生不變為第四。」此說不變之樂，名為第四。故非任何安樂皆可，要是三摩地支以上安樂。與彼安樂無別之空，亦非任何空色即可，要三摩地以上空色。第四灌頂之樂，總有勝劣二種，勝者如《大疏》云：「大印般若波羅密多不變大樂最後剎那，現証大菩提相無有間斷，此是世尊菩提樹下所證，即得第一灌頂。」此說果位第四，為第四灌頂之主要最勝。如是果位樂空無二第四灌頂，無二之理又復云何？經云：「身淨無諸塵，等空相圓滿，種種徧三世，離障如夢見，語無斷非一，餘語他心轉，心樂滿無動，諸時俱生持。」此明果位身語意時，說身空色離微塵聚，清淨無礙，等同虛空，相好莊嚴，心為不變大樂。身空色自性之智身，與通達諸法真實之樂心，自性無別雙運俱轉，成為無二。以是道位烟等空色上上轉依，成一切種，相好莊嚴之身。經云：「地入水中水入火，火入風中風入空，空成十相相轉成，一切無盡勝安樂，不可摧壞智慧身，由智成就妙悉地，士夫能於此生得。」此宗樂空之空，多說空色，故多說彼名有所緣，以現顯色形色相故。不變樂者，謂達真實義慧，故多說彼名無所緣。故不應執於安樂上有見印持，便為樂空無別。此與餘經所說空樂略有不同。如《大疏》云：「雖有行相而無相，世尊慧母所抱持，具離生滅不變樂，笑等安樂永遠離，能生諸佛具三身，正等覺了三世法，遍智最勝第一佛，無二世尊我敬禮。」此說空色明妃抱持行相，固具結合大樂無性等支，不論報身有無其名，其義已具。是故果位第四灌頂具足七支與餘家同。劣者道位第四灌頂，從隨念（《時輪》中位次專名）後，現無分別空色欲天父母之相，故於三摩地（《時輪》中位次專名）位亦有。說自彼等位後，由空色大印成辦不變樂者，非謂任何空色皆可，要是現為空色雜母明妃。爾時，雖非真實成為空色天身，然於不待觀察，心中即如是現，故於如斯空色不變大樂同一智體，二無分別，名為第四灌頂。是故不應偏執安樂，或空印證等為第四灌頂。以《大疏》解俱生不變即第四云：「離羯摩印與智印因，空一切種最明顯相。」多次宣說空色合故。其身能不分別現為空色之天，與心生為不變樂體，從得三摩地支乃有。依此安立道位第四灌頂之理，如是應知。由善分別曉示彼諸關要，乃得第四灌頂，其於唯不變樂或空印持，曉示為第四灌頂者，是未能知經釋關要。如是勝義第四灌頂，不論取否第三為喻，總須身心雙運，則為此宗餘經所同。然《時輪》於第四灌頂多諸特說。</p>
<p>如是師長若於弟子善能如前所說曉示，由能略獲彼解，即從語門獲得第四灌頂。此於勝義菩提心曼陀羅中得，能淨三業微細障垢，堪能修成三種金剛無分別身，於修雙運圓滿次第而得自在。諸灌頂中，須說清淨，乃是答日迦跋所說。此灌頂之三昧耶者，如答日迦跋云：「汝可殺有情，受用他人女，不與汝可取，一切說妄語。」</p>
<p>嗢柁南曰：</p>
<p class="lg-abnormal"><div class='lg-row'>於請白弟子　以慧智為喻　七支果灌頂　定解授清淨</div>
</p><p style="margin-left:2em"><span class='note-inline'>(申三)</span>灌頂後法分二：<span class='note-inline'>(酉一)</span>禁行授記，<span class='note-inline'>(酉二)</span>隨許慶慰。今初</p>
<p>此中授三禁行，授明妃禁行者，謂第四灌頂後，將明妃手置弟子手，以自左手執彼二手，以右手持金剛置弟子頂。教云：「諸佛為此證，我將伊授汝。」謂以諸佛作證。「非他法成佛，此能淨三趣，是故汝與伊，終不應捨離。此是一切佛。無上明禁行，若愚者違越，不得上悉地。」授與明妃禁行。除三趣句，《集密後續》亦說，唯文稍異。如《集密後續》於第三灌頂授弟子明妃時說此，諸梵論中亦多如是。唯此論師別造傳授明妃禁行儀軌。捨去具相明妃，以他方便不能速疾成佛。答日迦跋說能清淨三趣，義謂三趣由此清淨，故汝不應離此明妃。由具相明妃修行大樂三摩地，是一切佛無上明妃禁行。若有愚人違越如是欲塵修道，彼於現法無上悉地。以彼是近因（是《集密》中位次專名）故。</p>
<p>授金剛禁行者，次生弟子為金剛薩埵身，令持金剛，告云：「此彼一切佛，在金剛心手，金剛手禁行，堅固汝應持。」弟子應誦：「嗡薩嚩達塔伽達，悉地班[嗈-邑+夕]三昧耶底义，伊喀當，答惹耶彌，班[嗈-邑+夕]薩埵，黑黑黑黑黑吽」接而執持。此頌及咒出《攝真實經》〈第一品〉及《幕經》〈第四品〉。此者謂在自手，彼者即指金剛。如云：「彼菩提心即金剛」故。彼為何事，謂彼金剛是五佛之自性。以此一切佛自性金剛，在金剛薩埵手中，為證彼故，汝亦恆應守持。是佛禁行，是金剛手禁行，非他能壞，故名堅固。禁行之義，謂為得一切如來悉地，故決定應作。如《真實光明》云：「不棄捨金剛。」金剛灌頂，是以生為彌陀所出金剛，交與生為彌陀弟子之手，安立妙觀察智與彌陀之功能。金剛三昧耶者，是令憶念金剛真實，將從吽字所生金剛，令生為金剛薩埵之弟子執持。金剛禁行，是於生為金剛薩埵弟子，為令了解證得金剛薩埵方便，持不離五智之金剛，彼三差別如是應知。弟子持時所誦咒義，謂此一切如來所成之金剛三昧耶，入於我中，金剛薩埵應當受持。天種慧師說五黑字表鏡智等五智。吽字表示清淨法界。</p>
<p>行禁行者，以佛頂或勝樂或歡喜金剛等隨一心咒，加持喀敞迦、絳得鄔、蓮華器等三遍。告云：「金剛薩埵印，外內皆正住，故授杖鼓器，勇士應受持。」令其受持。器謂顱骨。如是授與，是鈴論師《灌頂儀軌》中說。此金剛薩埵印顱器等有內外二印，為憶念彼，故應守持。除彼三物，餘經說有餘行支者，亦以爾時主尊心咒，加持三遍，如前令持。此如《集密》十六品云：「色持頂髻冠，廣大同白色，如法作一切，咒律遍防護，諸莖根果實，受一切嚼噉。」此說由受明禁行而作行禁行。於彼第四第五句間，說身語意金剛行者，各與自部明妃同行，意即在此。隨是男女凡請行禁行者，女應生為金剛亥母，或無我母，或投花部之天女身，男可生為勝樂歡喜等身，從自心間種子放光，召入智尊。如《第二觀察》云：「輪色為不動，耳璫體彌陀，項鬘寶自在，手釧念毘盧，腰縧住不空。」頂輪、耳璫、項飾、釧鐲、寶縧、如其次第，剎那想成不動彌陀寶生毘盧不空佛身，於彼召入智慧薩埵。由不動等轉成輪等諸印，信解為不動等體性。三誦「嗡答惹答惹，答惹耶答惹耶，摩惹答摩惹答，班[嗈-邑+夕]枳泮娑訶」真言，加持寶輪，誦金剛薩埵頌置彼頂上。三誦「嗡班[嗈-邑+夕]達摩三昧耶當，呼嚕呼嚕，阿熱利泮娑訶」加持耳璫安雙耳上。三誦「嗡班[嗈-邑+夕]蘇耶達末毘答摩那，三昧耶當，阿杭惹那枳泮娑訶」加持項飾，帶於項上。三誦「嗡夏穴達跋惹摩夏穴達，厄訶耶黑，唧那唧吽泮娑訶」加持雙釧，帶二手上。三誦「嗡樸樸黑黑黑般若枳泮娑訶」加持寶縧，繫於腰間。授女眾時，頌中「勇士」改為「天女」。正住句後如其次第改為：「輪為不動色，雙璫語金剛，項鬘即寶生，手釧常住體，腰縧不空成。」誦金剛薩埵頌而授。五真言出《金剛幕經》第九品。即餘經所說行支，亦令受持之義。</p>
<p>次說男女修得顧視等力。為利他故，授受勇士行禁行時，勝樂法門可授顱鬘，虎皮等勝禁行。彼是勝樂特法，於總軌中，且置不論。</p>
<p>言授記者，次阿闍黎作如來相，左拳平心握袈裟角，右手結為施無畏印，誦頌咒云：「出三有惡趣，為滅三有故，金剛薩埵佛，我為汝授記，[口*桀]某甲金剛達塔伽達悉地三昧耶當，布惹布嚩娑。」此師與毳衣大師說，為修投花所中如來相之弟子授記，故於此時應生弟子為投花本尊相。答日迦跋說無畏印或勝施印。薩惹哈云：「爾時黑茹迦，空行母及師，想同聲授記。」謂二俱修《勝吉祥經疏》說應信授記，是此印咒功力。此頌與咒出《金剛幕勝吉祥經》。其明妃金剛行禁行與授記等，有經與曼陀羅儀軌，亦名灌頂。</p>
<p style="margin-left:2em"><span class='note-inline'>(酉二)</span>隨許慶慰</p>
<p>於此處作隨許是依《結合經》意。彼其第四亦爾後云：「菩提心灌頂，於離罪弟子，次授與隨許。」此復有二，總隨許者，[口*種]字所生法輪，授於弟子前或座上，而誦「嗡班[嗈-邑+夕]黑都芒」「班[嗈-邑+夕]黑都」是金剛因。瑜伽部說由此令轉法輪。以痾字所生螺，念誦「嗡班[嗈-邑+夕]跋喀讓」，授於右手。咒義謂金剛語，依瑜伽部說由此能說法。第一母韻所生經函，最後母韻所生鈴，誦彼二字，交與左手，令彼振鈴誦云：「一切虛空相，虛空亦無相，等虛空和合，一切勝等顯，從此略發心，法螺最無上，遍滿一切處，善轉正法輪。」猶如虛空唯遮一切障碍所顯，無實自性。如是一切諸法皆無自性，於勝義中本無生故。等虛空者，謂即真如。彼和合者，謂瑜伽師心及心所，等同真如一味。故由瑜伽師智，一切最勝平等真如普遍顯現。此是《勝吉祥經大疏》所說。《鬘論》則謂一切法之最勝。由離垢故悉無自性。顯謂由修現證，汝亦應如是行。鈴表由彼信解應轉法輪。彼鈴聲音表說法蘊。授經函者出《幻網經》。《大日經》於示鏡後云：「次於二足下，安放正法輪。次於右手中，授給妙法螺，法螺最無上，吹徹一切處，今後於世界，轉諸佛法輪，汝以無疑心，不應懷猶豫，行密咒最勝，善為此世說。由如是善作，方名報佛恩。一切持金剛，悉皆守護汝。」次授諸部別隨許者，弟子修為毘盧等相，誦云：「為利諸有情，遍一切世界，如種種調伏，當轉正法輪，慧方便自性，高如如意珠，無厭離疑惑，如是利有情。」於正法處改誦：「金剛、珍寶、蓮華、事業。」以此五頌，傳授繪說五部曼陀羅之隨許。此五頌出《攝真實經》。其第三句，毳衣《曼陀羅儀軌》作：「如種種所化。」所譯為善。次弟子應頂禮，白云：「如主尊所勅，我當如是行。」</p>
<p>《慶慰儀軌》次云：「頂上掌傘蓋，令弟子旋繞，向壇門合掌，降傘作是言，奉獻此弟子，當受持諸續。」啟白曼陀羅主尊後，傘放餘處，當說弟子心所樂語：「汝今成壇師，受持諸咒續，諸佛及菩薩，諸天悉證知，悲愍諸有情，汝應如壇軌，精勤善繪建，令行者學續，由進入及見，勝密曼陀羅，解脫一切罪，汝今安樂住，依此大樂乘，後死汝永無，汝出三有苦，到三有邊際，諸佛執金剛，今傳壽灌頂，三界法王位，汝定為其主，如離貪欲罪，三界更無餘，如是離貪欲，汝終不應為，汝受用欲事，但行無所畏，食五肉五露，亦護諸餘誓，不應害眾生，不應棄女寶，不應捨師長，三昧耶難違，由慧方便心，無少不應作，汝無罪莫畏，如如來所說，心意淨信金剛性，自誓依止無盡樂，少樂諸趣汝當到，金剛薩埵常住性，又諸如法得灌頂者，一切諸佛菩薩令增善故，以清淨心恆常憶念猶如愛子，法爾如是。」頂上掌傘蓋等六句，及「汝今成壇師」至「令行者學續」出《總續》中。彼前所作，如《總續》云：「如是灌頂已，令披新淨衣，供養花香等，供索及釧鐲。」此義如毳衣師說誦一切諸尊心咒咒弟子心，於右手上繫守護釧。其掌傘者，毳衣師說業金剛於頂上持傘。《總續》則云：「其次由師長，於頂上執傘，令其善合掌，旋繞曼陀羅。」此說師長擎傘，二說隨一皆可。答日迦跋師說，次於東門全身著地頂禮，俯首不起，以身供養師長。勝密曼陀羅者，<span class='corr'>入</span>何曼陀羅中灌頂，隨時應加其名，於彼曼陀羅投花後為見，以前為入，由入彼中，即離一切殺生等罪。故從今後乃至未證菩提，於人天中得歡喜住。如《鬘論》云：「由定不造罪業脫惡趣故，說決定受善趣安樂。由入彼而見故，汝等以後定無有死以汝已入此大解脫自性大樂金剛乘故。」此處《勝吉祥經》說云：「不入及不沒，全無畏受用。」希求餘乘意樂不能侵據名為不入，由此不墮餘乘而不退沒。受用，謂當修得金剛薩埵悉地，於三有苦悉無畏故。理謂由見壇及入壇，欲色有等無邊眾苦汝悉斷故。如《鬘論》云：「出三有苦，謂得法身，到三有邊，謂無邊有，即受用身，恆相續故。」榜師譯為：「為修三有際。」則是為彼灌頂之意。三昧耶者，《勝吉祥經》說眾多三昧耶。曼陀羅儀軌亦多有說者，《根本罪釋》<span class='corr'>已</span>廣解說。由一切佛，今為汝灌頂故。已得欲等三界法王之位，故名為主，即是自在欲界之主。定者由生不退種子，現成佛故。如《勝吉祥經》云：「今<span class='corr'>已</span>勝諸魔，入最勝城邑，汝等於今者，成佛定無疑。」於此所欲名欲，即金剛薩埵位，貪謂希求彼欲。「如離貪欲罪，三界更無餘。」謂捨菩提心也。是故教云：「汝終不應於所欲境金剛薩埵，捨離貪欲。」是《攝真實經》說。此處餘曼陀羅儀軌中說「摩訶三昧耶」等。義謂大誓，即是菩提心相貪欲金剛薩埵。「訶那」者謂摧壞，以彼三昧耶摧小乘菩提意樂。「泮」謂破裂。汝受用欲事者，慶喜藏說受用所欲金剛薩埵，餘師說是善巧方便受諸欲塵。「不應害眾生」乃至「三昧耶難違」出《結合經》。彼說依五甘露是密灌頂之三昧耶。此師說彼及食五肉則是共三昧耶。於成就殊勝智慧方便之瑜伽師，有眾多開許故，說「由慧」等兩句。此餘前後諸文，並出《勝吉祥經》。意淨信者，謂對師長諸佛心善淨信。金剛謂不可壞。自誓謂自諸尊。依止能授無盡安樂諸尊，謂當修習。汝雖生於少樂多苦趣中，亦能常得無罪安樂。此是《鬘論》所說，此上所釋，多依《勝吉祥經大疏》而說。慶喜藏說由何能令所化發生歡喜，即名慶慰。毳衣大師說名讚慰。如是弟子已得灌頂慶慰歡喜，應當依教奉行。</p>
<p>次如《結合》誦云：「我今生有果，我生具果利，今日生佛家，我今成佛子。」若馬若寶及可愛妻子等，隨力所能供養師長。亦可施食護摩及歡會等。</p>
</div>
<p class='juan'>密宗道次第廣論卷十四終</p>
</div><!-- end of div[@id='body'] -->
</body></html>