<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入中論善顯密意疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='commentary'><a id='mulu36' />
<p class='juan'>入中論善顯密意疏（卷十四）</p><p class="byline">宗喀巴大師造</p><p style="margin-left:2em">戌三　明十地功德分二，<span class='corr'>己</span>一　明初地功德，<span class='corr'>己</span>二　明二地至七地功德，<span class='corr'>己</span>三　明三淨地功德。今初</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『菩薩時能見百佛，得佛加持亦能知，此時住壽經百刼，</div>
<div class='lg-row'>亦能正入前後際，智能入起百三昧，能動能照百世界，</div>
<div class='lg-row'>神通教化百有情，復能往遊百佛土，能正思擇百法門，</div>
<div class='lg-row'>佛子自身現百身，一一身有百菩薩，莊嚴圍繞為眷屬。』</div>
</div></div>
<div class='div-commentary'><p>菩薩發勝義菩提心得初地時。一剎那頃，能見百佛，得彼百佛加持皆能了知。又住初地時，能住壽百刧。亦能正入前際後際各至百刧。此義謂智見能入前際後際百刧之事。又此大智菩薩，能入起百三摩地。又能動百世界，及能照百世界。又此菩薩能以神通教化成熟百有情，復能往遊百佛世界。又能正思擇百種法門。又此佛子，自身復能示現百身。於一一身有百菩薩莊嚴圍繞而為眷屬。</p>
<p style="margin-left:2em"><span class='corr'>己</span>二　明二地至七地功德</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『如極喜地諸功德，如是住於無垢地，當得功德各千種。</div>
<div class='lg-row'>餘五菩薩得百千，得百俱胝千俱胝，次得百千俱胝量，</div>
<div class='lg-row'>後得俱胝那由他，百轉千轉諸功德。』</div>
</p></div>
<div class='div-commentary'><p>如極喜地菩薩所得十二類功德，各有一百。轉入第二無垢地時，彼十二類功德，當得一千。其餘三地，四地，五地，六地、七地菩薩，如其次第，則得百千，百俱胝，千俱胝，百千俱胝，俱胝那由他百轉千轉，即百千俱胝那由他十二類功德也。</p>
<p style="margin-left:2em"><span class='corr'>己</span>三　明三淨地功德</p>
<p>八地以上所得功德，計算俱窮，當以微塵而數。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『住不動地無分別，證得量等百千轉，三千大千佛世界，</div>
<div class='lg-row'>極微塵數諸功德。』</div>
</p></div>
<div class='div-commentary'><p>住第八不動地菩薩，於人及法，都無實執分別。證得百千三千大千世界極微塵數，十二類功德。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『菩薩住於善慧地，證得前說諸功德，量等百萬阿僧祗，</div>
<div class='lg-row'>大千世界微塵數。』</div>
</p></div>
<div class='div-commentary'><p>菩薩住於第九善慧地，證得如前所說十二類功德，量等百萬阿僧祗三千大千世界極微塵數。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『且說於此第十地，所得一切諸功德，量等超過言說境，</div>
<div class='lg-row'>非言說境微塵數。』</div>
</p></div>
<div class='div-commentary'><p>於此第十地中所得如前所說之十二類功德，量等超過言說境非言說境，即不可說不可說轉佛剎極微塵數也。言且說者，謂十地菩薩之功德，猶不止如此所說者。故下文更述諸餘功德。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『一一毛孔皆能現，無量諸佛與菩薩，如是剎那剎那頃，</div>
<div class='lg-row'>亦現天人阿修羅。』</div>
</p></div>
<div class='div-commentary'><p>又此菩薩，能無分別示現化身，於自身一一毛孔，剎那剎那能各別。示現無量諸佛菩薩，各有無量菩薩而為眷屬。如是一一剎那頃，亦能於一一毛孔示現其餘天人阿修羅等，不相雜亂。亦字攝未說者。謂應以帝釋，梵王，護世，人王，聲聞，獨覺，如來等身教化之有情，即能任運示現帝釋等身而為說法。廣如十地經說應當了知。</p>
<p style="margin-left:2em">丙二　果地分五，丁一　初成正覺之相，丁二　建立身與功德，丁三　明變化身，丁四　成立一乘，丁五　成佛與住世。初又分二，<span class='corr'>戊</span>一　正義，<span class='corr'>戊</span>二　釋難。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『如淨虛空月光照，生十力地復勤行，於色界頂證靜位，</div>
<div class='lg-row'>眾德究竟無與等。』</div>
</p></div>
<div class='div-commentary'><p>譬如月光於淨虛空中能照耀一切眾生，如是<span class='corr'>已</span>得第十菩提心之菩薩，淨治能障佛法之冥闇，了知自身能得佛法。於能生十力佛地之前第十地時，為得佛地故，復更精勤修行。爾時世尊唯於色界頂摩<span class='corr'>醯</span>首羅天宮，證得最極寂靜無上智位。此位一切功德皆到究竟，以念住等一切功德，至此為極最勝妙故。此智復無與等，以無同此者故，更無過上者故。言唯於色界頂者，顯先未成佛，最初成佛者，必是色究竟天身。若先<span class='corr'>已</span>成佛，後示現成佛者，則欲界身亦可。此是波羅蜜多大乘規。諸佛世尊於色界頂初成佛時，唯於一剎那頃得一切種智。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『如器有異空無別，諸法雖別性無差，是故正知同一味，</div>
<div class='lg-row'>妙智剎那達所知。』</div>
</p></div>
<div class='div-commentary'><p>如瓶盤等器雖有無量差別，然徧於一切器皿之虛空，同是遣除障礙之所顯故，無餘差別。如是色受等法從因緣生，雖有無量差別不同。然彼等上自性不生之真實義，則無少許差異。是故當知此真實義唯是一味。此一味真實義，唯以一剎那智而正了知。故妙智世尊一剎那頃證得，通達一切所知之妙智也。</p>
<p style="margin-left:2em">戌二　釋難分二，<span class='corr'>己</span>一　敘難，<span class='corr'>己</span>二　解釋。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『若靜是實慧不轉，不轉而知亦非理，不知寧知成相違，</div>
<div class='lg-row'>無知者誰為他說。』</div>
</p></div>
<div class='div-commentary'><p>汝既安立自性不生為色等之真實義，又安立智慧能知於彼。若時安立自性不生之寂靜是真實義者，則於彼境應許智慧不轉。若於自性不生之真實義，智慧能轉，則彼智慧為見彼境是何行相。由全不見境之行相，故於真實義智慧不轉。若時智慧於境不轉，則說智慧知所知境亦不應理，何能遍知此真實義。由不遍知云知真義，不應道理。故不遍知境者寧是能知。成相違故。若能知真實義之心都無有生，則亦無有能知真實義之人，誰復為他所化，說我了知真實義行相如是耶。</p>
<p style="margin-left:2em"><span class='corr'>己</span>二　解釋分二，庚一　釋不證真實義難，庚二　釋無能知者難。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『不生是實慧離生，此緣彼相證實義，如心有相知彼境，</div>
<div class='lg-row'>依名言諦說為知。』</div>
</p></div>
<div class='div-commentary'><p>於此世間，若識隨彼境相而緣，即說此識了知彼境。如心生時具青境相，即說此心了知青境。如是若能緣智生，具真實義之行相，依名言諦亦可說為了知真實義。內識隨緣真實義行相之理，謂如自性不生是境之真實義，其能緣慧，亦具離自性生之行相。如水注水中。由緣彼境之行相，立為證真實義。故無所難之過失。釋論云：「故由假名立為通達真實義，實無少法能知少法，能知所知俱不生故。」假名之義，如頌云：「依名言諦說為知。」謂非由自性說為了知，是由假名立為了知。非說了知真實義，唯是假說也。言「實無少法」等，義謂：若唯現離戲論相不立為知，要現如青黃等相乃立為知，則定非有。如所緣境真實義是不生，其能緣慧亦具自性不生之行相也。如敵者說：慧不能現真實義之行相。若慧不現境相，則不於境轉。若不於境轉則不知彼境。若不知境，則說心能知彼，成相違失。其慧不現境相則不轉等，自宗亦許，不須解答。故唯破其慧不能現勝義諦相，說彼行相慧能現起。由現彼相，立為通達彼境，並舉喻為證。有說此宗，無有通達勝義諦之無分別智者，當知是謗最勝聖智。此云：「剎那達所知。」說證得一剎那頃能達一切所得之智。又說如所有智不現能知所知各別二相而知。故於諸佛了達如所有性與盡所有性之理，應善了解。茲當略說。未成正覺，一剎那慧，不能雙達各別有法與彼法性。彼二必須各別了達。若<span class='corr'>已</span>斷盡實執習氣成正等覺，恒常安住親證勝義諦之根本定中，永不起定。根本後得不復別起。如二諦論釋云：「以一剎那智，週遍所知輪。」離根本智，更無異體知盡所有性之後得智。是故當許唯以一智能知二諦一切所知。若時觀待法性成如所有智，則此智前一切二相皆悉寂滅。是故此智如水注水一味而轉。若時觀待有法成盡所有智，則有心境二相顯現。由<span class='corr'>已</span>拔除錯亂二相之習氣，故是於所見境不錯亂之二相，非錯亂二相。此不錯亂之理，餘處已廣說。又佛地中具有根本後得二智，如寶性論云：「慧智及解脫，光明照耀淨，無異故如日，光明照耀等。」疏云：「佛身出世無分別慧，能破除所知勝真實義之黑暗故，如同光明。其後得見一切所知之智，遍一切種所知事轉故，如同照耀。」出世無分別慧即根本智。彼是觀待真實義而立，即破除等義。言後得之後，非從根本定起，時間前後之後，是由根本定力所得或所生之義。言「遍一切種所知」等義，謂彼後得智，是由遍緣一切盡所有性而立也。故觀待有法則非如所有智，觀待法性則非盡所有智。若能善解此義，則於二諦論云：「由離徧計性，所現唯緣生，一切種妙智，現見此一切。」又云：「若能知所知，自體皆不見，爾時相不生，堅住故不起。」此說諸佛現見一切盡所有性，又說能知所知以二相理皆無所見。餘諸大論師亦多作是說。不須強解謂：「能知所知都無所見，是依佛本分而說。現見一切所知，是就眾生分上而說。無有佛地所攝之智。」即佛一智觀待二境，有二了達之相，無少相違也。</p>
<p>若爾前云：「由於諸法見真妄，」等所明二諦之相，與此建立應成相違。曰：無違。前說二諦相，是依總義而立。此說佛智見境之相，與十地以下皆悉不共，是依別義而立也。諸佛見境之相，總略言之，若是見真理智正量所得，要待彼境方成理智正量者，是勝義諦相。世俗諦相由此可知。若是如所有智所得，要待彼境方成如所有智，及是盡所有智所得要待彼境方成盡所有智。如是觀待各別境界，立為見勝義世俗之相，亦當了知。復當憶念，前文觀察自證分，應不應理之自宗也。</p>
<p style="margin-left:2em">庚二　釋無能知者難分二，辛一　正義，辛二　明理。今初</p>
<p>又汝說云：「若無知者，誰復為他說真實義行相如是耶？」今當解釋。佛地親證真實義智，與境自性不生勝義，雖是一味而轉。然諸世間亦非不能了知真實。此中難義，是謂智與真實恒一味轉，則無具說法分別之說者，既無說者，則不說法。下文答云：「雖無分別，說法亦應理故。」為答此難，頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『百福所感受用身，化身虛空及餘物，彼力發音說法性，</div>
<div class='lg-row'>世間由彼亦了真。』</div>
</p></div>
<div class='div-commentary'><p>諸佛住何色身親證法界法身。佛此色身，是由無量福德資糧之所感得，具足不可思議種種妙色。是諸菩薩受用法樂之因，名受用身。由此色身發出法音演說諸法真實義。世間眾生是聞法之法器，即能無倒了知真實也。不但百福所感之報身能作是事，即此報身加持之化身，及由化身之力，從虛空中及餘草木壁崖等無心之物，亦能發出法音演說諸法真實，令諸眾生了知真實義也。</p>
<p style="margin-left:2em">辛二　明理</p>
<p>諸無分別心心所法，於說法時現前既無發起作用，云何能為說法作用之因？當舉外喻以明此義。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『如具強力諸陶師，經久極力轉機輪，現前雖無功用力，</div>
<div class='lg-row'>旋轉仍為瓶等因。如是佛住法性身，現前雖然無功用，</div>
<div class='lg-row'>由眾生善與願力，事業恒轉不思議。』</div>
</p></div>
<div class='div-commentary'><p>譬如世間具有強力之陶師，由經久時極力旋轉其機輪。次彼陶師雖現前不起轉動機輪之功力，亦見彼輪旋轉不停成為瓶等之因。如是諸佛住法性身成正覺時，如摩尼珠及如意樹，現前雖無分別功用，然由眾生善根成熟應從佛所聽聞是法，及由諸佛昔為菩薩時發廣大願牽引之力。故佛事業恒轉不息極不可思議也。發願之相，謂如諸佛隨順機宜利益眾生，安住法界剎那不動，調伏眾生而不失時。願我亦當能如是也。拏錯譯本中於此處引有經證。</p>
<p style="margin-left:2em">丁二　建立身與功德分二，<span class='corr'>戊</span>一　建立身，<span class='corr'>戊</span>二　建立十力功德。初又分三，<span class='corr'>己</span>一　法身，<span class='corr'>己</span>二　受用身，<span class='corr'>己</span>三　等流身。今初</p>
<p>今當說法身頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『盡焚所知如乾薪，諸佛法身最寂滅，爾時不生亦不滅，</div>
<div class='lg-row'>由心滅故唯身證。』</div>
</p></div>
<div class='div-commentary'><p>佛智本性身由智慧火，盡焚一切如同乾薪之二相所知境。即如所知自性不生行相而轉。故智慧自性不生行相之寂滅真實義即是諸佛之法身。能斷金剛經依此義云；「應觀佛法性，即導師法身，法性非所識，故彼不能了。」此說諸佛於一切時安住法性，即是導師之勝義法身，又此法性，亦非二相之理所能識也。</p>
<p>爾時此真實義法身，不生不滅。經依如是義云：「曼殊室利，當知不生不滅，即是如來增語。」如是佛地妙智所緣真實義中，分別心心所畢竟息滅不轉。無分別智與真實義，如水注水無可分別。故世俗安立，唯由報身證彼佛果也。拏錯譯本，引不退轉輪經。心滅之義，顯句論云：「經云：云何勝議諦，謂尚非心所行，況諸文字。此謂無分別。」此說無心之行為無分別。此處釋論解寂滅義謂離心心所已，雖是寂滅然亦能作利眾生事，舉如意樹及摩尼珠喻。其後又云：「此身雖無分別，如如意樹及摩尼珠。」亦明顯說是離分別心心所法。故引此文證佛無智慧。實乃未達論義，妄興毀謗也。</p>
<p style="margin-left:2em"><span class='corr'>己</span>二　受用身</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『此寂滅身無分別，如如意樹摩尼珠，眾生未空常利世，</div>
<div class='lg-row'>離戲論者始能見。』</div>
</p></div>
<div class='div-commentary'><p>此親證法身之受用身，由離分別心心所故，是寂滅身。此身雖無分別，然亦能作利眾生事。如如意樹及摩尼珠，雖無分別亦為成辦眾生欲樂之因。又此報身，為利一切眾生故，盡未來際常久住世。是故當知世界未空，虛空未盡，諸佛唯為饒益有情安住世間。又此報身，唯諸久修二種資糧已得離諸戲論無垢慧鏡之地上菩薩，始能現見。餘有戲論諸異生類則不能見。歸依七十頌云：「諸佛妙色身，相好極熾然，眾生隨自解，執為種種身。無量福資糧，所生彼色身，十地諸佛子，始能快先覩，此身受法樂，則是諸佛行。」</p>
<p style="margin-left:2em"><span class='corr'>己</span>三　等流身分三，庚一　於一身及一毛孔示現自一切行，庚二　於彼示現他一切行。庚三　隨欲自在圓滿。今初</p>
<p>由佛法身，或由上述色身之力，離前受用身外，起餘化身。即是法報等流果身，此身唯以調伏眾生因緣而起，為顯此身威力差別亦不可思議。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『能仁於一等流身，同時現諸本生事，自身雖<span class='corr'>已</span>久遷滅，</div>
<div class='lg-row'>明了無雜現一切。』</div>
</p></div>
<div class='div-commentary'><p>能仁於一法報等流色身，為欲示現無始生死以來一切本生事故，自本生事雖久<span class='corr'>已</span>遷滅。然能同時明了無雜，任運示現一切本事，如明鏡中現眾色像。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『何佛何剎能仁相，諸佛身行威力等，聲聞僧量如何行，</div>
<div class='lg-row'>諸菩薩身若何等，演說何法自若何，如何聞法修何行，</div>
<div class='lg-row'>作何布施供佛等，於一身中能普現。如是持戒修忍進，</div>
<div class='lg-row'>禪定智慧昔諸生，彼等無餘一切行，於一毛孔亦能現。』</div>
</div></div>
<div class='div-commentary'><p>又佛世尊昔行布施波羅蜜多時，為於何佛所，作何供事。於何等佛剎，如吠琉璃寶等為地，縱橫相等。其土有情如何莊嚴。能仁於彼如何示現出胎等相。諸佛身相，勝行，勢力，復若何等。諸佛眷屬聲聞僧伽若干數量，彼於正法如何修行成為僧伽。又彼佛土諸菩薩眾相好嚴身，如何受用衣服，飲食，房舍等事。演說何法，為說三乘抑說一乘。自於彼土，為生婆羅門等何等種姓，成就智慧，在家，出家，復若何等。聞正法<span class='corr'>已</span>受何學處若滿非滿。修習何種菩薩大行。於諸佛所，及諸菩薩，聲聞等所，衣服，飲食，珍寶等物，作何布施，經幾許時，供何數量。如是一切於一身中能普示現。如現修行布施波羅蜜多本事。如是往昔修學持戒，忍辱，精進，禪定，智慧波羅蜜多時。昔諸本生事，一切無餘，於一身中亦能普現。又非但能於一身普現一切本生事跡。即於一毛孔中亦能普現一切諸行也。</p>
<p style="margin-left:2em">庚二　於彼示現他一切行</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『諸佛過去及未來，現在盡於虛空際，安住世間說正法，</div>
<div class='lg-row'>救濟苦惱眾生者，從初發心至菩提，一切諸行如<span class='corr'>已</span>行，</div>
<div class='lg-row'>由知諸法同幻性，於一毛孔能頓現。』</div>
</p></div>
<div class='div-commentary'><p>諸佛世尊，若<span class='corr'>已</span>過去，若尚未來，若現在世，盡虛空際，安住世間演說正法，救濟苦惱諸眾生者，從初發心，至證菩提，三世諸佛一切諸行，如<span class='corr'>已</span>所行，於一毛孔皆能頓現。通常幻師以咒藥力，尚能於自身中示現情器種種行相。何況諸佛菩薩，<span class='corr'>已</span>知諸法本性與幻事性全無差別，復經多刧修習彼義。豈不能現彼諸幻事。是故智者，誰仍不了是義，或似了知而反生疑。當由此喻增上信解。</p>
<p>如自諸行與諸佛行，於一毛孔皆能頓現。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『如是三世諸菩薩，獨覺聲聞一切行，及餘一切異生位，</div>
<div class='lg-row'>一毛孔中皆頓現。』</div>
</p></div>
<div class='div-commentary'><p>如是三世菩薩，獨覺，聲聞，一切諸行。及餘異生位一切諸行，於一毛孔中亦皆能頓現。</p>
<p style="margin-left:2em">庚三　隨欲自在圓滿</p>
<p>已說三身圓滿，次顯雖無分別而得隨欲自在圓滿。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『此清淨行隨欲轉，盡空世界現一塵，一塵遍於無邊界，</div>
<div class='lg-row'>世界不細塵不粗。』</div>
</p></div>
<div class='div-commentary'><p>佛離一切垢清淨妙行隨欲而轉。能於一微塵境上，示現盡量虛空際一切世界，及現一微塵遍於無邊一切世界。然彼一塵亦不加大，一切世界亦不減小。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『佛無分別盡來際，一一剎那現眾行，盡贍部洲一切塵，</div>
<div class='lg-row'>猶不能及彼行數。』</div>
</p></div>
<div class='div-commentary'><p>佛無分別盡未來際，於一一剎那示現種種妙行。盡贍部洲所有一切微塵數量，猶不能及彼一剎那諸行數量。前頌依處增上說，此頌依時增上說。</p>
<p style="margin-left:2em">戌二　建立十力功德分四，<span class='corr'>己</span>一　略標十力，<span class='corr'>己</span>二　廣釋十力，<span class='corr'>己</span>三　一切功德說不能盡，<span class='corr'>己</span>四　知深廣功德之勝利。今初</p>
<p>佛地是由十力所顯，故當略說少分差別。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『處非處智力，如是業報智，知種種勝解，種種界智力，</div>
<div class='lg-row'>知根勝劣智，及知遍趣行，靜慮解脫定，等至等智力，</div>
<div class='lg-row'>宿住隨念智，如是死生智，諸漏盡智力，是謂十種力。』</div>
</div></div>
<div class='div-commentary'><p>能仁十力，謂處非處智力，如是知業異熟智力，了知種種勝解智力，種種界智力，如是了知根勝劣智力，遍趣行智力，靜慮解脫等持等至等智力，宿住隨念智力，如是死生智力，漏盡智力。是謂十力。</p>
<p style="margin-left:2em"><span class='corr'>己</span>二　廣釋十力分二，庚一　釋處非處智等五力，庚二　釋遍趣行智等五力。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『彼法定從此因生，知者說此為彼處，違上非處無邊境，</div>
<div class='lg-row'>智無礙著說名力。』</div>
</p></div>
<div class='div-commentary'><p>若彼果法定從此因法生，知者諸佛，即說此因為彼果之處。如從不善業生不可愛果，從聖有學道得涅槃等。若與上說相違，名為非處，如從善業生不可愛果，已得見道猶隨業力受第八生，皆無是處。如是處非處境無量無邊，佛智無礙著轉，說名處非處智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『愛與非愛違上相，盡業及彼種種果，智力無礙別別轉，</div>
<div class='lg-row'>遍三世境是為力。』</div>
</p></div>
<div class='div-commentary'><p>愛謂善業，非愛謂不善業，是為不雜二業。與上相違謂諸雜業。能盡有漏業者謂無漏業，及彼諸業種種果報。智無礙著別別而轉，遍於三世所攝一切業果等境。是為業異熟智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『貪等生力之所發，有劣中勝種種欲，餘法所覆諸勝解，</div>
<div class='lg-row'>智遍三世名為力。』</div>
</p></div>
<div class='div-commentary'><p>貪字亦表嗔等煩惱。等字等取信等諸法。生即種子。由彼種子之力，所發欲解，此有下劣，中等，殊勝極不相同之種種欲解。又彼欲解種子雖被餘法諸行之所覆蔽。然佛妙智遍三世轉了達一切欲解。名為種種勝解智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『諸佛善巧界差別，眼等本性說名界，正等覺智無邊際，</div>
<div class='lg-row'>遍諸界別說名力。』</div>
</p></div>
<div class='div-commentary'><p>諸佛善巧一切界之差別，謂眼根等，等攝耳至意為六根，色至法六塵，眼識至意識六識。說彼之內空等本性名界。正等覺智。遍於一切界差別轉，說名種種界智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『徧計等利說名勝，處中鈍下名為劣，眼等互生偕了達，</div>
<div class='lg-row'>種智無礙說為力。』</div>
</p></div>
<div class='div-commentary'><p>虛妄增益之徧計，於生貪等有自在力，故名為根。等攝信等諸根，其最利者說名勝根，其處中根與鈍下根，說名劣根，眼等二十二根，及諸根互能生果。一切種智於彼一一根性皆甚了達，無礙著轉，說為根勝劣智力。</p>
<p style="margin-left:2em">庚二　釋遍處行智等五力</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『有行趣佛亦有趣，獨覺聲聞二菩提，天人鬼畜地獄等，</div>
<div class='lg-row'>智無障碍說為力。』</div>
</p></div>
<div class='div-commentary'><p>頗有行道能趣佛果。有行能趣獨覺菩提。有行能趣聲聞菩提。有行能趣天，人，餓鬼，畜生，地獄諸趣。等字顯示，正定邪定等種種諸行。於彼一切智無障礙，說為遍趣行智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『無邊世界行者別，靜慮解脫奢摩他，及九等至諸差別，</div>
<div class='lg-row'>智無障礙說名力。』</div>
</p></div>
<div class='div-commentary'><p>無邊世界中，行者各差別。如四靜慮，八解脫，奢摩他等持，及九次第等至，與雜染清淨無邊差別。佛智於彼一切均無滯礙，說名雜染清淨智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『過去從癡住三有，自他一一有情生，盡情無邊并因處，</div>
<div class='lg-row'>彼彼智慧說為力。』</div>
</p></div>
<div class='div-commentary'><p>始從愚癡展轉傳來，於過去世住三有中。隨念自他一一有情一切生事盡有情數無有邊際。并念其因，並念相貌，謂念自他如是色類。並念處所，謂念從彼處沒來生此處。於彼一切隨念境上。所有彼彼無障礙智，說為宿住隨念智力。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『盡虛空際世界中，一一有情死生時，於彼多境智遍轉，</div>
<div class='lg-row'>清淨無礙說名力。』</div>
</p></div>
<div class='div-commentary'><p>盡虛空邊際諸世界中，諸有情類，一一有情死時，生時，由種種業感種種果。佛清淨智於彼眾多境界，無障礙轉，說名死生智力。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『諸佛一切種智力，速斷煩惱及習氣，弟子等慧滅煩惱，於彼無礙智名力。』</div>
</p></div>
<div class='div-commentary'><p>諸佛由行一切種智之力。永斷貪等一切煩惱及諸習氣。聲聞弟子與獨覺輩，以無漏慧滅諸煩惱。佛智於彼無障無礙，是名漏盡智力。言速者，顯示佛智一剎那頃，最細習氣盡皆斷除。</p>
<p>此中所言煩惱習氣，釋論云：「若法於心染著，薰習，隨逐而轉，是名習氣。煩惱邊際，薰習根本，習氣，是諸異名。」聲聞獨覺雖斷煩惱，然不能斷除習氣。釋論云：「無明習氣，能障了達所知。」此說習氣是所知障。此宗許法我執是煩惱障。故所知障，當是二取錯亂習氣。龍猛師徒於餘論中皆未明說何為所知障。故當依止此論所說也。釋論又云：「無明與貪等習氣，唯一切種智於成佛時，始得永斷。非餘能斷。」故餘處說二乘阿羅漢與八地菩薩，斷盡一切煩惱種子。當知彼煩惱種子與此處所說煩惱習氣，亦非一事。又此習氣係最微細之品。十地最後心無間道現起，同時息滅。而成最初解脫道時，即是佛智第一剎那。故說以一切種智力斷除習氣也。如是說此諸力知一切所知者，是現前知。以佛之現量，不現而知不應道理，故是現起而知。又不現行相而知，非此宗義。六十正理論釋中已明了宣說。故亦非是由現見現在之力。而兼知去來也。例如今日於現在時，觀待此時之去來非有。雖於此時不量去來。然了知今日智，即能了知去來一切亦不相違。譬如種子，雖不生種子時之芽，然種子生芽全不相違也。</p>
<p style="margin-left:2em"><span class='corr'>己</span>三　一切功德說不能盡</p>
<p>諸佛所有一切功德，假使諸佛加持壽量，經無數刧不作餘事，專一汲汲演說功德，猶不能盡。況諸菩薩，尤況二乘，豈能了知宣說，諸佛所有一切功德。當以譬喻顯示此義。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『妙翅飛還非空盡，由自力盡而回轉，佛德無邊若虛空，</div>
<div class='lg-row'>弟子菩薩莫能宣，如我於佛眾功德，豈能了知而讚言，</div>
<div class='lg-row'>然由龍猛已宣說，故我無疑述少分。』</div>
</p></div>
<div class='div-commentary'><p>如妙翅鳥王翅翎豐廣仗承風力，善能致遠。彼向虛空極力飛去。後飛還時，非緣虛空已盡而還。是由彼久飛自力用盡而回轉，如是諸佛功德無量無邊廣如虛空，聲聞弟子，及諸獨覺，并入大地諸菩薩眾，不能盡說而自退止。此亦非由佛德已盡故止，是因自己慧力已盡而止也。由佛功德說不能盡，如我作釋者，於佛功德，豈能了知而讚說耶？我以自力雖全不知諸佛功德。然我無疑竟能略說少分功德者，是因龍猛菩薩已說此等功德，我是依彼而說。</p>
<p style="margin-left:2em"><span class='corr'>己</span>四　知深廣功德之勝利</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『甚深謂空性，餘德即廣大，了知深廣理，當得此功德。』</div>
</p></div>
<div class='div-commentary'><p>總此論中顯示諸佛甚深廣大二種德。甚深者，謂空性法身，及因位行位之空性。其餘十一地之功德及所說十力等，即廣大功德。若善了知如斯甚深廣大功德之理，依義修習，當能證得此二種功德。</p>
<p style="margin-left:2em">丁三　明變化身</p>
<p>諸佛化身，是諸聲聞獨覺菩薩共同境界，共同方便。隨其所應，亦是諸異生境界。是能成辦善趣等因。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『佛得不動身，化重來三有，示天降出胎，菩提轉靜輪，</div>
<div class='lg-row'>世有種種行，為多愛索縛，佛以大悲心，咸導至涅槃。』</div>
</div><p style="margin-left:3em;text-indent:-1em">（原文四句六十字）</p>
</div>
<div class='div-commentary'><p>諸佛已得安住真實永無動搖之法身，現諸化身重來三有，示現從兜率天降，及出胎等，父母妻子繫屬之相。又現證大菩提，適應諸根，轉妙法輪令往寂靜涅槃大城。世界有情，有種種界行，復為眾多愛索所縛。佛以大悲心，不顧名利等，盡行引導安立於大般涅槃。</p>
<p style="margin-left:2em">丁四　成立一乘</p>
<p>已說三身建立，次明於一乘中，佛說三乘是密意教。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『離知真實義，餘無除眾垢，諸法真實義，無變異差別。</div>
<div class='lg-row'>此證真實慧，亦非有別異，故佛為眾說，無等無別乘。』</div>
</div><p style="margin-left:3em;text-indent:-1em">（原文四句）</p>
</div>
<div class='div-commentary'><p>離了知諸法真實義，更無餘法能除一切二障垢染。諸法真實義亦無不同之變異差別。故此證真實義之智慧，緣境行相亦無別異。故佛能仁，為諸眾生，宣說無餘能等全無差別之一乘。經云：「迦葉，由知一切法平等性故而般涅槃。此唯有一無二無三。」龍猛菩薩亦云：「由法界無別，故乘無差別，佛說三乘者，為導諸有情。」</p>
<p>此說：若不通達真實義，則不能盡斷一切煩惱。諸法真實義復無最大差殊。故有處說，往涅槃城，有達不達真實義之因乘差別。及說斷盡煩惱證涅槃已，不復更學餘乘之果乘，有多乘者，當知是為引導眾生而說。若能善解此義，則經說二乘不證法無我之密意，亦能了解。</p>
<p>若得涅槃後，不復更學餘乘。此大涅槃唯有一乘，云何經說二乘亦能般涅槃耶？曰：此是密意語言。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『眾生有五濁，能生諸過失，故世界不入，甚深佛行境，</div>
<div class='lg-row'>然由佛善逝，具智慧方便，昔曾發誓願，度盡諸有情。』</div>
</div><p style="margin-left:3em;text-indent:-1em">（原文四句）</p>
</div>
<div class='div-commentary'><p>由諸眾生，有刧濁，見濁，煩惱濁，眾生濁，壽命濁等五濁，能為發生諸大煩惱過失之因，使其身心都無堪能。由此能壞勝上勝解，障求佛智。是故世界眾生，於佛甚深難測行境，不能趣入。然由諸佛善逝，具足調伏眾生之巧便妙智，及不忘失利益眾生之大悲方便。復由往昔行菩薩道時，曾發誓願，願我度盡一切有情，決定當以他種方便，成滿斯願也。</p>
<p>由諸眾生有多障緣障入大乘。復應大乘諸眾生，安立涅槃。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『以是如智者，導眾赴寶洲，為除眾疲乏，化作可愛城。</div>
<div class='lg-row'>佛令諸弟子，意趣寂滅樂，心修遠離<span class='corr'>已</span>，次乃說一乘。』</div>
</div><p style="margin-left:3em;text-indent:-1em">（原文四句）</p>
</div>
<div class='div-commentary'><p>法華經說，如大商主具足智慧，引導眾人赴大海寶洲之時，為除眾人行久之疲乏故，於未到寶洲之中間，化作可愛城邑，令眾休息。如是諸佛世尊，於未到大乘之此岸，示以能得大乘之方便，令聲聞弟子及獨覺人，心意暫趣寂滅樂故，宣說二乘。待彼修心，已能遠離生死煩惱，次乃宣說唯一大乘。彼等亦當如佛世尊，圓滿資糧而得佛果。成立一乘，集經論云：「唯有一乘，無量經中皆宣說故。」如彼應知。</p>
<p style="margin-left:2em">丁五　成佛與住世分二，戊一　釋成佛時，戊二　釋住世時。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『十方世界佛行境，如其所有微塵數，佛證菩提刧亦爾，</div>
<div class='lg-row'>然此秘密未嘗說。』</div>
</p></div>
<div class='div-commentary'><p>十方所有一切世界，唯有佛所行境，如其中所有一切微塵之數量。佛證最殊勝大菩提之刧數亦有爾許。雖然，昔未集善根者，極難信解，故佛於此秘密，未嘗宣說。若能增上信解，即得無量福德資糧，故此言之。疏云：「此因一切諸佛同一法身，故作是說。若不爾者，則無餘佛出世矣。」此說非理，釋論說是依示現化身說故。疏又云：「言現化身因，意說法身。」此亦非理。若許證法身之量，有爾許時，亦犯無餘佛出世之過失。若一切佛同一法身，則前佛成佛時，其未成佛者，於成佛時所當得之法身，應<span class='corr'>已</span>先得。極相違故。以是當知，此是說證菩提之數量。然非說成佛後之時量，是說成佛<span class='corr'>已</span>後，化身重現成菩提之數量。拏錯譯為：「佛境諸剎遍十方，如彼所有微塵數，佛亦當成大菩提。」較為妥善。若不作是解，而照疏中所說，正是本論所指不可說此秘密之機也。</p>
<p style="margin-left:2em">戊二　釋住世時</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『直至虛空未變壞，世間未證最寂滅，慧母所生悲乳育，</div>
<div class='lg-row'>佛豈入於寂滅處。』</div>
</p></div>
<div class='div-commentary'><p>諸佛未來之壽量，直至虛空無為未曾變壞，一切世間眾生未證最寂滅之佛果，而無盡期。蓋諸佛係從般若波羅蜜多佛母所生，由大悲乳母之所養育，豈能入於一向寂滅處耶？</p>
<p>諸佛為利濟無邊無際一切有情其大悲心，行相云何？頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『世間由癡噉毒食，如佛哀愍彼眾生，子毒母痛亦不及，</div>
<div class='lg-row'>以是勝依不入滅。』</div>
</p></div>
<div class='div-commentary'><p>諸世間人，由愚癡過失增上力故，貪著五欲如噉毒食。以是能生大苦之因，名雜毒食。如佛哀愍彼食毒眾生之量。設使慈母，見自愛子誤噉毒食，所生之悲痛，亦不能及佛也。是如諸佛為最勝依怙，終不入於一向寂滅。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『由諸不智人，執有事無事，當受生死位，愛離怨會苦，</div>
<div class='lg-row'>并得罪惡趣，故世成悲境，大悲遮心滅，故佛不涅槃。』</div>
</div><p style="margin-left:3em;text-indent:-1em">（原文四句）</p>
</div>
<div class='div-commentary'><p>由諸世人不知真實義，凡執有實事，深信業果，能生人天者，決定當受生死位苦，亦定當受愛別離苦，怨憎會苦。其執無因果事成就邪見者，則當墮於諸罪惡趣地獄等中，亦定當受前說眾苦。故諸世人成為大悲所愍之境。由大悲力遮世尊心不趣寂滅。是故世尊常住世間不般涅槃。</p>
<p style="margin-left:2em">乙三　如何造論之理</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『月稱勝苾芻，廣集中論義，如聖教教授，宣說此論義。』</div>
</p></div>
<div class='div-commentary'><p>如是無倒解釋龍猛菩薩意趣之論義，是月稱苾芻，廣集中觀論義，如了義諸經聖教，及龍猛菩薩之教授而解說也。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『如離於本論，餘論無此法，智者定當知，此義非餘有。』</div>
</p></div>
<div class='div-commentary'><p>如離中觀諸論，餘論典中未有無倒宣說此空性法者。如是智者決定當知，我等此中所說論義，如空性法，亦是餘論所未有者。釋論云：「是故有中觀師謂經部與薩婆多部所說勝義，諸中觀師許為世俗。當知此說是未了知中論之真實義。以出世法與世間法相同，不應理故。」此顯自宗許為名言有者，皆是無自相法。故小乘二部於許有自相上一切建立。自宗非但勝義中不許有，即名言中亦不許有。於是當知此宗非但不共唯識，即與解釋龍猛提婆意趣之餘中觀師宗亦不相共。然此論師許佛護釋堪為完量，故非譏彼。靜天菩薩與此師宗極相符順。由此，於名言中亦不許有自相，而能安立二諦。故有多種不共善說，如不許自續及阿賴耶識等。辨了不了義等論中皆已廣說，此不煩贅。有說出世法，為越出世間名言之他宗，世間法為自宗者，與釋論相違。釋論說：「棄捨此出世法，」故當反上而說。世間與出世之義，是如實知不知真實義也。</p>
<p>由此解釋龍猛菩薩意趣不共他故。其不知菩薩意趣，不解經論真實義者。但聞宣說空性之文字，便深生怖畏，遂即棄捨此出世法。今為無倒顯示中論之真義，故造此入中論。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『由怖龍猛慧海色，眾生棄此賢善宗，開彼頌蕾拘摩陁，</div>
<div class='lg-row'>望月稱者心願滿。』</div>
</p></div>
<div class='div-commentary'><p>龍猛菩薩通達甚深空性之慧海，極廣難測顏色黝黑，見者恐怖。故唯識師等眾生，皆遠棄龍猛此賢善宗義。然中觀論如拘摩陁花之蓓蕾，諸企望月稱開放彼花者，今皆滿其心願矣。釋論云：「若謂上座世親，陳那，護法等諸造論者。彼等是否，聞文生怖，棄捨無倒顯示緣起義耶？即作是答。」世親陳那等論中。雖皆是解釋唯識宗義。然彼諸師究竟何所許。如我等凡愚，實難揣測也。</p>
<p>又此甚深空義，誰能通達？頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『前說深可怖，多聞亦難解，唯諸宿習者，乃能善通達，</div>
<div class='lg-row'>由見[乳-孚+月]造宗，如說有我教，故離此宗外，莫樂他宗論。』</div>
</div><p style="margin-left:3em;text-indent:-1em">（原文四句）</p>
</div>
<div class='div-commentary'><p>如前所說甚深真實義。極可恐怖。唯諸眾生曾於宿世樹殖增上勝解空性之習氣者，由久修習故，乃能決定通達。此處拏錯譯云；「現見於外道惡論執為真實者，由宿因力故亦能通達空性。」較跋曹所譯為善。如諸外道若昔無信解空性之習氣，即使暫斷對法所說。唯除有頂，其餘三界之煩惱現行，能別創立宗派者。然於佛說勝義空性不能信解。如是彼諸論師，多聞聖教，終難了解此甚深義。除中觀宗，由見他宗解說勝義之理，未得佛意，唯由[乳-孚+月]造。如同宣說有人我之邪教。故離此中觀宗外，於他論師所許論宗，當捨歡喜之心。以他隨意所創宗義不足為奇。唯自能增上信解空性正見，最為希有。</p>
<p style="margin-left:2em">乙四　迴向造論之善</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『我釋龍猛宗，獲福遍十方，惑染意藍空，皎潔若秋星，</div>
<div class='lg-row'>或如心蛇頂，所有摩尼珠，願普世有情，證真速成佛。』</div>
</div><p style="margin-left:3em;text-indent:-1em">（原文四句）</p>
</div>
<div class='div-commentary'><p>我以教理顯釋龍猛大阿闍黎之賢善宗義，所獲廣大福德，遍十方際，此於煩惱所染心意如蔚藍色之虛空中，最為皎潔如同秋星。或如造者心蛇頂上之摩尼寶珠。今仗此力，維願一切世間有情，如實通達甚深真理，速趣如來普光明地。</p>
<p style="margin-left:2em">甲四　結義分二，乙一　何師所造，乙二　何人所譯。今初</p>
<p>入中論頌，是薩曼達國，光顯龍猛深廣理趣，證持明位，得如幻定，住無上乘，成就逆品不可奪之殊勝智悲，能於所畫乳牛[殼/牛]乳，破除有情實執之月稱大阿闍黎，著作圓滿。</p>
<p style="margin-left:2em">乙二　何人所譯</p>
<p>迦濕彌羅聖天王時，印度底拉迦迦拉沙論師，與西藏跋曹日稱譯師，於迦濕彌羅國無比大城寶密寺中，依迦濕彌羅本翻譯。後於拉薩惹摩伽寺，印度金鎧論師序與前譯師，依照東印度本，善加校改，講聞決擇。此中所列，與釋論中，造論序翻譯序相同者，是將別譯本頌與釋論中之合本頌，合并校對而序也。</p>

<div class="lg regular" style="margin-left:0em;"><div class='lg-row'>一切尊經心要義，離邊中道深緣起，遠離二邊如實解，</div>
<div class='lg-row'>謂佛授記聖龍猛。彼最勝宗聖天意，智者造釋有多種，</div>
<div class='lg-row'>圓滿釋者謂佛護，月稱論師與靜天。合三大士所許門，</div>
<div class='lg-row'>要義盡決文句到，以此善說今應成，最勝宗義淨無垢。</div>
<div class='lg-row'>北方雖多信此宗，然不能分清微理，無福信解深義者，</div>
<div class='lg-row'>反謗此宗自不解。為除所見諸垢染，為善根者顯深道，</div>
<div class='lg-row'>並願我於一切生，不離此道故解釋。由此勤勞所生善，</div>
<div class='lg-row'>普願眾生達深義，一切晝夜勤修習，諸佛菩薩常歡喜。</div>
</div><p>入中論善顯密意疏，初由善吉祥大善知識，供四十兩銀曼荼羅。復由眾多信解此法，慧力殊勝之大善知識，殷誠勸請，造一文義明顯，總義決斷，廣解釋論諸難處之大疏。大中觀行者，多聞苾芻，東宗喀巴善慧稱吉祥，造於格敦寺尊勝洲。</p>
</div></div>
<p class='juan'>入中論善顯密意疏卷十四終</p>
<div class='div-w'><p>中華民國三十一年三月三十日　　譯於縉雲山編譯處</p>
</div>
</div><!-- end of div[@id='body'] -->
</body></html>