<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入中論善顯密意疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>入中論善顯密意疏（卷十三）</p><p class="byline">宗喀巴大師造</p>
<div class='div-other'><a id='mulu31' />
<p class='h1'>釋第六勝義菩提心之十</p>
<div class='div-commentary'><p style="margin-left:2em">壬三　說彼所成空性之差別分二，癸一　略標空性之差別，癸二　廣釋彼差別義。今初</p>
<p>今為宣說空性差別，頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『無我為度生，由人法分二，佛復依所化，分別說多種。</div>
<div class='lg-row'>如是廣宣說，十六空性<span class='corr'>已</span>，復略說為四，亦許是大乘。』</div>
</div></div>
<div class='div-commentary'><p>諸法無自性之無我，佛說為二，謂人無我，及法無我。此二分別之理，非由人法上所無之我，有所不同故分為二。以所無之我，同是有自性故。是由所依有法，有蘊等法與補特伽羅之差別而分也。何故宣說彼二？為度二乘眾生解脫生死故，說人無我。為度菩薩眾生得一切種智故，說二無我。如前所說聲聞獨覺，雖亦能見緣起寔性，然彼不能由無量門，經無量功，圓滿修習法無我義。僅有斷除三界煩惱種子之方便，亦可說彼等圓滿修習補特伽羅無自性之人無我。雖無以無邊道理破除補特伽羅實有之智慧，然圓滿修煩惱種子之對治，未圓滿修所知障之對治。</p>
<p>如是二種無我，世尊復依所化種種意樂，分別說為多種。如般若經中，已廣宣說十六空性之差別，復略說為四種。亦許彼等即是大乘。如是略分為二，中分為四，廣分為十六種。如經云：「復次善現，菩薩摩訶薩大乘相者。謂內空，外空，內外空，空空，大空，勝義空，有為空，無為空，畢竟空（藏文為離邊空）無際空，無散空，本性空，一切法空，自相空。不可得空，無性自性空。」廣說十六空已，復說四空。如云「復次善現，有性由有性空，無性由無性空，自性由自性空，他性由他性空。」又說此諸空性，名為大乘。若空不空，都無少許自性。如是空性行相各別，唯約世俗而說。如中論云：「若有不空性，則應有空法，寔無不空法，何得有空法。空則不可說，非空不可說，共不共叵說，但以假名說。」前數句明有自性品皆不可說。末句明可說世俗假有。</p>
<p style="margin-left:2em">癸二　廣釋彼差別義分二，子一　廣釋十六空，子二　廣釋四空。初又分四，丑一　釋內空等四空，丑二　釋大空等四空，丑三　釋畢竟空等四空，丑四　釋一切法等四空。初又分二，寅一　釋內空，寅二　釋餘三空。初又分二，卯一　正義，卯二　兼明所許本性。今初</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『由本性爾故，眼由眼性空，如是耳鼻舌，身及意亦爾。</div>
<div class='lg-row'>非常非壞故，眼等六內法，所有無自性，是名為內空。』</div>
</div></div>
<div class='div-commentary'><p>眼等六內法無自性，是為內空。此復眼由眼自性空，以眼之本性即自性空故。如眼所說，耳鼻舌身意，當知亦爾。如是空之理由，謂眼等諸法，於勝義中非常非壞故。此中跋曹譯為：「此中非常，謂不捨本性，此復暫住即滅，非全壞故。此謂若法有自性，定非常住，及非壞滅。」此譯錯誤。若如是者，因應遍於宗異品故。拏錯譯為：「若法有自性，則應是常，或永失壞。」極為善哉。故前譯為遮詞，定有誤也。疏中將頌譯為：「由是常住性，及非不壞故。」解曰：「若眼等有自性，自性無變無壞，彼等亦應無變無壞。然彼不爾。故彼等法皆無自性。」亦不應理。若如是者，言應無壞，則成有壞。經說非壞，則成相違。又：「此中非常，謂不捨本性」句，應如拏錯所譯：「常謂不壞之性。」若謂既破常住，則眼等法本位暫住，後即壞滅，當是實有。為破此執，故云非壞。總謂若常無常皆非寔有。二萬光明論，更有異解，諸法本性，如中論云：「性從因緣出，是事則不然，性從因緣出，即名為作法。性若有作者，云何有此義，性名為無作，不待異法成。」</p>
<p style="margin-left:2em">卯二　兼明所許本性</p>
<p>龍猛菩薩論中，所說不從因緣生之本性，如是本性是菩薩所許否？曰：如薄伽梵說：「諸佛出世若不出世，諸法法性，恆常安住。」所說法性可許是有。此法性為何等？曰：即眼等之本性。眼等本性為何？曰：即眼等之不造作，不待因緣，唯是離無明翳之淨慧所通達性。有計此論師不許勝義與法性者，及計離無明染全無智者，此文已善破訖。</p>
<p>有此法性耶？曰：誰云此無。若無此性，則諸菩薩復為何義，修學波羅蜜多道。謂若無勝義諦，則無由通達彼諦而到究竟。若無究竟，則修彼道徒勞無益。然諸菩薩，實為通達法性與到究竟故，而勤修習百千難行。此即顯示，若計法性勝義諦都非任何智慧之境，而復修學無量難行，乃最鈍根。此如寶雲經云：「善男子，當知勝義，不生，不滅，不住，不來，不去。非諸文字所能詮表，非諸文字所能解說，非諸戲論所能覺了。善男子，當知勝義不可言說，唯是聖智各別內證。善男子，當知勝義，若佛出世若不出世，為何義故，諸菩薩眾，剃除鬚髮，彼着法服，知家非家，正信出家。既出家<span class='corr'>已</span>復為證得此法性故，勤發精進如救頭然，安住不壞。善男子，若無勝義，則修梵行徒勞無益。諸佛出世亦無有益。由有勝義，故諸菩薩，名勝義善巧。」不可言說與非諸戲論所能覺了者，是說如無分別智親見勝義，言說分別不能覺了。非說全不能知。既無勝義諦有諸妨難，則反顯為有。前文亦說是有。故妄分判無與非有之差別，是自顯智慧太薄弱也。跋曹譯本多作：「若佛出世若不出世。為何義故。」拏錯譯本則作：「若佛出世若不出世，勝義不失。」與釋論前文引經：「若佛出世若不出世，諸法法性恆常安住。」極相符順，故為善哉。</p>
<p>外曰：嗚呼噫嘻！既不許少法是有自性，忽許無所造作，不待他成之本性。汝誠可謂自相矛盾者。答曰：是汝未了中論意趣。此中意趣，謂若愚夫所取眼等緣起性，即眼等之本性寔際。由顛倒心亦能現證彼本性故，則修梵行徒勞無益。由此眼等緣起性，非本性故。為證彼性而修梵行。所破自性，是破眼等即是實際。所許自性，是許眼等之法性為本性。故破諸法性有自性，與許諸法之法性本性，全不相違。如是法性，亦是依世俗諦唯名言有，說為無所造作，不待他成。說愚夫通常心不能見之法性，名為本性，甚為應理。唯許此世俗有，非是勝義有事亦非真實之無事。以彼即是自性寂滅故，非但龍猛菩薩自許有此法性本性，亦能令敵者許有此義。故辯論究竟，即立此本性為自他共許也。</p>
<p>有計熱等為火等本性者，畢竟非理。以熱等是緣生性，是造作故，待因緣而生故。則說眼等本性，無所造作，不待因緣，皆不應理。次跋曹譯云：「言彼中者，謂無勝執法故，於世俗中明如是行相義故。」拏錯譯云：「此中謂無勝執性故，於世俗中，如義成立故。」譯為「此中謂」較為妥善。餘義：謂無實執所著之境事，於世俗中則明有造作及觀待他之行相義故。</p>
<p>由此所說龍猛菩薩許有本性。則法界讚中：「盡其佛所說，顯示空性經，皆為滅煩惱，非失壞此界。」說顯示空性之經，唯是滅壞實執煩惱之所緣，非說失壞破彼所緣而顯之空如來界，亦可了知。</p>
<p>此言眼等由眼等空者，是顯眼等由自性空。非說眼等由離作者我故空，如聲聞部計。亦非如唯識，謂眼由異體二取空，計眼等自性不空。由此一法無彼一法，說名空性。</p>
<p style="margin-left:2em">寅三　釋餘三空</p>
</div>
<div class='div-orig'><p style="margin-left:2em;text-indent:0em;" class="lg-abnormal"><div class='lg-row'>『由本性爾故，色由色性空，聲香味及觸，并諸法亦爾，色等無自性，是名為外空。』</div>
</p></div>
<div class='div-commentary'><p>相續不攝之色等六境，由自性空之無自性，名為外空。外色由色自性空，即彼色之本性故。聲香味觸法，性空之理，當知亦爾。此空及餘空，經說：「非常非壞。」如前內空時所說，應當了知。又頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『二分無自性，是名內外空。』</div>
</p></div>
<div class='div-commentary'><p>內識相續所攝之根依處，由是識相續所攝，諸根不攝，故是內外法，此法之無自性，名內外空。餘義如上。又頌曰：</p>
</div>
<div class='div-orig'>
<div class="lg regular" style="margin-left:3em;"><div class='lg-row'>『諸法無自性，智者說名空，復說此空性，由空自性空，</div>
<div class='lg-row'>空性之空性，即說名空空，為除執法者，執空故宣說。』</div>
</div></div>
<div class='div-commentary'><p>內外諸法，如前所說是無自性。善巧真理之智者，說名空性本性。內外諸法之本性空性，復說由空性之自性或實有而空。如是所依空性上之空性，即說名空空。說空性由寔有而空者。是為遣除執寔法者，執空性法性為寔有之妄執。故般若經宣說空空。出世讚亦云：「為除諸分別，故說甘露空，若復執著空，佛說極可呵。」有說唯遣除寔法，名勝義諦，然執彼為實有。有說非唯遣除所故，要如青黃各自成就，乃是法性，復是實有。此文即說彼二種執，俱是佛所呵責也。</p>
<p style="margin-left:2em">丑二　釋大空等四空</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『由能遍一切，情器世間故，無量喻無邊，故方名為大。』</div>
</p></div>
<div class='div-commentary'><p>離東西等方，別無情器世間，由方能遍一切情器世間故。又修慈等四無量時，緣十方所遍一切有情而修，由所緣門立為無量故。喻如十方無有限量，如是修行亦無邊際，無有限量。故十方名大。又頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『如是十方處，由十方性空，是名為大空，為除大執說。』</div>
</p></div>
<div class='div-commentary'><p>如是東西等十方，即由十方自性空，此名大空。是為遣除執諸方大為有自性之大執而說。邪執諸方者。如勝論外道，執方為常住寔法。又頌曰：</p>
</div>
<div class='div-orig'>
<div class="lg regular" style="margin-left:3em;"><div class='lg-row'>『由是勝所為，涅槃名勝義，彼由彼性空，說名勝義空，</div>
<div class='lg-row'>為除執法者，執涅槃實有，故知勝義者，宣說勝義空。』</div>
</div></div>
<div class='div-commentary'><p>勝義之義字，有於所為說名義者，如云：「此中有義。」有於所知說名義者，如：「五義。」此中是說涅槃法身。涅槃是此勝所為故。即此法身，由自性空，名勝義空。是為遣除執寔法者，妄執涅槃法身為寔有之妄執。故了知勝義之佛陀，說勝義空。又頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『三界從緣生，故說名有為，彼由彼性空，說名有為空。』</div>
</p></div>
<div class='div-commentary'><p>由從緣生，故說三界名為有為。即彼三界由彼自性空，說名有為空。又頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若無生住滅，是法名無為。彼由彼性空，說名無為空。』</div>
</p></div>
<div class='div-commentary'><p>若法無有生，住，異，滅，是名無為。即彼無為由彼自性空，說名無為空。</p>
<p style="margin-left:2em">丑三　釋畢竟空等四空</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若法無究竟，說名為畢竟，彼由彼性空，是為畢竟空。』</div>
</p></div>
<div class='div-commentary'><p>若執常斷一邊，即墮險處，說名究竟。非執無為法常，與阿羅漢斷絕業力生死相續，亦為究竟。故當分別，所治品險處之常斷，與常斷之差別也。若於何法，墮邊執見之常斷二邊，都不可得，即說名畢竟。即彼畢竟由畢竟自性空，是為畢竟空。如三摩地王經云：「斷除有無與淨不淨二邊，亦不住中間。」斷除二邊執中間實有。為除彼執故說此空。如唯識師遠離自宗所說常斷二邊，許彼中道以為寔有。又頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『由無初後際，故說此生死，名無初後際，三有無去來，</div>
<div class='lg-row'>如夢自性離，故大論說破，名為無初際，及無後際空。』</div>
</div></div>
<div class='div-commentary'><p>如云：此前非有，自此乃有。是為初際。如云：此後便無。是為後際。由生死無彼二際，故說生死名曰無際。即彼三有無自性往來，猶如夢事，由彼三有自性遠離。故般若大論，說彼名為無初後際空。又頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『散謂有可放，及有可棄捨，無散謂無放，都無可棄捨。</div>
<div class='lg-row'>即彼無散法，由無散性空，由本性爾故，說名無散空。』</div>
</div></div>
<div class='div-commentary'><p>散謂有放自棄，無散謂無可捨者。以彼自體，任於何時都無可棄。即不可棄捨之大乘。彼無散法，由無散自性空之空性，說名無散空。以彼空性，即無散法之本性故。又頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『有為等法性，都非諸聲聞，獨覺與菩薩，如來之所作。</div>
<div class='lg-row'>故有為等性，說名為本性，彼由彼性空，是為本性空。』</div>
</div></div>
<div class='div-commentary'><p>有為等之法性，說名本性。以彼有為等之法性，都非聲聞獨覺菩薩如來所作。本來如是安住故。即彼本性由本性自性空，是為本性空。問：於空空時豈非亦說此義。曰：前所說者，是為破執內外諸法空性，由是理智所成，計為寔有。此中說者，是為破執都非由他所作之本性，而為實有。故無重複之失。若能了知，於法性上雖有此二疑難，然能破寔有，都不相違。則計勝義諦，都非任何智慧所能通達之邪分別，皆可息滅也。</p>
<p style="margin-left:2em">丑四　釋一切法空等四空分三，寅一　一切法空，寅二　自相空，寅三　不可得空與無性自性空。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『十八界六觸，彼所生六受，若有色無色，有為無為法。</div>
<div class='lg-row'>如是一切法，由彼性離空。』</div>
</p></div>
<div class='div-commentary'><p>一切法，謂眼等所依六根界，眼識等能依六識界，色等所緣六境界。眼觸乃至意觸等六觸，六觸為緣所生六受，及有色無色，有為無為等諸法。如是一切法，即由彼自性遠離而空。是為一切法空。</p>
<p style="margin-left:2em">寅二　自相空分三，卯一　略標，卯二　廣釋，卯三　總結。今初</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『變礙等無性，是為自相空。』</div>
</p></div>
<div class='div-commentary'><p>色蘊自相謂有變碍。等字等取乃至一切種智。一切染淨種法各各自相。此等無自性，是為自相空。</p>
<p style="margin-left:2em">寅三　廣釋分三，辰一　因法自相，辰二　道法自性，辰三　果法自相。今初</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『色相謂變礙，受是領納性，想謂能取像，行即能造作，</div>
<div class='lg-row'>各別了知境，是為識自相。蘊自相謂苦，界性如毒蛇。</div>
<div class='lg-row'>佛說十二處，是眾苦生門。所有緣起法，以和合為相。』</div>
</div></div>
<div class='div-commentary'><p>何為色等之自相？謂變碍是色自相。如經云：「諸苾芻，由有變碍，名色取蘊。」此諸自相，是舉能表各各本性者，非說各別定義。受是苦樂捨三種領納性。想則能取青黃等外像，與苦樂等內像。像為形狀分齊。行即造作，謂除四蘊諸餘有為。各別了知色聲等境，是識自相。五蘊之自相謂苦。諸界之自相體性，謂能令有情攝取生死，如同毒蛇捉持於他而作損害。佛說十二處能生眾苦，是苦生門。此三約生死中之蘊界處而說。緣起之自相，謂因緣和合。</p>
<p style="margin-left:2em">辰二　道法自相</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『施度謂能捨，戒相無熱惱，忍相謂不恚，精進性無罪，</div>
<div class='lg-row'>靜慮相能攝，般若相無着，六波羅蜜多，經說相如是。</div>
<div class='lg-row'>四靜慮無量，及餘無色定，正覺說彼等，自相為無瞋。</div>
<div class='lg-row'>三十七覺分，自相能出離，空由無所得，遠離為自相，</div>
<div class='lg-row'>無相為寂滅，第三相謂苦，無癡八解脫，相謂能解脫。』</div>
</div></div>
<div class='div-commentary'><p>布施波羅蜜多自相，謂身，財，善根，皆能放捨之心。尸羅自相，謂無煩惱之熱惱，獲得清涼。忍奪自相，謂不瞋恚，即能忍耐心。精進自相，謂攝持無罪善法勇悍為性。靜慮自相，謂為攝一切善法故，於善所緣心一境性。般若自相，為不貪著。為趣涅槃，於任何法都不貪著，破寔執故。上來所述六波羅蜜多之自相，是經中作如是說也。初靜慮等四種靜慮，慈無量等四種無量，及餘空無邊處等四無色定。正覺佛陀，說彼等之自相，為無瞋恚。由離瞋恚乃能得故。三十七菩提分法之自相，謂能獲得出離解脫。空解脫門之自相，謂寔執所得諸分別垢不能染故，以遠離為自相。無相解脫門，由相不可得故，寂滅為相。第三無願解脫門之自相，謂於行苦性正觀為苦，更不希願三有盛事。及以真寔慧，觀察諸行本性。於出世果位，亦不執為寔有，而生希願。故以苦及無癡為相。八解脫之自相，謂能解脫諸等至障。八解脫，謂內有色想觀外色解脫，內無色想觀外色解脫。此二是變化障對治。釋論本多將第二，作內有色想，文有悞失。淨解脫第四靜慮相是為第三。此是樂變淨色，不樂變不淨色雜染心之對治。現法樂住之道有二，一住順解脫道，謂四無色等至解脫。二住寂滅道，謂想受滅等至解脫。</p>
<p style="margin-left:2em">辰三　果法自相</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『經說善决擇，是十力本性。大師四無畏，本性為堅定，</div>
<div class='lg-row'>四無碍解相，謂辯等無竭。與眾生利益，是名為大慈。</div>
<div class='lg-row'>救護諸苦惱，則是大悲心。喜相謂極喜。捨相名無雜。</div>
<div class='lg-row'>許佛不共法，共有十八種，由彼不可奪，不奪為自相。</div>
<div class='lg-row'>一切種智智，現見為自相。餘智唯少分，不許名現見。』</div>
</div></div>
<div class='div-commentary'><p>下文所說之十力，當知以善决擇為自相。由善决擇諸境，於諸境上無碍而轉，故名為力。自稱於一切所知成正等覺。自稱我已永盡諸漏并諸習氣。自稱我說貪是是障解脫法。自稱我說勤修地道能盡眾苦。不見有一人，能依法立難，謂非如等。佛此四無所畏，以極堅定性為自相。任何敵者不能動故。法義詞辯諸無礙解，以辯等無竭無盡為相。與諸眾生利益安樂，是大慈相。救護一切苦惱有情，是大悲相。大喜以極歡喜為相。大捨謂於此不貪，於彼不瞋，遠離貪瞋無雜為相。許佛不共法有十八種，以不被他奪為自相。由佛無有不共法之所治品誤失等事。無隙可乘，不能映奪，不能屈伏故。十八不共法，有三六聚。身常無誤失，語無粗暴音，意無忘失念，無不定心，生死涅槃無種種想，無不擇捨。是初六聚。志欲，精進，意念，等持，般若，解脫，皆無退失。是第二六聚。一切事業，語業，意業，智為前導隨智而轉。於過去世，未來世，現在世，無着無礙正智見轉。是第三六聚。不共之訓詁。謂彼諸法，唯佛身乃有，餘身非有，故身不共。此等廣釋，如釋論中引陀羅尼自在王請問經，應當了知。一切種智智，以現見一切所知為自相。一切餘智，唯於少分境轉，故不許為現見一切所知也。如是所說，從色乃至一切種智所有諸相，唯是能表彼諸法之自體，與所破之自相，有大差別。</p>
<p style="margin-left:2em">卯三　總結</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若有為自相，及無為自相，彼由彼性空，是為自相空。』</div>
</p></div>
<div class='div-commentary'><p>若有為法之自相，及無為法之自相。彼等自相即由彼自性空，是為自相空。</p>
<p style="margin-left:2em">寅三　不可得空與無性自性空</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『現在此不住，去來皆非有，彼中都無得，說名不可得。</div>
<div class='lg-row'>即彼不可得，由彼自性離，非常亦非壞，是不可得空。』</div>
</div></div>
<div class='div-commentary'><p>此現在法，自生以後不能安住。過去<span class='corr'>已</span>生，其生<span class='corr'>已</span>滅。未來當生，現未尚生。故三世中皆非是有。<span class='corr'>已</span>生，當生，及現在法，如其次第於<span class='corr'>已</span>滅時，未生時，及自生以後，都無可得。故說名不可得。彼不可得，由彼自性遠離，非常非壞，故名不可得空。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『諸法從緣生，無有和合性，和合由彼空，是為無性空。』</div>
</p></div>
<div class='div-commentary'><p>諸法由是因緣生故，無有因緣和合所生之自性。即說彼等名曰無性。此和合生法，由自性空。是為無性自性空。</p>
<p>如是所說之十六空。非因破除實執之正理不同而分。以彼一切，皆由非常非壞之正理，而成立故。亦非由一補特伽羅，成立無實而分。以於眼等內法之上，若以正量成立為無實。則觀餘法時，不須更立別因，即依自因便能斷疑故。以是當知是依一補特伽羅，及依於各別法實執偏盛之各別補特伽羅而分也。</p>
<p style="margin-left:2em">子二　廣釋四空</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『應知有性言，是總說五蘊，彼由彼性空，說名有性空。』</div>
</p></div>
<div class='div-commentary'><p>應知有性空之有性言，是說五蘊。非分別說，是總略而說。即破五蘊，由彼自性空，經說名有性空。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『總言無性者，是說無為法，彼由無性空，名為無性空。』</div>
</p></div>
<div class='div-commentary'><p>若不分別總言無性者，是說虛空與涅槃等諸無為法。即彼無為法，由無性之自性空，名為無性空。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『自性無有性，說名自性空，此性非所作，故說名自性。』</div>
</p></div>
<div class='div-commentary'><p>言自性者謂諸法之本性。由此自性非聲聞等所作，諸法本性如是住故。由此法性自性，無有自性，說名自性空。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『若諸佛出世，若佛不出世，一切法空性，說名為他性。</div>
<div class='lg-row'>實際與真如，是為他性空，般若波羅蜜，廣作如是說。』</div>
</div></div>
<div class='div-commentary'><p>若諸佛出現世間，若佛不出世間，一切法之自性空，即說名為他性。他性梵語，可通三義，謂勝，他，彼岸。初謂勝真實義。殊勝之義，謂常不違越真實義之自相。第二他者。謂除世間，是他出世無分別智。性謂此智所證。第三彼岸所有，名為他性。由超出生死，故名彼岸，即是實際。此中際者謂永盡生死之涅槃。由不改變真寔義之自相，故名真如。即此他性，由他性之自性故空，是為他性空。自性空等前雖<span class='corr'>已</span>說，此中復說亦無重複之過。以此是依中分而說。此後二空，廣中二時數數宣說者，因有疑云：若許法性是諸法本性，常時而有，是無分別智之所量，則應實有。為除彼疑而說，故不相違。</p>
<p>此中所說空性之差別，與空性之道理，是如般若波羅蜜多經中廣作如是宣說也。</p>
<p style="margin-left:2em">庚四　結述此地功德</p>
<p>今當宣說信解般若波羅蜜多菩薩不共功德，結述般若波羅蜜多品。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『如是慧光放光明，遍達三有本無生，如觀掌中菴摩勒，</div>
<div class='lg-row'>由名言諦入滅定。』</div>
</p></div>
<div class='div-commentary'><p>此地菩薩以如前所說行相如是觀察，發生慧慧光，放大光明，灼破障蔽見真實義所有黑闇。遍達三有本來自性無生。如觀掌中菴摩勒果。復以名言世俗諦力，入滅盡定。如是雖能入滅盡定，然不棄捨救眾生心。頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『雖常具足滅定心，然恆悲念苦眾生，此上復能以慧力，</div>
<div class='lg-row'>勝過聲聞及獨覺。』</div>
</p></div>
<div class='div-commentary'><p>第六地菩薩雖常具足滅定光明意樂，然於無依苦惱眾生，悲心轉增。由是當知此菩薩之加行，是生死攝。意樂則是涅槃所攝。又此第六地菩薩，從此以上復能以智慧之力，勝過一切如來語生之聲聞，及中佛獨覺。又頌曰：</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『世俗真實廣白翼，鵝王引導眾生鵝，復承善力風雲勢，</div>
<div class='lg-row'>飛度諸佛德海岸。』</div>
</p></div>
<div class='div-commentary'><p>第六地菩薩猶如鵝王，成就世俗廣大道次第，與真寔義甚深道次第。如同雙翼，潔白豐廣。引導所化眾生猶如羣鵝。復承往昔所修善根之力，勢如風雲。即能飛度諸菩薩功德大海之彼岸也。是故欲學此菩薩者，亦須具備二種道次第之雙翅。若全無翅，或僅一翅。安能成飛，故不應自滿。當修具足方便智慧二品之道，而趣佛地。</p>
</div></div>
<div class='div-other'><a id='mulu32' />
<p class='h1'>釋第七勝義菩提心</p>
<div class='div-commentary'><p style="margin-left:2em"><span class='corr'>己</span>三　釋遠行等四地分四，庚一　第七地，庚二　第八地，庚三　第九地，庚四　第十地。今初</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『此遠行地於滅定，剎那剎那能起入，亦善熾然方便度。』</div>
</p></div>
<div class='div-commentary'><p>住第七遠行地菩薩，於第六地所得滅定，此時剎那剎那能入能起。入滅定者謂入寔際。此說真如名為滅定。以聖根本定時，能於此真如，滅盡一切戲論相故。如十地經云：「佛子！菩薩從第六地來，能入滅定。今住此定，能念念入，亦念念起，而不作證。」又此地中方便善巧波羅蜜多亦善熾然，最極清淨。清淨之理，如前諸地所說道理應當了知，唯由般若波羅蜜多行相差別，安立後四波羅蜜多。以擇法時，即是慧度，非餘相故。安立為方便善巧波羅蜜多之方便善巧，菩薩地中說二六種，初謂依內修證佛法六種方便善巧，一者菩薩，於諸有情悲心俱行顧戀不捨。二者菩薩，於一切行如是遍知。三者菩薩，恆於無上正等菩提所有妙智，深心欣樂。四者菩薩，顧戀有情為依止故，不捨生死。五者菩薩，於一切行如實遍知為依止故，輪轉生死而心不染。六者菩薩，欣樂佛智為依止故，熾然精進。次謂依外成熟有情六種方便善巧，一者菩薩方便善巧，能令有情以少善根感無量果。二者菩薩方便善巧，能令有情少用功力引攝廣大無量善根。三者菩薩方便善巧，於佛聖教憎背有情，除其恚惱。四者菩薩方便善巧，於佛聖教處中有情，令其趣入。五者菩薩方便善巧，於佛聖教已趣入者，令其成熟。六者菩薩方便善巧，於佛聖教已成熟者，令得解脫。共有十二方便善巧。</p>
</div></div>
<div class='div-other'><a id='mulu33' />
<p class='h1'>釋第八勝義菩提心</p>
<div class='div-commentary'><p style="margin-left:2em">庚二　第八地分二，辛一　明此地願增勝及起滅定之相，辛二　永盡一切煩惱，辛三　證得十種自在。今初</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『數求勝前善根故，大士當得不退轉，入於第八不動地，</div>
<div class='lg-row'>此地大願極清淨，諸佛勸導起滅定。』</div>
</p></div>
<div class='div-commentary'><p>第七地菩薩，數數為求勝前善根故，當得不退轉入第八不動地。此地勝過七地以下眾善之理，如十地經云：「佛子！譬如乘船欲入大海，未至於海，多用功力排牽而去。若至海已但隨風去，不假人力。以至大海一日所行，視未至時，設經百歲亦不能及。佛子，菩薩摩訶薩亦復如是。積集廣大善根資糧，乘大乘船，到菩薩行海，於一念頃以無功用智，入一切智智境界。本有功用行，經於無量百千萬億那由他刧，所不能及。」此中未到大海。喻七地以下。到大海已，喻得八地所行之道，昔生第一出世心時，廣發百萬阿僧祇等十種大願。至此地中皆得清淨，故此地中願波羅蜜多最為增上。又立此地名童真地，第九地時名法王子位。第十地時得佛灌頂，如轉輪王。又不動地入法性滅定時，諸佛勤導令起滅定。如十地經云：「佛子！此住不動地菩薩，由本願力故，住此法門流。諸佛世尊，與彼起如來智。作如是言：善哉善哉！善男子！此勝義忍隨順佛法。然善男子，我等所有十力四無畏等不共佛法，汝今未得，汝應為欲成就此法，勤加精進。勿復放棄如此忍門。又善男子，汝雖得是寂滅解脫，然諸凡夫未能證得，種種煩惱常現在前，種種尋伺常相侵害。汝得愍念如是眾生。又善男子，汝當憶念本所誓願，普大饒益一切眾生，皆令得入不可思議智慧之門，又善男子，此諸法法性，若佛出世若不出世，法界常住，所謂一切法空無所得。諸佛不以得此法故名為如來。一切聲聞獨覺，亦皆得此無分別法性。」又云：「若諸佛世尊，不與此菩薩起一切智智門者，彼時即入究竟涅槃。棄捨一切利眾生業。」此說八地菩薩於無分別智獲得自在住彼定時，勸令起定。為得諸佛十力等因，於後得位修集資糧，即二乘人亦得親證法性之無分別智。有說通達真實義<span class='corr'>已</span>，不須修餘資糧，可專修真實義者。是愚人妄說也。</p>
<p style="margin-left:2em">辛二　永盡一切煩惱</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『淨慧諸過不共故，八地滅垢及根本，<span class='corr'>已</span>盡煩惱三界師，</div>
<div class='lg-row'>不能得佛無邊德。』</div>
</p></div>
<div class='div-commentary'><p>八地菩薩為諸佛勸起滅定<span class='corr'>已</span>，由無著淨智與貪等煩惱不共存故。八地菩薩無分別智。如同日光。其如黑暗，三界所行能招生死諸煩惱垢，及彼根本種子，皆悉消滅。如是菩薩雖<span class='corr'>已</span>永盡一切煩惱，成為三界之師範。然當其盡煩惱時，猶不能得諸佛無量無邊如同虛空之功德。為求證得彼功德故。八地菩薩，更當勤加精進也。</p>
<p>如何得知此地菩薩已盡一切煩惱？十地經說：「彼時即入究竟涅槃。」故知此地<span class='corr'>已</span>離三界欲。若未離欲，定不能證究竟涅槃故。</p>
<p style="margin-left:2em">辛三　證得十種自在</p>
<p>此地菩薩，已離三界欲，則生死永滅。如何能圓滿一切成佛之因耶？頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『滅生而得十自在，於三有普現身。』</div>
</p></div>
<div class='div-commentary'><p>此八地菩薩，既<span class='corr'>已</span>永滅由煩惱業力流轉生死。當其證此地時，即得智自在等十種自在。故此菩薩，能如勝鬘經說受意生身，普於三有一切眾生之前，現種種身。故此菩薩圓滿資糧，都不相違。十自在者，一得壽自在，於不可說不可說刧加持壽量故。二得心自在，<span class='corr'>已</span>於無量無數等持，智觀入故。三得財自在，<span class='corr'>已</span>能示現一切世界無量莊嚴具，莊飾加持故。四得業自在，應時能現，業果加持故。五得生自在，於一切世界示現受生故。六得願自在，於隨所欲佛剎時分，示現成佛故。七得勝解自在，<span class='corr'>已</span>能示現一切世界佛充滿故。八得神通自在，諸佛剎中皆能示現神通遊戲故。九得智自在，<span class='corr'>已</span>能示現，佛力，無畏，不共佛法，相好，正等覺故。十得法自在，<span class='corr'>已</span>能示現無邊無中，法門明故。如十地經廣說。</p>
</div></div>
<div class='div-other'><a id='mulu34' />
<p class='h1'>釋第九勝義菩提心</p>
<div class='div-commentary'><p style="margin-left:2em">庚三　第九地</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『第九圓淨一切力，亦得淨德無礙解。』</div>
</p></div>
<div class='div-commentary'><p>第九地菩薩，一切力波羅蜜多皆得圓滿清淨。力波羅蜜多中說有力。如十經云：「得善住意樂力，遠離一切煩惱現行故。得善住增上意樂力，不離於道故。得善住大悲力，不捨利益有情事故。得善住大慈力，能救一切諸世間故。得善住總持力，無忘失法故。得善住辯才力，於一切佛法選擇分別得善巧故。得善住神通力，於無邊際諸世界中，行善差別處得善巧故。得善住大願力，不捨一切菩薩所作故。得善住到彼岸力，普集一切諸法故。得善住如來加持力，一切種一切智智現在前故。」（原論轉引莊嚴能仁密意論中經文，條文有悞，今依經改正。）如已圓滿力波羅蜜多，如是亦得四無礙解清淨功德。所謂法，義，詞，辯四無礙解。釋論云：「以法無礙解，了知一切諸法自相。以義無礙解，了知一切諸法差別。以詞無礙解，善能無雜演說諸法。以辯無礙解，能知諸法次等相續無間斷性。」餘處則說：法謂了知諸法異名。義相了知所詮諸義。詞謂了知訓詁。辯謂辯說無盡。</p>
</div></div>
<div class='div-other'><a id='mulu35' />
<p class='h1'>釋第十勝義菩提心</p>
<div class='div-commentary'><p style="margin-left:2em">庚四　第十地</p>
</div>
<div class='div-orig'><p style="margin-left:0em;text-indent:0em;" class="lg-abnormal"><div class='lg-row'>『十地從於十方佛，得妙灌頂智增上，佛子任運澍法雨，</div>
<div class='lg-row'>生長眾善如大雲。』</div>
</p></div>
<div class='div-commentary'><p>十地菩薩，從十方諸佛，得大光明勝妙灌頂。謂此菩薩證得百萬阿僧祗三摩地已，最後名為一切智智最勝灌頂大三摩地而現在前。此三摩地纔現前時，有大寶王蓮花出現。其花量等百萬三千大千世界，以滿百萬三千大千世界極微塵數蓮花而為眷屬。菩薩身相，與其蓮花，正等相稱。此三摩地現在前故。示坐寶王蓮花座上。適坐已，十方一切佛剎諸佛眾會，皆從眉間白毫相中，出大光明。入此菩薩而為灌頂。廣如十地經說。又此菩薩，十波羅蜜多中，智波羅蜜多，最為增上。智波羅蜜多與慧波羅蜜多之差別。如菩薩地云：「於一切法如寔安立清淨妙智，當知名智波羅蜜多。今於此中，能取勝義無分別轉清淨妙慧，當知名慧波羅蜜多。能取世俗有分別轉清淨妙智，當知名智波羅蜜多。如是名為二種差別。」</p>
<p>如雲降雨，生長世間一切稼穡。如是十地菩薩，亦為生長所化眾生善根稼穡，任運澍濡法雨。是故此地名法雲地。</p>

<p class='juan'>入中論善顯密意疏卷十三終</p></div></div>
</div><!-- end of div[@id='body'] -->
</body></html>