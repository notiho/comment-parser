<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入中論善顯密意疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>入中論善顯密意疏（卷十一）</p><p class="byline">宗喀巴大師造</p>
<div class='div-other'><a id='mulu27' />
<p class='h1'>釋第六勝義菩提心之八</p>
<div class='div-commentary'><p style="margin-left:2em">子三　以緣起生破邊執分別</p>
<p>若汝於二諦俱破自生他生共生無因生者，則從無明生行識等，及從種子生芽苗等，此世俗生如何決定？頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『諸法非是無因生，非由自在等因生，非有他生所共生，故知唯是依緣生。』</div>
</p></div>
<div class='div-commentary'><p>由前所說道理，諸法之生，非無因自然生，非由大自在天為因為生，等取非從時，微塵，自性，士夫，那羅延天等生。亦非自生，他生，共生。故知唯是依此因緣，有彼果生。破四生<span class='corr'>已</span>唯有彼生，故亦不破壞世間之因果名言。如薄伽梵說：「諸法名言，謂此有故彼有，此生故彼生，所謂無明緣行。」寶鬘論云：「此有故彼有，如有長說短，此生故彼生，如燈然發光。」中論云：「因業有作者，因作者有業，除此緣起外，更無成業因。如破業作者，受受者亦爾，及餘一切法，亦應如是破。」唯說有此生，不說有四邊生。如佛說唯有緣生，聖者亦唯作是說。并許依業立作者等觀待緣起。言「除此緣起外」，即分別自宗生與他宗生之差別。凡屬有法皆如是說。月稱論席亦多勵力總許有生，由非四邊生，故許緣起生。有違反此宗，倒說四邊不生即全無生者，當知是以惡分別垢，污染此宗通達空性之無上正理，謂緣起深義即空性義也。</p>
<p>如是宣說唯有緣性之緣起，非但不落無因生等四生，其餘增益有自性之常見，都無作用之斷見，及先有後仍存在之常住，前後自性各別之剎那無常，有自性之有事，無事，此等分別或分別境，亦皆非有。為顯此義，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『由說諸法依緣生，非諸分別能觀察，是故以此緣起理，能破一切惡見網。』</div>
</p></div>
<div class='div-commentary'><p>依此為緣有彼果生，唯由此道理，諸世俗法便得成立。非由餘理。故非自他生等諸邪分別之所能觀察。以此緣起道理，即能破除前說計，自化生等一切惡見網也。</p>
<p>唯以此緣性立為緣起義之中觀師，不許少法是有自性。六十正理論云：「若依彼彼生，即自性不生，自性不生者，云何得名生。」此說依緣生者即自性不生，是則如何可說苗芽由自性生。中論亦云：「因緣所生法，我說即是空，亦為是假名，亦是中道義。」此說由是因緣生故，即是自性空。經亦云：「若從緣生即不生，此中無有生自性。若法依緣即說空，知空即是不放逸。」從緣生是因，不生是所立，第二句解釋彼義，謂自性不生。故非於所破不加簡別。顯句論引楞伽經云：「大慧，我依自性不生密意，說一切法不生。。」佛自解其密意故。龍猛菩薩由見世尊，以緣起理破自性生，最為希有。故中論及六十正理論等，多由宣說緣起門，稱讚世尊。諸有智者，不可[乳-孚+月]說，由依緣生即是不生也。</p>
<p>不許諸法是有自性，無自性中，如何得有自他生等。唯計有自性者，乃有自然生，自生，他生，自在等生，及生<span class='corr'>已</span>安住不滅之常，與壞<span class='corr'>已</span>斷滅等分別。餘則不爾。為顯此義，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『有性乃生諸分別，<span class='corr'>已</span>觀自性咸非有，無性彼等即不生，譬如無薪則無火。』</div>
</p></div>
<div class='div-commentary'><p>執諸法有自性，乃生諸邊執分別。由前道理已觀諸法是無自性。既不執諸法有自性，則不生彼等邊執分別。譬如無薪為因，則不生火果也。諸瑜伽師由修所決擇之真實義故，證聖道時，以根本智不見戲論境相之理而見真實義。無始所習執著諸法實有之分別，皆得息滅。如眩翳人塗以安膳那藥，令毛髮等相皆歸息滅，即所得之果。非令毛髮等相轉成餘性之境也。</p>
<p style="margin-left:2em">子四　明正理觀察之果</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『異生皆被分別縛，能滅分別即解脫，智者說滅諸分別，即是觀察所得果。』</div>
</p></div>
<div class='div-commentary'><p>由諸異生，不知如前所說法性，即被邊執分別繫縛，諸聖瑜伽師，由能如是通達法性，不邪分別，即得解脫。故破盡一切邊執分別所執之境，令分別息滅。智者說彼即是龍猛菩薩中論等中，觀察所得之果。四百論云：「若法有自性，見空有何德，處妄分別縛，彼是此所破。」此說諸法若有自性，彼即諸法之真理，見彼為妙。見自性空則無功德。虛妄分別執有自性，彼即是縛，彼所著境即此中觀論之所破也。月稱疏亦云：「分別謂增益不實之自性。」此說於非真實有。增益為真實有。故非說一切分別，是說實執分別與邊執分別。邊執分別之邊宇，雖亦通多義，然離邊見之邊，如中觀光明論云：「若計任何一法是勝義有性者，以有彼故，隨執為常。或云無常，皆是邊見。若謂如實隨順諸法真實性轉，如理作意，是墮落處者，則不應道理。」此謂若如所執而境有者，彼境非邊，彼心亦是如理作意，非是邊見。故此之邊是墮落處，如世間之懸險名邊，墮彼險處名墮邊處。如是由執何事能使執者衰損，即名墮落邊處。由自性有，於名言中亦不可有，其自性無，於名言中則可容有。故云「勝義無」，非執無邊。及云「非如是」，亦非彼無邊。然執所破之無為真實有，則是墮落於無事邊，破彼亦是破無邊也。因果等法於名言有，無量能害。若執彼無或執非有，其所執境即是無邊，其能執心即無邊執。若謂佛無過失，則非是無邊，及無邊執。此執無因果等，是損減之無邊。前者是增益執之無邊。無邊即斷邊，有邊即常邊。除前說之所破，若執餘法為勝義有或自相有，其所執境即是有邊，其能執心即有邊執。若謂佛有悲智，則非是有邊及有邊執。論亦有時，說一切勝義有，皆是有邊。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『論中觀察非好諍，為解脫故顯真理。』</div>
</p></div>
<div class='div-commentary'><p>龍猛菩薩於中論中演說極多觀察道理，當知非好諍論為降伏他故而說。是為解脫眾生故。演說觀察道理，顯示真理。謂念云何能使眾生無倒通達此真實義，而得解脫。</p>
<p>汝於論中豈非列舉實事師一切所計而破斥乎？故汝造論專為諍論，云何可說唯滅分別為所得果。曰：此諸觀察雖非為諍論而發，然由顯示真實義時，他宗本性脆弱，所有教理不能建立，如近光明冥闇自息，此於我等何咎之有。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若由解釋真實義，他宗破壞亦無咎。』</div>
</p></div>
<div class='div-commentary'><p>若由解釋真實義故，破壞他宗假立諸法，無有過咎。四百論云：「諸佛雖無心，說法摧他論，而他論自壞，如野火焚薪。」謂如然火意在煎茶，非為製造灰炭，然灰炭亦自然而有也。</p>
<p>若因好諍而說法者，决定瞋他有過宗，愛自應理宗。必不能滅貪瞋分別。何以故？頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若於自見起愛者，及瞋他見即分別。』</div>
</p></div>
<div class='div-commentary'><p>若愛著自見，及瞋恚他見，此即繫縛之分別。貪瞋分別增長不息，是為繫縛，非是解脫。若時說法非為諍論，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『是故若能除貪瞋，觀察速當得解脫。』</div>
</p></div>
<div class='div-commentary'><p>是故若能除遣貪著自宗，瞋恚他宗，而以正理觀察，則能速得解脫。六十正理論云：「智者無諍論，彼即無所宗，自宗尚非有，云何有他宗。」四百論云：「若汝愛自宗，他宗則不喜，不能證湼槃，二行無寂滅。」三摩地王經云：「若聞此法起貪愛，聞說非法動瞋心，被憍慢摧成顛倒，由憍慢力受眾苦。」此說若於自他宗，不能棄捨貪瞋私見，以正直慧如理觀察。則於宗派觀察修習，依此因緣，反令生死繫縛緊迫。當知此是由大悲心賜給我等最勝教授。</p>
<p>釋論說：從破自生，至此，明法無我。意謂多明有為法無我，中間亦兼明無為法無我。</p>
<p style="margin-left:2em">癸二　以理成立人無我分三，子一　明求解脫者當先破自性我，子二　破我我所有自性之理，子三　觀我及車亦例餘法。今初</p>
<p>上文已以聖教正理明法無我，今當明人無我，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『慧見煩惱諸過患，皆從薩迦耶見生，由<span class='corr'>了</span>知我是彼境，故瑜伽師先破我。』</div>
</p></div>
<div class='div-commentary'><p>諸瑜伽師，欲求悟入真實義，斷除一切煩惱過患。先作是念；生死輪廻以何為本，既以正慧觀察<span class='corr'>已</span>，便見貪等煩惱，與生老病死等一切過患，皆從執我我所有自性之染慧薩迦耶見而生。彼等皆是薩迦耶見之果。諸有智者，如是見<span class='corr'>已</span>，為欲斷除薩迦耶見故，便知要如前引法界讚與四百論所說，由觀彼境上無彼所執之我，乃能斷除。進觀薩迦耶見為著何事，以何為所緣？則能了知所言之我，是我見所緣之境。以我執是緣我之心故。欲求斷除一切過患者，應斷根本薩迦耶見。後由通達彼所緣我是無自性，乃能斷除。故瑜伽師，先應觀察我執所緣之我，為有無自性。諸瑜伽師，由破自性我故，便斷薩迦耶見，滅盡一切過患。故觀察我，即是修解脫之方便。集學論云：「若善成立補特伽羅空，由根本斷故，一切煩惱皆悉不生。如來秘密經云：寂靜慧，如斬斷樹根，一切枝葉皆當乾枯。寂靜慧，如是若滅薩迦耶見，一切煩惱及隨煩惱亦皆寂滅。」諸天論師於此所說意旨相同，故當了知生死過患，如理思惟，次應認識何為其本。為斷彼故，須求能斷正確方便，破所著境，於無我見獲决定解，後於彼義數數修習。是大小乘共需之道。設作是念：寶鬘論云：「乃至有蘊執，從彼起我執，有我執造業，從業復受生。」說法我執執蘊實有為生死之根本。此中則說薩迦耶見為生死根本。二應相違。以生死根本，不容有不同之二法故。曰：無過，此宗所說二種我執，由所緣分，行相無別，二執俱以執有自相為行相故。若生死根本二相違者，須立二法行相不同為生死之根本也。論說法我執為薩迦耶見之因者，是顯無明中二執之因果。說彼二執為煩惱之根本者，是明為餘行相不同一切煩惱之根本。由彼二執皆具此理，故不相違。如說前後二念同類無明為生死之根本。</p>
<p style="margin-left:2em">子二　破我我所有自性之理分二，丑一　破我有自性，丑二　破我所有自性。初又分六，寅一　破外道所計離蘊我，寅二　破內道所計即蘊我，寅三　破能依所依等三計，寅四　破不一不異之實我，寅五　明假我及喻，寅六　明此建立易除邊執分別之功德。初中又二，卯一　敘計，卯二　破執。初中又二，辰一　敘數論宗，辰二　敘勝論等宗。今初</p>
<p>薩迦耶見所緣之我其相云何？且述外道計。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『外計受者常法我，無德無作非作者，依彼少少差別義，諸外道類成多派。』</div>
</p></div>
<div class='div-commentary'><p>數論計我，是能受者受苦樂等。是常法，非變異之作者，無喜憂闇之功德，徧一切故更無作用。彼論云：「根本自性非變異，大等七性亦變異，餘十六法唯變異，神我非性非變異」由能生故名自性。於何時生？謂見神我起欲時生。若時自性了知神我欲受用聲等境，即與神我相合。次由自性出生聲等。生起次第謂自性生大，大生慢，慢生十一根與五唯共十六法。十六法中聲等五唯復生五大。言自性非變異者，謂但生果，非如大等亦通變異。大等七法既是能生亦是變異。以大等七法，望自果則是自性，望根本自性則是變異。五知根等十六法唯是變異。神我既非能生亦非變異。耳等五根由意加持，攝取聲等五境，覺使貪著。神我思惟覺所著義，即由彼欲受用諸境也。若時神我於境少欲，觀察諸境過患，遠離諸欲，修習靜慮。依止靜慮得天眼通。次以天眼觀察自性。由是觀察，自性含羞如他人婦，即便脫離神我。一切變異亦皆逆轉入自性中隱滅不現。爾時神我獨存名曰解脫。由彼神我常時獨立故名為常。</p>
<p>何等是作者，何等非作者。曰：其中喜憂闇為三德。憂以動轉為性。闇以重覆為性。喜以輕明為性。苦樂癡三即此三之異名。三德平等時名冥性。此時三德為主極寂靜故。三德未變時名有自性。從自性生大，大為覺之異名。此能雙現外境與內我之影像，從大生慢，慢有三種，曰變異慢，喜慢，闇慢。從變異生色聲香味觸五唯。從五唯生地水火風空五大。從喜慢生十一根，曰五作根，謂口手足大小便道。曰五知根，謂眼耳鼻舌皮。曰通二性之意根。闇慢能發動餘二慢。其中大慢五唯等七法，雙通自性與變異。十一根及五大，唯是變異。根本自性唯是自性。（自性即因，變異即果。）</p>
<p style="margin-left:2em">辰二　敘勝論等宗</p>
<p>如數論派所計之我，即依彼我少少差別，諸外道類演成多派。如勝論派計覺，樂，苦，欲，瞋，勤勇，法，非法，行勢，為我之九種功德。覺謂能取境。樂謂受所欲境。苦與上相違。欲謂希望所願事。瞋謂厭離所不欲境。勤勇謂於所作事，思惟善巧令到究竟。法謂能感增上生與決定勝者。非法與上相違。行勢謂從知生復為知因。若時我與九德和合，即由彼等造善不善業流轉生死。若時神我以真實智，斷除覺等功德，便獲獨存而得解脫。又說彼神我，為常住，能作果，能受用果，有功德，徧一切故更無作用。勝論有一派計我有屈伸作用。</p>
<p><span class='corr'>吠</span>陀派計，如一虛空，瓶等各異。由所依身異，即一能依神我成為多種。</p>
<p>釋論曰：「依我少少差別，諸外道類遂成異派。」有說此謂依數論之差別，分成多派外道者。是未了解論義。</p>
<p style="margin-left:2em">卯二　破執</p>
<p>外道各派說我不同，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『如石女兒不生故，彼所計我皆非有，此亦非是我執依，不許世俗中有此。』</div>
</p></div>
<div class='div-commentary'><p>彼等所計之我皆非實有，以離生故，如石女兒。此因是外道自許比量。彼因雖破所說有法，然無過失。以因與法，皆唯遮詮故。如是他所計我亦非是俱生我執所依，因喻同前。言非我執所依者，謂非所緣境。以彼所緣境，是我及補特伽羅。許此是有事，與不生相違故。其行相境謂補特伽羅我，此於名言亦不許有，與不生無違也。有說此宗許補特伽羅我於名言有者，是未了解此宗關要，復未能分薩迦耶見所緣境與行相境之差別，隨意妄說。</p>
<p>如是破彼我有，及薩迦耶見之境，是依勝義差別而破。非但如是，當知於世俗中亦破彼二。言不許有我者，謂不許我為實物也。</p>
<p>又彼因喻，非但破上述二義，當知亦破外道所計我之差別，一切非有。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『由於彼彼諸論中，外道所計我差別，自許不生因盡破，故彼差別皆非有。』</div>
</p></div>
<div class='div-commentary'><p>數論論典與勝論等論典中，外道所計我之一切差別，當知以外道自許之不生因與石女兒喻，便能廣破我之自性差別。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『是故離蘊無異我，離蘊無我可取故。』</div>
</p></div>
<div class='div-commentary'><p>是故無離蘊之異我，以離五蘊別無單獨之我可取故。若我與蘊異，以俱無二種係屬故，應全無關係，有我可取，如不取瓶可單取衣。然彼都無可見也。中論云：「若離取有我，是事則不然，離取應可見，而實無可見。」又云：「若我異五蘊，應無五蘊相。」取即五蘊也。復有過失。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『不許為世我執依，不了亦起我見故。』</div>
</p></div>
<div class='div-commentary'><p>不許此異蘊之我，為世間有情無始以來我執所依之境，以不了知外道所計之我，不執彼相。然由執著差別之力，亦起我見執我我所故。此與前文：「此亦非是我執依。」無重複過。前破實我為我見所緣，此破異蘊我為所緣故。</p>
<p>設作是念：現在諸人，雖不了知我有常住不生等差別，然由往昔串習之力，彼等亦有緣彼我之我見也。曰：此亦不然，唯學邪宗者，乃計離蘊之我為我見所依。初未學邪宗之有情，現見彼等亦有我執。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『有生旁生經多刼，彼亦未見常不生，然猶見彼有我執，故離五蘊全無我。』</div>
</p></div>
<div class='div-commentary'><p>有諸有情生旁生趣，經過多刧，至今未出旁生趣者，彼亦未見有如外道所計常住不生之我。然猶見彼等有我執轉，誰有智者，執著外道所計之我為我執所依耶？故離五蘊全無異體之我。亦字攝墮地獄等趣。</p>
<p style="margin-left:2em">寅二　破內道所計即蘊我分五，卯一　明計即蘊是我之妨難，卯二　成立彼計非理，卯三　明計即蘊是我之餘難，卯四　解釋說蘊為我之密意，卯五　明他宗無係屬。初又分二，辰一　正義，辰二　破救。初中又二，巳一　敘計，　巳二　破執。今初</p>
<p>此中內教人計。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『由離諸蘊無我故，我見所緣唯是蘊。』</div>
</p></div>
<div class='div-commentary'><p>由離諸蘊無異體我，故我見薩迦耶見之所緣，唯是自蘊，以彼所緣，異蘊即蘊二類决定，異蘊非理。故說唯自內蘊為我。此是犢子部等正量部計。復有異執。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『有計我見依五蘊，有者唯計依一心。』</div>
</p></div>
<div class='div-commentary'><p>正量部二派，計自身五蘊為我見所緣之依，說此我執從五蘊起。如薄伽梵說：「苾芻當知，一切沙門婆羅門等所有執我，一切唯見此五取蘊。」為顯此見是於可<span class='corr'>壞</span>積聚之法而起，非於我我所起。故說我我所行相之見，名薩迦耶見。因經說見五取蘊，故計五蘊為我見所緣。正量別派則計唯心為我。如契經云：「我自為依怙，更有誰為依，由善調伏我，智者得生天。」此頌即說內心為我。何以知然？以無異蘊之我故，餘經亦說調伏心故。如契經云：「應善調伏心，心調能引樂。」故說我執所依之心，名我。</p>
<p>分別熾然論云：「我等於名言中亦於識上安立我名。由識能取後有，故識是我。」又引教云：「有契經說，調伏內心能得安樂。有契經說，由調伏我能得生天。故於內心安立為我。」又以理成立云：「能取蘊者謂我。識能取後有，故立識為我。」清辨論師不許阿賴耶識，故說取後有之識是意識。餘不許阿賴耶識者，當知亦爾。許阿賴耶識者，則計阿賴耶識為補特伽羅。彼等宗中，說二乘能證無實物之補特伽羅，然不許彼能證無實物之第二識（第六第八）。言補特伽羅無自立實物者，是說補特伽羅自相無實。非說補特伽羅所相識無實也。</p>
<p style="margin-left:2em">巳二　破執</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若謂五蘊即是我，由蘊多故我應多，其我復應成實物，我見緣物應非倒。』</div>
</p></div>
<div class='div-commentary'><p>若謂自身五蘊即是我者，由蘊多故，一補特伽羅亦應有多我。若謂唯心是我，由眼識等差別，或由一一剎那有多識生滅差別，有多識故我亦應多。釋論說：「我應成多之過，於彼二派中為第一派出。或餘過失通難兩派。」此非說凡許我與多蘊是同體者，便能出過。是許我與蘊全無異者，乃能出過。他宗初不許爾。故先應難彼，若是假我與蘊同體異相，雖可無過。然汝計我蘊實有，故應成全無差別之一體。次乃難彼我應成多，或五蘊應成一也。契經說：「世間生時，唯一補特伽羅生。」故他宗亦不許有多我。</p>
<p>我應是實物者，由色等物有過去等差別，唯諸異法說名為蘊。汝說彼等是我，故我應是實物。然契經說：「苾芻當知，有五種法，唯名唯言唯是假音，謂過去時，未來時，虛空，湼槃，補特伽羅。」又有頌言：「如即攬支聚，假想立為車，世俗立有情，應知攬諸蘊。」故彼亦不許我為實物。</p>
<p>又見諸蘊之薩迦耶見，由於實物轉故，是緣實物之心，應非顛倒，如緣青黃等識。故斷薩迦耶見，應非令其同類相續不生名斷。應如斷緣青黃色等之識，唯斷緣薩迦耶見之欲貪，說名為斷也。復有過失，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『般湼槃時我定斷，般湼槃前諸剎那，生滅無作故無果，他所造業餘受果。』</div>
</p></div>
<div class='div-commentary'><p>若如汝說，自蘊是我者，則無餘依般湼槃時，由五蘊斷故，我亦决定應斷。故成邊執之斷見。以汝等說緣所計我執常斷者，是邊見故。未般湼槃前諸剎那中，如五蘊剎那生滅，其我亦應一一剎那各別生滅。如憶宿命决不念曰：「我今此身昔<span class='corr'>已</span>曾有。」如是亦不應說：「我於爾時為頂生王。」以彼時我，如身<span class='corr'>已</span>滅，現在非有，汝許離彼前我，別有異性之義，受此生故。中論云：「非所取即我，彼有生滅故，云何以所取，而作能取者」又曰：「若五蘊是我，我應有生滅。」若前後剎那自性各異，應無能作之我。由業無所依故，業亦應無。則我與業果亦應無關係。</p>
<p>設作是念。前剎那造業，後剎那受果，無過失者。是則他人作業，應餘人受果。以他造業，餘受報故。如是亦犯造業失壞，未造受報等過失。中論云：「若謂有異者，離彼應有今，我住過去世，未死今我生，如是則斷滅，失壞諸業報，他作業此受，有如是等過。」此說若前後我自性各異，則後我不應觀待前我，即無前我後我亦應生。前我照常安住不死，今我應自生也。</p>
<p style="margin-left:2em">辰二　破救</p>
<p>設有是念，前後剎那雖異，而是一相續，故無過咎。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『實一相續無過者，前<span class='corr'>已</span>觀察說其失。』</div>
</p></div>
<div class='div-commentary'><p>若謂諸真實異法，是一相續故無過者。此不應理。前文：「如依慈氏近密法。」觀察自性異法是一相續時，<span class='corr'>已</span>說其過失。中論云：「若天異於人，是即為無常，若天異人者，是則無相續。」故自性互異諸法，是一相續，不應正理。未造業而受報，造業後失壞等過，仍不能免。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『故蘊與心皆非我。』</div>
</p></div>
<div class='div-commentary'><p>故計自身諸蘊為我，與計內心為我，皆不應理。</p>
<p style="margin-left:2em">卯二　成立彼計非理</p>
<p>非但以上文所說道理，諸蘊與內心非我。復有過失。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『世有邊等無記故。』</div>
</p></div>
<div class='div-commentary'><p>世間有邊，等取無邊，二俱，雙非。世間常，無常，二俱，雙非。如來死後有，非有，二俱，雙非。身即命者，身異命者。許此十四見，為不應記故。此不應記見，一切部中咸誦持故，說蘊是我不應道理。若「世間」言目諸蘊者，自宗許諸蘊生滅，則應記世間無常。般湼槃後諸蘊皆無，汝亦應記世間有邊，如來死後非有。然問世間有邊等遮止授記，故計諸蘊是我不應道理。此中命者是我之異名。問世間亦是依我而問。問者意樂既是依神我而問，彼所別事尚屬非有，如何可記其能別法。若依假我而答，由彼問者尚非通達無我之法器，故亦不可作如是答。</p>
<p style="margin-left:2em">卯三　明計即蘊是我之餘難</p>
<p>復有過失，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若汝瑜伽見無我，爾時定見無諸法。』</div>
</p></div>
<div class='div-commentary'><p>若如汝說，則瑜伽師現見無我時，謂見一切法無我，是見苦諦無我相。爾時决定由見無有蘊等諸法名見無我，以計五蘊及心即是我故。然不許爾。故五蘊非我。問：不許諸蘊為我之宗，現見無我時，亦應見安立為我之補特伽羅畢竟非有，理相等故。答：未解微細正理者，不能答此難，茲當解釋。他宗計蘊與心為我者，是因未知我及補特伽羅等，唯由名言增上假立。謂要尋求假立之義有所得者乃能安立。故計五蘊或內心為我，成為有自性之我。現見無我時，應見彼我畢竟非有。故他宗計為內我之五蘊內心等性，亦應見為一切非有也。其許唯由假名安立，非由尋求假義而立之宗，則無彼失。</p>
<p>設作是念，業果關係時，由離五蘊更無別法，故所說我唯詮五蘊。見無我時，則詮外道所計神我。故見無我時，是離神我唯見諸行。不犯見無蘊等諸法之失。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若謂爾時離常我，則汝心蘊非是我。』</div>
</p></div>
<div class='div-commentary'><p>若謂見無我時，是離常住神我，見為非有。餘處所說之我，亦不可作別義解。則汝所說內心及蘊，皆非是我。便失汝自宗。</p>
<p>若謂業果關係時，不許外道所計之我於彼境轉，故無失壞自宗之過失者。此亦非理，汝於此時，說是神我，於業果關係時，則說是五蘊。如斯隨意轉計，非正理故。</p>
<p>若謂於業果時，決無神我為作業者及受果者，則五蘊上亦無此我，前<span class='corr'>已</span>宣說。故說一切法無我時，不許我字詮五蘊者，則業果時亦應不許。若業果時許彼我字詮五蘊者。則說一切法無我時亦應許我字詮表五蘊。復有過失，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『汝宗瑜伽見無我，不違色等真實義，緣色轉故生貪等，以未違彼本性故。』</div>
</p></div>
<div class='div-commentary'><p>若如汝宗，則瑜伽師現見無我時，應不通達色等真實義，以彼於爾時唯見無有外道所計之常我故。由緣色等有實執故，則緣色等生貪等煩惱，以未通達彼色等之本性真理故。如昔未曾嘗花中蜜汁者，僅見花上有鳥，猶不能知彼味甘美。如是諸瑜伽師先不曾知色等體性者，僅見蘊等法離常住之我，後仍不知色等體性，又如曾嘗花中蜜汁者，即見花中無鳥，非即不知彼味甘美，亦不能斷彼味之愛著。如是執著色等自性實有者，雖見無有常住之我，由何能斷緣色等所起之貪等耶。若見無有常住之我，即能斷除緣色等之貪等。任何有情，皆不為令神我快樂求可樂境，及恐常我痛苦避不可愛境。是故若無能斷貪等之因緣，則必不能解脫生死，猶如外道。</p>
<p style="margin-left:2em">卯四　解釋說蘊為我之密意分五，辰一　解釋經說我見唯見諸蘊之義，辰二　依止餘經解釋蘊聚非我，辰三　破蘊聚之形狀為我，辰四　計蘊聚為我出餘妨難，辰五　佛說依六界等假立為我。初又分三，巳一　明遮詮遮遺所破是經密意，巳二　縱是表詮亦非說諸蘊即我，巳三　破救。今初</p>
<p>設作是說：吾等以聖教為量，諸分別量不能妨難。聖教中說唯蘊為我。如世尊說：「苾芻當知，一切沙門婆羅門等，所有執我，一切唯見此五取蘊。」頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若謂佛說蘊是我，故計諸蘊為我者，彼唯破除離蘊我，餘經說色非我故。』</div>
</p></div>
<div class='div-commentary'><p>若謂此經說蘊是我，便計五蘊為我者。然彼經非說諸蘊是我，佛說唯蘊之密意，是破計離蘊之我為我見所緣，是觀待世俗諦外道論，及為無倒顯示世俗諦中所有之我故。</p>
<p>由何知彼是破離蘊之我耶？曰：以餘經說色非我等，破色等是我故，餘經如何破。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『由餘經說色非我，受想諸行皆非我，說識亦非是我故，略標非許蘊為我。』</div>
</p></div>
<div class='div-commentary'><p>由餘經說色受想行識皆非是我，故前經略標：「唯見此五取蘊」者，非許諸蘊即我。是破計有離蘊之我。</p>
<p>設作是念：彼經言「唯見」，雖破異我，然言「唯見此五取蘊」。既說見五蘊。則明說諸蘊為我見所緣，故彼經意，是說諸蘊為我見所緣也。若如是者，則違餘經說諸蘊非我。以俱生我執薩迦耶見之所緣，定是我故。此於後經義，都無妨難。不爾則如前說違難極多。後亦當說。故知前經非說諸蘊即薩迦耶見之所緣，經言「唯見諸蘊」者，當知是說緣依蘊假立之我。計即蘊離蘊為我執所緣，皆<span class='corr'>已</span>破故。</p>
<p>若有經中破除色等為我，當知彼經，亦破薩迦耶見所緣，依蘊假立能取諸蘊之我為有自性。以說色等非我之經，是依真實義而說故。若能取之我是無自性，則我所取之諸蘊自性亦定非有。故於色等遠離實執之貪著，亦應正理。</p>
<p>若將眾經互相配合，破除即蘊離蘊為我見之所緣，則知唯由名言增上，依蘊假立我名，安立此補特伽羅為無我義。此不共理，是內教大乘各宗論師解釋契經密意者所未能闡發之契經密意。今以精微教理無倒揭出。依此道理，亦顯安立所餘諸法法無我義，與前無別，披露諸佛最深密意，是此論師不共深旨。諸有智者，當善學習。</p>
<p style="margin-left:2em"><span class='corr'>巳</span>二　縱是表詮亦非說諸蘊即我</p>
<p>即使經說「唯見此五蘊，」是表詮門說蘊是我，然亦非說一一蘊皆是我。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『經說五蘊是我時，是諸蘊聚非蘊體。』</div>
</p></div>
<div class='div-commentary'><p>經說五蘊是我時，是說諸蘊總聚為我。非說一一蘊體皆是我。如言眾樹為林，是說樹聚為林，非說一一樹皆是林。此是他宗共許之喻，若謂許蘊總聚為我者。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『非依非調非證者，由彼無故亦非聚。』</div>
</p></div>
<div class='div-commentary'><p>經說我為依怙，可調伏，為證者。若如汝宗，則彼蘊聚非是依怙亦非可調伏，非是證者。以唯蘊聚，無實物故。故蘊聚亦非我。經說我為依怙等，如云：「我自為依怙，亦自為怨家，若作善作惡，我自為證者。」此說我為依怙為證者。又云：「由善調伏我，智者得生天」此說我可調伏。</p>
<p style="margin-left:2em">巳三　破救</p>
<p>若作是念：離有聚法別無總聚，能作依怙等果，即是有聚法。故我作依怙，可調伏，為證者亦應道理。破曰：汝之我名，時詮蘊聚，時詮有聚諸蘊，何得如是隨意轉計，此過如前<span class='corr'>已</span>說。復有過失，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『爾時支聚應名車，以車與我相等故。』</div>
</p></div>
<div class='div-commentary'><p>若計蘊聚為我者，爾時車之支分堆聚一處亦應名車，以車與我，於自支聚安立不安立，二者相等故。如經云：「汝墮惡見趣，於空行聚中，妄執有有情，智者遠非有，如即攬支聚，假想立為車，世俗立有情，應知攬諸蘊。」</p>
<p style="margin-left:2em">辰二　依止餘經解釋蘊聚非我</p>
<p>由前說道理，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『經說依止諸蘊立，故唯蘊聚非是我。』</div>
</p></div>
<div class='div-commentary'><p>經說依止諸蘊假立有情，故唯蘊聚非即是我。此以量式立云：凡依他法而立者，非唯他法支聚，依他立故，如大種所造。如以大種為因，安立青等大種所造色與眼等根。然彼二法非唯大種相聚。如是以蘊為因安立為我，說唯蘊聚亦不應理。設作是念：若經云：「攬諸蘊聚。」雖不可說蘊聚即是補特伽羅，然經僅云：「攬諸蘊」而無聚字，不可證明蘊聚為安立補特伽羅之所依也。曰：不然！經舉喻云：「如即攬支聚，」說依支聚假立為車。次合法云：「應如攬諸蘊。」雖未明說聚字，勢必應有。故當知智者誦經之文句，而生歡喜。若謂瓶等不決定者，此亦不然，說瓶等唯色等聚亦不成故。彼亦與觀察我相同。如唯我之支聚為不可說為我，唯色等支聚亦不可說為瓶等，二者相同。</p>
<p style="margin-left:2em">辰三　破蘊聚之形狀為我</p>
<p>設作是念：唯輪等堆積猶非是車，要輪等堆積，具足特殊車形，乃名為車。如是有情身中色等諸蘊之有形狀乃是自我。此亦不然。頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若謂是形色乃有，汝應唯說色是我，心等諸蘊應非我，彼等非有形狀故。』</div>
</p></div>
<div class='div-commentary'><p>形狀唯色法乃有，汝宗應說唯色法是我，心心所等聚，應不立為我，以心心所等非有形故。非色法故。</p>
<p style="margin-left:2em">辰四　計蘊聚為我出餘妨難</p>
<p>復有過失，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『取者取一不應理，業與作者亦應一。』</div>
</p></div>
<div class='div-commentary'><p>由此取故，名能取者，即作者我。由取此故名所取事，即所作五蘊。言彼二為一體不應理者，謂安立蘊聚為我，不應道理。倘計色等蘊聚即是我者，則作業作者皆應成一。然非汝許，以大種與所造色，瓶與陶師皆應一故。中論云：「若薪即是火，作者業則一。」又云：「以薪與火理。說我與所取，及說瓶衣等，一切皆如是。」如不許火與薪為一，亦不應計我與所取為一，論說彼二相等故。</p>
<p>設作是念；此中全無能取蘊聚之作者，唯有所取蘊聚之所作業耳。此亦不然，頌曰：</p>
</div>
<div class='div-orig'><p style="text-indent:2em" class="lg-abnormal"><div class='lg-row'>『若謂有業無作者，不然離作者無業。』</div>
</p></div>
<div class='div-commentary'><p>若無作者，亦無無因之業故。中論云：「如破作作者，應知取亦爾，及餘一切法，亦應如是破。」此說以破作業作者有自性之理，當知亦破受與受者是有自性。言餘法者，顯句論云：「亦破能生所生，能去所去，能見所見，能相所相，能出所出，支與有支，德與有德，能量所量等法是自有性。智者應知唯是互相觀待而有。」此中總說一切能作所作，別說能量所量非有自性，許為觀待而有。故此觀待。當知更有不共互相觀待之理也。言取者，此中事字界「鄔跋札」，給以「羅札」字緣，猶能取故名之為取。若離作用則亦無事。故所取能取，俱名曰取。問曰：羅札字緣，表由此取之作用，云何可說通所取業？答：如聲明論云：「枳達與羅札是多分。」謂多分雖爾，然於作業可給羅札字緣，故通所取業亦不相違。中論亦云：「我不異於取，亦不即是取，而復非無取，亦不定是無。」此說我非異所取而有，亦非即是所取，復非不待所取，此我亦非全無。故非無作者而有作業。勝義空經，說無作者，有業有報。當知是破有自性之作者，非破名言支分假立之我。如經廣云：「補特伽羅無明隨轉，作諸福行。」解釋正理論雖說前經於無性宗不相符合，於唯識宗極為符順。然此宗安立補特伽羅之理，謂蘊之自性作者，名言中亦無。若名言中所有業報，則如後經所說能作業之補特伽羅，亦定許有。故不立所取即我，立我為彼之能取者，極為善哉。</p>
<p style="margin-left:2em">辰五　佛說依六界等假立為我</p>
<p>若計諸蘊積聚即是我者，復有過失。頌曰：</p>
</div>
<div class='div-orig'>
<div class="lg regular" style="margin-left:0em;"><div class='lg-row'>『佛說依於地水火，風識空等六種界，及依眼等六觸處，假名安立以為我，</div>
<div class='lg-row'>說依心心所立我，故非彼等即是我，彼等積聚亦非我，故彼非是我執境。』</div>
</div></div>
<div class='div-commentary'><p>佛於父子相見經中，說依於六界，謂地水火風識界，鼻孔等空界，及依六觸處，謂眼觸處乃至意觸處，假說名我，既說依於心，心所等法假立為我，故非彼地等任何一界即是我。亦非彼等積聚即立為我，故彼諸法若總若別皆非無始傳來我執心之所緣也。經云：「大王，六界，六觸處，十八意近行，是士夫補特伽羅。」士夫與補特伽羅是異名。六界，六觸處，十八意近行之三者，是所具之法。補特伽羅是能具之人。十八意近行，謂緣六種可愛境，生六種喜受。緣六種不可愛境，生六種憂受。緣六種中庸境，生六種捨受。由憂喜捨受之力，含意於色聲等境，數數馳逐，故名意近行。</p>
<p>如是諸蘊既非俱生我執所緣境，離諸蘊外亦無彼之所緣。故我執所緣境非有自性。諸瑜伽師，由見我無自性故，亦知我所是無自性。即能斷除一切有為生死繫縛，不受後有而得涅槃。是故五蘊若總若別，及離五蘊，皆不立為我見所緣。然善安立我見所緣補特伽羅。依此道理，便能安立補特伽羅是自性空。此觀察慧，是最利根求解脫者，至上莊嚴。於他宗中皆非有故。</p>
</div></div>
<p class='juan'>入中論善顯密意疏卷十一終</p>
</div><!-- end of div[@id='body'] -->
</body></html>