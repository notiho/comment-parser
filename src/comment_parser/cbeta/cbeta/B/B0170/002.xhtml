<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>朝鮮佛教通史</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu157' />
<p class='juan'>朝鮮佛教通史中編</p><p class="byline">完山　李能和　尚玄居士　輯述</p><p class="byline">東州　崔南善　六堂學人　校閱</p>
<div class='div-other'><a id='mulu158' />
<p class='h1'>三寶源流</p>
<div class='div-other'><a id='mulu159' />
<p class='h2'>釋迦如來應化記實</p><p>釋迦牟尼佛。賢劫第四佛也。然燈佛所為善慧仙人嘗買蓮華供佛。又見地濕。脫衣布地解髮覆之。佛記善慧。汝過阿僧祇劫。於五濁惡世。當得成佛。號釋迦牟尼佛。賢劫第三尊迦葉佛時。為護明菩薩。命終。往生兜率陀天。為諸天主。說補處行。亦於十方國土。現種種身。為諸眾生。隨宜說法。乃至成佛期運將至。即觀閻浮提眾生。皆我初發心來。所成熟者。堪受妙法。餘國邊地。皆不應生。此世界迦毘羅國。最為處中。往古諸佛出興。皆生於此。諸族種姓。剎帝利。為第一。瞿曇苗裔。聖王之後。淨飯王。過去因緣。具足清淨性行。夫妻真正堪為父母。既作此觀。遂集諸天子告言。我今不久。捨此天宮。生閻浮提。出家學道。成一切種智。設大法會。廣利人天。汝等亦當同受法食。諸天子。歡喜踊躍。各心念言。菩薩。不久當成正覺。時菩薩。乘六牙白象。發兜率宮降神母胎。淨飯王夫人摩耶於寤寐間。見菩薩騰空來。從右脇入。影現於外。如處琉璃。顯見自身。如日月照。菩薩在胎。晨朝為色界諸天說法。日中。為欲界諸天說法。晡時。為諸鬼神說法。夜三時。亦復如是。成熟無量眾生。</p>
<p>甲寅四月八日。日初出時。<span class='note-inline'>(世尊生時。震丹。國昭王二十六年甲寅。此方。江河泛漲。泉井溢出。天地震動。有五色光。貫太微宮。王問羣臣。是何祥瑞。太史蘇繇奏曰。西方。有聖人生。王曰。於此何如。繇曰。此時無他。一千年後聲教被及。王令刻石。埋於南郊。誌之云)</span>摩耶夫人。將諸綵女。遊藍毗尼園。攀無憂樹枝。菩薩。從右脇出。時樹下。生七。莖七實蓮華。菩薩墮蓮花上。自行七步。舉其右手而言。天上天下。惟我獨尊。無量生死。於今盡矣。此生利益一切天人。說是言已。四天王。接置寶几。九龍王吐清淨水。灌太子身。身紫金色。具三十二相。八十種好。圓光一尋。王以太子生時。諸瑞吉祥。<span class='note-inline'>(瑞應有三十四文煩不錄)</span>遂名薩婆悉達。<span class='note-inline'>(此言頓吉)</span>時有梵仙。名阿私陀。具足五通。能斷疑惑。以神通力騰空而來。相太子已。忽然悲泣。王驚問故。仙人答曰。太子。具三十二相。年十九。為轉輪聖王。若出家者。成一切種智。然相好明了。太子。決定成一切種智。轉無上法輪。我今年已百二十。不久命終。不覩佛興。不聞經法。故自悲耳。太子。生七日。摩耶夫人。命終生忉利天。王。囑姨母波闍波提。養育。太子。年七歲。王。令學書。訪國中第一聰明娑羅門。名曰選友。為太子師。婆羅門。授以梵書。佉留書。太子問。閻浮提中。有幾種書。師默然。又問。阿字何義。師又默然。即從座起。問曰。太子。初生時。自言天人之中。最尊最勝。此言不虛。惟願為說閻浮提凡有幾種。太子曰閻浮提中。梵書。佉留書。護眾書。疾堅書。龍鬼書捷沓和書。阿須倫書。鹿輪書。天腹書。轉數書。轉眼書。觀空書。攝取書。具有天地八部四洲鳥獸等書。音聲諸書。有如是等。六十四種。又阿字。是梵音聲。此字義。是不可壞。亦是無上真正之道義。凡如此義。無量無邊。婆羅門。白王。太子。是天人第一之師。云何欲令我教耶。復令忍天。教兵法。太子。自能通達。忍天。反禮太子。佛年十七。王娶婆羅門女耶輸陀羅。為太子妃。復增二妃。一名瞿夷。二名鹿野。太子。雖有三妃。不受欲塵。於靜夜中。但修禪觀。一日。白王。游觀。初出東門。淨居天。化作老人。頭白背傴。拄杖羸步。太子乃念。日月流邁。時變歲移。老至如電。身安足恃。我雖富貴。豈獨免耶。云何世人。而不怖畏。復游南門。淨居天。化作病人。兩人扶掖。在於路側。太子又曰。如此身者。是大苦聚。云何世人。不知覺悟。王聞。切責諸臣。有婆羅門子。名優陀夷。聰辯絕倫。王令與太子友。具說世間樂事。令其心動。太子。復出城西門。淨居天。心念。先現老病。舉眾皆見。令王嗔責我今現死。惟令太子。及優陀夷見耳。即化死人。四人轝之。室家大小。號哭共送。太子。與優陀夷二人獨見。太子問。此為何人。優陀夷。先受王敕。默然不答。如是三問。淨居天。威神之力。不覺答言。是死人也。何謂為死。答曰。死者。刀風解形。神識去矣。四體諸根。無復所知。此人在世。貪著五欲。不識無常。一旦捨之而死。又為父母親戚愛念。命終之後恩情好惡。不復相關。誠可哀也。問。惟此人死餘亦當然。答曰。一切世人。皆應如是。無有貴賤得免者。太子曰。世間乃復有此苦。云何於中而行放逸。又出北門。到彼園所。止息樹下。除去侍衛。端坐思惟。時淨居天。化作比丘。法服持鉢。手執錫杖。視地徐行。太子前問。汝是何人。答曰。沙門。何謂沙門。答曰。三界兮擾擾。六趣兮昏昏。識心達本源。故名為沙門。又曰。一切皆無常。惟我所修聖道。永得無為。到解脫岸。言訖騰空而去。太子喜曰。天人之中。惟此為勝。我當決定。修學是道。</p>
<p><span class='note-inline'>(佛紀一九年)</span>太子年十九。自知出家時至。詣王言曰。父王。恩愛集會。必有別離。惟願聽我。出家學道一切眾生。愛。別離苦。皆使解脫。王流淚曰。汝今宜息此意。國未有嗣而便委我。曾不懷顧。太子遂還。時有相師白王。太子。今不出家。過七日已。必得轉輪王位。王即往告太子我聞阿私陀說。汝必不樂處世。惟願為我生一子。然後不復相違。太子答曰。如勅。即以左手。指其妃腹。耶輸陀羅。便覺有娠。二月七日。淨居天人。白太子曰。無量劫來修行。今正成熟。太子曰。如汝等語。但內外嚴衛。欲去無從。諸天白言。我等自設方便。即以神力。悉令熟臥。至於後夜。諸天。充滿虛空。同聲白言。今者正是出家時。太子。往至車匿所。語之曰。汝為我。牽犍陟來。<span class='note-inline'>(犍陟馬名)</span>車匿泣曰。後夜之中。欲何所之。太子曰。我今欲為一切眾生降伏煩惱。汝不應違我。車匿號哭。欲令王宮覺知。以天神力。昏臥如故。於是諸天。捧馬四足。並接車匿。帝釋。執盖。從北門出。其門。無聲自開。太子乃曰。我若不斷八苦。終不還宮。我若不得阿耨多羅三藐三菩提。不轉法輪。終不還。與父王相見。我若不盡恩愛之情。終不還見波闍波提。及耶輸陀羅。行至天曉。已三繇旬。諸天。便沒不現。太子。至閑靜林。即便下馬。撫犍陟背而言。所難為事。汝作已畢。又語車匿。世人富貴。競隨奉事。我捨國來。惟汝一人。獨能隨我。甚為希有。我今既至。汝與犍陟。俱可還宮。車匿悲不自勝。犍陟。屈膝䑛足。淚落如雨。太子。即就車匿。取七寶劒。自剃鬚髮。而發願言。願共一切。斷除煩惱。及諸習障。淨居天。又化獵師。身服袈裟。太子喜曰。汝所著衣。是寂靜服。我今以此寶衣。與汝貿易。吾服此衣。為欲攝救一切眾生。斷其煩惱。答言善哉。遂脫寶衣貿之太子前行。車匿即還。太子。入檀特山。修道。始於阿羅邏迦藍處。三年。復至鬱頭藍弗處三年。又至象頭山。於尼連河側。靜坐思惟。宜六年苦行。以度眾生。天獻麻米。淨。心守戒或日一食。或七日一食。不避風雨。不起經行。鵲巢糞污。亦不棄去。</p>
<p>佛示六年苦行。自念。非正解脫。我當受食。而後成佛。即沐浴於尼連河。天為偃樹。挽之而出。時彼林外。有二牧牛女。一名難陀。二名波羅。見地中生千葉蓮花。上有乳糜。取奉菩薩。即便受食。復念過去諸佛。以草為座。成無上道。帝釋。因化凡人。執淨軟草。菩薩問汝何名。答曰吉祥。菩薩喜曰。我破不吉。以成吉祥。即便受草。向菩提樹下。而取正覺菩薩。坐閻浮樹下。四十八日。觀察思惟。眉間白毫。光蔽魔宮。魔王波旬。恐懼。召會諸魔及道未成。當往亂之。長子商主。泣諫不聽。乃率眾作難。悉現可怖諸境。時菩薩。身心寂然不動。以指按地。地大震動。魔聞怖懼。還歸本宮。菩薩。乃於二月七日之夕。入正三昧二月八日。明星出時。廓然大悟。成正等覺。嘆曰奇哉。一切眾生。具有如來智慧德相。但以妄想執著。不能證得。　佛自二月八日。成道後。三七日內。為寂塲。智入三世。悉皆平等。其身。充滿一切世間。其音普順十方國土。有無量無邊法身大士。普賢。文殊。觀音。彌勒等。及宿世根熟。天龍八部。一時圍繞。如雲籠月。爾時世尊。現毘盧遮那身。說大方廣佛華嚴經。又如是思惟。一切眾生。處五濁世。三毒所覆。薄福鈍根。無有智慧。云何能解我所得法。今我若轉法輪。彼必不信。生誹謗心。當墮惡道。受無量苦。我寧不說。入於涅槃。時大梵天王。心懷憂惱。眾生長夜。沈沒生死。今當往請轉大法輪。欲界六天。亦同勸請。世尊。默然受之。即詣波羅奈國。行至阿闍波羅水側。日暮止宿。入定。風雨大至。有大龍王。名目真隣陀。以其大身。七重圍繞。龍有七頭。羅覆佛上。以為障蔽。至三月六日。四七日滿。雨止出定。龍王。化作年少婆羅門。稽首問訊。受三歸五戒。諸旁生中。最先見佛三月七日。受提謂長者食。八日。至鹿野苑。憍陳如等五人。<span class='note-inline'>(初太子入山。父王思念。乃命家族三人。謂阿鞞。䟦提。拘利。舅氏二人。謂憍陳如。十力迦葉。尋訪住止。隨侍動靜。二人著五欲。太子初食麻麥。遽爾退席。三人著苦行。太子後受乳糜。亦復遠去。佛成道果。先度此五人)</span>見佛歡喜。求佛出家。佛為說四諦法輪。成阿羅漢。於是世間。始有三寶。如來是佛寶。四諦是法寶。阿羅漢是僧寶。尋念過去佛所行方便。應說三乘。遂以五時設教。第一華嚴時。第二鹿苑時。第三方等時。第四般若時。第五法華涅槃時。○有長者子。名曰耶舍。中夜睡覺。見諸妓女不淨。生厭離心。於不淨中生淨想。忽見空中光明。尋光而去。趣鹿野苑。佛為說法。成阿羅漢。天明。耶舍父。為尋子故。跡至佛所。佛授三歸。為最初優婆塞。又耶舍朋類五十人。共詣佛所。俱成沙門。○迦毘羅國。有婆羅門子。名富樓那。具解韋陀等論。與佛同日生。本性厭離世間。見佛出家。即與朋友三十人。往雪山。專心學道。獲四禪五通。以天眼。遙見世尊。在鹿野苑說法。遂共三十人。來到佛所。求佛度脫。說法人中。最為第一。○大迦旃延。南天竺國。婆羅門子。習韋陀諸論。得四禪五通。因龍王問偈。不能解了。乃詣佛所。佛為開解說法。生大歡喜。遂求出家。論議第一。○優樓頻螺迦葉。兄弟三人。摩竭提國人。學古仙道王臣歸信。佛。詣彼住處。現諸神通。種種調伏。先度優樓頻螺迦葉。及五百弟子。又度那提迦葉。迦闍迦葉。各有二百五十弟子。俱證阿羅漢。有一外甥。螺髻梵志。名優波斯那在阿修羅山。共二百五十弟子。修學仙道。亦投佛出家。成阿羅漢。王舍城頻婆娑羅王見三迦葉。為佛弟子。嘆曰。嗚呼。如來有大神力。智慧深遠。不可思議。乃能伏如此之人以為弟子。佛為說法。得法眼淨。王勅諸臣。於竹園。起諸堂舍。請佛及僧。住彼竹園。諸王見佛。頻婆娑羅。為首。諸僧伽藍。竹園為始。○王舍城。有二婆羅門。具大智慧。一名舍利弗。一名目犍連。各有一百弟子。往詣竹園。佛為說法。成阿羅漢。舍利弗。智慧第一。目犍連。神通第一。○須菩提。初生之日。家室皆空。相師占云。既善且吉。見佛聞法。成阿羅漢解空第一。○摩竭提國。有婆羅門。名曰迦葉。具大智慧。誦四韋陀論。日夜勤求無上道法。旋復出家。修杜多行。會空中。有神告曰。佛已出世。請往師之。迦葉。便趣竹園。佛知其當來。躬自往迎。到多子塔前相逢。迦葉。合掌言曰。世尊。實是一切種智。實是慈悲濟眾生。實是一切所歸依。即五軆投地。而白佛言。世尊。是我大師。我是弟子。如是三說。佛言如是迦葉。我是汝師。汝我弟子。若人。實非一切種智。而欲受汝為弟子者。頭裂為七分。復為說法。成阿羅漢。以此迦葉。有大威德。天人所重。故名大迦葉。○淨飯王。聞佛得道已經六年。思欲一見。令梵志優陀夷。請佛還國。優陀夷。見佛。為諸天釋梵歸化。亦願為沙門。佛為說法。得羅漢道。即遣優陀夷。先現神變。發起道心。於是神足飛行。經遊虛空。往到本國。現十八變。報言。却後七日。佛當來降。王出四十里。迎佛。見佛大喜。選宗族五百人為沙門。侍佛左右。斛飯王二子。一名摩訶男。一名阿那律。摩訶男言。諸釋。多出家。而我一門。獨無當。一人營家。一人出家。那律。以家事煩碎。遂與釋種。跋提。各白其母懇求出家。過七日。釋子等八人。出迦毘羅城。說其寶衣。象馬。付所使優波離。令還優波離。思惟。人身難得。佛法難值。諸尊貴者。皆棄世榮。我身卑賤。何所貪樂。即以寶衣等。懸著樹上。遂便共至佛所。白言。我父母已許。願聽出家。乞先度優波離。以除我等憍慢心故。於是世尊。先度優波離。次度那律等。○世尊從弟阿難。以成道日生。故名阿難<span class='note-inline'>(此云歡喜)</span>舉國欣慶。又名慶喜。八歲出家。弟子中多聞第一。年三十一。佛。命給侍左右。○佛子羅睺羅。年已九歲。佛遣目連。往迦毘羅城。白父及耶輸陀羅。放羅睺羅出家。修習聖道。目連。受命。到彼。以種種方便曉諭。耶輸不聽。時佛。起化人。空中告言。耶輸陀羅。汝頗憶念往古世時。誓願事不。我當爾時。為菩薩道。以五百銀錢。從汝買得五莖蓮花。上定光佛。時汝求我世世所生。共為夫妻。我不欲受。即語汝言。我為菩薩。累劫行願。一切布施。不逆人意。汝能爾者。聽為我妻。汝立誓言。世世所生。國城妻子。及與我身。隨君施與。誓無悔心。而今何故。愛惜羅睺。不令出家。學聖道也。耶輸聞已。霍然還識。宿業因緣事事明了。如昨所見。愛子之情。自然消歇。時淨飯王。即集國中豪族。各遣一子。有五十人。隨從出家。佛使阿難。剃頭。舍利弗。為其和尚。目連。為阿闍梨。授十戒法。便為沙彌○舍衛國王波斯匿。有一大臣。名須達多。家巨富。賑貧乏。時號給孤獨。因欲為兒娶婦躬往王舍城中。大臣護彌家。既到已。見其家內。大張供具。須達多問故。答言。請佛及僧問云何名佛。云何名僧。護彌。具告所以。須達多聞之。毛髮俱竦。尋到佛所。見佛相好。過於護彌所說。心大歡喜。佛為說法。成須陀洹。須達多。願起精舍。請佛降舍衛國。度彼眾生。佛許之。辭佛還家。佛命舍利弗。與俱至舍衛國。案行諸地。惟王太子祗陀。有園。正得處所。須達多。乃白太子。太子不肯。須達多。慇懃再三。太子曰。若能以黃金布地。令無空者。便當相與。答曰諾。乃使人眾負黃金。八十頃中。須臾欲滿。略欠少地。太子念言。佛必大德。能使斯人。輕寶乃爾。遂令止勿更出金。園地屬卿。樹木屬我。共立精舍。須達多。共舍利弗。經地已竟。起立精舍。啟知國王。請佛及僧。佛言。須達。買園。樹木。祗陀所有。可名祗樹給孤獨園。佛。再還迦毘羅國。王問。云何修行。當得諸佛之道。佛言。一切眾生。皆即是佛。父王。當念西方世界阿彌陀佛。常勤精進。當得佛道。王言。一切眾生。云何是佛佛言。一切法無生。無動搖。無取捨。無相貌。無自性。王當於此佛法中。安住其心。勿信於他。王與七萬釋種。聞說是法。信解歡喜。悟無生忍。　初佛還國。姨母大愛道。<span class='note-inline'>(即波闍波提)</span>白佛出家。三請不許。及佛再還國。如前重請。佛亦不許。佛既出國。大愛道。與諸老母等。追佛頓止河上。復求出家。又亦不許。退住門外。歔欷而啼。阿難。自外回問故。答曰。我以女人故不得出家。自悲傷耳。阿難。乃白佛。大愛道。以至心欲受法律。願佛聽之。佛言止止。若聽女人出家者。令正法。不得久住。阿難復曰。過去諸佛。具有四部眾。如來獨不具耶。佛言。若大愛道。修八敬法。盡壽行之。可入法律。阿難。出告大愛道。便受大戒。為比丘尼遂得應真。○樓至菩薩。請立戒壇。為比丘。結戒受戒。於是創立三壇。佛院門東。名佛為比丘結戒壇。佛院門西。佛為比丘尼結戒壇。外院東門南。僧為比丘受戒壇。戒壇。從地而立。三重為相。以表三空。<span class='note-inline'>(我。法。俱。)</span>為入佛法初門。時天帝。施以覆釜。置於壇上。大梵王。施無價寶珠。置釜上。供養舍利。是為五重。表五分法身。<span class='note-inline'>(戒。定。慧。解脫。解脫知見)</span>壇時。十方諸佛。無量菩薩。天龍八部。悉皆雲集。諸佛登之。共議結戒。輕重持犯等相。及度尼滅正法相。諸佛通議曰。古有四部。今何獨無。初雖正法減半。今尼行八敬。還住千年。故此二壇。惟佛所登。共量佛事。外院戒壇。乃僧為四眾。受戒壇也。○佛說法華經。凡二處三會。始在靈山次升虛空。後復還靈山。有大梵王。以金色波羅花。獻佛。請佛說法。世尊。登座。拈花示眾人天百萬。悉皆罔惜。獨有迦葉。破顏微笑。世尊曰。我有正法眼藏。涅槃妙心。實相無相微妙法門。付囑與汝。汝當護持流通。[母-(、/、)+〡]令斷絕。聽吾偈曰。法本法無法。無法法亦法。今付無法時。法法何曾法。說偈已。復告迦葉。吾將金縷僧伽黎衣。傳付與汝。轉授補處慈氏。勿令朽壞。并勅阿難。副貳傳化。迦葉禮足。白佛言。善哉善哉。我當依勅。恭順佛故○佛念四眾懈怠。不將侍者。如屈伸臂頃。獨至忉利天歡喜園。三月安居。<span class='note-inline'>(辛未十月既望)</span>佛告文殊。汝詣母所。道我在此。摩耶。既至。佛言身所經歷與苦樂。俱當修涅槃。永離苦樂。摩耶聞法。得須陀洹果。是時人間。久不見佛。優填王等。至阿難所。問佛所在。阿難報曰。我亦不知。時優填王。渴仰如來。遂敕奇巧工匠。作如來形像。毘首羯摩天。化身為匠。不日而成。三月將盡。佛令鳩摩羅。告閻浮提。如來將下。欲入涅槃。於是佛。化寶階。從天而下優填王。載像來迎。為佛作禮。佛。三喚三應。乃云。無為真佛。實在我身。又語像言。汝於來世。大作佛事。<span class='note-inline'>(佛紀七九年)</span>○二月十五日。<span class='note-inline'>(周穆王。五十三年。壬申二月十五日。此方。暴風忽起。損舍折樹。地動天陰。西方有白虹十二道。南北通貫。連夜不滅。穆王。怪問羣臣。太史厲多對曰。西方聖人入滅之相耳)</span>佛。在拘尸那城。力士生地。跋提河邊。娑羅雙樹間。臨涅槃。時說涅槃經。告大眾言。我以甚深般若。遍觀三界。根本性離。畢竟寂滅。同虛空相。一無所有。法相如是其知是者。名出世人。是事不知。名生死始。時諸比丘。勸請如來。惟願久住。不入涅槃。佛言。汝等。不應作如是語。我今所有無上正法。悉已付囑摩訶迦葉。是迦葉者。當為汝等作大依止。猶如如來。　世尊。以手摩胸。告眾曰。汝等。善觀吾紫磨金色之身。瞻仰取足勿令後悔。若謂吾滅度。非吾弟子。若謂吾不滅度。亦非吾弟子。佛又三入禪定。三出三告。乃云。以是因緣。我今安住常寂滅光。名大涅槃。乃於寶床。右脇而臥。於其中夜。寂然無聲。便般涅槃。復從棺起。為母說法。并說無常偈曰。諸行無常。是生滅法。生滅滅已。寂滅為樂。迦葉。遠來奔訃。金棺自開。即現雙足。出於棺外。眾禮足已。還自入棺。爾時諸弟子。即以香薪。竸茶毘之。燼後。金棺如故。大眾。即於佛前。以偈讚曰。凡俗諸猛熾。何能致火爇。請尊三昧火。闍維金色身。時金棺。從座舉高七多羅樹。往返空中。化火三昧。須臾灰生。得舍利八斛四斗。諸王爭取。有婆羅門。以石瓶塗蜜。即共三分。一分諸天。一分龍王。一分八國。各還起塔供養。</p>
<p style="margin-left:1em">劉敬鍾居士。年今已週甲。號伊齋。以重聽故。亦號梵聾。築室于高陽郡之延禧坊。麻其衣草其食。尋常接人。必依經說。尤酷好宗鏡錄。不移易一絲毫。以其為末法之未得謂得未證謂證者垂鑒戒故。嗚呼。士其今之龐蘊歟。余囑代撰釋迦如來應化記實先生慨諾。博考羣經。撮要成篇。以惠之。以是因緣。將來可多得發菩提心者。是足為先生賀也。亦為佛教通史幸也。</p>
</div>
<div class='div-other'><a id='mulu160' />
<p class='h2'>三藏結集諸論紛地</p><p>紀錄教義。遺事于方冊。非佛時學者之所尚也。世尊在時說法。唯隨所聞。依而行之可矣。世尊入涅槃後有不正比丘出。且恐妙法。因而散逸。有結集三藏之舉。結集有大乘小乘之別。小乘之中。又有上座部大眾部之異。上座部結集。是大阿羅漢摩訶迦葉。于羅閱祗城洞中。會五百賢聖。於聖眾前。令阿難陁集修多羅藏。<span class='note-inline'>(經藏)</span>優波離集毗那藏。<span class='note-inline'>(律藏)</span>迦葉自集阿毗達磨藏。<span class='note-inline'>(論藏)</span>安居三月。始畢其功。名為上座部者。迦葉為僧中上座。約僧中首座之號而立名也。次大眾部結集者。其時。有阿羅漢婆師迦。於畢波羅洞外。別結僧界延諸凡僧。為洞內之結集。分別誦出五藏。五藏者。三藏加雜集藏。梵咒藏是也。名為大眾部者。以凡聖大眾。同會一處。約僧集而立號也。如斯二部。雖別處結集。於佛宗義。未嘗異計。大乘之結集者。義林章舉二說。一西域相傳云。與小乘同處結集。一大智度論云。彌勒菩薩。將阿難於鐵圍山間。集大乘三藏。</p>
<p>結集既成。迦葉持法藏二十年。傳之於阿難。阿難傳之于末田地迦。末田地迦傳之于商那和修。商那和修。傳之于優婆毱多。百年之間。五師瀉瓶。法海無風。是云異世五師。</p>
<p>世尊滅後百年。吠舍離國之比丘。肯離佛法。於戒律出十非法事。有長老耶舍陁者。生大悲愍。遂于吠舍離城。請七百聖眾。重復結集毗那耶藏。是為第二結集。時尊者優婆毱多。道標孤高。秀出世人。稱為無相好佛。言尊者雖無相好。具德與佛均也。普持三藏化益甚多。有高足弟子五人。於毗那耶。各執一見。遂將律藏。分為五部。曰曇無德部。曰薩婆多部。曰彌沙塞部。曰迦葉遣部。曰婆麤富羅部。是也。是為律藏分泒之同世五師。</p>
<p>世尊滅後百餘年。阿輸迦王。<span class='note-inline'>(即阿育王)</span>應世尊之懸記。出世。王為摩伽陁國王頻婆沙羅之曾孫。當時。於五天竺最富強。而有威勢。王即位之始。凶逆無道。大虐國民。甚為佛法之害及中年。有比丘為海者化度之。王乃翻然改心。深皈佛法。自是王之所為。非佛無事。非仁無政。時有比丘。目犍連子帝湏者。更結集三藏。是為第三結集。又派傳道。使佛教能弘通於異方者。阿輸迦王為之嚆矢也。今錫蘭佛教。即其王子<span class='note-inline'>(西域記云王之弟也)</span>摩訶因陁羅之所弘布。起多數之浮圖。立巨大之伽藍。或樹道標以記佛經。或削崖壁而刻聖傳等。王於佛教最極盡力。歐人五十年已前。於印度及阿富汗斯坦諸處。陸續發現此等古蹟。大王之弘業。至是益昭昭乎照於世人之耳目矣。盖王於佛教。恰如罔斯丹丁帝之於耶穌教。</p>
<p>然。王所信。唯小乘教。當此之時。有大天者。始唱小乘中異義。遂分小乘為二派。佛教中分宗義。此其濫觴也。二派者。一上座部長老宿德比丘。保守舊義之徒也。二大眾部小壯豪傑比丘。推大天為上首以主張新義之徒也。此二部之名。雖襲前結集舊名而立。其實。非如前之一味一相。而判然異其宗義者也。二派之部。上座部偏於萬物皆有之義。大眾部偏於諸法皆空之義。阿輸迦王。潛助大眾部。上座部比丘。遂盡棄摩伽陁國。移住北方迦濕彌羅國。是迦濕彌羅國。有部宗獨盛之故也。有部者。具說一切有部。是上座部之分派。其所謂大天之異義者。以有五事之妄語也。</p>
<p>自是以後。小乘中頻分支派。至於四百年頃。大眾部。派分為九。上座部析為十一。二部合為二十派。曰大眾部。曰一說部。曰說出部。曰鷄胤部。曰多聞部。曰說假部。曰制多山部。曰西山住部。是大眾部之分派也。曰說一切有部。<span class='note-inline'>(說一切有。律藏分派中。薩婆多名也)</span>曰雪山部。曰犢子部曰法上部。曰賢胄部。曰正量部。曰密林山部。曰化地部。曰法藏部。曰飲光部。曰經量部是上座部之分派也。此時。小乘最盛之聲臭轉微。其二十泒之異義見於宗輪論。世尊滅後三百年。有阿羅漢。名迦旃延子。在迦濕彌羅國。造發智論。是為有部宗之本論。是後。羅漢。依以造論者甚多。二十部之中。此宗最盛也。</p>
<p>世尊滅後四百年。始健駄羅國王迦膩色迦。深信佛法。專崇弘布之事。一日問脇尊者曰佛教同源。諸德所言。何人人異也。尊者答曰。世尊去世。歲月<span class='corr'>已</span>久。師資各據見聞。共為矛盾。王曰。諸部宗義。孰最善也。尊者答曰。無過有義。於是。王於迦濕彌羅國。以世友菩薩為上首。請五百聖眾。結集有部宗之三藏。王造鍱以鏤寫之。埀後世。是為第四結集脇尊者。是付法藏第十祖也。</p>
<p>世尊滅後六百年之始。馬鳴菩薩。造起信論。復興大乘。是大乘中興之祖也。菩薩為付法藏第十一祖。其著書雖多。今所有者。起信論。大宗地玄文及大莊嚴論等數部而<span class='corr'>已</span>自此大乘漸盛。小乘稍衰。</p>
<p>世尊滅後七百年之始。龍樹菩薩。紹馬鳴而起。作中觀。十二門。智度。十住諸論。益顯揚大乘。是為付法藏第十四祖。又印度大乘空宗。真言密宗之開祖也。龍樹菩薩。有弟子二人。一曰龍智。一曰提婆。提婆菩薩。著百論二十品。盡力破邪顯正。龍智菩薩。專持密藏。宏兩界大法。於是。大乘顯密。皆盛於世。時有堅惠菩薩。造法界無差別論。祖述馬鳴起信論之旨。</p>
<p>世尊滅後九百年。無著菩薩。踵龍樹菩薩而出於阿輸陁國。誦出彌勒菩薩瑜珈論。莊嚴論等五部大乘論。且述作攝大乘。顯揚。金剛般若諸論。大乘益振。</p>
<p>訶梨跋摩之成實論。亦造於此時。訶梨跋摩。為鳩摩羅多之弟子。鳩摩羅多者。付法藏十八祖。薩婆多宗之學者也。訶梨跋摩。以薩婆多眾。見解淺劣。乃取諸部之長。別立空宗。造成實論二百二品。是為成實宗之鼻祖也</p>
<p>無著之弟子二人。曰世親。<span class='note-inline'>(亦云天親)</span>曰師子覺。世親菩薩。始學小乘有宗。造數十部論。後習經部。意簡有宗。乃攝大毘婆沙論。著俱舍論。以非議薩婆多部。時眾賢論師。亦著顯宗正理二論。以正理論破俱舍義。眾賢之論。間有違婆沙論處。由此薩婆多宗。遂分新舊。即婆沙論稱舊薩婆多。顯宗正理稱新薩婆多。而俱舍論。雖潛依經部。亦可屬舊薩婆多宗也。</p>
<p>世親菩薩。承無著之誨。入於大乘。造惟識。十地。涅槃。淨土等諸論。贖先誹謗大乘之罪世遂稱為千部論師。於印度為大乘有宗之開祖。然所謂有空兩宗。實後世所分。在當時大乘法海。尚為一味也。故佛地論曰。菩薩藏。千歲<span class='corr'>已</span>前。清淨一味。無有乖論。千歲已後乃興空有二種之異論也。</p>
<p>與世規同時。有無性菩薩二人。各釋無著菩薩所著攝大乘本頌。名攝大乘論。然兩師見解。殊不同也。</p>
<p>世尊滅後一千一百年。護法清辯二論。師同時出世。清辯者。龍智菩薩之高弟也。龍智壽七百歲。既弘密乘。亦保守龍樹之空宗。傳於清辯。清辯承之。造大乘掌珍論。以破護法之有宗。</p>
<p>護法論師。承世親之旨。造惟識釋論。以駁清辯之空宗。於是。大乘法海。始生波瀾。歧分有空二宗。曰中觀宗是為空宗。以龍樹中觀論為主。曰瑜珈宗是為有宗。以彌勒菩薩瑜珈論為主。印度大宗。止此二宗矣。</p>
<p>造惟識釋論。非唯護法。總有十師。曰清勝。曰火辨。曰德惠。曰安惠。曰淨月。曰護法。曰難陁。曰勝友。曰勝子。曰智月。是稱唯識十大論師。就中初二人。與世親同時。餘八人。皆世親滅後出世。十人中以護法為正統云。</p>
<p>此時。有陳那菩薩者。著作甚多。造因明正理論。定論理之元則。其弟子商羯羅主。造入正理論。祖述正理論義。由是因明。生新舊之別。陳那以前。曰古因明。陳那以後。曰新因明。是時大乘。宗義甚盛。小乘學徒。因之生隙。與相反背。殆如水火。盖大乘非佛說之語興於此時矣。</p>
<p>世尊滅後千五百七十八年。即西洋紀元後六百二十九年。唐玄奘三藏。跋涉五天竺之時也。當時摩伽陁國那蘭陁寺。有戒賢智光兩大論師。各提撕數千徒眾。三學甚盛。戒賢論師精習瑜珈宗。護法菩薩之徒也。奘法師就之。學瑜珈及因明。智光論師者。清辯菩薩之弟子也。傳法于日照三藏。日照三藏。後於唐則天武后時。航海來支那。是時。摩伽陁國戒日王。甚崇佛法。或修無遮會。或起塔造像。概無虛歲。又尊重勝軍論師。請以為師。至封以八十大邑。勝軍者。十六論師中難陁之弟子也。然閱玄奘之記行。累累多記空殿廢寺。豈當此年代。婆羅門教徒。<span class='corr'>已</span>大得權勢歟。印度之佛日漸即西山。而支那之佛日中天方麗。兩域大教之盛衰。可以推其故矣。</p>
<p>其後支那。來遊天竺之僧。凡五十六人。義淨三藏。亦航海來至。事見其記錄。並南海寄歸傳。</p>
<p>其後三百年。至支那之宋代。或有支那僧。遊於印度。或有印度僧來遊支那。互相往來甚為繁夥。由是觀之。西域佛教。猶未絕其喘涎也。</p>
<p>世尊滅後二千年。西洋紀元後一千一百年。土耳其（突厥遺種）亞<span class='corr'>剌</span>非亞之回回教徒。侵入印度。百餘年內。殺戮人民。破碎塔像。兇暴橫蠻。無所不至。於是乎。僧徒漸捨南部。移住北方。至西洋紀年後千四百年。元太祖帖木兒。侵入印度。席卷全土。崇奉佛教矣。</p>
<p>其後百餘年。蒙人再侵入於印度。此蒙古人。雖同為元朝。然<span class='corr'>已</span>異前蒙。崇奉回回教。故印度佛教。益以衰矣。</p>
<p>其後不久。歐人亦以接踵而至。布基督教。於是婆羅門教。火教。回回教。基督教等四教雜糅蔓延。至西洋紀元後一千六百年。印度半島之中。全絕佛教之聲跡。獨雪山之麓不丹尼波爾迦濕彌羅之諸國。僅存其餘喘。而南印度之錫蘭全島。及孟加拉灣。以東暹羅。安南諸國。乃至北方西藏。伊犂等處。猶崇尚佛教如故也。</p>
</div>
<div class='div-other'><a id='mulu161' />
<p class='h2'>傳譯經論撰述章疏</p>○東漢明帝永平十年丁卯。<span class='note-inline'>(西紀六十七年)</span><p>西域佛法。始通支那。先是。帝夢見金人。飛行殿庭。遣中郎將蔡愔。博士王遵等。往西域求佛法。愔等至月支國。遇迦葉摩騰竺法蘭二師。得佛像及梵經。以白馬駄之。與二師。共歸洛陽。帝大喜。起伽藍。請騰蘭居之。名曰白馬寺是為漢地建寺之始也。於是騰蘭。譯出四十二章經。是為漢地佛經之始。帝乃以梵漢二經。藏於蘭臺石室之中。又圖繪佛像於西陽城門。及顯節陵上。以示萬姓。此時。騰蘭所譯。共有六部十四卷。皆小乘經也。盖大法始來。根機未熟。大乘妙理。難遽發矣。</p>
<p style="margin-left:1em">按漢明以前。佛跡已來。摘舉四事。證之如左。</p>

<ul class="no-marker">
<li><p style="margin-left:3em;text-indent:-3em">第一。秦始皇之時。沙門室利防等十八人。齋佛經來化。始皇以其異俗。囚之咸陽獄。<span class="note-inline">(朱士行。經錄)</span></p>
</li>

<li><p style="margin-left:3em;text-indent:-3em">第二。漢武帝元狩年中。伐凶奴得金人。帝香華禮拜。祭之於甘泉宮。<span class="note-inline">(漢武故事)</span></p>
</li>

<li><p style="margin-left:3em;text-indent:-3em">第三。漢劉向。校書天祿閣。往往見有佛經。又考自古得仙者百四十六人。其中七十四人。已見佛經。<span class="note-inline">(劉向列仙傳序)</span></p>
</li>

<li><p style="margin-left:3em;text-indent:-3em">第四。漢哀帝元壽元年。博士景漢等。使月支國。受浮圖經。<span class="note-inline">(魏畧西戎傳)</span></p>
</li>
</ul>桓帝建和元年<span class='note-inline'>(佛紀一一七四年)</span><p>月支國沙門支讖。來洛陽。譯出般舟三昧阿閦佛等經二十一部。</p>
建和二年<span class='note-inline'>(佛紀一一七五年)</span><p>安息國三藏安世高。到洛陽。專事譯經。凡出三十九部。此中始見大乘經。自永平弘傳佛教以來。臣民雖代有奉佛者。然天子則除明帝外。未有好之。至桓帝。始尊信。禁中。鑄造黃金佛像。親祭之。</p>
靈帝光化二年<span class='note-inline'>(佛紀一二〇六年)</span><p>西天竺沙門竺佛朔。至洛陽。譯出道行般若經。</p>
獻帝初平二年<span class='note-inline'>(佛紀一二一八年)</span><p>蒼梧儒士牟子者。因世亂無仕宦志。銳意佛道。世多非之。乃製理感篇以解謗。儒者歸佛。始於牟子。</p>
興平二年<p>下邳相笮融。起佛寺。課人誦經。會者五千餘人。是為民間建佛祠行佛事之始。時。支婁迦讖支曜等。譯師軰出。佛教漸盛。及漢末。譯經共有三百餘部。</p>
<p style="margin-left:1em">○吳主孫權。建寺以居康僧會。江南佛法。自是而盛。僧會。康居國沙門也。以遊化為任至建康行道。感得舍利。以示孫權。權大嗟嘆。為建寺塔。名曰建初寺。</p>
○魏主曹丕黃初五年<span class='note-inline'>(佛紀一二五三年)</span><p>月支國優婆塞。<span class='note-inline'>(譯云居士)</span>支謙。來洛陽。謙授業支亮。亮授業支讖。世稱天下博士。無過三支。既而。謙去洛陽入吳。拜博士。譯出經凡一百二十部。</p>
<p style="margin-left:1em">魏陳思王曹植。<span class='note-inline'>(魏主之弟)</span>每讀佛經。輒嗟賞感歎。嘗遊魚山。聞空中天樂響。寫其聲節。作梵唄今梵唄中。魚山流者。即其遺奏也。</p>
魏齊王嘉平二年<span class='note-inline'>(佛紀一二七七年)</span><p>西天竺三藏曇摩迦羅。至洛陽。制受戒之法。入漢土一百八十餘年戒律始興。</p>
魏嘉平四年<span class='note-inline'>(佛紀一二七九年)</span><p>天竺沙門康會江至洛陽。譯無量壽經。</p>
魏高貴鄉公甘露五年<span class='note-inline'>(佛紀一二八七年)</span><p>頴川未士行。講道行般若經。是為講經之始。士行。每歎翻譯未週。乃發長安至于闐。得放光般若經而皈。</p>
○晉武帝泰始二年<p>侍中荀勗。於洛陽。造佛菩薩金像十二軀。</p>
太康二年<p>西天竺沙門婁至。來廣州。譯十二經。</p>
太康七年<p>月支國沙門竺法護。到長安。譯出正法華等經二百十部。</p>
惠帝永寧元年<p>西天竺沙門竺叔白蘭法祖支法度法立法矩等。至長安。共譯經百六十五部。</p>
懷帝永嘉四年<p>西天竺沙門佛圖澄。至洛陽。時後趙石勒。據洛陽。多害沙門。澄有神異石勒遂敬之如神。勒死。弟季龍襲。尤傾心事澄。衣以綾錦。乘以雕輦。朝會引見。常侍御史悉升殿護輿。太子諸侯。扶翼而進。澄專事化度。弟子數千萬人。國人於其所在之方不敢涕唾。每相戒曰。忽起惡心。勿為惡事。大和尚知汝。其感化道俗如此。</p>
永嘉六年<p>武邑太守盧歆。請沙門道安。於郡城講經。閤城人士來聽。如崩厥角。初道安受業於佛圖澄。學成。住襄陽檀溪寺。襄陽高士習鑿齒。以書通好。詣安。自稱曰四海習鑿齒。安應聲曰。彌天釋道安。二人相得如是。秦王符堅。攻破襄陽。得安。喜曰。吾以十萬之師。取襄陽。所得盖一人半耳。左右問其故。堅曰一人安公。半人習鑿齒也。</p>
東晉成帝咸康元年<p>沙門支道林。譯方等法華經。</p>
咸康六年<p>右軍王羲之。為西天竺達磨多羅。建皈寧寺於廬山。</p>
哀帝熙寧三年<p>詔竺潛。于禁中。講般若經。既而。辭還剡山。乃詔支遁續講。一時名士爭與結方外交。</p>
廢帝太和二年<p>支遁上表請還山。詔建沃州寺居之。支遁講經。多會宗遺文。為守文者所陋。謝安聞而嘆曰。是如九方皐之相馬。略玄黃而取神駿者也。支遁。嘗貽書于高句麗僧某云。上座。竺法深中州劉公之弟子。體性貞峙。道俗綸綜。往在京邑。維持法綱。內外具瞻。弘道之匠也。此見海東高僧傳。而高句麗僧失名。惜哉。（按竺法深即竺潛之字也）</p>
太和三年<p>洛陽東寺之尼道馨。為眾講法華維摩。聽者如市。</p>
孝武帝太元六年<p>沙門法正。譯出千佛名經等百十一部。</p>
太元九年<p>沙門惠遠。避秦亂歸晉。惠遠鴈門人。受業於道安。及關中擾亂。安散其徒。惠遠自襄陽至廬山。九江<span class='corr'>刺</span>史桓伊。為建東林寺居之。初東土未有涅槃常住之說。但云壽命長遠。惠遠曰。佛者覺至極也。至極則無變。無變之理。豈有窮哉。乃著法性論十四篇羅什三藏。入關見之。嘆曰。晉人未見經。乃暗能會理如是。時晉室微弱。天下奇材多隱居不仕。劉遺民雷次宗等。悉從惠遠遊。號廬山十八賢。惠遠復與僧俗百二十三人。結白蓮社。專修念佛。是為漢地淨土宗之濫觴。</p>
太元二十年<span class='note-inline'>(佛紀一四二二年)</span><p>迦濕彌羅國三藏僧伽跋澄。來長安。譯雜阿毘曇論。</p>
安帝隆安二年<span class='note-inline'>(佛紀一四二五年)</span><p>長安沙門法顯。往天竺求經。時。桓玄輔。政。勸上沙汰僧尼。惠遠力辨。事遂寢。是年。北魏太祖拓拔珪。始即帝位。改元天興。下詔曰。夫佛法之興。其來遠矣。濟益之功。冥及存沒。神蹤遺法。信可依憑。其建飾容像。修整佛殿。自是一國。翕然歸佛。</p>
隆安六年<span class='note-inline'>(佛紀一四二九年)</span><p>龜茲國三藏鳩摩羅什。至洛陽。時。姚秦弘始三年也。秦王姚興。迎羅什居逍遙園。遇之以國師禮。敕集。沙門八百餘人。共譯經論三百餘卷。羅什持梵本。秦主自執舊經。相讎校。金剛般若經一卷及仁王般若經二卷。皆譯於是時。什師門下。有八傑。曰道生。僧肇。道融。僧叡。道桓。僧影。惠觀。惠嚴。是也。此中。生。肇。融。叡。號稱關中四聖。</p>
<p style="margin-left:1em">佛教。東漸。為三百年。其間隆盛者。傳譯之業而已。就中。雖有大乘經論。弘通未廣。如道安惠遠。僅啟端緒。及羅什三藏來。大乘之宗。<span class='note-inline'>(三論宗成實宗)</span>方始蔚興。是為支那佛教第一變也。安帝元興元年。天竺佛多羅尊者。至秦。義學沙門數百人。從之。於中寺出十誦律梵本共什師翻譯。及半而佛多羅卒。會。天竺沙門曇摩流支又至。亦善毘尼。廬山遠公喜之。走書關中。勸流支足成此律。流支乃與什師。續成宏業。律儀之事。至此始備。</p>
元興二年<span class='note-inline'>(佛紀一四三〇年)</span><p>桓玄重申庚氷議曰。沙門可拜王者。<span class='note-inline'>(成帝咸康六年庚氷輔政議令沙門拜王者尚書令何充議為不可䟽三上氷議遂寢)</span>尚書桓謙。中書王謐。互共爭之。不聽。惠遠。乃致書曰。袈裟非朝廷之服。鉢盂非廊廟之器。沙門塵外之人。不應致敬王者。玄得書。即停其令。惠遠。復著不拜論五篇。以警當世。</p>
義熙二年<span class='note-inline'>(佛紀一四三三年)</span><p>迦濕彌羅國三藏佛陁耶。到凉州。誦出四分律。與竺佛念。共譯之。惠遠所居東林。流泉遶寺下入於溪。惠遠每送客逾此。輒有虎號吼。因稱虎溪。嗣後送客。未嘗過此。獨陶淵明陸修靜到。語道契合。每不覺過虎溪。致虎號吼。因相與大笑。世傳為三笑圖。</p>
義熙四年<span class='note-inline'>(佛紀一四三五年)</span><p>惠遠遣弟子支法領等。往天竺。領等至于闐國。訪求梵本。遇三藏佛駄跋陁羅與之東還。</p>
義熙六年<span class='note-inline'>(佛紀一四三七年)</span><p>法顯三藏。遊歷天竺三十餘國。至是。泛南海達青州而到楊都。譯經數部。先是。沙門西遊。僅達葱嶺之東。至于于闐。唯法顯深入天竺。是為漢土沙門。入印度之嚆矢。</p>
義熙九年<p>佛駄跋陁羅至廬山。入蓮社。遠公。請譯禪經。江東自是。始有禪法。</p>
義熙十四年<p>內史孟顗。請佛駄跋陁羅。於建業。譯出華嚴經六十卷。惠觀惠嚴為之筆受。是為晉本六十華嚴。時有二青衣。每從地出。灑掃研墨。供給譯事。惠觀嘗與謝靈運等。詳定大涅槃經。頗增損其辭。夢神呵曰。妄以凡情。輕凌聖典。觀等惶懼乃止。是為南本涅槃。</p>
○劉宋高帝永初元年<p>車騎范泰。於宅西建祗洹寺。謝靈運。於石壁山建招提寺。</p>
少帝景平元年<p>迦濕彌羅國佛陁什。於楊都龍光寺。譯五分律。是年。曇無讖三藏。於北凉。譯出涅槃經。是為北本涅槃。<span class='note-inline'>(時北涼高祖元始十年也)</span></p>
文帝元嘉元年<p>迦濕彌羅國三藏曇摩密多。至建康。譯觀音普賢等經十部。自袁皇后皇子以下。悉傾身禮敬。又畺量耶舍譯觀無量壽經。</p>
元嘉四年<p>沙門智儼。譯瓔珞本業等經十四部。時。沙門惠琳。以才學幸於文帝。與顏延之。同參朝政。時人稱為黑衣宰相。</p>
元嘉七年<p>帝聞迦濕彌羅國求那跋摩名。遣沙門道敏。航海迎之。跋摩欣然至廣州。帝復遣使迎至金陵。居於祇洹寺。師講華嚴經。帝率公卿。日詣座下聽講。</p>
元嘉十一年<p>求那跋摩。於南林寺。立戒壇。為僧尼授戒。是為支那戒壇之始。</p>
元嘉十二年<p>沙門惠珣。善十誦律。製䟽敷講。此為講十誦律之始。</p>
元嘉二十三年<p>北魏太武帝。惑於司徒崔皓道士寇謙之之言。下詔沙汰佛法。</p>
孝武帝大明六年<p>沙門惠簡等。譯經二十部。</p>
明帝泰豫元年<p>五臺山北寺沙門法聰。講四分律。門人道覆。錄義作䟽。是為講四分律之始。</p>
○蕭齊高帝建元三年<p>沙門曇摩耶舍。譯無量義經。</p>
武帝永明六年<p>僧伽跋摩。於廣州竹林寺。譯善見論。</p>
○蕭梁武帝天監六年<p>帝註大品般若經。命沙門法雲。為百僚講之。雲最善法華。嘗講法華。感雨天花。是時。光宅寺法雲。開善寺智藏。莊嚴寺僧旻。為梁之三大法師。</p>
天監七年。北魏宣武帝永平元年<span class='note-inline'>(佛紀一五三五年)</span><p>詔菩提流支及勒那摩提諸三藏。於太極殿。譯十地論帝親筆受經。四年始譯竣。</p>
天監十一年<span class='note-inline'>(佛紀一五三九年)</span><p>勅沙門寶亮。撰涅槃經䟽。帝為製序</p>
天監十三年<span class='note-inline'>(佛紀一五四二年)</span><p>特進沈約。甚精佛理。嘗著中食論。發其蘊奧。又精音律。嘗撰聲律。定四聲例。</p>
天監十七年<span class='note-inline'>(佛紀一五四五年)</span><p>北魏沙門僧祐示寂。祐大弘律法。孝明帝。深加禮敬。賜肩輿入內殿。命為六宮授戒。祐著有出三藏記。釋迦譜。弘明集等。並行於世。</p>
天監十八年<span class='note-inline'>(佛紀一五四六年)</span><p>會稽沙門惠皎。著高僧傳。</p>
普通二年<span class='note-inline'>(佛紀一五四八年)</span><p>北魏主。遣宋雲等往西域求經。經二年還。獻佛經一百七十部。</p>
大通元年<span class='note-inline'>(佛紀一五五四年)</span><p>南天竺菩提達磨。泛海到廣州。帝迎而問曰。朕即位以來。造寺寫經度僧等事。不可勝數。有何功德。達磨曰。並無功德。帝曰何謂真功德。達磨曰。聖諦第一義。帝曰如何是聖諦第一義。達磨曰。廓然無聖。帝曰。對朕者誰。達磨曰。不識。帝不能領會玄旨達磨遂渡江往魏。止嵩山少林寺。終日面壁。武帝後舉問志公。（志公即寶誌也天監十三年已示寂矣今忽有此問彼此必有一誤者）志公云。陛下還識此人否。帝曰不識。志公云。此是觀音大士傳佛心印。帝悔遂遣使去請。志公云。莫道陛下發使去取。闔國人去。他亦不回。帝後追憶。自撰碑文云。嗟夫見之不見。逢之不逢。遇之不遇。今之古之。怨之恨之。復讚云。心有也曠刧而滯凡夫。心無也剎那而登妙覺。</p>
大清三年<span class='note-inline'>(佛紀一五七六年)</span><p>西天三藏真諦來。勅於法雲殿。譯金光明經十部。</p>
簡文帝大寶元年<p>北齊文帝。受東魏禪。建元天保。文帝甚信佛法。從僧稠受菩薩戒。大興三寶。初金陵道士陸修靜之徒。為梁武帝所棄。走入魏地。其道稍盛。及齊文事佛甚厚。修靜䓁忌之。詣闕請與釋氏角法。文帝詔沙門法上當之。法上舉曇顯勝其術。於是詔禁道教。道流遂絕跡於齊境。（高句麗沙門義淵入北齊見法上和尚質問佛法東來始末還國宣布）時。北齊尊者惠文。獨步河南。發中論三諦之理。是天台智顗之法祖也。</p>
元帝承聖元年<span class='note-inline'>(佛紀一五七九年)</span><p>真諦三藏。以侯景之亂。將欲西歸。達廣州。受<span class='corr'>刺</span>史歐陽頠之請。於制止寺譯經論。至陳代時。凡出五十部。先是。東土諸士。未聞真如隨緣之說。真諦三藏譯起信論。始盛提唱。自是天台華嚴等諸宗。屨談真如隨緣。是支那佛教第二變也。</p>
○陳文帝天嘉四年<p>真諦三藏。譯出攝大乘論。是攝論宗所依本論也。真諦三藏。又譯俱舍論。作䟽記五十卷。弘通之。是名俱舍宗也。惜乎其疏記之不傳也。</p>
宣帝大建六年<p>周武帝。下詔沙汰佛法。沙門清嵩靈偘等三百餘人。相率皈南朝。先是北周受西魏禪。至武帝。信道士張賓士言。甚惡佛教。迺下是詔。時惠遠智炫等。抗辯不止。遂將寺觀四萬餘區。並賜王公。僧道四百萬人。悉充軍民。惠遠知時不可濟。隱居於青蓮山。作涅槃等經䟽。後隋文帝。於洛陽建淨影寺。請遠居之。所著數部皆行於世。○沙門智周等十一人。往西天求經。</p>
大建七年<p>沙門智顗。入天台山。顗初謁南岳惠思禪師。（惠思從惠文學得法）受觀心之法。南岳嘆曰。昔在靈山。同聞法華。宿緣所追。而今復來。顗行法華三昧經三夕。有所得。見靈山一會儼然未散。南岳曰。非爾不證。非我不識。是法華三昧之前方便也。於是。智解泉湧。學徒影從。是年秋九月。入天台山。命為終身道塲。</p>
○隋文帝開皇十七年<p>翻經學士費長房。上開皇三寶記十五卷。長房先為沙門。周武廢釋時。乃反俗矣。及隋興。預於翻經之業。故有此作。</p>
仁壽元年<p>帝謂天下一統。是由佛力。乃詔諸州名藩。建靈塔而分送舍利以安之。帝在位。凡寫佛經四十六藏十三萬卷。造佛像六十餘萬軀。營造寺塔五千餘所。譯師二十餘人。所出經論。垂五百餘卷。時。文中子王通。下帷講道。世稱大儒。房玄齡杜如晦等。皆集其門。通嘗作中說。有曰詩書盛而秦世亡。非孔子之罪也。玄虛長而晉室亂。非老莊之罪也。齋戒修而梁國亡。非釋迦之罪也。易不云乎。苟非其人。道不虛行。</p>
煬帝大業五年<p>沙門靜腕。恐藏經變滅。欲刻於石。傳之不朽。遂於房山縣之西天山。削巖壁。刻涅槃經。爾後僧徒。削刻相續。歷唐宋遼金。大藏經始完備。人因名之曰石經山。</p>
○唐高祖武德六年<p>嘉祥大師吉藏示寂。初當陳隋革命。僧徒多舍寺奔走。吉藏乃率徒眾。往詣寺中。收聚經籍。為之保存。凡吉藏之所以引註宏博者。以此故也。</p>
武德九年<p>太史令傅奕。七上疏。請廢佛。帝頗惑之。以奕䟽。頒示諸僧。于是法琳作破邪論。惠乘著辨正論。<span class='note-inline'>(或云亦法琳作)</span>明槩撰决對論。李師政述內德論。並奏之。帝覽諸論。悟奕黨道毀佛。</p>
太宗貞觀元年<p>詔沙門光智。於大興善寺。譯寶星經五部。命左僕射房玄齡等監護之。</p>
貞觀五年<span class='note-inline'>(佛紀一六五八年)</span><p>波斯國蘇魯支。以景教<span class='note-inline'>(即今之基督教)</span>來。帝勅於京師。建大秦寺。</p>
貞觀七年<span class='note-inline'>(佛紀一六六〇年)</span><p>玄奘三藏。遊天竺達王舍城。先是。三藏慨前代譯經之多誤謬。誓遊西土。訪求梵本。以資參訂。三年秋上途。自原州出玉關。至是達中天竺。從戒賢論師。學大小經論。</p>
<p style="margin-left:1em">（時新羅高僧阿離耶跋摩。惠業。玄照。惠輪。玄恪。大梵。玄遊等。亦求法入西竺皆不還）</p>
貞觀十一年<span class='note-inline'>(佛紀一六六四年)</span><p>以國姓李氏。詔尊老子。</p>
貞觀十三年<span class='note-inline'>(佛紀一六六六年)</span><p>詔京官<span class='corr'>刺</span>史。普頒遺教經。以戒僧尼業行。</p>
貞觀十四年<span class='note-inline'>(佛紀一六六七年)</span><p>沙門杜順示寂。順有神迹。對於病者病即愈。對於啞者啞即言。而人初不介意。通達華嚴玄旨。造華嚴法界觀。五教止觀等書。顯法界圓頓之理。帝嘗召見之。賜帝心尊者之號。寂。年八十有三。</p>
貞觀十六年<span class='note-inline'>(佛紀一六六九年)</span><p>帝幸弘福寺。為追薦穆太后。自製䟽。稱菩薩戒弟子。謂寺主道懿曰。朕頃以老子居釋氏前。為朕之先宗故。朕初未創立道觀。凡有功德。並歸僧舍。卿等以是。可知朕心矣。</p>
貞觀十九年<span class='note-inline'>(佛紀一六七二年)</span><p>玄奘三藏。從西域還。獻梵本經論六百五十部。詔就弘福寺。與沙門道宣<span class='note-inline'>(南山律師)</span>等。同譯。自是。玄奘。所出新譯之經論甚多。及高宗之世。總出七十四部一千三百三十八卷。新譯舊譯之名。自是而生。是為支那佛教第三變也。</p>
貞觀二十二年<span class='note-inline'>(佛紀一六七五年)</span><p>勅有司。寫新譯經論。頒賜九道總管。帝親製三藏聖教序冠之。帝一日在玉華宮。詔玄奘曰。法師罷道。可康庶政也。奘固辭之。于是。於北闕紫微殿之西南。剏弘法寺。詔奘居之。晝則陪御談論。夜則就院翻經。</p>
高宗永徽六年<span class='note-inline'>(佛紀一六八二年)</span><p>玄奘譯因明論。呂才作解頗毀之。沙門惠玄。致書於左僕射于志寧。斥呂才太常博士。柳宣亦劾才妄舉。於是有旨命公卿學士。領才詣慈恩寺就奘悔禮○迦濕彌羅國三藏佛陀多羅譯圓覺經。</p>
顯慶二年<span class='note-inline'>(佛紀一六八四年)</span><p>勅建西明寺大殿十三所。樓臺廊廡四千區。詔沙門道宣為上座。神泰為寺主懷素為知事。道宣居西明寺。作續高僧傳。</p>
龍朔元年<span class='note-inline'>(佛紀一六八八年)</span><p>天竺沙門般剌密帝。譯首楞嚴經。烏萇國沙門彌伽釋迦。譯語。菩薩戒弟子前正議大夫同中書門下平章事房融筆受。</p>
麟德元年<p>玄奘三藏示寂。壽六十有三。帝哭之。廢朝三日。謂左右曰。朕失國寶。勅準佛之故事。<span class='corr'>斂</span>以金棺銀槨。凡五下御札。褒恤喪事。四方會塟者。可百餘萬人。送葬之盛。前後無比。</p>
乾封二年<p>南山道宣律師示寂。宣從智首。學毘尼。戒行甚嚴。日惟一食。武德七年。居終南山之紵麻蘭若。製行事鈔。貞觀四年。行般舟三昧。感天童給侍。貞觀十九年。隨奘公為譯經筆受之上首。宣。敷講四分律。大振律宗。</p>
咸亨二年<p>義淨三藏。往天竺求經。</p>
咸亨三年<p>禪宗五祖黃梅弘忍。傳法於居士惠能。是為第六祖。</p>
儀鳳元年<p>印度沙門日照。至京師。勅譯經論。</p>
永隆二年<p>終南大師善導示寂。導初誦法華維摩。忽自思曰。教門非一。若不契機。必無有功。於是投大藏。信手探經。得觀無量壽經。歡喜誦習。後謁西河道綽禪師。益喜曰。入證津要。莫過於是。於是。至京師。啟發四眾三十餘年。寫彌陀經十萬餘卷。畵淨土變相三百餘壁。長安道俗。並從其化。</p>
永淳元年<p>慈恩寺沙門窺基示寂。基從奘師。稟瑜珈唯識宗旨。著疏百部。時稱為百部䟽主。而性豪蕩。每出必治三車。因復號三車法師。</p>
永淳二年<p>西明寺沙門道世。著法苑珠林一百卷。分門類事。覽者便之。道世。道宣之俗弟也</p>
延載元年<p>勅沙門法朗等九人。譯大雲經。並封縣公。賜紫袈裟。此為賜紫之始。</p>
證聖元年<p>以晉譯華嚴經。猶有所缺。遣使往于闐國。迎實叉難陀。勅於東都大徧空寺興菩提流支共事再譯。法藏復禮惠沼等。預其事。譯成凡八十卷。名為八十華嚴。</p>
聖歷元年<p>五月。義淨三藏。自西竺還。車駕親御上東門。迎勞之。詔以所齋佛像梵經。置於佛授記寺。集眾翻譯。淨在南海。<span class='note-inline'>(錫閩島也)</span>著有寄歸傳三卷。與玄奘之西域記。共為觀印度之雙眼鏡也。</p>
聖歷二年<p>以新譯華嚴經成。勅沙門法藏。於佛授記寺講演。尋召藏于長生殿。重宣其義。藏即指殿隅金獅子為喻。喻法界無盡之理。武后大有所悟。更賜號賢首菩薩戒師華嚴宗於是大興。</p>
睿宗景雲二年<span class='note-inline'>(佛紀一七三八年)</span><p>勅菩提流支與法藏等。於北苑甘露寺。譯大寶積經。宰相張說。右承盧藏用。博士賀知章等。監護之。</p>
玄宗開元四年<span class='note-inline'>(佛紀一七四三年)</span><p>天竺善無畏三藏。來傳密教。<span class='note-inline'>(真言宗)</span>帝悅。飭內道塲居之。尊為教主。三藏譯出毘盧遮那等經。</p>
開元八年<span class='note-inline'>(佛紀一七四七年)</span><p>天竺金剛智三藏。率不空三藏。至京師。勅居於慈恩寺。金剛智傳龍樹之密教。所至。築壇度人。時稱善無畏。金剛智。不空。為開元三大士。祈禱禁呪。極影感驗。於是。真言宗蔚興。</p>
開元十年<span class='note-inline'>(佛紀一七四九年)</span><p>沙門智昇。作開元釋教錄二十卷。撰入大藏經典及聖賢論述。凡詮次為五千四百八卷。人稱之為大藏定數。</p>
開元十五年<span class='note-inline'>(佛紀一七五四年)</span><p>沙門一行示寂。一行從善無畏三藏。學密宗。又善歷數。玄宗甚尊重之。數召對。諮問政事。嘗著大衍曆。行之於世。其術甚精。及歿。帝輟朝三日。出內庫錢五十萬立塔。<span class='corr'>諡</span>曰大惠禪師。</p>
開元十八年<span class='note-inline'>(佛紀一七五七年)</span><p>李長者。著華嚴論。長者名通玄。盖隱仙也。最潛意華嚴。大發玄旨。所著數部。皆行于世。開元二十八年示寂。壽五十有五。</p>
代宗大歷元年<span class='note-inline'>(佛紀一七九三年)</span><p>沙門良賁。奉敕造仁王經䟽。</p>
大歷二年<span class='note-inline'>(佛紀一七九四年)</span><p>宰相杜鴻漸好佛。嘗造起信論䟽。薨時遺命家人。從沙門法葬。</p>
德宗建中三年<span class='note-inline'>(佛紀一八〇九年)</span><p>荊溪大師湛然示寂。自唐以來。法相。華嚴。禪宗之徒。各張其宗。天台宗遂大衰。師起。復講述宗旨。中興智者之業。一代著作。粲然可觀。</p>
貞元十二年<span class='note-inline'>(佛紀一八二三年)</span><p>詔西天三藏般若等。於長安崇福寺。譯烏茶國所進之華嚴經。沙門圓照澄觀<span class='note-inline'>(清凉國師)</span>等。任潤文證義。帝親臨譯塲。勘文裁正。越三年成四十卷。即四十華嚴是也。</p>
憲宗元和二年<span class='note-inline'>(佛紀一八三四年)</span><p>沙門惠琳。撰一切經音義一百三卷成。詣闕進獻。勅入大藏。賜惠琳紫衣。</p>
元和六年<span class='note-inline'>(佛紀一八三八年)</span><p>般若三藏。譯本生心地觀經。諫議大夫孟簡。為飾潤文辭。帝親製序。</p>
元和九年<span class='note-inline'>(佛紀一八四一年)</span><p>百丈懷海示寂。懷海始製禪苑規律。名百丈清規。○柳子厚名宗元。自幼信佛求道。積三十年。韓退之嘗遺書規之。子厚答曰。浮屠之教。與易論語合。雖聖人再生不可得而斥焉。既而南遷。與諸禪人遊處。南方諸大德碑銘。多出其手。嘗著文曰東海若解。大讚揚淨土</p>
元和十四年<p>迎鳳翔法門寺佛骨入禁中。禮奉三日。又歷送于京中十寺。士民競禮。施捨如山。刑部侍郎韓愈。上論佛骨表以諫之。帝怒。黜愈為潮州<span class='corr'>刺</span>史。愈至潮州。遇大顛寶通禪師。顛曰。子自謂內通四海異方之學而文章磅礡。孰如姚秦之羅什哉。知來藏往孰如晉之佛圖澄哉。盡萬物之性而心不動。孰如梁之寶誌哉。愈默然良久曰。皆不如也顛曰子知才不如彼。而彼所從事反非之何也。愈不能答。由是排佛之氣少沮。</p>
<p style="margin-left:1em">按指月錄云。韓文公。一日訪大顛禪師。問師春秋多少。師提起數珠。曰會麼。公曰不會。師曰晝夜一百八。公不曉。遂回。次日。再來。至門前。見首座。舉前話。問意旨如何首座扣齒三下。及見師。理前問。師亦扣齒三下。公曰。元來佛法無兩般。師曰。是何道理。公曰。適問首座亦如是。師乃召首座。問是汝如此對否。首座曰是。師便打趁出院文公又一日白師曰。弟子軍州事繁。佛法省要處。乞師一語。師良久。公罔措。時三平禪師為侍者。乃敲禪床三下。師曰什麼。三平曰先以定動。後以智拔。公乃曰。和尚門風高峻。弟子於侍者邊。得個入處。</p>
<p class="head3"><span class='note-inline'>(附)</span>韓文公與大顛禪師三書<span class='note-inline'>(三書皆從朱子大全摘錄)</span></p>
<p style="margin-left:1em">愈啟。孟夏漸熱。惟道軆和安。<span class='note-inline'>(愈)</span>獘劣無謂。坐事貶官。到此。久聞道德。竊思見顏。緣昨來未獲參謁。倘能暫垂見過。實為至幸。已帖縣令。具人船奉迎日久。竚瞻不宣。某白。愈啟。海上窮處。無與話言。側承道高。思獲披接。專輒有此咨屈。倘惠能降諭。<span class='note-inline'>(惠字疑衍或下有然字而并在能字之下也)</span>非所敢望也。至此三日。却歸高居。亦無不可。朝夕渴望。不宣。某白</p>
<p style="margin-left:1em">愈啟。惠勻至。辱答問。珍悚無已。所示廣大深逈。非造次可諭。易大傳曰。書不盡言。言不盡意。然則。聖人之意。其終不可得而見耶。如此而論。讀來一百遍。<span class='note-inline'>(一字疑衍蘇氏所謂凡鄙羞指此等處耳)</span>不如親顏色。隨問而對之易了。此旬來。晴明。朝夕不甚熱。倘能乘閒一訪。幸甚。朝夕馳望。</p>
<p style="margin-left:1em">愈聞道無凝滯。行止繫縛。苟非所戀着。則山林閒寂與城郭無易。大顛師論甚宏博而必守山林。義不至城郭。自激修行。獨立空曠無累之地者。非通道也。勞於一水。安於所識。道固如是。<span class='note-inline'>(識當作適猶言便也雖適之安之語用字略同言一水雖勞而既來則當隨其所便無處不安也道固如是即所以結上文道無凝滯之意也)</span>不宣。某頓首。尚玄按。朱子考韓文公。與大顛書。有曰。「以余考之。所傳三書。決為韓公之文而非他人之所能作。無疑矣云云。盖朱晦菴。以是三書捉獲昌黎信佛之贜證也。其意在於抹摋漢唐之諸儒。而欲直紹自己之道統於孟子也。</p>
文宗太和三年<span class='note-inline'>(佛紀一八五六年)</span><p>沙門清晃等。於姑蘇法華院石壁。刊法華經。<span class='corr'>刺</span>史白居易助之。</p>
武宗會昌三年<span class='note-inline'>(佛紀一八七〇年)</span><p>勅廢諸大秦寺（景教寺院也）</p>
會昌五年<span class='note-inline'>(佛紀一八七二年)</span><p>帝惑於道士趙歸真之言。下詔廢毀佛寺四萬餘區。勅僧尼二十六萬還俗。寺塔改為官廨。鍾罄銷為農器。越二年。帝服金丹崩。趙歸真等皆棄市。</p>
懿宗咸通十一年<span class='note-inline'>(佛紀一八九七年)</span><p>相國裴休。學禪法於黃蘗希運。得其旨。平居廢酒肉。作勸發菩提心文。激勵士人。又作圓覺經法界觀。禪源諸詮集序。世服其精要。是年卒。</p>
○後梁太祖開平二年<span class='note-inline'>(佛紀一九三五年)</span><p>泉州沙門智泉。往西竺求法還。獻進貝葉經。</p>
○後唐末帝清泰二年<span class='note-inline'>(佛紀一九六二年)</span><p>四明沙門子麟。往高麗傳天台之教法。高麗遣李仁日送麟還。吳越王錢鏐於郡城。建寺院。安其眾。</p>
○後晉高祖天福四年<span class='note-inline'>(佛紀一九六六年)</span><p>漢中沙門可供。呈進大藏經音義四百八十卷。勅入大藏</p>
○後周世宗顯德元年<span class='note-inline'>(佛紀一九八一年)</span><p>齊州開元寺沙門義楚。獻所撰釋氏六帖。敕付史舘。頒行。賜紫衣。</p>
顯德二年<span class='note-inline'>(佛紀一九八二年)</span><p>詔廢佛寺三萬餘所。存者僅二千七百所。又毀銅佛像。鑄周通錢。</p>
<p style="margin-left:1em">先有唐武。焚燒經籍。勒僧還俗。後有周世。銷毀銅像。併省寺院。當是時。諸宗高僧。皆已沒落。諸[泳-永+(瓜-、)]章䟽。皆悉散逸。凡百餘年間。佛教殆如拂地矣。及五代亡趙宋興。法運復啟。凡前朝之廢絕。一時蔚興。</p>
○宋太祖建隆元年<span class='note-inline'>(佛紀一九八七年)</span><p>下詔修治廢寺。聽民間立佛像。○吳越王錢俶。天性敬佛。慕阿輸迦王造塔故事。以金銅精鋼。造八萬四千塔。布散部內。凡十年而功竣。○初天台教卷經五代之亂。殘毀不全。吳越王使使求之於高麗。至是高麗遣沙門諦觀。持經論。章䟽詣進螺溪義寂。一宗教文始還支那。螺溪以授寶雲。寶雲以授法智。法智大講說之。遂成台宗中興之名。</p>
建隆二年<span class='note-inline'>(佛紀一九八八年)</span><p>杭州永明寺沙門延壽。著宗鏡錄百卷成。高麗王<span class='note-inline'>(光宗)</span>聞師道風。遙執弟子禮。又遣僧三十六人。師事永明。皆承印記。歸還本國。分化各方。</p>
乾德三年<span class='note-inline'>(佛紀一九九二年)</span><p>沙門道圓。遊西域。往返十八年至是還。獻舍利及貝葉經。帝召見于便殿。問西土風俗。賜紫衣。</p>
乾德四年<p>遣沙門行勤等一百五十七人。往印度求法。</p>
開寶四年<p>詔成都。造金銀泥字佛經各一藏。○沙門建益。從西竺還。進貝葉經。偕來梵僧曼殊室利者。中天竺王子也。持律甚精。詔館于相國寺。爾後梵僧。接踵而來。不暇枚舉。</p>
開寶五年<p>詔雕刻大藏經凡一十三萬版。是為大藏刊本之嚆矢。帝手書金剛經。常自讀誦。宰相趙普。因奏事見之。帝曰。甲冑之士勿視。但常讀兵書可也。</p>
太宗太平興國五年<p>置東都譯經院。敕西來沙門天息災及施護三藏。共譯經論。帝作序賜之。於是譯經之業復盛。詔入新經于大藏。開版流布。</p>
端拱元年<p>沙門贊寧。上大宋高僧傳三十卷。贊寧有文才。僧中之翰林史官也。</p>
端拱二年<p>杭州昭慶寺沙門有常。結社修淨業。宰相王旦為首。叅政蘇易簡等百二十人與一時名流。爭入其社。比丘預者千餘人。廬山蓮社于是再見。○帝甚達佛理。嘗著秘藏詮緣識等書。入大藏刊行之。</p>
真宗咸平元年<p>製三藏聖教書。置先帝所作聖教序後。又著崇釋論曰。奉彼十力。輔此五常。上法之愛下。下遵之遷善。帝亦深達佛理。嘗註佛遺教經及四十二章經。並行于世。</p>
咸平二年<p>禮部侍郎陳恕。以譯經院費用多。乞罷之。帝不許。為之益盛。自先朝以來。梵僧累齋經至。凡所譯出。有四百十三卷。譯經使楊億。<span class='note-inline'>(字大年)</span>王欽若。沙門惟靜等。編次以入大藏。</p>
景德二年<p>吳僧道原。上傳燈錄三十卷。</p>
天禧三年<p>沙門道成。撰釋氏要覽三卷成。</p>
乾興元年<p>章懿太后。請天竺沙門道式。為國修懺。師著金光明護國道場儀上之。</p>
仁宗天聖四年<p>詔許天台章䟽。入于大藏。慈雲侍者有思悟者焚身以報國恩。初慈雲求以智者教卷入藏。思悟曰。是非常事也。小子當可助。乃畵大悲像。唱呪誓曰。如事成當焚身報國。是年得敕。克遂初志。</p>
天聖六年<p>以御製三寶讚。賜宰輔及譯經院</p>
明道元年<p>長水沙門子璿。華嚴宗之人也。學于瑯琊惠覺禪師。惠覺曰。汝宗不振久矣宜勵志扶持。以報佛恩可也。子璿奉教。住長水。學徒千數。其所著楞嚴經疏及起信論筆削記等。盛行于。世</p>
慶歷元年<span class='note-inline'>(佛紀二〇六八年)</span><p>沙門惟淨。見執政人。裁省譯經之務。預上疏乞罷譯舘。帝曰三聖所崇奉。朕奚罷之哉。未幾御史中丞孔道輔。果乞罷譯舘。帝出惟淨䟽示之。道輔之論遂寢。</p>
慶歷五年<span class='note-inline'>(佛紀二〇六七年)</span><p>歐陽修自諫院。左遷滁州。遊廬山遇祖印禪師居訥。討論儒佛。與韓愈遇太顛相類。</p>
皇祐二年<span class='note-inline'>(佛紀二〇七七年)</span><p>宰相文彥博。在京師。與沙門淨嚴等僧俗十萬人。結社念佛。修淨業。自周世宗毀佛寺。江南湖北台教雖然稍行。而京邑之間未盛。至是。內侍李允榮。奏以汴京第宅。創興禪院。因賜額曰十方淨因。帝方留意禪宗。詔有道者居之。歐陽修等。以居訥應命。居訥以病辭。舉懷璉代。由是禪風大振。李泰伯（名覯盱江人時稱大儒者）著潛書。務為排佛。沙門契嵩（即明教大士也雲門宗派）携所有著輔教編謁之。展轉辨明。泰伯乃留意讀佛經。喟然嘆曰。吾軰議論未及一部般若心經。佛道豈易知哉。</p>
皇祐四年<span class='note-inline'>(佛紀二〇七九年)</span><p>司馬光。嘗讀文中子。（王通所著）至云佛為西方聖人。乃曰果如是乎。則可以見佛心矣。作禪偈六首言其意。其一曰。忿欲如烈火。利欲如銛鋒。終朝常戚戚。是名阿鼻獄其二曰。顏回安陋巷。孟軻養浩然。富貴如浮雲。是名極樂國。其三曰。孝道通神明。忠信行蠻貊。積善來百祥。是名作因果。其四曰。言為百世師。行為天下法。久久不可掩。是名不壞身。其五曰。仁人之安宅。義人之正路。行之誠且久。是名光明藏。其六曰。道義修一身。功德被百物。為賢為大聖。是名佛菩薩。公一日。遊洛陽諸寺。廊廡寂然。行至齋堂。見沙門端坐。默默進箸。公欣然謂左右曰。不意三代禮樂。在於緇衣中矣。</p>
嘉祐元年<span class='note-inline'>(佛紀二〇八三年)</span><p>杭州沙門允堪示寂。允堪述會正記消釋。南山律宗諸文。行於世。○帝常於玉冠頂。雕觀音像。左右請易之。帝曰。三公百官下拜者。皆天下英賢也。豈朕所敢當哉特君臣之分。不得不然。是故朕戴此冠。回羣下之禮。以禮大士耳。</p>
神宗熙寧四年<span class='note-inline'>(佛紀二〇九八年)</span><p>明教大士契嵩示寂。契嵩稟法洞山曉聰禪師。至錢塘靈隱寺。閉戶著書既成。入京師。上輔教編。定祖圖正宗記。帝讀感歎。敕以其書入於大藏。賜號明教大師以示參政歐陽修。修覧文。嘆曰。不意僧中。有此郎也。由是。宰相以下。無不爭相延請。名振海內。○歐陽修。自致仕居于頴上。日與沙門遊。自稱六一居士。息心危坐。屏却酒肉臨終之前日。問近士借華嚴經。讀至八卷而卒。</p>
<p style="margin-left:1em">尚玄按指月錄云。歐陽文忠公。詣浮山法遠禪師室。與客碁。師坐其傍。文忠遽収局請師因碁說法。師乃鳴鼓集眾。陞座曰。若論此事。如兩家着碁相似。何謂也。敵手知音。當機不讓。若是綴五饒三。又通一路始得。有一般底。只解閉門作活。不會奪角衝關。硬節與虎口齊彰。局破後。徒勞逴斡。所以道。肥邊易得。瘦肚難求。思行則往往失粘。心麤而時時頭撞。休誇國手。謾說神仙。贏局輸籌。即不問。且道黑白未分時。一着落在什麼處。良久曰。從前十九路。迷悟幾多人。文忠嘉歎久之。</p>
熙寧十年<p>荊國公王安石。奏施金陵之舊第為寺。請真淨克文禪師為住持。勅賜額曰報寧。荊公嘗問文定公張方平曰。孔子去世百年孟子生。此後誰及孔孟者乎。何吾道之寥寥耶。方平曰豈無人耶。亦有過之者。曰誰耶。曰馬祖。雪峰。石頭。雲門。此輩驥騏。孔孟之教。勒束不得。皆去歸于釋氏。荊公深以為然。後以語於張商英。商英歎曰。至哉論也</p>
神宗元豐五年<p>沙門繼忠示寂。繼忠稟法於廣智尚賢。著有義成記十卷。扶宗記一卷。</p>
哲宗元祐三年<p>晉水沙門淨源示寂。淨源受楞嚴圓覺起信於長水子璿。四方宿學。推為義龍。高麗王子僧統義天。航海而來。入淨源門。初華嚴一宗䟽鈔散逸。及義天齋來諮受。遂復得全。時稱淨源為華嚴中興祖也。○沙門元照。普勸道俗。發願往生西方。翰林學士蘇軾。乃賜其母遺留之簪珥。采畵淨土佛像。以薦父母之冥福。並作頌讚曰。佛以大圓覺。充滿河沙海。我以顛倒想。出沒生死中。云何以一念。得往生淨土。我造無始業本從一念生。既從一念生。還從一念滅。生滅滅盡處。則我與佛同。如投水海中。如風中鼓槖。雖有大聖智。亦不能分別。願我先父母。與一切眾生。在處為西方。所遇皆極樂。人人無量壽。無往亦無來。</p>
元祐六年<p>沙門從義示寂。從義學於扶風繼忠。專弘台宗。然所提倡之義。乃山外之遺志。後世不尚之。所著有大部補註集解纂要等。並行于世。<span class='corr'>諡</span>曰神化大師。○太史黃庭堅。<span class='note-inline'>(字魯直號山谷)</span>謫居於黔安。禁酒絕欲。讀大藏經三年。常曰利。衰。苦。樂。稱。譏。毀。譽。之八風常在於四威儀中。未曾相離。雖古之聖賢。豈能得立于八風之外哉。是苟非學道。無能知之者。山谷初謁圓通禪師。自是遂著發願文。痛戒酒色。日惟朝粥午飯。銳志叅求。既依黃龍晦堂禪師。乞指徑捷處。晦堂曰。祇如仲尼道。二三子。以我為隱乎。吾無隱乎爾者。太史居常如何理論。公擬對。晦堂曰。不是。不是。公迷悶不已。一日侍晦堂山行次。時巖桂盛開。晦堂曰。聞木樨花香麼。公曰聞。晦堂曰。吾無隱乎爾。公釋然。即拜之曰。和尚得恁麼老婆心切。晦堂笑曰。祗要公到家耳。</p>
元符三年<span class='note-inline'>(佛紀二一二七年)</span><p>雲居了元示寂。了元字曰佛印。住廬山金山雲居等處。凡四十年間。緇素受其薰化。朝野名士多與之遊。東坡謫居黃州。與之對岸。而交遊殊密也。</p>
徽宗建中靖國元年<span class='note-inline'>(佛紀二一二八年)</span><p>據庵法師有嚴示寂。有嚴生平篤於淨業。有懷安養詩悽惋感人。其一曰。西方真淨本吾家。今憶歸程十萬賒。客路竛竮都已困。風塵孤苦最堪嗟。七重樹聳千般樂。八德池開四色花。莫怪近來歸夢切。柰何榮辱事無涯。時人爭傳誦之。著有大部備檢及箋難等書。行于世。</p>
睿宗政和元年<span class='note-inline'>(佛紀二一三八年)</span><p>元照律師示寂。<span class='corr'>諡</span>曰大智。唐道宣造戒䟽業䟽。即羯磨䟽事鈔。以弘四分律。流傳逾四百載。釋義達六十家。前有允堪律師。作會正記。其說盛行。<span class='corr'>兹</span>靈芝律師以法華開顯之圓意。造資持記。于是宗分為兩派。</p>
政和七年<span class='note-inline'>(佛紀二一四四年)</span><p>帝因信林靈素。甚崇道教。</p>
宣和元年<span class='note-inline'>(佛紀二一四六年)</span><p>詔改佛為大覺金仙。餘為仙人大士。僧稱德士。尼稱女德士。寺改號宮。院改號觀。賜佛天尊服。禁銅鈸鍾磬。德士被道流之衣。戴冠執笏。于是。京師左街沙門永道上書諫曰。自古佛法與國運同盛衰。元魏太武。信崔皓滅佛法。不五六年崔皓族死。文帝大興之。後周武帝。信衛元嵩。滅佛法。不六七年。元嵩貶死。隋文繼興之。唐武宗。信李德佐趙皈真。滅佛法。不久。背發癰疽殂。我太祖皇帝恢復之。且我國家列祖相繼。譯經度僧流通佛法。國家之成憲。萬世不可廢也。書奏。帝大怒。貶永道于道州。靈素益專橫帝惡之。放林靈素歸溫州。尋賜死。</p>
宣和四年<span class='note-inline'>(佛紀二一四九年)</span><p>丞相張商英卒。商英自稱無盡居士。嘗遊一僧舍。見藏經嚴整。怫然而曰。吾孔聖之教。寧不如胡人之書哉。乃歸家。夜坐書室。執筆至三更。妻向氏問曰。夜深何不睡。公曰吾欲著無佛論。向氏曰。既言無佛。何須作論。公大可其言。乃止。後于同寮下。見維摩經。信手開之。恰遇此病非地大。亦不離地大之句。倐然心會。因借其經。歸家讀之向氏曰。君既讀經。宜可著無佛論矣。公聞大悟。遂留心禪宗。後謁東林常總禪師。深達妙悟。所著護法論。行於世。是年卒。壽八十有一。<span class='corr'>諡</span>曰文忠。</p>
宣和七年<span class='note-inline'>(佛紀二一五二年)</span><p>詔永道還京師。住昭光禪院。賜名法道。以旌護法之績。詔罷黃老之學。</p>
高宗紹興五年<p>圓悟禪師克勤示寂。克勤著有碧巖集。行於世。<span class='note-inline'>(朝鮮昔曾刊行碧巖錄六卷延祐丁巳海粟老人馮子振題跋者)</span></p>
紹興十三年<p>沙門法雲。著翻譯名義集七卷。</p>
紹興二十三年<p>給事中馮楫。稱不動居士。<span class='note-inline'>(亦稱濟川居士)</span>問道于徑山宗杲。頓悟心宗。南渡之後所在經藏殘闕。楫以俸資造大藏經。及四大部之小藏。<span class='note-inline'>(華嚴涅槃寶積珠林為四大部)</span>各四十八所。所至與高僧逸民。結社。時賢咸從其化。是年卒。指月錄云。公以建炎後名剎教藏多殘燬。施印凡一百二十八藏。有語錄頌古。行于世。</p>
孝宗乾道四年<p>龍舒王日休。作六經訓解數十萬言。一朝捐之曰。是法非究竟。吾其歸西方乎。自是專心念佛。日課千拜。著有淨土文。行于世。</p>
淳熙十年<p>帝註圓覺經。以賜徑山沙門寶印。刊行于世。</p>
理宗淳祐三年<p>元中書令耶律楚材卒。楚材字晉卿。仕于元。軍國大計一取决之。元得平定中原者。楚材之力也。楚材學無不窺。尤傾心禪理。嘗從萬松禪師得道。稱湛然居士。其後居重職。日接萬務。精神淡泊。如居山中。至是而卒。</p>
度宗咸淳五年<p>沙門志磐。著佛祖統紀。○元國師發思八。倣梵文制蒙古字。世祖詔頌行天下。</p>
咸淳十年<p>元太保劉秉忠。少為僧。從海雲禪師。<span class='note-inline'>(臨濟下十六世)</span>謁世祖于王邸。應對種旨。自是每受顧問。遂留侍帷幄。定軍國大計。其所施設。多基于佛氏慈濟之意。至元元年。詔拜光祿大夫太保。秉忠承命。雖居坊第。齋居蔬食。終日澹然。無異平昔。是年卒。贈儀同三司<span class='corr'>諡</span>文定公。</p>
端宗景炎元年<p>元世祖敕學梵書。又詔建大聖萬安寺。</p>
○元世祖至元十六年<p>東亞全土。皆為席卷。版圖之廣。振古無比。崇敬三寶。大事弘布三寶之聲光晃耀。實以此時為最。</p>
至元十七年<p>帝師發思八示寂。發思八西藏人也。宗喇嘛。二十二歲。世祖尊為開教宣文輔治大聖至德普覺真智佑國如意大寶法王。加以西天佛子大元帝師之號。敕統天下之教門。寂。年四十二歲。帝震悼。為建大塔于京師。寶藏舍利。</p>
至元十八年<p>詔除道德經外。其餘皆焚燬之。于是道士悉削髮為僧。○南天竺寺沙門蒙潤號玉岡。著四教儀集註。蒙潤尤精法華。學徒千數。宗風大振。○帝自平定天下。專心興隆三寶。印大藏三十六藏。頒布歸化之諸國。又詔天下。每歲度僧。讀大藏經。宋之末年。江南佛教久不流通。帝精選碩德三十人。往江南宣布弘化。于是江南復霑法雨。其餘建寺。設齋。譯經。講道。不可枚舉。帝嘗曰。朕以本覺不二之真心。治天下國家。</p>
武宗至大二年<span class='note-inline'>(佛紀二三三六年)</span><p>內翰趙孟頫<span class='note-inline'>(號松雪)</span>奉敕撰臨濟正宗碑。</p>
仁宗延祐三年<span class='note-inline'>(佛紀二三四三年)</span><p>敕建栴檀瑞像殿。翰林承旨程鉅夫撰記。</p>
英宗至治三年<span class='note-inline'>(佛紀二三五〇年)</span><p>敕寫金字藏經。學士吳澄為之序曰。主上寫經。為民祈福。○設廣教總管府。統攝僧眾。</p>
順帝元統元年<span class='note-inline'>(佛紀二三六〇年)</span><p>沙門念常。著佛祖通載。</p>
至正十三年<span class='note-inline'>(佛紀二三八〇年)</span><p>沙門覺岸。著釋氏稽古畧。</p>
<p style="margin-left:1em">元亡明興。明太祖甚信佛法。法運大啟。凡立規律。發條令。措置僧尼。護待佛法者。無如明朝也。</p>
○明太祖洪武元年<span class='note-inline'>(佛紀二三九五年)</span><p>施給釋道度牒。○設廣薦法會于蔣山。車駕親臨。祭軍人之靈。文憲公宋濂。為作記。並頌以詩賦。公佐太祖定天下。最深于佛理。嘗三閱大藏。暇則玩禪理。沒後。雲棲寺宏公。輯其文為護法錄。就中有沙門塔銘三十九篇。憨山清公<span class='note-inline'>(德清也)</span>盛稱之。以為當代之僧史。其他所著。有龍門子無相䞉語等。○命四方名德沙門。校點藏經命沙門宗泐。撰獻佛樂九章。</p>
洪武六年<span class='note-inline'>(佛紀二四〇〇年)</span><p>以故元帝師喃迦巴藏。為熾盛佛寶國師。</p>
洪武十年<span class='note-inline'>(佛紀二四〇四年)</span><p>詔天下沙門。講心經金剛楞伽三經。命宗泐如<span class='corr'>玘</span>等。註三經頒行天下。</p>
洪武十三年<span class='note-inline'>(佛紀二四〇七年)</span><p>詔選高僧。分侍諸王。以沙門道衍。侍燕王。後燕王起靖難之兵。皆衍之謀也。</p>
洪武十八年<span class='note-inline'>(佛紀二四一二年)</span><p>翰林待詔沈世榮。撰續原教論。</p>
洪武二十八年<span class='note-inline'>(佛紀二四二二年)</span><p>命僧錄司。考試。天下沙門。給以粮米及袈裟衣衾。○帝嘗曰。佛氏之教幽贊王綱。又曰天下無二道。聖人無兩心。</p>
太宗永樂四年<span class='note-inline'>(佛紀二四三三年)</span><p>沙門道衍。著道餘錄。彈程朱非佛論。道衍以首定禍亂。帝擢為太子少保。復姓姚。賜名廣孝。屢勸蓄髮。道衍終不肯。嘗賜一宮人。亦不肯近。淡泊禪誦。倍於舊時。</p>
永樂五年<p>命西僧哈立麻。於靈谷寺。設正法壇。薦祀皇考皇妃。哈立麻率天下名僧。大舉齋會十有四日。加哈立麻為萬行具足十分最勝圓覺妙智慧善普應祐國如來大寶法王西天大自在佛之尊號。領天下釋教。賜金銀儀仗。同於郡王。其徒孛羅等。皆封為大國師。並賜印誥金幣等物。</p>
永樂十七年<p>命沙門道成一如等八人。勘校藏經。集僧寫錄。沙門一如。造法華科註。又奉勅作大明三藏法數。帝著神僧傳。</p>
永樂十八年<p>詔南北兩京。各刻大藏。南板六行行十七字。北板五行行十五字。又別造石刻一藏。以字置于大石洞。</p>
宣宗宣德五年<p>沙門圓瀞。著教乘法數。</p>
武宗正德六年<p>帝甚好佛。自號太慶法王。</p>
神宗萬曆十六年<p>中郎袁宏道。著西方合論。勸導淨土。袁氏兄弟三人。皆信佛。願生淨土。世稱明之三袁。○李卓吾名贄。萬歷初。歷任南京刑部主事。出為姚安知府。卓吾風骨孤峻。其學不守繩繳。出入佛儒之間。以歸于空宗。後逢譖死。盡焚其所著書。</p>
萬曆二十八年<p>赤水居士屠隆。著佛法金湯編。洞鄉居士莊廣還。著淨土資粮論。沙門僧可號達觀。於燕京建大法幢。後遇讒而沒。著有紫柏老人集。師曾刊刻方冊大藏經以便流通。是為明本大藏。即方冊藏經之權輿也。○雲棲沙門珠宏字佛惠。號蓮池。著書三十餘部。修淨業。精律儀。</p>
萬曆四十五年<p>沙門德清號憨山。著楞伽通議。法華通議等書。並行於世。</p>
毅宗崇禎十一年<p>沙門幻輪。著續釋氏稽古畧。</p>
永明王永曆九年<p>沙門智旭示寂。智旭以萬曆二十七年生。聞地藏菩薩本願。遂起出家心。常以興法為己任。所著二十餘部。巍然成為一家。嘗曰。吾雖究心台部。而亦未肯為台宗之子孫。又曰漢宋之註䟽盛。聖人之心法晦。如方木入於圓竅也。<span class='note-inline'>(此謂儒教)</span>隨機羯磨出而律學衰。如水之添於乳也。指月錄盛行而禪道壞。如混沌之竅穿也。四教儀流傳而台宗晦。如取死方醫變症也。嗚呼。知我者其唯釋迦地藏乎。罪我者亦唯釋迦地藏乎。</p>
<p>○清朝繼明代奉佛教。然偏重西藏之喇嘛教。漢地諸宗。殆不顧也。</p>
<p>清朝之佛教。大別二派。一黃衣派。即喇嘛教也。一青衣派。即舊來諸宗也。亦依服色以為名。黃衣派為帝家所尊崇。青衣派為國民所信仰。故黃衣派位高職豐。甚有威權。青衣派反是而益衰弱。然諸宗之典型。依然尚存焉。</p>
<p style="margin-left:1em">尚玄按喇嘛宗者。西藏流傳之大乘教也。當唐太宗時。國王贊普始興之。喇嘛者。西藏語聖武記。譯云無上。盖來自佛十號之無上士也。其宗旨。純是真言秘密。以祈禱禁呪為主。元世祖并有全亞。尊重西藏僧發思八。喇嘛教因以大興。至明。有宗喀巴者別出一派。於是一宗。分作兩派。舊派為紅教。新派為黃教。皆取服色為名。<span class='note-inline'>(亦云紅帽黃帽)</span>紅守密教。黃主顯教。紅教許有妻子。黃教禁之。至食肉則同。今蒙古有活佛。即清朝所奉之喇嘛宗也。</p>
<p>清朝僧史。姑未有見。至於縉紳護法。則如近世之彭尺木。（紹升）龔定庵。（自珍）楊仁山（文會）皆大居士也。隨喜禪理。闡揚佛法。不遜於唐之柳白。<span class='note-inline'>(柳宗元白樂天)</span>宋之蘇黃。<span class='note-inline'>(蘇東坡黃山谷)</span></p>
</div>
<div class='div-other'><a id='mulu162' />
<p class='h2'>印支淵源羅麗流派</p>
<div class='div-other'><a id='mulu163' />
<p class='h3'>俱舍宗</p><p>此宗在印度。屬小乘二十部中之薩婆多部。佛滅度後九百年。世親菩薩。依四阿含經<span class='note-inline'>(增一阿含經中阿含經長阿含經及雜阿含經)</span>造俱舍論三十卷。在聲聞對法藏中最為精妙。印度僧侶婆羅門。以及外道。莫不誦習。支那陳文帝時。西域沙門真諦三藏。譯於廣州。并為作跋。即所謂舊俱舍是也。陳僧智顗。唐僧淨慧。皆有䟽釋。及唐貞觀間。玄奘法師。親赴天竺。從僧伽耶舍論師。學俱舍奧義。歸國後。重譯為三十卷。其弟子神泰普光法寶等競為䟽記。稱三大家。流通當世。遂以立宗焉。五代後。禪宗學者。耻言名相。而此宗遂廢。</p>
<p>我海東則新羅時傳此宗。以文昌侯崔致遠<span class='note-inline'>(號孤雲)</span>所撰。智證國師碑文為據。其文有云。毘婆娑先至。則四郡馳四蹄之輪。摩訶衍後來。則一國耀一乘之鏡。然後義龍雲躍。律虎風騰。洶學海之波濤。蔚戒楚之柯葉。日本俱舍宗。自新羅傳之。日本俱舍宗凝然大德傳通緣起曰。大日本國。習學俱舍。昔通諸寺。各立義門。附法相宗。研覈此論。元興寺護命明詮等。乃其人也。護命僧正。傳新羅智平法師義。建立有為法體體不生滅義。餘先德等。多是有為法體生滅義也。</p>
</div>
<div class='div-other'><a id='mulu164' />
<p class='h3'>成實宗</p><p>印度此宗之興。盖與俱舍宗同時。訶梨跋摩。不慊於有宗之說。乃博覽大小乘。取諸部所長。作成實論。釋成三藏中之實義。至姚秦弘始年間。鳩摩羅什三藏。始譯行之。其弟子曇頴為之筆述。僧叡為之註釋。此義大明。自晉迄唐。風靡一世。齊梁之間。江南尤盛中唐以後。遂成絕學。盖久為三論附庸。不能獨存孤立焉。</p>
<p>我海東則新羅圓光法師入陳求法。得傳此宗。見唐續高僧傳第十三卷元曉大師。著有成實論䟽十卷。見高麗大覺國師新編諸宗教藏總錄。日本成實宗。自百濟傳之。本朝高僧傳。（即日本高僧傳）百濟道藏。東渡之後。撰成實論䟽十六卷。既垂齡九旬。化于南京。昔東大寺之學者。法相宗論習俱舍三論。兼學成實。至講成實。靡不據於藏䟽。其講廢止者三百餘年。不能無憾也。贊曰。藏師之事。國史不記何宗。見著論䟽。則跋摩宗乎。實為一家之宗祖也。</p>
</div>
<div class='div-other'><a id='mulu165' />
<p class='h3'>三論宗</p><p>此宗一名性宗。一名空宗。一名破相宗。佛法雖分菩薩聲聞兩藏。而性相之說。大小乘實互相表裏。如三論之於成實。法相之於俱舍。其最顯者也。三論者。（一）中論（二）十二門論（三）百論也。或。加龍樹大智度論。亦名四論宗。前二為龍樹菩薩造。後一為提婆菩薩造。故本宗之祖。為此二大士。鳩摩羅什。是提婆三傳之弟子也。傳法東來。專弘此諦。四論翻譯。皆出其手。弟子道生。僧肇。道融。僧叡。曇影。惠觀。道恒。曇濟等。咸受大義濟傳道朗。朗傳道詮。詮傳法朗。朗傳吉藏。是為嘉祥大師。三論至嘉祥而其宗極盛亦至嘉祥而其義畧變。於是一宗。分為新古。嘉祥以前。名古三論。亦稱北地三論。嘉祥以後。名新三論。亦稱南地三論。般若為諸佛之母。一切聖賢。莫不由此門而得解脫。故世謂達磨未來以前。此土通達性宗者。實由三論。及禪宗大行。人人執不立文字見性成佛之義。此宗遂為所掩。五季以後。嘉祥教典。蕩然無存。三論之傳。盖較諸宗為最古。及其廢也。亦較他宗為獨先。</p>
<p>在我海東。則高句麗惠灌法師。入日本弘傳三論宗。新羅元曉大師。著有三論宗要一卷百濟慧顯。少誦法華。講三論。皆精詣有師法。見于新修科分六學僧傳。（淛東沙門曇噩述）又三國遺事云。釋惠現百濟人。少苦心專志。誦蓮經為業。祈禳請福。靈應長稠。兼攻三論。染指通神。初住北部修德寺。有眾則講。無則持誦。四遠欽風。戶外之履滿矣。稍厭煩擁。遂往江南達拏山居焉。山極嵒險。來往艱稀。現靜坐求忘。終于山中。同學轝尸。置石窟中。虎啖盡遺骸。惟髏舌存焉。三周寒暑。舌猶紅軟。過後方變。紫硬如石。道俗敬之。藏于石塔俗齡五十八。即貞觀之初。現。不西學。靜退以終。乃名流諸夏。立傳在唐。聲著矣夫。</p>
</div>
<div class='div-other'><a id='mulu166' />
<p class='h3'>攝論<span class='corr'>宗</span></p><p>支那陳文帝天嘉四年。真諦三藏。譯出攝大乘論三卷。是為攝論宗之嚆矢。攝大乘論者乃別釋阿毘達磨經之攝大乘品者是。無着菩薩所撰也。世親無性二菩薩。更為作釋論以解本論宗義都合三部。真諦所譯。即無着所授天親釋論十五卷。無性釋論十卷。別稱梁論焉。唐玄奘法師。復更譯三論。是為新論。今宗所依者。為梁論。先是。僧惠曠。親從真諦。受攝論大義。同時。有法常智儼等。其後有道岳惠休等。師資相承。於陳隋間。遂極一時之盛。至新論法相宗。乃別無更立今宗者。</p>
<p>若我海東。則新羅圓光法師。於開皇九年入隋。傳得此宗而來。元曉亦著世親釋論略記四卷。</p>
</div>
<div class='div-other'><a id='mulu167' />
<p class='h3'>涅槃宗</p><p>此宗依經立名。涅槃經有二本。一北凉元始十年。曇無讖三藏。譯元本三本之一部一十三品是為北本。一宋文帝時。敕惠觀惠嚴及謝靈運等。更就北本增補得二十五品。是為南本。天下緇素無不誦習。自六朝以迄唐初。勢力不衰。及天台宗盛。此宗遂屬於彼。別無講涅槃宗者矣。</p>
<p>至我海東。以一人而兼通諸宗。有兩師焉。圓光法師及元曉大師是也。唐續高僧傳。新羅皇隆寺。<span class='note-inline'>(皇龍寺之誤也)</span>僧圓光。俗姓朴氏。年二十五。乘舶造于金陵。有陳之世。號稱文國。故得諮考先疑。詢猷了義。初聽莊嚴旻公講。素霑世典。謂理窮神。及聞釋宗。反同腐芥。虛尋名教。實懼生涯。乃上啟陳主。請歸道法。有敕許焉。既爰初落采。即稟具戒。遊歷講肆。具盡嘉謨。領牒微言。不謝光景。故得成實。涅槃。蘊括心府三藏。徧所披尋。末又投吳之虎丘。念定相沿。無忘覺觀。息心之眾。雲結林泉。並以綜涉四含。<span class='note-inline'>(此謂俱舍宗也)</span>切流八定。明善易擬。簡直難虧。深副夙心。遂有終焉之慮。於是頓絕人事。盤遊聖迹。攝想青霄。緬謝終古。時有信士。宅居山下。請光出講。固辭不許。苦事邀延。遂從其志。創通成論。末講般若。皆思解佼徹。嘉問飛移。兼䋴以絢采。織綜詞義。聽者欣欣。會其心府。從此因循舊章開化成任。每法輪一動。輒傾注江湖。雖是異域通傳而沐道頓除嫌郄。故名望橫流。播于嶺表。披榛負槖而至者。相接如鱗。會隋后御宇。威加南國。曆窮其數。軍入楊都。遂被亂兵。將加刑戮。有大主將望見寺塔火燒。走赴救之。了無火狀。但見光在塔前。被縛將殺。既恠其異。即解而放之。斯臨危達感如此也。光學通吳越。便欲觀化周秦。開皇九年來遊帝宇。值佛法初會。攝論肇興。奉佩文言。振續微緒。又馳慧解。宣譽京庫。續業既成道東須繼。本國遠聞。上啟頻請。有敕厚加勞問。放歸桑梓云云。又按新羅史。於皇龍寺設百高座。請圓光講經云云。則弘通其所學諸宗之奧義。不言可想也。</p>
<p>按高麗大覺國師新編諸宗教藏總錄。元曉大師。著有大華嚴經䟽十卷。是通華嚴宗也有大無量壽經疏一卷。小阿彌陀經䟽。及義記各一卷。是通淨土宗也。有梵網經䟽二卷略䟽一卷。待犯一卷。是通律宗也。有成唯識論宗要一卷。因明論䟽一卷。判。化量論一卷。是通唯識宗也。有中邊論䟽四卷。三論宗要一卷。是通三論宗也。有成實論䟽十卷是通成實宗也。有大涅槃部宗要二卷。是通涅槃宗也。元曉大師與義相大師。俱學涅槃經于普德和尚。故高麗崔滋補閒集云。嘗讀文烈公集。見大覺國師到飛來方丈。禮普德聖師真。有詩云。涅槃方等教。傳授自吾師。兩聖橫經日。<span class='note-inline'>(本註云元曉義相受涅槃維摩經於師)</span>高僧獨步時。隨緣任南北。在道勿迎隨。可惜飛房後。東明古國危云云者即謂此也。海東涅槃宗。至高麗中葉。尚有門派矣。一自天台宗興盛以後。遂更無聞焉。如彼支那涅槃宗之屬於天台宗也。</p>
</div>
<div class='div-other'><a id='mulu168' />
<p class='h3'>天台宗</p><p>此宗一名法華宗。支那佛教。有不必仰承印度而自創自守。建立極其廣大。流傳極其久遠者則天台一宗是也。北齊惠文大師。因讀中論。悟三觀之理。<span class='note-inline'>(三觀謂空觀假觀中道觀)</span>以授其弟子慧思。即南岳大師也。時沙門智顗。請謁之思曰。昔日靈山同聽法華。宿緣所追。今復來矣乃授以法華經。顗讀至藥王品。曰是真精進。是名真法供養如來。即悟法華三昧。獲一旋陀羅尼。見靈山一會儼然未散。思大師印可。曰非爾莫證。非吾莫識。是法華三昧之前方便也。自是智解泉湧。學徒影從。遂入天台山。修身弘法。師嘗謂道有傳行。亦必有說。遂說玄義。以判教相。文句以解名義。摩訶止觀以資觀行。是謂台宗三大部。皆弟子章安灌頂筆記。一宗典籍。光輝日月矣。章安以後。有法華天宮左溪二師。傳說不替。中唐以後。法相華嚴禪宗之徒。各張其學。台宗不絕如綫。於是。荊溪湛然。崛起而振之。八傳而至四明知禮作指要妙宗等書是時五代喪亂。諸宗悉頹廢。台宗亦垂泯絕。四明出而一宗再興。始分山家山外二派。山家承四明之傳。廣智南屏等。猶世守勿失。山外一派。始於慈光悟恩。流衍及於仁岳崇義等。然而不久遂亡。</p>
<p>惟我海東。神僧玄光熊州人往衡山親稟惠思大師證法華三昧。高句麗釋波若。入天台山受智者教觀以神異聞竟卒于天台之國清寺。新羅法融禪師為荊溪之弟子。而傳于理應。理應傳于純英高麗僧諦觀。持傳台宗教籍于吳越支那台宗。由是復興矣海東台宗。至于高麗大覺國師義天。始極光大。義天入宋求法　傳得諸宗皈國。後以松都之國清寺為台宗本寺。大弘本宗旨義。大覺國師。嘗製國清寺啟講辭。曰。緬惟海東佛法。七百餘載。雖諸宗競演。眾教互陳。而天台一教明夷于代。昔者元曉菩薩。稱美於前。<span class='note-inline'>(元曉大師。弘法華宗。於師所撰法華經宗要序。足以證之。其文如下。妙法蓮華經者。斯乃十方三世諸佛出世之大意。九道四生咸入一道之弘門也。文巧義深。無妙不極。辭敷理泰。無所不宣。文辭巧敷。華而合實。義理深泰。實而帶權。理深泰者。無二無別也。辭巧敷者。開權示實也。開權者。開門外三車是權。中道寶城是化。樹下成道非始。林間滅度非終。示實者。四生並是吾子。二乘皆當作佛。塵數不足量其命。刧火不能燒其土。是謂文辭之巧妙也。言無二者。唯一大事。於佛知見。開示悟入。無上無異。令知令證故。言無別者。三種平等。諸乘諸身。皆同一揆世間涅槃。永離二際故是謂義理之深妙也。斯則文理咸妙。無非玄則筆麤之軓。乃稱妙法。權花開敷。寶果泰彰無染之美。假喻蓮花。然妙法妙絕。何三何一。至人至冥。誰短誰長。<span class='corr'>兹</span>處怳惚。入之不易。諸子濁漫。出之良難。於是如來引之以權。<span class='corr'>羨</span>羊車於鹿苑。示有待之危身。駕白牛於鷲嶽。顯無限之長命。斯乃借一而破三。三除而一捨。假修而斥短。短息而修亡。是法不可示。言辭相寂滅。儻然靡據。蕭焉離奇。不知何以言之強號妙法蓮花。是以。分坐令聞之者。尚受輪王釋梵之座。經耳一句之人。並得無上菩提之記。况乎受持演說之福。豈可思議所量乎哉。舉是大意。以標題目。故言妙法蓮華經也。)</span>諦觀法師傳揚於後。爭柰機緣未熟。光闡無由教法流通。似將有待云云其所以自命者侈矣。大覺之後。有圓妙無畏等。相繼闡宗。至于朝鮮之初神照。祖丘。行乎等。皆台宗之名僧也。</p>
</div>
<div class='div-other'><a id='mulu169' />
<p class='h3'>法相宗</p><p>本宗一名惟識宗又一名慈恩宗無著菩薩請彌勒菩薩說（瑜珈師記）分別瑜珈。大莊嚴辨中邊金剛般若。五部大論。既而。無著復造顯揚對法等論其弟世親菩薩。復造五蘊論百法明門論。及惟識三十頌等。此宗遂立。其後難陁護法等十大論師。皆䟽釋三十頌護法之弟子戒賢論師盡舉五大論十支論及因明入正理論諸書以授唐玄奘大法師玄奘歸國以授其弟子窺基。是為慈恩法師本宗至此遂極光大五季以後。禪宗既盛法相義解漸至廢亡。</p>
<p>若夫海東。新羅圓測法師。入唐求法時玄奘法師為慈恩基師。講新譯唯識論及瑜珈論測皆盜聽遂通宗義所著唯識䟽鈔詳解經論天下分行。宋高僧傳云新羅順璟重譯學聲教盖出天然况乎因明之學奘師精研。華僧尚未多達。璟克通之。傳得奘師真唯識量乃立決定相違不定量璟在本國多所著述。亦有傳來中原者。其所宗。法相大乘了義教也新羅瑜珈祖師大賢所著成唯識論學記八卷。東土後進咸遵其訓。支那學士。亦作眼目高麗王師慧德其號韶顯其名者搜訪慈恩所撰。法華玄贊。唯識述記等章䟽三十二部共計三百五十三卷。考正其本。募工開板。印造流通。師碑文。云。唐文皇。<span class='note-inline'>(太宗也)</span>以新羅王表請宣送瑜珈論一百卷於是應理圓實之學漸盛于斯土。及乎曉法師<span class='note-inline'>(元曉也)</span>導之于前賢大統<span class='note-inline'>(大賢也)</span>踵之於後燈燈傳熖。世世嗣興。然而去聖寢遠。遺文訛舛。師疚于懷以其章䟽大行於世使學。者知本宗之有坦道。惟師之力也。高麗大覺國師。著成唯識論單科三卷。以明唯識之旨。高麗瑜珈教師海圓。應元帝命。入居燕京之大崇恩福元寺。凡二十九年。大弘本宗至元庚辰卒于彼處。嗣法高弟。有玄印等三十餘人圓即圓空國師也高麗末季。又有慈恩宗師諱子安者。講唯識論。諸宗耆師碩德咸執經座下一時學者。以為標準。是為俗離山法住寺之慈淨國尊也朝鮮之初尚有本宗。惟名師無聞焉今世諸學。莫不以義解為宗佛門法相之學。最能與世適合。雖然惜世無其人以興起之也。</p>
</div>
<div class='div-other'><a id='mulu170' />
<p class='h3'>地論宗</p><p>此宗依華嚴經中之十地論而立者。故名地論宗。地論者。世親菩薩。釋華嚴經第六會十地品別行十地經。而作也元魏永平元年。菩提流支及勒那末提等。始為譯出。同時則有光統諸師。隋有靈祐等。唐有道宗等。皆盛為講演迨及中唐。華嚴宗勃興。此宗屬之。別無講地論宗者。</p>
<p>惟我海東。諸宗之傳俱有其據獨地論一宗。初無聞焉。雖然。朝鮮初葉。行僧科。教宗則試華嚴經及十地論矣。則雖屬華嚴。而別有所重者存故也。</p>
</div>
<div class='div-other'><a id='mulu171' />
<p class='h3'>真言宗</p><p>本宗一名密宗。如來一代時教。廣大如海。而大要不出顯密兩部。顯謂諸乘經律論是也密謂諸部陀羅尼是也。先是龍樹菩薩開南天竺鐵塔。親禮金剛薩埵。受兩部儀軌其法遂行於世而弟子龍智。得其傳焉唐開元四年。善無畏三藏。始將梵夾至長安。譯出密宗經論一行禪師。從善無畏最久「盡得其傳。疏釋大毘盧遮那成佛神變加持經至六十餘萬言。成本宗不刊之典。同時龍智弟子。金剛智三藏。率其弟子不空三藏。亦來自印度。與善無畏並稱開元三大士。盛弘密部。當時君相士庶。禮敬如佛。真言一宗遂如日月經天。江河緯地。有唐末運。諸宗盡衰。持明軌則亦成市井歌詠。趙宋受命。此宗復興。故當時施護法賢等。繙譯經論悉在密部。然志磬法師作佛祖統紀。已謂唐末亂離。經疏銷毀。中華所謂瑜珈者。但存法事云云。」則宋時真言一宗。未能光大而久遠也。然河朔關隴之間。餘緒不墜。元代入關挾蒙古之喇嘛教。以俱來。百年之間。此宗極盛而支那固有之傳。反不如彼矣。</p>
<p>惟我海東。則新羅惠通和尚。入唐謁善無畏三藏。得其印訣。以文武王四年還國。是真言宗之開祖也。大藏經新羅靈妙寺僧不可思議。著有大毘盧遮那經供養次第法疏二卷。此則為不空三藏之派。其名既云不可思議。則其神異可知也。明朗法師入唐亦傳密教。以神印行秘法。遂謂神印宗。文虎王<span class='note-inline'>(即文武王)</span>時唐兵蔽海而來。王召師開設道塲率瑜珈僧十二員。作文豆婁秘密之法以禳之後剏寺其地名曰四天王寺焉。新羅密本法師亦屬密宗。多神異之迹。神印派廣學大緣二大師。為高麗太祖祈禳海賊。太祖創現聖寺於開城作密教之根本道塲。麗祖初年。天竺沙門弘梵室哩縛日羅。齋至梵經。贊襄密宗高麗季世密教大藏。刊行于世有九十卷。見李齊賢金書密教大藏序。朝鮮之初悉焚讖緯諸書。密教之真經神呪亦在所禁。真言一宗。遂掃地矣。</p>
</div>
<div class='div-other'><a id='mulu172' />
<p class='h3'>淨土宗</p><p>本宗一名蓮宗。如來有勝方便。三根普被萬善同歸。屬大乘之極譚。如涅槃之捷徑者。則淨土一宗是已。學者不可不深信而諦修也。淨土事理。諸經廣說。而本宗所依。蓋不出乎三經一論。則無量壽經。觀無量壽經。阿彌陀經。及天親菩薩往生論是也。近代支那楊仁山居士。以普賢大士為淨土宗初祖。有觀於華嚴經之行願品而定之也。支那則以廬山東林寺白蓮結社之惠遠法師。為蓮宗初祖。唐之善導。承遠。法照。少康。五代之永明延壽。宋之省常。元炤。次第相承。千年弗替。信徒之盛。證驗之多。誠諸宗之所不逮云。</p>
<p>逮夫海東淨土一宗。雖不專立。究其實則通貫諸宗。亘古及今。始終不衰。新羅之康州善士數十人及郁面妃。白月山之弩肹夫得。怛怛朴朴。乾鳳寺之發徵和尚等三十一。人發願往生。皆屬本宗。高麗大覺國師。從宋僧元炤。得淨土書。鋟梓而流通之。亦自發願往生西方見于大覺國師答大宋元炤律師書云。</p>
<p style="margin-left:1em;text-indent:-1em">「承示及慈愍三藏淨土集一冊并新刪定尼戒本等已令印經所重雕流布也。其淨土集自來未行。而近有海客將到禪宗解謗書一卷。始知慧日有淨土集。方欲求本。忽見。流通誠所謂法王大寶。自然而至也。但恨纔獲半珠。未窺全寶耳。盛製大部律乘淨土文字。切望寄示為幸。資持記已令開板也。此間亦有新行隨願往生集一部二十卷又有大<span class='corr'>无</span>量壽小彌陀十六觀稱贊淨土等經。新舊章䟽一十餘家。續當附上」</p>
<p>據是則大覺國師。為流通淨土文之初祖也。大覺國師。又嘗有詩曰。二紀孜孜務講宣錦翻三百貫花詮。憔勞愧乏傳燈力秪合匡廬種社蓮。自註云仁睿太后昔曾發願結社之事所有宋本名畵廬山十八賢真容。落在院門。未有安置堂閣。予欲仗此勝緣。修西方之業。用薦冥遊耳。」麗史門下侍中李穡與領三司事洪永通。李茂方等。結白蓮社於南神寺云云。此効東林故事。而求往生西方者也。又麗季之太古國師。懶翁王師。朝鮮之涵虛得通清虛休靜。雖屬禪宗。皆有勸人念佛之法要。近代乾鳳寺之碧梧大師。成辦萬日念佛之會其弟子萬化和尚。又繼之。善成就。朝鮮寺剎。在在處處。立萬日會修淨業者十居八九。蓋有其實而無其名者。朝鮮之淨土宗是也。</p>
</div>
<div class='div-other'><a id='mulu173' />
<p class='h3'>律宗</p><p>如來一代教典統分三藏三藏謂何。即經也律也論也。律部之在教中。亦蔚為大國矣如來當時十大弟子。各擅一長。舍利弗智慧第一。目犍連神通第一。大迦葉頭陀第一阿那律天眼第一。須菩提解空第一。富樓那說法第一。迦旃延論義第一。羅睺羅密行第一。阿難陀多聞第一。優波離持律第一。故以優波離尊者。為律宗之祖。天竺律學。諸部不一。其傳於支那者。則有四律五論。四律者（一）十誦律（二）四分律（三）增祗律（四）五部律是也。五論者（一）毘尼母論（二）摩得勒伽論（三）薩婆多論（四）善見論（五）明了論是也。此外。又有義淨三藏薩婆多宗諸律甚多。稱為有部新律焉。自曹魏嘉平二年。曇摩迦三藏。傳戒之後。古德著述。垂二十家而惠光之畧䟽四卷。法礪之中䟽十卷智顗之大䟽二十卷。為最精確。故世稱三要䟽焉。唐道宣法師。始倡圓宗戒體。作五大部以發明之。集成之功。遠邁西土。道宣住終南山。故律宗亦名南山宗焉。其後十三傳而至宋之元照遂稱中興當南山盛時。同時復有兩泒一曰相部宗。法勵所創。一曰東塔宗。懷素所創。與南山旗鼓相當並稱律宗三家云。然彼兩宗不光大獨南山一泒得資持會正二家之延綿至元代而宗勢不衰。若夫海東律部。當以百濟為始。聖王時沙門謙益。入印度學律部。齎梵本律文歸國譯成七十二卷。曇旭惠仁兩法師著律疏三十六卷。又威德王時。送律師於日本。日本善信尼等來百濟學戒律受十戒六法而歸是為日本戒律之始。在于新羅則真平王時沙門智明入陳求法及其東還。王欽風景仰。推重戒律。褒為大德。雖然。新羅戒律當以善德王時之慈藏律師。為之祖也師之律學。自是天性。師初捨家為元寧寺獨居時王以台輔之職召之師屢徵不赴。王乃敕曰不就斬之。師聞之曰吾寧一日守戒而死不願百年破戒而生及入唐求法適與道宣同時。師亦居終南山三年及還國。為大國統之職。統率僧尼大弘戒律。築壇于通度寺。說戒度眾至今尚有典型。羅末麗初之法鏡大師碑。大師於光啟四年（新羅真聖王二年）受具於通度寺靈宗律師。云云則本寺尚有藏師餘烈藏師之後。元曉大師著有菩薩戒本持犯要記一卷。大賢大德著有菩薩戒本宗要一卷梵網經古迹記釋經上下四卷　義寂大師述梵網經菩薩戒本䟽三卷。新羅又有創見之律學。則真表律師之占察法是也。師全州碧骨堤郡人。年十二往金山寺順濟法師處容染。濟授沙彌戒法。傳教供養次第秘法。占察善惡業報經二卷。曰汝持此戒法流傳於世。師奉教。遍歷名山年已二十七歲於上元元年庚子。詣保安縣入不思議房（今扶安郡來蘇寺也）勤求戒法於彌勒像前三年於是地藏慈氏現前慈氏摩師頂曰善哉。大丈夫求戒如是不惜身命懇求懺悔地藏授與戒本慈氏復與二栍一題曰九者。一題曰八者。告師曰。此二簡子者是吾手指骨。此喻始本二覺以此當知果報後師至高城郡皆骨山<span class='note-inline'>(金剛山也)</span>始創鉢淵寺開占察法會住七年後俗離山大德永深融宗佛陀等。詣師得法。還歸俗離山創吉祥寺（真表曾見吉祥草所生處指示之使創寺）永深於此始設占察法會而傳法于桐華寺之心地和尚又高麗金富軾占察法會䟽。佛說諸<span class='corr'>懺</span>悔之儀軌示之發起之方便普賢之願。具宣說於華嚴真表之勤終感通於彌勒教行永世。澤洽恒沙云云。由是觀之。占察之法頗能久傳也高麗之代有開國律寺太祖所創也又李齊賢重修記。都城東南有山焉清泰八年太祖用術家言作寺以處方袍之學律乘者名之曰開國律寺。火于壬辰。戒壇墟矣。南山宗師木軒丘公。修而新之云云。高麗文宗王子僧統大覺國師。入宋受律於元炤法師。還國後講南山律鈔。嘗作詩曰。誠非明敏學非研。予是何人輒講宣。只為聖言無振發。且圖先唱作良緣云云。朝鮮世宗大王之時。以南山律宗。合于摠持宗。稱曰摠南宗。後遂併合于教宗而戒律之學衰退。而淵源亦隨而中絕矣。雖然。近代諸方。戒行清淨。持律精嚴者不乏其人則曰龜巖寺之白坡大師。師示寂後。金侍郎正喜。<span class='note-inline'>(號阮堂亦號秋史)</span>作碑文。有曰我東近無律師。惟白坡可以當之故以律師書之云云。白坡之門。禪講與戒。雙傳並授。古之幻翁雪竇鏡潭。今之幻應映湖。諸和尚皆其人也幻應和尚傳禪戒于蔓庵<span class='note-inline'>(宋宗憲也)</span>仙巖之枕溟亦傳坡公之禪戒。轉授華山晤善以至擎雲元奇和尚云爾</p>
<p>○月出之大隱律師東師列傳。師出家於月出山剃染於金潭禪師。遍叅蓮潭。白蓮義菴。朗巖。玩虎。蓮坡諸大德。道已成拈香於金潭禪師開堂提接物情猶隘云云則大隱始終為金潭之弟子也。今據諸方叢林喧傳之說潭隱兩師將欲設戒患無師承遂共謀之。先禱于智異山之七佛庵驗其瑞應。即為戒師。虞禱七日。忽見自佛像放瑞光灌大隱頂。金潭遂受戒于大隱。如新羅朗智大師受戒于沙彌智通之故事焉。<span class='note-inline'>(按三國遺事。歃良州阿曲縣之靈鷲山。有異僧。菴居累紀。而鄉邑皆不識。師亦不言名氏。常講法華。仍有通力。龍朔初。有沙彌智通。伊亮公之家奴也。出家年七歲。時有烏來鳴云。靈鷲去。投朗智為弟子。通聞之。尋訪此山來憩於洞中樹下。忽見異僧出曰我是普大士。欲授汝戒品。故來爾。因宣戒訖。乃隱。通神心豁爾。智證頓圓。遂前行。路逢一僧。乃問朗智師何所住。僧曰奚問朗智乎。通具陳神烏之事。僧莞爾而笑。曰我是朗智。今茲堂前。亦有烏來報。有聖兒投師。將至矣。宜出迎。故來迎爾。乃執手而歎曰。靈烏警爾投吾。報予迎汝。是何祥也。殆山靈之陰助也。傳云。山主乃辨才天女。通聞之。泣謝。投禮於師。既而。將與授戒。通曰予於洞口樹下。<span class='corr'>已</span>蒙普賢大士乃授正戒。智歎曰。善哉。汝<span class='corr'>已</span>親稟大士滿分之戒。我自生來。夕惕慇懃。念遇至聖。而猶未能昭格。今汝<span class='corr'>已</span>受吾不及汝遠矣。反禮智通。因名其樹曰普賢云云。)</span>故以法系言之金潭為大隱之師。以戒脉言之。金潭為大隱之資而以戒法傳于大興寺之草衣禪師草衣傳之梵海和尚。又梵海授戒之弟子曰大興之翠雲仙岩之錦峯。海印之霽山等諸和尚是也霽山禪師。又傳于本寺之龍城應海南泉等諸和尚及龍門之虎隱律師虎隱律師傳于七佛之起龍。雙溪之冠城。宗炫及華嚴之震應等諸和尚慶南一帶及全羅道各寺法侶皆受大戒或比丘戒于虎隱和尚。大隱律宗。至是昌大。</p>
<p>○清華寺之石橋律師。師湖南人所生地曰石橋村。因以號焉師出家于南海郡龍門寺遍歷五臺金剛諸山。後至聞慶郡清華寺。以為終皈之所師之戒律淵源。支那潭柘山岫雲寺惠寬律師。傳之朝鮮八公山普曇和尚。普曇和尚傳之于師。師一平生持律甚嚴如佛所戒。毫無違犯。其傳戒弟子。曰龍虛和尚。現住安城郡青龍寺。師身軆瘦弱。若不勝衣。亦以戒行聞于叢林。今奉恩寺住持晴湖和尚即。其受戒弟子也。</p>
<p>○九月山之荷隱和尚。師道譽既高。律行又精。西道之善知識也。凌虛和尚。受律於支那南京□□律師以傳之性月和尚性月和尚傳之荷隱大師荷隱大師傳于今貝葉寺住持九峯和尚。及今傳燈寺住持蓮月和尚。</p>
<p>○梁山郡通度寺　故律宗本寺也。往年寺眾共謀。勿墜海東律宗。迺以新羅慈藏律師為初祖。新羅三學律師。高麗拙庵律師。為中祖。而設戒壇。海曇和尚為其主盟。自後以時任本寺住持者承之。著為規式。今住持九河和尚為第一世也。</p>
<p>○平昌郡五臺山月精寺。亦以慈藏律師為初祖繼之以順支律師。<span class='note-inline'>(本寺戒牒順支作煩支疑誤也傳燈錄新羅五觀山順支禪師即海東佛祖源流謂五臺順支者似是也)</span>信義律師。有緣律師　無染律師。九鼎律師。近世之蓮坡律師。前孤雲寺住持李萬愚律師。今本寺住持洪莆龍律師焉。</p>
<p>○近年龍淵寺之萬下和尚長安寺之漢波和尚。入支那。受戒于昌濤律師<span class='note-inline'>(昌濤為古心律祖十二傳之弟子按其牒文古心律祖禮拜五臺求見文殊菩薩親授加黎中興戒法隨所建壇傳授千佛大戒云云)</span>還歸東土。傳授諸方。銀海晦應桐華南坡梵魚惺月。海印晦光等諸和尚。皆萬下泒也長安震虛龍珠大蓮。皆漢波泒也。</p>
<p>○榆岾寺之靈峰和尚。入支那北京拈花寺。受戒于德明律師。來傳于榆帖寺東宣和尚。</p>
<p>○寶盖山之月運和尚。入北京圓廣禪寺。受菩薩戒于慶然和尚</p>
<p>○法住寺之震河和尚。入支那寧波府天童寺。受戒于寄禪敬安律師。</p>
<p>現今朝鮮法侶傳授之戒律源流。要不出上述諸泒之外也。</p>
</div>
<div class='div-other'><a id='mulu174' />
<p class='h3'>華嚴宗</p><p>本宗一名賢首宗。又一名法界宗。昔世尊成道後。從菩提樹下起即現千丈盧舍那報身為深位菩薩。說圓滿修多羅。即大方廣佛華嚴經是也。一代時教。最尊最勝。無盡教海皆從此流。故為諸經之王。佛滅度後七百年。南天竺國龍樹菩薩。入龍宮中。見華嚴經共有三本。上本有十三千大千世界微塵數偈。一四天下微塵數品。中本有四十九萬八千八百偈一千二百品。並非閻浮提人心力能持。乃誦出下本十萬偈四十八品。流通於世。東晉時。天竺三藏佛陀跋陀羅。譯華嚴前分三萬六千偈凡六十卷。是為舊經。唐武后時。實叉難陀重譯四萬五千偈成八十卷。是為新經。陳隋之間。杜順和尚。摠括奧旨作法界觀是為東土華嚴初祖。其弟子智儼。通十地中六相之義。作搜玄記。是為二祖弟子法藏賢首國師。作探玄記。發揮盡致。復造章疏多種。一乘教義。至斯大備。是為三祖。藏公沒後弟子慧苑。私逞臆見。刊落師說。於是澄觀清凉國師。遙承賢首遺義。作心經大疏。精博淵深。遂成千古極唱。是為四祖。同時有圭峰宗密禪師。獨秉深旨。著述弘富。是為五祖。本宗遂極光大。唐武宗會昌三年。沙汰之厄。遺風掃地。至宋長水子璿。及其弟子晉水淨源。出而保存之。餘緒賴以不墜。</p>
<p>惟我海東。華嚴一宗。從初至今。極其昌大。新羅元曉大師。著䟽以弘通之。義湘大師入唐。師智儼得華嚴旨義。歸國傳授於十剎。勝詮法師入唐。學於賢首講下。皆學有淵源智通法師著華嚴錐洞記。大弘圓頓之旨。義相以後。太白山浮石寺。為華嚴宗剎。故無染國師及惠哲國師。皆就本寺。學華嚴經。智異山華嚴寺。本緣起祖師。率三千弟子。弘圓教之處。亦係義相傳大教之宗剎。故道詵國師。初就本寺。讀習大經。學徒百千。駭服稱神。賢俊大德。亦結華嚴經社。當時又刻華嚴經諸本于覺皇殿之石壁。高麗以還。講華嚴者代不乏人。法印國師坦文。圓融國師決凝。智光國師海麟。及王師爛圓等。皆其選者也。大覺國師入宋。詣晉水淨源講下。稟受大經。歸國住興王寺。講演雜花。周於十遍。師以馬鳴龍樹帝心雲華賢首華嚴及定慧定為華嚴七祖。盖大覺當時。有圓融宗。即華嚴宗也。大覺國師。製圓宗文類。亦即弘通華嚴宗之事也。後有無碍智國師戒膺和尚大弘本宗佛日普照國師。著圓頓成佛論。亦弘華嚴。麗末有友雲義諶。皆華嚴宗師也朝鮮世宗大王六年以後。教宗之中。惟存華嚴　碧松以下。師資傳授。兼治禪教。皆以華嚴為教門之指歸極則。本宗名師。不可勝記。但錄其有所著述者。霜峰淨源。精於大經經有四科　逸其三。師緣文究義。遂定三科。俾讀者不遺其旨。後得唐本叅校。乃無差違學者驚服以為清凉轉世云。栢菴性聦。得華嚴經并與疏鈔。刊板流布。雪坡尚彥。深究清涼䟽鈔。摘抉隱科。著述一卷。并著鈎玄記一卷。蓮潭有一。著有華嚴遺忘記四十卷默菴最訥。纂集華嚴品目。仁岳義沼。著有華嚴私記。究皆闡明圓頓之教。安義郡靈覺寺之華嚴經板本是雪坡尚彥大師之所成辦者也。廣州郡奉恩寺之華嚴經板本。是南湖永奇大師之所造成者也。賴此兩處板本。大教易於流通。兩師之功。吁亦大矣。近以華嚴講主名者。四佛山有龍湖。九月山有荷隱。曹溪山有枕溟函溟等諸師。</p>
</div>
<div class='div-other'><a id='mulu175' />
<p class='h3'>禪宗</p><p>禪宗者以禪那為宗故有此名。梵語禪那。此譯定慧。此宗。師資相承甚嚴。釋迦世尊在靈山會上。拈花示眾。在會人天。悉皆茫然。唯金色頭陀。破顏微笑。世尊曰。吾有正法眼藏教外別傳。今付於汝。汝當護持。乃賜僧伽黎<span class='note-inline'>(法衣也)</span>為表信。金色頭陀者。即摩訶迦葉也。是為禪宗第一祖。自迦葉以來。師資相承。衣法傳授。至菩提達磨。是為天竺相承付法之二十八祖。達磨東來支那。開立禪宗。磨傳惠可。可傳僧燦。燦傳道信。信傳弘忍。五代純一。未分支泒。忍下始分南北二支。大鑑惠能禪師。開創南宗。大通神秀禪師。開創北宗。北宗者行於北地。不久消息。南宗者盛於南地。漸及於北。有五宗之別。所謂五宗者。臨濟。曹洞。雲門。溈仰。法眼也。今畧示分泒之次第。六祖後出二支。一為南岳懷讓一為青原行思。懷讓傳馬祖道一。道一傳百丈懷海。此下又分二流。一為黃檗希運。一為溈山靈祐。希運之弟子名臨濟義玄。是臨濟宗之開祖也。靈祐之弟子曰仰山慧寂。承此溈仰二師之風者。是名溈仰宗也。行思下出石頭希遷。遷傳藥山惟儼。儼傳雲巖曇晟晟之法嗣名洞山良价。价之法嗣　即曹山本寂。是為曹洞宗也。道悟之下。<span class='note-inline'>(荊州天皇寺道悟為石頭希遷之法嗣荊州天王寺道悟為馬祖道一之法嗣)</span>有龍潭崇信。<span class='note-inline'>(據傳燈錄則為天皇悟闕據詣月錄則為天王悟嗣)</span>。德山宣鑑。雪峯義存。此下又分二流一為雲門文偃。是雲門宗之開祖也。一為玄沙師備。羅漢桂琛。清涼文益。文益即法眼宗之開祖也。</p>
<p class="head4"><span class='note-inline'>(附)</span>兩道悟辨</p>
<p class="head5">【一】人天眼自（覺夢堂重校五家宗派序<span class='note-inline'>(粵山晦巖述)</span>）</p>
<p style="margin-left:1em"><span class='note-inline'>(景德年間。吳僧道原。集傳燈三十卷。自曹溪下。列為兩派。一曰南岳讓。讓出馬大師。一曰青原思。思出石頭遷自兩派下。又分五宗。馬大師出八十四員善知識。內有百丈海。出黃檗運。溈山祐二人。運下出臨濟玄。故號臨濟宗。祐下出仰山寂。故號溈仰宗。馬大師下八十四人。又有天王悟。悟得龍潭崇信。信得德山鑑。鑑得雪峰存存下出雲門宗。法眼宗。石頭遷。出藥山儼。天皇悟二人。悟下得惠真。真得幽閒。閒得文賁。便絕。惟藥山儼。得雲嵒晟。晟得洞山价。价得曹山寂。是為曹洞宗。今傳燈却収雲門法眼兩宗。歸石頭下誤矣。緣同時道悟有兩人一曰江陵城西天王寺道悟者。渚宮人。崔子玉之後。嗣馬祖。元和十三年四月十三日化。正議大夫丘玄素。撰塔銘。文幾千言。其畧云。馬祖祝曰。他日莫離舊處。故還渚宮。一曰江陵城東天皇寺道悟。婺州東陽人。姓張氏。嗣石頭。元和二年丁亥化。符律師所撰碑。所載生緣出處甚詳。但緣道原。採集傳燈之日。非一一親往討尋。不過宛轉。托人。捃拾而得。其差誤可知也。自景德至今。天下以傳燈為據。雖列剎據位立宗者。不能略加究辨。惟丞相無盡居士。（宋張商英）及呂夏卿二君子。每會議宗門中事。嘗曰。石頭得藥山。得曹洞。一宗教理行果。言說宛轉。且天皇道悟下。出個周金剛（德山鑑）。呵風罵雨。雖佛祖不敢嬰其錄。恐自天皇或有誤差。寂音尊者亦嘗疑之云。道悟似有兩人。無盡後於達觀穎處。得唐符載所撰天皇道悟塔記。又討得丘玄素所作天王道悟塔記。賷以徧示諸方。曰吾嘗疑德山洞山。同出石頭下。因甚垂手處。死活不同。今以丘符二記証之。朗然明白。方知吾擇法驗人之不謬耳。寂音曰。圭峯答裴相國宗趣狀。列馬祖之嗣六人。首曰江陵道悟。其下注曰兼禀徑山。今妄以雲門法眼二宗竸者。可發一笑。畧書梗概以傳明達者。庶幾五家之正派。如是而已。)</span></p>
<p class="head5">【二】指月錄</p>
<p style="margin-left:1em"><span class='note-inline'>(荊州天皇道悟禪師。嗣石頭。住城東。弟子三人。慧真。文賚。幽閒。協律郎符載撰碎。傳燈所錄。悉同符碑。而誤以龍潭列師法嗣荊州天王道悟禪師。嗣馬祖。住城西。弟子一人。龍潭崇信。荊南節度使丘玄素撰碑。又唐聞人。歸登南岳碑。圭峯答襄相國宗趣狀。皆以天王為馬祖嗣。佛國白。達觀穎。呂夏卿。張無盡。皆著論。辨證傳燈之誤。獨其時同。其地同。其叅謁石頭馬祖同。故猶不能不闕疑。且藥山叅石頭。頭謂因緣當在馬祖處。山旋於馬祖處大悟。而竟嗣石頭。皆釋迦之胤。何彼此足分析耶。)</span></p>
<p class="head4"><span class='note-inline'>(附)</span>支那楊仁山居士禪宗<span class='note-inline'>(一名心宗)</span>畧說</p>
<p style="margin-left:1em">達磨西來。不立文字。直指人心。見性成佛。歷代相傳。人皆稱為禪宗。其實非五度之禪。<span class='note-inline'>(謂非第五禪波羅密之禪也)</span>乃第六般若波羅蜜也。<span class='note-inline'>(般若譯云智慧波羅密譯云度也)</span>觀於六祖。盛談般若。則可見矣。自釋迦如來。付囑迦葉為第一祖。二十八傳而至菩提達磨。為東土初祖。又六傳而至慧能大士。適符衣止不傳法周沙界之記。厥後五家鼎盛。各立綱宗。臨濟則提三玄三要曹洞則傳五位君臣。以至溈仰之九十六圓相。雲門之三句。法眼之六相。門徑雖殊其剿絕情識。徹澄心源。無有異也。嘗考古今叅學之徒。開悟有難易。證契有淺深。其言下便徹。立紹祖位者。法身大士隨機應現也。如臨濟遭三頓痛棒。及見大愚而後悟者。大心凡夫之榜樣也。自宋元至今。莫不窮參力究。經年累月。不顧身命。始得契入者。根器微小故也。或疑禪宗。一超直入。與佛祖同一鼻孔出氣。無生死可斷。無涅槃可證。何有淺深之別。不知此宗。不立階級。的是頓門。以夙因言之。不無差降淺深。屬人非屬法也。慨自江河日下。後後遜於前前。即有真參實悟者。已不能如古德之精純何况杜撰禪和。於光影門頭。稍得佳境。即以宗師自命。認賊為子。自誤誤人。豈惟淺深不同。亦乃真偽雜出。盖他宗依經建立。規矩準繩。不容假借。惟禪宗。絕跡空行。縱橫排蕩。莫可捉摸。故黠慧者。窃其言句。而轉換之。麤魯者倣其規模。而強效之。安得大權菩薩。乘願再來。一振頹風也哉。</p>
<p>若我海東。羅麗以來。二派五宗。次第盡傳。傳法諸師。具如左表</p>
<p style="margin-left:5em;text-indent:-5em">【四祖派】道信下一世法明。二世信行。三世遵範。四世惠隱。五世新羅智證國師。</p>
<p style="margin-left:5em;text-indent:-5em">【南岳派】南岳懷讓下一世新羅國本如禪師。</p>
<p style="margin-left:5em;text-indent:-5em">【南岳下馬祖派】南岳懷讓下一世馬祖道一。二世南泉普願。三世新羅道均禪師。新羅道允禪師。</p>
<p style="margin-left:5em">馬祖道一下一世[土*(鹵/皿)]官齊安。二世新羅品日禪師。即梵日國師。</p>
<p style="margin-left:5em">馬祖道一下一世[土*(鹵/皿)]官齊安。二世滄州神鑒。三世新羅真鑑國師</p>
<p style="margin-left:5em">馬祖道一下一世皈宗智常。二世新羅大茅和尚。</p>
<p style="margin-left:5em">馬祖道一下一世大梅法常。二世新羅迦智禪師。新羅忠彥禪師。</p>
<p style="margin-left:5em">馬祖道一下一世麻谷寶徹。二世新羅無染國師。</p>
<p style="margin-left:5em">馬祖道一下一世西堂智藏。二世新羅道義禪師。新羅惠哲國師。（三世桐裏道詵禪師）新羅洪陟禪師。</p>
<p style="margin-left:5em">馬祖道一下一世章敬懷惲。二世新羅玄昱禪師。新羅覺體禪師。</p>
<p style="margin-left:5em;text-indent:-5em">【青原下丹霞派】青原行思下一世石頭希遷。二世丹霞天然。三世翠微無學。四世投子大同五世高麗元宗大師。</p>
<p style="margin-left:5em;text-indent:-5em">【青原下石霜派】青原行思下一世石頭希遷。二世藥山惟儼。三世道吾宗智。四世石霜慶諸五世新羅欽忠禪師。新羅行寂禪師。新羅朗空禪師。新羅清虛禪師。</p>
<p style="margin-left:5em">石霜慶諸下一世九峯道虔。二世新羅清院和尚。</p>
<p style="margin-left:5em">石霜慶諸下一世雲盖志元。二世新羅臥龍禪師</p>
<p style="margin-left:5em">石霜慶諸下一世谷山藏。二世新羅瑞巖和尚。新羅大嶺和尚。新羅泊巖和尚</p>
<p style="margin-left:5em;text-indent:-5em">【德山派】德山宣鑑禪師會下新羅僧。</p>
<p style="margin-left:5em;text-indent:-5em">【德山下巖頭派】德山宣鑑下一世巖頭全豁。二世感潭資國。三世白兆志圓。四世新羅惠雲禪師。</p>
<p style="margin-left:5em;text-indent:-5em">【雪峯派】雪峯義存下一世新羅大無為禪師。泉州福清玄訥禪師。<span class='note-inline'>(高麗人)</span>杭州真覺靈照禪師<span class='note-inline'>(高麗人)</span></p>
<p style="margin-left:5em">雪峯義存下一世長慶慧稜。二世新羅龜山和尚。＜支那五宗分立以後＞</p>
<p style="margin-left:5em;text-indent:-5em">【玄沙派】玄沙師備下一世天龍重機。二世高麗雪岳令光禪師。</p>
<p style="margin-left:5em;text-indent:-5em">【臨濟派】臨濟義玄下一世新羅智異山和尚。</p>
<p style="margin-left:5em">臨濟義玄下十七世及菴宗信。十八世石屋清珙。十九世高麗太古普愚禪師（即利雄尊者圓證國師）</p>
<p style="margin-left:5em">臨濟義玄下十七世及菴宗信。十八世平山處林。十九世高麗懶翁惠勤禪師（即普濟尊者禪覺王師）</p>
<p style="margin-left:5em;text-indent:-5em">【曹洞派】洞山良价下一世新羅金藏和尚。</p>
<p style="margin-left:5em">洞山良价下一世雲居道膺。二世新羅雲住和尚。新羅慶猷禪師。新羅慧禪師。高麗大鏡大師。高麗真澈大師。</p>
<p style="margin-left:5em">洞山良价下一世踈山匡仁。二世洪州百丈明照安禪師<span class='note-inline'>(新羅人)</span>新羅洞真大師。</p>
<p style="margin-left:5em;text-indent:-5em">【溈仰派】仰山慧寂下一世新羅五觀山順支禪師。</p>
<p style="margin-left:5em">仰山慧寂下一世南塔光涌。二世郢州芭蕉慧清禪師<span class='note-inline'>(新羅人)</span></p>
<p style="margin-left:5em;text-indent:-5em">【雲門派】雲門文偃禪師會下新羅僧</p>
<p style="margin-left:5em;text-indent:-5em">【法眼派】法眼文益下一世高麗道峯慧炬國師。高麗靈鑑禪師。</p>
<p style="margin-left:5em">法眼文益下一世天台德韶。二世永明延壽。三世高麗圓空國師。高麗僧三十六人。</p>
<p style="margin-left:5em">法眼文益下一世天台德韶。二世普聞希辯。三世高麗慧洪禪師。</p>
<p>願諸世人。按表點檢。有名宗祖之下。必皆親稟得法。正法眼藏。在我海東。為佛緣地。吁亦盛矣。溯夫海東禪宗之來。當以道義大師為其首。按新羅國武州迦智山寶林寺<span class='corr'>諡</span>普照禪師靈塔碑。<span class='note-inline'>(朝請郎守定邊府司馬金穎撰)</span>云</p>
<p style="margin-left:1em">初道儀大師者。受心印於西堂。<span class='note-inline'>(西堂智藏禪師馬祖一之法嗣)</span>後歸我國。說其禪理。時人惟尚經教。與習觀存神之法。未臻其無為任運之宗。以為虛誕。不之崇重。有若達磨不遇梁武也。由是知時未集。隱於山林。付法於廉居禪師。居於雪山信聖寺。傳祖心闢師教。我禪師往而事焉。淨修一心。求出三界。以命非命。以軀非軀。禪師察志氣非偶。素槩殊常。付玄珠授法印。又云。禪師名留於此。魂魄何之。生離五濁。超十八空。樂寂滅而不歸。遺法林而永秀。豈惟濟生靈於沙界。實亦傳禪聖於三韓。禮云別子為祖。康成注云。子若始來在此國者。後世以為祖。是以達磨為唐第一祖。我國則以儀大師為第一祖。居禪師為第二祖。我師為第三祖矣。</p>
<p>又按高麗國曹溪宗慈氏山瑩源寺寶鑑國師碑銘<span class='note-inline'>(李齊賢撰)</span>云。</p>
<p style="margin-left:1em">敻彼心宗。逾海而東。厥派惟九。道義其首。繩繩仍昆。代有哲人。</p>
<p>高麗以還。有禪寂宗。盖法眼益之惟心訣。及永明壽之宗鏡錄之宗旨也。逮至中葉佛日普照國師。諱知訥者。崛起於松廣寺。創定慧社。集眾修禪。闡揚宗風。是為曹溪宗之開祖也。師無所稟承。而從六祖壇經。及大慧書狀。獨自悟入。發明大道。曹溪山第二世真覺國師。法諱慧諶。號無衣子。輯述禪門拈頌集三十卷。又其弟子覺雲禪師。著拈頌說話。<span class='note-inline'>(世以龜谷覺雲與師同名。故誤以拈頌說話為龜谷之作。非是。盖雲師稟承其師之傳授心法。作拈頌說話。故多引無衣之頌。是其一證也。真覺集中。有示覺雲上人之法語。則其為弟子也明矣。雲師於智異山上無住菴作說話。筆端落舍利。有浮圖藏之。)</span>朝鮮禪家。奉為圭臬。曹溪山第六世圓鑑國師法桓。第十世慧鑑國師萬恒。第十三世覺真國師復丘。皆本宗之名僧。相繼闡法。由是宗勢歷久不衰。曹溪遂為禪宗之總名詞。凡屬禪僧。雖是他宗。皆冐曹溪宗師之徽號焉。此曹溪宗。實為海東自創之最特色者也。高麗之末。禪有二派。一為曹溪派。一為臨濟派。至是臨濟之宗。托於曹溪之名。曹溪之實。掩於臨濟之派。即臨濟嫡傳石屋珙下之太古普愚及平山林下之懶翁慧勤是也。勤得妙嚴無學。學得涵虗得通。遂止不傳。愚得幻庵混修。修得龜谷覺雲。<span class='note-inline'>(雲師於恭愍王廿一年。判曹溪宗事。奏請重刊景德傳燈錄板本。有功於禪宗)</span>雲得碧溪正心。心得碧松智嚴。嚴得芙蓉靈觀。觀得清虗休靜浮休善修。有似曹溪六祖下之南岳讓青原思矣。</p>
</div></div>
<div class='div-other'><a id='mulu176' />
<p class='h2'>特書臨濟宗之源流</p>
<div class='div-other'><a id='mulu177' /><p>敘七佛。古佛應世。緜歷無窮。不可以周知而悉數也。故近譚賢刧有千如來。暨于釋迦但紀七佛。按長阿含經云。七佛精進力。放光滅暗冥。各各坐諸樹。於中成正覺。又曼殊室利<span class='note-inline'>(即文殊師利也)</span>為七佛祖師。金華善慧大士<span class='note-inline'>(梁傅大士名翕)</span>登松山頂行道。感七佛引前。維摩接後。今之撰述。斷自七佛而下。</p>
</div>
<div class='div-other'><a id='mulu178' /><p>○毘婆尸佛<span class='note-inline'>(過去莊嚴刧第九百九十八尊)</span>偈曰。身從無相中受生。猶如幻出諸形象。幻人心識本來無。罪福皆空無所住。<span class='note-inline'>(長阿含經云。人壽八萬歲時。此佛出世。種剎利姓拘利若。父槃頭母槃頭婆提。居般頭婆提城坐波波羅樹下。說法三會。度人三十四萬八千。神足二。一名騫茶。二名提舍。侍者無憂。子方膺)</span></p>
</div>
<div class='div-other'><a id='mulu179' /><p>○尸棄佛。<span class='note-inline'>(莊嚴刧第九百九十九尊)</span>偈曰。起諸善法本是幻。造諸惡業亦是幻。身如聚沫心如風。幻出無根無實性。<span class='note-inline'>(長阿含經云。人壽七萬歲時。此佛出世。種剎利。姓拘利若。父明相。母光曜。居光相城。坐分陀利樹下。說法三會。度人三十五萬。神足二。一名阿毘浮。二名婆娑。侍者忍行。子無量。)</span></p>
</div>
<div class='div-other'><a id='mulu180' /><p>○毘舍浮佛<span class='note-inline'>(莊嚴劫第一千尊)</span>偈曰。假借四大以為身。心本無生因境有。前境若無心亦無。罪福如幻起亦滅。<span class='note-inline'>(長阿含經云。人壽六萬歲時。此佛出世。種剎利。姓拘利若。父善燈。母稱戒。居無喻城。坐婆羅樹下。說法二會。度人一十三萬。神足二。一扶遊。二鬱多摩。侍者寂滅。子妙覺。)</span></p>
</div>
<div class='div-other'><a id='mulu181' /><p>○拘留孫佛<span class='note-inline'>(現在賢刧第一尊)</span>偈曰。見身無實是佛身。了心如佛是佛幻。得身心本性空。斯人與佛何須別。<span class='note-inline'>(長阿含經云。人壽四萬歲時。此佛出世。種婆羅門姓迦葉。父禮得。母義枝。居安和城坐尸利沙樹下。說法一會。度人四萬。神足二。一薩尼。二毘樓。侍者善覺。子上勝。)</span></p>
</div>
<div class='div-other'><a id='mulu182' /><p>○拘那含牟尼佛<span class='note-inline'>(賢刧第二尊)</span>偈曰。佛不見佛知是佛。若實有知別無佛。智者能知罪性空。坦然不怖於生死。<span class='note-inline'>(長阿含經云。人壽三萬歲時。此佛出世。種婆羅門。姓迦葉。父大德。母善勝。居清淨城。坐烏暫婆羅門樹下。說法一會。度人三萬。神足二。一舒槃那。二鬱多樓。侍者安和。子導師。)</span></p>
</div>
<div class='div-other'><a id='mulu183' /><p>○迦葉佛<span class='note-inline'>(賢刧第三尊)</span>偈曰。一切眾生性清淨。從本無生無可滅。即此身心是幻生。幻化之中無罪福。<span class='note-inline'>(長阿含經云。人壽二萬歲時。此佛出世。種婆羅門姓迦葉。父梵德。母財主。居波羅奈城。坐泥俱律樹下說法一會。度人二萬。神足二。一提舍。二婆羅婆。侍者善友。子集軍。)</span></p>
<p><span class='note-inline'>(幻寄曰。始予錄指月錄七佛。第書其偈。阿含化跡皆削焉。既見世之人。粗聞即心即佛者。率多撥無報化。乃悟昔人載此之妙密。盖偈闡法身之極致。阿含示化跡之大略。可謂斷常俱遣。事理兩融者矣。傳燈成於道原。而裁定於楊大年。其旨不苟也。因具錄之此錄稍錄神通亦以此。)</span></p>
</div>
<div class='div-other'><a id='mulu184' /><p>○釋迦牟尼佛。在靈山會上。拈花示眾。是時。眾皆默然。唯迦葉尊者。破顏微笑。世尊曰吾有正法眼藏涅槃妙心。實相無相微妙法門。不立文字教外別傳。付囑摩訶迦葉。世尊至多子塔前。命摩訶迦葉分座令坐。以僧伽黎圍之。遂告曰。吾以正法眼藏密付於汝汝當護持。并勅阿難。副貳傳化。無令斷絕。而說偈曰。法本法無法。無法法亦法。今付無法時。法法何曾法。爾時。世尊。說此偈已。復告迦葉。吾將金縷僧伽黎衣。傳付於汝。轉授補處至慈氏佛出世。<span class='note-inline'>(當來龍華會主彌勒尊佛)</span>勿令朽壞。迦葉聞偈。頭面禮足。曰善哉善哉。我當依勑恭順佛故。</p>
<p>世尊。在娑羅雙樹。入般涅槃已。經七日。大迦葉後至。遶棺三匝。世尊。槨示雙趺。迦葉作禮。大眾罔措。<span class='note-inline'>(已上依指月錄)</span>（佛入滅即周穆王壬申歲二月十五日也）</p>
<p style="margin-left:1em">尚玄按。禪門拈頌集。先書分座公案。此朝鮮禪家所謂世尊第一處傳心。即殺人刀消息也。次書拈花公案。所謂第二處傳心。即活人劒消息也。末書示趺公案。所謂第三處傳心。即殺活並示也云云。讀者詳之。</p>
</div>
<div class='div-other'><a id='mulu185' /><p>○第一祖摩訶迦葉尊者。梵語迦葉波。此云飲光。盖以身有金色為名也。摩竭陀國人也姓婆羅門。父飲澤。母香至。世尊滅度後。結集三藏畢。尊者自念衰老。宜入定於鷄足山以待彌勒。乃召阿難。言我今不久世間。今將正法。付囑於汝。汝善守護。聽吾偈言。法法本來法。無法無非法。何於一法中。有法有非法。說是偈已。阿難作禮奉命。尊者念如來舍利皆在諸天。凌虛徧至塔廟。禮已而還。乃持僧伽黎衣。入雞足山。俟慈氏下生。即周孝王五年丙辰歲也。（佛紀一二三年）</p>
</div>
<div class='div-other'><a id='mulu186' /><p>○第二祖阿難尊者。王舍城人也。姓剎利帝。父斛飯王。實佛之從弟也。梵語阿難陀。此云慶喜。以如來成道日生故名也。多聞博達。智慧無礙。世尊以為摠持第一。嘗所讚歎加以宿世有大功德。受持法藏。如水傳器。佛乃命為侍者。常隨侍奉焉。尊者後於恒河中流。將入寂滅。是時。山河大地六種震動。雪山有五百仙人。覩<span class='corr'>兹</span>瑞應。飛空而至。禮足願度。須臾五百羅漢。從空而下。為諸仙人出家授具。其仙眾中。有二羅漢。一名商那和修。二名末田底迦。阿難知是法器。乃告之曰。昔如來。以正法眼付大迦葉。迦葉入定。而付於我。我今將滅。復付於汝。汝受吾教。當聽偈言。本來付有法。付了言無法。各各須自悟。悟了無無法。阿難付法眼藏竟。踊身虛空。現十八變。入風輪奮迅三昧。而分身四分一分惠忉利天。一分惠娑竭羅龍宮。一分惠阿闍世王。一分惠毘舍離王。各造寶塔而供養之。乃周厲王十一年癸巳歲也。（佛紀一六〇年）</p>
</div>
<div class='div-other'><a id='mulu187' /><p>○第三祖商那和修尊者。<span class='note-inline'>(亦名舍那婆斯)</span>摩突羅國人也。父林勝。母憍奢耶。在胎六年而生。梵云商諾迦。此云自然服。即西域九枝秀草名。出則聖人降生尊者生而此草出。尊者化緣既久。思付法者。尋於吒利國。得優波毱多。以為給侍。因問毱多曰。汝年幾耶。答曰我年十七。尊者曰。汝年十七。性十七耶。答曰師髮已白。為髮白耶。心白耶。尊者曰。我但髮白非心白耳。毱多曰。我身十七。非性十七也。尊者知是法器。後三載。遂為落髮授具。乃告曰。昔如來。以無上法眼。付囑迦葉。展轉相授。而至於我。我今付汝勿令斷絕。汝受吾教。聽吾偈言。非法亦非心。無心亦無法。說是心法時。是法非心法。說偈<span class='corr'>已</span>。即隱於罽賓國南白象山中。後於三昧中見弟子毱多有五百徒眾。常多懈慢。尊者乃往彼現龍奮迅三昧以調伏之。而說偈曰。通達非彼此。至聖無長短。汝除輕慢意。疾得阿羅漢。五百比丘。聞偈已。依教奉行。皆獲無漏。尊者乃現十八變火光三昧。用焚其身。毱多收舍利。建塔於梵迦山。乃周宣王二十二年乙未歲也。（佛紀二二二年）</p>
</div>
<div class='div-other'><a id='mulu188' /><p>○第四祖優波毱多尊者。吒利國人也。<span class='note-inline'>(亦名優波崛多又名鄔波毱多)</span>姓首陀。父善意。十七出家。二十證果隨方行化。至摩突羅國。得度者甚眾。由是。魔宮震動。波旬<span class='note-inline'>(天魔王名)</span>愁怖。遂竭其魔力。以害正法。尊者即入三昧。觀其所由。波旬復伺便。密指瓔絡。縻尊者頸。尊者出定。乃取人狗虵三屍。化為華鬘。軟言慰諭波旬曰。汝與我瓔絡。甚是珍妙。吾有花鬘。以相酬奉。波旬大喜。引頸受之。即變為三種臭屍。蟲蛆壞爛。波旬厭惡。大生憂惱。盡己神力。不能移動乃昇六欲天。告諸天王。又詣梵王。求其解免。彼各告言。十力弟子所作神變。我輩凡陋何能去之。波旬曰。然則柰何。梵王曰。汝可歸心尊者。即能除斷。乃為說偈。令其迴向曰若因地倒。還因地起。離地求起。終無其理。波旬。受教<span class='corr'>已</span>。即下天宮。禮尊者足。哀露懺悔毱多曰。汝自今。歸於如來正法更不作嬈害否。波旬曰。我誓迴向佛道。永斷不善。毱多曰。若然者。汝可口自唱言。歸依三寶。魔王依教。合掌三唱。花鬘悉除。乃歡喜踊躍。作禮尊者。而說偈曰。稽首三昧尊。十力聖弟子。我今願回向。勿令有劣弱。尊者在世化導。證杲最多。每度一人。以一籌置於石室。其室縱十八肘。廣十二肘。充滿其間。最後。有一長者子。名曰香眾。來禮尊者。志求出家。尊者問曰。汝身出家。心出家。答曰。我來出家。非為身心。尊者曰。非為身心。復誰出家。答曰。夫出家者無我我故。無我我故。即心不生滅心不生滅。即是常道。諸佛亦常。心無形相。其體亦然。尊者曰。汝當大悟。心自通達。宜依佛法僧。紹隆聖種。即為剃度。授具足戒。仍告之曰。汝父嘗夢金日而生汝。可名提多迦復謂曰。如來以正法眼藏。次第傳授。以至於我。今復付汝。聽吾偈言。心自本來心。本心非有法。有法有本心。非心非本法。付法已。乃踊身虛空。呈十八變。却復本座。跏趺而逝提多迦以室內籌。用焚其軀。收舍利建塔供養。即周平王三十年庚子歲也。（佛紀二八七年）</p>
</div>
<div class='div-other'><a id='mulu189' /><p>○第五祖提多迦尊者。摩伽陀國人也。初生之時。父夢金日。自屋而出。照耀天地。前有大山。諸寶嚴飾。山頂泉涌。滂沱四流。後遇毱多尊者為解之曰。寶山者吾身也。泉涌者法無盡也。日從屋出者汝今入道之相也。照耀天地者汝智慧超越也。尊者本名香眾。因為易今名焉。梵云提多迦。此云通真量也。尊者後至中印度。彼國有八千大仙。彌遮迦為首。以有夙緣。願求度脫。尊者乃告彌遮迦曰。昔如來。以大法眼藏。密付迦葉。展轉相授。而至於我。我今付汝。當護念之。乃說偈曰。通達本法心。無法無非法。悟了同未悟。無心亦無法。說偈已。踊身虛空。作十八變。火光三昧自焚其軀。彌遮迦與八千比丘。同收舍利。於班茶山中起塔供養。即周莊王五年己丑歲也。（佛紀三三六年）</p>
</div>
<div class='div-other'><a id='mulu190' /><p>○第六祖彌遮迦尊者。中印度人。既傳法已。遊化至北天竺國。見雉牒之上。有金色祥雲歎曰。斯道人氣也。必有大士。為吾法嗣。乃入城。於闤闠間。有一人。手持酒器。逆而問曰師何方來。欲往何所。尊者曰。從自心來。欲往無處。曰識我手中物否。尊者曰。此是觸器而負淨者。曰師還識我否。尊者曰。我即不識。識即非我。又謂曰。汝試自稱名氏。吾當後示本因。彼人說偈答曰。我從無量刧。至于生此國。本姓頗羅墮。名字婆湏蜜。尊者曰我師提迦多說。世尊昔游北印度。語阿難言。此國中。吾滅後三百年。有一聖人。姓頗羅墮名婆須蜜。而於禪祖。當獲第七。世尊記汝。汝應出家。彼乃置器。禮師側立。而言曰。我思往刧。嘗作檀那。獻一如來寶座。彼佛記我云。汝於賢刦釋迦法中。宣傳至教。今符師說願加度脫。尊者即與披剃。復圓戒相。乃告之曰。正法眼藏。今付於汝。勿令斷絕。乃說偈曰。無心無可得。說得不名法。若了心非心。始解心心法。尊者說偈已。入獅子奮迅三昧踊身虛空。高七多樹。却復本座。化火自焚。婆湏蜜收靈骨。貯七寶凾。建浮圖。置于上級即周襄王十五年甲申歲也。（佛紀三九一年）</p>
</div>
<div class='div-other'><a id='mulu191' /><p>○第七祖婆湏蜜尊者。北天竺國人也。常服淨衣執酒器。遊行里閈。或吟或嘯。人謂之狂。及遇彌遮迦尊者。宣如來往誌。自省前緣。投器出家。受法行化。至迦摩羅國。廣興佛事。於法座前。忽有智者。自稱我名佛陀難提。今與師論義。尊者曰。仁者。論即不義。義即不論。若擬論義。終非義論。難提知師義勝。心即欽伏。曰我願求道。霑甘露味。尊者遂與剃度。而授具戒。復告之曰。如來正法眼藏。我今付汝。汝當護持。乃說偈曰。心同虛空界示等虛空法。證得虛空時。無是無非法。尊者即入慈心三昧。時梵王帝釋及諸天眾。俱來作禮。而說偈言。賢却眾聖祖。而當第七位。尊者哀念我。請為宣佛地。尊者從三昧。起示眾云。我所得法。而非有故。若識佛地。離有無故。說此語已。還入三昧。示涅槃相。難提即於本座。起七寶塔。以葬全身。即周定王十七年辛未歲也。（佛紀四三八年）</p>
</div>
<div class='div-other'><a id='mulu192' /><p>○第八祖佛陀難提者。迦摩羅國人也。姓瞿曇氏。頂有肉髻。辯捷無礙。初遇婆須蜜尊者。出家受教。既而領徒行化。至提迦國城毗舍羅家。見舍上有白光上騰。謂其徒曰。此家當有聖人。口無言說。真大乘器。不行四衢知觸穢耳。言訖。長者出。致禮問何所須。尊者曰。我求侍者。曰我有一子。名伏駄蜜多。年已五十。口未曾言。足未曾履。尊者曰。如汝所說。真吾弟子。伏駄聞之。遽起禮拜。而說偈曰。父母非我親。<span class='note-inline'>(尚玄曰。此非爺娘之親。乃切近之親也。猶曰父母雖生我。而不能親見我心也)</span>誰是最親者。<span class='note-inline'>(尚玄曰。我亦自不能見我心故問也。)</span>諸佛非我道。誰是最通者。尊者以偈答曰。汝言與心親父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。伏駄蜜多聞師妙偈。便行七步。尊者曰。此子昔曾值佛。悲願廣大。慮父母愛情難捨。故不言不履耳。長者遂捨令出家。尊者尋授具戒。付法說偈曰。虛空無內外。心法亦如此。若了虛空故。是達真如理。伏駄蜜多承師付囑。以偈讚曰。我師禪祖中。當得為第八。法化眾無量。悉獲阿羅漢。爾時。尊者佛陀難提。即現神變。却復本座。儼然寂滅。眾興寶塔。葬其全身。即周景王十年丙寅歲也。（佛紀四九三年）</p>
</div>
<div class='div-other'><a id='mulu193' /><p>○第九祖伏駄蜜多尊者。提迦國人。行化至中印度。時有長者香盖。携一子而來。瞻禮尊者曰。此子處胎六十歲。<span class='note-inline'>(正作宗十六歲)</span>因號難生。嘗有一仙。謂此兒非凡。當為法器。今遇尊者可令出家。尊者即與落髮授戒。羯磨之際。祥光燭座。仍感舍利三七粒現前。自此精進忘疲。既而尊者。告之曰。如來大法眼藏。今付於汝。汝護念之。乃說偈曰。真理本無名因名顯真理。受得真實法。非真亦非偽。尊者付法已。即入滅盡三昧。而般涅槃。闍維收舍利。建塔於那爛陀寺。即周敬王三十三年甲寅歲也。<span class='note-inline'>(佛紀五四一年)</span></p>
</div>
<div class='div-other'><a id='mulu194' /><p>○第十祖脇尊者。中印度人。本名難生。後值伏駄尊者。執侍左右。未嘗睡眠。謂其脇不至席。遂號脇尊者焉。初至華氏國。憩一樹下。右手指地而告眾曰。此地變金色。當有聖人。言訖即變金色。時有長者子富那夜奢。合掌前立。尊者問曰。汝從何來。夜奢曰。我心非往。尊者曰。汝何處住。曰我心非止。尊者曰。汝不定耶。曰諸佛亦然。尊者曰。汝非諸佛曰諸佛亦非。尊者因說偈曰。此地變金色。預知有聖至。當坐菩提樹。覺華而成已。夜奢復說偈曰。師坐金色地。常說真實義。廻光而照我。令入三摩諦。尊者知其意。即度出家復具戒品。付法說偈曰。真體自然真。因真說有理。領得真真法。無行亦無止。尊者付法已。即現神變。而入涅槃。化火自焚。四眾各以衣裓盛舍利。隨處興塔而供養之。即周貞王二十七年己亥歲也（佛紀五八六年）</p>
</div>
<div class='div-other'><a id='mulu195' /><p>○第十一祖富那夜奢尊者。華氏國人。姓瞿曇氏。父寶身。既得法於脇尊者。尋詣波羅柰國。有馬鳴大士。迎而作禮。因問曰。我欲識佛。何者即是。尊者曰。汝欲識佛。不識者是曰佛既不識焉知是乎。尊者曰。既不識佛。焉知不是。曰此是鋸義。尊者曰。彼是木義。復問鋸義者何。曰與師平出。又問木義者何。尊者曰。汝被我解。馬鳴豁然省悟。稽首歸依遂求剃度。尊者謂眾曰。此大士者。昔為毗舍離國王。以其國有一類裸人。如馬裸露。王運神通。分身為蠶。彼乃得衣。王後復生中印度。馬人感戀悲鳴。故號馬鳴。如來記云。吾滅度後六百年。當有賢者馬鳴。於波羅柰國。摧伏異道。度人無量。繼吾傳化。今正是時即告之曰。如來大法眼藏。今付於汝。即說偈曰。迷悟如隱顯。明暗不相離。今付隱顯法非一亦非二。尊者付法已。即顯神變。湛然圓寂。眾興寶塔。以閟全身。即周安王十九年戊<span class='corr'>戌</span>歲也（佛紀六四五年）</p>
</div>
<div class='div-other'><a id='mulu196' /><p>○第十二祖馬鳴大士者。波羅柰國人也。亦名功勝以有作無作諸功德最為殊勝。故名焉。既受法於夜奢尊者。後於華氏國。轉妙法輪。忽有老人。座前仆地。師謂眾曰。此非庸流。當有異相。言訖不見。俄從地涌出一金色人。復化為女子。右手指師而說偈曰。稽首長老尊。當受如來記。今於此地上。宣通第一義。說偈已。瞥然不見。師曰。將有魔來。與吾較力。有頃。風雨暴至。天地晦冥。師曰。魔之來信矣。吾當除之。即指空中。現一大金龍奮發威神。震動山岳。師儼然於座。魔事隨滅。經七日。有一小蟲。大若蟭螟。潛形座下。師以手取之。示眾曰。斯乃魔之所變。盜聽吾法耳。乃放之。令去。魔不能動。師告之曰。汝但歸依三寶。即得神通。遂復本形。作禮懺悔。師問曰。汝名誰耶。眷屬多少。曰我名迦毘摩羅。有三千眷屬。師曰。盡汝神力變化若何。曰我化巨海。極為小事。師曰汝化性海得否。曰何謂性海。我未嘗知。師為說偈海。曰山河大地皆依建立。三昧六通由<span class='corr'>兹</span>發現。迦毘摩羅聞言。遂發信心。與徒眾三千。俱求剃度。師乃召五百羅漢。與授俱戒。復告之曰。如來大法眼藏。今當付汝。汝聽偈言。隱顯即本法。明暗元不二。今付悟了法。非取亦非離。師付法已。即入龍奮迅三昧。挺身空中。如日輪相。然後示滅。四眾以真體藏之龍龕。即周顯王四十二年甲午歲也。（佛紀七〇一年）</p>
</div>
<div class='div-other'><a id='mulu197' /><p>○第十三祖迦毘摩羅尊者。華氏國人也。初為外道。有徒三千。通諸異論。後於馬鳴尊者得法。領徒至西印度。彼處深山。有大樹。蔭覆五百大龍。其樹王名龍樹。常為龍眾說法。尊者。遂與徒眾。詣彼。龍樹出迎曰。深山孤寂。龍蟒所居。大德至尊。何枉神足。尊者曰吾非至尊來訪賢者。龍樹默念曰。此師得決定性明道眼否。是大聖繼真乘否。尊者曰汝雖心語。吾已意知。但辦出家。何慮吾之不聖。龍樹聞已。悔謝。尊者。即與度脫。五百龍眾。俱受具戒。復告龍樹曰。今以如來大法眼藏。付囑於汝。諦聽偈言。非隱非顯法。說是真實際。悟此隱顯法。非愚亦非智。付法已。即顯神變。化火焚身。龍樹收五色舍利。建塔瘞之。即周赧王四十六年壬辰歲也。（佛紀七五九年）</p>
</div>
<div class='div-other'><a id='mulu198' /><p>○第十四祖龍樹尊者。西天竺國人也。亦名龍勝。始於毗摩羅尊者得法。後至南印度彼國之人。多信福業。聞尊者為說妙法。遞相謂曰。人有福業。世間第一。徒言佛性。誰能覩之。尊者曰。汝欲見佛性。先須除我慢。彼人曰。佛性大小。尊者曰。非大非小。非廣非狹。無福無報。不死不生。彼聞理勝。悉回初心。後告上首弟子迦那提婆曰。如來大法眼藏今當付汝。聽吾偈言。為明隱顯法。方說解脫理。於法心不證。無嗔亦無喜。付法已。入月輪三昧。廣現神變。復就本座。凝然入寂。及七日天雨舍利。尊者復於座。指空語眾曰。昔拘那含佛弟子摩訶迦尊者。有三願。一為佛時。凡有聖士化度。則天澍雨及其身皆為舍利。二大地所生。皆堪為藥。療眾生病。三凡有智者皆得所知微妙以通宿命。今雨舍利摩訶迦神力也。言已復寂。迦那提婆。與眾建塔。閟其全身。即秦始皇三十五年己丑歲也。（佛紀八一六年）</p>
</div>
<div class='div-other'><a id='mulu199' /><p>○第十五祖迦那提婆尊者。南天竺國人也。姓毘舍羅。初求福業。兼樂辯論。後謁龍樹大士。將及門。龍樹知是智人。先遣侍者。以滿鉢水置於座前。尊者覩之。即以一針投之而進。欣然契會。正法眼藏云。西天禁斷鍾鼓。謂之沙汰。經於七日。祖運神通。登樓撞鍾。諸外道眾。一時共集。至鍾樓。其門封鎻。乃問撞鍾者誰。祖曰天。曰天者誰。祖曰我。曰我者誰。祖曰伱。曰伱者誰。祖曰狗。曰狗者誰。祖曰爾。曰爾是誰。祖曰我。曰我是誰。祖曰天。如是往返七度。外道一眾。知自負墮。奏聞國王。再鳴鍾鼓。大興佛法。尊者告羅。睺羅多。而付法眼偈曰。本對傳法人。為說解脫理。於法實無證。無終亦無始。付法已。入奮迅定。身。放八光而歸寂滅。學眾興塔而供養之。即漢文帝十九年庚辰歲也。（佛紀八六七年）</p>
</div>
<div class='div-other'><a id='mulu200' /><p>○第十六祖羅睺羅多尊者。迦毘羅國人也。行化至室羅筏城。有河名曰金水。其味殊美中流復現五佛影。尊者告眾曰。此河之源凡五百里。有聖者僧伽難提。居於彼處。佛誌一千年後。當紹聖位。語已領諸學眾。泝流而上。至彼。見僧伽難提。安坐入定。尊者與眾伺之。經三七日。方從定起。尊者問曰。汝身定耶。心定耶。曰身心俱定。尊者曰。身心俱定何有出入。曰雖有出入。不失定相。如金在定。金體常寂。<span class='note-inline'>(祖源通錄云如金在井。如金出井。世相去來。若約金體。都無去來)</span>尊者曰。若金在井。若金出井。金無動靜。何物出入。曰言金動靜。何物出入。言金出入。金非動靜。尊者曰。若金在井。出者何物。若金在井。在者何物。曰金若出井。在者非金。金若在井。出者非物。尊者曰。此義不然。曰彼理非着。尊者曰。此義當墮。曰彼義不成。尊者曰。彼義不成。我義成矣。曰我義雖成。法非我故。尊者曰。我義已成。我無我故。曰我無我故。復成何義。尊者曰。我無我故。故成汝義。曰仁者。師於何聖。得是無我。尊者曰。我師迦那提婆證是無我。曰稽首提婆師。而出於仁者。仁者無我故。我欲師仁者。尊者曰。我已無我故。汝湏見我我。汝若師我故。知我非我我。難提心意豁然。即求度脫。尊者曰。汝心自在。非我所繫。語已。即以右手。擎金鉢。舉至梵宮。取彼香飯。又以右手。漸展入地至金剛輪際取甘露水。以琉璃器持至會所。以齋大眾。大眾見之。欽慕作禮。於是尊者。命僧伽難提而付法眼。偈曰。於法實無證。不取亦不離。法非有無相。內外云何起。尊者付法已。安坐歸寂。四眾建塔。此當漢武帝二十八年戊辰歲也。（佛紀九一五年）</p>
</div>
<div class='div-other'><a id='mulu201' /><p>○第十七祖僧伽難提尊者。室羅筏城寶莊嚴王之子也。得法受記。行化至摩提國。與大眾遊歷山谷。至一峯下。謂眾曰。此峯頂有紫雲如盖。聖人居此矣。即與大眾。徘徊久之。見山舍一童子。持圓鑑直造尊者前。尊者問尊幾歲耶。曰百歲。尊者曰。汝年尚幼。何言百歲。曰我不會理。正百歲耳。尊者曰。汝善機耶。曰佛言。若人生百歲。不會。<span class='note-inline'>(一作善)</span>諸佛機未若生一日。而得決了之。尊者曰。汝手中當何所表。曰諸佛大圓鑑。內外無瑕翳。兩人同得見。心眼皆相似。彼父母聞子語。即捨令出家。尊者携至本處。授具戒訖。名伽邪舍多。他時聞風吹殿鈴聲。尊者問曰。鈴鳴耶。風鳴耶。舍多曰。非風非鈴我心鳴耳。尊者曰心復誰乎。舍多曰。俱寂靜故。尊者曰。善哉善哉。繼吾道者。非子而誰。即付法眼。偈曰心地本無生。因地<span class='note-inline'>(一作種)</span>從緣起。緣種不相妨。華果亦復爾。尊者付法已。右手攀樹而化。大眾議曰。尊者樹下歸寂。其垂蔭後裔乎。將奉全身於高原建塔。眾力不能舉。即就樹下起塔。當漢昭帝十三年丁未歲也。（佛紀九五四年）</p>
</div>
<div class='div-other'><a id='mulu202' /><p>○第十八祖伽邪舍多尊者。摩提國人也。姓鬱頭藍。父天盖。母方聖。嘗夢大神持鑑。因而有娠。凡七月而誕。肥體瑩如琉璃。未嘗洗沐。自然香潔。幼好閒靜。語非常童。持鑑出遊。遇難提尊者得度。領眾至大月氏國。得婆羅門鳩摩羅多尊者。謂曰。昔世尊。記曰。吾滅後一千年。有大士出現於月氏國。紹隆玄化。今汝值吾。應斯嘉運。於是鳩摩羅多發宿命智。投誠出家。授具訖。付法。偈曰。有種有心地。因緣能發萌。於緣不相礙。當生生不生。尊者付法已。踊身虛空。現十八種神變。化火光三昧。自焚其身。眾以舍利起塔。當漢成帝二十年戊申歲也。（佛紀一〇一五年）</p>
</div>
<div class='div-other'><a id='mulu203' /><p>○第十九祖鳩摩羅多尊者。行化至中天竺國。有大士名闍夜多。問曰我家父母。素信三寶。而嘗縈疾瘵。凡所營作。皆不如意。而我鄰家。久為旃多羅行。<span class='note-inline'>(旃多羅。譯云殺者。即屠膾)</span>而身常勇健所作和合。彼何幸而我何辜。尊者曰。何足疑乎。且善惡之報。有三時焉。凡人但見仁夭暴壽逆吉義凶。便謂無因果虛罪福。殊不知影響相隨。毫氂靡忒。縱經百千萬刼。亦不磨滅。時闍夜多。聞是語已。頓釋所疑。尊者曰。汝雖已信三業。而未明業從惑生。惑因識有。識依不覺。不覺依心。心本清淨。無生滅。無造作。無報應。無勝負。寂寂然。靈靈然。汝若入此法門。可與諸佛同矣。一切善惡。有為無為。皆如夢幻。闍夜多承言領旨。即發宿慧。懇求出家。既受具。尊者告曰。吾今寂滅時至。汝當紹行化迹。乃付法眼。偈曰。性上本無生。為對求人說。於法既無得。何懷決不決。又云。此是妙音如來見性清淨之句。汝宜傳布後學。言訖。即於座上。以指爪剺面。面如紅蓮。開出大光明。照耀四眾。而入寂滅。闍夜多起塔。當新室<span class='note-inline'>(王莽)</span>十四年壬午歲也。（佛紀一〇四九年）</p>
</div>
<div class='div-other'><a id='mulu204' /><p>○第二十祖闍夜多尊者。北天竺國人也。智慧淵冲。化導無量。後至羅閱城。敷揚頓教。彼有學眾。唯尚辯論。為之首者。名婆修盤頭。<span class='note-inline'>(此云徧行)</span>常一食不臥。六時禮佛。清淨無欲。為眾所歸。尊者將欲度之。先問彼眾曰。此徧行頭陁。能修梵行。可得佛道乎。眾曰我師精進。何故不可。尊者。曰。汝師與道遠矣。設苦行歷於塵刼。皆虛妄之本也。眾曰。尊者。蘊我德行。而譏我師。尊者曰。我不求道。亦不顛倒。我不禮佛。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。名之曰道。時徧行聞已。發無漏智。歡喜讚歎。尊者又告曰。汝久植眾德。當繼吾宗。聽吾偈曰。言下合無生。同於法界性。若能如是解。通達事理竟。尊者付法已。於其座上。以首倒植象娑羅樹枝。奄然而化。眾欲闍維。百千人舉之不能。乃至諸羅漢以神力舉之。亦不能動。眾乃炷香祝之。遂頹然委地。闍維收舍利建塔。當漢明帝永平十七年甲<span class='corr'>戌</span>歲也。（佛紀一一〇一年）初月氏國王。聞師德風。躬詣問法。修敬已。請開演。尊者曰。大王來時好道。今去亦如來時。王歎服。</p>
</div>
<div class='div-other'><a id='mulu205' /><p>○第二十一祖婆修盤頭尊者。羅閱城人也。姓毗舍佉。父光盖。母嚴一。家富而無子。父母禱于佛塔而求嗣焉。一夕。母夢吞明暗二珠而生焉。尊者行化至那提國。謂其國王常自在曰。佛記第二五百年。有一神力大士。出家繼聖。即王之次子摩挐是也。王曰誠如尊者所言。當捨此子作沙門。尊者曰。善哉大王。能遵佛旨。即與授具。付法偈曰。泡幻同無礙。如何不了悟。達法在其中。非今亦非古。尊者付法已。踊身高半由旬。屹然而住。四眾告曰。願尊者無為神通。我輩欲收舍利。遂復座。跏趺而逝。茶毗得舍利。建塔。當漢安帝十一年丁巳歲也。（佛紀一一四四年）</p>
</div>
<div class='div-other'><a id='mulu206' /><p>○第二十二祖摩拏羅尊者。往月氏國。鶴勒那比丘。問曰我有何緣。而感鶴眾。尊者曰汝第四刼中。嘗為比丘。當赴會龍宮。汝諸弟子咸欲隨從。汝觀五百眾中。無有一人。堪任妙供。時諸子曰。師嘗說法。於食等者。於法亦等。今既不然。何聖之有。汝即令赴會。坐是濫食。報為羽族。師弟宿緣。故今相隨。鶴勒那曰。以何方便。令彼解脫。尊者曰吾有無上法寶。汝當聽受。化未來際。乃說偈曰。心隨萬境轉。轉處實能幽。隨流認得性。無喜亦無憂。鶴眾聞偈。飛鳴而去。尊者即踊身空中。呈十八變。返座指地。發一神泉。復說偈曰心地清淨泉。能潤於一切。從地而涌出。徧濟十方世。<span class='note-inline'>(一作十方際)</span>偈已。泊然寂滅。鶴勒那與寶印王建塔。以奉全身。當漢桓帝十九年乙巳歲也。（佛紀一一九二年）</p>
</div>
<div class='div-other'><a id='mulu207' /><p>○第二十三祖鶴勒那尊者。月氏國人也。姓婆羅門。父千勝。母金光。以無子故。禱于七佛金幢。即夢須彌山頂。一神童持金環。云我來也。覺而有孕。年七歲。遊行聚落。覩民間淫祀。乃入廟叱之曰。汝妄興禍福。幻惑於人。歲費牲牢。傷害斯甚。言訖。廟貌忽然而壞。由是。鄉黨謂之聖子。年二十二。出家。三十遇摩拏羅尊者。付法眼藏。行化至中印度。為其王無畏海說法。感日月天子禮拜其前。王目見之。乃問尊者曰。日月國土。總有多少。尊者曰。千釋迦佛所化世界。各有百億迷盧日月。我若廣說。即不能盡。王聞忻然。時尊者演無上道。度有緣眾。婆羅門弟子師子歸依尊者。問曰。我欲求道。當何用心。尊者曰汝欲求道。無所用心。曰既無用心。誰作佛事。尊者曰。汝若有用。即非功德。汝若無作。即是佛事。經云。我所作功德。而無我所故。師子聞是語已。即入佛慧。時尊者。忽指東北。問云。是何氣象。師子曰。我見氣如白虹貫乎天地。復有黑氣五道。桓亘其中。尊者曰。其兆云何。曰莫可知矣。尊者曰。吾滅後五十年。北天竺國。當有難起。嬰在汝身。吾將滅矣。今以法眼。付囑於汝。汝善護持。乃說偈曰。認得心性時。可說不思議。了了無可得。得時不說知。師子比丘。聞偈欣愜然。未曉將罹何難。尊者乃密示之。言訖。現十八變而歸寂。闍維畢。分舍利。各欲興塔。尊者復現空中。而說偈曰。一法一切法。一切一法攝。吾身非有無。何分一切塔。大眾聞偈。遂不復分。就駄都之場而建塔焉。即漢獻帝二十年己丑歲也。（佛紀一二三六年）</p>
</div>
<div class='div-other'><a id='mulu208' /><p>○第二十四祖師子比丘尊者。中印度人也。姓婆羅門。得法游方。至罽賓國。方求法嗣。遇一長者。引一子。問尊者曰。此子名斯多。當生便拳左手。今既長矣。終未能舒。願尊者示其宿因。尊者覩之。即以手接曰可還我珠。童子遽開手奉珠。眾皆驚異。尊者曰。吾前報為僧。有童子名婆舍。吾嘗赴西海齋。受䞋珠付之。今還吾珠。理固然矣。長者遂捨其子出家。尊者即與授具。以前緣故。名婆舍斯多。尊者即謂之曰。吾師密有懸記。罹難非久。如來正法眼藏。今當附汝。汝應保護。普潤來際。偈曰。正說知見時。知見俱是心。當心即知見。知見即于今。尊者說偈已。以僧伽黎衣。密付斯多。俾之他國。隨機演化。斯多受教。直抵南天。尊者以難不可以苟免。獨留罽賓。時本國有外道二人。一名摩目多。二名都落遮。學諸幻法。欲共謀亂。乃盜作釋子形像。潛入王宮。且曰不成。即罪歸佛子。妖既自作。禍亦旋踵。事既敗。其王彌羅崛。果怒曰。吾素歸心三寶。何乃搆害。一至于斯。即命破毀伽藍。<span class='corr'>祛</span>除釋眾。又自秉劒至尊者所。問曰。師得蘊空否。尊者曰已得蘊空。曰離生死否。尊者曰已離生死。曰既離生死。可施我頭。尊者曰。身非我有。何恡於頭。王即揮刃斷尊者首。白乳湧高數尺。王之右臂。旋亦墮地。七日而終。太子光首歎曰。我父何故。自取其禍。時有象白山仙人者。深明因果。即為光首廣宣宿因。解其疑網。遂以尊者報體而建塔焉。當魏廢帝齊王二十年己卯歲也。（佛紀一二八六年）</p>
</div>
<div class='div-other'><a id='mulu209' /><p>○第二十五祖婆舍斯多者。罽賓國人也。姓婆羅門。父寂行。母常安樂。初母夢得神劒因而有孕。既誕。拳左手。遇師子。顯發宿因。密受心印。後適南天。至中印度。彼國王名迦勝。設禮供養。有外道無我尊。先亦為王禮重。乃於王前。論義冀勝。謂尊者曰。我解默論不假言說。尊者曰。孰知勝負。彼曰不爭勝負。但取其義。尊者曰。汝以何為義。彼曰無心為義。尊者曰。汝既無心。豈得義乎。彼曰。我說無心。當名非義。尊者曰。汝說無心。當名非義。我說非心。當義非名。彼曰。當義非名。誰能辨義。尊者曰。汝名非義。此名何名。彼曰。為辨非義。是名無名。尊者曰。名既非名。義亦非義。辨者是名。當辨何物。如是往返五十九番。外道杜口信伏。于時。尊者。忽然面北。合掌曰。我師師子尊者。今日遇難。斯可傷焉。即辭王南邁。至南天。潛隱山谷。時彼國王名天德。迎請供養。王有二子。長曰德勝凶暴而色力充盛。次曰不如蜜多。和柔而常嬰疾苦。王以問尊者。為陳因果。王即釋疑。後六十載。德勝即位。惑外道說。致難于尊者。太子不如蜜多。以進諫被囚。王問尊者曰。予國素絕妖訛。師所傳者。當是何宗。尊者曰。王國昔來實無邪法。我所得者即是佛宗。王曰。佛滅已千二百載師從誰得邪。尊者曰。飲光大士。親受佛印。展轉至二十四世。師子尊者。我從彼得。王曰。予聞師子比丘。不能免於刑戮。何能傳法後人。尊者曰。我師難未起時。密授我信衣法偈。以顯師承。王曰其衣何在。尊者出衣示王。王命焚之。五色相鮮。薪盡如故。王乃追悔。致禮師子。真嗣既明。乃赦太子。太子遂求出家。尊者問太子曰汝欲出家。當為何事。蜜多曰。我若出家。不為其事。尊者曰。不為何事。曰不為俗事。尊者曰。當為何事。曰當為佛事。尊者曰。王子智慧天至。必諸聖降迹。即度出家。六年侍奉。後於王宮受具。羯磨之際。大地震動。乃付法偈曰。聖人說知見。當境無是非。我今悟真性。無道亦無理。不如蜜多受偈已。問衣可傳乎。尊者曰。此衣為難故。假以證明。汝身無難化被十方。何假傳衣。蜜多作禮。尊者現神變。化三昧火自焚。平地舍利可高一尺。德勝王建浮圖閟之。當晉明帝太寧三年乙酉歲也。（佛紀一三五二年）</p>
</div>
<div class='div-other'><a id='mulu210' /><p>○第二十六祖不如蜜多尊者。姓剎帝利。南印度王子。得法後。至東印度。其王堅固。信奉外道長爪梵志。尊者至。王問曰。師來何為。曰將度眾生。曰以何法度。曰各以其類度之。梵志即化一大山於尊者頂上。勢且下壓。尊者指之。山遽移在彼眾頂上。復以手按地地動。五百外道。皆不能立。梵志怖懼懺禮。尊者復按地地靜。指山山滅。王異日。大治齋集諸外道。懇請尊者預會。尊者初不欲行。而知其所會之地將陷。乃往。王曰。師肯來耶。尊者曰。吾非應供。來救死耳。此地已為龍窟。須臾當下陷。王恐。與其眾登高原。反顧其地已淵然成湫矣。王益敬信。尊者為演說法。且曰。王國有聖人。當繼我法。先是。東印有婆羅門子。年二十。幼失父母。不知名氏。或自言瓔珞。人遂名曰瓔珞童子。丐行閭里。有問汝行何急。即曰汝行何緩。問何姓。即曰與汝同姓。人莫測之。一日。王與尊者。同車而出。瓔珞童子。稽首於前。尊者曰。汝憶往事否。瓔珞曰。我念往刧中。與師同居。師演摩訶般若。我演甚深修多羅。今日之事。盖契昔因。尊者顧王曰。此大勢至菩薩也。繼後出二人。一人化南印度。一人緣在震旦。九年却返此方。即以昔因故。名為般若多羅。付法偈曰真性心地藏。無頭亦無尾。應緣而化物。方便呼為智。付法已。即辭王曰。化緣已終。將歸寂滅。願王於最上乘。無忘外護。即還本座。現形如日。少頃復呈十八變。出三昧火自焚。雨金色舍利。王以金塔閟之。東晉孝武帝太元十三年戊子歲也。（佛紀一四一五年）</p>
</div>
<div class='div-other'><a id='mulu211' /><p>○第二十七祖般若多羅尊者。東印度人也。既得法已。行化至南印度。彼王名香至。崇奉佛乘。尊重供養。度越倫等。又施無價寶珠。時王有三子。其季開士也。尊者欲試其所得。乃以所施珠。問三王子曰。此珠圓明。有能及此否。第一子月淨多羅。第二子功德多羅皆曰此珠七寶中最勝。尊固無踰也。非尊者道力。孰能受之。第三子菩提多羅曰。此是世寶。未足為上。於諸光中。智光為上。此是世明。未足為上。於諸明中。心明為上。此珠光明。不能自照。要假智光。光辨於此。既辨此已。即知是珠。既知是珠。即明其寶。若明其寶。寶不自寶。若辨其珠。珠不自珠。珠不自珠者。要假智珠。而辨世珠。寶不自寶者。要假智寶。以明法寶。然則師有其道。其寶即現。眾生有道。心寶亦然。尊者歎其辯慧。乃復問曰於諸物中。何物無相。曰於諸物中。不起無相。又問於諸物中。何物最高。曰諸物中。人我最高。又問於諸物中。何物最大。曰諸物中。法性最大。尊者知是法嗣。以時尚未至。且默而混之。及香至王厭世。眾皆號絕。唯第三子菩提多羅。於柩前入定。經七日而出。乃求出家。既受具戒。尊者告曰。如來以正法眼付大迦葉。如是展轉。乃至於我。我今囑汝。聽吾偈曰。心地生諸種。因事復生理。果滿菩提圓。花開世界起。尊者付法已。即於座上起立。舒左右手。各放光明二十七道。五色晃耀。又踊身虛空。高七多羅樹。火化自焚。空中舍利如雨。收以立塔。當宋孝武大明元年丁酉歲也。（佛紀一四八四年）</p>
</div>
<div class='div-other'><a id='mulu212' /><p>○第二十八祖（東土第一祖）菩提達磨大師。南天竺國香至王第三子也。姓剎帝利。本名菩提多羅。後遇二十七祖般若多羅。至本國。受王供養。知師密迹。因試令與二兄辨所施寶珠。發明心要。既而尊者謂曰。汝於諸法。已得通量。夫達磨者。通大之義也。宜名達磨。因改今名。師乃告尊者曰。我既得法。當往何國。而作佛事。願垂開示。尊者曰。汝雖得法。未可遠遊。且止南天。待吾滅後六十七載。當往震旦。設大法藥。直接上根。慎勿速行。衰於日下。師又曰。彼有大士堪為法器否。千載之下。有留難否。尊者曰。汝所化之方獲菩提者不可勝數。吾滅後六十餘年。彼國有難。水中文布自善降之。汝至時。南方勿住。彼唯好有為功業。不見佛理。汝縱到彼。亦不可久留。聽吾偈曰。路傍跨水復逢羊。獨自棲棲暗度江。日下可憐雙象馬。二株嫩桂久昌昌。復演八偈。皆預讖佛教隆替。師恭稟教義。服勤左右。垂四十年。未嘗廢闕。迨尊者順世。遂演化本國。時有二師。一名佛大先。一名佛大勝多。本與師同學佛陁跋陀小乘禪觀。佛大先。既遇般若多羅尊者。捨小趣大。與師並化。時號二甘露門矣。而佛大勝多。更分途而為六宗。第一有相宗。第二無相宗。第三定慧宗。第四戒行宗。第五無得宗。第六寂靜宗。各封<span class='corr'>己</span>解。別展化源。聚落崢嶸。徒眾甚盛。師喟然歎曰。彼之一師。已陷牛跡。況復支離。而分六宗。我若不除。永纏邪見。遂至彼處。一一闢破。各各折服。令其歸依。由是化被南天。聲馳五印。經六十餘載。度無量眾。後值異見王。欲毀佛法。王故師之姪也。師憫之。欲開其蒙。而六眾亦各念佛法有難。師將何所匡濟。師遙知眾意。彈指應之。六眾悉聞。云此我師信響也。皆至師所。師曰。一翳蔽空。孰為剪之。前無相宗宗勝欲行。師曰。汝雖辯慧。道力未全。且與王無緣。宗勝辭祖。竟至王所。廣陳法要。王曰。汝今所解。其法何在。宗勝曰。如王治化。當合其道。王所有道。其道何在。王曰。我所有道。將除邪法。汝所有法。將伏何人。師不起於座。懸知宗勝義墮。召波羅提曰。宗勝不稟吾語。與王論屈。汝急往救。波羅提曰。願假神力。言訖。雲起足下。遂乘以見王。王正問宗勝。忽見愕然。忘其所問。而顧波羅提曰。乘空來者。是正是邪。波羅提曰。我非邪正。而來正邪。王心若正。我無邪正。王雖驚異。而驕慢方熾。即擯宗勝令出。波羅提曰。王既有道。何擯沙門。我雖無解。願王致問。王怒而問曰。何者是佛。提曰。見性是佛。王曰。師見性否。提曰。我見佛性。王曰。性在何處。提曰。性在作用。王曰。是何作用。我今不見。提曰。今現作用。王自不見。王曰。於我有否。提曰。王若作用。無有不是。王若不用。體亦難見。王曰。若當用時。幾處出現。提曰。若出現時。當有其八。王曰。其八出現。當為我說。波羅提即說偈曰。在胎為身。處世為人。在眼曰見。在耳曰聞。在鼻辨香。在口談論。在手執捉。在足運奔。遍現俱該沙界。收攝在一微塵。識者知是佛性。不識喚作精魂。王聞偈已。心即開悟。悔謝前非。咨詢法要。王復問波羅提。師承為誰。提曰。大王之叔。菩提達磨也。王聞。遽勅近臣迎師至王宮。師為王懺悔往非。王聞泣謝。隨詔宗勝皈國。師念東震旦國。佛記後五百歲。般若智燈運光於彼。遂囑弟子不若蜜多羅住天竺傳法。而躬至震旦。乃辭祖塔。次別同學。且謂王曰。勤修白業。護持三寶。吾去非晚。一九即迴。王聞師言。涕淚交集。曰此國何罪。彼土何祥。叔既有緣。非吾所止。唯願不忘父母之國。事畢早迴。王即具大舟。實以重寶。躬率臣僚。送至海壖。師汎重溟。凡三周寒暑。達于南海。實梁普通元年庚子歲九月二十一日也。<span class='note-inline'>(傳燈錄為大通九年丁未。指月錄為普通七年庚子。而皆誤故正之)</span>（佛紀一五四七年）</p>
<p>廣州<span class='corr'>刺</span>史蕭昂。具禮迎供。表聞武帝。帝遣使齎詔迎請。以十月一日至金陵。帝問曰。朕即位以來。造寺寫經度僧不可勝記。有何功德。師曰。並無功德。帝曰何以無功德。師曰此但人天小果有漏之因。如影隨形。雖有非實。帝曰。如何是真功德。師曰。淨智妙圓。體自空寂。如是功德。不以世求。帝又問。如何是聖諦第一義。師曰。廓然無聖。帝曰。對朕者誰。師曰。不識。帝不領悟。師知機不契。是月十九日。潛迴江北。十一月二十三日。<span class='corr'>屆</span>于洛陽。當後魏孝明帝孝昌三年也。寓止崇山少林寺。面壁而坐。終日默然。人莫之測。謂之壁觀婆羅門。時有僧神光者。曠達之士也。久居伊洛。博覽羣書。善談玄理。每歎曰。孔老之教。禮術風規。莊易之書。未盡妙理。近聞達磨大士。止住少林。至人不遙。當造玄境。乃詣彼。晨夕叅承。師常端坐面壁。莫聞誨勵。光自惟曰。昔人求道。敲骨取髓。<span class='corr'>刺</span>血濟饑。布髮掩泥。投崖飼虎。古尚若此。我又何人。其年十二月九日夜天大雨雪。光堅立不動。遲明積雪過膝。立愈恭。師顧而憫之。問曰。汝久立雪中。當求何事。光悲淚曰。惟願和尚慈悲。開甘露門。廣度羣品。師曰。諸佛無上妙道。曠刼精勤。難行能行。非忍而忍。豈以小德小智。輕心慢心。欲冀真乘。徒勞勤苦。光聞師誨勵。潛取利刀。自斷左臂。置于師前。師知是法器。乃曰。諸佛最初求道。為法忘形。汝今斷臂吾前。求亦可在。師遂因與易名曰慧可。慧可曰諸佛法印可得聞乎。師曰諸佛法印。匪從人得。光曰我心未寧。乞師與安。師曰。將心來與汝安。可良久曰。覓心了不可得。師曰我與汝安心竟。後魏孝莊帝。聞師異跡。遣使齎詔徵之。前後三至。師不下少林。帝彌加欽尚。就賜摩衲袈裟二領。金鉢銀水瓶繒帛等。師牢讓三返。帝意彌堅。師乃受之。自爾緇白之眾。倍加信向。迄九年已。欲返天竺。乃命門人曰。時將至矣。汝等盍各言所得乎。時門人道副。對曰如我所見。不執文字。不離文字。而為道用。師曰。汝得吾皮。尼摠持曰。我今所解。如慶喜見阿閦佛國。一見更不再見。師曰。汝得吾肉。道育曰。四大本空。五陰非有。而我見處。無一法可得。師曰汝得吾骨。最後慧可。禮拜依位而立。師曰。汝得吾髓。乃告慧可而告之曰。昔如來以正法眼。付迦葉大士。展轉囑累。而至於我。我今付汝。汝當護持。并授汝袈裟。以為法信。各有所表。宜可知矣。可曰。請師指陳。師曰內傳法印。以契證心。外付袈裟。以定宗旨。後代澆薄。疑慮競生。云吾西天之人。言汝此方之子。憑何得法。以何證之。汝今受此衣法。却後難生。但出此衣。并吾法偈。用以表明。其化無礙。至吾滅後二百年。衣止不傳。法周沙界明道者多。行道者少。說理者多。通理者少。潛符密證。千萬有餘。汝當闡揚。勿輕未悟。一念迴機。便同本得。聽吾偈曰。吾本來<span class='corr'>兹</span>土。傳法救迷情。一花開五葉。結果自然成。師又曰。吾有楞伽經四卷。亦用付汝。即是如來心地要門。令諸眾生。開示悟入。吾自到此。凡五度中毒。我常自出而試之。置石石裂。吾本離南印來此東土。見赤縣神州有大乘氣象。遂踰海越漠。為法求人。際會未諧。如愚若訥。今得汝傳授。吾意已終。<span class='note-inline'>(別記云。師初居少林寺九年。為二祖說法秪教曰外息諸緣。內心無喘。心如墻壁。可以入道。慧可種種說心性道理未契。師秪遮其非。不為說無念<span class='corr'>心</span>體。可忽曰。我已息諸緣。師曰莫成斷滅去否。可曰不成斷滅。師曰何以驗之。云不斷滅。可曰了了常知故。言之不可及。師曰此是諸佛所傳心體。更勿疑也。)</span>言已。乃與徒眾。往禹門千聖寺。止三日。有期城太守楊衒之。早慕佛乘。問師曰。西天五印。師承為祖。其道如何。師曰明佛心宗。寸無差誤。行解相應。名之曰祖。又問此外如何。師曰須明他心。知其今古。不厭有無。於法無取。不賢不愚。無迷無悟。若能是解。故稱為祖。又曰。弟子歸心三寶。亦有年矣。而智慧昏蒙。尚迷真理。適聽師言。罔知攸措。願師慈悲。開示宗旨。師知懇到。即說偈曰。亦不覩惡而生嫌。亦不觀善而勤措。亦不捨智而近愚。亦不拋迷而就悟。達大道兮過量。通佛心兮出度。不與凡聖同躔。超然名之曰祖。衒之聞偈。悲喜交并。曰願師久住世間。化導群有。師曰。吾即逝矣。不可久留根性萬差。多逢患難。衒之曰。未審何人。弟子為師除得。師曰。吾以傳佛秘密。利益迷塗害彼自安。必無此理。衒之曰。師若不言。何表通變觀照之力。師不獲已。乃為讖曰。江槎分玉浪。管炬開金鎻。五口相共行。九十無彼我。衒之聞語莫究其端。默記于懷。禮辭而去。師之所讖。雖當時不測。而後皆符驗。時魏氏奉釋。禪雋如林。光通律師。流支三藏者僧中。之鸞鳳也。覩師演道。斥相指心。每與師論議多與相違。師遐振玄風。普施法雨。而偏局之量。自不堪任。彼徒生嫉。數加毒藥。莫能中傷。至第六度。以化緣已畢。傳法得人遂端居而逝。即魏孝靜帝天平三年丙辰歲十月五日也。（佛紀一五六三年）其年十二月二十八日。葬熊耳山。起塔定林寺。其年魏宋雲。奉使西域迴。遇師于葱嶺。見手擕隻履翩翩獨逝。<span class='note-inline'>(傳燈錄。以宋雲之使西域迴。在師入寂後三歲。指月錄。則其年云云。方與一九即迴之語相符。)</span>雲問師何往。師曰西天去。雲歸。具奏其事。帝令啟壙。惟空棺。隻履存焉。詔取遺履。於少林寺供養。至唐開元十五年丁卯歲。為信道者竊在五臺山華嚴寺。今不知所在。初梁武帝遇師。因緣未契。及聞行化魏邦。遂欲自撰師碑。而未暇也。後聞宋雲事。乃成之。有云。嗟夫。見之不見。逢之不逢。遇之不遇。今之古之。怨之恨之。復讚云。心有也曠刧而滯凡夫。心無也剎那而登妙覺。唐代宗。<span class='corr'>諡</span>曰圓覺大師。塔曰空觀。</p>
</div>
<div class='div-other'><a id='mulu213' /><p>○第二十九祖（東土第二祖）慧可大師。武牢人。姬氏子。父寂。以無子。祈禱既久。一夕有異光照室。母遂懷妊。故生而名之曰光。自幼超然。博極群書。善談老莊。後覧佛乘。遂盡棄去。抵洛陽龍門香山。依寶靜禪師出家。受具於永穆寺。浮遊講肆。遍學大小乘義。年三十二。却返香山。終日宴坐。又經八年。於寂默中。忽見一神人謂曰。將欲受果。何滯於此。大道匪遙。汝其南矣。翌日覺頭痛如刺。欲治之。忽聞空中有聲曰。此換骨也。非常痛也。往見靜。述其事。靜視之。見頂骨嶢然如五峯秀出。以有神異。更名神光。靜謂曰。汝相吉祥。當有所證。神令汝南者。斯則少林達摩大士必汝之師也。可遂造少室得法。自少林託化西歸。大師繼闡玄風。博求法師。至北齊天平一年。有一居士。年踰四十。不言名氏。聿來設禮而問曰。弟子身纏風恙。請師懺罪。師曰。將罪來與汝懺。士良久云。覔罪不可得。師曰我與汝懺罪竟。宜依佛法僧住。曰今見尚和。已知是僧。未審何名佛法。師曰是心是佛。是心是法。佛法無二。僧寶亦然。曰今日始知罪性。不在內。不在外。不在中間如其心然。佛法無二也。大師深器之。即為剃髮。云是吾寶也。宜名僧璨。其年三月十八日。於光福寺受具。自滋疾漸愈。執侍經二載。大師乃告曰。菩提達磨。遠自竺乾。以正法眼藏。密付於吾。吾今授汝。并達磨信衣。汝當守護。無令斷絕。聽吾偈曰。本來緣有地。因地種華生。本來無有種。華亦不曾生。祖付衣法已。又曰汝受吾教。宜處深山。未可行化當有國難。璨曰。師既預知。願垂示誨。師曰非吾知也。斯乃達磨傳般若多羅懸記。所謂心中雖吉外頭凶是也。吾校年代。正在于汝。當諦思前言。勿罹世難。然吾亦有宿累。今要酬之。善去善行。俟時傳付。大師付囑已。即往鄴都化導。四眾歸依。如是積三十四載遂韜光混跡。變易儀相。或入酒肆。或過屠門。或習街談。或隨廝役。或問之曰。師是道人何故如是。祖曰我自調心。何關汝事。後至筦城縣匡救寺說法。有辨和法師。正於其寺講涅槃經。學徒聞師闡法。稍稍引去。辨和憤嫉。興謗于邑宰翟仲侃。仲侃惑其邪說。加師以非法。師怡然委順。識真者謂之償債。時年一百七歲。即隋文帝開皇十三年癸丑歲三月十六日也。（佛紀一六二〇年）<span class='note-inline'>(皓月供奉。問長沙景岑禪師曰。古德云了即業障本來空。未了應須償宿債。只如師子尊者。二祖大師。為甚却償債去。岑曰。大德不識本來空。月曰如何是本來空岑曰業障是。曰如何是業障。岑曰本來空是。月無語。岑以偈示之曰。假有元非有。假滅亦非無。涅槃償債義。一性更非殊。)</span>葬磁州滏陽縣東北七十里。唐德宗<span class='corr'>諡</span>大祖禪師。</p>
</div>
<div class='div-other'><a id='mulu214' /><p>○第三十祖（東土第三祖）僧璨大師者。不知何許人也。初以白衣。謁二祖。既得度傳法隱于舒州之皖公山。屬後周武帝沙汰佛法。師往來太湖縣司空山。居無常處。積十餘載人無能知者。至隋開皇十二年。有沙彌道信。年始十四。來禮師曰。願和尚慈悲。乞與解脫法門。師曰誰縛汝。曰無人縛。師曰何更求解脫乎。信於言下大悟。<span class='note-inline'>(統要云。信於是有省。又問如何是古佛心。師曰汝今是什麼心。曰我今無心。師曰汝既無心。諸佛豈有耶。信于是頓息其疑)</span>服勞九載。後於吉州受戒。侍奉尤謹。師屢試以玄微。知其緣熟。乃付衣法。偈曰。華種雖因地。從地種華生。若無人下種。華地盡無生。師又曰。昔可大師付吾法後。往鄴都行化。三十年方終。今吾得汝。何滯此乎。即適羅浮。優遊二載。却旋舊址。逾月。士民奔趨。大設檀供。師為四眾廣宣心要訖。於法會大樹下。合掌立終。即隋煬帝大業二年丙寅十月十五日也。（佛紀一六三三年）唐玄宗<span class='corr'>諡</span>鑑智禪師覺寂之塔。師著有信心銘。曰至道無難。惟嫌揀擇。但莫憎愛。洞然明白。毫釐有差。天地懸隔。欲得現前莫存順逆。違順相爭。是為心病。不識玄旨。徒勞念靜。圓同太虛。無欠無餘。良田取捨。所以不如。莫逐有緣。勿住空忍。一種平懷。泯然自盡。止動歸止。止更彌動。惟滯兩邊。寧知一種。一種不通。兩處失功。遺有沒有。從空背空。多言多慮。轉不相應。絕言絕慮。無處不通。歸根得旨。隨照失宗。須臾返照。勝却前空。前空轉變。皆由妄見。不用求真。惟須息見二見不住。慎莫追尋。纔有是非。紛然失心。二由一有。一亦莫守。一心不生。萬法無咎。無咎無法。不生不心。能由境滅。境逐能沉。境由能境。能由境能。欲知兩段。原是一空。一空同兩。齊含萬象。不見精麤。寧有徧黨。大道體寬。無易無難。小見狐疑。轉急轉遲。執之失度。必入邪路。放之自然。體無去住。任性合道。逍遙絕惱。繫念乖真。昏沈不好。不好勞神。何用踈親。欲取一乘。勿惡六塵。六塵不惡。還同正覺。智者無為。愚人自縛。法無異法妄自愛著。將心用心。豈非大錯。迷生寂亂。悟無好惡。一切二邊。良由斟酌。夢幻空花。何勞把捉。得失是非。一時放却。眼若不寐。諸夢自除。心若不異。萬法一如。一如體玄。亢爾忘緣。萬法齊觀。歸復自然。泯其所以。不可方比。止動無動。動止無止。兩既不成。一何有爾。究竟窮極。不存軌則。契心平等。所作俱息。狐疑盡淨。正信調直。一切不留。無可記憶。虛明自照。不勞心力。非思量處。識情難測。真如法界。無他無自。要急相應。惟言不二不二皆同。無不包容。十方智者。皆入此宗。宗非延促。一念萬年。無在不在。十方目前。極小同大。忘絕境界。極大同小。不見邊表。有即是無。無即是有。若不如是。必不須守。一即一切。一切即一。但能如是。何慮不畢。信心不二。不二信心。言語道斷。非去來今。</p>
</div>
<div class='div-other'><a id='mulu215' /><p>○第三十一祖（東土第四祖）道信大師者。姓司馬氏。世居河內。後徙於蘄州之廣濟縣師生而超異。幼慕空宗諸解脫門。宛如宿習。既嗣祖風。攝心無寐。脅不至席者僅六十年。隋大業十三年。領徒眾抵吉州。值群盜圍城。七旬不解。萬眾惶怖。師愍之。教念摩訶般若。時賊眾望雉堞間若有神兵。乃相謂曰。城內必有異人。不可攻矣。稍稍引去。唐武德甲申歲。師却返蘄春。住破頭山。學侶雲臻。一日往黃梅縣。路逢一小兒。骨相奇秀。異乎常童。師問曰子何姓。答曰。性即有。不是常姓。師曰是何姓。答曰是佛性。師曰汝無姓耶答曰性空故。師默識其法器。即使侍者。至其母所。乞令出家。母以宿緣故。殊無難色。遂捨為弟子。以至付法傳衣。偈曰。華種有生性。因地華生生。大緣與性合。當生生不生。迄唐高宗永徽二年辛亥歲閏九月四日。師忽垂誡門人曰。一切諸法。悉皆解脫。汝等各自護念。流化未來。言訖。安坐而逝。（佛紀一六七八年）壽七十有二。塔于本山。明年四月八日。塔戶無故自開。儀相如生。爾後門人遂不敢復閉焉。代宗<span class='corr'>諡</span>大醫禪師慈雲之塔。</p>
</div>
<div class='div-other'><a id='mulu216' /><p>○第三十二祖（東土第五祖）弘忍大師者。蘄州黃梅人也。先為破頭山栽松道者。嘗請於四祖曰。法道可得聞乎。祖曰汝已老。脫有聞。其能廣化耶。儻若再來。吾尚可遲汝。廼去。行水邊。見一女子浣衣。揖曰寄宿得否。女曰我有父兄。可往求之。曰諾。我即敢行。女首肯之。遂廻策而去。女周氏季子也。歸輒孕。父母大惡逐之。女無所歸。日傭紡里中。夕止於眾館之下。已而生一子。以為不祥。因拋濁港中。明日見之。泝流而上。氣體鮮明。大驚舉之。成童。隨母乞食。里人呼為無姓兒。逢一智者歎曰。此子闕七種相不逮如來。後遇信大師得法。嗣化於破頭山。咸亨中。有一居士。姓盧名慧能。自新州來謁。機緣契合大師告慧能曰。諸佛出世。為一大事故。隨機大小而引導之。遂有十地三乘頓漸等旨。以為教門。然以無上微妙。秘密圓明。真實正法眼藏。付于上首大迦葉尊者。展轉傳授二十八世。至達磨届于此土。得可大師承襲。以至于吾。今以法寶及所傳袈裟。用付於汝善自保護。無令斷絕。聽吾偈曰。有情來下種。因地果還生。無情既無種。無性亦無生。能居士跪受衣法。啟曰法則既受。衣付何人。祖曰昔達磨初至。人未之信。故傳衣以明得法今信心已熟。衣乃爭端。止於汝身。不復傳也。且當遠隱。俟時行化。所謂受衣之人。命如懸絲也。能曰當隱何所。師曰逢懷即止。遇會且藏。能禮足已。奉衣而出。即夜南邁。大眾莫知。大師自此不復上堂。凡三日。大眾疑怪致問。祖曰吾道行矣。何更詢之。復問衣法誰得耶。祖曰能者得。於是眾議廬行者名能。尋訪既失。潛知彼得。即共奔逐。祖既付衣法。復經四載。忽告眾曰。吾今事畢。時可行矣。即入室安坐而逝。壽七十有四。建塔於黃梅之東山。代宗<span class='corr'>諡</span>大滿禪師法雨之塔。</p>
</div>
<div class='div-other'><a id='mulu217' /><p>○第三十三祖（東土第六祖）慧能大士。姓盧氏。父行[啗-口+王]。<span class='note-inline'>(本范陽人。唐武德中。左官于南海新州。遂居焉)</span>母李氏。感異夢。覺而異香滿室。因有娠。六年乃生。毫光騰空。黎明。有僧來語兒之父曰。此子可名慧能。父曰何謂也。僧曰惠者以法惠濟眾生能者能作佛事。語畢不知所之。兒不飲母乳遇夜神人灌以甘露。三歲喪父。其母守志鞠養。及長家尤貧窶。師樵採以給。一日負薪至市中。聞客讀金剛經。至應無所住而生其心。有所開悟。而問其客曰。此何法也。客曰此金剛經。黃梅東山五祖忍大師。恒教人誦此經。師聞語。勃然思出家求法。乃乞于一客為其母備歲儲。遂辭母。抵黃梅。叅禮五祖。祖問曰。汝自何來。師曰嶺南。祖曰欲須何事師曰唯求作佛。祖曰嶺南人無佛性。若為得佛。師曰。人即有南北。佛性豈然。祖知是異人。乃訶曰。著槽厰去。師禮足而退。便入碓坊。服勞於杵臼之間。晝夜不息。經八月。祖知付授時至。遂告眾曰。正法難解。不可徒記吾言。持為己任。汝等各自隨意述一偈。若語意冥符。衣法皆付。時會下七百餘僧。上座神秀者。學通內外。眾所宗仰。咸共推稱云。若非尊秀。疇敢當之。神秀竊聆眾譽。不復思惟。乃於廓壁上。書一偈云。身是菩提樹。心如明鏡臺。時時勤拂拭。莫使惹塵埃。祖因經行。忽見此偈。知是神秀所述。乃讚歎曰。後代依此修行。亦得勝果。其壁本欲令盧珍繪楞伽變相。及見題偈在壁。遂止不畵。各令誦念。師在碓坊。忽聆誦偈。乃問同學。是何章句。同學曰。汝不知和尚求法嗣。令各述心偈此則秀上座所述。和尚深加歎賞。必將付法傳衣也。師曰。其偈云何。同學為誦。師良久曰。美則美矣。了則未了。同學呵曰。庸流何知。勿發狂言。師曰。子不信耶。願以一偈和之同學不答。相視而笑。師至夜。密告一童子。引至廊下。師自秉燭。令童子。於秀偈之側。寫一偈曰。菩提本無樹。明鏡亦非臺。本來無一物。何處惹塵埃。祖夜見此偈云。此是誰作亦未見性。眾聞祖語。遂不之顧。迨夜。祖乃潛詣碓坊。問曰米白也未。師曰。白也。未有篩祖以杖擊其碓三下。師以三鼓入室。祖遂密傳衣法。<span class='note-inline'>(法偈見五祖章)</span>祖又囑曰。汝須速去。恐人害汝。師曰甚處去。祖曰逢懷則止。遇會則藏。其夜五祖送師至九江驛邊。令師上船。師隨即把櫓。祖曰合是吾渡汝。師曰。迷時師渡。悟時自度。度名雖一。用處不同。能蒙師傳法今已得悟。只合自性自度。祖曰如是如是。以後佛法由汝大行。師禮辭南行。至大庾嶺僧惠明。本將軍。同數百人來。欲奪衣鉢。明先趁及。師擲衣鉢於石。曰此衣表信。可力爭耶。明舉衣鉢不能動。乃曰我為法來。不為衣來。師曰。汝既為法來。可屏息諸緣。勿生一念。吾為汝說。明良久。師曰。不思善不不思惡。正與麼時。那個是明上座本來面目。惠明言下大悟。復問曰。上來密語密意外還更有密意否。師曰。與汝說者。即非密也。汝若返照。密在汝邊。明曰惠明雖在黃梅。實示省自己面目。今蒙指示。如人飲水冷煖自知。今行者即惠明師也。師曰汝若如是。吾與汝同師黃梅。善自護持。明又問曰。惠明今向甚處去。師曰逢袁則止。遇蒙則居。明禮辭。還至嶺下。謂眾曰。向涉崔嵬。杳無蹤跡。當別道尋之趁眾遂散。<span class='note-inline'>(後惠明居袁州蒙山。避師諱更名道明。)</span>師回至韶州曹侯村。人無知者。<span class='note-inline'>(他本云。師去時至曹侯村。住九月餘。然師自言不經三十餘日便至黃梅。且求道之切豈有逗留。作去時者非是。)</span>有儒士劉志略。禮遇甚厚。志略有姑為尼。名無盡藏。常誦大涅槃經師暫聽即知妙義。遂為解說。尼乃執卷問字。師曰字即不識。義即請問。尼曰字尚不識焉能會義。師曰諸佛妙理。非關文字。尼驚異之。遍告里中耆德云。此是有道之士。宜請供養。有魏武侯玄孫曹叔良及居民。競來瞻禮。時寶林古寺。自隋末兵火已廢。遂於古基。重建梵宇。延師居之。俄成寶坊。師住九月餘日。又為惡黨尋逐。師乃遁于前山。被其縱火焚草木。師隱身。挨入石中得免。石今有師趺坐膝痕。及衣布之紋。因名避難石。師憶五祖懷會止藏之囑。遂行隱于二邑焉。<span class='note-inline'>(他本云。師後至曹溪又被惡人尋遂。乃於四會避難獵人隊中。凡經一十五載。時與獵人。隨宜說法。獵人常令守網每見生命盡放之。每至飯時。以菜寄煑肉鍋。或問則對曰但喫肉邊菜。此非避難藏踪之人所可行之事。疑是後人附會。畵虎成狗)</span>至儀鳳元年。正月八日。師忽念說法時至。遂出至廣州法性寺。值印宗法師講涅槃經。師寓止廓廡間時有風吹幡動。一僧曰風動。一僧曰幡動。爭論不已。師進曰。可容俗流輒預高論否。不是風動。不是幡動。仁者心動。一眾悚然。印宗竊聆此語。邀師入室。徵詰奧義。見師言簡理當。不由文字。宗曰行者定非常人。久聞黃梅衣法南來。莫是行者否。師曰不敢。宗於是執弟子之禮。請受禪要問曰黃梅付囑如何指授。師曰指授即無。惟論見性。不論禪定解脫。宗曰何不論禪定解脫。師曰為是二法。不是佛法。佛法是不二之法。宗乃告四眾曰。印宗具足凡夫。今遇肉身菩薩。即指座下盧居士云。即此是也。因請出所傳信衣。悉令瞻禮。至正月十五日會諸名德。為師剃髮。二月八日。就法性寺智光律師受滿分戒。其戒壇即宋朝求那跋陀三藏之所置也。跋陀記云。後當有肉身菩薩。在此壇受戒。又梁末真諦三藏。於壇之側手植二菩提樹。謂眾曰。却後一百二十年。有大開士。於此樹下。演無上乘。度無量眾。師具戒已。於此樹下。開東山法門。宛如宿契。明年二月八日。師謂眾曰。吾不願此居。要歸舊隱。時印宗與緇白千餘人。送師歸寶林寺。韶州<span class='corr'>刺</span>史韋璩。與官僚入山。請於城中大梵寺轉妙法輪。師陞座次。<span class='corr'>刺</span>史官僚三十餘人。儒宗學士三十餘人。僧尼道俗一千餘人同時作禮。願聞法要。師次第說。行由。般若。疑問。定慧。坐禪。懺悔。等諸品。并授無相心地戒。一眾聞法。歡喜奉行。門人記錄。目為壇經。盛行于世。然後返曹溪。雨大法雨。學者不下千數。中宗神龍元年降詔云。朕請安秀二師。宮中供養。<span class='note-inline'>(嵩嶽慧安禪師。北宗神秀大師。皆得法于黃梅而為國師)</span>萬機之暇。每究一乘。二師並推讓云。南方有能禪師。密受忍大師衣法。可就彼問。今遣內侍薛簡。馳詔迎請。願師慈念速赴上京。師上表辭疾。願終林麓。薛簡曰。京城禪德。皆云欲得會道。必湏坐禪習定。若不因禪定而得解脫者未之有也。未審師所說法如何。師曰道由心悟。豈在坐也。經云若見如來。若坐若臥。是行邪道。何故。無所從來。亦無所去。若無生滅。是如來清淨禪。諸法空寂。是如來清淨坐。究竟無證。豈况坐耶。簡曰弟子之廻。主上必問。願和尚慈悲。指示心要。師曰道無明暗。明暗是代謝之義。明明無盡。亦是有盡簡曰明喻智慧。暗况煩惱。修道之人。儻不以智慧照破煩惱。無始生死憑何出離。師曰若以智慧照煩惱者。此是二乘小兒羊鹿等機。上智大根悉不如是。簡曰如何是大乘見解。師曰明與無明其性無二。無二之性即是實性。實性者。處凡愚而不減。在賢聖而不增。住煩惱而不亂。居禪定而不寂。不斷不常。不來不去。不在中間。及其內外。不生不滅性相如如。常住不遷。名之曰道。簡曰師說不生不滅。何異外道。師曰外道所說不生不滅者。將滅止生以生顯滅。滅猶不滅生說無生。我說不生不滅者。本自無生今亦無滅所以不同外道。汝若欲知心要。但一切善惡都莫思量。自然得入清淨心體。湛然常寂妙用恒沙。簡蒙指教。豁然大悟。禮辭歸闕。表奏師語。有詔謝師。并賜摩衲袈娑絹五百匹。寶鉢一口。十二月十九日。勅改古寶林為中興寺。三年十一月十八日。又詔韶州<span class='corr'>刺</span>史。重加崇飾。賜額為法泉寺。師新州舊居為國恩寺。一日師謂眾曰。諸善知識。汝等各各淨心。聽吾說法。汝等諸人。自心是佛。更莫狐疑。外無一物。而能建立。皆是本心。生萬種法故經云。心生種種法生。心滅種種法滅。若欲成就種智。須建一相三昧一行三昧若於一切處。而不住相。彼相中不生增愛。亦無取捨。不念利益成壞等事。安閒恬靜虛融澹泊。此名一相三昧。若於一切處行住坐臥。純一直心。不動道塲。真成淨土。名一行三昧。若人具二三昧。如地有種。能含藏長養成就其實。一相一行亦復如是。我今說法猶如時雨溥潤大地。汝等佛性。譬諸種子。遇<span class='corr'>兹</span>霑洽。悉得發生。承吾旨者。決獲菩提。依吾行者。定證妙果。先天元年。告諸徒眾曰。吾忝受忍大師衣法。今為汝等說法。不付其衣。盖汝等信根淳熟。决定不疑。堪任大事。聽吾偈曰。心地含諸種。普雨悉皆生。頓悟華情已。菩提果自成。師說偈已。復曰其法無二。其心亦然。其道清淨。亦無諸相。汝等慎勿觀淨及空其心。此心本淨。無可取捨。各自努力。隨緣好去。師說法利生。經四十載。其年七月六日。命弟子往新州國恩寺建報恩塔。仍令倍工。有蜀僧名方辯來謁云。善塑師正色曰。試塑看。辯不領旨。乃塑師真。可高七寸。曲盡其妙。師觀之曰。汝善塑性。不善佛性。酬以衣物。僧禮謝而去。有僧舉臥輪禪師偈云。臥輪有伎倆。能斷百思想。對境心不起。菩提日日長。師聞之曰。此偈未明心地。若依而行之。是加繫縛。因示一偈曰。慧能沒伎倆。不斷百思想。對境心數起。菩提作麼長。先天二年七月一日。謂門人曰。吾欲歸新州。汝速理舟楫。時大眾哀慕。乞師且住。師曰諸佛出現猶示涅槃。有來必去。理亦常然。吾此形骸。歸必有所。眾曰師從此去。早晚却廻師曰葉落歸根。來時無口。又問師之法眼何人傳受師曰有道者得。無心者通。問後莫有難否。曰吾滅後五六年。當有一人來取吾首。聽吾記曰頭上養親。口裏須餐。遇滿之難。楊柳為官。又云。吾去七十年。有二菩薩。從東方來。一在家。一出家。同時興化。建立吾宗。締緝伽藍。昌隆法嗣。言訖。往新州國恩寺。沐浴訖。跏趺而化。異香襲人。白虹屬地。即其年八月三日也。（佛紀一七四〇年）時韶新兩郡。各修靈塔。道俗莫決所之。兩郡刺史。共焚香祝云。香煙引處。即師之欲歸處。時鑪香騰湧。直貫曹溪以十一月十三日。入塔。壽七十六。時韶州<span class='corr'>刺</span>史韋璩撰碑文。門人憶念取首之記。遂先以鐵葉漆布。固護師頸。塔中有達磨所傳信衣。<span class='note-inline'>(西域屈咰布也。紡木綿華心織成。後人以碧絹為裹。)</span>中宗所賜摩衲寶鉢。方辯塑真道具等。主塔侍者尸之。開元十年壬戌八月三日夜半。忽聞塔中。如拽索聲。僧眾驚起。見一孝子。從塔中走出。尋見師頸有傷。具以賊事聞於州縣。縣令楊侃。<span class='corr'>刺</span>史柳無忝得牒。切加擒捉。五日於石角村。捕得賊人。送韶州鞫問。云姓張名淨滿。汝州梁縣人。於洪州開元寺。受新羅僧金大悲錢二十千。令取六祖大師首歸海東供養柳守聞狀。未即加刑。乃躬至曹溪。問師上足令韜曰如何處斷。韜曰若以國法論。理須誅夷。但以佛教慈悲。冤親平等。况彼求欲供養。罪可恕矣。柳守嘉歎曰。始知佛門廣大。遂赦之。憲宗<span class='corr'>諡</span>大鑑禪師。塔曰元和靈照。</p>
</div>
<div class='div-other'><a id='mulu218' /><p>○六祖下第一世南嶽懷讓禪師。姓杜氏。金州人也。唐儀鳳二年四月八日降誕。白氣應於玄象。在安康之分。太史瞻見奏聞。高宗皇帝乃問是何祥瑞。太史對曰。國之法器。不染世榮。帝傳勑金州太守韓偕。親往存慰其家。家有三子。唯師最小。炳然殊異。性唯恩讓。父乃安名懷讓。年十歲時。唯樂佛書。時有三藏玄靜。過舍。告其父母曰。此于若出家必獲上乘。廣度眾生。至垂拱三年。方十五歲。往荊州玉泉寺。依弘景律師出家。受具之後。習毘尼藏。一日自歎曰。夫出家者。為無為法。天上人間無有勝者。時同學坦然。知師志氣高邁。勸師謁嵩山安和尚。安啟發之。乃直詣曹溪。叅六祖。祖問什麼處來。曰嵩山來。祖曰什麼物恁麼來。師無語。遂經八載。忽然有省。乃白祖曰。某甲有個會處。祖曰作麼生。師曰說似一物即不中。祖曰還可修證否。師曰修證即不無。污染即不得。祖曰只此不污染。諸佛之所護念。汝既如是。吾亦如是。西天般若多羅。識汝足下出一馬駒。蹋殺天下人。病在汝心。不須速說。師豁然契會。執侍左右一十五載。唐先天二年。始往衡岳居般若寺。開元中。有沙門道一。住傳法院。常日坐禪。師知是法器。往問曰。大德坐禪。圖什麼。道一曰圖作佛。師乃取一塼。於彼庵前石上磨。道一曰作什麼。師曰磨作鏡。道一曰磨塼豈得成鏡耶。師曰坐禪豈得作佛耶。道一曰如何即是。師曰如人駕車。車不行。打車即是。打牛即是。道一無對。師又曰汝為學坐禪。為學坐佛。苦學坐禪。禪非坐臥。若學坐佛。佛非定相。於無住法。不應取捨。汝若坐佛。即是殺佛。若執坐相。非達其理。道一聞示誨。如飲醍醐。拜禮問曰。如何用心。即合無相三昧。師曰汝學心地法門。如下種子。我說法要。譬彼天澤。汝緣合故。當見其道。又問曰道非色相。云何能見。師曰心地法眼。能見乎道。無相三昧亦復然矣。道一曰有成壞否。師曰若以成壞聚散而見道者。非見道也聽吾偈曰。心地含諸種。遇澤悉皆萠。三昧華無相。何壞復何成。道一蒙示開悟。心意超然。侍奉十秋。日益玄奧。師入室弟子。摠有六人。師各印可云。汝等六人。同證吾身各契一路。一人得吾眉善威儀。<span class='note-inline'>(常浩)</span>一人得吾眼善顧盻。<span class='note-inline'>(智達)</span>一人得吾耳善聽理。<span class='note-inline'>(坦然)</span>一人得吾鼻善和氣。<span class='note-inline'>(神照)</span>一人得吾舌善譚說。<span class='note-inline'>(嚴竣)</span>一人得吾心善古今。<span class='note-inline'>(道一)</span>又曰一切法。皆從心生。心無所生。法無能住。若達心地。所作無礙。非遇上根。宜慎辭哉。有一大德。問如鏡鑄像。像成後鏡明向什麼處去。師曰如大德。為童子時相貌何在。曰只如像成後為什麼不鑑照。師曰雖然不鑑照。謾他一點不得。後馬大師。闡化於江西。師問眾曰。道一為眾說法否。眾曰已為眾說法。師曰摠未見人持箇消息來。眾無對。因遣一僧去云。待伊上堂時。但問作麼生。伊道底言語記將來。僧去一如師旨。迴謂師曰。馬師云。自從胡亂後三十年。不曾少鹽醬。師然之。天寶三年八月十一日（佛紀一七一七年）圓寂於衡岳。勑<span class='corr'>諡</span>大慧禪師最勝輪之塔。</p>
</div>
<div class='div-other'><a id='mulu219' /><p>○六祖下第二世江西馬祖道一禪師。漢州什邡縣人。姓馬氏。故俗稱馬祖。或云馬大師。容貌奇異。牛行虎視。引舌過鼻。足下有二輪文。幼歲依資州唐和尚落髮。受具於渝州圓律師。唐開元中。習禪定於衡岳傳法院。同參六人。惟師密受心印。始居建陽佛迹嶺遷於臨川。次至南康龔公山。大曆中。連帥路嗣恭。請師開法。四方學者雲集座下。僧問離四句絕百非。請師直指西來意。師曰我今日勞倦。不能為汝說。問取智藏去。僧問西堂。<span class='note-inline'>(西堂智藏)</span>堂云何不問和尚。僧云和尚教來問。堂云我今日頭痛。不能為汝說。問取海兄去僧又問百丈。<span class='note-inline'>(百丈懷海)</span>丈云我到這裏却不會。僧却回舉似師。師曰藏頭白。海頭黑。師一日謂眾曰。汝等諸人。各信自心是佛。此心即是佛心。達磨大師。從南天竺國來至中華。傳上乘一心之法。令汝等開悟。又引楞伽經文。以印眾生心地。恐汝顛倒。不自信此一心之法各各有之故。楞伽經以佛語心為宗。無門為法門。夫求法者。應無所求。心外無別佛佛外無別心。不取善不捨惡。淨穢兩邊俱不依怙。達罪性空。念念不可得。無自性故。故三界惟心。森羅萬象。一法之所印。凢所見色。皆是見心。心不自心。因色故有。汝但隨時言說。即事即理。都無所礙。菩提道果。亦復如是。於心所生。即名為色。知色空故。生即不生。若了此意。乃可隨時。著衣喫飯。長養聖胎。任運過時。更有何事。汝受吾教。聽吾偈曰心地隨時說。菩提亦秪寧。事理俱無礙。當生即不生。僧問如何修道。師云道不屬修。若言修得。修還成壞。即同聲聞。若言不修。即同凡夫。曰。云何即得達道。師云自性本來具足。但於善惡事上不滯。喚作修道人。取善捨惡觀空入定。即屬造作。更若向外馳求。轉踈轉遠。但盡三界心量。一念妄想即是三界生死根本。但無一念。即除生死根本。經云但以眾法合成。此身起時惟法起。滅時惟法滅。此法起時不言我起。此法滅時不言我滅前念後念中念。念念不相待。念念寂滅。喚作海印三昧。攝一切法。如百千異流同歸大海。都名海水。住於一味即攝眾味。住於大海即混諸流。如人在大海中浴。即用一切水所以聲聞。<span class='note-inline'>(二乘人也)</span>悟迷。凡夫迷悟。聲聞。不知聖心本無地位因果階級心量。妄想修因證果住其空定八萬刧二萬刧。雖即已悟却迷。諸菩薩觀如地獄苦。沈空滯寂不見佛性。若是上根眾生。忽遇善知指示。言下領會。更不歷於階級地位。頓悟本性。故經云。凡夫有反覆心。而聲聞無也。對迷說悟。本既無迷。悟亦不立。一切眾生。從無量刧來。不出法性三昧。常在法性三昧中。著衣喫飯。言談祗對。六根運用。一切施為。盡是法性。不解返源。隨名逐相。迷情妄起。造種種業。若能一念返照。全體聖心。汝等諸人。各達自心。莫記吾語縱說得河沙道理。其心亦不增。總說不得。其心亦不減。說得亦是汝心。說不得亦是汝心。乃至分身放光。現十八變。不如還我死灰來。淋過死灰無力。喻聲聞妄修因證果。未淋過死灰有力。喻菩薩道業純熟。諸惡不染。若說如來權教三藏。河沙刼說不可盡。猶如鈎鎻亦不斷絕。若悟聖心。總無餘事。一日示眾云。道不用修。但莫污染。何為污染。但有生死心造作趣向。皆是污染。若欲直會其道。平常心是道。何謂平常心。無造作。無是非。無取捨。無斷常。無凡聖。故經云。非凡夫行。非聖賢行。是菩薩行。只如今。行住坐臥應機接物。盡是道。道即是法界。乃至河沙妙用。不出法界。若不然者。云何言心地法門一切法皆是心法。一切名皆是心名。萬法皆從心生。心為萬法之根本。種種成立。皆由一心也。建立亦得。掃蕩亦得。盡是妙用。妙用盡是自家。非離真而有立處。立處即真。盡是自家體。若不然者。更是何人。一切法皆是佛法。諸法即是解脫。解脫者即是真如。諸法不出於真如。行住坐臥。悉是不思議用。不待時節。心生滅義。心真如義。心真如者。喻如明鏡照像。鏡喻於心。像喻於法。若心取法。即涉外因。即是生滅義。不取於法。即是真如義。聲聞耳聞佛性。菩薩眼見佛性。了達無二。名平等性。性無有二。用則不同。在迷為識。在悟為智。順理為悟。順事為迷。迷則迷自本心。悟則悟自本性。一悟永悟。不復更迷如日出時。不合於暗。智慧日出。不與煩惱暗俱。了心境界。妄想即除。妄想既除。即是無生。法性本有。有不假修。禪不屬坐。坐即有著。若見此理。真正合道。隨緣度日。坐起相隨戒行增薰。積於淨業。但能如是。何慮不通。師於貞元四年正月中。登建昌石門山。於林中經行。見洞壑平坦。謂侍者曰。吾之朽質。當於來月歸<span class='corr'>兹</span>地矣。及歸。遂示疾。院主問。和尚近日尊候如何。師曰。日面佛月面佛。二月一日。（佛紀一八一五年）沐浴跏趺入滅。世壽八十僧臘六十。元和中。追<span class='corr'>諡</span>大寂禪師。塔曰大莊嚴。今海昏縣影堂存焉。<span class='note-inline'>(高僧傳云<span class='corr'>諡</span>大覺禪師)</span></p>
</div>
<div class='div-other'><a id='mulu220' /><p>○六祖下第三世洪州百丈山懷海禪師。福州長樂人。王氏子。兒時。隨母入寺拜佛。指佛像問母曰。此為誰。母曰佛也。師曰形容與人無異。我後亦當作佛。丱歲離塵。三學該練。參馬大師為侍者。檀越每送齋飯來。師纔揭開盤盖。馬大師便拈起一片胡餅。示眾云。是什麼。每每如此。經三年。一日侍馬祖行次。見一羣野鴨飛過。祖曰是什麼。師曰野鴨子。祖曰甚處去也。師曰飛過去也。祖遂把師鼻扭。鼻痛失聲。祖曰又道飛過去也。師於言下有省。却歸侍者寮。哀哀大哭。同事問曰。汝憶父母耶。師曰無。曰被人罵耶。師曰無。曰哭作什麼。師曰我鼻孔被大師扭得痛不徹。同事曰。有甚因緣不契。師曰汝問取和尚去。同事問大師曰。海侍者有何因緣不契。在寮中哭。告和尚為某甲說。大師曰是伊會也。汝自問取他。同事歸寮。曰和尚道汝會也。教我自問汝。師乃呵呵大笑。同事曰適來哭。今何笑。師曰。適來哭。如今笑。同事罔然。次日馬祖陞座。眾纔集。師出。卷却席祖便下座。師隨至方丈祖曰我適來未曾說話。汝為甚便卷却席。師曰昨日被<span class='corr'>和尚</span>扭得鼻頭痛。祖曰汝昨日向甚處留心。師曰鼻頭今日又不痛也。祖曰汝深明昨日事。師作禮而退。師再參侍立次祖目視繩牀角拂子。師曰即此用離此用。祖曰汝向後開兩片皮將何為人。師取拂子竪起。祖曰即此用離此用。師掛拂子於舊處。祖振威一喝。師直得三日耳聾。未幾住大雄山。以所處巖巒峻極。故號百丈。四方學者麕至。一日謂眾曰。佛法不是小事。老僧昔被馬大師一喝。直得三日耳聾。黃檗<span class='note-inline'>(希運)</span>聞舉。不覺吐舌。師曰子已後莫承嗣馬祖去麼。檗曰不然。今日因和尚舉得。見馬祖大機之<span class='note-inline'>(之覺作大)</span>用。然且不識馬祖。若嗣馬祖。已後喪我兒孫。師曰如是如是。見與師齊。減師半德。見過於師。方堪傳授。子甚有超師之見。檗便禮拜。師每上堂。有一老人隨眾聽法。一日眾退。唯老人不去。師問汝是何人。老人曰某非人也。於過去迦葉佛時。曾住此山。因學人問。大修行人還落因果也無。某對曰。不落因果。遂五百生墮野狐身。今請和尚代一轉語。貴脫野狐身。師曰汝問。老人曰大修行人還落因果也無。師曰不昧因果。老人於言下大悟。作禮曰。某已脫野狐身。住在山後。敢乞依亡僧津送。師令維那。白椎告眾。食後送亡僧。大眾聚議一家皆安。涅槃堂又無病人。何故如此。食後。師領眾至山後巖下。以杖挑出一死狐。乃依法火塟。師至晚。上堂舉前因緣。黃檗便問。古人錯秖對一轉語。墮五百生野狐身。轉轉不錯。合作個甚麼。師曰近前來。向汝道。檗近前打師一掌。師笑曰。將謂胡鬚赤。更有赤鬚胡。時溈山在會下作典座。司馬頭陁舉野狐話。問典座作麼生。座撼門扇三下。司馬曰太粗生。座曰佛法不是這個道理。師有時說法竟。大眾下堂。乃召之。大眾回首。師曰是什麼。<span class='note-inline'>(藥山目之為百丈下堂句)</span>上堂。靈光獨耀。逈脫根塵。體露真常。不拘文字。心性無染。本自圓成。但離妄緣。即如如佛。僧問如何是大乘頓悟法門。師曰汝等先歇諸緣。休息萬事。善與不善。世出世間一切諸法。莫記憶。莫緣念。放捨身心。令其自在。心如木石。無所辨別。心無所行。心地若空。慧日自現。如雲開日出相似。但歇一切攀緣。貪嗔愛取垢淨情盡。對五欲八風不動。不被見聞覺知所縛。不被諸境所惑。自然具足神通妙用。是解脫人。對一切境。心無靜亂。不攝不散。透過一切聲色。無有滯碍。名為道人。善惡是非。俱不運用亦不愛一法。亦不捨一法。名為大乘人。不被一切善惡垢淨有為無為世出世間福德智慧之所拘繫。名為佛慧。是非好醜是理非理諸知見情盡不能繫縛處處自在名為初發心菩薩。便登佛地。問對一切境如何得心如木石去。師曰一切諸法。本不自言空。不自言色。亦不言是非垢淨。亦無心繫縛人。但人自虛妄計著。作若干種解會。起岩干種知見。生若干種愛畏。但了諸法不自生。皆從自己一念妄想顛倒取相而有。知心與境。本不相到。當處解脫。一一諸法。當處寂滅。當處道塲。又本有之性。不可名目。本來不是凡不是聖不是垢淨。亦非空有亦非善惡。與諸染法相應名人天二乘界。若垢淨心盡。不住繫縛。不住解脫。無一切有為無為縛脫心量。處於生死。其心自在。畢竟不與諸妄虛幻塵勞蘊界生死諸入和合。逈然無寄。一切不拘。去留無碍。往來生死如門開相似。夫學道人。若遇種種苦樂。稱意不稱意事。心無退屈。不念名聞利養衣食。不貪功德利益不為世間諸法之所滯碍。無親無愛。苦樂平懷。粗衣遮寒。糲食活命。兀兀如愚如聾。稍有相應分。若於心中。廣學知解。求福求智。皆是生死。於理無益。却被知觧境風之所漂溺。還歸生死海裏。佛是無求人。求之即乖理。是無求理。求之即失。若著無求。復同於有求。若著無為。復同於有為。故經云不取於法。不取非法。不取非非法。又云如來所得法此法無實無虛。若能一生心如木石相似。不為陰界五欲八風之所漂溺。即生死因斷。去住。自由。不為一切有為因果所縛不被有漏所拘。他時還以無因縛為因。同事利益。以無著心應一切物。以無碍慧解一切縛。亦云應病與藥。師於唐元和九年正月十七日<span class='note-inline'>(佛紀一八四一年)</span>歸寂。壽九十五。長慶勅<span class='corr'>諡</span>大智禪師。塔曰大寶勝輪。</p>
</div>
<div class='div-other'><a id='mulu221' /><p>○六祖下第四世洪州黃檗希運禪師。閩人也。幼於本州黃檗山出家。額間隆起如珠。音辭朗潤。志意冲澹。後遊天台。逢一僧。與之言笑。如舊相識。熟視之目光射人。乃偕行。屬澗水暴漲。乃捐笠植杖而止。其僧率師同渡。師曰兄要渡自渡。彼即褰衣躡波。若履平地。回顧曰。渡來渡來。師曰咄。這自了漢。吾早知。當斫汝脛。其僧歎曰。真大乘法器。我所不及。言訖不見。師往參百丈。丈問巍巍堂堂從何方來。師曰巍巍堂堂從嶺南來。丈曰巍巍堂堂當為何事。師曰巍巍堂堂不為別事。便禮拜問曰。從上宗乘如何指示。丈良久。師曰不可教後人斷絕去也。丈曰將謂汝是個人。乃起入方丈。師隨後入曰。某甲特來。丈曰若爾。則他後不得孤負吾。丈一日。舉再參馬祖被喝語。師遂領旨。<span class='note-inline'>(見百丈章)</span>丈一日問師甚麼處去來。曰大雄山下采菌子來。丈曰還見大蟲麼。師便作虎聲。丈拈斧作斫勢師即打丈一摑。丈吟吟而笑。便歸上堂曰。大雄山下有一大蟲。汝等諸人。也須好看。百丈老漢。今日親遭一口。師曾散眾。在洪州開元寺。裴相國休。一日入寺行次。見壁畫。問寺主。這畫是什麼。寺主曰高僧真儀。公曰真儀可觀。高僧何在。寺主無對。公曰此間有禪人否。曰近有一僧。投寺執役。頗似禪者。公遂請相見。曰休適有一問。諸德吝辭。今請上人代酬一語。師曰請相公垂問。公舉前語。師朗聲曰。裴休。公應諾。師曰在什麼處。公當下知旨。如獲髻珠。延入府署。執弟子禮。裴休一日。請師至郡。以所解一編示師。師接置於座。略不披閱。良久曰。會麼。裴曰未測。師曰若便恁麼會去。猶較些子。若也形於紙墨。何有吾宗。裴休乃贈詩一章曰。自從大士傳心印。額有圓珠七尺身。掛錫十年棲蜀水。浮盃今日渡漳濱。一千龍象隨高步。萬里香花結勝因。擬欲事師為弟子。不知將法付何人師亦無喜色。唐大中年。師終於本山。勅<span class='corr'>諡</span>斷際禪師。塔曰廣業。</p>
</div>
<div class='div-other'><a id='mulu222' /><p>○六祖下第五世臨濟宗初祖鎮州臨濟義玄禪師。曹州南華邢氏子。幼負出塵之志。及落髮進具。便慕禪宗。初在黃檗會中。行業純一。時睦州為第一座。乃問。上座在此多少時。師曰三年。州曰曾參問否。師曰不曾參問。不知問個甚麼。州曰何不問堂頭和尚。如何是佛法的的大意。師便去問。聲未絕。檗便打。師下來。州曰問話作麼生。師曰某甲問聲未絕。和尚便打。某甲不會。州曰但更去問。師又問。檗又打。如是三度問。三度被打。師白州曰。早承激勸問法。累蒙和尚賜棒。自恨障緣。不領深旨。今且辭去。州曰汝若去。須辭和尚了去。師禮拜退。州先到黃檗處曰。問話上座雖是後生。却甚奇特。若來辭。方便接伊。已後為一株大樹。蔭覆天下人去在。師來日辭黃檗。檗曰不須他去。秪往高安灘頭參大愚。必為汝說。師到大愚。愚曰甚處來。師曰黃檗來。愚曰黃檗有何言句。師曰某甲三度問佛法的的大意。三度被打。不知某甲有過無過。愚曰黃檗與麼老婆心切。為汝得徹困。更來這裏問有過無過。師於言下大悟。乃曰元來黃檗佛法無多子。愚搊拄曰這尿牀鬼子。適來道有過無過。如今却道黃檗佛法無多子。爾見個甚麼道理。速道速道師於大愚肋下築三拳。愚拓開曰。汝師黃檗。非干我事。師辭大愚。却回黃檗。檗見便問這漢來來去去。有甚了期。師曰秖為老婆心切便人事了。檗問甚處去來。師曰昨蒙和尚慈旨。令參大愚去來。檗曰大愚有何言句。師舉前話。檗曰大愚老漢饒舌。待來痛與一頓。師曰說甚待來。即今便打。隨後便掌。檗曰這風顛漢。來這裏捋虎鬚。師便喝。檗喚侍者曰。引這風顛漢參堂去。<span class='note-inline'>(溈山舉問仰山曰。臨濟當時得大愚力。得黃檗力。仰山云。非但騎虎頭。亦解把虎尾)</span>師在僧堂裏睡。黃檗入堂見以拄杖打板頭一下。師舉首見是檗。却又睡。檗又打板頭一下。却往上間。見首座坐禪乃曰下間後生却坐禪。汝在這裏妄想作麼。座曰這老漢作甚麼。檗又打板頭一下。便出去。<span class='note-inline'>(溈山舉問仰山。秪如黃檗意作麼生。仰云兩彩一賽)</span>師栽松次。檗曰深山裏栽許多松。作甚麼。師曰一與山門作境致二與後人作標榜。道了。將钁頭[祝/土]地三下。檗曰雖然如是。子已喫吾三十棒了也。師又[祝/土]地三下。噓一噓。檗曰。吾宗到汝大興於世。師後住鎮州臨濟。學侶雲集。一日謂普化克符二上座曰。我欲於此。建立黃檗宗旨。汝且成褫我。二人。珍重下去。三日後。普化却上來問和尚三日前說甚麼。師便打。三日後克符上來。問和尚三日前打普化作麼。師亦打至晚小參曰。有時奪人不奪境。有時奪境不奪人。有時人境兩俱奪。有時人境俱不奪克符問如何是奪人不奪境。師曰煦日發生鋪地錦。嬰兒垂髮白如絲。符曰如何是奪境不奪人。師曰王令已行天下徧。將軍塞外絕烟塵。符曰如何是人境兩俱奪。師曰并汾絕信。獨處一方。符曰如何是人境俱不奪。師曰王登寶殿。野老謳歌。○僧問如何是真佛真法真道。乞師開示。師曰佛者。心清淨是。法者。心光明是。道者。處處無碍淨光是。三即一皆是空名。而無實有。如真正作道人。念念心不間斷。自達摩大師從西土來。祇是覔個不受人惑底人。後遇二祖。一言便了。始知從前虛用工夫。山僧。今日見處。與祖佛不別若第一句中薦得。堪與祖佛為師。若第二句中薦得。堪與人天為師。若第三句中薦得自救不了。僧便問如何是第一句。師曰三要印開朱點窄。未容擬議主賓分。曰如何是第二句。師曰妙解豈容無着問。漚和爭負截流機。曰如何是第三句。師曰但看棚頭弄傀儡抽牽全藉裏頭人。乃曰大凡演唱宗乘。一句中須具三玄門。一玄門須具三要。有權有實有照有用。汝等諸人。作麼生會。禪師曰。有時一喝如金剛王寶劒。有時一喝如踞地獅子。有時一喝如探竿影草。有時一喝不作一喝用。汝作麼生會。僧擬議師便喝。師應機多用喝。會下參徒。亦學師喝。師曰汝等總學我喝。我今問汝。有一人從東堂出。一人從西堂出。兩人齊喝一聲。這裏分得賓主麼。汝且作麼生分。若分不得。已後不得學老僧喝。○上堂次。兩堂首座相見。同時下喝。僧問師還有賓主也無。師曰賓主歷然。師召眾曰。要會臨濟賓主句。問取堂中二首座。○上堂。僧出作禮。師便喝。僧曰老和尚莫探頭好。師曰你道落在什麼處。僧便喝。又僧問如何是佛法大意。師便喝。僧作禮。師曰你道好喝也無。僧曰草賊大敗。師曰過在什麼處。僧曰再犯不容。<span class='note-inline'>(人天眼目有師便喝一句)</span>師曰。大眾要會臨濟賓主句。問取堂中二禪客。○師會下。有同學二人相問。一云離却中下二機。請兄道一句子。一云擬問則失。一云與麼則禮拜老兄去也。一云這賊。師聞。乃陞堂云。要會臨濟賓主句。問取堂中二禪客。便下座。○示眾云。參學之人。大須仔細。如賓主相見。便有言論往來。或應物現形。或全軆作用。或把機權喜怒。或現半身。或乘獅子。或乘象王如有真正學人。便喝。先拈出一個膠盆子。善知識。不辨是境。便上他境上。作模作樣。便被學人又喝。前人不肯放下。此是膏肓之病。不堪醫治。喚作賓看主。或是善知識。不拈出物。秖隨學人問處即奪。學人被奪。抵死不肯放。此是主看賓。或有學人。應一個清淨境。出知識前。知識辨得是境。把得拋向坑裏。學人言大好善知識。知識即云咄哉。不識好惡。學人便禮拜。此喚作主看主。或有學人。披枷帶鎖。出善知識前。知識更與安一重枷鎖。學人歡喜。彼此不辨。喚作賓看賓。大德。山僧所舉。皆是辨魔揀異。知其邪正。○示眾云。我有時先照後用。有時先用後照。有時照用同時。有時照用不同時。先照後用有人在。先用後照有法在。照用同時。驅耕夫之牛奪饑人之食。敲骨取髓。痛下針錐。照用不同時。有問有答。立賓立主。合水和泥。應機接物。若是過量人。向未舉已前。撩起便行猶較些子。○上堂。赤肉團上。有一無位真人。常從汝等面門出入。未證據者看看。時有僧出。問如何是無位真人。師下禪狀把住。云道道。其僧擬議。師托開云。無位真人。是甚麼乾屎橛。便皈方丈。<span class='note-inline'>(後雪峰聞。乃曰臨濟大似白拈賊)</span>咸通八年丁亥。<span class='note-inline'>(傳燈錄云咸通七年丙戌)</span>四月十日。將示寂。乃說傳法偈曰。沿流不止問如何。真炤無邊說似他。離相離名人不稟。吹毛用了急須磨。復謂眾曰。吾滅後。不得滅却吾正法眼藏。三聖出。曰爭敢滅却和尚正法眼藏。師曰已後有人問。爾向他道甚麼。聖便喝。師曰誰知吾正法眼藏。向這瞎驢邊滅却。言訖。端坐而逝<span class='note-inline'>(佛紀一八四九年)</span>。塔全身于府西北隅。<span class='corr'>諡</span>慧照禪師。塔曰澄靈。</p>
</div>
<div class='div-other'><a id='mulu223' /><p>○臨濟下第一世魏府興化存獎禪師。在三聖會裏。為首座。常曰我向南方行脚一遭拄杖頭不曾撥着一個會佛法底人。三聖聞得。問曰爾具個什麼眼。便恁麼道。師便喝。聖曰須是爾始得。後大覺聞舉。遂曰作麼生得風吹到大覺門裏來。師後到大覺為院主。一日覺喚院主。我聞爾道。向南方行脚一遭拄杖頭不曾撥著一個會佛法底。爾憑個甚麼道理。與麼道。師便喝。覺便打。師又喝。覺又打。師來日從法堂過。覺召院主。我直下疑爾昨日這兩喝。師又喝。覺又打。師再喝。覺又打。師曰某甲於三聖師兄處。學得個賓主句總被師兄折倒了也。願與某甲個安樂法門。覺曰這瞎漢來這裏納敗缺。脫下衲衣痛打一頓。師於言下。薦得臨濟先師於黃檗處喫棒底道理。師後開堂日。拈香曰。此一炷香本為三聖師兄。三聖於我太孤。本為大覺師兄。大覺於我太賒。不如供養臨濟先師。僧問四面八方來時如何。師曰打中間底。僧便禮拜。師曰昨日赴個村齋。中途遇一陣卒風暴雨。却向古廟裏躲避得過。禪師謂眾曰。我只聞前廊下也喝。後架裏也喝。諸子。汝莫盲喝亂喝。直饒喝得興化向半天裏住。却撲下來氣欲絕。待興化蘇息起來。向汝道未在何故。我未曾向紫羅帳裏撒真珠。與汝諸人。虛空裏亂喝。作甚麼。○師謂克賓維那曰汝不久為唱導之師。賓曰我不入這保社。師曰會了不入。不會了不入。曰總不與麼。師便打。曰克賓維那法戰不勝。罰錢五貫。設饡飯一堂。次日師自白椎曰。克賓維那法戰不勝。不得喫飯。即便出院。○示眾曰。若是作家戰將。便請單刀直入。更莫如何若何。有旻德禪師出。禮拜起便喝。師亦喝。德又喝。師亦喝。德禮拜歸眾。師曰適來若是別人。三十棒。一棒也較不得。何故。為他旻德。會一喝不作一喝用。○師見同叅來纔上法堂。師便喝。僧亦喝。師又喝。僧亦喝。師近前拈棒。僧又喝。師曰儞看這瞎漢猶作主在。僧擬議。師直打下法堂。侍者請問。適來那僧。有甚觸忤和尚。師曰他適來。也有權也有實也有照也有用。及乎我將手向伊面前橫兩橫。到這裏却去不得。似這般瞎漢。不打。更待何時僧禮拜。○後唐莊宗。車駕幸河北。回至魏府行宮。詔師問曰。朕收中原。獲得一寶。未曾有人酬價。師曰請陛下寶看。帝以兩手舒幞頭脚。師曰君王之寶誰敢酬價。莊宗大悅賜紫衣師號。師皆不受。乃賜馬。師乘馬。忽驚墜傷足。師喚院主。與我做個木拐子。主做了將來。師接得遶院行。問僧曰汝等還識老僧麼。曰爭得不識和尚。師曰[跳-兆+戾]脚法師說得行不得。又至法堂。令維那聲鍾集眾。師曰還識老僧麼。眾無對。師擲下拐子。端然而逝<span class='corr'>諡</span>廣濟大師。塔曰通寂</p>
</div>
<div class='div-other'><a id='mulu224' /><p>○臨濟下第二世汝州南院慧顒禪師。<span class='note-inline'>(亦曰寶應。)</span>上堂云。赤肉團上壁立千仞。時有僧。問赤肉團上壁立千仞。豈不是和尚道。師曰是。其僧乃掀禪牀。師曰這瞎驢。便棒。師問僧近離什麼處。曰襄州。師曰來作什麼。曰特來禮拜和尚。師曰恰遇寶應老不在。僧便喝。師曰向汝道不在。又喝作什麼。僧又喝。師乃棒之。其僧禮拜。師曰這棒本分汝打我。我且打汝三五棒。要此話大行。○思明和尚。未住西院時。到叅禮拜。後白曰。別無好物人事。從許州。買得一口江西剃刀來獻和尚。師曰汝從許州來。什麼處得江西剃刀。明把師手<span class='corr'>掐</span>一下。師曰侍者收取。明拂袖而去。師曰阿剌剌。○上堂曰。諸方只具啐啄同時眼。不具啐啄同時用。時有僧便問。如何是啐啄同時用。師曰作家不啐啄。啐啄同時失。僧曰此猶未是某甲問處。師曰汝問處又作麼生。僧曰失。師乃打之。其僧不肯。後於雲門會下聞別僧舉此語。方悟旨。却回參省。師<span class='corr'>已</span>圓寂。遂禮風穴。穴問汝當時問先師啐啄話。後來還有省處也無。僧曰已見個道理也。曰作麼生。僧曰某甲當時。在燈影裏行。照顧不著。穴云汝會也。</p>
</div>
<div class='div-other'><a id='mulu225' /><p>○臨濟下第三世汝州風穴延沼禪師。餘杭人也。姓劉氏。幼不茹葷。習儒典。應進士。一舉不遂。乃出家。依本州開元寺智恭。披削受具。習天台止觀。年二十五。謁鏡清。未臻堂奧。尋詣襄州華嚴院。遇守廓侍者。從南院來。師心奇之。因結為友。遂默悟三玄旨要。歎曰。臨濟用處如是耶。廓使更見南院。師叅南院。入門不禮拜。院曰入門須辨主。師曰端的請師分。院於左膝拍一拍。師便喝。院於右膝拍一拍。師又喝。院曰左邊一拍且置。右邊一拍作麼生。師曰瞎。院便拈棒。師曰莫盲枷瞎棒。奪打和尚。莫言不道。院擲下棒曰今日被黃面淅子鈍置一塲。<span class='note-inline'>(傳燈作上門羅織)</span>。師曰和尚。大似持鉢不得。乍道不饑。院曰闍黎曾到此間麼。師曰是何言歟。院曰老僧好好相借問。師曰也不得放過。便下叅眾了。却上堂頭禮謝。院曰闍黎曾見什麼人來。師曰在襄州華嚴。與廓侍者同夏。院曰親見作家來院問南方一棒作麼商量。師曰作奇特商量。師却問和尚。此間一棒作麼商量。院拈拄杖曰。棒下無生忍。臨機不見師。師於言下大徹玄旨。遂依止六年。○一日。南院請師曰。汝乘願力。來荷大法。非偶然也。問曰汝聞臨濟將終時語否。曰聞之。院曰臨濟曰。誰知吾正法眼藏向這瞎驢邊滅却。渠平生如獅子。見即殺人。及其將死。何故屈膝妥尾如此師對曰。密付將終全主即密。又問三聖如何亦無語乎。師對曰。親承入室之真子。不同門外之遊人。南院頷之。○後唐長興二年。師至汝水風穴寺。時寺已摧殘。惟草屋數椽。師入駐錫。日乞村落。夜燃松脂。單丁者七年。檀信乃為新之。遂成叢林。後晉天福二年。上元開法。○上堂。祖師心印。狀似鐵牛之機。去即印住。住即印破。秖如不去不住。印即是不印即是。還有人道得麼。時有盧陂長老。出問。學人有鐵牛之機。請師不印。師曰慣釣鯨鯢澄巨浸。卻憐蛙步[馬*展]泥沙。陂注思。師喝曰。長者何不進語。陂擬議。師便打一拂子曰。還記得話頭麼。陂擬開口。師又打一拂子。時有牧主曰。信知佛法與王法一般。師曰見什麼道理。主曰當斷不斷。反招其亂。師便下座。○上堂若立一塵。家國興盛。野老顰蹙。不立一塵。家國喪亡。野老安帖。於此明得。闍黎無分。全是老僧。於此不明。老僧卻是闍黎。闍黎與老僧。亦能悟卻天下人。亦能瞎卻天下人。欲識闍黎麼。右邊一拍曰這裏是。欲識老僧麼。左邊一拍曰這裏是。○示眾。先師曰。欲得親切。莫將問來問。會麼。問在答處。答在問處。雖然如是。有時問不在答處。答不在問處。汝若擬議。老僧在汝脚跟底。大凡參學眼目。直須臨機。大用現前。勿自拘於小節。設使言前薦得。猶為滯殼迷封句下精通。未免觸途狂見。應是向來。依他作解。明昧兩歧。與汝一切掃卻。直教個個如獅子兒。吒呀地。對眾證據。哮吼一聲。壁立千仞。誰敢正眼覷著。覷著即瞎卻渠眼○僧問如何是清淨法身。師曰金沙灘頭馬郎婦。僧問如何是佛。師曰杖林山下竹根鞭。<span class='note-inline'>(真淨文頌云。杖林山下竹根鞭水在深溪月在天。良馬不知何處去。阿難依舊世尊前。)</span>宋開寶六年八月旦日。登座說偈曰。道在乘時須濟物遠方來慕自騰騰。他年有叟情相似。日日香煙夜夜燈。至二十五日。跏趺而化。（佛紀二〇〇〇年）前一日。手書別檀越。閱世七十有八。坐五十有九夏。</p>
</div>
<div class='div-other'><a id='mulu226' /><p>○臨濟下第四世汝州首山省念禪師。萊州人也。姓狄氏。受業於本郡南禪寺。纔具尸羅徧游叢席。常密誦法華經。眾目為念法華也。晚於風穴會中。充知客。一日侍立次。穴乃垂涕告之曰。不幸臨濟之道。至吾將墜於地矣。師曰觀此一眾。豈無人耶。穴曰聰敏者多。見性者少。師曰如某者如何。穴曰吾雖望子之久。猶恐耽着此經。不能放下。師曰此亦可事。願聞其要。穴遂上堂。舉世尊以青蓮目顧視大眾。乃曰正當恁麼時。且道說個甚麼。若道不說而說。又是埋沒先聖。且道說個甚麼。師乃拂袖下去。穴擲下拄杖歸方丈。侍者隨後請益曰。念法華因甚不祗對和尚。穴曰念法華會也。次日。師與真園頭。同上問訊次。穴問真曰。作麼生是世尊不說說。真曰鵓鳩樹頭鳴。穴曰汝作許多癡福作麼何不體究言句。又問師曰。汝作麼生。師曰動容揚古路。不墮悄然機。穴謂真曰。汝何不看念法華下語。又一日。穴陞座。顧視大眾。師便下去。穴即歸方丈。○白兆楚和尚。至汝州宣化。風穴令師往傳語。纔相見提起坐具。便問展即是不展即是。兆曰自家看取。師便喝。兆曰我曾親近知識來。未嘗輒敢恁麼造次。師曰草賊大敗。兆曰來日若見風穴和尚待一一舉似。師曰一任一任。不得忘卻。師乃先回。舉似風穴。穴曰今日又被伱收下一員草賊。師曰好手不張名。兆次日纔到相見。便舉前話。穴曰非但昨日。今日和贓捉敗師於是名振四方。學者望風而靡。開法首山。○師示眾曰。識得拄杖子。行脚事畢。○嘗作綱宗偈曰。咄哉拙郎君。巧妙無人識。打破鳳林關。著靴水上立。咄哉巧女兒。攛梭不解織。看他鬪雞人。水牛也不識。背陰山子向陽多。南來北往意如何。若人問我西來意東海東面有新羅。淳化三年十二月四日午時。上堂說偈曰。今年六十七。老病隨緣且遣日。今年記卻來年事。來年記著今朝日。至四年月日。（佛紀二〇二〇年）無爽前期。上堂辭眾。仍說偈曰。諸子謾波波。過卻幾恒河。觀音指彌勒。文殊不柰何。良久曰。白銀世界金色身情與無情共一真。明暗盡時都不照。月輪午後示全身。日午後泊然示寂。闍維得五色舍利。塔于首山</p>
</div>
<div class='div-other'><a id='mulu227' /><p>○臨濟下第五世汾州太子院善昭禪師。太原俞氏子。剃髮受具。杖策游方。所至少留隨機叩發。歷叅知識七十一員。後到首山。問百丈卷席意旨如何。山曰龍袖拂開全體現曰師意如何。山曰象王行處絕狐蹤。師於言下大悟。拜而起曰。萬古碧潭空界月。再三撈摝始應知。有問者曰。見何道理便爾自肯。師曰正是我放身命處。淳化四年。首山歿西河道俗千餘人。遣僧契聰迎請。住持汾州太平寺太子院。師既至。宴坐一榻。足不越閫者三十年。天下道俗仰慕。不敢名。皆曰汾州。○龍德府尹李侯與師有舊。請師主承天。使者三至不赴。使者受罰。復至曰必得師俱往。不然有死而已。師曰老病業已不出山。偕往當先後之。何必俱耶。使者曰師諾則先後惟所擇。師乃令設饌俶裝。告眾曰。老僧去也。誰人隨得。一僧出曰。某甲隨得。師曰汝日行幾里。曰五十里。師曰汝隨我不得又一僧出曰。某甲日行七十里。師曰汝亦隨我不得。侍者出曰。某甲隨得。但和尚到處即到。師曰汝乃隨得老僧。復顧使者曰。吾先行矣。停箸而化。侍者即立化於側。閱世七十有八。坐五十六夏</p>
</div>
<div class='div-other'><a id='mulu228' /><p>○臨濟下第六世潭州石霜楚圓慈明禪師。出全州清湘李氏。少為書生。年二十二。依城南湘山隱靜寺得度。其母有賢行。使之遊方至汾湯。經二年。昭公未許入室。師詣昭。昭揣其志。必詬罵使令者。或毀詆諸方。及有所訓。皆流俗鄙事。師一夕訴曰。自至法席<span class='corr'>已</span>再夏。不蒙指示。但增世俗塵勞。念歲月飄忽。己事不明。失出家之利。語未卒。昭公熟視罵曰是惡知識。敢裨販我。怒舉杖逐之。師擬伸救。昭公掩其口。師大悟曰。乃知臨濟道出常情。服侍七年辭去。○永首座與師同辭汾湯。永未盡其妙。從師二十年。終不脫灑一夕圍鑪深夜。師以火筯敲炭曰。永首座。永首座。永咄曰野狐精。師乃指永曰。訝郎當漢。又恁麼去也。永乃豁然。○示眾。以拄杖擊禪牀一下云。大眾還會麼。不見道一擊忘所知。更不暇修治。諸方達道者。咸言上上機。香嚴恁麼悟去。分明悟得如來禪。祖師禪猶未夢見在。且道祖師禪有甚長處。若向言中取則。誤賺後人。直饒棒下承當。孤負先聖萬法本閑。惟人自鬧。所以。山僧居福嚴。只見福嚴境界。晏起早眠。有時雲生碧嶂。有時月落寒潭。音聲鳥飛鳴般若臺前。娑羅花香散祝融峯畔。把瘦笻坐盤陀石。與五湖衲子時話玄微。灰頭土面。住興化只見興化家風。迎來送去。門連城市。車馬駢填。漁唱瀟湘猿啼岳麓。絲竹歌謠時入耳。復與四海高人。日談禪道。歲月都忘。且道居深山。住城郭還有優劣也無。試道看。良久云。是處是慈氏。無門善財。○上堂。道吾<span class='note-inline'>(師所住院名)</span>打鼓。四大部洲同叅。拄杖橫也。挑括乾坤大地。鉢盂覆也。盖却恒沙世界。且問諸人。向甚麼處安身立命。若也知得。向北俱盧洲喫粥喫飯。若也不知。長連上喫粥喫飯。○示眾。一切聖賢。皆以無為法而有差別。前是按山。後是主山。那個是無為法。良久云。向下文長。付在來日。○師平生以事事無礙行心。凡聖所不能測。室中晏坐。橫刀水盆之上。旁置草鞋。使來叅扣者下語。無有契其機者。○寶元戊寅。李駙馬。<span class='note-inline'>(遵勗)</span>遣使邀師曰。海內法友。惟師與楊億<span class='note-inline'>(字大年)</span>耳。大年棄我而先。僕。年來頓覺衰落。忍死以一見公。仍以書抵潭帥。敦邀之。師惻然。與侍者舟而東下。舟中作偈曰。長江行不盡。帝里到何時。既得凉風便。休將艣棹施。至京師。與李公。會月餘。而李公果歿。臨終畫一圓相。又作偈獻師。世界無依。山河匪礙。大海微塵。須彌納芥。拈起幞頭。解下腰帶。若覔死生。問取皮袋。師曰如何是本來佛性。公曰今日熱如昨日。隨聲便問師。臨行一句作麼生。師曰本來無罣礙。隨處任方圓。公曰晚來倦甚。更不答話。師曰無佛處作佛。公於是。泊然而逝。仁宗皇帝尤留神空宗。聞李公之化。與師問答。嘉歎久之。師哭之慟。臨壙而別。有旨賜官舟南歸。中途謂侍者曰。我忽得風痺疾。視之口吻已喎斜。侍者以足頓地曰。當柰何。平生呵佛罵祖。今已爾。師曰無憂。為汝正之。以手整之如故。曰而今而後。不鈍置汝。遂以明年至興化正月初五日。（佛紀二〇六六年）沐浴辭眾。跏趺而逝。閱世五十有四。坐夏。三十有二。李公之子。銘志其行於興化。而藏全身。於石霜。○師初在汾陽。陽一日托以夢亡父母。命庫堂設酒肉為祀。祀畢。集眾僧令食。咸不聽。陽因獨自飲啖。眾曰酒肉僧。豈堪師法。盡散去。惟師與大愚六。七人存。陽翌日上堂云。許多閒神野鬼。秖消一盤酒肉斷送去了也。法華經云。此眾無枝葉。惟有諸真實。下座。</p>
</div>
<div class='div-other'><a id='mulu229' /><p>○臨濟下第七世袁州楊岐方會禪師。宜春冷氏子。少警敏。不事筆硯。及出家閱經典輒自神會。折節叅老宿。慈明自南源徙道吾石霜。師皆佐之。總院事。依之雖久。然未有省發。每咨叅。明曰庫司事繁。且去。他日又問。明曰監寺。異日兒孫徧天下在。何用忙為一日明適出。雨忽作。師偵之小徑。既見。遂搊住曰。這老漢。今日須與我說。不說打爾去明曰監寺知是般事便休。語未卒。師大悟。即拜於泥塗。問曰狹路相逢時如何。明曰爾且躲避。我要去那裏去。師歸。來日具威儀詣方丈禮謝。明呵曰。未在。慈明飯罷。恒山行禪者。問道多失所在。師闞其出未遠。即撾鼓集眾。慈明怒數曰。少叢林。暮而陞座。何從得此規繩乎。師曰汾陽乃晚叅也。一日明上堂。師出問。幽鳥語喃喃辭雲入亂峯時如何。明曰我行荒艸裏。汝又入深村。師曰官不容針。更借一問。明便喝。師曰好喝。明又喝。師亦喝。明連喝兩喝。師禮拜。明曰此事是個人。方能擔荷。師拂袖便行。○一日慈明問師。馬祖見讓師便悟去。且道迷在甚麼處。師曰要悟即易。要迷即難。<span class='note-inline'>(圓悟勤頌云。要悟即易要迷即難。絲毫透不盡。咫尺隔千山說食終不飽。著衣方免寒。憶昔五臺曾有語。前三三與後三三。)</span>問如何是佛。師曰三脚驢子弄蹄行。曰莫秖這便是麼。師曰湖南長老。○師室中問僧。栗棘蓬爾作麼生吞。金剛圈爾作麼生透。○一日七人新到師問陣勢既圓。作家戰將。何不出陣。與楊岐相見。僧以坐具便打。師曰作家。僧又打。師曰一坐具。兩坐具又作麼生。僧擬議。師背面立。僧又打。師曰爾道。楊岐話頭落在甚麼處。僧指面前曰在這裏。師曰三十年後。遇明眼人。不得錯舉好。且坐喫茶。○師於皇祐改元示寂。（佛紀二〇七六年）塔於雲盖。<span class='note-inline'>(洪覺範曰。臨濟七傳而得石霜圓。圓之子一為黃龍南。一為楊岐會。南之設施。如坐四達之街。聚珍怪百物而鬻之。遺簪墮珥隨所探焉。駸駸末流。冒其氏者。未可一二數也會乃如玉人之治璠璵。珷砆廢矣。故其子孫皆光明照人。克世其家。盖碧落碑無贗本也。)</span></p>
</div>
<div class='div-other'><a id='mulu230' /><p>○臨濟下第八世舒州白雲守端禪師。衡陽葛氏子。幼事翰墨。冠。依茶陵郁禪師披削往叅楊岐。岐一日。忽聞受業師為誰。師曰茶陵郁和尚。岐曰吾聞伊過橋遭攧有省。作偈甚奇。能記否。師誦曰。我有明珠一顆。久被塵勞關鎻。今朝塵盡光生。照破山河萬朵。岐笑而趨起。師愕然。通夕不寐。黎明咨詢之。適歲暮。岐曰汝見昨日打敺儺者麼。曰見。岐曰汝一籌不及渠。師復駭曰。何謂也。岐曰渠愛人笑。汝怕人笑。師大悟。○示眾。若端的得一回汗出來。也向一莖草上。便現瓊樓玉殿。若未端的得一回汗出。縱有玉殿瓊樓却被一莖草盖却。且道作麼生得汗出去。良久云。自有一雙竆相手。不曾容易舞三臺○僧問智不到處。切忌道著。道著時如何。師曰風吹日炙。曰恁麼則無處容身去也。師曰碓擣磨磨。曰官不容針。私通車馬。師曰可貴可賤。僧彈指一下。師曰恰是僧吐舌。師曰家貧猶自可。路貧愁殺人。僧呵呵大笑。師曰放過一著。</p>
</div>
<div class='div-other'><a id='mulu231' /><p>○臨濟下第九世蘄州五祖法演禪師。綿州鄧氏子。年三十五。始棄家祝髮受具。往成都習惟識百法論。因聞菩薩入見道時。智與理冥。境與神會。不分能證所證。西天外道嘗難比丘曰。既不分能證所證。却以何為證。無能對者。外道貶之。令不鳴鍾鼓及披袈裟。唐三藏玄奘法師至彼。救此義。曰如人飲水冷煖自知。乃通其難。師曰冷煖則可知矣。如何是自知底事。遂往質本講曰不知自知之理如何。講師莫䟽其問。但誘曰汝欲明此。當往南方。扣傳佛心宗者。師即負笈出關。所見尊宿。無不以此咨决。所疑終不破。洎謁圓照。本禪師。古今因緣會盡。惟不會僧問興化四面八方來時如何。化云打中間底。僧作禮。化云我昨日赴個村齋。中途遇一陣卒風暴雨。却向古廟裏避得過。請益於本。本云。此是臨濟下因緣。須是問他家兒孫始得。師遂謁浮山遠禪師。請益前話。遠云我有個比喻說似爾。爾一似個三家村裏賣柴漢子。把個匾擔。向十字街頭立地。問人中書堂今日商量什麼事。師默計云。若如此大故未在。遠一日語師曰。吾老矣。恐虛度子光陰可往依白雲。此老雖後生。吾未識面。但見其頌臨濟三頓棒話。有過人處。必能了子大事。<span class='note-inline'>(臨濟三度問黃檗佛法的的大意三度被打話。具見臨濟章。白雲端頌云。一拳拳倒黃鶴樓。一踢踢翻鸚鵡洲。有意氣時忝意氣。不風流處也風流。)</span>師澘然禮辭。至白雲。遂舉僧問南泉摩尼珠話請問。雲叱之。師領悟。獻投機偈曰。山前一片閒田地。叉手叮嚀問祖翁。幾度賣來還自買。為憐松竹引清風。雲特印可。令掌磨事。一日。有僧見磨轉。遽指以問師曰。此神通耶。法爾耶。師褰衣旋磨一匝。僧無語。未幾雲至。語師曰。有數禪客自廬山來。皆有悟入處。教伊說亦說得有來由。舉因緣問伊亦明得。教伊下語亦下得。祗是未在。師於是大疑。私自計曰。既悟了說亦說得。明亦明得。如何未在。遂叅究累日。忽然省悟。從前寶惜。一時放下。走見白雲。雲為手舞足蹈。師亦一笑而已。師後曰吾因<span class='corr'>兹</span>出一身白汗。便明得下載清風。雲一日示眾曰。古人道。如鏡鑄像。像成後鏡在甚麼處。眾下語不契。舉以問師。師近前問訊曰。也不較多。雲笑曰。須是道者始得。乃命分座。開示方來。○問如何是臨濟下事。師曰五逆聞雷。曰如何是雲門下事。師曰紅旗閃爍。曰如何是曹洞下事。師曰馳書不到家。曰如何是溈仰下事。師曰斷碑橫古路。僧禮拜。師曰何不問法眼下事。曰留與和尚。師曰巡人犯夜。○問如何是佛。師曰露胸跣足。曰如何是法。師曰大赦不放。曰如何是僧。師曰釣魚船上謝三郎。<span class='note-inline'>(徑山宗杲云。此三轉語。一轉具三玄三要四科揀四賓主。洞山五位。雲門三句百千法門。無量妙義。若人揀得。許你具一隻眼。)</span>圓悟一日請益。臨濟四賓主怎生。師曰也祗是個程限。是什麼閑事又云我這裏却似馬前相撲。倒便休。○師謂圓悟。爾也儘好。只是有些病。悟再三請問不知某有甚麼病。師云只是禪忒多。悟云本為叅禪。因甚麼却嫌人說禪。師云只似尋常說話時多少好。時有僧便問。因甚嫌人說禪。師云惡情悰○三佛。<span class='note-inline'>(佛果克勤佛鑑慧懃佛眼清遠)</span>一日相謂曰。老和尚。秪是乾爆爆地往往說心說性不得。因請益。佛身無為。不墮諸數。師曰譬如清淨摩尼寶珠。映於五色。五色是數。摩尼是佛身。圓悟。<span class='note-inline'>(佛果禪師)</span>謂二老曰。他大段會說。我輩說時。費多少工夫。他秪一兩句。分明是個老太蟲。師聞之。乃曰。若說心說性。便是惡口。又曰猫有歃血之功。虎有起屍之德。所謂驅耕夫之牛。奪饑人之食。若不如是。盡是弄泥團漠。○三佛侍師於一亭上夜話。及歸。燈已滅。師於暗中曰。各人下一轉語。佛鑑曰彩鳳舞丹霄。佛眼曰鐵虵橫古路。佛果曰看脚下。師曰滅吾宗者克勤耳。○開聖覺初叅長蘆夫鐵。久無所得。聞師法道。徑造席下。一日室中問云。釋迦彌勒猶是他奴且道他是阿誰。覺云。鬍張三黑李四。師然其言。時圓悟和尚為座元。師舉此語似之。悟云好則好。恐未實。不可放過。更於言下搜看。次日入室。垂問如前。覺云。昨日向和尚道了。師云道甚麼。覺云鬍張三黑李四。師云不是不是。覺云和尚為甚昨日道是。師云昨日是今日不是。覺於言下大悟。覺後出世住開聖。見蘆法席大盛。乃嗣夫。不原所得。拈香時忽覺胷前如搗。遂於痛處。發癰成竅。以乳香作餅塞之。久而不愈。竟卒。○示眾。佛祖生冤家。悟道染泥土。無為無事人。聲色如聾瞽。且道如何即是。恁麼也不得。不恁麼也不得。恁麼不恁麼總不得。忽有個出來道。恁麼也得。不恁麼也得。恁麼不恁麼總得秪向伊道。我也知爾向鬼窟裏作活計。○小叅。舉陸亘大夫問南泉。弟子家中有一片石也曾坐。也曾臥。擬鐫作佛得麼。泉云得。陸曰莫不得麼。泉云不得。大眾。夫為善知識。須明擇。為甚麼他人道得也道得。他人道不得也道不得。還知南泉落處麼。白雲不惜眉毛。與汝注破。得又是誰道來。不得又是誰道來。汝若更不會。老僧今夜為汝作個樣子乃舉手云。將三界二十八天。作個佛頭。金輪水際作個佛脚。四大洲作個佛身。雖然作此佛兒子了。汝諸人又在那裏。安身立命。大眾還會也未。老僧作第二個樣子去也將東弗於逮<span class='note-inline'>(此下並四洲名)</span>作一個佛。南贍部洲作一個佛。西瞿耶尼作一個佛。北鬱單越作一個佛。草木叢林是佛。蠢動含靈是佛。既恁麼。又喚甚麼作眾生。還會也未。不如東弗於逮還他東弗於逮。南贍部洲還他南贍部洲。西瞿耶尼還他西瞿耶尼。北鬱單越還他化鬱單越。草木叢林還他草木叢林。蠢動含靈還他蠢動含靈。所以道。是法住法位。世間相常住。既恁麼。汝又喚甚麼作佛。還會麼。忽有個漢出來道。白雲休寐語。大眾記取這一轉○示眾。將四大海水為一枚硯。須彌山作一管筆。有人向虛空裏。寫祖師西來意五字太平。<span class='note-inline'>(太平師自謂也)</span>下座。大展坐具。禮拜為師。若寫不得。佛法無靈驗。有麼有麼。便下座。大眾散。師高聲云。侍者。侍者應諾。師曰收取坐具。復問侍者云。收得坐具麼。侍者提起坐具師曰我早知汝恁麼也。○上堂。說佛說法。拈搥竪拂。白雲萬里。德山入門便棒。臨濟入門便喝。白雲萬里。然後恁麼也不得。不恁麼也不得。恁麼不恁麼總不得也。則白雲萬里。或有個漢出來道。長老。爾恁麼道也。則曰白雲萬里。這個說話。喚作矮子看戲。隨人上下。三十年後。一好笑。且道。笑個什麼。笑白雲萬里。○上堂。汝等諸人。見老和尚鼓動脣吻。竪起拂子。便作勝解。及乎山禽聚集。牛動尾巴。將作等閒。殊不知簷聲不斷前旬雨。電影還連後夜雷。○上堂。山僧昨日入城。見一棚傀儡。不免近前看。或見端嚴奇特。或見醜陋不堪。動轉行坐。青黃赤白。一一見了。仔細看時。元來青布幔裏有人山僧忍俊不禁。乃問長史高姓。<span class='note-inline'>(長史即弄傀儡之人)</span>他道。老和尚看便了。問什麼姓。大眾被他一問直得無言可對。無理可伸。還有人為山僧道得麼。昨日那裏落節。今日這裏拔本。○示眾云。吾本來<span class='corr'>兹</span>土。傳法救迷情。一花開五葉。結果自然成。達磨大師。信脚來信口道。後代兒孫。多成計較。要會開花結果處麼。鄭州梨青州棗。萬物無過出處好。○示眾云。真如凡聖。皆是夢言。佛及眾生。並為增語。<span class='note-inline'>(引盤山禪師語)</span>或有人出來道。盤山老。聻。但向伊道。不因紫陌花開早。爭得黃鶯下柳條。若更問五祖老。聻。自云諾。惺惺着。○師云。三乘人出三界獄小果。必藉方便。如穴地穿壁。及自天窓中出。惟得道菩薩從初入地獄。先與獄子不相疑。一切如常。一日寄信去。覔得酒肉與獄子喫。至大醉。取獄子衣服行纏。結束自身。却將自己破衣服與獄子。移枷在獄子項上坐在牢裏。却自手捉獄子藤條。公然從大門出去。叅禪人須是恁麼始得。○師云我這裏禪。似個什麼。如人家會作賊。有一兒子一日云。我爺老後。我却如何養家。須學個事業始得。遂白其爺。爺云。好得。一夜引至巨室。穿窬入宅。開櫃。乃教兒子入其中取衣帛。兒纔入櫃。爺便閉却。復鎻了。故於廳上扣打。令其家驚覺。乃先尋穿窬而去。其家人即時起來。點火燭之。知有賊。但已去了。其賊兒在櫃中。私自語曰。我爺何故如此。正悶悶中。却得一計。作鼠聲。其家遣婢。點燈開櫃。櫃纔開了。賊兒聳身。吹滅燈。推倒婢。走出。其家人趕至中路。賊兒忽見一井。乃推巨石投井中。其人却於井中覔賊。兒直走歸家。問爺。爺云爾休說。爾怎生得出。兒具說上件意。爺云爾恁麼。儘做得。○師垂語曰。譬如水牯牛過窓欞。頭角四蹄都過了。因甚尾巴過不得。<span class='note-inline'>(高峰妙頌云。等閑放出這牛兒。頭角分明舉似誰。若向尾巴尖上會。新羅鷂子過多時。)</span>師一日持<span class='corr'>錫</span>遶廊曰。莫有屬牛人問命麼眾皆無語。師乃曰孫臏今日開鋪。更無一人垂顧。可憐三尺龍鬚。喚作尋常破布。○師常展手問僧曰。如何喚作手。○師室中常問僧。倩女離魂。那個是真的。○崇寧三年六月二十五日。上堂辭眾曰。趙州和尚有末後句。爾作麼生會。試出來道看。若會得去。不妨自在快濶。如或未然。這好事作麼說。良久曰。說即說了也。秪是諸人不知。要會麼。富嫌千口少。貧恨一身多。珍重。時山門有土木之役。師躬往督之。誡曰。汝等好作息。吾不復來矣。歸方丈。淨髮澡浴。旦日吉祥而逝。（佛紀二一三一年）年八十餘。先是五祖（弘忍）遺記曰。吾滅後可留真身。吾手啟而舉。吾再出矣。師住山時。塑手。泥淶中裂。相去容匕。眾咸異之。師嘗拜塔。以手指云。當時與麼全身去。今日重來記得無。復云以何為驗。以此為驗。遂作禮。及將亡之夕。山摧石隕。四十里內巖谷震吼。闍維。設利如雨。塔於東山之南。</p>
</div>
<div class='div-other'><a id='mulu232' /><p>○臨濟下第十世成都府昭覺寺克勤佛果禪師。彭州駱氏子。世宗儒。師兒時。日記千言偶遊妙寂寺。見佛書。三復悵然。如獲舊物。曰予殆過去沙門也。即去家。依自省祝髮。從文照通講說又從敏行受楞嚴。俄得病濱死。歎曰。諸佛涅槃正路不在文句中。吾欲以聲求色見。宜其無以死也。遂棄去。至真覺勝禪師之席。勝方創臂出血。指示師曰。此曹溪一滴也。師瞿然良久曰。道固如是乎。即徒步出蜀。遍叅諸方。最後見五祖。盡其機用祖皆不諾。乃謂祖強移換人。出不遜語。忿然而去。祖曰待爾著一頓熱病打時。方思量我在。師到金山。染傷寒困極。以平日見處試之。無得力者。追繹五祖之言。乃自誓曰。我病稍間。即歸五祖。病痊尋歸。祖一見而喜令即叅堂。便入侍者寮。方半月。會部使者觧印還蜀。詣祖問道。祖曰提刑少年。曾讀小艷詩否。有兩句頗相近。頻呼小玉元無事。秪要檀郎認得聲。提刑應喏喏。祖曰且仔細。師適歸侍立次。問曰聞和尚舉小艷詩。提刑會否。祖曰他秪認得聲。師曰秪要檀郎認得聲。他既認得聲。為什麼却不是。祖曰如何是祖師西來意。庭前柏樹子。聻。師忽有省。遽出。見鷄飛上闌干。鼓翅而鳴。復自謂曰。此豈不是聲。遂袖香入室。通所得。呈偈曰。金鴨香銷錦繡幃。笙歌叢裏醉扶歸。少年一段風流事。秪許佳人獨自知。祖曰佛祖大事。非小根劣品所能造詣。吾助汝喜。祖徧謂山中耆舊曰。我侍者叅得禪也。由此所至。推為上首○僧問如何是初日分以恒河等身布施。<span class='note-inline'>(僧問初中後日分以恒河沙等身布施者。即金剛經語也。)</span>師曰大海若不納。百川應倒流。曰如何是中日分以恒河沙等身布施。師曰現成公案。曰如何是後日分以恒河沙等身布施。師曰盡未來際一時收。○僧問。最初威音王佛。末後樓至佛。未審威音叅見什麼人。師曰叅見無面目底。僧云只如無面目人。復見阿誰。師云狂狗趁塊。僧云爭柰拄杖子在學人手裏。師云爾試用看僧云。到這裡。直得無言可說。無理可伸。師云只得七成。僧云。可謂師承不立。遞代相傳師云。一刀截斷。僧云。既然如是。和尚何用更覔白雲。師云。爾道威音樓至佛。即今在什麼處。僧云。一串穿却。師云。頂[寧*頁]上更添一隻眼始得。○祈雨上堂。僧問。萬里不掛片雲時如何。師曰老僧也怪伊。曰青天也須喫棒又作麼生。師曰。行遣早遲也。曰過在什麼處。師曰彼此住山人。更不重註破。曰好雨下時却不下。不天晴處却天晴。師曰。適來爾向什麼處去來。曰乍捲乍舒去也。師曰脚跟下更與一棒。直得雨似盆傾。曰總不與麼時如何。師曰捩轉鼻孔。曰忽然應時應節又作麼生。師曰。山前禾麥熟。盡唱太平歌。○示眾云通身是眼見不到。通身是耳聞不及。通身是口說不著。通身是心鑑不出。通身即且置或若無眼作麼生見。無耳作麼生聞。無口作麼生說。無心作麼生鑑。若向這裏。撥得一線路。便與古佛同叅。且道叅甚麼人。○示吳教授。祖佛以神道設教。惟務明心達本。况人人具足。各各圓成。但以迷妄。背此本心。流轉諸趣。枉受輪廻。而其根本。初無增減。諸佛以為一大事因緣而出。盖為此也。祖師以單傳密印而來。亦以此也。若是宿昔。韞大根利智。便能於脚跟直下承當。不從他得。了然自悟。廓徹靈明。廣大虛寂。從無始來。亦未曾間斷。清淨無為妙圓真心。不為諸塵作對。不與萬法為侶。常如十日並照。離見超情截却生死浮幻。如金剛王。堅固不動。乃謂之即心即佛。更不外求。惟了自性。頓時與佛祖契合。到無疑之地。把得住。作得主。可不是徑截大解脫耶。探究此事。要透生死。豈是小緣。應當猛利。誠志信重。如救頭然。始有少分相應。多見叅問之士。世智聦明。只圖資談柄廣聲譽。以為高上趣向。務以勝人。但增益我見。如以油救火。其燄益熾。直到臘月三十日<span class='note-inline'>(此謂死日)</span>。茫然謬亂。殊不得纖毫力。良由最初已無正因。所以末後勞而無功。是故。古德。教人叅涅槃堂裏禪。誠有旨也。生死之際。處之良不易。惟大達超證之士。奮利根勇猛。一徑截斷。則無難。然此段雖由自己根力。亦假方便。於常時些小境界中。轉得行。打得徹。不存解。不立見。凜然全軆現成。踐履將去。養得純熟。到緣謝之時。自然無怖畏。只。有清虛瑩徹。無一法可當情。如懸崖撒手。棄捨得無留戀。一念萬年。萬年一念。覔生了不可得。豈有死也。是故。古德。坐脫立亡。行化倒蛻。能得勇健。皆是平昔淘汰得淨潔。香林四十年得成一片。湧泉四十年尚有走作。石霜勸人。休去歇去。古廟裏香爐去。永嘉云。體即無生。了本無速。業業兢兢。念<span class='corr'>兹</span>在<span class='corr'>兹</span>。方得無碍自在。既捨生之後。得意生身。<span class='note-inline'>(隨意而生曰意生身)</span>隨自意趣後報。悉以理遣。不由業牽。所謂透脫生死耶。○示尼修道者云。究竟佛亦不立。喚甚麼作眾生。菩提亦不立。喚甚麼作煩惱。翛然永脫。應時納祜。欲得親切。第一不用求。求而得之。已落解會。休歇到一念不生處。即是透脫。不墮情塵。不居意想。逈然超絕。則徧界不藏。物物頭頭渾成大用。一一皆從自己胷襟流出。古人謂之運出自己家財。一得永得。受用無窮。似大死人。已絕氣息。到本分地上。大休大歇。口鼻眼耳。初無相知。手足項背。各不相到。然後向寒灰死火上。頭頭上明。枯木朽株間。物物斯照。○示蔣待制云。若具大根器。不必看古人言句公案。但只從朝起。正却念。靜却心。凡所指呼作為。一番更提起審詳看。從何處起。是個甚物。作為得如許多。當塵緣中一透。一切諸緣靡不皆是。何待撥剔。即此便可超宗越格。法華經云。佛子住此地。即時佛受用。經行及坐臥。常在於其中。○解制小叅。師云。收因結果。慎末護初。一段因緣。此時周備。聖賢窠窟生死根株。一鎚擊碎。一刀截斷。若是通方作者。舉著知歸。後進初機如何湊泊。秪如生佛未分。空刼已前。威音王那邊。還有結制解制也無。雖然到這裏。直饒千聖出頭來。也須目瞪口呿。那邊即且置。只如今燈燭交光。坐立儼然。高者是天。厚者是地。山是山水是水。有是有無是無。長是長短是短。正當恁麼時。與威音王已前空刦那畔。是同是別若向個裏。倜儻分明。目前無法。胸中無心。上不見諸聖。下不見諸凡夫。外不見一切境界。內不見眼耳鼻舌身意。便能通同一切。說甚麼結制解制。一鎚擊碎聖賢窠窟。一刀截斷生死根株。設使臨濟德山。文殊普賢。乃至無量無邊。具大解脫。有大威神。無數河沙。浩浩地來。不消一揑。且憑個什麼。若不藍田射石虎。幾乎誤殺李將軍。○示眾。天堂地獄。草芥人畜。六類四生。纖洪近遠。無不皆真。但為未徹根源底。居常生心動念。皆在塵勞業識中流轉。未曾回光返照。所以枉受輪迴。不得受用。○示眾。直下。如懸崖撒手放身捨命。捨却見聞覺知。捨却菩提涅槃真如解脫。若淨若穢一時捨却。令教淨躶躶赤灑灑。自然一聞千悟。從此直下承當。却來反觀佛祖用處。與自己無二無別。乃至閙市之中。四民浩浩。經商貿易。以至於風鳴鳥噪。皆與自己無別。然後佛與眾生為一。煩惱與菩提為一。心與境為一。明與暗為一。是與非為一。乃至千差萬別悉皆為一。方可攪長河為酥酪。變大地作黃金。都盧渾成一片。而一亦不立。然後行是行。坐是坐。著衣是著衣。喫飯是喫飯。如明鏡當臺。胡來胡現。漢來漢現。初不作計較。而隨處現成。○示眾世尊三昧。<span class='note-inline'>(三昧譯云正定或云正受)</span>迦葉不知。迦葉三昧。阿難不知。阿難三昧。商那和修不知。商那和修三昧。優波毱多不知。既是各各不知。何故却相傳授。到這裏。不妨誵訛處直是誵訛。綿密處直是綿密。○師云。父母未生已前。淨躶躶赤灑灑。不立一絲毫。及乎投胎既生之後亦淨躶躶赤灑灑。不立一絲毫。然生於世。墮在四大五蘊中。多是情生翳障。以身為礙迷却自心。若是明眼人。明了四大空寂。五陰本虛。知四大五陰中。有個輝騰今古。迥絕知見底一段事。若能返照。無第二人。脚跟下淨躶躶赤灑灑。六根門頭亦淨躶躶赤灑灑乃至山河大地窮虛空界盡無邊香水海亦淨躶躶赤灑灑。恁麼說話。莫是撥有皈無麼且喜沒交涉。若撥有皈無。杳杳冥冥。墮在豁達空。撥無因果處。則永刧出他地獄三塗因果不得。若真實徹澄。到真淨明妙實際理地。則四聖六凡。三世諸佛。天下祖師。有情無情。悉於是中流出顯現。所以孚上座問鼓山晏國師道。父母未生前。鼻孔在什麼處。山云即今生也在什麼處。孚上座不肯云。爾問我來。山如前問。孚但搖扇。大凡叅請。叅湏實叅。見湏實見。用湏實用。父母未生前。鼻孔在什麼處。孚上座只搖扇。莫是弄精魂麼須知有奇特事始得。只如文殊初生。見十吉祥異相。須菩提初生。室現空相。善財初生湧出萬寶藏。皆在此一大寶光中。淨躶躶赤灑灑流出。若只在杳杳冥冥。墮在空空寂寂。豈有如是奇特。所以古人。於生處見大奇特。如世尊分手。指於天地。自云天上天下。唯我獨尊。若逢雲門大師。尚不以為奇特。直行衲僧正令。後來老宿云。雲門。知恩方解報恩既知了。方以衲僧本分事。向逆順境界中行。且道還當得麼。若是平展商量。則有向上事。若據衲僧本分事上。不直半文錢。何故。自家通霄路。○紹興五年八月己酉。示微恙趺坐書偈遺眾。投筆而逝。（佛紀二一六二年）茶毘。舌齒不壞。設利五色無數。塔于昭覺寺之側。</p>
</div>
<div class='div-other'><a id='mulu233' /><p>○臨濟下第十一世平江府虎丘紹隆禪師。初謁長蘆信禪師。得其大略。有傳圓悟<span class='note-inline'>(即克勤禪師也)</span>語至者。師讀之歎曰。想酢生液。雖未澆腸沃胃。要且使人慶快。第恨未聆警欬耳。遂由寶峯依湛堂。客黃龍。扣死心禪師。次謁圓悟。一日入堂。悟問曰。見見之時。見非是見。見猶離見。見不能及。舉拳曰。還見麼。師曰見。悟曰頭上安頭。師聞。脫然契證。悟叱曰。見個甚麼。師曰竹密不妨流水過。悟肯之。尋俾掌藏教。有問悟曰。隆藏主柔易若此。何能為哉。悟曰瞌睡虎耳</p>
</div>
<div class='div-other'><a id='mulu234' /><p>○臨濟下第十二世慶元天童應庵曇華禪師。蘄之黃梅江氏子。年十七。投邑之東禪出家。十八為大僧。首叅隨州遂禪師。染指法味。徧歷江湖。所至與諸老宿激揚。無不投契後上雲居。謁圓悟勤老人。一見拊勞。痛與提策。迨勤入蜀。命師往依彰教隆和尚於宣□及。隆移虎丘。師為先馳。未至半載。通徹大法。頓悟圓悟為人處。機關深固。運用恢廓。言句超越。道洽叢林。○師住歸宗。時大慧杲在梅陽。有僧傳師垂示語句。杲見之。極口稱歎。後以偈寄師云。坐斷金輪第一峯。千妖百怪盡潛踪。年來又得真消息。報道楊岐正脉通。其望重如此。○隆興改元六月十三日。師臨示寂。猶挂入室牌。鉗錘大眾。至夜分。區處院事。纖悉不遺。門人以辭世偈為請。師曰吾常笑諸方所為。豈自為之耶。奄然趺坐而逝（佛紀二一九〇年）塔全身於天童太白峯。</p>
</div>
<div class='div-other'><a id='mulu235' /><p>○臨濟下第十三世慶元天童密庵咸傑禪師。閩之福州人。族姓鄭。母夢廬山老僧入舍而生。自幼頴悟。出家後。究心禪理。不憚遊行。徧叅知識。後謁應庵華和尚於衢之明果華。孤硬難入。屢遭訶。一日。華問。如何是正法眼。師遽答曰。破沙盆。華頷之。未幾辭回省親。華送以偈曰。大徹投機句。當陽廓正門。相從今四載。徵詰洞無痕。雖未付鉢袋。氣宇吞乾坤。卻把正法眼。喚作破沙盆。此行將省覲。切忌便垛根。吾有末後句。待歸要汝遵。○師晚年。退居天童之太白峯。鉗錘訓誨。學者雲集。後無疾坐逝。門人建塔於山之中峯。</p>
</div>
<div class='div-other'><a id='mulu236' /><p>○臨濟下第十四世夔州臥龍破庵祖先禪師。蜀之廣安王氏子。從羅漢院德祥出家。出峽依澧州德山涓公。祝髮受具。徧叩諸方。叅密庵傑和尚。傑即命師典客。一日傑對旁僧舉不是風動不是幡動話。師聞豁然大悟。次日傑遇師於寮前。謂師曰總不得作伎倆。試露箇消息來。師應聲曰。方丈裏有客。傑呵呵大笑。○傑遷蔣山。師侍行。親炙凡五載。盡得旨要。辭還蜀。傑送以偈曰。萬里南來川藞苴。奔流度刃叩玄關。頂門[翟*欠]瞎金剛眼。去住還同珠走盤。○嘉定四年六月九日。師將示寂。作手書別交游。復書偈曰。末後一句。已成忉怛。寫出人前。千錯萬錯。書訖。端坐而逝。（佛紀二二三八年）時客寓徑山。遺命散骨林間。住持石橋。建塔於別峯之右。壽七十六。臘四十九。</p>
</div>
<div class='div-other'><a id='mulu237' /><p>○臨濟下第十五世臨安徑山無準師範禪師。生於蜀之梓潼雍氏。九歲出家。長遊成都坐夏。請益坐禪之法於老宿堯首座。堯首座曰。禪是何物。坐底是誰。師晝夜體究。一日如廁。提前話有省。明年。往謁佛照光於育王。光問曰。何處人。師曰劒州。光曰帶得劍來麼。師隨聲便喝。光笑曰。這烏頭子。也亂做。貧甚無貲剃髮。人皆以烏頭子呼之。久之復至靈隱。時破庵居第一座。同游石筍庵。庵之道者請益曰。胡孫子捉不住。願垂開示。先曰用捉他作麼。如風吹水。自然成紋。師侍傍有省。○師奉朝命。主徑山二十年。大闡宗風為東南法席第一。○淳祐戊申秋。師築室明月池上。榜曰退耕。明年三月十五日。集兩序區畫後事。親書遺表。言笑如平時。其徒以遺偈為請。乃執筆疾書曰。來時空索索。去也赤條條。更要問端的。天台有石橋。移頃而逝。（佛紀二二七六年）停龕二七日。上遣中使。降香賜幣。奉全身塟於正續之側<span class='note-inline'>(師曾於徑山。築室。接待雲水。額曰萬年正續。)</span>塔曰圓照。</p>
</div>
<div class='div-other'><a id='mulu238' /><p>○臨濟下第十六世袁州仰山雪巖祖欽禪師。婺州人<span class='note-inline'>(或云閩之。漳州人)</span>初叅天目禮。令看臨濟三頓棒話。一日纔上蒲團。忽覺有省。後叅無準範和尚於徑山。因鑄鍾。令着語。師呈偈曰通身只是一張口。百煉爐中輥出來。斷送夕陽歸去後。又催明月上樓臺。準即俾居侍司每遇入室。舉起衲僧巴鼻佛祖爪牙更無下口處。經十年偶佛殿前行。擡眸見一枝古柏觸著向來所得境界。和底一時颺下。方始見無準老人立地處。後舉示人曰。正好與三十拄杖。○師住袁州仰山。世稱法窟第一。咸淳己巳。元帝賜賚尊禮。○至元丁亥。寄竹篦麈拂及綠水青山一同授記與高峰原妙。以讚示曰。上大今已無人。雪巖可知禮也。虛名塞破乾坤。分付原妙侍者。</p>
</div>
<div class='div-other'><a id='mulu239' /><p>○臨濟下第十七世湖州道塲及庵宗信禪師<span class='note-inline'>(無機緣語句)</span></p>
</div>
<div class='div-other'><a id='mulu240' /><p>○臨濟下第十八世湖州福源天湖石屋清珙禪師。蘇州常熟人。族姓溫。首叅高峯。示萬法歸一話。<span class='note-inline'>(萬法歸一一歸何處)</span>服勤三年。無所發明。因至建陽庵。叅信和尚<span class='note-inline'>(及庵宗信)</span>問何來。師曰天目信曰有何指示。師曰叅萬法歸一話。信曰汝作麼生會。師無語。信曰此是死句。什麼害熱病底。教汝與麼。師拜求指的。信曰有佛處不得住。無佛處急走過。意旨如何。師不契信曰這也是死句。師不覺悚栗汗下。一日入室。信再理前話。師曰上馬見路。信呵曰汝在此幾多時。猶作這個見解。師發憤而去。中途忽舉首見風亭。豁然有省。遂返。語信曰某甲今日會得活句也。信曰汝作麼生會。師曰清明時節雨初晴。黃鶯枝上語分明。庵頷之。後辭去。信門送之曰。他日與汝同龕。○廣教府。馳檄請住當湖福源。師堅臥不起。往返至再。師勉就入院。上堂。把住也鋒鋩不露。放行也十字縱橫。水雲深處相逢。卻在千峰頂上。千峰頂上相逢。卻在水雲深處。今朝福源寺裏。開堂演法。昨日天湖庵畔。墾土耕烟。所以道。法無定相。遇緣即宗。可傳真寂之風。仰助無為之化。正與麼時如何。拈拄杖卓一下。九萬里鵰纔展翼。十千年鶴便翱翔。○上堂。一身清淨則多身清淨。一世界清淨則多世界清淨。東司頭臭氣。佛殿裏蓬塵。且道從什麼處得來。以手掩鼻曰。又是一點也。○上堂。所聞不可聞。所見不可見。昨夜五更風。吹落桃花片。蒼苔面上生紅霞。百鳥不來春爛漫。○至正間。朝廷降香幣。皇后賜金襴法衣。有聞天湖之風。吟天湖之詩者莫不心爽神慕。以為真得古先德遺型。○一日示微疾。遂集眾訣。眾請後事。師索筆書偈曰青山不着臭屍骸。死了何須堀土埋。顧我也無三昧火。光前絕後一堆柴。書畢。擲筆而逝。闍維舍利五色。塔於天湖之原。及庵塔右麓。果符同龕之讖。○高麗國師太古愚公嘗侍師得旨。王聞欽渴。表達朝廷。勑<span class='corr'>諡</span>佛慈慧照禪師。仍乞移文浙江。請師舍利。皈國供養。</p>
</div>
<div class='div-other'><a id='mulu241' /><p>○臨濟下第十八世杭州淨慈平山處林禪師。本郡仁和王氏子。十七受具。辭母叅方。母為治裝。越數日復還。母誡之曰。大凡學道。當持不退轉心。何趦趄乃爾耶。師遂痛自警策。遡濤江。謁及庵信於金華。信一見器之。留居侍司。一夕信。撚紙沁膏以代燭。舉示師曰。龍潭吹滅。汝作麼生。師方擬答。信遽以手掩其口。從此悟入。<span class='note-inline'>(澧州德山宣鑑禪師。簡州周氏子。丱歲出家。依年受具。精究律藏。於性相諸經。貫通旨趣。常講金剛般若。時謂之周金剛。常謂同學曰。一毛吞海海性無虧。纖芥投鋒鋒利不動學與無學惟我知焉。後聞南方禪席頗盛。師氣不平。乃曰出家兒。千刧學佛威儀。萬刼學佛細行。不得成佛。南方魔子。敢言直指人心見性成佛。我當摟其窟穴。滅其種類。以報佛恩。遂擔青龍䟽鈔。出蜀至澧陽。路上見一婆子賣餅因息<span class='corr'>肩</span>買餅點心。婆指擔曰。這個是甚麼文字。師曰青龍疏鈔。婆曰講何經。師曰金剛經。婆曰我有一問。爾若答得。施與點心。若答不得。且別處去。金剛經云。過去心不可得。現在心不可得。未來心不可得。未審上座點那個心師無語。遂往龍潭。至法堂曰。久嚮龍潭。及乎到來。潭又不見。龍又不現。潭引身曰。子親到龍潭。師無語。遂棲止焉一夕侍立次。潭曰。更深何不下去。師珍重便出。却回曰。外面黑。潭點紙燭度與師。師擬接。潭吹滅。師於此大悟。便禮拜。潭曰子見個甚麼。師曰從今向去。更不疑天下老和尚舌頭也。至來日。龍潭陞座謂眾曰。可中有個漢。牙如劒樹。口似血盆。一棒打不回頭。他時向孤峯頂上。立吾道去在。師將疏鈔堆法堂前。舉火炬曰。窮諸玄辯。若一毫置於太虛。竭世樞機似一滴投於巨壑。遂焚之。於是禮辭)</span>信遷道場。命與藏鑰。未幾秉拂陞座。機如缾瀉。眾咸慴伏。洎信示寂。往依虛谷陵於仰山　居第二座。臨終。更衣沐浴。集眾說偈而化。勅<span class='corr'>諡</span>普惠性悟禪師。</p>
</div></div>
<div class='div-other'><a id='mulu242' />
<p class='h2'>朝鮮禪宗臨濟嫡派</p>
<div class='div-other'><a id='mulu243' />
<div class='div-other'><a id='mulu244' /><p>○臨濟下第十九世高麗國師。楊州三角山太古普愚禪師。族姓洪氏。洪州人。父延。母鄭氏。生有異相。年十三。投檜巖寺廣智禪師出家。訪道於迦智下叢林。十九叅萬法歸一話。二十六。中華嚴選。既而棄去。入龍門山上院菴。禮觀音發誓願。後寓城西甘露寺苦行精進。若有神助之者焉。至元丁丑冬十月。於松都之蔡氏栴檀園結冬。舉狗子無佛性話。戊寅正月七日五更。豁然有省。至正元年辛巳。因檀信之請。住三角山重興寺。玄學之徒雲集。師於寺之東。搆一蘭若。扁曰太古。逍遙自適。凡五載。丙戌春。入燕都。明年七月。到江南湖州霞霧山。叅石屋清珙禪師。通所證。且獻太古菴歌。石屋乃問曰。牛頭未見四祖時。因甚百鳥銜花。師曰富貴人皆仰。屋曰見四祖後。因甚百鳥銜花覔不得師曰清貧子亦踈。屋又問空刼已前。有太古耶。無太古耶。師曰空生太古中。屋微笑云佛法東矣。遂以袈裟表信曰。衣雖今日。法自靈山。流傳至今。今付於汝。汝善護持。毋令斷絕。拈拄杖囑云。是老僧平生用不盡底。今日付爾。爾將這個。善為途路。又云智過於師。千載難逢。若遇個者。即當分付。只貴從上佛祖命脉不斷耳。師拜受。十月回燕京。道譽遠播。元順宗。請師開堂說法。二皇后及皇太子。皆賜法衣香幣。戊子春。東還高麗。恭愍王封為王師。恩遇隆摯。丁酉二月。師乞骸歸楊根小雪山。恭愍王知師志。送法服印章于師所。時有古潭寂照玄明禪師。浙人也。客迷原隱聖寺。看太古歌。頂戴加歎。叅訪小雪。師方重腿。古潭熟視曰。師豈不是勞瘵也。師曰是。潭曰請放下勿慮。師曰諾。乃命侍者。過金襴禪棒來。付之曰。野狐兒便打殺。獅子兒則長養。潭跪受。披衣拈棒。鶚立。喝一喝。齊聲作打勢。師曰天然有哉。潭禮拜而退。已而師疾愈。後妖僧幸旽用事。忌師欲殺之。譖于王。錮師于俗離山。及旽伏誅。王遣禮使進封國師。加法號。洪武壬戌夏。師自陽山寺歸小雪山。十二月廿四日。沐浴更衣。端坐說偈曰。人生命若水泡空。八十餘年春夢中。臨路如今放皮袋。一輪紅日下西峯。聲盡而逝。（佛紀二四〇九年）壽八十二。臘六十九。闍維。舍利無筭。厝靈骨于三角山重興寺之東峰。<span class='corr'>諡</span>圓證。塔曰寶月昇空。</p>
</div>
<div class='div-other'><a id='mulu245' />
<p class='h4'>高麗國國師大曹溪嗣祖傳佛心印行解妙嚴悲智圓融贊理王化扶宗樹教大願普濟一國大宗師摩訶悉多羅利雄尊者<span class='corr'>諡</span>圓證塔銘<span class='note-inline'>(并序)</span></p><p class="byline">推忠保節同德贊化功臣三重大匡韓山府院君領藝文春秋館事<span class='note-inline'>(臣)</span>李穡奉教撰</p><p class="byline">前奉翊大夫判典校寺事進賢館提學<span class='note-inline'>(臣)</span>權鑄奉教書并丹篆額</p><p style="margin-left:1em">上之十一年正月十日。左代言臣仲容。傳旨。若曰。國師太古浮屠。汝其銘之。臣謹按國師諱普愚。號太古。俗姓洪氏。洪州人也。考諱延。贈開府儀同三司上柱國門下侍中判吏兵部事洪陽公。妣鄭氏。贈三韓國太夫人。夫人夢日輪入懷。既而有娠。以大德五年辛丑九月二十一日生師。師成童。穎悟絕倫。十三投檜巖廣智禪師出家。十九叅萬法歸一話。元統癸酉。寓城西甘露寺。一日疑團剝落。作頌八句。佛祖與山河。無口悉吞却。其結句也。後至元丁丑。師年三十七。冬寓栴檀園。叅無字話。明年正月初七日五更。豁然大悟。作頌八句。打破牢關後。清風吹太古。其結句也。三月還楊根草堂。侍親也。師嘗看千百則。至嵒頭密啟處。過不得。良久忽然捉敗。冷笑一聲云。嵒頭雖善射。不覺露濕衣。辛巳春。住漢陽三角山重興寺。卓菴於東峯。扁曰太古。傲永嘉軆。作歌一篇。至正丙戌。師年四十六。遊燕都。聞竺源盛禪師在南巢。往見之。則逝矣至湖州霞霧山。見石屋珙禪師。具陳所得。且獻太古菴歌。石屋深器之。問日用事。師答訖。徐又啟曰。未審此外。還更有事否。石屋云。老僧亦如是。三世佛祖亦如是。遂以袈裟表信。曰老僧今日。展脚睡矣。屋臨濟十八代孫也。留師半月。臨別贈以拄杖。曰善路善路。師拜受。迴至燕都。道譽騰播。天子聞之。請開堂于永寧寺。賜金襴袈裟。沉香拂子。皇后皇太子。降香幣。王公士女。奔走禮拜。戊子春。東歸。入迷源小雪山。躬耕以養者四年。歲壬辰夏。玄陵邀師不應。再遣使請益勤。師乃至。秋力辭還山。未幾日新亂作。丙申三月請師說法于奉恩寺。禪教具集。玄陵親臨。獻滿繡袈裟。水晶念珠及餘服用。師陞座。闡揚宗旨。天子賜雜色縀匹袈娑三百領。是日分賜。禪教頌德。法筵之盛。古所未有。師請還山。玄陵曰。師不留。我倍道矣。四月二十四日。封為王師。立府曰圓融。置寮屬長官正三品。尊崇之至也。留居廣明寺。明年。辭位不允。師夜遁。玄陵知師志不可奪。悉送法服印章于師所。壬寅秋。請住陽山寺。癸卯春。請住迦智寺師皆應命。丙午十月。封還印章。仍乞任性養真。玄陵從之。辛旽用事故也。先是。師上書論旽曰。國之治。真僧得其志。國之危。邪僧逢其時。願上察之遠之。宗社幸甚。戊申春。寓全州普光寺。旽必欲置師死地。百計莫能中。後以師將遊江浙。故白玄陵曰。太古蒙恩至矣。安居送老。是渠職也。今欲遠游。必有異圖。請上加察。其言甚急。玄陵不得已從之。旽下其事推訊。誣服師之左右。錮于俗離寺。己酉三月。玄陵悔之。請還小雪辛亥七月。旽誅。玄陵遣使備禮。進封國師。請住瑩源寺。師以疾辭。有旨遙領寺事凡七年。戊午冬。被今上命。始至寺。居一年而還。辛酉冬。移陽山寺。入院之日。上再封國師。先君之思也。壬戌夏。還小雪。冬十二月十七日。感微疾。二十三日。召門人曰。明日酉時吾當去矣。可請知郡封印。口占辭世狀數通。時至。沐浴更衣。端坐說四句。聲盡而逝。訃聞于上。上甚悼。癸亥正月十二日。降香茶毗。其夜光明屬天。舍利無筭。進百枚于內。上益敬重焉。命攸司<span class='corr'>諡</span>曰。圓證。樹塔于重興寺之東峰。曰寶月昇空。作石鍾藏舍利者凡三所。加恩陽山。楊根舍那。是寺浮屠之傍。所入是已。作石塔以藏之。者迷源小雪也。臣穡窃伏惟先王。崇信釋教。可謂極矣。而讒說行于其間。太古。扶持宗教。亦可謂至矣。而患難及于其躬。此所以因緣果報。雖聖人有所不能免也歟。至於聲名洋溢華夏。舍利照耀古今。豈多見哉。臣穡。再拜稽首而銘曰。惟師之心。海濶天臨。惟師之跡。浮盃飛錫。歸而遇知。王者之師。躬耕小雪。隱現維時。時維鷲城。<span class='note-inline'>(辛旽為鷲城君)</span>竊弄刑名。如雲蔽日。無損於明。月墜崑崙。餘光之存。舍利晶瑩。照耀王門。惟三角山。翠倚雲端。樹塔其下。與國恒安。惟師之風。播于大東。臣拜作銘。庶傳無窮。</p>
<p style="margin-left:1em">洪武十八年乙丑九月十一日門人前松廣寺住持大禪師釋宏立石</p>
<p style="margin-left:2em">門徒</p>
<p style="margin-left:1em">國師智雄尊者混修。王師圓應尊者粲英。內願堂妙嚴尊者祖異。內願堂國一都大禪師元珪。都大禪師廣化君玄嚴。</p>
<p style="margin-left:2em">大禪師</p>
<p style="margin-left:1em">守西。祖宏。慈袑。旋軫。一寧。定柔。尚聦。惠廉。慧深。慶敦等九十人。</p>
<p style="margin-left:2em">禪師</p>
<p style="margin-left:1em">信規。晶皎。德齊。義瓊。壽凡。乃由。乃圭。省岑。天亘。維昌等百七人。</p>
<p style="margin-left:2em">雲水</p>
<p style="margin-left:1em">法空。定乳。幻如。達生。省明。中哲。卜南。定一。祖行。省如。省因。法慈。法淳。達心。希儼明會。覺明。善見。希悟。可信。可生。止川。雪仍。宣正。可雲。可印。雪祥。雪岡。雪思。雪棲了幻。雪珍。可松。可淳。乃寧。若無等一千三人。</p>
<p style="margin-left:1em">漆原府院君尹桓。領三司事李仁任。判門下崔瀅。門下侍中林堅味。門下侍中李成林判三司事李成桂<span class='note-inline'>(朝鮮太祖初諱)</span>鐵原府院君李琳。三司左使廉興邦。贊成事禹仁烈。延興君朴形。開城君王福命。門下評議潘益淳。政堂文學李仁敏。金海君金師幸。密山君朴成亮。知申事廉廷秀。典工判書崔敬萬。金海都使李希桂。三韓國太夫人李氏。比丘尼妙安。典工判書金仁貴。</p>
<p style="margin-left:1em">【備考】高麗國國師大曹溪嗣祖。傳佛心印。行解妙嚴。悲智圓融。贊理王化。扶宗樹教。大願普濟一國大宗師。摩訶悉多羅利雄尊者<span class='corr'>諡</span>圓證行狀。　　　門人維昌撰賢刧第四尊大覺能仁五十七代孫人天師者。曰三朝兩朝國師。利雄尊者。諱普愚。始名普虛。號太古。姓洪。洪州人。考諱延。世家楊根。以師貴。贈開府儀同三司上柱國門下侍中判吏兵部事洪陽公。妣鄭氏。三韓國太夫人。夫人夢日輪貫懷而有娠。以大德五年辛丑九月二十一日生師。幼而頴悟。氣骨神俊。相者謂之法王兒。年甫十三。投檜巖廣智禪師薙髮。未幾訪道於迦智下叢林。十九叅萬法歸一話。眾莫知焉。性倜儻語谷應。同梵忌之。旋棄去。倡佯自若。二十六歲。寅綠入華嚴選。既中。探索經義。窺其<span class='corr'>壼</span>奧。一日歎曰。此亦筌蹄耳。古之大丈夫。其所立卓爾。豈鹵莽為哉。予獨不夫乎。即斬斷眾緣。苦硬清約。工夫日進。天曆三年庚午春。入龍門山上院菴。禮觀音。發十二大願。竭誠瀝肺。泣涕澘然。自後伶俐現前。如一口劒。元統改元癸酉秋。寓城西甘露寺。僧堂。慨然奮曰。氣質孱懦。大事未辦。不如死於苦行。改頭方畢。乃端坐七日。至夕假寐。有青衣二童。或携瓶或擊杯。細斟白湯以勸。師接飲則。甘味。既而忽然有省。作頌八句曰。一亦不得處。踏破家中石。回看沒破跡。看者亦已寂。了了圓陀陀。玄玄光爍爍。佛祖與山河。無口悉吞却。至元丁丑秋。在佛脚寺。獨占一室。看圓覺經。至一切盡滅名為不動。所知剝落。靜也千般現。動也一物無。無無是什麼。霜後菊花稠。後忽舉趙州無字話。下口不得。如嚼鐵團。驀向鐵團處挨去。冬十月。蔡中庵。以第北栴檀園為儲靈蓄異。可以助道之地。請師結冬。師於是。到寤寐一如之境。尚猶無字上破疑不得。如大死人焉。至戊寅正月七日五更。豁然大悟。當下有頌曰　趙州古佛老。坐斷千聖路。吹毛覿面提。通身無孔竅。狐兔絕潛蹤。翻身獅子露。打破牢關後。清風吹太古。忽與中菴相見。下數語。菴泣謝曰。佛法驗矣。菴問。向什麼處見趙州。師云波前水後。申之以偈曰。古磵寒泉水。一口飲即吐。却流波波上。趙州眉目露。是後咨詢不已卒然問曰。雪山牧牛事如何。師接聲答八句曰。肥膩葉葉軟。一嚼辨甘苦。盛夏雪猶凝。寒冬春不老。要傾則便傾。要倒則便倒。拾得笑呵呵。寒山張大口。相與話別。長揖而去。任緣山水間。有雲山青山二吟。三月還楊根草堂。侍親也。嘗看千七百公案至巖頭密啟德山處。過不得。良久忽然捉敗。冷笑一聲云。巖頭雖善射。不覺露濕衣。又云。會得末後句。天下有幾人。其二十年苦心。於是乃歇。師年三十八矣。己卯春。辭庭園。往逍遙山白雲庵。高閒踈野。自樂天常。作白雲歌一篇。有唐僧無極。航海而至。宏才博辯。勘諸方。一日與師偶話。肅然心服。曰某甲所見只此耳。烏可企也。南朝有臨濟正脉不斷。可往印可。其某與某。為唱導師。其某為本分作家。在某山。待其人久矣其所謂作家者。盖指臨濟直下雪巖嫡孫石屋珙等數人也。師聞而悅之。越至正元年辛巳。欲往江南。時蔡侯河冲。金侯文貴。欽師風槩。邀至于三角山重興寺。玄學雲臻而寺幾陁然。師乃率籲厥眾。謀諸二公。豐其材壯其屋。襟溪帶岳。鬱為叢林。土田增闢。百廢俱興。謂師為重新祖者。是耶。是已。小東而占松巒。結蘭若。扁曰太古。蕭灑邁越。發為長歌。泠泠然雅調彌高。知音益寡。有時松聲。自和而已。如是者霜將五矣丙戌春。入燕都。寓大觀寺。道譽聞于天子。冬十一月二十四日。太子令辰。天子請演般若。丁亥四月。聞竺源盛禪師在南巢。往則逝矣。其門人弘我宗月東白。將盛三轉語。其一曰。出家學道。只圖見性。且道性在什麼處。其一曰。三千里外定誵訛。對面因甚不相識。其一曰。展兩手云。此是第二句。還我第一句來。請下語。師若接而眄。若眄而應。一偈透三關。曰坐斷古佛路。大開獅子吼。還他老南巢。手脚俱不露。不露也明如日黑似漆。我來適西歸。餘毒苦如蜜。二人齊出禮謝。曰此方衲子幾千萬個。到此三關。總不柰何。長老始與老和尚相見也。願許少留。師辭。且曰。吾涉遠途。要見其人其人在何處。二人曰。先師嘗言。江湖眼目。只在石屋。時方七月。師拂衣向湖州霞霧山到天湖庵。果見所謂石屋和尚。烟霞道貌。崚崚如也。師具威儀。卓然於前。屋。開眼視之。師亦開眼對之。設禮而退。明日詣方丈。通所證。且獻太古庵歌。屋奇之。姑試之曰。子既經如是境界。更有祖關。知否。曰何關之有。屋曰。據汝所得。工夫正而知見白矣。然宜一一放下。若不爾也。斯為理障。碍正知見矣。師曰放下久矣。屋云且歇去。明日。具儀而前。屋云佛佛祖祖。唯傳一心。更無別法。迺舉馬祖令僧問大梅常因緣云纔有些子光明以為實者。墮在光影裏。作活計矣。故從上諸祖。見此人病無奈何。於清平境上設關去縛了。若真正徹去。盡是閒家具也。且子於無人之境。奚辨得歧路若是其明乎。師云佛祖垂示方便具在故也。屋云良哉。非宿植正因。亦未免罹邪網矣。老僧雖在窮山。常說祖門。待爾兒孫久矣。師云善知識者。浩刧難逢。誓不離左右矣。不覺拜手。屋云老僧。亦要與你同甘寂寥。恐他日無去路。於法值難。不如留半月相與打話而歸之得也。師之歸也。屋申之以問。云何是日用涵養事。云何是向上巴鼻師答瓶瀉。趨而前曰。未審此外。還更有事否。屋愕然曰。老僧亦如是。三世佛祖亦如是。長老說別有道理。烏得無說耶。師作禮云。古有父子不傳之妙故爾耳。弟子何敢辜負和尚大恩乎。頓首叉手。屋呵呵大笑云。長老。汝之三百六十骨節八萬四千毛孔今日盡打開了。老僧亦七十餘年做家事。與伱奪了也。又曰老僧今日。放下三百斤擔子。遞伱擔了。且展脚睡矣。師亦留一留。屋跋所獻歌以授。乃問牛頭未見四祖時。因甚百鳥銜花。曰富貴人皆仰。曰見後因甚百鳥銜花覔不得。曰清貧子亦踈。又問。空刧前有太古耶。無太古耶。曰空生太古中。屋微笑云。佛法東矣。遂以袈裟表信。曰衣雖今日。法自靈山。流傳至今。今付於汝。汝善護持。毋令斷絕。拈拄杖囑云。此是老僧平生用不盡底。今日付爾。爾將這個。善為途路。師拜受。啟云。即今不問。來後如何。屋云智過於師。千載難逢。若遇個者。即當分付。只貴從上佛祖。命脉不斷耳。師拜受而尚有眷眷之色。屋施從數十步。喚云長老。我家中本無別離。莫作別離看好。若作別離便不是。勗哉勗哉。師唯唯而退。八月哉生而發湖州。十月既望而抵燕京。遊大方。名播中原。時永寧寺長老如鐵船功德主院使郭木的立。請館本寺。南北兩城諸剎長老等。賷䟽遍告。右丞相禿兒赤。宣政院使濶濶思八。奏聞天子。適丁太子令辰。資政院使姜金剛吉。奉御香。太醫院使木的立。宣政院使知列剌禿。資政院同知定住怯薛官人答剌海等。奉聖旨。開堂于所舘之寺。帝師正宮皇后二宮皇后太子。皆降香幣。師披二宮皇后金襴。大振雷音。時玄陵為世子。嘉歎久之。曰小子若新政於高麗。則當師吾師矣。戊子春。師東還。掛錫重興寺。夏制滿。欲韜光。道過迷原莊。有老吏。善大其名者。號泣遮留。師與吏。尋流到龍門山北麓。有林深秀。菲烟掩映。乃相山結茅。額之曰小雪。與世邈然。若將終焉。有山中自樂歌一篇。壬辰春。玄陵。遣大護軍孫襲徵之師不應。尋再遣。襲強而後起。玄陵。邀入宮中。請譚玄。清音流入璜聰。天顏有慶。曰願屈德於敬龍寺。師應命。玄陵若曰。德哉迷原莊吏。知師貴。奉之惟勤。乃革莊為縣。命賢司平。于時京城。飡師法音。奔走禮拜。既徂一夏。師知國之有機變。辭退入小雪山俄日新亂作。丙申二月。遣門下評理韓可貴請師。臥益堅。申命判典校李挺又請。師不屏雲蹤。三月初六日。勅有司。以眾寶巖獅子座。請開堂于奉恩寺。禪教俱集。玄陵奉太后率天眷以臨。獻滿繡袈裟水晶念珠沉香拂子及餘服用。師陞座。大開獅子吼。御手行親拜。先是聞于天子。賜雜色緞匹袈娑三百事。是日頒俵福田。象筵之盛。古所未有。玄陵願金字大藏。師助宸襟。以所嚫金為經財。不歸私貯。望雲有巖叢之志。上書乞歸。玄陵曰。寡人宿慕和尚道風願海。[母-(、/、)+〡]奪寡人之志。師不留則倍道矣。四月廿四日。封為王師。是日久旱而雨。玄陵大悅曰。王師雨。翰林皆獻賀章。師不有。皈之上數日有勅。立府於廣明寺曰圓融。置僚屬長宮正三品以上。以金玉器之。百用俱備。是時洪州登為牧。盖旌旃尊德之至也。然師處之恬淡。於我如浮雲。玄陵邀請曰。世俗之諦。恐塵法王之鑑。然隨機曲應。是聖者之能事。姑有所問。師曰惟命之從。玄陵曰為國何如。師曰只這睿聖仁慈之心。是萬化之本。出治之原。請迴光一鑑。而又時之蔽數之變。尤不可不察。昔祖聖會三歸一。垂裕後昆者。賴佛法之力也。是故開半千禪剎。弘揚祖道。龍天佑之。祖佛加之。或曰本京。是三陽之地。禪為一本。配陽之德而九為三陽之數。故以九祖之道。可以裨之。若夫九山叅學。各作其隊。規令演福。明堂之地。敷暢厥猷。則天祥降。地嘏生矣。爾後。如其言尚矣。今也。九山禪流。各負其門以為彼劣我優。閧闘滋甚。近者。益益以道門。持矛盾作藩籬。由是。傷和敗正。噫。禪是一門。而人自闢多門。烏在其本師平等無我之道。列祖格外清歇之風。先王護法安邦之意也。此時之弊也。而九為老陽。一為初陽。老而衰也。理之常。而又立都之時。九山之來既久。不如反其初。為新陽之為愈也。此數之變也。當是時也。若統為一門。九山不為我人之山。山名道存。同出一佛之心。水乳相和。一槩齊平。於是乎俾百丈大智禪師禪苑清規。薰陶流潤其日用威儀。精嚴真淨。叅請以勸。鍾魚以時。重興祖風。而五教各以其法弘之。以奉萬歲。聖祚延而佛日明矣。豈不暢哉。然嘗觀王氣。不在此都以復古初全盛之時難矣哉。若南遷漢陽。行向所陳之言。自化孚六合澤被萬靈矣。玄陵曰。大哉言乎。敕戒左右。從而行之。不幸譣詖間作。師之志未滿。唯緇林鬱鬱耳。其扶宗教贊王化之實如是。丁酉二月。師知幾如神。作偈乞骸。宸衷益懇。師抽身入小雪山。玄陵知師志。送法服印章于師所。時有古潭寂照玄明禪師浙人也。<span class='note-inline'>(古潭亦見懶翁。集。住龍門山云)</span>客迷原隱聖寺。看太古歌。頂戴加歎。參訪小雪。師方重腿。潭熟視。曰師豈不是勞瘵也師曰是。潭曰請放下勿慮。師曰諾。乃命侍者。過金襴禪棒來。付之曰。野狐兒便打殺獅子兒則長養。潭跪受。披衣拈棒。鶚立喝一喝。齊聲作打勢。師曰天然有哉。潭禮拜而退。已而。師疾愈。戊戌春。玄陵敕修城郭。師上書密告紅賊之記。己亥秋。師觀苞桑之象。入彌智山。預搆草堂。曉諭凡民曰。可作逃難之具也。辛丑十一月。賊陷京。應前所記。玄陵駕幸安東。師在嘗所結搆之草堂土人賴以避亂。壬寅春。賊敗。是年秋。行在在清州。遺使下錫陽山。師莅眾。蚤夜屹屹。皆轍舊而重新。田莊復舊。魚鼓鳴焉。癸卯正月。大駕還京。遣成均祭酒韓藏。移迦智寺。大闡宗風。時辛旽假僧儀。寵幸諂諛賢良重足。師慨然思危。上書論旽曰。國之治。真僧得其志。國之危。邪僧逢其時。願上察之遠之。宗社幸甚。後旽冒據阿衡。殲朝臣。師以遂事。不言。逮丙午冬。知旽薑毒。還印章辭位。入兜率山。雲遊至全州普光寺寓錫。戊申夏。旽流言。欲置師死地。陰謀詭計無所不至。其言甚急。玄陵不得已從之。旽用事錮于俗離山。師木食。怡然無怨色。一夕起定曰。死矣夫辛旽。可憐愍者。己酉三月。玄陵悔之。遺僧錄司員惠琪。請還小雪洪武四年辛亥七月。辛旽覬覦非分。玄陵誅之。曰我師豈妄語哉。命禮部尚書洪尚載內侍李榑。備禮進封國師。加法號。而楊根師之母鄉。本益和縣。陞之以郡焉。於是請住瑩原寺。師以疾辭。有旨遙領寺事者七年。戊午冬。被今上命。始至寺。居一年而還辛酉冬。移陽山寺。入院之日。上。再封國師。先君之思也。壬戌夏。師曰歸歟歸歟。還小雪。眾罔測。是年池蓮枯。八松四株槁。冬十二月十七日。示微疾。二十三日。召門人曰明日酉時。吾當去矣。可請知郡封印。時李陽生守楊根。師口占遺奏。并與宰樞辭世狀凡六通。翌日昧爽。沐浴更衣。時至。端坐說偈曰。人生命若水泡空。八十餘年春夢中臨路如今放皮袋。一輪紅日下西峯。聲盡而逝。壽八十二。臘六十九。訃聞于上。上命內侍典農副正田沮降香致賻。以禮闍維于。方丈之前。其夜光明爍天。舍利無筭。或舉顱骨昱如星羅。癸亥正月十二日也。田沮進百粒于內。上益敬重。命攸司。<span class='corr'>諡</span>曰圓證樹塔于重興寺之東峯。曰寶月昇空。以厝靈骨。門人長老者。僉曰吾師雖逝。舍利在世。烏忍草草。與其眾。勞筋苦骨。慘目傷心。伐石為鍾。藏舍利者凡四所。曰陽山。曰舍那。曰青松。曰太古菴。而又塔于小雪云。師平時喜營菴利人數者幾一十所。增損地理。出自生知。慈悲警眾。發於天性。然其正令也。門風高峻。學者難湊。惟鴻名碩德多之。其推為上首輩者。曰幻菴和尚。今為國師正辯智智雄尊者。曰古樗和尚。今為王師妙辯智圓應尊者。其報應悠久。督身後大事者。曰哲峯和尚。侁侁禪傑。恐煩不書維昌竊伏惟師之為人。有如扶桑昢日。照于六合。入于蒙谷然。曰何謂也。彼天之日高則高矣。明則明矣。其生也人夢。其住也曰曦陽。其終也下西峯。奇歟異哉。是何瑞也。智日之晦明。可以徵也。至若標以神光。表以舍利者。其必曰寶月昇空之驗也歟其<span class='corr'>諡</span>圓證。是天與之歟。人與之歟。嗚呼誠哉。又自惟師是一國之師。非吾所私。而維昌。胷中慧闕。筆下談鈍。藉其不腆之文。以記巍蕩之德。實可叨靦。然濫登高山。職在秉筆。<span class='corr'>无</span>辭以辭。而况義之所在。讓非所容。掇其萬一為行狀。以備<span class='corr'>采</span>覽焉。</p>
<p style="margin-left:1em">洪武十六年癸亥十月　日謹狀</p>
</div>
<div class='div-other'><a id='mulu246' />
<div class='div-xu'><a id='mulu247' />
<p class='h5'>太古語錄序</p><p>學有師友淵源之正。乃為可傳也。雖釋氏亦然。瞿曇氏歿。迦葉氏得其宗。相傳至達磨氏。入中國。厥後大寂氏一再傳。分而為五派。大圓為溈仰。惠照為臨濟。匡真為雲門。智藏為法眼。無際為洞下。而惠照之學獨傳。今天下之言禪學者。一則曰。吾臨濟也。二則曰。吾臨濟也。可謂盛矣。吳僧道原所錄。凡一千有七百家。間有吾東人。其師友班班可考。近世太古。盖人豪也。橫拈一錫。遊徧江湖。至吳興之霞霧山。叅見石屋珙禪師。目擊妙契。及其告歸。授以伽黎。所以傳心也。石屋即臨濟十八世之嫡孫。而太古之傳。得為大宗焉。太古之還國也。我玄陵。執摳衣之禮。甚盛甚謹。太古處之若固有。不數月挺身走。久之知還舊隱也。卓庵小雪山。飯盂蔬盤。淡然自守。不妄接人。一夕示寂。設利之異大有以駭人矣。今王師古樗公。（名粲英）其上首也。裒集平日函丈所聞。成如千卷。題曰太古語錄。俾予序之。予於太古之學。所不敢知也。片言半句。未暇研其旨焉。第以淵源之正。<span class='corr'>已</span>可以模楷其徒。又其行己本末。揆諸其道。無可議。故書其卷端歸之。噫。是錄之傳於世也。奚待予言哉。奚待予言哉。奉翊大夫密直提學上護軍藝文舘提學同知春秋舘事京山李崇仁書于所居之陶隱齊。○予為古樗公作太古語錄序。明年朝京師。遊天界寺僧言石屋。名動江湖間。語錄盛傳于世。予雖不得見石屋。見太古此錄。則其師友淵源信不可誣也。洪武蒼龍丁卯秋七月二十又七日崇仁識。</p>
</div><p class="head4">太古語錄</p>
<p class="byline">侍者雪棲編</p>
<div class='div-other'><a id='mulu248' /><p>師住三角山重興寺之六年。至丙戌春。有求法於天下之志。遂入燕都。丁亥秋。尋往湖州霞霧山。謁石屋和尚。嗣法傳衣。是年十月。廻大都。諸山長老。齋䟽告諸臣僚。右丞相朵兒赤。宣政院使闊闊思八。奏聞聖聰。於十一月廿四日。太子千秋令辰。資政院使姜金剛吉。太醫院使郭木的立。宣政院同知列剌禿。資政院同知定住怯薛官人答剌海等奉傳聖旨。住持永寧禪寺。開堂。是日御香。金襴袈裟。沈香拂子。帝師香。三殿皇后香皇太子香齎到。</p>
<p>師據室。卓拄杖一下云。這裏。烹佛烹祖大爐韛。<span class='corr'>鍛</span>生<span class='corr'>鍛</span>死惡鉗鎚。當鋒者喪膽亡魂。莫恠老僧無面目。又卓一下云。百千諸佛。向這裏水銷瓦解。又卓一下。拈起拄杖云。這個聻。鯨飲海水盡。露出珊瑚枝。</p>
<p>拈傳衣云。這一片牛皮。佛佛祖祖。血脉不斷之標信。釋迦老子。四十九年三百餘會。受用不盡。末後靈山會上。傳付金色老頭陁云。代代相傳。傳至末世。毋令斷絕。灼然灼然又拈金襴法衣云。此金縷僧伽黎。因甚今日。從王宮出來。不見道。此法遺囑國王大臣又拈傳衣云。這個是父子親傳的私物。又拈金襴云。這個是王宮宣賜的公物。私不及公先公後私。即披金襴。拈起一角。召大眾云。還見這個麼。非但永寧。歡喜受之。頂戴披之早與塵沙佛祖包裹了也。喝一喝。拈傳衣云。大眾。還證明這個麼。此是霞霧山傳來的惡物。即搭臂。指法座云。毗盧頂[寧*頁]上。一路甚分明。大眾。還見路頭麼。上胡梯云。一二三四五。</p>
<p>陞座。拈香云。此香。無去無來。冥通三際。非中非外。洞徹十方。奉為祝延大元世主今上皇帝聖躬。萬歲萬歲萬萬歲。伏願。金輪統御三千界。玉葉芬芳億萬春。次拈香云。此香潔而清含眾德。靜而逸鎮千祥。恭為祝延三宮皇后各保康寧。伏願。與天齊壽。見其龍子之榮。長春不老。享其王母之樂。次拈香云。此香。舉起也天高地厚。放下也海晏河清恭為祝延阿由室利太子。千載千載復千載。伏願。優游玉境千載之樂。奉孝天顏萬歲之歡。次拈懷香云。此香。佛祖不知。鬼神莫測。非天之所生。亦非自然而得。昔在新羅行脚時。到栴檀園。向無影樹下觸著。得個無稜縫沒巴鼻地。逗到萬仞崖頭。通身放下。全無氣息。忽然再活。輕輕颺下。卻被諸人疑殺。將謂無人證明。藏之愈固。欲隱彌露。惡聲醜氣。徧滿天下。今日欽奉聖旨。當陽拈出。對人天眾前。爇向爐中。供養前住浙西嘉興路福源普禪慧師。退臥霞霧山頂尖頭石屋大和尚。用酬證明之恩。就座。興化報恩禪寺湛堂長老白槌云。法筵龍象眾。當觀第一義。師提綱。拈拄杖卓一下云。第一義。這個杖子。已與白槌。明明說破了也。個中還有知恩報恩者麼。出來證據。時有僧。問禮拜即人人有分不禮拜即師資闕禮。作麼生即得。師云。何得自起自倒。進云。今日聖旨開堂。高陞寶座人天普集。賓主相參。未審師唱誰家曲。宗風嗣阿誰。師云。霞峰千古月。來照大明宮。進云。伊麼則釋迦後彌勒前。正法眼藏涅槃妙心。盡在和尚手裏。放行則三賢十地遞相慶賀。把住則二三四七仰望無門。未審今日。和尚放行去也。師云。天上有星皆拱北。人間無水不朝東。進云。伊麼則。畢竟水隨朝海去。到頭雲必覔山歸。師云。好個師子兒。猶作野牛鳴。進云。如來身。或作梵王身。或作帝王身。今上皇帝。未審什麼佛現身師云。威音王佛。進云。此是第二句。如何是第一句。師便喝。進云。昔日靈山會上。今日永寧堂中。是同是別。師云。爾看是同是別。進云。今上皇帝萬機之餘。留心禪旨。興揚正法。法門有賴。未審師將何法報皇恩。師云。橫拈倒用。無文印上。祝吾皇億萬春。進云。本使功德主院使相公洎諸位官人宰相。敬重法門。作此勝緣。有何祥瑞。師云。麟鳳呈祥瑞。龜龍降丕都又有一僧才出。師以拂約云。問話且住。直饒百千萬億阿僧秪諸佛。一時出興各出無礙廣長舌相。一一舌相。出無盡音聲語言海。一一語言。具無量辯才。一時雲興百千問難也不消得永寧。咄之一聲盡答了也。如是問如是答。乘時無有間斷。直至彌勒下生。只是業識邊事。於本分事上。了沒交涉。况復鉤章棘句。展露言鋒。非唯埋沒向上宗乘。亦乃打失孃生鼻孔。所以從上以來。佛佛祖祖。不立文字。不立語言。以心傳心。以法印法代代相承。傳之不已。猶是至今。不乏其人。此則且置。作麼生是向上宗乘。良久云。我若舉揚此事。恐後無人承當。雖然如是。到此田地。佛之名字。也用不著。祖師名字。也用不著。衲僧名字。也用不著。四果四向三賢十地等覺妙覺名字。也用不著。涅槃名字。也用不著。生死名字。也用不著。八萬四千波羅蜜名字。也用不著。八萬四千塵勞名字。也用不著。一大藏教是甚閒言。千七百葛苴。是甚寐語。臨濟喝德山棒。是甚兒戲不見古老道。閉門瞌睡時。接上上機。顧瞰<span class='corr'>嚬</span>呻。曲為中下。那堪向曲祿木床上。弄鬼眼睛。雖是庸言。猶較些子。永寧伊麼舉唱。大似青天白日<span class='corr'>无</span>夢說夢。割肉成瘡。點檢看來。合喫拄杖即今莫有毒手者麼。若有。堪報不報之恩。共助無為之化。如無。倒行此令去也。驀拈拄杖卓一下云。天下太平。又卓一下云。佛日重興。連卓兩下。喝一喝。<span class='note-inline'>(謝辭不錄)</span>復舉保壽開堂三聖推出一僧。壽便打。聖云伊麼為人。瞎却鎮州一城人眼去在。壽便歸方丈。師云這兩個老古錐。一人如娑竭羅大龍王。振動須彌。取妙翅卵相似。一人如金翅鳥王。擘大海。取龍子相似。各各逞盡神通。具殺活之機。具賓主之禮。拳踢相應。唱拍相酬。向十字街頭。打筭飯錢。普施一切。無有遺漏。一絲毫許。善則善妙則妙。點檢將來。猶有這個在保壽開堂禍胎生也。三聖推出一僧。雪上加霜。壽便打。依前弄精魂。聖云。伊麼為人。瞎却鎮州一城人眼去在。自過也不知。壽便過方丈。燒尾大蟲。且道永寧。還有遭人點檢處也無。聽取一頌。借屋南城裏。陶然臥醉鄉。忽聞天子詔。祝罷對殘缸。凜凜寒生骨。蕭蕭雪打窓。地爐深夜火。茶熟透缾香。以拂子擊禪床角三下。白槌云。諦觀法王法。法王法如是。師便下座。</p>
<p>至正十六年丙申三月初六日。玄陵為大元皇帝。請師於奉恩禪寺。師入院。別祝聖。上堂。指三門云。大道無門。諸人擬向何處入。咄。圓通普門。八字打開。</p>
<p>佛殿云。二千年前我為爾。二千年後爾為我。幾乎漏洩。便三拜。</p>
<p>大祖殿云。爾是三韓之祖。我是萬法之王。昔日相逢論個事。如今再會暗商量。喝。</p>
<p>方丈云。這裏閒神野鬼窟穴。今日忽有動地雷聲。不知散向何處去。以拄杖卓一下云。人散汀洲後。沙鷗作主來。據室拈拄杖卓一下云。這裏佛來也打。祖來也打。又卓一下門下侍中李相國齊賢。度䟽與師。師接得。呈示大眾云。還知國王。護持正法。護國護人入善知眾爇三昧否。不見。却煩維那。為眾拈出。維那宣䟽了。</p>
<p>師拈滿繡衲衣云。這一繡衲衣。是我仁王赤心之裏。撥揮智刃以裁作。瀝盡霞誠而做來五雲交橫義天。星象之光輝燦爛。七室繚繞智海。波瀾之浩澣澄清。赤城霞氣之氤氳玉液香烟之鬱嵂。珍禽奇獸兮。呈我君之萬代嘉祥。瑞草巖花兮。開我后之長年春色不是舍那珍御之服。不是釋迦蔽垢之衣。且道是什麼人分上。即披着。乃云。頓驚謝康樂。詩與生我衣。襟前林壑<span class='corr'>斂</span>暝色。袖上雲霞收夕霏。咄</p>
<p>拈法衣云。這滿繡僧伽梨。從上佛祖所傳的。<span class='corr'>无</span>上福田大解脫之服。是我本師釋迦和尚傳付摩訶迦葉。代代相傳。至三十三祖大鑒尊者。因爭即止。因甚今日。從王宮出來。到吾山僧手裏。人不云乎。野火燒不盡。春風吹又生。召大眾云。隨我頂戴。披之一時。披着拈起一角。召大眾云。還見麼。非但大眾。與吾披之。盡十方世界。虛空大地。萬象森羅。聖凢情非情之頭頭物物。一時披着了也。咄。</p>
<p>指法座云。百千佛祖。向這裏屙潑大臭氣。徧滿娑婆。今日山僧。未免傾四大海水。洗教淨潔去也。大眾莫道。狼藉轉多。</p>
<p>陞座。拈香云。此香。根盤於大千沙界。葉覆於萬億彌盧。奉為祝延。大元天子今上皇帝萬歲萬歲萬萬歲。伏願。德臨萬邦。長輝太平之舜日。恩沾四海。永扇無為之堯風。此香聖也從茲而起。凡也從茲而生。奉為祝延皇后殿下。與天齊壽。伏願。日日時時長承上天之恩露。生生世世常為諸佛之聖后。此香。聖云神中含萬德之威力。明乎妙外現群龍之畏儀。奉為祝延皇太子殿下。千載千載復千載。伏願。日益長孝理之理。上報天恩。時復增德猷之猷。下濟民苦。此香。巍巍蕩蕩而為萬法之王。歷歷明明而作六凡之主。奉為祝延本國今大王。不昧前約再請之命。於奉恩寺裏。須彌臺上。對人天眾前。為未見聞者。重新拈出。爇向爐中。供養南方大宗師石屋大和尚。用酬法乳之恩。若道是。稱金以黃。若道不是。麟唯一角。一任錯商量。</p>
<p>就座。行首白槌云。法筵龍象眾。當觀第一義。</p>
<p>提綱。向上一路。千聖不傳。且道不傳個什麼。這裏若涉一毫。即差萬里。解問者與三十棒。不觧問者與三十棒。<span class='note-inline'>(問答不錄)</span>釋迦老子道。諸佛菩提。遠離一切文字言說。况我最上宗乘中事。安可以作用言語乎。作用是弄精魂。言語是糟粕。若真正舉揚。三世諸佛口掛壁上。歷代祖師。身潛草裏。臨濟入門便喝。德山入門便棒。是甚兒戲。山僧早知如此。強將空手。雲遊天下。尋師訪道。大似頭上安頭。徒被人疑。冷地看來。慙惶殺人。故來本土。藏身巖谷。不與世人。賤賣佛法。埋沒祖風。只恁麼閒閒地蕩蕩地逍遙。快濶平生。虛名漏逗。今日濫受國王重請。登于此座。目視雲漢。無如之何。直得口吧吧地。諸人將謂今日善知識出現於世。好一塲笑具。山僧恁麼道。已是寐語。大眾。因甚開眼瞌睡。卓拄杖一下云。萬化之源。萬物之母。德被河沙。量包法界。聖中之聖。大元天子。賢中之賢。本國大王。慶會一時。恩流一代。以道為懷。月朗太虛。以仁為政。白日卓午。正恁麼時。金爐香靄靄。玉殿漏遲遲。太古小僧。更將何法。祝贊。又卓一下云。道泰不傳天子令。時清休唱太平歌。<span class='note-inline'>(敘謝不錄)</span>昔<span class='corr'>梁</span>武帝。以禮迎達磨祖師。乃問如何是聖諦第一義。祖師云廓然無聖。帝云對朕者誰。祖師云不識。大眾。此是東土最初宣揚禪旨榜樣。今日本國大王。請吾小僧舉揚宗乘。上祝皇帝皇后皇太子。中為人天大眾。下為臣僚百姓。施大法施。吾今不說一字。大王不問一字。梁帝與祖師問答是同別。若辨得。許你一隻眼。若辨不得。聽取一曲。太古音最親切。可憐時節落花春。勸君更進一盃酒。西出陽關無故人。</p>
<p>至正十七年丁酉正月十五日。王宮鎮兵。上堂。陞座。祝香畢。就座。拈䟽云。諸佛三昧。諸佛不知。今上國王。護持佛法三昧。總在這裏。誰能諦悉。若未諦悉。却煩維那宣白。宣䟽了。</p>
<p>拈起拂子云。從上宗乘。還有人諦當麼。五教三乘十二分教。只是老胡遺溺。佛佛祖祖只是夢中說夢的漢。若作道理商量。埋沒宗乘。若作世諦商量。辜負先王。恁麼也不得不恁麼也不得。不得不得也亦不得。若是本分衲僧。四句百非外。可以相見。<span class='note-inline'>(問答不錄)</span>橫拈拄杖云。三世諸佛也恁麼。歷代祖師亦恁麼。若不是本國之請。不曾恁麼說破。國王大臣。若向這裏信得恁麼。感得諸佛護念。諸天降福。國王長壽。文經武緯。翊贊王化。賢臣宰輔。壽祿彌增。化及黎席。比屋可封。千妖百怪。潛消暗爍。姦魂冤賊。閉影潛形。乾坤更化。日月增明。山河益固。社稷重興。有時雨有時暘。百穀登萬民樂。祥麟彩鳳。爭呈瑞應。若其然則。前朝聖賢之所云云如言如言。信佛順天則自然成其大國矣。向下言長付囑拄杖。重為國王公主王后大臣將相內外臣僚百官。明明說破去也。卓拄杖一下。拈起拄杖云。這個杖子。既無情識。那有是非。請國王大臣。善攝心聽。且莫漏洩。又卓一下云。若涉擬疑。不成美事。又卓一下云。至公無私。天所護念。又卓一下云。敬佛畏天。孰不安泰。又卓一下云。反是為則。有口難言。又卓一下云。聖君如赫怒。雷動萬人心。又卓一下。靠拄杖。<span class='note-inline'>(謝辭不錄)</span></p>
<p>復拈拄杖云。昔在小雪山中。渾<span class='corr'>无</span>一法與人說了。今寓舍那堂中。又無一法對人說與徒受國恩。無德小報。只恁麼忽忽忙忙。日與閒禪野鬼。魑魅魍魎。打交雜去。只聽個謀利資生。顛倒妄想。計較浮生。如是應對。不得小歇。斯非宿業使之然乎。卓拄杖一下云這杜撰自罵胡為。又云。太古命值。王政之月。十有五日。請赴王宮。高陞寶座。人天一會問道也好。問禪也好。理則然矣。事則未在。是月也。寒氣已退。朝陽騰輝。是我大君。登于明堂。飛聰馳明。無遠不察。發政施仁。賞善罰惡。是王者之大政也。國家有事。則須憑佛法之力。乃鎮其偽。是以先須正其佛法中事。賞其有道者。主於伽藍。領眾勤修。福利邦家。此乃先王之行法。王政之始也。所以。出家為道者。不求名不求利。不要住持不謀衣食。不求人之恭敬讚歎。甘心守節。惡衣惡食。藏身巖谷。不圖現身。是可名為出家學道者之所為也。只如今者。非但自求。依他勢求者。吾末如之何也已矣。卓拄杖一下云。虎不食斑。恐傷其類。又云白衣人中亦有忠於君孝於親。懷才抱德。見棄於草莽者。尚有憂時憂國。救世救民之心。太古雖愚而未賢。不忍忉忉縷縷。以薦之於上矣。賞賢良而罰邪侫。則人誰不忠。人誰不孝。人誰無道。人誰不學。人誰不修己德也哉。然當此之時有拔山之力。盖世之氣者。不妨出來。相與太古。角力爭雄。亡身為國。樹立大功。則奚啻封侯。如無是人。太古老僧。匹馬單槍。親征邊塞去也。且道。去則不無。作麼生樹立大功的一句。良久云。橫按莫邪全正令。太平寰宇斬痴頑。卓拄杖兩下。</p>
<p>三角山重興禪寺再入院。至山門。云昔日不出此門。今日不入此門。中間亦無住處。大眾向什麼處見太古老僧遊戲處。卓拄杖一下。良久云。此嶺閑花紅似錦。前溪流水綠如藍。又卓兩下。</p>
<p>曦陽山鳳巖禪寺入院。至山門。云三世諸佛。莫不皆從此門出入。且道。今日山僧出耶入耶。老僧不出不入。作麼生是不出不入的道理。卓拄杖三下</p>
<p>迦智山寶林禪寺入院。至山門。云釋迦老子道。我此法門。遺囑國王大臣。是真實語也今日太古老僧。與一行眾等。始自曦陽山下。終止迦智門前。至中間相去一千餘里。登途一十四日。步步南行。日日時時。路途無難。到了致個圓通普門。八字打開。專賴王臣護助恩力。召大眾云。到則到矣。如何進步。上報如是重恩。卓拄杖一下云。溪聲最親切山色亦依俙。又卓兩下。</p>
<p>佛殿云。趙州古佛道。佛之一字。吾不喜聞。太古即不然。不喜的亦不喜。昔日我是你。今日你是我。便燒香禮拜。</p>
<p>方丈云。鎔凡煆聖。發大爐韛。且道。今日誰是當鋒者。咄。</p>
<p>慈氏山瑩原禪寺入院。至山門。云盡大地是解脫門。眾等還見麼。若也不見。利雄為眾開示去也。卓拄杖一下云。解脫門大開。眾等切莫擬疑。大家隨我來。便入門。</p>
<p>方丈云。這裏好個一所空王之室。昔時名利雲容崛。今日清貧道人居。佛來祖來都不相與。明眼衲僧近傍不得。且道。誰是當陽坐斷。對佛揚化。對機接物。咄。是甚閒言。</p>
<p>上堂。拈香罷。橫按拄杖云。白的的青寥寥。赤條條空索索。過去諸佛已當如是住。現在諸佛今當如是住。未來諸佛亦當如是住。利雄伊麼舉唱。已是寐語。大眾因甚立地瞌睡卓拄杖三下。便下座。</p>
<p>示眾。陞座。舉僧問趙州。狗子還有佛性也無。州云無。這個無字。如一粒還丹相似。點鐵即成金。才舉個無字。三世諸佛面目。掀翻出來。爾等諸人。還肯也無。若未肯信。於此大疑之下。放下身心。如墮萬仞崖下時相似。無計較沒商量。如大死人相似。放下如何若何之念。單單提個無字。於十二時中四威儀內。只與話頭為命根。常常不寐。時時檢察提撕話頭。帖在眼前。如鷄抱卵。使暖氣相續。如猫捕鼠。身心不動。目不暫捨。不覺身心有之與無。心眼話頭攝在一處。但伊麼惺惺歷歷歷歷惺惺密密叅詳。譬如嬰兒憶母相似。如飢思食。如渴思水。休而不休思復深思。豈是做作底心也。若如此真實用功。則便到省力處。此是得力處也。話頭自然純熟。打成一片。身心忽空。凝然不動。心無所之。這裏只是個當人。當人若起他念。則决定被影子惑矣。千萬切忌絲毫異念。正好回看渠何面目。又趙州道無意作麼生。即此言下打破無明。則如人飲水冷暖自知。若透不得。則更着精彩。只要話頭聯綿不斷。不論有疑無疑有味無味。即此大疑之下。提撕話頭。單單不昧。捱來捱去。行也但伊麼。坐也但伊麼。喫粥喫飯時但伊麼。對人打話時但伊麼一切施為動靜境上。皆悉如之。則無有不辦矣。爾等諸人。還知四恩深厚麼。還知四大醜身念念衰朽麼。還知汝命在呼吸麼。值遇佛祖出世麼。生來及聞無上宗乘麼。得聞此最上乘生希有心麼。僧堂裏切忌雜話看語錄麼。不離守節麼。行住坐臥之際。點檢話頭十二時中。無有間斷麼。喫粥喫飯時點檢麼。對人接話時不昧麼。顛沛造次時有話頭麼坐堂時不與隣卓耳邊說話麼。時中不與人閒言雜話鼓扇是非麼。不見他過不說他非麼。時時着力進步麼。見聞覺知時。明明不昧打成一片麼。若到好時返觀自己麼。自己面目。如何捉得趙州麼。趙州道無意作麼生。此生續佛慧命麼。上中下座互相恭敬麼。起坐便宜時還見地獄苦麼。此是參禪人日用中點檢底道理。真實參禪者。須如此學。隨問程節。一一下語來看。下語不得處。不得放過。</p>
</div>
<div class='div-other'><a id='mulu249' />
<p class='h5'>法語</p>
<div class='div-other'><a id='mulu250' />
<p class='h6'>玄陵請心要</p><p>國王命曰。為我慈悲。垂法語流恩。某敬心奉旨。畧露其端云。太古這教。本無一法。何語之有哉。然。不可無答國王重請。以非言為語。直指心地而言。有一物。明明歷歷。無偽無私。寂然不動。有大靈知。本無生死。亦無分別。亦無名相。亦無言說。吞盡乾坤。盖盡天地盖盡聲色。具大體用。言其體。則包羅盡廣大而無外。收攝盡微細而無內。言其用。則過佛剎微塵數智慧神通三昧辯才。即顯即隱。縱橫自在。有大神變。雖大文王。莫之能窮此一物常在人人分上。舉足下足時。觸境遇緣處。端端的的。的的端端。頭頭上明。物物上顯。一切施為寂然昭著者。方便呼為心。亦云道。亦云萬法之王。亦云佛。佛言。經行及坐臥。常在於其中。堯舜亦曰。允執厥中。無為而天下大治。堯舜豈非聖人乎。佛祖豈異人乎。只明得個此心。故從上以來。佛佛祖祖。不立文字。不立語言。但以心傳心。更無別法。若此心外。別有一法。便是魔說。元非佛語。所以名此心者。非是凡夫妄生分別之心正是當人。寂然不動底心也。如是自心。不能自守。不覺妄動。忽忽然被境風動亂。埋沒六塵之裏。數起數滅。妄造無窮生死業苦。是以。佛祖聖人。乘宿願力。出現世間。以大悲故。直指人心。本來是佛。今其只悟心佛耳。殿下。應觀自佛。萬機之暇。正坐殿上。一切善惡都莫思量。身與心法一時都放下。一如金木佛相似。則生滅妄念盡滅。滅盡的亦滅。閴爾之間。心地寂然不動。無所依止。身心忽空。如倚太虛相似。這裏只個明明歷歷。歷歷明明底現前。此時正好詳看父母未生前本來面目。才舉便悟。則如人飲水冷暖自知。拈與人不得。說與人不得。只是個靈光盖天盖地。如上所言境界自然顯現時。即不疑生死不疑佛祖言句。即與佛祖相見了也。此是從上佛祖不傳之妙。切須在意。慎毋忽焉。臨政新民之時。亦只如是。亦以斯道。普警羣機。勸諸臣民。同樂太平。無為之理。則諸佛龍天。豈不歡喜。祐其邦國乎。國王公主。非但此生。多生以來。遇佛聖人。於此最上宗乘中深種般若之因。乘本願力。今為國王公主。自然無為而樂問斯義。如撥宿火相似。成辦大事必無疑也。國人之有福智者。奉順國王之意。敬之如佛。中心喜悅而現於色。曰我后是佛心國王。佛心公主。讚揚無已。此人必是昔與國王公主。同種善根而來。今又長之者歟。其或聞見而生疑者。與不聞見者何足論之哉。</p>
</div>
<div class='div-other'><a id='mulu251' />
<p class='h6'>答芳山居士吳提學倕</p><p>山僧。亦因業疾。不得入城相會。某雖在野外。真吾無日不造閤下矣。閤下還肯麼。今日忽逢來書。已諳閤下尊體動止安穩。留心此事。以道用為日用。某亦歡喜無已。書中來云。念念瞥起。看個話頭。此功尤妙。古德云。不怕念起。唯恐覺遲。又云念起即覺。覺之即無。又云念念攀緣一切境。心心永斷諸分別。此語皆作家為人之端也。又老龐云。但願空諸所有。且勿實諸所無。閤下善分緇素。察其得失。以至究竟。幸甚。承書中請意至切再下葛藤。念起念滅。謂之生死。當生死之際。須盡力提起話頭純一。則念頭起滅即盡起滅盡處。謂之寂。寂中無話頭謂之無記。寂中不昧話頭謂之靈知。即此空寂靈知。無壞無雜。如是用功。則不日成功。身心與話頭。打成一片。無所依倚。心無所之。此時只是個芳山居士。若起他念。則决定被影子惑矣。這裏仔細參看。居士在那裏耶。趙州道無意作麼生。若捉敗則已不用安排。如人飲水冷暖自知。千疑萬疑一時透了也。若未透徹則千萬切忌如何之念。只要話頭聯綿不斷。切切提撕。於動靜語默一切施為。一如不昧但恁麼惺惺歷歷。提個話頭。時時點檢看。一日之內間斷有幾度耶。若記知間斷。則更發勇猛之心。加功着力。使無間斷。若知一日一度也無間斷。則添些精彩。時時點檢。日日無間斷。若三日如法無間斷。動靜一如。語默一如。話頭常現在前。猶急流灘上月華相似。觸不散。撥不去。蕩不失。寤寐一如。大悟時近矣。到此時節。切忌求人穿鑿。又不與閒人打話。但十二時中四威儀內。如愚若訥。放下身心。如同死人相似。內不放出外不放入。這裏忘却話頭則大錯。大疑未破已前。千萬不昧話頭。一如吾說。實到此田地。則驀然無明破。豁然大悟矣。悟後湏見本色宗匠。决擇究竟。若不見宗師。則十個五雙成魔。至禱至禱。</p>
</div>
<div class='div-other'><a id='mulu252' />
<p class='h6'>示無際居士張海院使</p><p>僧問趙州。狗子還有佛性也無。州云無。這個無字。不是有無之無不是真無之無。畢竟如何即是。到這裏。直得通身放下。一切不為。不為底也不為。直到閒閒地。蕩蕩地。切無擬思。前念已滅。後念不起。當念即空。空亦不守。不守亦忘。忘亦不立。不立亦脫。脫亦不存。到恁麼時。只是個惺惺寂寂底靈光。卓爾現前。切莫妄生知解。但舉話頭。十二時中四威儀內。單單不昧。切切參詳。如是參去。捱來捱去。逗到好時。宜細回詳看趙州道無意作麼生。猶老鼠入牛角相似。便見到斷。利根者到此。豁然打破漆桶。捉敗趙州。不疑天下人舌頭。雖如是了悟。無智人前切忌道着。須遇見本色宗師。</p>
</div>
<div class='div-other'><a id='mulu253' />
<p class='h6'>示崔進士</p><p>公自問云。那個是父母未生前本來面目。才舉起一聲便了。則已。不然。則行住坐臥之際十二時中。心心不昧。念念相續。如鷄抱卵。如猫捕鼠相似。便直下如此。不過三日及至七日之內。必有相應。則此路。正是先生徑直發明之端也。論其方便。則公作念云。是我色質灼然。父母所生底。不定某時必然散壞去也。那個是父母未生前本來面目。千萬參不昧叅不昧。如是無間斷。則自然工夫純熟。身心清爽。如秋天氣肅相似。到這裏。利根者豁然大悟。如人飲水冷暖自知。但明明了了。自肯而已矣。方信道照盡體無依。方見本來人。</p>
</div>
<div class='div-other'><a id='mulu254' />
<p class='h6'>示思齋居士</p><p>既知無常迅速。生死事大。特來問道。此真大丈夫之所為乎。然恁麼知無常生死的是阿誰。特來問道的又是阿誰。居士若向這裏。諦當分明。則曰容韻甚奇妙。光明照十方。我適曾供養。今復還親近。然於此四句中。切不可將心意識停機佇思。則轉踈轉遠矣。然則。不如向活句上參究。不見僧問趙州。狗子還有佛性也無。州云無。這個無字。不是有無之無。亦不是真無之無。且道畢竟作麼生道理。若舉起便知則已。若擬疑不破。則但舉無字參看。四威儀內十二時中。常常不昧。但恁麼參詳看。若透徹則即與趙州相見了也。於時。宜見本色宗師。咄。</p>
</div>
<div class='div-other'><a id='mulu255' />
<p class='h6'>示廉政堂興邦</p><p>僧問趙州。狗子還有佛性也無。州云無。這個無字。不是有無之無。亦不是真無之無。畢竟什麼道理耶。即有此疑時。切切參詳看。自然逗到百不知百不會。這裏便是好處。利根者到此豁然大悟。若大疑未破。則切忌如何若何之念。亦莫生求悟之心。但向疑情上單提話頭。切切參詳。於一切施為動靜。千萬不昧。若一日二日乃至七日。如法參詳無間斷。夢中亦記得話頭。如是則大悟時近矣。若破疑。如人飲水冷暖自知。拈與人不得說與人不得。到此時節。須遇見本色宗師。切不向無智人前說破。勉之勉之。太古因賢相請意勤勤。不覺縷縷。復為詞曰。趙州道無意。正好切參看。參到百不會。便是露團團疑盡情忘處。趙州是何顏。若也別生念。面前蜀道難。</p>
</div>
<div class='div-other'><a id='mulu256' />
<p class='h6'>示樂菴居士念佛略要</p><p>阿彌陁佛梵語。此云無量壽佛。佛者亦梵語。此云覺。是人人個個之本性有大靈覺。本無生死。亘古今而靈明淨妙。安樂自在。此豈不是無量壽佛也。故云明此心之謂佛。說此心之謂教。佛說一大藏教。指示人人自覺性之方便也。方便雖多。以要言之。則唯心淨土。自性彌陁。心淨即佛土淨。性現即佛性現。正謂此耳。阿彌陁佛淨妙法身。徧在一切眾生心地。故云心佛及眾生是三無差別。亦云心即佛佛即心。心外無佛佛外無心。若相公真實念佛。但直下念自性彌陁。十二時中四威儀內。以阿彌陁佛名字。貼在心頭眼前。心眼佛名打成一片。心心相續念念不昧。時或密密返觀念者是誰。久久成功。則忽爾之間。心念斷絕。阿彌陁佛真體卓爾現前。當是時也。方信道舊來不動名為佛。</p>
</div>
<div class='div-other'><a id='mulu257' />
<p class='h6'>示白忠信居士</p><p>佛言過十萬億佛土。有世界。名曰極樂。其土有佛。號阿彌陁。今現在說法云云。佛之此語中。深有密意。忠信居士還知麼。阿彌陁佛名。當在心頭。常常不昧。念念無間。切切參思切切參思。若思盡意窮。則返觀念者是誰。又觀能恁麼返觀者又是阿誰。如是密密參詳密密參詳。此心忽然斷絕。即自性彌陁。卓爾現前。勉之勉之。</p>
</div>
<div class='div-other'><a id='mulu258' />
<p class='h6'>示無能居士朴相公成亮</p><p>僧問趙州。狗子還有佛性也無。州云無。只這個無字。不是有無之無。亦不是真無之無且道畢竟什麼道理。參詳去。既疑情未破時。但單單提個無字。行住坐臥。千萬不昧。參到百不知百不會。忽然心無所之時。莫怕落空。這裏便是好處。切忌如何若何。若透得趙州關。則如人飲水冷暖自知。不疑天下人舌頭去在。到此時節。千萬無智人前莫說。宜見本色宗師。</p>
</div>
<div class='div-other'><a id='mulu259' />
<p class='h6'>示當禪人</p><p>古之出家之士。一聞此事。生大希有。發大勇猛。直截而去。誓不退轉。故有慧命不絕。心燈無窮。佛祖門下不乏其人。今之出家之類。十個五雙。無不自有自劣之障。人多懈怠於此事上。高推聖境。甘為下劣。又似不信。形同朝露。命速西光。孜孜矻矻。傯傯忙忙自好為之者。皆是三途業因也。縱此七情而使其三業故造妄業雖易。他時刀山劍樹鑊湯烊銅受六交報苦苦最難。汝既出家。爭似今日是事具足十分便宜時。發勇猛心立决定志放捨情念。一刀兩段。參究此事。一念悟破。則生死即絕。更不疑天下舌頭。佛祖柰何你不得。豈不是究竟無事安樂者哉。</p>
</div>
<div class='div-other'><a id='mulu260' />
<p class='h6'>示真禪人</p><p>汝既出家。須立丈夫之志。發勇猛心。深信無常迅速生死事大。行住坐臥一切時中。單單不昧此事。切切參詳。如人墮在千尺井中。千思萬想只是個單單求出之心。不日內必有相應分。如是用功若未成辦。佛法無靈驗矣。昔日香嚴。聞竹聲而悟道。靈雲見桃花而明心。如此則當人。但十二時中四威儀間。只伊麼惺惺歷歷。不昧此事。純一無雜。動靜時但伊麼。語默時但伊麼。寤寐一如。則聞聲見色。豈無香嚴靈雲。參禪人。須時時自責自點看。自己功力與古人侔與不侔。若有敗闕處。則千萬自責。便發丈夫之志。時時念念。一切善惡都莫思量。正當恁麼時。那個是我父母未生前本來面目。單單不昧。切切參詳。忽然心無所之。打成一片。利根者到這裏打破無明。向後須見本色宗師。</p>
</div>
<div class='div-other'><a id='mulu261' />
<p class='h6'>示宜禪人</p><p>本師世尊。語阿難曰。汝雖復憶持三世如來十二部經。不如一日修無漏學。是四實語中真赤心之語乎。諸佛諸祖。授受相傳的妙義。不在文字語言之上。然佛祖以大悲故。對機。不得已而乃以文字語言。只這文字語言。偏為中下之機。借其方便。而直指心地。然則。大凡學人。借其方便。以為實法不捨。則豈不是大病。譬如窮子捨父逃逝。寄托旅亭妄謂自家。則非但失家。那有到家之日。嗟夫惜哉。執指為月者也。公今不然。定知佛祖語言。皆直指心地之方便。從前學解文字語言。便一刀兩段。宜參心地。一生須辦大事可以斷生死。可以報四恩也。人之心地至微至妙。不可以語言解不可以思想得。不可以寂默通。但一切時中單提此事。千萬不昧。千千萬不昧。自然打成一片了也。到百不知百不會時。切忌如何。但惺惺歷歷。一切施為。動靜語默時節。但能相續如一得力則便有如此時。無智人前切忌道着。向後須遇見本色宗師。密密决擇。此是大丈夫之平生事業也。</p>
</div>
<div class='div-other'><a id='mulu262' />
<p class='h6'>答湛堂淑長老</p><p>敬奉開天堂上司法老禪翁問慰之書。其中云。以老病緣。小有傷歎之志。求一轉語以為末後資粮。此語豈徒然哉。余亦歎之感矣。古今世間。人人到臈月三十日。謂言舊年已終。新歲到來。但伊麼互相慶賀。以當人情。禪翁既是個中人。亦以個中事。警其時流。而乃發真實語也。禪翁豈不知自己靈明。嵬嵬堂堂露裸裸赤灑灑沒可把者也。這個豈有古今之異新舊之別。本無聖凡之見。何關生死之妄耶。古人。喚作無位真人。尚亦不中如今喚作什麼。如人飲水冷暖自知。請下笑一聲看。趙州古佛道個無字。以開天下衲僧眼。迦智未知開天堂中有數衲子眼。即今如何。其中若有未開的。今為頌曰。放下萬事端。須度趙州關。參到百不會。便是露團團。直截如斯去。須臾破疑團。衲僧家中事。如是乃安閒。臘月三十日。亦可為精飱。對人相慰賀。何以自怡看。赤足踏氷雪。方知徹骨寒士豈不預備。予亦助其間。</p>
</div>
<div class='div-other'><a id='mulu263' />
<p class='h6'>示文禪人</p><p style="margin-left:0em" class="lg-abnormal"><div class='lg-row'>君既知非去名利。此生須報佛祖恩。若也今日三明日四。幾時了斷無明根。君今已發丈夫志。時復提起吹毛利。常持如是做將去。有甚魔外亂其理。直到路窮當鐵壁。緣慮妄念都永寂。功如透水皎月華。漸至寤寐一如域。塵將息而光將發。到此莫生悲悅懌。亦莫生知覺心。才生知覺失功力。但但提撕眼惺惺。反復看渠渠何形。忽然捉敗佛祖關。只消得個一笑聲。向後宜尋參本色。决擇巴鼻兮同條生。</div>
</p></div>
<div class='div-other'><a id='mulu264' />
<p class='h6'>示紹禪人</p><p style="margin-left:0em" class="lg-abnormal"><div class='lg-row'>佛說戒定慧。淨身口意業。身三口四意三業。一一莫作持淨戒。念念提起趙州無。一切時中不昧無。行住坐臥二便時。着衣喫飯常提無。如猫捕鼠鷄抱卵。千萬不昧但舉無如是話頭不間斷。起疑參因甚道無。疑未破時心頭悶。正好單提這話頭。話頭聯綿正念成。參復參詳看話頭。疑與話頭成一片。動靜語默常提無。漸到寤寐一如時。只要話頭心不離。疑到情忘心絕處。金烏夜半徹天飛。於時莫生悲喜心。須參本色永决疑。</div>
</p></div>
<div class='div-other'><a id='mulu265' />
<p class='h6'>示可禪人</p><p style="margin-left:0em" class="lg-abnormal"><div class='lg-row'>勸君須立丈夫志。此生了報大師恩。如今正法將欲墮。早續明燈度迷津。踏碎天下羣邪網。切須要見明眼人。眼裏莫着黃金屑。心田頓發煩惱根。苦海常泛般若艇。二利功業日日新。丈夫功業只如是。如是之義誓不容易。</div>
</p></div>
<div class='div-other'><a id='mulu266' />
<p class='h6'>示祥禪人</p><p style="margin-left:0em" class="lg-abnormal"><div class='lg-row'>汝初依吾落髮時。雙親感歎便垂泣。父母恩愛重如山。放汝出家情何及。汝知如是父母恩。勤修精進如火急。汝求名利踈道行。便是無間黑業習。人生誰是久長生。可憐浮命在呼吸。是以於我本師尊。捨其王位出城邑。入山苦行示六年。蛛網於眉雀巢肩。蘆芽穿膝任從容。有甚毫釐利名顛。汝今依師學此行。雙親九族必生天。汝違師教。還作無髮俗。自累師親。同墮無間獄。</div>
</p></div>
<div class='div-other'><a id='mulu267' />
<p class='h6'>示安山郡夫人妙幢</p><p style="margin-left:0em" class="lg-abnormal"><div class='lg-row'>參禪須透祖師關。學道要窮心路斷。心路斷時全體現。如人飲水知冷暖。到此田地莫問人。須參本色呈機看。</div>
</p></div>
<div class='div-other'><a id='mulu268' />
<p class='h6'>示乳禪人</p><p style="margin-left:0em" class="lg-abnormal"><div class='lg-row'>汝既依吾斷髮根。此生須報四深恩。若非精進修行力。何以明心徹無極。</div>
</p></div>
<div class='div-other'><a id='mulu269' />
<p class='h6'>示日本志性禪人</p><p style="margin-left:0em" class="lg-abnormal"><div class='lg-row'>白日出扶桑。請君須見當。返觀明明了。脚下即是菩提場。</div>
</p></div>
<div class='div-other'><a id='mulu270' />
<p class='h6'>示宜禪人</p><p style="margin-left:0em" class="lg-abnormal"><div class='lg-row'>古今大智人。念念知幻身。知幻便離幻。當當現本真。</div>
</p></div>
<div class='div-other'><a id='mulu271' />
<p class='h6'>警侍司</p><p style="margin-left:0em" class="lg-abnormal"><div class='lg-row'>八十人生命。一塲春夢間。汝曹參此事。坐臥志如山。</div>
</p></div></div>
<div class='div-other'><a id='mulu272' />
<p class='h5'>歌吟銘</p>
<div class='div-other'><a id='mulu273' />
<p class='h6'>太古庵歌</p><p style="margin-left:0em" class="lg-abnormal"><div class='lg-row'>吾住此庵吾莫識。深深密密無壅塞函盖乾坤沒向背。不住東西南與北。珠樓玉殿未為對。少室清規亦不式。爍破八萬四千門。那邊雲外看山碧。山上白雲白又白。山中流水滴又滴。誰人解看白雲容。晴雨有時如電擊。誰人解聽此泉聲。千回萬轉流不息。念未生時早是訛。更擬開口成狼藉。經霜經雨幾春秋。有甚閒事知今日。麤也飡細也飡。任爾人人取次喫。雲門胡餅趙州茶。何似庵中無味食。本來如此舊家風。誰敢與君論奇持一毫端上太古庵。寬非寬兮窄非窄。重重剎土個中藏。過量機路衝天直。三世如來都不會。歷代祖師出不得。愚愚訥訥主人公。倒行逆施無軌則。着却青州破布衫。藤蘿影裏倚絕壁。眼前無法亦無人。旦暮空對青山色。兀然無事歌此曲。西來音韻愈端的。徧界有誰同唱和。靈山少室謾相拍。誰將太古沒絃琴。應此今時無孔笛。君不見太古庵中太古事。只這如今明歷歷。百千三昧在其中。利物應緣常寂寂。此庵非但老僧居。塵沙如來同風格。决定說君莫疑。智亦難知識莫側。回光返照尚茫然。直下承當猶滯跡。進問如何還大錯。如如不動如頑石。放下着莫妄想。即是如來大圓覺。歷刧何曾出門戶。暫時落泊今時路。此庵本非太古名。乃因今日云太古。一中一切多中一。一不得中常了了能其方亦其圓。隨流轉處悉幽玄。君若問我山中境。松風蕭瑟月滿天。道不修禪不參水沉燒盡爐無烟。但伊騰騰恁麼過。何用區區求其然。徹骨清兮徹骨貧。活計自有威音前。閑來浩唱太古歌。倒騎鐵牛遊人天。兒童觸目盡伎倆。曳轉不得徒勞眼皮穿。庵中醜拙只如許。可知何必更重宣。舞破三臺歸去後。青山依舊對林泉。</div>
</p></div>
<div class='div-other'><a id='mulu274' />
<p class='h6'><span class='note-inline'>(附)</span>石室珙禪師書</p><p style="margin-left:1em">高麗南京重興禪寺長老。諱普愚。號太古。向曾為此一段大事。立志去下苦硬工夫來見處透脫。絕意路。出思惟。非言像之所能拘。欲潛隱。遂結庵寺之三角山。以自號扁其庵。亦名太古。以道自適。放意於泉石間。述太古歌一章。丙戌春。出鄉至大都。不憚路途勞役。尋跡而來。丁亥七月。到余山石菴。寂寞相忘。道話半月。觀其動靜。聽其言語諦實。將別前。出示向者所作太古歌。余乃晴窓展翫。老眼增明。誦其歌也淳淳。昧其句也閒湛。直得空刼已前消息。非今時尖新錐釘者而可方比。則太古之名不謬也余久絕酬應。管城子忽焉[跳-兆+孛]跳。不覺書于紙尾。復為詞曰。先有此庵方有世界。世界壞時此庵不壞。庵中主人無在不在。月照長空風生萬籟。</p>
<p style="margin-left:1em">至正七年<span class='note-inline'>(高麗忠穆王三年)</span>丁亥八月旦日。湖州霞霧山石室老衲七十六歲書。</p>
</div>
<div class='div-other'><a id='mulu275' />
<p class='h6'>雜華三昧歌</p><p style="margin-left:0em" class="lg-abnormal"><div class='lg-row'>大方廣佛華嚴經。是誰言語無音聲。本師瞿曇老知識。所證境界重重明。汪洋乎。冲融乎。雄雄乎。落落圓音如雷霆。菩提塲中開演日。海印定中無說說。聞之傳之者是誰。文殊普賢大人舌。文殊普賢二大士。從何途路聞此訣。深深入此三昧海。毘盧遮那藏身三昧。文殊普賢何甚愚。外揚家醜漏人知。哀哀乎。慼慼乎。末世人。尋行數墨徒勞神。聞之無限定中說。背之不聞如何因。此中消息何富貴。千花百草爭含春。後來看經大君子菩提大路莫問津。休休乎。何必巡南方。脚下即是菩提塲。君看老胡默然處。不以言語能承當。深而深黑而黑。妙用恒沙也無極。吁嗟乎。古今權小人。單單直指信不得。徒聞未證無智者。是即名為如聾似啞。見也見不及。聞也聞不及。如是等機為之集之出蒙山知識三昧業。燒香散花惺惺靈利。禮佛誦經惺惺靈利。因此惺惺會作觀。即漸成就三昧理。三昧三昧明。遮那法體現象成。好也好也。三昧多好好也。三昧三昧三昧成。頓現華藏世界海。華藏世界重重無盡。我曾聞見今乃信。行也遊也踏也看。裟婆世界水水山山華藏界中不動尊。上無父兮下無孫。陁陁乎爍爍乎。三七斤。吞吐三身無口痕。喫盡甘辛百草頭。常在岸上在中流。中流一葉舟子大。萬邦人物載無礙。寒山拾得大冤讐。造次弗離長相隨。極親還踈鬪海裏。打破舟子散真珠。魚龍蝦蟹得此寶。深深海底皆藏收或行或臥或衣食。承此寶德不知羞。啊㖿啊㖿如是如是。還恐今人作意求。此花不逐溪流出。爭識秦人桃源遊。愁人莫向愁人說。說向愁人愁復愁。我今親提無盡筆。供養十方無盡佛。</div>
</p></div>
<div class='div-other'><a id='mulu276' />
<p class='h6'>山中自樂歌</p><p style="margin-left:0em" class="lg-abnormal"><div class='lg-row'>不翦鬚不翦髮。好個鬼頭羅剎。憨憨痴痴也似石頭。愚愚魯魯也似木橛。踏盡草鞋參祖師。惡聲虛說如機發。囉囉哩哩囉囉。獨唱此曲來休歇。大元天子聖中聖。賜居巖谷消日月。無人共我山中樂。吾獨憐吾疎轉拙。寧同水石長自樂。不與世人知此樂。但願聖壽萬萬歲。萬歲長為萬歲樂。然後可以吾無憂。巖阿澗谷甘蕭索。巖隈小庵足庇身。也任白雲相依托。君不見太古老僧歌一曲。曲中還有無窮樂。自樂自歌何所為。樂天知命無為樂胡為自歌還自樂。吾亦不知何樂。樂中有意君知否。人雖日用難摸着。淵明中酒弄無絃。普化入市搖鈴鐸。布袋閒僧太無事。紅塵酒肆重醩粕。古來聖賢之樂只如此。空留虛名聲韻何寂寞。知之好者尚難得。況其樂之行之作。君看太古此中樂。頭陁醉舞狂風生萬壑。自樂不知時序遷。但看巖花開又落。</div>
</p></div>
<div class='div-other'><a id='mulu277' />
<p class='h6'>白雲庵歌</p><p style="margin-left:0em" class="lg-abnormal"><div class='lg-row'>逍遙山上多白雲。長伴逍遙山上月。有時清風多好事。來報他山更奇絕。白雲無心徧太虛。其如烘爐一點雪。行雨四方無彼此。是處是物皆欣悅。剎那歸來此山裏。山光着色水嗚咽。古庵依俙非霧間。連雲畏道蒼苔滑。左傾右傾住復行。誰其侍者惟楖栗。路窮庵門向東開。賓主同會無言說。山默默水潺潺。石女喧嘩木人咄。汲汲西來碧眼胡。漏洩此意埋佛日。傳至曹溪盧老手。又道本來無一物。可笑古今天下人。不惜眉毛行棒喝。我今將何為今人。春秋冬夏好時節。熱向溪邊寒向火。閒截白雲衣半結。困來閒臥白雲樓。松風蕭蕭聲浙浙。請君來此保餘年。飢有蔬兮渴有泉。</div>
</p></div>
<div class='div-other'><a id='mulu278' />
<p class='h6'>雲山吟</p><p style="margin-left:0em" class="lg-abnormal"><div class='lg-row'>山上白雲白。山中流水流。此間我欲住。白雲為我開。山區白白雲。話盡心中事。有時行雨難久留。又被清風便。行盡三千歷四洲。我亦隨君駛清風。江山處處相追遊。追遊為何事。堪與白鷗戲波頭。却來共坐松下月。松聲動啾啾。此心共誰話。恒沙佛祖盡悠悠懶臥白雲裏。青山笑我大無憂。我即笑而答。汝山不識吾來由。平生睡不足。愛此水石為衿裯。青山亦笑我。何不早歸來吾儔。君若愛青山。藤蘿影裏大休休。我從青山語。放身大臥青山樓。有時夢有時覺。夢覺元無拘。夢裏却尋來時路。長安酒肆騎木牛。木花化作春風意。綻花開柳如琳球。桃花紅似火。柳絮白如毬。中有李花白又白。無言引得幽言求。珍禽啼罷剎那夢。睡味猶甘身不動。</div>
</p></div>
<div class='div-other'><a id='mulu279' />
<p class='h6'>參禪吟</p><p style="margin-left:0em" class="lg-abnormal"><div class='lg-row'>日月似電光。光陰良可惜。生死在呼吸。難以保朝夕。行住坐臥間。寸景莫虛擲。勇猛加勇猛。如我本師釋。精進復精進。心地等惺寂。深信佛祖意。須要辨端的。心即天真佛。何勞向外覔。放下萬事看。路窮如鐵壁。妄念都滅盡。盡處還抹却。身心如托空。寂然光達赫。本來面目誰。纔舉箭沒石。疑團百雜碎。一物盖天碧。莫與無智說。亦莫生悅懌。須訪見宗師。呈機復請益。然後名繼祖。家風不偏僻。困來展脚眠。飢來信口喫。人問是何宗。棒喝如雨滴。</div>
</p></div></div>
<div class='div-other'><a id='mulu280' />
<p class='h5'>偈、頌</p>
<div class='div-other'><a id='mulu281' />
<p class='h6'>古鼎<span class='note-inline'>(龍泉溫長老號)</span></p><p style="margin-left:0em" class="lg-abnormal"><div class='lg-row'>威音那畔却空前。有個一物硬如鐵。張大口默無語。跨三秖行<span class='corr'>已</span>輟。通身放下火坑中。肚裏珍羞香滿室。無心轉脚冷湫湫。倒腹傾塲吐禪悅。衲僧於此飽[飢-几+(烈-列+句)][飢-几+(烈-列+(包-巳+己))]。瞿曇兒孫今不絕。</div>
</p></div>
<div class='div-other'><a id='mulu282' />
<p class='h6'>節庵霞霧山侍者</p><p style="margin-left:0em" class="lg-abnormal"><div class='lg-row'>霞山之阿老此君。不知霜雪經霜雪。月來也從他影。風來也任蕭瑟。蕭瑟聲最親切。聽得好莫漏洩。清虛影裏須抹過。薦取中間無一物。放下着莫存知。眼裏那着黃金屑。亦不存知不知。方得見好時節。折却德山棒。粉碎臨濟喝。到處逢人不被瞞。然後可以對風月。有風無月無好明。有月無風無好說。有好風有好月。儂家法戲無斷絕。</div>
</p><p style="margin-left:2em">鐵牛</p>
<p style="margin-left:1em">癸卯春。宗西堂訪余于迦智山結夏。觀其動靜。微密安詳。宛爾受道之資。至秋告別仍求號。以鐵牛稱之。所以然者。先解制。問眾日用工夫。西堂云。昔日以佛聲佛色為解。自到會中得業。本分示誨。如上伎倆都盡。但冷地上參看趙州無字。如蚊子上鐵牛相似。故用其語而為號。因作偈以贈之。茲於鐵牛上痛鞭出汗。則便與趙州相見了也。勉旃。</p>
<p style="margin-left:0em" class="lg-abnormal"><div class='lg-row'>只麼痴頑不顧後。無知豈怕獅子吼。不眠而眠。長臥天地間。大千沙界無去住。幾度春風幾度秋。一如如體無今古。刼火洞然不燒伊。頭角依俙芳草雨。君不見痴痴兀兀此牛行。舉世無人拘牽去。可憐牧牛子。放却繩頭兮。末如之何<span class='corr'>已</span>久。吾今勸盡牧牛子。進步驀騎鞭徹髓。痛徹髓出汗血。嘉州大像來乞救。救不得沒奈何。寒山拊掌笑呵呵。於斯須訪見宗師。决了巴鼻。莫閑唱太平歌。</div>
</p></div>
<div class='div-other'><a id='mulu283' />
<p class='h6'>慧庵松廣聰長老</p><p><span class='note-inline'>(太古國師門徒。有大禪師尚聰。朝鮮初。住持曹溪。宗興天寺。上疏。願用松廣普照之遺法者。即是)</span></p>
<p style="margin-left:0em" class="lg-abnormal"><div class='lg-row'>長風吹幽松。凉月照虗碧。無遮攔沒門戶。青寥寥白的的。中間空索索。外境亦如如。普眼當時無覔處。白雲堆裏一茆屋。芳草落花春日雨。鷓鴣聲送竹蕭踈。南詢遊子竟何往。塵塵盡是此人居。重重無盡華藏世界。都盧只在此庵內。個中微妙義。本不容知解。主中王只如斯。長年不出庵門外。洒洒然無偽無私。落落然自由自在。蕩盡纖毫凡聖見。百不知百不會。呵呵呵是甚麼。庵外松柏歲寒終不改。</div>
</p></div>
<div class='div-other'><a id='mulu284' />
<p class='h6'>哲峯廣明公宏長老</p><p style="margin-left:0em" class="lg-abnormal"><div class='lg-row'>智不及慧莫窮。撑天地出有空。獨立那邊殘照外。善財徒勞問別峯。萬古白雲飛不到。一朝紅日漏先通。幾經刧火只如此。千古嵬嵬振祖風。</div>
</p></div>
<div class='div-other'><a id='mulu285' />
<p class='h6'>中庵壽允</p><p style="margin-left:1em">日本允禪人。以其號求頌。余時年七十六。目暗。放筆久矣。其請勤勤。強下老筆云。</p>
<p style="margin-left:0em" class="lg-abnormal"><div class='lg-row'>千重碧山裏。萬丈蒼崖邊。迴溪流泉細嗚咽。深林雜樹空芊緜。中有小庵若無有。朝晡但見祝君烟。花落花開鳥不到。白雲時復訪門前。誰識主人日用事。長年不夢塵間緣。寂滅境中伴寂滅。綠蘿松上清風月。</div>
</p></div>
<div class='div-other'><a id='mulu286' />
<p class='h6'>寄日本石翁長老</p><p style="margin-left:0em" class="lg-abnormal"><div class='lg-row'>吾以恁麼寄。師亦恁麼通。吾誠無得失。師豈有為功。海東山岳秀。扶桑一點紅。可憐立雪子。幾乎喪家風。</div>
</p></div>
<div class='div-other'><a id='mulu287' />
<p class='h6'>寄無極和尚<span class='note-inline'>(江南人)</span></p><p style="margin-left:0em" class="lg-abnormal"><div class='lg-row'>西來一曲沒人知。雖有伯牙無子期。獨坐寥寥向深夜。透簾殘月徹禪衣。</div>
</p></div>
<div class='div-other'><a id='mulu288' />
<p class='h6'>送達磨悉歸乾竺國</p><p style="margin-left:0em" class="lg-abnormal"><div class='lg-row'>西天真佛子。身與白雲閒。寄語山山水。須開青眼看。</div>
</p></div>
<div class='div-other'><a id='mulu289' />
<p class='h6'>送日本雄禪人遊江南</p><p style="margin-left:0em" class="lg-abnormal"><div class='lg-row'>日本松風爽。新羅月色多。若遇南方三伏節。為人和唱武陵歌。</div>
</p></div>
<div class='div-other'><a id='mulu290' />
<p class='h6'>送珦禪和之江南</p><p style="margin-left:0em" class="lg-abnormal"><div class='lg-row'>將此新羅語。閒時莫費情。南方火雲裏。說與寒松聲。</div>
</p></div>
<div class='div-other'><a id='mulu291' />
<p class='h6'>辭石室和尚</p><p style="margin-left:1em">弟子普愚。久嚮道風。不遠萬里。尋此霞霧山頂。果參函丈　若窮子逢其父然。於是。侍留半月。决擇心要。飽受法乳。如斯大恩。雖碎身。實難為報。今於辭也。豈無情義哉。謹頌德。兼發志願。作偈獻之。以表寸誠云。</p>
<p style="margin-left:0em" class="lg-abnormal"><div class='lg-row'>吾觀本師大圓鏡。亦觀弟子平等性。同是一體徧十方。廓然瑩徹了無影。無生無佛絕能所。虗通皎潔常寂照。萬象森羅現其中。吾師水月形亦露。亦有弟子空華身。淨穢苦樂皆現了。今以吾師大和尚。大圓鏡中弟子某。歸命禮弟子。鏡中本師古佛老。發誠願語冀加被。世世生生亦如是。師為華藏世界主。我為長子助其利。或住兜率演法時。我為天主常衛侍。或坐菩提樹下時。我為國王行法施。如我今日本誓願。種種莊嚴悉圓備。供養十方無盡佛。大乘菩薩及一切。普與法界諸佛子。同證如來常寂理。滅除煩惱無餘垢。一切妙行皆成就。當來佛佛會會中。互為賓主須常遇。師為主我為伴。師為伴我為主。盡未來際作佛事。度盡眾生歸去後。同遊無上大涅槃。一如今日遊霞霧。吾雖幻質分彼此此心終不離左右。</div>
</p></div>
<div class='div-other'><a id='mulu292' />
<p class='h6'>辭王師</p><p style="margin-left:0em" class="lg-abnormal"><div class='lg-row'>出家何所為。永斷世緣務。我今辭王師。且問何處去。我本山中人。宜入山中住。不愛碧山行。不厭紅塵走。但為適性情。修德報明主。世間榮辱事。看來如<span class='corr'>沫</span>聚。我若久留連。聲名多錯誤。不如忘是非。林壑藏毛羽。誰憐吾拙直。林泉有幽趣。聖君如護我。賜放青山老。山中何所有。蒼蒼但烟霧。於斯修道業。於國垂法雨。專心祝聖壽。朝暮香一炷。</div>
</p></div></div>
<div class='div-other'><a id='mulu293' />
<p class='h5'>讚、跋</p>
<div class='div-other'><a id='mulu294' />
<p class='h6'>釋迦住山相</p><p style="margin-left:0em" class="lg-abnormal"><div class='lg-row'>讚也你無德。毀也你無過。割愛忘親不孝甚。六年冷坐飢寒餓。<span class='note-inline'>(咄)</span>。</div>
</p></div>
<div class='div-other'><a id='mulu295' />
<p class='h6'>釋迦出山相</p><p style="margin-left:0em" class="lg-abnormal"><div class='lg-row'>人言是釋迦。又道悉達陁。莫莫莫休說夢。渠非眼中花。嵬嵬落落兮赤灑灑。密密恢恢兮淨裸裸。春風爛熳水悠悠。獨步乾坤誰伴我。若也山中遇子期。豈將黃葉下山下。<span class='note-inline'>(咄。)</span>德高無上讚不及。慈深又重毀不得。經無量刼。勤修微妙行。以恒河沙等恒河沙。不測乃至如今。出家入雪山。親姻痛哭爛心肝。爛心肝痛徹骨。豈知真慈救世間。休休休莫懵懵。非夢說夢。似夢非夢。只這牟尼佛。寂然無為常不動。赤灑灑露裸裸。的了了沒可把活釋迦是何聲。夕陽沙鷗自呼名。</div>
</p></div>
<div class='div-other'><a id='mulu296' />
<p class='h6'>文殊</p><p style="margin-left:0em" class="lg-abnormal"><div class='lg-row'>提起吹毛利。家風妙奇絕。逍遙千聖外。月映蘆花雪。</div>
</p></div>
<div class='div-other'><a id='mulu297' />
<p class='h6'>魚籃觀音</p><p style="margin-left:0em" class="lg-abnormal"><div class='lg-row'>幻化空身色轉新。只宜着眼不容親。金沙灘畔春風後。狼藉深紅愁殺人。愁殺人莫瞞盰缺齒重來誰愛看。咦。誰不識你醜多般。</div>
</p></div>
<div class='div-other'><a id='mulu298' />
<p class='h6'>達磨</p><p class="byline">玄陵請</p><p style="margin-left:0em" class="lg-abnormal"><div class='lg-row'>拶破虛空儼然獨出。坐斷毘盧頂上兮。眼前無法亦無佛。無佛無法兮天高地平。非心非物兮水綠山青。且將此曲渡海來。對梁王兮彈一聲。一聲復一聲。幽澗湫兮流泉鳴。勸君側耳莫與心暗。恐傍人作意會得聽。<span class='note-inline'>(咄)</span>。相識滿天下。知心有幾人。</div>
</p><p style="margin-left:0em" class="lg-abnormal"><div class='lg-row'>航海西來十萬里。只為將傳一事耳。對於梁王調不同。如秋滿月處虛空。一葦渡江向魏時。清風護送平波中。堪恨江邊釣翁老。當時見伊不推倒。若也推倒無去來。後免神光斷臂苦。</div>
</p><p style="margin-left:0em" class="lg-abnormal"><div class='lg-row'>十萬里來何所為。人人盡有一雙眉。獨携隻履還西去。空使雲孫說是非。非不非是不是重陽黃菊倚東籬。</div>
</p><p style="margin-left:0em" class="lg-abnormal"><div class='lg-row'>你不來也天下平。你還去也海河清。熊耳白雲藏不得。千古萬古傳虛名。</div>
</p><p style="margin-left:0em" class="lg-abnormal"><div class='lg-row'>九年冷坐默無語。多少人疑不奈何。立雪有人傳密意。春風無處不開花。</div>
</p><p style="margin-left:0em" class="lg-abnormal"><div class='lg-row'>碧眼師未來前。人人鼻孔撩天。携隻履還西去。個個眉目雙全。恁麼去來為甚事。冷地看來一笑緣。</div>
</p><p style="margin-left:0em" class="lg-abnormal"><div class='lg-row'>神頭鬼面。眉尨齒豁。<span class='note-inline'>(咄)</span>。獨坐少林含毒氣。隻履西歸真快活。</div>
</p><p style="margin-left:0em" class="lg-abnormal"><div class='lg-row'>西來的的意。正好默無陳。怒目瞋何事。佛是眼前塵。</div>
</p></div>
<div class='div-other'><a id='mulu299' />
<p class='h6'>乘蘆達磨</p><p style="margin-left:0em" class="lg-abnormal"><div class='lg-row'>嵬嵬乎沒巴鼻。蕩蕩乎無與敵。智不到處安用問。如何至今無奈何。云不識。不識個什麼物。梁王不肯這裏黑。這裏黑兮。妙用恒沙也無極。黃葦蕭蕭起清風。平波白浪連天千古色。闔國人追喚不回。誰道觀音再出來。<span class='note-inline'>(咄。)</span>對梁王道不識。好個西來曲調。舉世人和不得。青蘆故泛清波路。</div>
</p></div>
<div class='div-other'><a id='mulu300' />
<p class='h6'>布袋</p><p style="margin-left:0em" class="lg-abnormal"><div class='lg-row'>非僧非俗大閒人。青山紫陌自由身。有時橫行酒肆裏。春風滿面忘天真。咦。紅顏慘別後。白髮始相親。</div>
</p></div>
<div class='div-other'><a id='mulu301' />
<p class='h6'>藥王</p><p style="margin-left:0em" class="lg-abnormal"><div class='lg-row'>藥王藥王開大悲扃。不忘前誓救眾生。若未救我業病故。何云菩薩大悲行。</div>
</p></div>
<div class='div-other'><a id='mulu302' />
<p class='h6'>五祖童形</p><p style="margin-left:0em" class="lg-abnormal"><div class='lg-row'>昔日栽松<span class='corr'>老</span>道者。再來端妙換童真。無姓童時逢道信。問去答來驚四隣。祖師深知其法器。便<span class='corr'>付衣</span>鉢化如春。後遇南方盧行者。燈燈續燄至今新。</div>
</p><p style="margin-left:0em" class="lg-abnormal"><div class='lg-row'>無端聽換却眼睛。尊重法故不憚路程。謁彼黃梅將欲老。桃紅李白柳青青。可憐負石踏碓日。豈有毫釐可勞疾。米熟久矣半夜入室。親傳法衣命若懸絲。因茲暗渡西江月誰識當時當別離。</div>
</p></div>
<div class='div-other'><a id='mulu303' />
<p class='h6'>羅漢</p><p class="byline">玄陵請</p><p style="margin-left:0em" class="lg-abnormal"><div class='lg-row'>這鬼頭漢有些神力。奇異貌稜稜。聖凡也難測。昔天台烟雨裏。相對面目今不識。不識個什麼物。半文錢也不直。呵。呵。呵。汝與吾誠實人。同心祝聖萬年春。</div>
</p></div>
<div class='div-other'><a id='mulu304' />
<p class='h6'>自讚</p><p class="byline">張海院使請</p><p style="margin-left:0em" class="lg-abnormal"><div class='lg-row'>海東身竺西骨。肚裏黑眼似漆。且撚一隻蓬蒿箭。橫行天下意不展。忽然撞着霞峯老十分惡毒過愈露。莫將些氣賣西東。歸去來兮舊山中。不與世人爭是非。長年無事聽松風。</div>
</p></div>
<div class='div-other'><a id='mulu305' />
<p class='h6'>燕都永寧禪寺開堂日</p><p class="byline">徒弟等請</p><p style="margin-left:0em" class="lg-abnormal"><div class='lg-row'>惟茲天下生此太古。如芥中藏百億剎土。<span class='note-inline'>(咄。)</span>這村僧是什麼鹵莽。受聖旨兮誤揚家醜。呵佛祖兮故作業苦。呵。呵。呵。從今且莫如此行。直入青山伴猿虎。</div>
</p></div>
<div class='div-other'><a id='mulu306' />
<p class='h6'>玄陵勅刊百丈清規跋</p><p>佛佛祖祖授受相傳之妙。不在乎繩墨。然人無禮儀。則不得整其心行。是以。從上諸聖莫不兼行。而垂訓於無窮者矣。聖君矜信於斯。命使流通。豈非宿植般若光。而行普賢大願行也哉。大家遇斯聖化。而可不自慶而修之歟。</p>
</div></div>
<div class='div-xu'><a id='mulu307' />
<p class='h5'>重刊緇門警訓序</p><p>盡大地人。誰無佛性。誰無信心。然不遇聖教。則不發無上菩提之心。長沉苦海。頭出頭沒。虛生浪死。實可悶也。是以佛祖聖賢。作不請友。行無緣慈。為說種種方便。教化調伏令其生淨信心。成就天上佛果。菩提佛果。菩提豈異事乎。正是當人本覺心也。大經亦云。欲知如來大涅槃者。須了知根本自性。若人深信此語。忽然反顧。則知自心中無量妙義百千三昧本自具足。分毫不謬。此是正信心也。三世聖賢。出現於世。無言語中而起言說。正謂此耳。大古南遊求法時。幸遇斯警訓。將歸本土。意欲廣宣流布。利國利人有年矣。今有勝士明會。發大誓願。鏤板印施。俾國人一見一聞。皆結勝因。畢竟同成<span class='corr'>无</span>上正覺。此斯警訓之大義歟。</p>
<p>太古語錄終</p>
</div>
<div class='div-other'><a id='mulu308' />
<p class='h5'><span class='note-inline'>(附)</span>石室和尚書</p><p style="margin-left:1em">記七月間。長老不憚萬里崎嶇。求決己事。來余峯頂。此時相見。老僧無一法可說。長老無一字可問。是真相見。若有毫端許言之本末。皆為見<span class='corr'>刺</span>。此是從上古人相見底道理。長老當自保養。轉示將來。免墮邪見。臘月十七日。海門洪長老來山。喜聞長老<span class='corr'>已</span>回大都。不審歸鄉去留如何。便中畧此記達。萬萬以大法為重。是禱是禱。</p>
<p style="margin-left:1em">至正丁亥臘月廿九日。湖州霞霧山居石室老衲清珙手啟。</p>
<p style="margin-left:1em">太古愚長老</p>
<p style="margin-left:1em">上石室和尚書</p>
<p>弟子高麗國重興禪寺普愚。九拜謹啟。</p>
<p>本師霞霧山石屋大和尚座下。自八月一日為辭。無日不瞻企。善路行行。十月十五日迴大都。囊錐稍露。諸山碩德。朝廷大臣。奏聞。聖旨。住持永寧禪寺。十一月廿四日太子千秋令辰。賜金襴拂子若香。天使令嚴諸方四眾僅百。千。萬。人。聲鼓圍繞。不得已陞座首爇祝釐之香。次為老和尚拈出懷香一瓣。開演宗乘。扶揚末法。此豈法乳之大恩也哉不敢不告。家醜一塲。狼藉卑辭。謹以寫呈。某願明春再參。終身服勤。倘業緣所拘。不果歸鄉。一依所教。隨分二利。不賤賣佛法。以至後生。不斷種子。然此豈獨吾之所能。正是佛佛祖祖本願提持也。向者。遇謁和尚。所嗣承大事。此日奉詔開堂。亦有其使然。豈敢以拙言了陳鄙懷。伏惟照詳。重復再拜祝願本師大和尚起居萬福萬福。鄉人有便。慈悲垂問。以慰區區。</p>
</div>
<div class='div-other'><a id='mulu309' />
<p class='h5'><span class='note-inline'>(附)</span>石室和尚答書</p><p style="margin-left:1em">啟復。別後。老病日增。掩關自養。苟遣朝夕。戊子十月十三日。忽淨慈傳人。遞至長老書。誦間。且知大古時緣俱稔。諸山宿德大臣宰官奏聞。聖旨住持永寧禪院。開堂演法。光揚宗教。此乃長老情真契聖。行實感人。豈偶然哉。又知開堂日。辦香為老拙拈出。且拙者。退席從閒。少歇狂妄耳。焉敢妄想為人之師。今長老乃如是。豈非多生緣契也。然而出世為人。要以本分事。激引來蒙。慎勿以機境上遞相狐媚。大家草裏輥斯何圖哉。當自勉旃。果然如此。始終不異。則皇恩佛恩一時報畢。吾復何言。路途雖千萬里之遙。由目擊耳。老倦且答不謹。可恕可恕。</p>
<p style="margin-left:1em">至正八年十一月初七日露峰石室啟復。</p>
</div>
<div class='div-other'><a id='mulu310' />
<p class='h5'>燕都諸山長老告朝廷請開堂䟽</p><p style="margin-left:1em">道非弘人。人能弘道。是故。佛佛授受。祖祖相傳。禪燈無窮。慧命不絕。今太古庵。悉宗門可者。於一機上。豁明星眼。尋往南方湖州霞霧山。謁石室和尚。和尚一見如舊。便知其器。以本分手段。不鎚成金。一印印破。太古放下重擔。決返擲機。佩印還都。若不是上根。烏能爾也。光現祖燈。重興佛日。只在皇天臣僚。伏望大檀越。身心正直。稱揚正法。福利皇圖者。切以少林室九年默。神光斷臂覔心。石室堂半月談。太古放身卸擔。古聖今聖之榜樣。先祖後祖之規模。不犯機絲。透脫關棙。兩行書兩家影。為血脉之連枝。一條杖一領衣。但法印之標信。爰一世之罕遇。實萬刼之難逢。雪巖風及庵寒天湖月太古色。上國皇天之德望。於斯益高。本朝人寰之喜心。夫復何語。擁護是神部諸將。弘揚實帝王大臣。扣擊玄關。䟽通密意。所冀金輪共法輪常轉。物阜民豐。聖日將佛日恒明。河清海晏。和南謹䟽。</p>
</div>
<div class='div-other'><a id='mulu311' />
<p class='h5'>開堂榜<span class='note-inline'>(江西袁州路清泉山延壽禪寺長老善南詢仲作)</span></p><p style="margin-left:1em">大元國大都永寧禪寺。伏值太子千秋令辰。欽奉聖旨。高麗國重興萬壽禪寺住持太古和尚。開演宗乘之榜。</p>
<p style="margin-left:1em">右伏以。五色雲車駕彩龍。式瞻瑞氣。一縷香烟騰法界。大振雷音。花雨繽紛。風雲慶會。大地拔山河之秀。一暘甦草木之萠。杖屨南詢。行役豈勞於萬里。因緣北就。闡揚方遂於平生。老石室針芥相投。太古庵鉗鎚本分。稱師據位。竪拂降魔。水陸霑潤澤之功。人天協昇騰之勝。書同文車同軌。共樂昇平。河出圖洛出書。咸歌治化。一人有慶。萬福攸同。右恭惟。</p>
<p style="margin-left:1em">三寶洞知。</p>
<p style="margin-left:1em">龍天昭鑒。</p>
<p style="margin-left:1em">至正七年丁亥十一月二十四日</p>
</div></div></div>
<div class='div-other'><a id='mulu312' />
<div class='div-other'><a id='mulu313' /><p>○臨濟下第十九世高麗王師。楊州天寶山檜巖寺懶翁慧勤禪師。舊名元慧。所居室曰江月軒。俗姓牙氏。寧海府人也。父瑞具。母鄭氏。夢見金色隼。墜卵人懷。因而有娠。以延祐庚申正月十五日生。骨相異常既長。機神英邁。即求出家。父母不許。年至二十。見隣友亡。問諸父老曰。死何之。皆曰所不知也。中心痛悼。遂投功德山妙寂菴了然禪師所而祝髮了然問。汝為何事剃髮。師曰超出三界。利益眾生。請開示。了然曰。汝今來此。是何物耶師曰此能言能聽者能來耳。欲見無體可見。欲覔無物可覔。未審如何修進。了然曰。吾亦如汝。猶未之知。可往求之有餘師。師於是辭退。游歷諸山。至正十四年甲午到檜巖寺。宴處一室。晝夜長坐。時日本石翁和尚寓茲寺。一日。下僧堂。擊禪牀云。大眾還聞麼。大眾無語。師呈偈云。選佛塲中坐。惺惺着眼看。見聞非他物。元是舊王人。勤修四載。一日忽開悟。欲往支那。尋師訪道。丁酉十一月。發足向北。戊戌三月十三日。行到燕京法源寺。初叅西天指空和尚。空云。汝從甚處來。師云高麗來。空云船來耶。陸來耶神通來耶。師云神通來。空云現神通看。師近前叉手而立。空又問。汝從高麗來。東海那邊都見來也未。師云若不見。爭得到這裏。空云十二個房子將得來否。師云將得來。空云誰教你來。師云某甲自來。空云為何事來。師云為後人來空然之。乃令隨眾。二十年庚子三月。師發燕都。到通州上船。四月八日。到平江府休休菴結夏。八月到淨慈禪寺蒙堂老宿問云。你國還有禪法也無。師以偈答曰。日出扶桑國。江南海岳紅。莫問同與別。靈光亘古通。老宿無語。即參見平山處林禪師。山適在僧堂。師直入堂內。東西信步山云。大德從何方來。師云大都來。山云曾見什麼人來。師云曾見西天指空來。山云指空日用何事。師云指空日用千劒。山云指空千劍且置。將汝一劒來。師以座具打山。山倒在禪床。大呌云這賊殺我。師便扶起云。吾劒能殺人亦能活人。山呵呵大笑。即把手歸方丈。請茶留數月。一日手書囑云。三韓慧首座。來見老僧。看其出言吐氣。便與佛祖相合。宗眼明白。見處高峻。言中有響。句句藏鋒。茲以雪巖所傳及菴先師法衣一領拂子一枝。付囑表信。作偈曰。拂子法衣今付囑。石中取出無瑕玉。六根永淨得菩提。禪定慧光皆具足。明年辛丑二月初二日。辭退。山又書一紙送行云。三韓慧首座。遠來湖上相依。復欲徧參。需語勇進。拈起兔角杖。向千巖大圓鏡裏。一擊列祖機關。必然於無分付處有所分付矣。頌曰。檜巖板首罵雲門。百萬人天一口吞。更向明師叅透了。回家說法怒雷奔。師禮辭。去叅千巖元長禪師。巖問大德從甚處來。師云淨慈來。巖云父母未生前從甚麼處來。師云今朝四月初二日。巖云明眼人難瞞。師東還。恭愍王封為王師洪武丙辰師卒于驪興神勒寺。壽五十七。臘三十七。<span class='corr'>諡</span>曰禪覺。</p>
</div>
<div class='div-other'><a id='mulu314' /><p style="margin-left:1em">普濟尊者諡禪覺塔銘<span class='note-inline'>(并序。李穡奉教撰)</span>玄陵在位之二十年庚戌秋九月十日。召師入京。十六日就師所寓廣明寺。大會兩宗諸山衲子。試其所自得。號曰功夫選。上。親幸觀焉師拈香畢。陞法座。迺言曰。破却古今之窠臼。掃盡凡聖之蹤由。割斷衲子命根。抖擻眾生疑網。操縱在握。變通在機。三世諸佛。歷代祖師。其揆一也。在會諸德。請以實答於是以次入對。曲躬流汗。皆曰未會。或理通而礙於事。或狂甚而失於言。一句便退上。若有不豫色然。幻庵修禪師後至。師歷問三句三門。會罷。還檜巖。辛亥八月二十六日。遣工部尚書張子溫。賷書降印。法服鉢盂皆具。封為王師大曹溪宗師禪教都摠攝勤修本智重興祖風福國祐世普濟尊者。謂松廣寺東方第一道塲。廼命居之。壬子秋。偶念指空三山兩水之記。欲移錫檜巖。會以召赴是寺法會。得請居焉。師曰先師指空。盖嘗指畫重營而燬于兵。敢不繼其志。迺謀於眾。增廣殿宇。工既告畢。丙辰四月。大設落成之會。臺評以謂。檜巖密邇京邑。士女往還。晝夜絡繹。或至廢業。禁之便於是有旨。移住瑩源寺。逼迫上道。師禁疾作。輿出三門。至池邊。自導輿者。從涅槃門出。大眾咸疑。失聲號哭。師曰努力努力。無以余故中輟也。吾行當止於驪興耳。至漢江。謂護送官卓詹曰。吾疾劇。乞舟行。泝流七日。方至驪興。又謂卓曰。欲少留。俟病間即行。卓勉從之。寓神勒寺。五月十五日。卓又督行急。師曰是不難。吾當逝矣。是日辰時。寂然而逝。郡人望見五彩雲。盖山頂。既火之。洗骨。無雲而雨者方數百步。得舍利一百五十五粒。禱之分為五百五十八。四眾得之灰中以自秘者莫知其數。神光照耀三日乃已。釋達如夢見龍盤燒臺下。其狀如馬。及以喪。舟還檜巖。無雨水漲。皆驪龍之助云。八月十五日。樹浮圖於寺之北崖。頂骨舍利厝于神勒寺。示其所終也。覆以石鍾。戒其無敢訛也。事聞于朝。<span class='corr'>諡</span>曰禪覺。命臣穡為文。臣仲和書丹篆額。臣穡謹按師諱慧勤。號懶翁。初名元惠。享年五十七。法臘三十八。寧海府人也。俗姓牙氏。考諱瑞具。膳官令。母鄭氏。靈山郡人也。鄭夢見金色雀飛來啄其頭。忽墜卵五彩爛然入懷中。因而有娠。以延祐庚申正月十五日生。年甫冠。鄰友兦。問諸父老。死何之。皆曰所不知也。中心痛悼。走入功德山。投了然師祝髮。師曰汝為何事出家。對以超三界利羣生。且請開示。曰汝之來此。是何物耶。曰此能言能聽者能來爾。但未知修進之術。曰吾亦如汝。猶未知。可往求之有餘師。至正甲申。至檜巖。晝夜獨坐。忽得開悟。尋師中國之志決矣。戊子三月。至燕都。叅指空。答問契合。十年庚寅正月。空。集眾下語。無能對者。師出眾吐數語。三拜而出。空。西天百八代祖師也。是春南遊江淛。秋八月。叅平山。山問曾見何人師曰西天指空日用千劒。山云且置指空千劒。將汝一劒來。師以坐具打山。山倒在禪床。大呌賊殺我。師曰吾劒。也能殺人。也能活人。乃扶起。山以雪巖<span class='note-inline'>(祖欽禪師)</span>所傳及菴衣拂子表信。辛卯春。抵普陀洛迦山。拜觀音。壬辰至伏龍山。叅千巖<span class='note-inline'>(元長和尚)</span>適集江湖千餘人。選入室。巖問所自。師既答。巖云父母未生前。從甚麼處來師曰今朝四月初二日。巖許之。是歲北還。再叅指空。空授以法衣拂子梵書。於是游涉燕代山川。蕭然一閒道人也。名聞于內。乙未秋。奉聖旨。住大都廣濟寺。丙申十月望。設開堂法會。帝遺院使也先帖木兒。賜金襴袈裟幣帛。皇太子以金襴袈裟象牙拂子來賜。師受袈裟問眾曰。湛然空寂本無一物。燦兮爛兮從何而出。眾無對。徐曰九重宮金口中。乃披。拈香祝聖。陞座。橫按拄杖。下數語便下。戊戌春。辭指空。得授記東還且行且止。隨機說法。庚子。入臺山。居焉。辛丑冬上遣內詹事方節。迎入京。請說心要。賜滿繡袈裟。水晶拂子。公主獻瑪瑙拂子。太后親施布施。請住神光寺。因辭。上。曰於法吾亦退矣不得已即行。十一月。紅賊蹂躪京畿。舉國南徙。僧徒震懼。請避賊。師曰惟命是保。賊何能為。數日請益急。是夕夢一神人。面有黑誌。具衣冠作禮曰。眾散賊必滅寺。願固師志。明日至土地神座。視其貌則夢所見也。賊果不至。癸卯入九月山。上遣內侍金仲孫請還。乙巳三月詣闕乞退。始得夙願。游龍門元寂諸山。丙午入金剛山下未秋住清平寺。其冬猊寶巖。以指空袈裟手書授師曰治命也。乙未再入臺山。庚戌春。司徒達睿奉指空靈骨來。厝于檜巖。師禮師骨。因赴召。結夏廣明寺。秋初還檜巖九月即工夫選也。師所居室曰江月軒。平生未嘗習世俗文字。有請願詠。操筆立書若不經意。理趣深遠。晚好墨戲。山水逼道權。嗚呼道既通。多能也宜哉。臣穡謹拜手稽首而為之銘。銘曰。展也禪覺。惟麟之角。王者之師。人天眼目。滿衲宗之。如水赴壑而鮮克知。所立之卓。雀夢赫靈。在厥初生。龍神護喪。終然允臧。矧曰舍利。表其靈異江之濶矣。皎皎明月。空耶色耶。上下洞徹。邈哉高風。終古不滅。</p>
<p style="margin-left:1em">高麗國王師大曹溪宗師禪教都摠攝勤修本智重興祖風福國祐世普濟尊者<span class='corr'>諡</span>禪覺懶翁和尚行狀<span class='note-inline'>(門人覺宏錄)</span>師諱慧勤。號懶翁。舊名元慧。所居室曰江月軒。俗姓牙氏。寧海府人也。父諱瑞具。官至膳官署令。母鄭氏。夢見金色隼飛來啄其頭墜卵入懷中。因而有娠。以延祐庚申正月十五日生。骨相異常。兒既長。機神英邁。即求出家。父母不許。年至二十。見鄰友亡。問諸父老曰。死何之。皆曰所不知也。中心痛悼。遂投功德山妙寂菴了然。禪師所而祝髮。然問汝為何事剃髮。師曰超出三界利益眾生。請開示。然曰汝今來此是何物耶。師曰此能言能聽者能來耳。欲見無體可見。欲覔無物可覔。未審如何修進然。曰吾亦如汝猶未之知。可往求之有餘師。於是辭退。游歷諸山。至正十四年甲午。到檜巖寺。宴處一室。晝夜長坐。時日本石翁和尚寓茲寺。一日。下僧堂擊禪床云。大眾還聞麼。大眾無語。師呈偈云。選佛場中坐。惺惺着眼看。見聞非他物元是舊主人。勤修四載。一日忽開悟。欲往中國。尋師訪道。丁酉十一月。發足向北。戊戌三月十三日。行到大都法源寺。初叅西天指空和尚。空云汝從甚處來。師云高麗來空云船來耶陸來耶。神通來耶。師云神通來。空云現神通看。師近前叉手而立。空又問汝從高麗來。東海那邊都見來也未。師云若不見。爭得到這裏。空云十二個房子將得來否。師云將得來。空云誰教爾來。師云某甲自來。空云為何事來。師云為後人來空然之。乃令隨眾。師一日作偈呈似云。山河大地眼前花。萬象森羅亦復然。自性方知元清淨。塵塵剎剎法王身。空云。西天二十等人。東土七十二等人。這一等人。指空這裏都無。前無人後無人。將指空出世法王也。再那裏有。師云。法王身法王身。三天為主利群民。千劒單提斬佛祖。百陽<span class='note-inline'>(指空方丈名)</span>普遍照諸天。吾今識得這消息。猶是儂家弄精魂。也大奇也大奇。扶桑日月照西天。空云爺也是狗。娘也是狗。爾亦是狗。師即禮拜而退。是月梅花。開蕚。空見之作頌云。葉青花發一樹一。十方八面無對一。前事不問後事長香氣到地吾常喜。師云年年此樹雪裏開。蜂蝶忙忙不知新。今朝一個花滿枝。普天普地一般春。又一日。空垂語云。禪無堂內法無外。庭前栢樹認人愛。清涼臺上清涼日。童子數沙童子知師云。入無堂內出無外。剎剎塵塵選佛塲。庭前栢樹更分明。今日夏初四月五。又一日。空喚師云這僧堂裏達摩有耶無。師云無。空云外有齋堂爾見也未。師云不見不見。便歸僧堂。空即令侍者問云。善財歷叅五十三善知識末後叅彌勒。彌勒一彈指下。閣門遂開。善財即入。爾為什麼道無內外。師答云。善財其時未到這裏。侍者舉似指空。空云這僧高麗奴婢。一日。空云。爾見普慶寺也未。師云。已見來。空云文殊普賢有耶無。師云好在。空云說什麼話。師云自那麼說。空云喫茶去。後一日。師作偈呈似云。迷則山河為所境。悟來塵塵是全身。迷悟兩頭俱打了朝朝鷄向五更啼。空答云我亦朝朝聽錚聲。空知是法器。即俾居板首。十年庚寅正月初一日。空披皇后所賜紅衣裳。於方丈內集眾云。明然法王巍巍福國。天上日下有祖不問大小。有智慧者盡得對看。眾無對。師出眾云。明然猶是那邊事。巍巍福國是虛聲。天日下祖俱打了到這般底是什麼。空提起衣角云。內外都紅。師禮三拜而退。是年三月。離大都。到通州。上船。四月八日。到平江府休休菴結夏。七月十九日。將行。長老請留。師題一頌贈之。鐵錫橫飛到休休。得休休處便休休。如今捨却休休去。四海五湖任意遊八月到淨慈禪寺。蒙堂老宿問云。爾國還有禪法也無。師以偈答曰。日出扶桑國。江南海岳紅。莫問同與別。靈光亘古通。老宿無語。師即叅見平山處林禪師。山適在僧堂。師直入堂內。東西信步。山云大德從何方來。師云大都來。山云曾見什麼人來。師云曾見西天指空來。山云指空日用何事。師云指空日用千劒。山云指空千劒且置。將汝一劒來。師以座具打山。山倒在禪床。大呌云這賊殺我。師便扶起云吾劍能殺人亦能活人。山呵呵大笑。即把手歸方丈。請茶留數月。一日。手書囑云。三韓慧首座。來見老僧。其出言吐氣。便與佛祖相合。宗眼明白。見處高峻。言中有響。句裏藏鋒。茲以雪菴所傳及菴先師法衣一領拂子一枝付囑表信。作偈曰。拂子法衣今付囑。石中取出無瑕玉。六根永淨得菩提。禪定慧光皆具足。十一年辛卯二月初二日辭退。山又書一紙送行云。三韓慧首座。遠來湖上相依。復欲徧叅。需語勇進。拈起兔角杖。向千巖大圓鏡裏。擊列祖機關。必然無分付處有所分付矣。頌曰。檜巖板首罵雲門。百萬人天一口吞。更向明師叅透了。回家說法怒雷奔。師禮辭。詣明州補陀洛迦山。親見觀音。回來育王寺。瞻禮釋迦像。是寺長老悟光。以頌讚云。當陽挂起眉間劍。殺活臨機摠自由。恰似韶陽見靈樹。肯將大法付常流。又見雪窓和尚。到明州見無相和尚。又見枯木榮和尚。對座良久。木問。首座坐禪。不知如何用心。師云無心可用。木曰既無心可用。十二時中誰將這個去來。師舉目視之。木云這個父母所生底眼父母未生前將什麼看。師喝一喝云。說什麼生與未生。木便把手云。誰道高麗隔海師拂袖便出。壬寅四月初二日。到婺州伏龍山。叅見千巖長和尚。<span class='note-inline'>(元長禪師)</span>是日適集江湖千餘人。試選入室。師作頌呈似云。擊擊雷音震。羣龍盡豁開。豈限靈山會。瞿曇無去來。便隨例而入。巖問云。大德從甚處來。師云淨慈來。巖云父母未生前。從甚處來師云今朝四月初二日。巖云明眼人難瞞。即許入室。因留同飯。過夏。至夏末辭去。巖手書一紙送行云。釋迦老子說一大藏教。都是閒言長語。末後迦葉微微一笑。百萬人天悉皆罔措。達磨面壁二祖立雪。六祖蹋碓南嶽磨甎。馬祖一喝百丈耳聾。黃檗吐舌且不曾做長老。首座來信之。此事名不得狀不得讚不得毀不得。只要爾廓然如太虛空相似。不見有佛有祖有凡有聖有生有死有汝有我。到得個般分際。了無分際之量亦無虛空之相。無種種之名。所以道離相離名人不稟。吹毛用了急須磨。吹毛要用便用。更磨個什麼。爾若用得。老僧性命在爾手裏。爾若用不得。爾性命又落在老僧手裏師喝。便辭去。到松江見了堂和尚泊巖和尚。不敢羅籠。是歲三月。還到大都法源寺再叅指空和尚。空迎入方丈請茶。遂以法衣一領拂子一枝并梵草信書一紙付囑云百陽喫茶正安果。<span class='note-inline'>(正安指空方丈名也)</span>年年不昧一通藥。東西看見南北然。明宗法王給千劍。師答云。奉喫師茶了。起來即禮三。只這真消息。從古至于今。因留一月辭退。游歷燕代山川。數載。道行聞于帝。乙未秋。奉聖旨住大都廣濟禪寺。丙申十月十五日。設開堂法會。帝遺院使也先帖木兒。賜金襴袈裟并幣帛。皇太子亦以金襴袈裟象牙拂子賜之。是日。千官僚佐及士庶諸山長老江湖衲子俱會。師受袈裟乃披。拈香祝聖罷。又拈香云。此一瓣香。奉為西天一百八祖指空大和尚。平山大和尚。用酬法乳之恩。陞座普說。<span class='note-inline'>(見語錄)</span>十七年丁酉退院。游燕薊名山。還到法源寺。問指空云。弟子當往何處。空云汝還本國。擇三山兩水間居之。則佛法自然興矣。戊申三月二十三日禮辭指空。還於遼陽。平壤。東海等處。隨機說法。至庚戌秋。入壺山象頭庵居焉。時浙僧古潭。來住龍門山。通信書。師以頌答曰。臨濟一宗當落地。空中突出古潭翁。把將三尺吹毛劒。斬盡精靈永沒蹤。潭以白紙一丈答之。外封書君子千里同風六字。師受之。笑而擲之侍者開坼。乃空紙也。師以筆墨二物答之。辛丑冬上遺內詹事方節。以內乘馬迎入城中。十月五日入內三殿。修敬已。請說心要。師普說。作三頌進呈。上歎曰。聞名不如見面。賜滿繡袈裟水晶拂子。公主亦以瑪瑠拂子施之。太后親賜布施。因請住神光寺師辭云。山僧只欲還山。專心祝上。伏望聖慈。上曰若然則於法吾將退矣。即遣近臣金仲元為輔行師不得已。是月二十日。到于是寺。十一月紅賊突入京都。國家播遷惟師自領徒眾。如常演法。一日賊輩數十騎到寺。師儼然對之。賊首以沉香一片獻之。禮拜而退。自後大眾疑懼。勸師避亂。師止之曰。惟命是保。賊輩何關汝事。後一日大眾復請。師不得已許之。以明日為期。是夕夢一神人。具衣冠而禮告曰。眾散則賊必滅寺。願固師志。言訖而退。師明日至七神座。視其貌。即夢所見也。神眾諷經化之終不移動。賊騎往返雖數。然常住錢粮與其人戶不被所掠。癸卯七月。再三上書辭退上不允。師自抽身而出。到九月山金剛菴。上遺內侍金仲孫特降內香。又敕西海道指揮使朴曦按廉使李寶萬海州牧使金繼生強師復住。師不獲已。十月還山。留二載。乙巳三月詣闕。上書辭退。遊龍門圓寂諸山。隨緣任運。丙午三月。入金剛山。住正陽菴丁未秋上命交州道按廉使鄭良生請住清平寺。是年冬。普菴長老。親受指空遺囑。袈裟一領手書一紙。到寺授之。師乃披。拈香普說。己酉九月以疾辭退。又入壺山。住靈感菴。洪武庚戌春。元朝司徒達睿。奉指空靈骨舍利到檜巖。三月師因禮骨出山。上遣近臣金元富迎之。禮骨<span class='corr'>已</span>。入城結夏於廣明寺。八月初三日。赴內齋。齋畢普說。十七日上遣近臣安益祥為輔行。請住檜巖寺。九月設工夫選。大會兩宗五教諸山衲子選其所自得。請師主盟。十六日開選席。上率諸君兩府文武百僚。親幸臨觀。禪講諸德江湖衲子。悉皆集會。時雪山國師。<span class='note-inline'>(千禧和尚)</span>亦赴是會。師與國尊相見。初入方丈。提起座具云。和尚。國尊擬議。師以座具打[土*(空-工+((嘹-口)-(日/小)))]頭。便出。舍那堂中。排設法座。師拈香罷。陞座垂問。在會大眾。以次入對。皆曰未會。或理通而礙於事。或狂甚而失於言。一句便退。上若有不豫色然。幻菴修禪師後至。師歷問三句三關。師之前在金經寺也。上使左街大師慧深問師曰。以何言句試取工夫。師答云先問入門等三句。次問工夫十節。後問三關。可驗功行淺深。眾皆未會。故不及十節三關。會罷。上使天台禪師神照。請問工夫十節。師手書進獻。十八日上遣知申使廉興邦。安下金經寺。翌日又遣代言金鎮迎入內庭。勞慰賜鞍馬。遣內侍安益祥送至檜巖。師既到寺已。還送鞍馬。辛亥八月二十六日。遣工部尚書張子溫賷書降印。并賜金襴袈裟。內外法服鉢盂。封為王師大曹溪宗師禪教都摠攝勤修本智重興祖風福國祐世普濟尊者。太后亦獻金襴袈裟。謂松廣寺為東方第一道塲。乃命居之。遣內侍李士渭為輔行。二十八日發檜巖。九月二十七日到松廣。壬子秋師偶念指空三山兩水之記。請移錫檜巖。上又遣李士渭迎來檜巖九月二十六日。將指空靈骨舍利。安塔于寺之北峰。癸丑正月遊於瑞雲吉祥復興諸山。八月還松廣。九月上又遣李士渭請主檜巖消災法席。甲寅春又遣近臣尹東明仍請住是寺。師曰此地是吾初入道處。亦先師安骨之地。况先師曾授記於我。烏得無心哉。即令眾重搆殿閣。九月二十三日上薨。師躬詣殯殿。對靈小叅。修書還印于朝今上即位。遣內臣周彥邦。降內香。并送印寶。再封為師。至丙辰春。修營已畢。四月十五日大設落成會。上遣具官柳之璘為行香使。京外四眾雲臻輻湊。莫知其數。會臺評。以為檜巖密邇京邑。四眾往還。晝夜絡繹。或至廢業。於是有旨。移住瑩原寺。逼迫上道。師適疾作。輿出三門。至南池邊。自導輿者。還從涅槃門出。大眾咸疑。失聲號哭師顧謂眾曰。努力努力。毋以予故中輟也。吾行當止驪興耳。五月初三日到漢江。謂護送官卓詹曰。吾今病劇。願欲舟行。即與門徒一十餘人。泝流七日。方到驪興。語卓曰。吾疾益篤。不可過此。請以此申聞于朝。卓既馳聞。師寓神勒寺。留數日。驪興守黃希直。道安監務尹仁守。受卓命。篤行急。侍者以告。師曰是不難。吾當逝矣。時有僧問正當伊麼時如何。師竪起拳頭。僧又問四大各離。向什麼處去。師交拳當心云。只在這裏。又問在這裏時如何。師云別無奇特。又僧問如何是無奇特底道理。師瞪目視之曰。吾與爾相見時有什麼奇特。又有僧纔舉不病者話。師敕云。爭問什麼。乃告眾云汝等諸人。各宜諦看。老僧今日為汝等作涅槃佛事畢矣。到辰時寂然而逝。五月十五日也。驪興道安兩官。同封印寶。師顏色如常。驪興守申報按廉。按廉傳聞于朝。當示寂時。郡人望見五彩雲盖山頂。又師所騎白馬。預前三日不喫草。垂首悲泣。茶毗已訖。頭骨五片。牙齒四十。皆不燒以香水洗之。時無雲。雨其地。其舍利不知其數。四眾撥灰燼沙土而得之者亦不可勝數也。時郡人。咸見山上神光瑩澈。寺僧達如夢見神龍蟠繞焚臺。還入于江。其狀如馬。門人陪靈骨舍利。將舟還檜巖。患旱久水淺。忽無雨而水漲。與久滯眾船。一時順流而下。則神龍之助可知也。二十九日到檜巖。安于寢堂。八月十五日樹浮圖於寺之北岸。往往有神光照耀。粘舍利頂骨一片。安于神勒寺。造石鍾以覆之。師壽五十七。臘三十七。<span class='corr'>諡</span>曰禪覺。塔曰。□□□□師常自言曰。山僧不解文字。然其歌頌法語。若不經意。皆極其妙。今分為二秩。行于。世先師德行固已偉然。實非弱辭所能稱述。粗記始末。以傳不朽。謹記。</p>
</div>
<div class='div-other'><a id='mulu315' />
<p class='h4'>懶翁和尚語錄</p><p class="byline">侍者覺璉錄</p><p class="byline">廣通普濟住釋幻菴校正</p>
<div class='div-xu'><a id='mulu316' />
<p class='h5'><span class='note-inline'>(附)</span>普濟尊者語錄序</p><p style="margin-left:1em">玄陵<span class='note-inline'>(高麗恭愍王)</span>之師普濟尊者。嗣法於西天指空。浙西平山。大闡宗風。故其片言半句。為世所重。語錄所以述也。師之道之行之與否也。固在於後之人。後之人之知師之道也非語錄無由。宜其弟子之區區於此也。予以非才。奉旨撰銘。又引語錄。吾之幸也歟吾之不幸也歟。後之來者。尚監之哉。弟子名覺玕覺然覺卞。校讎舊本。將繡之梓。求予序故畧序如此。</p>
<p style="margin-left:2em">蒼龍己未八月既望韓山君李穡序</p>
<p>師自江南行脚畢。還大都。游涉燕代山川。道行聞于內。乙未秋。奉聖旨住廣濟禪寺。丙申十月望。設開堂法會。賜金襴袈裟象牙拂子。是日。諸山長老江湖衲子及諸文武官僚無不集會。師受袈裟提起。問中使云。山河天地草木叢林盡是一個法王身。未審這個向什麼處披。中使云。不識。師指左肩云。向這裏披。師又問大眾云。湛然空寂本無一物。燦兮爛兮從何而出。眾無對。師曰九重宮金口中。乃披。拈香祝聖罷。陛座。橫按拄杖云。利劒全提。正令當行。擬議之間。喪身失命。還有當鋒底麼。有麼有麼。正好一帆風過夏。此中不遇駕舟人。<span class='note-inline'>(世謝不錄)</span>竪起拂子云。三世諸佛歷代祖師。天下老和尚。盡在山僧拂子頭上放大光明。異口同音。奉祝我皇帝。大眾還見麼。若道不見。有眼如盲。若道有見。且作麼生見。還會麼。見與不見。會與不會。拈向一邊。畢竟是個什麼。擲下拂子云。犛牛拂子也不識。便下座。</p>
</div>
<div class='div-other'><a id='mulu317' />
<p class='h5'>神光卷入院</p><p>師到三門。以手指云。盡大地是個解脫門。大眾還曾入門麼。若也未入。隨我向前。至普光明殿云。蹋着毗盧頂上。猶是染足底漢。且道。禮拜個什麼。以手指像云。因我得禮爾次到據室云。此室是烹佛烹祖底大爐。拈拄杖云。這個是殺佛殺佛底利劒。大眾。還有劒下翻身底麼。不妨出來。不妨出來。卓拄杖一下云。除是我家親嫡子。誰人敢向裏頭行。喝一喝。便下座。</p>
<p>次上堂。拈香祝聖罷。陞座云。山僧未離壺山已前。早為諸人說破今日事了也。即今賓主相參。坐立儼然。已成多事。更山僧拋沙撒土。白雲萬里。雖然如是。官不容針。私通車馬。還有知音者麼。問答了。乃云。塵塵剎剎沒一纖毫。日日堂堂現成活計。看時不見暗昏昏。用則無窮明歷歷。三世諸佛立在下風。歷代祖師退後三千。且道是什麼物。得恁麼奇特。還委悉麼。若能委悉。於一切處。離名離相。摧邪顯正。橫拈倒用。殺活自在。將一莖草作丈六金身。將丈六金身作一莖草。驀拈拄杖。左邊卓一下云。這個是一莖草。那個是丈六金身。右邊卓一下云。這個是丈六金身。那個是一莖草。若向這裡提得去。皇恩佛恩。一時報足。其或未然。各歸堂子細看。</p>
</div>
<div class='div-other'><a id='mulu318' />
<p class='h5'>結制上堂</p><p>師到法座前。以手指云。這一着子。多少人。登不到蹋不着。山僧到來。等閒蹋斷流水聲縱觀寫出飛禽跡。拈香云。堯仁廣被。齊日月之盛明。湯德彌新。並乾坤之久固。山僧。信手拈來。爇向爐中。端為祝延聖上陛下萬歲萬歲萬萬歲。</p>
<p>陞座云。努發機而眼判。箭破的而手親。莫有眼判手親發機破的底麼。出來。有僧便出從東過西。從西過東。却立中間。問云。和尚陞座。學人上來。未審是甚時節。師云。一任東西馳走。問和尚自方丈裏。來到寶座。學人從寂默堂中。來到這裏。未審彼處還更有身不師云有。學人云。莫是毛端藏剎海。芥子納須彌麼。師云是。進云。宗門中事即不問。如何是北崇峯前境。師云山門依舊向南開。問如何是境中人。師云眼橫鼻直皆相似。進云人境已蒙師指示。向上還有事也無。師云有。進云恁麼則向上一路作麼語。至言妙理是何宗。蕩盡此言千里外。是則吾宗第一機。作麼生是第一義。師云爾問底是第二義。進云恁麼則丈夫自有衝天志。不向如來行處行。師云非爾境界。問今日諸官僚士庶。特請上堂。來到這裏。發言吐句。舉香祝香。上床就座。橫拈倒用底。莫是和尚為人處也無。師云不是。進云如何是和尚本分底事。師竪起拂子。進云胡亂三十年不曾少[土*(鹵/皿)]醬。師云莫說閒言語。進云學人承聞。和尚親見平山。是否。師云是。進云如何是天竺山親傳底一句師以拂子擊禪床一下。進云千古嶺南好消息。今日清風吹匝地。此則且置。今日高陞寶座。非為他事。祝聖一句。請師道着。師云萬年聖日裏福長。文武四法隨大陽。進云四海五湖王化裏。不勞野老賀昇平。退禮三拜。又有僧。出問云。一切即不問。如何是明了底心。師舉起拂子。進云向上一路千聖不傳。如何是不傳底事。師云爾問我答。僧即禮而退。又有僧問。見色明心聞聲悟道。如何是明底心。師竪起拂子。進云如何是悟底道。師便喝。僧禮拜而退。</p>
<p>師乃云。本來無結何須解。無觧隨時示道流。打破虛空成片片。一條毒棒毒難收。有時肩擔向山去。直入千峯萬嶺頭。佛祖相逢當怖走。縱橫殺活總無虧。興波作浪非他物振動乾坤也是他。驀地一聲親蹋着。不移一步便還家。拈拄杖云。還見麼。卓一下云。還聞麼。若能見得徹聞得通。山河大地。萬像森羅。草木叢林。四聖六凡。情與無情。便見氷消瓦解。到這裏。是禪耶。是道耶。是凡耶。是聖耶。是心耶。是性耶。是玄耶。是妙耶。是異耶。是不異耶。又卓一下云。禪也不可得。道也不可得。凡也不可得。聖也不可得。心也不可得。性也不可得。玄也不可得。妙也不可得。異也不可得。不異也不可得。只這不可得亦不可得。既摠不可得。畢竟是個什麼。還會麼。若也會得。皇恩佛恩。一時報足。其或未然。更舉一着。真性絕攀緣。真見不由境。真智本無礙。真慧本無邊。上合諸佛本源。下合眾生心地。所以道。處處真處處真。塵塵盡是本來人。真實說時聲不現。正體堂堂沒却身。大眾。作麼生是堂堂正體。卓一下云。這個是堂堂正體。那個是拄杖子。又卓一下云這個是拄杖子。那個是堂堂正體。遂擲下云。貪他一粒米。失却半年糧。眾慈久立。珍重下座。</p>
</div>
<div class='div-other'><a id='mulu319' />
<p class='h5'>解制上堂</p><p>師陞座云。四月十五當結制。七月十五方觧結。衲子聚之還復散。春去秋來新舊變。驀拈拄杖云。且道。這個是結耶。是觧耶。是聚耶。是散耶。是去耶。是來耶。是新耶。是舊耶是變耶。是不變耶。卓一下云。結也不可得。解也不可得。聚也不可得。散也不可得。去也不可得。來也不可得。新也不可得。舊也不可得。變也不可得。不變也不可得。既摠不得畢竟是個什麼。擲下云。剔起眉毛親見徹。堂堂的信是烏藤。珍重。</p>
</div>
<div class='div-other'><a id='mulu320' />
<p class='h5'>入內普說</p><p>佛真法身猶若虛空。應物現形如水中月。竪拂子云。釋迦老子來。也在山僧拂子頭上現妙色身。放大智光明。開大解脫門。全為我聖上陛下萬萬歲。百千法門無量妙義。世出世間一切諸法。盡在裏許。諸人還見麼。若也見得徹去。山河大地。萬象森羅。草木叢林。四聖六凡。情與無情。不銷一捏。便見氷消瓦解。到者裏。也無禪。也無道。也無心。也無性。也無玄。也無妙。淨倮倮。赤灑灑。沒可把。便恁麼去。更買草鞋行脚三十年。未夢見衲僧氣息。且道衲僧氣息。有什麼長處。良久云。夜靜子規知此意。一聲聲在翠微中。</p>
</div>
<div class='div-other'><a id='mulu321' />
<p class='h5'>小參</p><p>進一步則天地平沉。退一步則虛空撲落。不進不退有氣死人。摠不恁麼畢竟如何。還有道得者也無。若有道得者。出來。良久云。擬議之間。十萬八千。以棒打床一下。下座。</p>
</div>
<div class='div-other'><a id='mulu322' />
<p class='h5'>除夜小參</p><p>虛明獨露絕對絕緣。自古　今難為話會。所以。靈山會上拈花示眾。少林夜半立雪安心發揮刧外光明。照見本來面目。拈起拂子云。這個是本來面目。那個是拂子。又竪起云者個是拂子。那個是本來面目。諸人還會麼。於是驀得無疑。臘月三十日免得手忙脚亂。若也有疑。臘月三十日。今正是時。諸人作麼生折合去。舉起拂子云。這一絡索。過去也只恁麼。未來也只恁麼。現在也只恁麼。逗到今夜。舊歲君未去。新歲君未來。正當與麼時。且道。不涉新舊底一句。作麼生。擲下拂子云。舊歲今宵盡。新年明日來。珍重下座</p>
</div>
<div class='div-other'><a id='mulu323' />
<p class='h5'>自恣日趙尚書請普說</p><p>覺性如虛空。地獄天堂。自何而有。佛身徧法界。傍生鬼趣。甚處得來。汝等諸人。曰僧曰俗曰男曰女。從生至死。日用之中。所作所為。或善或惡。皆謂之法也。何者為心。心在諸人分上。喚作自己。又喚作主人公。十二時中受他主使。一切處聽他差排。頂天立地也是他。負海擎山也是他。使汝開口動舌也是他。使我舉足動步也是他。此心常在目前視之不見聽之不聞。着意求之轉求轉遠。顏子有云。仰之彌高鑽之彌堅。瞻之在前忽焉在後。便是這個道理。當其一念未生之際。一真無妄之時。皎皎然如古鏡之光明。無染無污。昭昭然如止水之澄潭。不動不搖。胡來胡現。漢來漢現。照天照地。鑑古鑑今。無一絲毫隱蔽。無一絲毫障礙。這個是諸佛諸祖境界。亦是諸人。自古至今。受用不盡底本有之物。今日追薦趙氏之靈。法界先亡及滿堂四眾。還無疑也未。若也有疑。更起一端舉竹篦子云。還見麼。打一下云。還聞麼。既聞。畢竟是個什麼。於斯的的無疑。兼承吾佛盂蘭之力。便拔其苦。即與其樂。輕則生於天宮。重則生於佛國。今日辦會施主趙氏。為先亡父母。作種種佛事。如此功德。何罪而不滅。何業而不消。何福而不生。何善而不長<span class='note-inline'>(以下似有闕漏)</span></p>
<p>庚戌九月於檜巖寺。設工夫選。師為主盟。禪講諸德。江湖衲子。悉皆集會。時雪山國師亦赴是會。師與國尊相見。初入方丈。提起坐具云。正法眼藏作麼生扶起。臨濟正宗作麼生扶起。三玄三要耶。四料揀四賓主四喝耶。且喝是粥飯氣。阿誰不會。如何喚作臨濟正宗。縱使道。一喝分賓主。照用一時行。會得箇中意。日午打三更。這說話只瞞得諸人瞞不得山僧。諸人子細點檢看。良久。喝一喝云。此喝未形已前。賓主照用。是有是無。此喝既消之後。照用賓主。是有是無。正當喝時。賓主照用。在喝裏。在喝外。在不裏不外耶又一喝云。却將個中意。一時說破了。山僧與麼批判。還扶得臨濟正宗起麼。既扶不起臨濟正宗。决定不在照用處。四料揀四賓主四喝三玄三要處。既不在一切處。畢竟在什麼處。只在諸人分上。諸人當知自己分上一着子。煩天共地。三世諸佛歷代祖師天下善知識。不敢正眼覷着。只貴當人直下承當便了。前輩尊宿。為爾不肯直下承當。不得已曲垂方便。教爾參個無義味話。只如。僧問趙州狗子還有佛性也無。州云無。早是和盤托出。爾不能得領略。不得已而如死馬醫。又教爾草草捏一個無字。先將四大五蘊六根六塵乃至目前所見山河大地明暗色空森羅萬象情無情等。都盧并作一個無字。一舉舉起。行也恁麼舉。乃至坐臥睡夢喫飯一切處。只如此舉。綿綿密密。無間無斷。打成一片針剳不入。銀山鐵壁相似。不知不覺。一拶拶透自己一着子。不待承當而自然分曉矣。父母未生前面目也分曉。四大各散後落處也分曉。山僧說話瞞爾處也分曉。從上祖師千差萬別誵訛處也分曉。既一一分曉。即是扶起臨濟正宗時節也。當此之時。世法佛法。了無縫罅。便見三玄三要四料揀四賓主四喝以至四大五蘊六根六識山河大地萬象森羅。無一法不是臨濟正宗。不待扶而自起也。然後剗除也得。建立也得。我為法王。於法自在者也。下座。</p>
</div>
<div class='div-other'><a id='mulu324' />
<p class='h5'>浴佛上堂</p><p>師拈香罷。陞座。舉世尊初生下來。一手指天一手指地。周行七步。目顧四方云。天上天下唯我獨尊。師云。大眾還會麼。見恠不恠。其恠自退。悉達纔生於此日。指天指地起風波。做模打樣多般恠。添得兒孫眼裏沙。每到年年今八日。一盆香水洗痕瑕。洗來洗去塵何盡。洗到驢年又更差。以拂子敲床三下。隨後云。大眾各具威儀。同時灌佛。便下座。</p>
</div>
<div class='div-other'><a id='mulu325' />
<p class='h5'>結制上堂</p><p>師拈香。祝聖罷。又拈香云。此一瓣香。得之久矣。前來未曾拈却。今因普庵長老傳信衣來。所以爇向爐中。令不見者見。不聞者聞。奉為西天一百八祖指空大和尚。用酬法乳之恩。便插。陞座云。今日是天下叢林結制之晨。清平山比丘懶翁。將得無名無字無形無狀。無迷無悟無修無證明如日黑似漆底一物。散在諸人面前。打鼓普請看。諸人還會麼若也未會。更露个消息去也。拈拄杖云。還見麼。卓一下云。還聞麼。既見既聞。是個什麼於斯驀得無疑。曰僧曰俗曰男曰女曰存曰亡。不歷階梯。透過那邊。更有什麼長期短期結制解制。其或未然。三月安居。九十日內。縫却拄杖頭。結却布袋口。向三條椽下七尺單前。跳出金剛圈。吞却栗棘蓬。作夢中佛事。降鏡裏魔軍。三業清淨。六根明潔。四威儀內無諸過患。紹隆祖位永不斷絕。豈非大丈夫真出家兒。若能如是。今日申氏追薦申君平洎諸靈魂等。蒙此功德。何罪而不免。何苦而不脫。十方佛剎。隨意往生。隨處快樂。豈不暢哉。雖然如此。竪起拂子云。這一着子。屬修證耶。不屬修證耶。擲下云。具眼衲僧。試自斷看。下座。</p>
</div>
<div class='div-other'><a id='mulu326' />
<p class='h5'>達磨開光祝筆</p><p>師舉筆云。既是迦葉二十八代祖。又能具眼。降伏大賊。為什麼却要他人點眼。還有道得底麼。若也道得。非但為達磨吐氣。亦使徧法界眾生。悉霑利益。若道不得。聽取一頌。良久云。直指人心明見性。老胡知放不知收。從茲眼病空花發。徧界紛紛翳亂墜。翳亂墜兮自不休。杳杳冥冥路轉遙。以筆點云。今日添渠舊先彩。碧眸瑩瑩徹青霄。</p>
</div>
<div class='div-other'><a id='mulu327' />
<p class='h5'>指空和尚誕生之辰</p><p>師至真前云。驀面相逢親見徹。機鋒嶮峻骨毛寒。諸人欲識西天面。一片香烟起處看插香。良久云。且道西天面目。與東土面目。是同是別。雖然黑白東西異。鼻孔堂堂却一般。</p>
</div>
<div class='div-other'><a id='mulu328' />
<p class='h5'>入寂之辰</p><p>師云。來無所來。如朗月之影現千江。去無所去。似澄空之形分諸剎。且道。指空畢竟在什麼處。燒香云。一片香烟隨手起。個中消息幾人知。</p>
<p style="margin-left:1em">又</p>
<p>生來一陣清風起。滅去澄潭月影沉。生滅去來無罣礙。示眾生體有真心。有真心休埋沒此時蹉過更何尋。</p>
<p style="margin-left:1em">又</p>
<p>師拈香云。千劒全提常活用。皇王罵動作奴之。平生氣壓東方老。今日等閒轉一機。何處在。插香云。欲識真去處。請看這裏更休疑。</p>
<p style="margin-left:1em">又</p>
<p>師拈香云。碧雙瞳。穿兩耳。髭須胡兮面皮黑。但恁麼來恁麼去。不露奇相及神通。預期獨往家鄉路。傳語今知輪帝宮。臨行垂示無人會。痛罵門徒不解宗。儼然遷化形如古徧體溫和世不同。不孝子無餘物。獻茶一盌香一片。便插。</p>
</div>
<div class='div-other'><a id='mulu329' />
<p class='h5'>示眾</p><p>師一日集眾。各問日用工夫畢。示眾云。若如此。則須發丈夫心。立决定志。將平生悟得底。解會得底。一切佛法。四六文章。語言三昧。一掃掃向大洋海裏去。更莫舉着。把八萬四千微細念頭。一坐坐斷。却將本參話頭。一提提起。或萬法歸一一歸何處。或那個是本來面目。或那個是我性。或僧問趙州。狗子還有佛性也無。州云無。蠢動含靈。皆有佛性因甚狗子無佛性。只將末後一句。着力提起。提來提去。公案現前。不提自提。靜中閒中不舉自舉。却來這裏好起疑情。行住坐臥着衣喫飯屙屎放尿於一切處。通身并作一個疑團疑來疑去拶來拶去。凝定身心討個分曉。不可向公案上卜度。語錄經書上尋覔。直須晬地斷爆地絕。方始到家。若是話頭提不起。冷冷淡淡全無滋味。低低出聲連舉三徧。話頭便覺有力。到這裏正好着力。不可放捨。諸人各各立志。抖擻精神。挪挲眼睛。精進中更加精進。勇猛處更加勇猛。忽然踢着磕着。千了百當。到這裏正好見人。不問二十年三十年。水邊林下長養聖胎。天龍推出敢向人前。開大口說大話。金剛圈吞吐自在。荊棘林中掉臂經過。於一念中吞却十方世界。吐出三世諸佛。若到這裏。方許爾頂廬舍冠。坐報化佛頭。其或未然。晝參夜參。高着蒲團。急着眼睛看。他是個什麼道理。便下座。</p>
</div>
<div class='div-other'><a id='mulu330' />
<p class='h5'>張相國請對靈小參</p><p>邊崇靈魂。這一點靈眼。自無始時來。至于今日。無煩惱可斷。無菩提可求。也無去來。也無真妄。也無生死。在四大時也恁麼。離四大時也恁麼。今乙卯臘月十四夜。在天寶山檜巖禪寺。了了明明。聽我言說。且道聽法底。是屬煩惱耶。是屬菩提耶。是屬來耶。是屬去耶。是屬真耶。是屬妄耶。是屬生耶。是屬死耶。既摠不得。是個什麼。畢竟向什麼處安身立命。以竹篦擊香臺一下云。還會麼。若也不會。更聽末後一句。云。欲識堂堂真去處。一輪孤月正當天。再擊香臺。下座。</p>
</div>
<div class='div-other'><a id='mulu331' />
<p class='h5'>國行水陸齋起始六道普說</p><p>師陞座。良久云。承懿公主為首。諸佛子等。還會麼。於斯驀得迴光一鑒。不問地獄餓鬼畜生修羅人道天道。便能蹋着本地風光。其或未然。說小葛藤。諦聽諦審。公主三十六年前。此個不曾生。承宿善因遊戱人間。為萬民之慈母。施諸良德。因小宿債。寂默翻身三十六年後此個不曾死。緣盡離別。別立生涯。承懿公主。四大成時。這一點靈明。不隨成四大壞時。這一點靈明。不隨壞。生死成壞等空花。冤親宿業今何在。今既不在覓無蹤坦然無礙若虛空。剎剎塵塵皆妙體。頭頭物物摠家翁。有聲有色明明現。無色無聲默默通。隨時應節堂堂現。自古至今玄又玄。橫拈倒用非他物。殺活臨機摠是渠。承懿公主還了徹也未。其或未撤。山僧又為公主打撤去也。以竹篦子打一打喝一喝云。於斯驀得洞徹。透過玄關。徹見三世諸佛歷代祖師天下善知識骨髓。與三世諸佛歷代祖師天下善知識把手共行。又打一下云。以此超度多生父母歷刧冤親。以此超度生生世世妄作子相害母冤親。以此超度他方此界古往今來一切冤親。以此超度地獄道中種種受苦一切眾生。以此超度餓鬼道中一切飢渴眾生。以此超度畜生道中一切酸苦眾生。以此超度修羅道中一切瞋恚眾生。以此超度人道中我慢貢高一切眾生。以此超度天道中着在快樂一切天眾。擲下云。到岸捨舟常式事。何須更問渡頭人。</p>
</div>
<div class='div-other'><a id='mulu332' />
<p class='h5'>迴向</p><p>師陞座。祝香罷。以竹篦子打香臺一下云。承懿仙駕為首。諸佛子等。從無始已來。至于今日。背覺合塵。枉入諸趣。或在地獄。或在餓鬼。或在畜生。或在修羅。或在人道。或在天道。昇沉不等。苦樂不同。只為汝等。無量刧來。昧却本來面目。承懿仙駕。欲免冤親。欲免生死。欲渡苦海。無過迴光返照。識得公主本來面目。承懿公主。人間出來。降誕王宮。三十餘年。遊戱人間。作一國公主。利諸萬民。是父母所生底面目。作麼生是父母未生前面目。即今四大分散。靈識獨露。虛明獨照。不問遠近。山河石壁。不能留礙。請則便到。今這裏歷歷明明聽我言說者。是個甚麼。是個甚麼。於斯徹見的的無疑。十方佛剎隨意自在。其或未然。山僧又為公主說小水陸因緣。諦聽諦審。水陸冥陽大道場。塵塵剎剎盡宣揚。三途聞法皆離苦。六趣承恩法體康。有恨有冤心易斷。無涯無候性難量。滿堂兄弟還知未。明月清風處處彰。佛佛降臨來此會。三賢十聖盡歸依。安心受供生歡喜。漸入金剛妙覺衣。眾生具造恒沙罪。一句能消轉一機。如斯功德無邊量。承懿仙駕淨土歸且道。承懿仙駕。在淨土耶。在穢土耶。在佛界耶。在眾生界耶。在此界耶。在他界耶。又打一下云。淨土也不可得。穢士也不可得。佛界也不可得。眾生界也不可得。此界也不可得他界也不可得。既摠不得。畢竟在什麼處。擲下云。細惑盡除無一物。大圓鏡裏任優遊</p>
</div>
<div class='div-other'><a id='mulu333' />
<p class='h5'>殯堂對靈小參</p><p>師喚云。承懿公主。三十六年。扶持四大。火風先去。地水獨存。山僧毒手。徹底掀翻。驀的一聲。隨意悟入。隨意受用。喝一喝云。承懿仙靈。掇轉虛空無背面。一塵不立露堂堂。翻身直透威音外。落落真風沒處藏。以拄杖打棺三下。又喚云。承懿公主。驀蹋澄潭秋夜月。普天匝地結氷霜。喝一喝。</p>
</div>
<div class='div-other'><a id='mulu334' />
<p class='h5'>正朝六道普說</p><p>師云。諸佛子。汝等。洗心。諦聽諦聽。即今四大各離。靈識獨露。雖然似隔山河石壁。即此靈知往返無礙。遊歷十方塵剎絕跡。不問遠近。瞬目之頃。請則便到。或在地獄者。或在餓鬼者。或在畜生者。或在修羅者。或在人道者。或在天道者。今癸卯臘月三十日。盡在這裏。歷歷明明。聽我言說。且道。即今說話底。能聽底。是生耶。是死耶。是滅耶。是不滅耶。是來耶。是去耶。是有耶。是無耶。咄云。生也不可得。死也不可得。滅也不可得。不滅也不可得。來也不可得。去也不可得。有也不可得。無也不可得。只這不可得底亦不可得。畢竟是個什麼。良久云。驀得翻身超刧外。鑊湯從此却清涼。</p>
<p>師陞座。良久云。諸佛子等。還委悉麼。於斯若能委悉。不問地獄餓鬼畜生修羅人道天道。便與佛祖為師。其或未然。山僧為汝等說些葛藤。諦聽諦聽。汝等自無始已來。至于今日。妄執四大。為自身體。妄想分別。為自真心。從朝至暮。終年竟歲。身口意三。造諸惡業。輕重不等。或入地獄者。或墮餓鬼者。或墮畜生者。或墮修羅者。或在人道者。或在天道者。今甲辰正月初一日摠在這裏。汝等各各。放捨諸緣。休息萬事。懺除多生重罪。歸依自心三寶。佛法僧寶。可以為汝等之善知識。為汝等之大導師。三世諸佛歷代祖師天下善知識。皆依此而成正覺。十方世界廣度眾生。皆令成佛。未來諸佛菩薩。不依此而成正覺者無有是處。若要種智圓明十號俱彰。須是歸依自心三寶始得。歸依者捨妄取真之義也。即今了了覺悟。虛明靈妙。天然無作者。是汝佛寶。永離貪愛。雜想不生。心光發明。照十方剎者。是汝法寶。清淨無染。一念不生。前後際斷。獨露堂堂者。是汝僧寶。諸佛子。是為汝等真歸依處。是為一心三寶。汝等還了徹也未。若能了徹。法法圓通。塵塵解脫。三途六趣。不復輪迴。其或未然。更舉古聖入道因緣。令汝開解。三祖璨大師。初參二祖云。某甲罪重。請和尚懺罪。二祖云。將罪來與汝懺。三祖良久云。覔罪不可得。二祖云與汝懺罪竟。宜依佛法僧住。三祖云。我見和尚是僧。未審如何是佛法。二祖云。是心是佛。是心是法。佛法無二。僧寶亦然。三祖云。今日始知罪性不在內不在外不在中間。佛法無二也。二祖云。如是如是。諸佛子。既云罪性不在內不在外不在中間。畢竟在什麼處。良久云。若窮起處不得。是為罪性本空。還無疑也無。於斯的的無疑。不妨正眼豁開其或未然。又舉一段。令汝除疑。古云見色便見心。眾生只見色不見心。竪起拂子云。這個是色。那個是汝等心。又竪起云。這個是汝等心。那個是色。擲下云。即色即心當處現。時人撥象覔空心。</p>
</div>
<div class='div-other'><a id='mulu335' />
<p class='h5'>崔尚書請對靈小參</p><p>師陞座。喚云。羅氏靈魂。羅氏靈魂。還會麼。若也不會。為汝破疑。羅氏靈魂六十三年前四緣假合。假名為生。生不曾生。六十三年後。至于今日。四大離散。假名為死。死不隨死。既不隨死。又不曾生。生死去來。本自無實。生死去來。既無實則。虛明獨照。刼刼常存。羅氏靈魂。為首。諸佛子等。這一點虛明。三世諸佛說不及。歷代祖師傳不到。既說不及。又傳不到。四生六道。一切眾生。各各本來具足。既本具足。喚什麼作生。喚什麼作死。喚什麼作來。喚什麼作去。喚什麼作苦。喚什麼作樂。喚什麼作古。喚什麼作今。既無生死去來苦樂古今。這一點虛明。淨倮倮赤灑灑沒窠臼。如是則盡十方世界。無內無外。是可淨妙佛土。是可無上佛土。是可無量佛土。是可不思議佛土。是可不可說佛土。既有如是佛土。辦會施主崔氏等。今請山僧。舉揚此段大事因緣。追薦亡母羅氏靈駕。且道。在那個國土中。良久云。一塵一佛土。一葉一釋迦。下座。</p>
</div>
<div class='div-other'><a id='mulu336' />
<p class='h5'>趙尚書請對靈小參</p><p>師陞座。以竹篦打香托一下云。蔡氏靈駕。還會麼。於斯會去。驀然蹋着本地風光。若也不會。且聽葛藤。蔡氏靈駕。五十餘年。遊於幻海。作諸幻事。今朝不覺四大離散。各歸本處。唯一點虛明。朗然獨照。不問遠近。請則便到。山河石壁。不能障礙。只此光明。十方剎海。逗塞虛空。頭頭物物。晝夜六時。熾然常現。所以云。山河及大地。全露法王身。草木叢林。盡作師子吼。一處現身。千處萬處。同時出現。一處說法。千處萬處。同時演說。一身現多身。多身現一身。一法為萬法。萬法為一法。如帝網珠互相攝入。如大圓鏡影像交參。其中一切眾生。不問僧俗。不問男女。不問有智無智。有情無情。來者去者。存者亡者。悉皆成佛。蔡氏靈駕。還會麼。於斯。的的無疑。透過玄關。便與三世諸佛歷代祖師天下善知識把手共行。他方此界。任自逍遙。其或未然。且聽末後一句。以竹篦打香托一下云。驀地一聲翻一擲。大圓覺海任優遊。喝一喝。下座。</p>
</div>
<div class='div-other'><a id='mulu337' />
<p class='h5'>長興寺願堂主請六道普說</p><p>師良久。以竹篦打托一下云。承懿公主仙駕。李氏靈駕。諸佛子等。還會麼。四聖六凡。從此而分。四聖六凡。從此而合。汝等還會麼。若也不會。為說一言。今汝等歸家。諦聽諦審。承懿仙駕。李氏靈魂。若論此段大事因緣。不問在地獄道者在餓鬼道者在畜生道者在修羅道者在人道者在天道者。各各本來具足。從朝至暮從暮至朝。行住坐臥運轉飢寒或善或惡或苦或樂。於一切處。用之千般。但是迷悟有殊。所以長受快樂者長受極苦者兩境不同。諸佛子。一點靈明。在聖不增。在凡不減。解脫無依。活鱍鱍地無所滯礙。雖無形狀。雖無處所而能通貫十方世界。徧入諸佛法界。頭頭上明物物上現。取之不得捨之常存。自從無量廣大刧來。生不隨生死不隨死。他方此界。往返無蹤。在眼曰見。在耳曰聞。六根互現。了了分明。諸佛子。還無疑也未。於斯的的無疑。不妨正眼豁開。續佛慧命超師機用。大振玄風。若更有疑。又舉一着。除去餘疑。着眼着眼。舉起棒云。還見麼。打一下云。還聞麼。既見既聞。是個什麼。便下座。</p>
</div>
<div class='div-other'><a id='mulu338' />
<p class='h5'>為申白大禪師對靈小參</p><p>諸法從緣生。緣盡法還滅。六十二年遊幻海。收因結果渾歸真。根塵脫盡無餘物。撒手便行刧外身。喚云。申白尊靈。還果如此。出生入死。得大自在。其或未然。且聽末後一句。夜靜不勞重借月。玉蟾常掛大虛中。</p>
</div>
<div class='div-other'><a id='mulu339' />
<p class='h5'>解制上堂　太后送袈裟一領</p><p>師拈法衣云。大庾嶺頭提不起處。爭之不足。放下便相應時。讓則有餘。熏香云。豈是千聖不傳。爭乃一子親傳。大眾會麼。卷舒雖在我。收放亦由君。披衣。師指法座云。這個。多少人。登不到。蹋不着。山僧。不動步。不轉身。便登去也。大眾看看。師拈香祝聖罷。<span class='corr'>斂</span>衣敷坐。良久云。只這個是主句耶。賓句耶。把住句耶。放行句耶。大眾還辨得麼。若能辨得便請散去。若辨不得。且聽葛藤。最初一句。末後一機。三世諸佛不知。歷代祖師不會。拈向諸人面前。打鼓普請看。千年無影樹。今時沒底籃。二千年前也伊麼。二千年後也伊麼。九十日前也伊麼。九十日後也伊麼。上無諸佛可仰。下無眾生可度。說甚長期短期。說甚結制解制。拈拄杖卓一下云。截斷兩頭。不居中間。空手把鋤頭。步行騎水牛。人從橋上過。橋流水不流。喝一喝云。珍重。便下座。</p>
</div>
<div class='div-other'><a id='mulu340' />
<p class='h5'>對上昇大王殯殿小參</p><p>師拈香云。信手拈來爇向爐中。奉為上昇大王覺瓊仙駕。豁開千聖之耳目。徹證自己之靈源。便插。師據座。良久。拈拄杖云。大王會麼。四十五年。游戱人間。作三韓王。利益羣氓。今朝緣盡。風火先去。地水猶存。大王諦聽。這一點虛明。也不屬地水。也不屬火風。也不屬古。也不屬今。也不屬去。也不屬來。也不屬生。也不屬死。既摠不屬。一點子。即今向什麼處去也。舉拄杖云。還見麼。卓三下云。還聞麼。良久云。擊碎虛空無內外。一塵不立露堂堂。翻身直透威音後。滿月寒光照破床。擊香臺一下。下座。</p>
</div>
<div class='div-other'><a id='mulu341' />
<p class='h5'>臘月八日晚參</p><p>師陞座。兩班問訊畢。拈竹篦。乃云。山僧。自方丈出來。陞于此座。侍者問訊。首座問訊。維那問訊畢。更有什麼事。僧出云。今日臘八。師云。入眾去也。舉竹篦云。家中一個物。上見無頭。下看無尾。明如日。黑似漆。世界未興前。山河滅盡後。衝塞大虛中。三世諸佛。也柰何他不得。歷代祖師。也柰何他不得。天下老和尚。也柰何他不得。汝等諸人。還有柰何得底麼。良久。以竹篦打卓一下云。百雜碎了也。珍重。便下座。</p>
<p style="margin-left:1em">庚戌九月十六日國試工夫選塲垂語</p>
<p>師陞座。良久云。破却古今之窠臼。掃盡凡聖之蹤由。割斷衲僧之命根。奪却眾生之情解。變通殺活總在臨時。號令權衡都歸掌握。三世諸佛也只如是。歷代祖師也只如是。天下老和尚也只如是。山僧只將如是之法。奉祝我主上殿下萬歲萬歲萬萬歲。色身與法身無窮。壽命與慧命無盡。伏請諸人。各須實答。切莫妄通消息。學者到門。師又云。行到說不到。未時能行。說到行不到。未時能說。直饒說到行到。總是門外事。入門一句作麼生。學者皆無語而退。</p>
<p style="margin-left:1em">入門三句</p>
<p>入門句分明道。當門句作麼生。門裏句作麼生。</p>
<p style="margin-left:1em">三轉語</p>
<p>山何嶽邊止。水何到成渠。飯何白米造。</p>
<p style="margin-left:1em">十七日垂語</p>
<p>師拈香罷。陞座。良久云。疑團落處。終無兩樣風光。眼孔開時。別有一壺春色。始信斬新日月。方知時地乾坤。更須蹋着上頭關。打破祖師關棙子。頭頭物物縱橫得妙。句句言言超宗越格。將一莖草作丈六金身用。將丈六金身作一莖草用。建立亦在我。掃蕩亦在我。說道理亦在我。不說道理亦在我。為甚如此。我為法王。於法自在。以拄杖卓一下云還有這般底衲僧麼。出來道看。學者到門。師又云進一步則大地平沈。退一步則虛空撲落。不進不退有氣死人。且作麼生進步。學者皆無語而退。</p>
</div>
<div class='div-other'><a id='mulu342' />
<p class='h5'>工夫十節目</p><p>盡大地人。見色不超色。聞聲不越聲。作麼生超聲越色去。既超聲色。要須下功。作麼生下個正功。</p>
<p>既得下功。須要熟功。正熟功時如何。</p>
<p>既能熟功。更加打失鼻孔。打失鼻孔時如何。</p>
<p>鼻孔打失。冷冷淡淡。全無滋味。全無氣力。意識不及。心路不行。時。亦不知有幻身在人間。到這裏是甚時節。</p>
<p>工夫既到。動靜無間。寤寐恒一。觸不散。蕩不失。如狗子見熱油鐺相似。要䑛又䑛不得。要捨又捨不得。時。作麼生合殺。</p>
<p>驀然到得。如放百二十斤擔子相似。啐地便折。嚗地便斷。時。那個是你自性。</p>
<p>既悟自性。須知自性本用。隨緣應用。作麼生是本用應用。</p>
<p>既知性用。要脫生死。眼光落地。時。作麼生脫。</p>
<p>既脫生死。須知去處。四大各分。向甚處去。</p>
</div>
<div class='div-other'><a id='mulu343' />
<p class='h5'>王師封崇日普說　辛亥八月二十六日</p><p>師陞座。拈拂子。良久云。汝等諸人。還會山僧深深意旨麼。只恁麼散去。已是多事在。更待山僧。開兩片皮。說黃道黑。白雲萬里。所以云。言無展事。句不投機。承言者喪。滯句者迷。擬心即差。動念即乖。不擬不動。水沉石頭。故我祖師門下。驀路相逢。無你轉身處。舉令而行。無你開口處。跨一步云。鐵壁銀山眨得眼來電光石火。三世諸佛出現。也只是望崖而退。歷代祖師出頭。也只是屈伏藏身。若是生鐵鑄就底漢。等閒一着。抹過大虛。直得南山鼈鼻吞却東海鯉魚。<span class='corr'>陝</span>府鐵牛撞倒嘉州大像。三界拘繫不得。千聖羅籠不住。從前萬別千差。當下七通八達。一一圓成。一一明妙。還有這般底麼。若果如此。王恩佛恩一時報足。拈拄杖云。其或未然。且聽杖子。下個註脚。便擲下。</p>
</div>
<div class='div-other'><a id='mulu344' />
<p class='h5'>甲寅臘月十六日敬孝大王水陸法會對靈小參</p><p>師敷座良久。拈竹篦。打卓一下云。上昇大王覺瓊仙駕。還會麼。若也不會。聽我一言。這一星兒。從無量刧以至于今。昭昭靈靈。湛湛澄澄。歷歷巍巍。恢恢瑩瑩。種種法門。種種智慧。種種方便。種種殊勝。種種行願。種種莊嚴。盡從這一點子裏出來。這一點子。雖在六凡而不減。雖處四聖而不增。四大成時而不增。四大壞時而不減。如今在此檜巖寺了了明明聽我言說。且道。這聽法底。是凡耶。是聖耶。是迷耶。是悟耶。是生耶。是死耶。是無耶。是有耶。畢竟在甚麼處。良久打卓一下云。不離當處常湛然。覔則知君不可見。遂擲下竹篦。下座。</p>
</div>
<div class='div-other'><a id='mulu345' />
<p class='h5'>六道普說</p><p>師敷座。橫拈竹篦。良久乃云。若人欲識佛境界。當淨其意如虛空。遠離妄想及諸趣。令心所向皆無礙。上昇大王覺瓊仙駕。為首。六道中諸佛子等。還當淨其意如虛空麼。其或未然。更聽註脚。此正覺之性。自古至今。上至諸佛。下至六凡。一一堂堂。一一具足。塵塵上通。物物上現。不待修成。了了明明。或在地獄中者。或在餓鬼中者。或在畜生中者。或在修羅道者。或在人道者。或在天道者。今蒙諸佛加被。總在座下。覺瓊仙駕。洎諸佛子等。遂舉竹[竺-二+昆]子篦。還見麼。擊一下云。還聞麼。既了了見。既歷歷聞。且道。畢竟是個甚麼。良久云。佛面猶如正滿月。亦如千日放光明。以竹篦擊香臺一下。便下座。</p>
<p style="margin-left:1em">丙辰四月八日結制上堂</p>
<p>師拈香。祝聖畢。陞座。竪起拂子。良久云。家中一個物。無奇無特。無頭無尾。明如日黑似漆。常在諸人動用中。動用中收不得。山僧。今日等閒收得來。拈向諸人面前。汝等諸人還會這個麼。只恁麼會得。猶是鈍根。更若遲疑。驢年夢見。傳禪傳教。正是好肉剜瘡。談論談經。亦是眼中着屑。山僧。今日。無禪可說。無教可傳。只以三世諸佛說不及底。歷代祖師傳不到底。天下老和尚參不透底。今日一時拈出。橫按拄杖云。還會麼。不唯直節虛心。亦解興雲致雨。擲拄杖。下座。</p>
</div>
<div class='div-other'><a id='mulu346' />
<p class='h5'>示勝宗禪和</p><p>這一點子都無巴鼻。三世諸佛說不及。歷代祖師傳不到。既說不及又傳不到。向什麼處下筆。向什麼處着言。欲言言不及。林下好商量。</p>
</div>
<div class='div-other'><a id='mulu347' />
<p class='h5'>示一珠首座</p><p>欲决了此叚大事。須發大信心。立堅固志。將從前所學所解佛見法見。一掃掃向大洋海裏去。更莫舉着。把八萬四千微細念頭。一坐坐斷。但向二六時中四威儀內。提起僧問趙州。狗子還有佛性也無。州云無。末後一句。盡力提起。提來提去。拶來拶去。靜中動中不舉自舉。寤寐二邊。不疑自疑。驀到這裏。只待時刻。其或舉起。冷冷淡淡。全無滋味。無插觜處。無着力處。無分曉處。無柰何處。切莫退之。正是當人着力處。省力處。得力處。放身失命之處也。</p>
</div>
<div class='div-other'><a id='mulu348' />
<p class='h5'>示宏藏主</p><p>這醜皮袋子裏。有一個物。上拄天下拄地。常在人人動用中。動用中收不得。喚作毗盧師法身主。宏上人。爾會麼。會來也喫三十棒。不會來也喫三十棒。畢竟如何。懶翁也合喫三十棒。且道過在甚麼處。速道速道。</p>
</div>
<div class='div-other'><a id='mulu349' />
<p class='h5'>示覺成禪和</p><p>真實决定。欲成此段大事因緣。立决定信。生堅固志。於二六時中四威儀內。提起本叅話頭。提來提去。疑來疑去。不覺參到話頭不提自提。疑團不疑自疑之地。翻身一擲。更無閒言長語。其或未然。話頭或時明白。或時不明白。或現或不現。或有或無。或間斷或不間斷。是為信心不堅。立志不固。如此虛送日月。空受信施。他時後日。未免閻羅老子打筭飯錢。是謂空來世上打一遭耳。何暇更求閒言長語。長句短句。東指西指者也。思之思之。</p>
</div>
<div class='div-other'><a id='mulu350' />
<p class='h5'>因雲禪者有疾示之</p><p>汝得於重病。未審是何病也。是身病耶。是心病耶。若身病者。地水火風四緣假合。四大各有其主。誰是病者。若心病者。心如幻化。雖有假名。其體實空。病從何起。若窮起處不得。現今痛苦者從何處來。又能知痛者是個什麼。請如此審察。看來看去。驀然省得。是予所願也。至囑至囑。</p>
</div>
<div class='div-other'><a id='mulu351' />
<p class='h5'>示志得侍者</p><p>你真實欲求此段大事因緣。二六時中四威儀內。提起燒了散了那個是我性話。提來提去疑來疑去。靜中閙中切莫間斷。或寤或寐須要一般。一切處一切時。歷歷明明。有時喜有時怒。話頭不再舉而自現。若能實到這個田地。疑團破。正眼開。近矣。其或未然。日日夜夜。隨波逐浪。隨羣逐隊。昏散相半。念念差違。被諸善惡聲色所牽。今年也恁麼過明年也恁麼過。你若如此。則直待彌勒下生。也未有入手底時節。</p>
</div>
<div class='div-other'><a id='mulu352' />
<p class='h5'>示睦相國仁吉</p><p>此事不在在家出家。亦不在初參後學。又不在多生熏煉。忽得開發。只在當人一念真實的的信字裏。所以佛云。信為道源功德母。長養一切諸善法。信能增長智功德。信能必到如來地。諸公或在家中指揮雜事時。或在上官判斷公事時。或迎接。或語言談笑。或喫飯。或喫茶。或行住。或坐臥。畢竟是個什麼。但恁麼參。參來參去。看來看去。不覺大笑時。始知此段大事。本不在剃染出家。苦行持戒。蒲圃竹倚裏。</p>
</div>
<div class='div-other'><a id='mulu353' />
<p class='h5'>示得通居士</p><p>你若欲究這般事。不在僧之與俗。不在男之與女。不在初參後學。亦不在多生舊習。只在當人一念真實决定字裏。你既如此信得及。但於二六時中四威儀內。提起僧聞趙州狗子還有佛性也無。州云無。末後一句盡力提起。提來提去。靜中閙中。公案現前。或寤或寐。話頭明明。話頭不提自提。疑團不疑自疑。正如急水灘頭月。觸不散蕩不失。真實到此田地。不待年月。驀得一迴通身汗流。則默默自點頭矣。至囑至囑。</p>
</div>
<div class='div-other'><a id='mulu354' />
<p class='h5'>答李相國<span class='note-inline'>(齊賢)</span></p><p>承諭。相國臨別。面稟藥病之言不輕。故山僧不惜口業。揚於家醜。此事不在僧俗。不在老少。不在初參後學。只在當人决定信心耳。三世諸佛歷代祖師。皆以决定信心而成道果。若不依此而成正覺者。無有是處。是以佛言。信為道源功德母。長養一切諸善法。又云信能增長智功德。信能必到如來地。相國年少時。高登科第。作一國政丞。作一國文中之王。為國重寶。又能留心此法門中。若比古今賢人。勝於他百千萬倍。雖能留心此個法門中。今生打未徹。恐道力不能勝業力。百年之後。處處不得自在。若果未徹。則伏請起大决定之志。二六時中。着衣喫飯。語言談笑。於一切處。參個本來面目。或云今生出來作此形體。是父母所生面目。那個是父母未生前本來面目。但只如此參。參來參去。參到心思路絕。意識不行。沒滋味。沒摸索。肚裏悶時。莫怕落空。正是相國得力處省力處。正是相國安身立命處也。至囑至囑。</p>
<p style="margin-left:1em">又</p>
<p>前進嶺梅。分付信物。及廻言內。曾於無字話提撕。山僧未審相國。曾參無字話。故親傳消息。今聞相國更求之言如此做。又却忉怛。幸望留心。古人留下一言半句。令諸人立定脚頭。不為移易。常於日用間。雖有千差萬別之事。志在上面。不隨他變。則何必改參也。况舉起別話頭時。曾參無字不離。則必然無字上。有少熟也。切莫移動。切莫改參。但於二六時中四威儀內。舉起僧問趙州。狗子還有佛性也無。州云無。末後一個無字。盡力提起。切莫待幾時悟不悟。莫管有滋味無滋味。亦莫管得力不得力。只單單提個無字。驀然拶到話頭不舉自舉。疑情不疑自疑。心思不及。意識不行。百無滋味。如蚊子上鐵牛時。莫怕落空。此是從上諸佛諸位祖師放身捨命處。亦是老相國得力處省力處。成佛作祖之處也。於此忽得翻身一擲。始知道。一不造二不休。一拳拳倒黃鶴樓。一蹋蹋翻鸚鵡洲。有意氣時添意氣。不風流處也風流。</p>
</div>
<div class='div-other'><a id='mulu355' />
<p class='h5'>示知申使廉興邦</p><p>若欲真實究明此段大事。不問僧之與俗男之與女。亦不問上中下根。亦不問初參舊學。只在當人立决定信。生堅固志。佛不云乎。信為道源功德母。長養一切諸善法。又云信能增長智功德。信能必到如來地。公妙年登高第。遇知今上。事務煩劇之時。又向此個門中。的信無疑。要求修心方便。這個豈非世出世間第一等有大力量底人也。然而修心之要。更莫別求。吾在廣明時。曾為公說底是個什麼話頭。常於一切處一切時。切莫放捨。提來提去。參來參去。不得有小間斷。行也只是是個什麼。住也只是是個什麼。坐也只是是個什麼。臥也只是是個什麼。着衣喫飯。屙屎放尿。迎賓對客。乃至判斷公事時。上前進退時。把筆作書時。畢竟是個什麼。但恁麼提。但恁麼參。參來參去。提來提去。驀然到得話頭。不提自提。不疑自疑。喫飯不知飯。喫茶不知茶。亦不知幻身在人間。身心如一。寤寐一般處。翻身一擲。到得這個田地。始知不改官職。不改俗形。不離火宅。西天四七。東土二三。天下善知識。傳不到說不及底本有之事也。至囑至囑。</p>
</div>
<div class='div-other'><a id='mulu356' />
<p class='h5'>指空和尚起骨</p><p>一點虛明。了無所礙。一擲翻身。多少自在。以棒打托一下。喝一喝云。起。</p>
</div>
<div class='div-other'><a id='mulu357' />
<p class='h5'>入塔</p><p>師擎骨云。西天一百八代祖指空大和尚。三千威儀不顧。八萬細行那管。身上常穿渾金。口裏痛罵佛祖。平生氣壓諸方。鶻眼難能插觜。元朝默坐多年。感得人天打供。一朝傳語還鄉去。八部龍天歎不還。故我今朝誠立塔。三韓境內鎮常安。法身徧法界。且道。還收入這塔中也未。若收不入。這個骨頭向什麼處安着。還有道得者麼。出來道看。出來道看。如無。山僧自道去也。喝一喝。良久云。須彌納芥猶容易。芥納須彌有甚難。</p>
</div>
<div class='div-other'><a id='mulu358' />
<p class='h5'>示覺悟禪人</p><p>念起念滅謂生死。當生死之際。須盡力提起話頭。話頭純一。則起滅即盡。起滅盡處。謂之靈靈。無話頭。則謂之無記。靈中不昧話頭。則謂之靈知。即此空寂靈知。無壞無雜。如是用功。不日成功。</p>
</div>
<div class='div-other'><a id='mulu359' />
<p class='h5'>為智如上座下火</p><p>三緣和合暫時成有。四大離散忽得還空。三十七年遊於幻海。今朝脫殼慶快如蓬。大眾智如上座。向什麼處去。還會麼。木馬倒騎翻一轉。大紅燄裏放寒風。</p>
</div>
<div class='div-other'><a id='mulu360' />
<p class='h5'>為二僧下火</p><p>慧澄首座。志因上座。這一點靈明。生來的的不隨生。死去堂堂不隨死。生死去來無干涉。正體堂堂在目前。以矩畫圓相云。大眾。這二上座。畢竟向什麼處去也。五十七年遊幻界。今朝撒手便歸鄉。個中消息誰能識。同入火光無處藏。</p>
</div>
<div class='div-other'><a id='mulu361' />
<p class='h5'>為申白大禪師撒骨</p><p>灰飛大野。骨節何安。驀地一聲。始到牢關。咄。一點靈光非內外。五臺空鎻白雲閒。</p>
</div>
<div class='div-other'><a id='mulu362' />
<p class='h5'>為志普上座下火</p><p>返本還源今正時。莫於中路滯狐疑。一星揮處翻身轉。九品蓮臺任自歸。</p>
</div>
<div class='div-other'><a id='mulu363' />
<p class='h5'>示淑寧翁主妙善</p><p>若欲成此一段大事。不在僧之與俗。男之與女。初機後學。只在當人究竟一念真實耳。我見翁主。天性與他有異。本無邪心。本無疑心。本無惑心。只有全心。欲求無上菩提之心。豈非過去無量刧來。親近善知識。熏習般若正法也。古云丈夫者。非是男形女相論之。只具四法而丈夫。何等四法。一親近知識。二聽聞正法。三思惟其義。四如說修行。具此四法。真名丈夫。無此四法。雖是男形。不名丈夫。伏請翁主。的信此語。但於日用二六時中。行住坐臥四威儀內。全精提起本參話頭。提來提去。疑來疑去。靜中閙中不提自提。或語或默。不疑自疑。或寢或悟。話頭現前。要忘不忘。要起不起。到此不覺翻身一擲。只此便是轉女成男。轉男成佛之處也。至囑至囑。</p>
</div>
<div class='div-other'><a id='mulu364' />
<p class='h5'>答妹氏書</p><p>自小出來。不記年月。不念親踈。以道為念。<span class='corr'>已</span>到今日。於仁義道中。不無親情及與愛心我佛道中。纔有此念。便乃大錯也。請知此意。千萬斷除親見之心。常常二六時中。着衣喫飯。語言相問。所作所為。於一切處。至念阿彌陁佛。念來念去。持來持去。到於不念自念之地。則能免待我之心。亦免枉被六道輪迴之苦。至囑至囑。</p>
<p>頌曰。</p>
<p style="margin-left:0em" class="lg-abnormal"><div class='lg-row'>阿彌陁佛在何方。着得心頭切莫忘。念到念窮無念處。六門常放紫金光。</div>
</p></div>
<div class='div-other'><a id='mulu365' />
<p class='h5'>代語</p><p>梁武帝問達磨云。對朕者誰。磨云不識。帝無語。保寧代云吐舌示之。師云天地一統。宋太宗問僧甚處來。僧云臥雲來。帝云臥雲深處不朝天。因甚到此。保寧代云遇明即現。師云至化難逃。</p>
<p>寂大師進三界圖。帝問朕居何界。寂無對。保寧代云。陛下何處不稱尊。師云。叉手鞠躬。誰不仰望。</p>
<p>高舍人問僧。十方總是佛。那個是報身。那個是法身。保寧代云。僧云。舍人更問阿誰。師云。師姑是女做。</p>
<p>雪峯問德山。從上宗乘中事。學人還有分也無。山打云。道甚麼。峯無語。保寧代云。搥胷便出。師代云。蹋足出去。</p>
<p>南泉問良欽。空刧中還有佛不。欽云。有。泉云。是阿誰。欽云。良欽。泉云。居何國土。欽無語。保寧代云。繞禪床一匝出去。師云。居何國土。</p>
</div>
<div class='div-other'><a id='mulu366' />
<p class='h5'>勘辦</p><p>蓋地蓋聲蓋色。西乾四七自此忘機。東震二三從茲失口。鬧浩浩處明皎皎。明皎皎處鬧浩浩。直下如王寶劒擬犯吹毛。伏屍萬里。更說什麼似地擎山。不知山之高峻。如石含玉。不知玉之無瑕。更說什麼香象渡河。徹底徹流而過。更說什麼。三玄三要。四料揀。四賓主。全殺全活。全明全暗。雙放雙收。為而不為。不為而為。真不掩偽。曲不藏真。拈拄杖卓一下云。諸人會麼。撲落非他物。縱橫不是塵。遂擲下云。既已撲落。又非他物。畢竟是個甚麼。喝一喝云。虎踞龍盤勢。山形雲影像。舉龐居士問靈照女云。明明百草頭。明明祖師意。你作麼生會。照云。這老漢。頭白齒黃。作這個見解。士云。爾作麼生道。照云。明明百草頭。明明祖師意。乃云居士句到意不到。靈照意到句不到。直饒句意俱到。懶翁門下。未免一塲埋却。且道過在什麼處。良久云。明明百草頭。明明祖師意。珍重下座。</p>
</div>
<div class='div-other'><a id='mulu367' />
<p class='h5'>解制日上堂</p><p>陞座良久云。只這個是主句耶。賓句耶。把拄句耶。放行句耶。大眾還辨得麼。若能辨得。便請散去。若辨不得。且聽葛藤。最初一句。末後一機。三世諸佛。師問座主。教家說一時佛。即今在何處。主擬議。師喝出。復召主。主回首。師云。會麼。主云。不會。師云。更要打在主禮拜。師見三僧來禮。問云。三人同行必有一智。智不到處。道將一句來。僧無語。師云。智不在語。第二個如何。僧又無語。師云。第三個漆桶如何。僧亦無語。師云。老僧被汝勘破。且坐喫茶。</p>
<p>師問道士。從甚處來。士云。亳州來。師云。汝從亳州來。還見老君麼。士云。不見。師云。要汝眼作麼。士禮拜。師云。老君拜釋迦。</p>
</div>
<div class='div-other'><a id='mulu368' />
<p class='h5'>着語</p><p>古云。山前一片閑田地。師云。物見主眼卓竪。叉手叮嚀問祖翁。師云。自家本來契券何在。幾度賣來還自買。師云。磬聲斷後不得翻悔。為憐松竹引清風。師云。利動君子。</p>
</div>
<div class='div-other'><a id='mulu369' />
<p class='h5'>結制上堂普說</p><p>師陞座。拈拂子云。大眾卷席散去。也是無事生事。無風起浪。雖然如是。法無一定。事無一向。且聽山僧葛藤。湛然本無變異。虛徹自有靈通。妙盡空忘功處。還歸寂照之中。這一句子。聲前露裸裸。蓋天二關。會罷。還檜巖。</p>
</div>
<div class='div-other'><a id='mulu370' />
<p class='h5'>詩</p>
<div class='div-other'><a id='mulu371' />
<p class='h6'>歎世四首</p><p style="margin-left:0em" class="lg-abnormal"><div class='lg-row'>世事紛紛何日了。塵勞境界倍增多。迷風刮地搖山嶽。業海漫天起浪波。身後妄緣重結集。目前光景暗消磨。區區役盡平生志。到地依先不柰何。</div>
</p><p style="margin-left:0em" class="lg-abnormal"><div class='lg-row'>眨眼光陰飛過去。白頭換却少年時。積金候死愚何甚。刻骨營生事可悲。捧土培山徒自迫。持蠡酌海諒非思。古今多少貪婪客。到此應無一點知。</div>
</p><p style="margin-left:0em" class="lg-abnormal"><div class='lg-row'>幾多汩沒紅塵裏。百計縈心正擾攘。五蘊稠林增蓊鬱。六根冥霧競飄颺。沽名苟利蛾投燄。嗜色[泳-永+(瑤-王)]聲蟹落湯。膽碎魂亡渾不顧。細思端的為誰忙。</div>
</p><p style="margin-left:0em" class="lg-abnormal"><div class='lg-row'>死死生生生復死。狂迷一槩不曾休。只知線下貪香餌。那識竿頭有曲鈎。喪盡百年重伎倆。搆成久遠刧愆尤。翻思業火長燃處。寧不教人特地愁。</div>
</p></div>
<div class='div-other'><a id='mulu372' />
<p class='h6'>三歌<span class='note-inline'>(此倣永嘉證道歌體裁。而太半殘缺甚憾。俟異日得刻本補足)</span></p><p><span class='note-inline'>(已上缺漏)</span>。</p>
<p style="margin-left:0em" class="lg-abnormal"><div class='lg-row'>若能一念了無生。錯錯元來終不錯。麤也着。細也着。着着來來元不覺。驀得一聲急翻身。滿目虛空當撲落。或在非或在是。是非坑裏常憂喜。不覺亡身白骨堆。到了堂堂不自在。這枯髏忽悟來。廣刧無明當下灰。從此恒沙諸佛祖。百千三昧也不猜。也不猜有何過無量擬議便為過。若能運用似盤珠。刧石徒為彈指過。也無法也無佛。也無心兮也無物。到此灼然似什麼。寒時向火燒柮榾。</div>
</p></div>
<div class='div-other'><a id='mulu373' />
<p class='h6'>懶翁三歌後</p><p style="margin-left:1em">珠隨方映色人之所迷也。而其清淨則表佛性。枯髏氣散肉敗。人之所遺也。而往生存則行佛道。百衲<span class='corr'>卻</span>錦綺綴破爛。掩肥膚禦□□耳。然。非此無以莊嚴威儀。安處徒眾入佛道見佛性矣。三歌首尾相應。脉絡相通。所以示後人也深且切矣。懶翁文字信手未嘗立思。吐出實理。粲然寫出。韻語琅然。師於世俗文字不甚解。亦可見焉。至於三歌如出二人之手。必其研精覃思而作者也。不然。何以倣永嘉句法哉。異日流傳西域當有賞音者。師弟子某等。請予書其尾。予既訓題。而又考其體。以塞其請。若其精微之奧。非魚焉知魚乎。</p>
<p style="margin-left:2em">前朝列大夫征東行中書省左右司郎中文忠保節同德贊化功臣重大匡韓山君藝文舘大提學知春秋館事兼成均大司成知書筵事李穡書。</p>
</div></div>
<div class='div-other'><a id='mulu374' />
<p class='h5'>頌</p>
<div class='div-other'><a id='mulu375' />
<p class='h6'>送幻庵長老謁師翁</p><p style="margin-left:0em" class="lg-abnormal"><div class='lg-row'>餘疑要决謁師翁。倒握烏藤活似龍。徹底掀翻明白後。大千沙界起清風。</div>
</p></div>
<div class='div-other'><a id='mulu376' />
<p class='h6'>送通禪人皈江南</p><p style="margin-left:0em" class="lg-abnormal"><div class='lg-row'>叅方問道別無他。只要當人直到家。跬步不擡親蹋着。何勞海外覔嘍囉。</div>
</p></div>
<div class='div-other'><a id='mulu377' />
<p class='h6'>送蘭禪者之江南</p><p style="margin-left:0em" class="lg-abnormal"><div class='lg-row'>此處虛空彼處空。明明似有覔無蹤。驀從空外翻身轉。放出死蛇吞活龍。</div>
</p></div>
<div class='div-other'><a id='mulu378' />
<p class='h6'>送杲山昇首座之江南</p><p style="margin-left:0em" class="lg-abnormal"><div class='lg-row'>四句百非俱說破。杖頭挑日往江南。趙州八十重叅去。遺跡分明直到今。</div>
</p></div>
<div class='div-other'><a id='mulu379' />
<p class='h6'>唐道元求偈</p><p style="margin-left:0em" class="lg-abnormal"><div class='lg-row'>叅禪只在起疑團。疑去疑來似火團。不覺全身都放下。大千沙界一毫端。</div>
</p></div>
<div class='div-other'><a id='mulu380' />
<p class='h6'>唐智全禪者求頌</p><p style="margin-left:0em" class="lg-abnormal"><div class='lg-row'>叅禪學道信為根。信得能超碧眼胡。自在縱橫全殺活。惡名從此滿江湖。</div>
</p></div>
<div class='div-other'><a id='mulu381' />
<p class='h6'>答上問妙淨明心<span class='note-inline'>(上謂恭愍王下倣此)</span></p><p style="margin-left:0em" class="lg-abnormal"><div class='lg-row'>妙淨明心是何物。應須切忌就言詮。山河日月兼星宿。物物和融體歷然。</div>
</p></div>
<div class='div-other'><a id='mulu382' />
<p class='h6'>上復請讚平山和尚</p><p style="margin-left:0em" class="lg-abnormal"><div class='lg-row'>胸中極毒氣衝天。佛祖無能敢向前。臨濟狂風吹海外。三韓御室萬年傳。</div>
</p></div>
<div class='div-other'><a id='mulu383' />
<p class='h6'>示永昌大君</p><p style="margin-left:0em" class="lg-abnormal"><div class='lg-row'>一念忘時明了了。彌陀不在別家鄉。通身坐臥蓮花國。處處無非極樂堂。</div>
</p></div>
<div class='div-other'><a id='mulu384' />
<p class='h6'>示廉侍中興邦</p><p style="margin-left:0em" class="lg-abnormal"><div class='lg-row'>本自圓成不在言。何勞開口為君宣。未興一念先提起。驀蹋威音更那邊。</div>
</p></div>
<div class='div-other'><a id='mulu385' />
<p class='h6'>示李侍中巖</p><p style="margin-left:0em" class="lg-abnormal"><div class='lg-row'>體徧河沙淨妙身。應緣能屈又能伸。面門出入無蹤跡。隨聖隨凡作主人。</div>
</p></div>
<div class='div-other'><a id='mulu386' />
<p class='h6'>示尹侍中桓</p><p style="margin-left:0em" class="lg-abnormal"><div class='lg-row'>一片虛明絕妙玄。個中那有正兼偏。威音刧外靈芝草。不待春風色自鮮。</div>
</p></div>
<div class='div-other'><a id='mulu387' />
<p class='h6'>示黃二相石奇</p><p style="margin-left:0em" class="lg-abnormal"><div class='lg-row'>言前無句擬何伸。妙語從來眼裡塵。欲識毘耶金粟意。不勞開口對賢人。</div>
</p></div>
<div class='div-other'><a id='mulu388' />
<p class='h6'>示威福相公</p><p style="margin-left:0em" class="lg-abnormal"><div class='lg-row'>本地虛然一物無。人人向外妄區區。也無定法傳持得。何事神光立雪求。</div>
</p></div>
<div class='div-other'><a id='mulu389' />
<p class='h6'>示南窓田相公</p><p style="margin-left:0em" class="lg-abnormal"><div class='lg-row'>一掌揮開向上關。還如桶底脫塵歡。又能一擲翻身轉。普地普天霜雪寒。</div>
</p></div>
<div class='div-other'><a id='mulu390' />
<p class='h6'>示李尚書</p><p style="margin-left:0em" class="lg-abnormal"><div class='lg-row'>重修寺院接方來。南北禪和去再回。又向西心勤念佛。蓮花上品自然開。</div>
</p></div>
<div class='div-other'><a id='mulu391' />
<p class='h6'>示李少卿</p><p style="margin-left:0em" class="lg-abnormal"><div class='lg-row'>誤聽虛明遠遠來。誠心極處免輪迴。莫分僧俗與男女。一擲翻身正眼開。</div>
</p></div>
<div class='div-other'><a id='mulu392' />
<p class='h6'>示洪相國仲元</p><p style="margin-left:0em" class="lg-abnormal"><div class='lg-row'>屈尊忘倦遠登山。更歷深菴道者看。向道誠心勤又重。必當叅透祖師關。</div>
</p><p style="margin-left:0em" class="lg-abnormal"><div class='lg-row'>世利功名能幾年。筭來只是百年前。一朝驀蹋真空地。越聖超凡透劫先。</div>
</p></div>
<div class='div-other'><a id='mulu393' />
<p class='h6'>示辛相國廉</p><p style="margin-left:0em" class="lg-abnormal"><div class='lg-row'>一別神光再不逢。多年相億在心中。今朝驀面相看笑。深意誰能敢得通。</div>
</p></div>
<div class='div-other'><a id='mulu394' />
<p class='h6'>示諸念佛人</p><p style="margin-left:0em" class="lg-abnormal"><div class='lg-row'>深沈無語意彌長。妙理誰能敢度量。坐臥行來無別事。心中持念最堂堂。</div>
</p><p style="margin-left:0em" class="lg-abnormal"><div class='lg-row'>自性彌陀何處在。時時念念不須忘。驀然一日如忘境。物物頭頭不覆藏。</div>
</p><p style="margin-left:0em" class="lg-abnormal"><div class='lg-row'>彌陀憶念不須間。二六時中子細看。驀得一朝親憶着東西不隔一毫端。</div>
</p><p style="margin-left:0em" class="lg-abnormal"><div class='lg-row'>人人錯步不還鄉。山野殷勤又發揚。忽憶念頭真熱處。翻天覆地覺花香。</div>
</p><p style="margin-left:0em" class="lg-abnormal"><div class='lg-row'>念念無忘憶自持。切忌求見老阿彌。一朝忽得情塵落。倒用橫拈常不離。</div>
</p><p style="margin-left:0em" class="lg-abnormal"><div class='lg-row'>幾刧勞勞六道迴。今生人道最為稀。勸君早念彌陀佛。切莫閒遊失好時。</div>
</p></div>
<div class='div-other'><a id='mulu395' />
<p class='h6'>示杏村李侍中巖</p><p style="margin-left:0em" class="lg-abnormal"><div class='lg-row'>大地春迴剎剎融。杏花村裏最無窮。南來燕語通閒室。北往鴻聲透靜空。雨洗桃紅宣妙理。風吹梨白振玄風。塵塵齊唱西來意。何處勞勞覔祖翁。</div>
</p></div>
<div class='div-other'><a id='mulu396' />
<p class='h6'>示金按廉</p><p style="margin-left:0em" class="lg-abnormal"><div class='lg-row'>堂堂寶器在家中。價直裟婆現有蹤。三角高超三界外。一身徧剎一真空。通天大口霜花白。滿肚寒灰發燄紅。便是堅剛玄妙體。恒河沙刧用無窮。</div>
</p></div>
<div class='div-other'><a id='mulu397' />
<p class='h6'>示朴判書成亮</p><p style="margin-left:0em" class="lg-abnormal"><div class='lg-row'>提起話頭末後句。翻來覆去起疑情。疑來疑去無疑處。掇轉虛空笑一聲。</div>
</p></div>
<div class='div-other'><a id='mulu398' />
<p class='h6'>贈洪侍中</p><p style="margin-left:0em" class="lg-abnormal"><div class='lg-row'>帝化旁分現妙真。三秋四法利羣民。當陽那肯纖機露。氷雪重重絕點塵。</div>
</p></div>
<div class='div-other'><a id='mulu399' />
<p class='h6'>和圓定國師頌</p><p style="margin-left:0em" class="lg-abnormal"><div class='lg-row'>東海幽巖畔。孤高有一峯。圓通觀自在。悲願戶何封。松韻塵塵掃。潮音處處逢。補陁山上士。無物不真容。</div>
</p></div>
<div class='div-other'><a id='mulu400' />
<p class='h6'>和高城安尚書韻</p><p style="margin-left:0em" class="lg-abnormal"><div class='lg-row'>千古高風各在人。何須今日始為珍。通身徹骨無餘物。此個元來絕妄塵。</div>
</p></div>
<div class='div-other'><a id='mulu401' />
<p class='h6'>禮江南洛伽窟</p><p style="margin-left:0em" class="lg-abnormal"><div class='lg-row'>妙相元無相。觀音處處通。我來看石洞。却是一窟窿。</div>
</p></div>
<div class='div-other'><a id='mulu402' />
<p class='h6'>謝空都寺惠刀</p><p style="margin-left:0em" class="lg-abnormal"><div class='lg-row'>殺人刀活人劍。只在當人一手中。忽得今朝來惠我。尖尖利刃出霜風。</div>
</p></div>
<div class='div-other'><a id='mulu403' />
<p class='h6'>警世</p><p style="margin-left:0em" class="lg-abnormal"><div class='lg-row'>百年只是暫時間。莫把光陰當等閒。努力修行成佛易。今生差過出頭難。無常忽到教誰替。有債元來用自還。若要不經閻老案。直須叅透祖師關。</div>
</p><p style="margin-left:0em" class="lg-abnormal"><div class='lg-row'>金烏東上月沈西。生死人間死不齊。口裏吐將三寸氣。山頭添得一堆泥。塵緣擾擾誰先覺。業識茫茫路轉迷。要脫輪迴無別法。祖師公案好提撕。</div>
</p><p style="margin-left:0em" class="lg-abnormal"><div class='lg-row'>寒暑催人日月流。幾多讙喜多幾愁。終成白骨堆青艸。難把黃金換黑頭。死後空懷千古恨。生前誰肯一時休。聖賢都是凡夫做。何不依他樣子修。</div>
</p></div>
<div class='div-other'><a id='mulu404' />
<p class='h6'>題利嚴尊者塔</p><p style="margin-left:0em" class="lg-abnormal"><div class='lg-row'>徧歷諸方咨决了。至今唐漢有遺蹤。我來禮塔非他意。只為三韓振祖風。</div>
</p></div>
<div class='div-other'><a id='mulu405' />
<p class='h6'>幻庵傳寫五位註頌來看因以題前</p><p style="margin-left:0em" class="lg-abnormal"><div class='lg-row'>曹洞宗風事若何。崑崙白鷺兩交加。君臣偏正能回互。不坐那邊是作家。</div>
</p></div>
<div class='div-other'><a id='mulu406' />
<p class='h6'>住清平山偶題</p><p style="margin-left:0em" class="lg-abnormal"><div class='lg-row'>江湖歷盡十餘年。驀得胸中自豁然。有問清平成底事。飢飡渴飲困安眠。</div>
</p></div>
<div class='div-other'><a id='mulu407' />
<p class='h6'>讚指空</p><p style="margin-left:0em" class="lg-abnormal"><div class='lg-row'>摩竭陀中看般若。忽然三處頓忘形。當時若負衝天志。何必南天見普明。咦。大元默坐無人識。罵動皇天振地聲。</div>
</p></div>
<div class='div-other'><a id='mulu408' />
<p class='h6'>自讚</p><p style="margin-left:0em" class="lg-abnormal"><div class='lg-row'>打破虛空出骨。閃電光中作窟。有人問我家風。此外更無別物。</div>
</p><p>叅見指空。喪亡自宗。咄。這瞎漢。反入羅籠。</p>
</div></div></div></div>
<div class='div-other'><a id='mulu409' /><p>○<span class='note-inline'>(臨濟下第二十世太古下第一世)</span>高麗忠州青龍寺普覺國師。師諱混修。字無作。號幻庵。本姓趙氏廣州豐壤縣人。考諱叔鴒。妣慶氏。父宰龍州。以延祐庚申三月十三日生師于治所。嘗一日出獵。見一鹿。走且止而顯視者再。欲發矢。異而顧之。有其兒鹿。追母而來。乃歎曰。獸之念母。與人何別。即罷獵。不數月病終。妣奉喪。提孩而皈。師少嘗嬰疾。卜之。曰此兒出家終不病。作大和尚矣。年甫踰一紀。妣謂師曰。汝生之初。汝父以憐汝故。感鹿母兒。以休其獵。是汝慈仁護生之道已現於襁褓之日矣。况卜者言然。令投大禪師繼松祝髮。訓習內外典。至正紀元辛巳。赴禪選登上上科。戊子秋入金剛山。攝心不寐。脇不暫衡。工夫日進。後往忠州之青龍守。西麓搆一菴。扁曰宴晦。盖自表其心迹也。又入五臺山。居神聖菴。時懶翁勤和尚。亦住孤雲菴。數與相見。咨質道要。翁後以金襴袈裟象牙拂山形杖遺師為信。洪武三年秋。國設工夫選。懶翁主試。翁下一語。諸衲無能對者。師最後至具威儀。立堂門陛下。翁問如何是當門句。師上陛。答曰。不落左右。中中而立。問如何是入門句。師入門曰。入已還同未入時。問如何是門內句。師曰內外本空。中云何立。翁又以三闕問曰。山何岳邊止。答曰逢高即下。遇下即止。問水何到成渠。答曰大海潛流。到處成渠。問飯何白米做。答曰如蒸沙石。豈成嘉餐。翁乃肯之。辛禑王時。冊為國師。洪武壬申九月十八日<span class='note-inline'>(佛紀二四一九年)</span>命作遺書。又謂門人曰。吾行在今晚。可請州官封印。至晚坐曰。如今臘除已到。吾當逝矣。即說偈。儼然示寂。茶毗于宴晦之北麓。骨色白如雪。門人紹安。奉遺書以聞。上命攸司。賜<span class='corr'>諡</span>曰普覺。塔曰定慧圓融。差遣內臣。監其厝骨。又敕工造浮圖。以其年後十二月甲申窆于青龍寺之北岸。壽七十三。臘六十。師與王師圓應尊者粲英。俱為太古門徒之首焉。</p>
</div>
<div class='div-other'><a id='mulu410' /><p>○<span class='note-inline'>(臨濟下第二十世懶翁下第一世)</span>朝鮮王師妙嚴尊者。師諱自超。號無學。所居曰溪月軒。世壽七十九。法臘六十一。俗姓朴氏。三岐郡人也。父仁一。母蔡氏。夢日射懷。有娠生師。年十八。依慧鑑國師上足弟子小止禪師薙髮具戒。至龍門山。咨法于慧明國師<span class='note-inline'>(名法藏)</span>國師示法已。乃曰得正路者。非汝而誰。遂令居浮圖菴。一日菴中失火。師獨靜坐。如木偶人。眾異之。至正丙戌冬。因看楞嚴經有悟。歸而告其師。師加稱歎。廢寢忘飡。專於叅究。己丑秋。至鎮州吉祥寺居焉。壬辰夏。住妙香山金剛窟。功益進。或睡則若有擊鍾磬以警焉者。是時。釋然了悟。汲汲有求師就質之意。癸巳秋。挺身入燕都。叅西天指空。拜起云。三千八百里親見和尚面目。空云高麗人。都殺了也。盖許之也。眾乃大驚。次年甲午正月。到法泉寺叅懶翁。懶翁一見而深器之。遊霧靈。歷五臺。再見懶翁於西山靈巖寺。留數載。其在定也。至有當食而不知者。翁見之曰。汝却死了耶。師笑而不答。翁一日與師坐階上。問曰昔趙州與首座看石橋。問是什麼人造。首座答云李膺造。州云向甚麼處先下手。首座無對。今人問爾。如何秪對。師即以兩手。握階石以示之。翁便休去。其日夜分。師入翁室。翁云。今日乃知吾不汝欺也。後謂師曰。相識滿天下。知心能幾人。爾與我一家矣。又曰道之在人。如象之牙。雖欲藏之。不可掩也。他時。爾豈為人前物乎。師之質其所得。殆無可疑。丙申夏欲東還。告辭。翁手書一紙送行曰。觀其日用全機。與世有異。不思善惡聖邪不順人情義理。出言吐氣。如箭鋒相拄。句意合機。似水皈水。一口吞却賓主句。將身透過佛祖關。俄然告行。予以偈送云。已信囊中別有天。東西一任用三玄。有人問爾叅尋意。打倒面門更莫言。師既還。懶翁亦還。住天聖山元曉菴。己亥夏師往見翁。翁以拂子與之。翁在神光寺。師亦往焉。翁之徒有忌師者。師知而去之。翁謂師曰。衣鉢不如言句以詩遺師云。閒僧軰起人我心。妄說是非。甚不然也。山僧以此四句之頌。永斷後疑。分襟別有商量處。誰識其中意更玄。任爾諸人皆不可。我言透過刧空前。師入高達山卓菴自守。辛亥冬高麗恭愍王。封懶翁為王師。翁住松廣。以衣鉢付師。師以偈謝。洪武壬申五月。高麗恭讓王。與順妃引見。欲封為王師。師辭。七月朝鮮太祖。受麗氏禪。即位于松京。召師至。以十月十一日。封為王師。戊寅辭退。入金剛山真佛菴。乙酉四月。移金藏菴師謂眾曰。不久吾逝矣。師示疾。僧問。四大各離。向甚處去。師云不知。僧又問。和尚病中還有不病者也無。師以手指傍僧。僧又問。色身是地水火風。摠皈磨滅。那個是真法身師以兩臂相拄云。這個是一個。答已。寂然。而時則九月十一日夜半也。<span class='note-inline'>(佛紀二四三二年)</span>越三年丁亥冬十二月。庴骨于檜巖。塔曰慈智洪融。文臣卞季良。奉教撰銘。</p>
</div>
<div class='div-other'><a id='mulu411' /><p>○<span class='note-inline'>(臨濟下第廿一世太古下第二世)</span>龜谷覺雲禪師。湖南龍城<span class='note-inline'>(今南原郡)</span>人。尹紹宗諫斥粲英。<span class='note-inline'>(按高麗史。恭讓王二年春正月。王御經筵。鄭夢周進言曰。佛氏之教。辭親戚絕男女。獨坐巖穴。草衣木食。觀空寂滅為宗。豈是平常之道。時王欲迎僧粲英為師。故夢周語及此。然王方惑佛。不納。二月。王欲迎曹溪僧粲英為師。大司憲成石璘。左常侍尹紹宗。伏閤諫之。王勉從之粲英至崇仁門不得入而還云)</span>故隱避不市。或曰小隱云云。玄陵<span class='note-inline'>(恭愍王也)</span>畵達磨折蘆渡江圖。普賢六牙白象圖賜之。又手書龜谷覺雲四字。兼賜二十二字法號。<span class='note-inline'>(大曹溪宗師。禪教都摠攝。崇信真乘。勤修至道。都大禪師)</span>李牧隱。為之讚<span class='note-inline'>(已上海東佛祖源流)</span>曰。達磨折蘆渡江圖。童子普賢六牙白象圖。龜谷覺雲大字共四幅。高廣如一。皆上親筆也。今大曹溪宗師禪教都摠攝崇信真乘勤修至道都大禪師雲公。携以過韓山李穡。曰侈上之賜。莫如文。盖示當今傳來世。非此無由。故將求之搢紳間。子盍先之。且曰。折蘆白象。所以警夫不當者。惠固罔極也。至若覺雲。吾名也。龜谷吾號也。今夫出家學道者。有萬其眾。能以名號上徹。幾何人哉。又况銘諸心。注之手發揮奎璧。絢耀一世其為幸之幸何如也。此吾所以必托之子也。臣穡謹俯伏展閱。既退而言曰。浮屠氏重於世久矣。徒以因果罪福者其末也。高虛玄默獨坐乎萬物之表。則雖吾儒高尚者。亦莫能少之。恭維聖上。深契妙旨。所以取之者得其道也。是以一斥近世之陋。將以復太祖之舊而龜谷。獨蒙知遇。既賜廿又二字褒崇之號。又於清讌之餘。念茲在茲。親紆翰札。寵賚如此。則其人可知也。盖龜谷衣冠之胄。氣質已非庸眾之比。養之以道者又熟。故。達磨心而普賢行。顧其名也。以無心為羣有之宗。顧其號也。以藏六為羣動之本。其跡脩然其中湛然。固<span class='corr'>已</span>不物於物矣。受今日之賜。非幸也宜矣。讚曰。</p>
<p style="margin-left:2em">達磨。</p>
<p style="margin-left:1em" class="lg-abnormal"><div class='lg-row'>是身虛空。天水一色。眇然而逝。風清月白。芥乎其間。惟一不識。</div>
</p><p style="margin-left:2em">普賢。</p>
<p style="margin-left:1em" class="lg-abnormal"><div class='lg-row'>六牙白象。布衣大野。富貴風流。貝此粲者。衰哉兔逕。方憑吾駕。</div>
</p><p style="margin-left:2em">龜谷。</p>
<p style="margin-left:1em" class="lg-abnormal"><div class='lg-row'>和氣在天。靈靈在物。惟蕆神用。不或夭閼。疇均此施。六合為一。</div>
</p><p style="margin-left:2em">覺雲。</p>
<p style="margin-left:1em" class="lg-abnormal"><div class='lg-row'>無心為心。出入太虛。友風子雨。亦曰勤渠。妙悟所以。非師誰歟。</div>
</p><p style="margin-left:2em">【叅考】南原府萬行山勝蓮寺李穡記曰。南原府山水之勝。人多稱之。浮圖氏屋於其間者。大抵皆據其絕特之境。而勝蓮寺。又為之冠。康君好文。與余言如是。且以住持大禪師覺雲狀。求記其本末。余於佳山水。每恨不能往遊。掛名其間。固有所願。雲師之賢又佘之所嘗慕焉者。故樂敘之。寺距府理東北一舍。舊名金剛。不知創於何代弘慧國師諱中亘者。自願堂。退老居之。屋宇卑陋。嘗欲增廣而不能也。既歿。大禪師拙菴。諱衍昷者。為曹溪之老。弘慧之徒所推讓。合辭立券契。俾拙菴主之。拙菴。即審工度財。其募合眾緣。則有宗閒者實幹之。改其額曰。勝蓮。經始於乙丑之歲。訖功於辛未之春。佛殿僧廡。膳堂禪室。賓客之次。庫廚之所。以間計者。合一百一十。至於梵唄之具。日用之需。無不完備。此皆由拙菴橐鉢之儲。宗閒奔走之力。以成者也。像無量壽居之殿中央。拙菴之所獨辦。而印大藏經。厝之殿左右。郡人之所同施也。捨奴婢若干口。即拙菴所得於父母者也。戊戌之秋。其將示寂也。以雲師。於族為甥。於法為嗣。付以寺事。外垣尚缺。雲師築之。癸卯之夏。山門之事於是畢矣。予曰。浮屠氏不惟侈其居。又謀所以傳之後者盖其常也。今夫金剛勝蓮。其名義何重何輕。而必取彼捨此哉。然拙菴之必改其額者。示自我始也。自我為一代。再傳而為二代。以至百千代無可替也。其志可謂遠矣。其傳之雲師也以親以法。亦可謂無嫌矣。但未知雲師之得人以傳也。亦能如其師乎不也。吾懼其愈傳。而愈不可保也。雖然。自今以往。更歷百千代。勝蓮之境。無使荊棘生焉。則足矣。族乎嗣。法乎嗣。吾不敢知之矣。拙菴姓柳氏文正公璥之曾孫。監察大夫靖之母弟。判密直司李公尊庇之外孫。叅學首四選。赴試中甲科。歷住名山。道譽藹然。雲師。柳氏之甥。學邃行高。筆法妙一時。人謂其青出於藍矣。云云。</p>
<p style="margin-left:1em">又長城郡白巖山淨土寺（今白羊寺）事蹟云。王師覺儼尊者。付囑門人等。重新佛宇相國洪綏。發願捨賄。使覺儼門人心白智孚等。航海入宋。辦大藏經。當至正元年辛巳之春。招集諸山碩德。修轉藏法會以落之。其誌曰。功德主兼主法曹溪第十三代大和尚覺儼尊者。赴會禪流眾目中。有衍昷（拙菴）者。時為甘露社主。</p>
<p style="margin-left:1em">又轉藏經第三回榜云。繄我王師覺儼尊者。駐錫曹溪之日。與江寧君洪公綏。同發願許各捨帑儲。成就大藏全部之因由。慶落初會之記榜。載之縷詳。越戊子春。傾倒檀施之物。命門人之牧等。廣化眾緣。迎集諸山苾蒭。再轉一遍。歲在庚寅。年八十一。倦於隸眾。切有謝院安心之志。辭眾歸老于白岩山淨土寺。前朝主上嚮師道德。特由師禮。以䇺城佛岬寺為下山所。暨今上即祚。仍冊為王師。并下國書。繒綵等物。益加欽敬。師每曰老僧何德。累蒙上恩。思報罔極。備種種供具。肆展第三會。屈曹溪大和尚（復庵淨慧）為主盟。招致諸山長老千餘指。以癸巳三月十一日為始。約十日張皇佛事。晝則轉三藏。夜則談祖教。或禪或講。六時修法。以答上恩。厥誠厥美。不可喑哩。粗書始末。昭示于后。門人月生山人衍昷。拜手謹誌。至正十三年三月日上板堂佐慧晚達桓。首堂佐祖宣紹寬。記事日益。了貞。維那靈泉社道人居訥。主法曹溪十四代和尚復庵淨慧。眾目月南長老衍昷。（下畧）功德主王師大曹溪宗師前佛岬寺住持一印正令雷音辯海弘直廣濟都大禪師覺儼尊者。</p>
<p style="margin-left:1em">覺儼尊者。<span class='corr'>諡</span>覺真國師。法諱復丘。自號無能叟。固城郡人。判密直右常侍文翰學士承旨李尊庇之季子也。具見覺真國師碑。</p>
<p>尚玄曰。朝鮮僧史皆以龜谷為幻庵之嗣法。而其見於文字者。絕無僅有。惟按東文選李崇仁<span class='note-inline'>(號陶隱)</span>送兩千峯上人<span class='note-inline'>(千峯名卍雨龜谷弟子也)</span>遊方序。「幻庵龜谷。曹溪之儀表」云云。則其為禪宗之望僧可知也已。但據上文。則龜谷之於拙菴。於族為甥。於法為嗣。迺有蓮寺之傳付。又拙菴之於覺儼。於族為甥。於法為嗣。共為松社之系脈。<span class='note-inline'>(曹溪山松廣社。即佛日普照國師之所立。而遂為曹溪宗之本社。至覺儼尊者為十三代)</span>故具錄所見。以資叅考。</p>
</div>
<div class='div-other'><a id='mulu412' /><p>○<span class='note-inline'>(臨濟下第廿一世懶翁下第二世)</span>涵虛得通禪師諱已和。號得通。舊名守伊。號無準。所居室曰涵虛堂。俗姓劉氏。忠州人也。父諱聽。母方氏。以洪武九年丙辰生。年二十一。志求出家。割愛親戚行到冠岳山義湘菴。薙髮。越明年丁丑早春。到檜巖寺。初叅王師無學妙嚴尊者。親聞法要。於是辭退本師。遊歷諸山。戰戰勤修。又甲申仲春。再到檜巖。獨居一室。杜絕視聽動靜食息。無少滅裂。因調睡魔。永夜經行次。不覺口自詠曰。行行忽迴首。山骨立雲中又一日。入廁還出。放下洗桶云。唯此一事實。餘二則非真。此言豈徒然哉。自是歷住功德山之大乘寺。天磨山之觀音窟。及佛禧寺。所至。化眾。甲午春。到慈母山烟峯寺。占一小室。名涵虛堂。勤修三載。曾無少息。庚子秋入五臺山。誠備香羞。供養五臺諸聖。詣靈鑑菴。薦羞於懶翁真影。信宿其菴。夜夢有一神僧。從容謂師曰。卿名已和。厥號得通。師拜手祗受。翛然夢覺。身氣清爽。若登太清。翌日下月精寺。宴處一室。消遣日月。於是囊錐<span class='corr'>已</span>露。道譽遠播。世宗大王。存心三寶。留意福田。是以聞師道風。美其令聞。辛丑秋初命住大慈御剎。為薦元敬王太后。<span class='note-inline'>(世宗大王母后閔氏)</span>設法華會。請師主法。宗室諸王。駙馬諸君。承命奉香。濟濟親臨。師陞法座。肇開法要。其聲清亮。理致玄奧。兩宗五教。諸山衲子。悉皆罔措。自爾。仍閱四載。甲辰秋。上書辤退。游吉祥功德雲岳諸山。辛亥秋。歸曦陽山鳳巖寺。重葺以居。宣德八年癸丑三月二十五日。（佛紀二四六〇年）故示徹疾。至四月一日。卓然靜坐曰湛然空寂本無一物。靈光赫赫洞澈十方。更無身心受彼生死。去來往復也無罣礙。少選又曰。臨行舉目十方碧落。無中有路西方極樂。聲盡而逝。茶毗得設利光潤。孝寧大君。親啟宸聰。命諸徒弟。樹浮圖於四處。世壽五十八。法臘三十八。師所著圓覺疏三卷金剛經五家說誼一卷。顯正論一卷。般若懺文二帙。綸貫一卷。皆盛行于世。</p>
</div>
<div class='div-other'><a id='mulu413' /><p>○<span class='note-inline'>(臨濟下第廿二世太古下第三世)</span>碧溪正心禪師。海東佛祖源流<span class='note-inline'>(獅巖采永撰)</span>云「釋淨心。號碧溪。金山崔氏。遠嗣龜谷。又入明。傳臨濟宗下總統和尚法印而來。恭讓時辭退。後因沙汰。長髮蓄妻孥。入黃岳山。隱居于古紫洞物罕里。晦迹焉。將啟手足。傳禪于碧松。傳教于淨蓮。」又東師列傳<span class='note-inline'>(大與寺沙門梵海覺岸撰)</span>云「師名正心。號碧溪。金山人也。當太宗<span class='note-inline'>(朝鮮太宗)</span>沙汰之時。長髮蓄妻子。入黃岳山。<span class='note-inline'>(在黃澗郡)</span>居物罕里。禪傳于碧松智嚴。教傳于淨蓮法俊。禪教二派。不絕而蕃衍。無常哉時運也。丁洌水<span class='note-inline'>(其名若鏞)</span>曰。我下山後。為碧溪正心。莫作北山之移。追念南溟之徙乎。門人碧松智嚴。妙覺守眉。淨蓮法俊等。具如行狀」</p>
<p>尚玄曰。若如海東佛祖源流。碧溪既是高麗恭讓王時人。則與龜谷同時也。然則其云遠嗣龜谷之遠字。非謂年代先後之遠也。即謂居地距離之遠也。</p>
</div>
<div class='div-other'><a id='mulu414' /><p>○<span class='note-inline'>(臨濟下第廿二世太古下第三世)</span>千峰卍雨禪師。東文選李牧隱千峰說云。曹溪雨上人。龜谷弟子也。問其號於韓山子穡。穡曰龜谷善名人。豈於上人蘄之乎。請以一雲如何。上人曰。吾徒事師如子事父。吾師名也。<span class='note-inline'>(其師龜谷名覺雲故云也)</span>請易之。穡曰吾於龜谷遊亦久矣。而忘之。吾有罪也請易以千峰。上人曰可矣。願畢其說。上人既可之矣。予何辭云云。又慵齋叢話云。釋卍雨者。幻庵之高弟。<span class='note-inline'>(慵齋以千峰為幻菴之弟子非是當從牧隱千峰說)</span>自幼力學。內外經典。無不探討。精究其意。又能於詩。詩思清絕。與牧隱陶隱諸先生相唱酬。我朝不崇釋教。名家子弟。不得祝髮。以故緇徒無知書者。而師名益著。四面學者如雲。集賢之士皆就問塔下。蔚為儒釋士林之表人皆敬之。我伯仲氏。<span class='note-inline'>(慵齋名成俔其伯氏名任仲氏名侃)</span>皆讀書于檜巖寺。見師年九十餘。容貌清癯。氣體尚強。或併日不食。不甚飢餒。人若饋之飯。則或喫盡數鉢。亦無飽意。雖至數日。未嘗如廁。恒兀坐虛室。懸玉燈張清几。徹夜看書。絲毫細字一一研究。未嘗交睫。偃臥辟人。不許在傍。若有所召。則手擊小錚。門下。隨而應之。未得高聲大喚也。日本國使僧文溪求詩。縉紳作者數十人。師亦承命賦詩。詩曰。水國古精神。灑然無位人。火馳應自息。柴立更誰親。楓岳雲生屐。盆城月滿闉。風帆海天闊。梅柳故園春。時春亭<span class='note-inline'>(卞季良也)</span>主文。改灑然無位之句為蕭然絕世人。師曰卞公真不知詩者。蕭然豈如灑然。絕世豈如無位。是斲喪自然無位之趣耳。每見文士。悵悵不<span class='corr'>已</span>。今有千峰集行於世。</p>
</div>
<div class='div-other'><a id='mulu415' /><p>○<span class='note-inline'>(臨濟下第廿三世太古下第四世)</span>智異山碧松智嚴禪師。號埜老。所居堂曰碧松。俗姓宋氏。扶安人。父福生。母王氏。以天順八年甲申三月十五日生焉。為人。骨相奇秀。雄武過人。幼好書劒。尤善將鑑。弘治四年辛亥五月。野人。寇北邊。成宗大王。命許琮帥師討之。師亦仗劒從之大竪戰功。既罷征。嘆曰。大丈夫生斯世也。不守心地。役役馳勞。縱得汗馬之功。徒尚虛名耳。即入鷄龍山臥草菴。叅祖澄大師。投簪落䰂。時年二十八矣。厲志修禪。又訪衍熙教師。問楞嚴深義。次尋正心禪師。擊傳燈密旨。俱振玄微。多所悟益。後入智異山。<span class='note-inline'>(今碧松寺是師駐錫處也)</span>風鑒益明。律儀清淨。為一時緇林之宗。闡揚佛法。不謟於世。故泛學叅禪者。望崖而退。多以倨慢譏之。若導初學。則先以禪源集別行錄。立如實知見。次以禪要語錄。掃除知解之病。而指示活路也。凡接人機鋒。大畧若此。有時。與門人靈觀圓悟一禪等六七十之徒。講諸大乘經論。嘉靖十三年甲午冬。命諸門人。會壽國菴。講法華經。至方便品忽然歎曰。眾生自蔽光明。甘受輪轉久矣。勞他世尊。一光東照。至於苦口開示。皆為眾生設方便爾。非實法也。盖諸法寂滅相不可以言宣。今汝等諸人。若信佛無言。直下悟入自家心地。則可謂開寶臧報佛恩也。今日老僧。亦為諸人示寂滅相去也。諸人莫向外求。努力珍重。遂喚侍者點茶來。啜茶訖。閉門端坐。良久默然。開窓視之。已入寂矣。乃十一月初一日也。<span class='note-inline'>(佛紀二五六一年)</span>茶毘得頂骨一片。舍利黏黏。瑩若真珠焉。弟子崇仁。<span class='note-inline'>(雪崷)</span>真一<span class='note-inline'>(圓悟)</span>鐫石鍾。以安于義神南麓。壽七十一。臘四十四。</p>
</div>
<div class='div-other'><a id='mulu416' /><p>○<span class='note-inline'>(臨濟下第廿四世太古下第五世)</span>芙蓉靈觀禪師。嶺南晉州人也。名靈觀。號隱菴。一曰蓮船道人。身雖寄世想在西方。故以芙蓉堂稱之。家世犯賤。<span class='note-inline'>(人家奴故云也)</span>富而無禮。成化二十一年乙巳<span class='note-inline'>(成宗大王十六年也)</span>七月初七日生。年才八歲。父携而釣魚。使負魚籃。師擇其生命者。而盡放之。父大怒撻之。師拜而泣曰。人與物。愛命則同。忍痛則一也。伏望垂恕。父聞而弛怒。師年至十三。丁巳之秋。夜深人靜。出門獨行。入德異山。投苦行禪子。依止三年。學其法而落髮焉。十七辛酉。叅信聰法師。探教綱。又禮威鳳大師。入禪樞。因入九泉洞。手結茅廬。度九春秋。脇不至席。影不出山。論教義則洋洋焉波瀾萬頃。轉禪旨則嶷嶷然崖岸千尋。己巳入龍門山。訪祖愚大師。討禪餘暇。涉盡莊老。甲戌又向清平山。投學梅禪子。扣擊禪微。法無異味。己卯到金剛山大尊菴。與祖雲大師。結二夏。又深入彌勒峯內院菴。默坐九年。庚寅秋。還歸故鄉。覲其老父。及其故主。納田宅以贖身。即向頭流山。<span class='note-inline'>(智異山之一名)</span>扣智嚴大師碧松之門曰。靈觀自遠趨風。願一攝受。嚴曰。靈且不敢。觀從何來。師。近前叉手曰。請師鑑嚴笑曰。堪為雕琢。翌日。嚴為師。碎蕩心霧。陶瀉佛海。師之二十年宿疑。忽如層氷之泮巨壑也。即頂禮。連聲歎曰。此真吾師也。執侍三年。師後或居黃龍山。或居八公山。或住大乘洞。或住義神洞。或住燕谷洞。不覺夢過四十一年。至隆慶五年辛未四月十四日入寂焉<span class='note-inline'>(佛紀二五九八年)</span>世壽八十七。法臘七十二。侍者。法融。靈應。大選淨源信翁。禪德真機。道義軰。收靈骨。竪浮屠于燕谷之西麓。</p>
</div>
<div class='div-other'><a id='mulu417' /><p>○<span class='note-inline'>(臨濟下二十四世太古下第五世)</span>妙香山慶聖堂禪師。諱一禪。號休翁。一曰禪和子。其先張氏。蔚山人也父鳳韓。母林氏。母。夢吞明珠。覺而有娠。弘治元年戊申十二月十二日生焉。幼失雙親泣血三年。觀世無常。意志清虛。年至十三。入斷石山。投海山法師。服勤三年。十六薙髮二十四入妙香山。專習苦行。頃之。南入智異山。叅智嚴長老。嚴。一見深器之。示一偈曰風颼颼月皎皎。雲冪冪水潺潺。欲識這個事。須叅祖師關。師。即深得密旨。樂而忘憂。東入金剛山十王洞。志存大乘。冥心虛寂。不覺失笑。曰趙州露刃劒。寒霜光燄燦。擬議問如何。分身作兩段。喝。夢中說夢。漏逗不少。自此。詠於口者必徑截門言句也。頃入表訓結一夏。厥後遍歷天磨五臺白雲楞伽諸山。嘉靖甲辰春。還入妙香山。棲普賢寺觀音殿碩德高士八表雲趨。可謂海東折床會也。有時深夜。喚諸門人曰。大抵學者。不答活句徒將聰慧口耳之學。衒耀於世。不踏實地。言行相違。關西湖南。討山討水。徒費粥飯。被經論。賺過一生。終未免虛生浪死。又一般漢。習閒成性。不求師範。野鬼窟中。徒勞坐睡如到寶山。空手去來。深可憐愍。又曰。汝等諸人。自己靈光。盖天盖地。不拘文字。軆露真常。夜繩不動。汝疑之為蛇。闇室本空。汝怖之為鬼。心上。起真妄之情。性中。立凡聖之量請將智慧之嘴。啄破無明之殼。幸甚。隆慶戊辰二月三十日。特命檜巖住持茂卞。普賢住持元珪。禪德暉晶。學玄。禪燈。義淨。一精之徒曰。界有成住壞空。念有生住異滅。身有生老病死。凡有始必有終。物之常也。今日老僧。欲示無常。諸仁者。須攝正念。勿懷眷戀亦莫隨俗。為譸張不益事也。昔者莊子。以天地。為棺槨之語。實自有理。莊子尚爾。況道人乎。吾常欲向不思議之嶺。作佛事。須露屍骸。飼于鳥獸可也。言已。即拔筆大書曰。八十人間命。迅如一電光。臨行忽舉目。活路是家鄉。亦繼吟於口。而書於紙曰。年逾八十似空花。往事悠悠亦眼花。脚未跨門還本國。故園桃李已開花。放筆端坐。泊然而逝。<span class='note-inline'>(佛紀二五九五年)</span>及至七日。門人。遵命。奉色身。輦于不思議之嶺。以天竺法。闍維之。神光奪夜。天地洞然。百里之外。有見之者。望拜焉。乃四月十八日亥時也。銀色舍利。鐫石鍾。以安之師壽八十一。臘六十五。</p>
</div>
<div class='div-other'><a id='mulu418' />
<div class='div-other'><a id='mulu419' /><p>○<span class='note-inline'>(臨濟下第廿五世太古下第六世)</span>西山大師。法名休靜。字玄應。自號清虛子。以多在香山。故又號西山。俗姓完山崔氏。安州人。父世昌。母金氏。以正德十五年庚辰<span class='note-inline'>(中宗大王十五年也)</span>三月生師。九歲母兦十歲父歿。伶仃無依。隨州官來京。就學泮齋。鬱鬱不適意。與同學數人。南遊智異山。窮覽形勝。探賾諸經。每愴早失怙恃。益感生死之義。忽得禪家頓悟法。剃髮於崇仁長老七八年間。遍踏名山。嘉靖庚子。師年廿一歲矣。叅靈觀大師。得印可後。因遊行村落。聞午鷄。忽然有悟。題落葉曰。髮白心非白。古人曾漏洩。今聞一聲鷄。丈夫能事畢。年三十中禪科。自大選。陞至兩宗判事。即解綬。入金剛山。作三夢詞。主人夢說客。客夢說主人今說二夢客。亦是夢中人。登香爐峯<span class='note-inline'>(在金剛山)</span>作詩曰。萬國都城如垤蟻。千家豪傑等醯鷄。一窓明月清虛枕。無限松風韻不齊。己丑鄭汝立之獄。妖僧無業。以此詩。為證誣引。師。被逮。供辭明剴。宣祖大王。知其冤。立釋之徵詩稿覽之。嘉歎賞賚焉。壬辰之亂。大駕播遷西幸龍灣。師自香山。仗劍進謁。宣祖教曰。世亂如此。爾可弘濟耶。師泣而拜命。請曰國內緇徒之老病不任行伍者。臣令在地焚修。以祈神助。其餘臣皆統率。悉赴軍前。以效忠赤。宣祖義之。命為八道十六宗<span class='note-inline'>(八道之禪教兩宗故共為十六宗也)</span>都摠攝。於是分遣弟子。各起義僧。助戰成功。護駕還都。明提督李如松。送帖賀之。贈以詩曰。無意圖功利專心學道禪。今聞王事急。摠攝下山巔。師以年老。奏請以軍事。屬於弟子惟政。及處英。納印還山。宣祖。賜號國一都大禪師禪教都摠攝扶宗樹教普濟登階尊者。自是。義益高。名益尊。往來於楓岳頭流妙香諸山。常隨者千餘人。出世者七十餘人。甲辰正月二十三日。師會弟子於妙香山圓寂菴。焚香說法。取自家影幀。書其背曰。八十年前渠是我。八十年後我是渠。作書付松雲<span class='note-inline'>(惟政)</span>雷默<span class='note-inline'>(處英)</span>歇。趺坐而逝。<span class='note-inline'>(佛紀二六三一年)</span>壽八十五。臘六十七。異香滿室。三七日後始歇。弟子圓峻印英等。闍維。奉靈骨一片。舍利三枚。樹浮圖於妙香山安心寺。又一片。弟子惟政自休等。奉來金剛山。得神珠數枚。窆石于榆岾寺之北。</p>
</div>
<div class='div-other'><a id='mulu420' />
<p class='h4'>禪家龜鑒清虛休靜禪師（退隱）著</p><p class="head5">禪家龜鑑序</p>
<p style="margin-left:1em">古之學佛者。非佛之言不言。非佛之行不行也。故所寶者惟貝葉靈文而已。今之學佛者。傳而誦。則士大夫之句。乞而持。則士大夫之詩。至於紅綠色其紙。美錦粧其軸。多多不足以為至寶。吁何古今學佛者之不同寶也。今雖不肖。有志於古之學。以貝葉靈文為寶也。然。其文尚繁。藏海汪洋。後之同志者。頗不免摘葉之勞。故。文中撮其要且切者數百語。書于一紙。可謂文簡而義周也。如以此語。以為嚴師。而研窮得妙。則句句活釋迦存焉。勉乎哉。雖然。離文字一句。格外奇寶。非不用也。且將以待別機也。嘉靖甲子夏清虛堂白華道人序</p>

<div class='div-orig'><p>有一物於此。從本以來。昭昭靈靈。不曾生。不曾滅。名不得。狀不得。</p>
</div>
<div class='div-commentary'><p style="margin-left:1em">一物者何物。『○』。古人頌云。古佛未生前。凝然一相圓。釋迦猶未會。迦葉豈能傳。此一物之所以不曾生不曾滅名不得狀不得也。六祖告眾云。吾有一物。無名無字。諸人還識否。神會禪師即出曰。諸佛之本源。神會之佛性。此所以為六祖之孽子也。懷讓神師。自嵩山來。六祖問曰。什麼物伊麼來。師罔措。至八年。方自肯曰。說似一物即不中此所以為六祖之嫡子也。●三教聖人。從此句出。誰是舉者。惜取眉毛。</p>
</div>
<div class='div-orig'><p>佛祖出世。無風起浪。</p>
</div>
<div class='div-commentary'><p style="margin-left:1em">佛祖者。世尊。迦葉也。出世者。大悲為體。度眾生也。然。以一物觀之。則人人面目本來圓成。豈假他人。添脂着粉也。此。出世之所以起波浪也。虛空藏經云。文字是魔業。名相是魔業。至於佛語。亦是魔業。是此意也。此。直舉本分。佛祖無功能。●乾坤失色。日月無光。</p>
</div>
<div class='div-orig'><p>然。法有多義。人有多機。不妨施設。</p>
</div>
<div class='div-commentary'><p style="margin-left:1em">法者一物也。人者眾生也。法有不變隨緣之義。人有頓悟漸修之機。故不妨文字語言之施設也。此所謂。官不容針。私通車馬者也。眾生。雖曰圓成。生無慧目。甘受輪轉。故若非出世之金钁。誰刮無明之厚膜也。至於越苦海而登樂岸者。皆由大悲之恩也。然則。恒沙身命難報萬一也。此。廣舉新熏。感佛祖深恩。●王登寶殿。野老謳歌。</p>
</div>
<div class='div-orig'><p>強立種種名字。或心或佛或眾生。不可守名而生解。當體便是。動念即乖。</p>
</div>
<div class='div-commentary'><p style="margin-left:1em">一物上強立三名字者。教之不得已也。不可守名生解者。亦禪之不得已也。一擡一搦旋立旋破。皆法王法令之自在者也。此。結上起下。論佛祖事體各別。●九旱逢佳雨他鄉見故人。</p>
</div>
<div class='div-orig'><p>世尊三處傳心者為禪旨。一代所說者為教門。故曰。禪是佛心。教是佛語。</p>
</div>
<div class='div-commentary'><p style="margin-left:1em">三處者。多子塔前分半座。一也。靈山會上舉拈花。二也。雙樹下槨示雙趺。三也。所謂迦葉。別傳禪燈者此也。一代者。四十九年間所說五教也。人天教一也。小乘教二也大乘教三也。頓教四也。圓教五也。所謂阿難流通教海者此也。然則禪教之源者世尊也。禪教之派者迦葉阿難也。以無言至於無言者禪也。以有言至於無言者教也。乃至心是禪法也。語是教法也。則法雖一味。見解則天地懸隔。此。辨禪教二途。●不得放過。草裏橫身。</p>
</div>
<div class='div-orig'><p>是故。若人。失之於口。則拈花微笑。皆是教迹。得之於心。則世間麤言細語。皆是教外別傳禪旨。</p>
</div>
<div class='div-commentary'><p style="margin-left:1em">法無名故言不及也。法無相故心不及也。擬之於口者失本心王也。失本心王。則世尊拈花迦葉微笑。盡落陳言。終是死物也。得之於心者。非但街談。善說法要。至於鷰語深談實相也。是故寶積禪師。聞哭聲踊悅身心。寶壽禪師見諍拳開豁面目者。以此也此。明禪教深淺。●明珠在掌。弄去弄來。</p>
</div>
<div class='div-orig'><p>吾有一言。絕慮忘緣。凢然無事坐。春來草自青。</p>
</div>
<div class='div-commentary'><p style="margin-left:1em">絕慮忘緣者。得之於心也。所謂閒道人也。於戲其為人也。本來無緣。本來無事。飢來即食。困來即眠。綠水青山。任意逍遙。漁村酒肆。自在安閒。年代甲子摠不知。春來依舊草自青。此。別歎一念迴光者。●將謂無人。賴有一個。</p>
</div>
<div class='div-orig'><p>教門惟傳一心法。禪門惟傳見性法。</p>
</div>
<div class='div-commentary'><p style="margin-left:1em">心如鏡之體。性如鏡之光。性自清淨。即時豁然。還得本心。此。秘重得意一念。●重重山與水。清白舊家風。</p>
<p style="margin-left:2em">評曰。心有二種。一本源心。二無明取相心也。性有二種。一本法性。二性相相對性也。故禪教者同迷。守名生觧。或以淺為深。或以深為淺。遂為觀行大病。故。於此辨之。</p>
</div>
<div class='div-orig'><p>然。諸佛說經。先分別諸法。後說畢竟空。祖師示句。迹絕於意地。理顯於心源。</p>
</div>
<div class='div-commentary'><p style="margin-left:1em">諸佛為萬代依憑。故。理須委示。祖師在即時度脫。故。意使玄通。迹。祖師言迹也。意學者意地也。●胡亂指注。臂不外曲。</p>
</div>
<div class='div-orig'><p>諸佛說弓。祖師說弦。佛說無礙之法。方歸一味。拂此一味之迹。方現祖師所示一心。故云。庭前栢樹子話。龍藏所未有底。</p>
</div>
<div class='div-commentary'><p style="margin-left:1em">說弓。曲也。說弦。直也。龍藏。龍宮之藏經也。僧問趙州。如何是祖師西來意。州答云庭前栢樹子。此所謂格外禪旨也。●魚行水濁。鳥飛毛落。</p>
</div>
<div class='div-orig'><p>故。學者先以如實言教。委辨不變隨緣二義。是。自心之性相。頓悟漸修兩門。是。自行之始終。然後放下教意。但將自心現前一念。參詳禪旨。則必有所得。所謂出身活路。</p>
</div>
<div class='div-commentary'><p style="margin-left:1em">上根大智。不在此限。中下根者。不可躐等也。教義者。不變隨義。頓悟漸修。有先有後禪法者一念中不變隨緣。性相體用。元是一時。離即離非。是即非即。故。宗師。據法離言。直指一念。見性成佛耳。放下教義者以此。●明歷歷時。雲藏深谷。深密密處。日照晴空。</p>
</div>
<div class='div-orig'><p>大抵學者。須參活句。莫參死句。</p>
</div>
<div class='div-commentary'><p style="margin-left:1em">活句下薦得。堪與佛祖為師。死句下薦得。自救不了。此下特舉活句。使自悟入。●要見臨濟。須是鐵漢。</p>
<p style="margin-left:2em">評曰。話頭有句意二門參句者。徑截門活句也。沒心路。沒語路。無摸索故也。參意者。圓頓門死句也。有理路。有語路。有聞解思想故也。</p>
</div>
<div class='div-orig'><p>凡本參公案上。切心做工夫。如鷄抱卵。如猫抱鼠。如飢思食。如渴思水。如兒憶母。必有透徹之期。</p>
</div>
<div class='div-commentary'><p style="margin-left:1em">祖師公案。有千七百則。如狗子無佛性。庭前栢樹子。麻三斤。乾屎橛之流也。鷄之抱卵。暖氣相續也。猫之捕鼠。心眼不動也。至於飢思食。渴思水。兒憶母。皆出於真心。非做作底心。故云切也。參禪無此切心。能透徹者。無有是處。</p>
</div>
<div class='div-orig'><p>參禪。須具三要。一有大信根。二有大憤志。三有大疑情。苟闕其一。如折足之鼎。終成廢器。</p>
</div>
<div class='div-commentary'><p style="margin-left:1em">佛云。成佛者。信為根本。永嘉云。修道者。先須立志。蒙山云。參禪者。不疑言句是為大病。又云。大疑之下。必有大悟。</p>
</div>
<div class='div-orig'><p>日用應緣處。只舉狗子無佛性話。舉來舉去。疑來疑去。覺得沒理路沒義路沒滋味心頭熱悶時。便是當人放身命處。亦是成佛作祖底基本也。</p>
</div>
<div class='div-commentary'><p style="margin-left:1em">僧問趙州狗子還有佛性也無。州云無。此一字子。宗門之一關。亦是摧許多惡知惡覺底器仗。亦是諸佛面目。亦是諸祖骨髓也。須透得此關。然後。佛祖可期也。古人。頌云趙州露刃劒。寒霜光燄燄。擬議問如何。分身作兩段。</p>
</div>
<div class='div-orig'><p>話頭。不得舉起處承當。不得思量卜度。又不得將迷待悟。就不可思量處思量。心無所之。如老鼠入牛角。便見倒斷也。又尋常計較安排底。是識情。隨生死遷流底是識情。怕怖慞惶底。是識情。今人不知是病。只管在裏許。頭出頭沒。</p>
</div>
<div class='div-commentary'><p style="margin-left:1em">話頭有十種病。曰意根下卜度。曰揚眉瞬目處垛根。曰語路上作活計。曰文字中引證曰舉起處承當。曰颺在無事匣裏。曰作有無會。曰作真無會。曰作道理會。曰將迷待悟也。離此十種病者。但舉話時。畧抖擻精神。只疑是個什麼。</p>
</div>
<div class='div-orig'><p>此事如蚊子上鐵牛。更不問如何若何。下觜不得處。棄命一攢。和身透入。</p>
</div>
<div class='div-commentary'><p style="margin-left:1em">重結上意。使參活句者。不得退屈。古云。參禪須透祖師關。妙悟要窮心路絕。</p>
</div>
<div class='div-orig'><p>工夫。如調絃之法。緊緩得其中。勤則近執着。忘則落無明。惺惺歷歷。密密綿綿。</p>
</div>
<div class='div-commentary'><p style="margin-left:1em">彈琴者曰。緩急得中然後。清音普矣。工夫亦如此。急則動血囊。忘則入鬼窟。不徐不疾。妙在其中。</p>
</div>
<div class='div-orig'><p>工夫。到行不知行。坐不知坐。當此之時。八萬四千魔軍。在六根門頭伺候隨心生。設心若不起。爭如之何。</p>
</div>
<div class='div-commentary'><p style="margin-left:1em">魔者樂生死之鬼名也。八萬四千魔軍者。乃眾生八萬四千煩惱也。魔本無種。修行失念者遂派其源也。眾生順其境故順之。道人逆其境故逆之。故云道高魔盛也。禪定中或見孝子而斫股。或見猪子而把鼻者。亦自心起見感此外魔也。心若不起。則種種。伎倆。翻為割水吹光也。古云。壁隙風動。心隙魔侵。</p>
</div>
<div class='div-orig'><p>起心是天魔。不起心是陰魔。或起或不起是煩惱魔。然我正法中。本無如是事。</p>
</div>
<div class='div-commentary'><p style="margin-left:1em">大抵。忘機是佛道。分別是魔境。然魔境夢事。何勞辨詰。</p>
</div>
<div class='div-orig'><p>工夫。若打成一片。則縱今生透不得。眼光落地之時。不為惡業。所牽。</p>
</div>
<div class='div-commentary'><p style="margin-left:1em">業者無明也。禪者般若也。明闇不相敵。理固然也。</p>
</div>
<div class='div-orig'><p>大抵。參禪者。還知四恩深厚麼。還知四大醜身念念衰朽麼。還知人命在呼吸麼。生來值遇佛祖麼。及聞無上法生希有心麼。不離僧堂守節麼。不與隣單雜話麼。切忌鼓扇是非麼。話頭十二時。中明明不昧麼。對人接語時無間斷麼。見聞覺知時打成一片麼。返觀自己捉敗佛祖麼。今生决定續佛慧命麼。起坐便宜時遙思地獄苦麼。此一報身定脫輪迴麼。當八風境心不動麼。此是參禪人。日用中點檢底道理。古人云。此身不向今生度更向何生度此身。</p>
</div>
<div class='div-commentary'><p style="margin-left:1em">四恩者。父母君師施主恩也。四大醜身者。父之精一滴。母之血一滴者。水大之濕也精為骨血為皮者。地大之堅也。精血一塊不腐不爛者。火大之煖也。鼻孔先成通出入息者。風大之動也。阿難曰。欲氣麤濁。腥臊交遘。此所以醜身也。念念衰朽者。頭上光陰。剎那不停。面自皺而髮自白。如云。今既不如昔。後當不如今。此無常之體也。然。無常之鬼以殺為戲。實念念可畏也。呼者。出息之火也。吸者。入息之風也。人命寄托。只在出入息也。八風者順逆二境也。<span class='note-inline'>(按八風者即利衰毀譽稱譏苦樂也)</span>地獄苦者。人間六十刼。泥犂一晝夜鑊湯爐炭劒樹刀山之苦。口不可形言也。人身難得。甚於海中之鍼。故於此愍而警之</p>
<p style="margin-left:2em">評曰。上來法語。如人飲水冷暖自知。聰明不能敵業。乾慧未免苦輪。各須察念。勿以自慢。</p>
</div>
<div class='div-orig'><p>學語之輩。說時似悟。對境還迷。所謂言行相違者也。</p>
</div>
<div class='div-commentary'><p style="margin-left:1em">此結上自謾之意。言行相違。虛實可辨。</p>
</div>
<div class='div-orig'><p>若欲敵生死。須得這一念子爆地一破。方了得生死。</p>
</div>
<div class='div-commentary'><p style="margin-left:1em">爆。打破漆桶聲。打破漆桶然後。生死可敵也。諸佛因地法行者。只此而已。</p>
</div>
<div class='div-orig'><p>然一念子爆地一破然後。須訪明師。决擇正眼。</p>
</div>
<div class='div-commentary'><p style="margin-left:1em">此事極不容易。須生慚愧始得。道如大海。轉入轉深。慎勿得小為足。悟後若不見人則醍醐上味。翻成毒藥。</p>
</div>
<div class='div-orig'><p>古德云。只貴子眼正。不貴汝行履處。</p>
</div>
<div class='div-commentary'><p style="margin-left:1em">昔。仰山答溈山問云。涅槃經四十卷。總是魔說。此。仰山之正眼也。仰山。又問行履處溈山答曰。只貴子眼正云云。此所以先開正眼而後說行履也。故云若欲修行。先須頓悟。</p>
</div>
<div class='div-orig'><p>願諸道者。深信自心。不自屈。不自高。</p>
</div>
<div class='div-commentary'><p style="margin-left:1em">此心平等。本無凡聖。然。約人有迷悟凡聖也。因師激發。忽悟真我。與佛無殊者。頓也此所以不自屈。如云本來無一物也。因悟斷習。轉凡成聖者。漸也。此所以不自高。如云時時勤拂拭也。屈者教學者病也。高者禪學者病也。教學者。不信禪門有悟入之秘訣。深滯權教。別執真妄。不修觀行。數他珍寶。故自生退屈也。禪學者。不信教門有修斷之正路。染習雖起。不生慚愧。果級雖初。多有法慢。故發言過高也。是故。得意修心者。不自屈。不自高也。</p>
<p style="margin-left:2em">評曰。不自屈不自高者。畧舉初心。因該果海。則信之一位也。廣舉菩薩。果徹因源則五十五位也。</p>
</div>
<div class='div-orig'><p>迷心修道。但助無明。</p>
</div>
<div class='div-commentary'><p style="margin-left:1em">悟若未徹。修豈稱真哉。悟修之義。如膏明相賴。目足相資。</p>
</div>
<div class='div-orig'><p>修行之要。但盡凡情。別無聖解。</p>
</div>
<div class='div-commentary'><p style="margin-left:1em">病盡藥除。還是本人。</p>
</div>
<div class='div-orig'><p>不用捨眾生心。但莫染污自性。求正法。是邪。</p>
</div>
<div class='div-commentary'><p style="margin-left:1em">捨者求者。皆是污也。</p>
</div>
<div class='div-orig'><p>斷煩惱。名二乘。煩惱不生。名大涅槃。</p>
</div>
<div class='div-commentary'><p style="margin-left:1em">斷者。能所也。不生者。無能所也。</p>
</div>
<div class='div-orig'><p>須虛懷自照。信一念緣起無生。</p>
</div>
<div class='div-commentary'><p style="margin-left:1em">此單明性起。</p>
</div>
<div class='div-orig'><p>諦觀殺盜[泳-永+(瑤-王)]妄。從一心上起。當處便寂。何須更斷。</p>
</div>
<div class='div-commentary'><p style="margin-left:1em">此雙明性相。</p>
<p style="margin-left:2em">經云不起一念。名為永斷無明。又云念起即覺。</p>
</div>
<div class='div-orig'><p>知幻即離。不作方便。離幻即覺。亦無漸次。</p>
</div>
<div class='div-commentary'><p style="margin-left:1em">心為幻師也。身為幻城矣。世界幻衣也。名相幻食也。至於起心動念。言妄言真。無非幻也。又無始幻無明。皆從覺心生。幻幻如空花。幻滅名不動。故夢瘡求醫者。寤來無方便。知幻者亦如是。</p>
</div>
<div class='div-orig'><p>眾生於無生中。妄見生死涅槃。如見空花起滅。</p>
</div>
<div class='div-commentary'><p style="margin-left:1em">性本無生。故無生涅也。空本無花。故無起滅也。見生死者。如見空花起也。見涅槃者如見空花滅也。然起本無起。滅本無滅。於此二見。不用窮詰。是故。思益經云。諸佛出世。非為度眾生。只為度生死涅槃二見耳。</p>
</div>
<div class='div-orig'><p>菩薩度眾生入滅度。又實無眾生得滅度。</p>
</div>
<div class='div-commentary'><p style="margin-left:1em">菩薩只以念念為眾生也。了念體空者度眾生也。念既空寂者。實無眾生得滅度也。此上論信解。</p>
</div>
<div class='div-orig'><p>理須頓悟。事非頓除。</p>
</div>
<div class='div-commentary'><p style="margin-left:1em">文殊達天真。普賢明緣起。解似電光。行同竆子。此下論修證。</p>
</div>
<div class='div-orig'><p>帶<span class='corr'>[婬-壬+(工/山)]</span>修禪。蒸沙作飯。帶殺修禪。如塞耳呌聲帶偷修禪。如漏巵求滿。帶妄修禪。如刻糞為香。縱有多智。皆成魔道。</p>
</div>
<div class='div-commentary'><p style="margin-left:1em">此明修行軌則。三無漏學也。小乘。稟法為戒。粗治其末。大乘。攝心為戒。細絕其本。然則法戒無身犯。心戒無思犯也。<span class='corr'>[婬-壬+(工/山)]</span>者斷清淨。殺者斷慈悲。盜者斷福德。妄者斷真實也。能成智慧。縱得六神通。如不斷殺盜<span class='corr'>[婬-壬+(工/山)]</span>妄。則必落魔道。永失菩提正路矣。此四戒百戒之根。故別明之。使無思犯也。無憶曰戒。無念曰定。莫妄曰慧。又戒為捉賊。定為縛賊。慧為殺賊。又戒器完固。定水澄清。慧月方現。此三學者。實為萬法之源。故特明之。使無諸漏也。</p>
<p style="margin-left:2em">靈山會上。豈有無行佛。少林門下。豈有妄語祖。</p>
</div>
<div class='div-orig'><p>無德之人。不依佛戒。不護三業。放逸懈怠。輕慢他人。較量是非。而為根本。</p>
</div>
<div class='div-commentary'><p style="margin-left:1em">一破心戒。百過俱生。</p>
<p style="margin-left:2em">評曰。如此魔道。末法熾盛。惱亂正法。學者詳之。</p>
</div>
<div class='div-orig'><p>若不持戒。尚不得疥癩野干<span class='note-inline'>(狐也)</span>之身。况清淨菩提。果可冀乎。</p>
</div>
<div class='div-commentary'><p style="margin-left:1em">重戒如佛。佛常在焉。須草繫鵝珠。以為先導。</p>
</div>
<div class='div-orig'><p>欲脫生死。先斷貪欲。及除愛渴。</p>
</div>
<div class='div-commentary'><p style="margin-left:1em">愛為輪迴之本。欲為受生之緣。佛云。<span class='corr'>[婬-壬+(工/山)]</span>心不除。塵不可出。又云。恩愛一縛着。牽人入罪門。渴者情愛之至切也。</p>
</div>
<div class='div-orig'><p>無礙清淨慧。皆因禪定生。</p>
</div>
<div class='div-commentary'><p style="margin-left:1em">超凡入聖。坐脫立亡者。皆禪定之力也。故云欲求聖道。離此無路。</p>
</div>
<div class='div-orig'><p>心在定。則能知世間生滅諸相。</p>
</div>
<div class='div-commentary'><p style="margin-left:1em">虛隙日光。纖埃擾擾。清潭水底。影像昭昭。</p>
</div>
<div class='div-orig'><p>見境心不起名不生。不生名無念。無念名解脫。</p>
</div>
<div class='div-commentary'><p style="margin-left:1em">戒也定也慧也。舉一具三。不是單相。</p>
</div>
<div class='div-orig'><p>修道證滅。是亦非真也。心法本寂。乃真滅也。故曰諸法從本來。常自寂滅相。</p>
</div>
<div class='div-commentary'><p style="margin-left:1em">眼不自見。見眼者妄也。故妙首思量。淨名杜默。此下散舉細行。</p>
</div>
<div class='div-orig'><p>貧人來乞。隨分施與。同體大悲。是真布施。</p>
</div>
<div class='div-commentary'><p style="margin-left:1em">自他為一曰同體。空手來空手去。吾家活計。</p>
</div>
<div class='div-orig'><p>有人來害。當自攝心。勿生嗔恨。一念嗔心起。百萬障門開。</p>
</div>
<div class='div-commentary'><p style="margin-left:1em">煩惱雖無量。嗔慢為甚。涅槃云。塗割兩無心。嗔如冷雲中霹靂起火來。</p>
</div>
<div class='div-orig'><p>若無忍行。萬行不成。</p>
</div>
<div class='div-commentary'><p style="margin-left:1em">行門雖無量。慈忍為根源。忍心如幻夢。辱境若龜毛。</p>
</div>
<div class='div-orig'><p>守本真心。弟一精進。</p>
</div>
<div class='div-commentary'><p style="margin-left:1em">若起精進心。是妄非精進。故云莫妄想。莫妄想。懈怠者。常常望後。是自棄人也。</p>
</div>
<div class='div-orig'><p>持呪者。現業易制。自行可違。宿業難除。必借神力。</p>
</div>
<div class='div-commentary'><p style="margin-left:1em">摩登得果。信不誣矣。故不持神呪。遠離魔事者。無有是處。</p>
</div>
<div class='div-orig'><p>禮拜者。敬也伏也。恭敬真性。屈伏無明。</p>
</div>
<div class='div-commentary'><p style="margin-left:1em">身口意清淨。則佛出世。</p>
</div>
<div class='div-orig'><p>念佛者。在口曰誦。在心曰念。徒誦失念。於道無益。</p>
</div>
<div class='div-commentary'><p style="margin-left:1em">阿彌陁佛六字法門。定出輪迴之捷徑也。心則。緣佛境界。憶持不忘。口則。稱佛名號分明不亂。如是心口相應。名曰念佛。</p>
<p style="margin-left:2em">評曰。五祖云。守本真心。勝念十方諸佛。六祖云。常念他佛。不免生死。守我本心。即到彼岸。又云。佛向性中作。莫向身外求。又云迷人念佛求生。悟人自淨其心。又云大抵眾生悟心自度。度佛不能度眾生<span class='note-inline'>(云云)</span>。如上諸德。直指本。心。別無無方便。<span class='note-inline'>(方將一法便逗諸根)</span>理實如是。然迹門實有極樂世界阿彌陁佛。有四十八大願。凡念十聲者。承此願力往生蓮胎。徑脫輪迴。三世諸佛。異口同音。十方菩薩。同願往生。又况古今往生之人。傳記昭昭。願諸行者。慎勿錯認。勉之勉之。</p>
<p style="margin-left:3em">梵語阿彌陁。此云。無量壽。亦云。無量光。十方三世第一佛號也。因名法藏比丘對世自在王佛。發四十八願云。我作佛時。十方無央數世界。諸天人民。以至蝟飛蝡動之流。念我名十聲者。必生我剎中。不得是願。終不成佛<span class='note-inline'>(云云)</span>。先聖云。唱佛一聲。天魔喪膽。名除鬼簿。蓮出金池。又懺法云。自力他力。一遲一速。欲越海者種樹作船。遲也。比自力也。借船越海。速也。比佛力也。又曰。世間穉兒。迫於水火高聲大呌。則父母聞之。急走救援。如人臨命終時。高聲念佛。則佛具神通。决定來迎爾。是故大聖慈悲。勝於父母也。眾生生死。甚於水火也。有人云。自心淨土淨土不可生。自性彌陁。彌陁不可見。此言似是而非也。彼佛無貪無嗔。我亦無貪無嗔乎。彼佛變地獄作蓮花。易於反掌。我則以業力。常恐自墮於地獄。况變作蓮花乎。彼佛觀無盡世界如在目前。我則隔壁事猶不知。况見十方世界如目前乎。是故人人。性則雖佛。而行則眾生。論其相用。天懸地隔。圭峰云。設實頓悟。終須漸行。誠哉是言也。然則。寄語自性彌陁者。豈有天生釋迦。自然彌陀耶。須自忖量人豈不自知。臨命終時。生死苦際。定得自在否。若不如是。莫以一時貢高。却致永却沈墮。又馬鳴龍樹。悉是祖師。皆明垂言教。深勸往生。我何人哉。不欲往生。又佛自云。西方去此遠矣。十萬<span class='note-inline'>(十惡)</span>八千。<span class='note-inline'>(八邪)</span>此為鈍根說相也。又云。西方去此不遠。即心<span class='note-inline'>(眾生)</span>是佛。<span class='note-inline'>(彌陀)</span>此為利根說性也。教有權實。語有顯密。若行解相應者。遠近俱通也。故祖師門下。亦有或喚阿彌陀佛者。<span class='note-inline'>(惠遠)</span>或喚主人公者。<span class='note-inline'>(瑞巖)</span></p>
</div>
<div class='div-orig'><p>聽經。有經耳之緣。隨喜之福。幻軀有盡。實行不亡。</p>
</div>
<div class='div-commentary'><p style="margin-left:1em">此明智學。如食金剛。勝施七寶。壽師云。聞而不信。尚結佛種之因。學而不成。猶盖人天之福。</p>
</div>
<div class='div-orig'><p>看經。若不向自己上做工夫。雖看盡萬卷。猶無益也。</p>
</div>
<div class='div-commentary'><p style="margin-left:1em">此明愚學。如春禽晝啼。秋蟲夜鳴。密師云。識字看經。元不證悟。銷文釋義。唯熾貪嗔邪見。</p>
</div>
<div class='div-orig'><p>學未至於道。衒耀見聞。徒以口舌辯利相勝者。如廁屋塗丹雘。</p>
</div>
<div class='div-commentary'><p style="margin-left:1em">別明末世愚學。學本修性。全習為人。是誠何心哉。</p>
</div>
<div class='div-orig'><p>出家人。習外典。如以刀割泥。泥無所用。而刀自傷焉。</p>
</div>
<div class='div-commentary'><p style="margin-left:1em">門外長者子。還入火宅中。</p>
</div>
<div class='div-orig'><p>出家為僧。豈細事乎。非求安逸也。非求溫飽也。非求利名也。為生死也。為斷煩惱也。為續佛慧命也。為出三界度眾生也。</p>
</div>
<div class='div-commentary'><p style="margin-left:1em">可謂衝天大丈夫。</p>
</div>
<div class='div-orig'><p>佛云。無常之火。燒諸世間。又云眾生苦火。四面俱焚。又云諸煩惱賊。常伺殺人。道人。宜自警悟。如救頭燃。</p>
</div>
<div class='div-commentary'><p style="margin-left:1em">身有生老病死。界有成住壞空。心有生住異滅。此。無常苦火。四面俱焚者也。謹白參玄人。光陰莫虛度。</p>
</div>
<div class='div-orig'><p>貪世浮名。枉功勞形。營求世利。業火加薪。</p>
</div>
<div class='div-commentary'><p style="margin-left:1em">貪世浮名者。有人詩云。鴻飛天末迹留沙。人去黃泉名在家。營求世利者。有人詩云採得百花成蜜後。不知辛苦為誰甜。枉功勞形者。鑿永雕刻不用之巧也。業火加薪者麤弊色香致火之具也</p>
</div>
<div class='div-orig'><p>名利衲子。不如草衣野人。</p>
</div>
<div class='div-commentary'><p style="margin-left:1em">唾金輪入雪山。千世尊不易之軌則。末世羊質虎皮之軰。不識廉耻。望風隨勢。陰媚取寵。噫。其懲也夫。</p>
<p style="margin-left:2em">心染世利者。阿附權門。趨走風塵。返取笑於俗人。此衲子。以羊質。證此多行。以懲也夫。結之。此三字文。出莊子。</p>
</div>
<div class='div-orig'><p>佛云。云何賊人。假我衣服。裨販如來。造種種業。</p>
</div>
<div class='div-commentary'><p style="margin-left:1em">末法比丘。有多般名字。或鳥鼠僧。或啞羊僧。或禿居士。或地獄滓。或被袈裟賊。噫。其所以以此。</p>
<p style="margin-left:2em">裨販如來者。撥因果排罪福。沸騰身口。送起愛憎。可謂愍也。避僧避俗曰鳥鼠。舌不說法曰啞羊。僧形俗心曰禿居士。罪重不遷曰地獄滓。賣佛營生曰被袈裟賊。以被袈裟賊。證此多名。以此二字。結之。此二字文。出老子。</p>
</div>
<div class='div-orig'><p>於戲。佛子一衣一食。莫非農夫之血。織女之苦。道眼未明。如何消得。</p>
</div>
<div class='div-commentary'><p style="margin-left:1em">傳燈。一道人。以道眼未明故。身為木菌以還信施。</p>
</div>
<div class='div-orig'><p>故曰。要識披毛戴角底麼。即今。虛受信施者是。有人。未飢而食。未寒而衣。是誠何心哉都不思目前之樂。便是身後之苦也。</p>
</div>
<div class='div-commentary'><p style="margin-left:1em">智論。一道人。五粒粟受牛身。生償筋骨。死還皮肉。虛受信施。報應如響。</p>
</div>
<div class='div-orig'><p>故曰。寧以熱鐵纏身。不受信心人衣。寧以洋銅灌口。不受信心人食。寧以鐵鑊投身。不受信心人房舍等。</p>
</div>
<div class='div-commentary'><p style="margin-left:1em">梵網經云。不以破戒之身。受信心人種種供養及種種施物。菩薩若不發是願。則得輕垢罪。</p>
</div>
<div class='div-orig'><p>故曰。道人。進食如進毒。受施如受箭。幣厚言甘。道人所畏。</p>
</div>
<div class='div-commentary'><p style="margin-left:1em">進食如進毒者。畏喪其道眼也。受施如受箭者。畏失其道果也</p>
</div>
<div class='div-orig'><p>故曰。修道之人。如一塊磨刀之石。張三也來磨。李四也來磨。磨來磨去。別人刀快而自家石漸消。然有人。更嫌他人不來我石上磨。實為可惜。</p>
</div>
<div class='div-commentary'><p style="margin-left:1em">如此道人。平生所向。只在溫飽。</p>
</div>
<div class='div-orig'><p>故。古語亦有之。曰三途苦未是苦。若袈裟下失人身。始是苦也。</p>
</div>
<div class='div-commentary'><p style="margin-left:1em">古人云。今生未明心。滴水也難消。此所以袈裟下失人身也。佛子佛子。憤之激之。此章始起於一於戲。終結於一古語。中間細繹許多故曰字。亦一段文法也。</p>
</div>
<div class='div-orig'><p>咄哉。此身九孔。常流百千癰疽。一片薄皮。又云革囊盛糞。膿血之聚。臭穢可鄙。無貪惜之。何况百年長養。一息背恩。</p>
</div>
<div class='div-commentary'><p style="margin-left:1em">上來諸業。皆由此身。發聲叱咄。深有警也。此身諸愛根本。了之虛妄。則諸愛自除。如其耽着。則起無量過患。故於此。特明之。以開修道之眼也。</p>
<p style="margin-left:2em">評曰。四大無主。故一為假四冤。四大背恩。故一為養四蛇。我。不了虛妄。故為他人也。嗔之慢之若二鬼之爭一屍也。一屍之為體也。一曰泡聚。一曰夢聚。一曰苦聚。一曰糞聚。非徒速朽。亦甚鄙陋。上七孔。常流涕唾。下二孔。常流屎尿。故。須十二時中潔淨身器。以參眾數。凡行麤不淨者。善神必背去。因果經云。將不淨手執經卷。在佛前涕唾者。必當獲廁蟲報。文殊經云。大小便時。狀如木石。慎勿語言作聲。又勿畵壁書字。又勿吐痰。入廁中。又云登廁不洗淨者。不得坐禪床。不得登寶殿。<span class='note-inline'>(以下入廁呪洗淨呪等并略之)</span>此登廁洗淨之法。亦是道人日用行實故。引經附此。</p>
</div>
<div class='div-orig'><p>有罪即懺悔。發業即慚愧。有丈夫氣象。又改過自新。罪隨心滅。</p>
</div>
<div class='div-commentary'><p style="margin-left:1em">懺悔者。懺其前愆。悔其後過。慚愧者。慚責於內。愧發於外。然心本空寂。罪業無寄。</p>
</div>
<div class='div-orig'><p>道人。宜應端心。以質直為本。一瓢一衲。旅泊無累。</p>
</div>
<div class='div-commentary'><p style="margin-left:1em">佛云。心如直絃。又云。直心是道塲。若不耽着此身。則必旅泊無累。</p>
</div>
<div class='div-orig'><p>凡夫取境。道人取心。心境兩忘。乃是真法。</p>
</div>
<div class='div-commentary'><p style="margin-left:1em">取境者如鹿之趁空花也。取心者如猿之捉水月也。境心雖殊。取病則一也。此合論凡夫二乘。</p>
<p style="margin-left:1em">●天地尚空秦日月。山河不見漢君臣。</p>
</div>
<div class='div-orig'><p>聲聞宴坐林中。被魔王捉。菩薩遊戲。世間外魔不覔。</p>
</div>
<div class='div-commentary'><p style="margin-left:1em">聲聞取靜為行故心動。心動則鬼見也。菩薩性自空寂故無迹。無迹則外魔不見。此合論二乘菩薩。</p>
<p style="margin-left:1em">●三月懶遊花下路。一家愁閉雨中門。</p>
</div>
<div class='div-orig'><p>凡人臨命終時。但觀五蘊皆空。四大無我。真心無相。不去不來。生時性亦不生。死時性亦不去。湛然圓寂。心境如一。但能如是。直下須了。不為三世所拘繫。便是出世自由人也。若見諸佛。無心隨去。若見地獄。無心怖畏。但自無心。同於法界。此即是要節也。然則平常是因。臨終是果。道人。須着眼看。</p>
</div>
<div class='div-commentary'><p style="margin-left:1em">怕死老年親釋迦●好向此時明自己。百年光影轉頭非。</p>
</div>
<div class='div-orig'><p>凡人臨命終時。若一毫毛凡地情量不盡。思慮未忘。向驢胎馬腹裏托質。泥犂鑊湯中煑煠。乃至依前再。為螻蟻蚊䖟。</p>
</div>
<div class='div-commentary'><p style="margin-left:1em">白雲云。設使一毫毛凡聖情念淨盡。亦未免入驢胎馬腹中。二見星飛。散入諸趣。●烈火茫茫。寶劍當門。</p>
<p style="margin-left:2em">評曰。此二節。特開宗師無心合道門。權遮教中。念佛求生門。然。根器不同。志願亦異。各各如是。兩不相妨。願諸道者。平常隨分。各自努力。最後剎那。莫生疑悔。</p>
</div>
<div class='div-orig'><p>禪學者。本地風光。若未發明。則孤峭玄關。擬從何透。往往。斷滅空以為禪。無記空以為道。一切俱無。以為高見。此冥然頑空。受病幽矣。今天下之言禪者。多坐在此病。</p>
</div>
<div class='div-commentary'><p style="margin-left:1em">向上一關。措足無門。雲門云。光不透脫。有兩種病。透過法身。亦有兩種病。須一一透得始得。</p>
<p style="margin-left:1em">●不行芳草路。難至落花村。</p>
</div>
<div class='div-orig'><p>宗師亦有多病。病在耳目者。以瞠眉努目側耳點頭為禪。病在口舌者。以顛言倒語胡唱亂暍為禪。病在手足者。以進前退後指東畫西為禪。病在心腹者。以窮玄究妙超情離見為禪。據實而論。無非是病。</p>
</div>
<div class='div-commentary'><p style="margin-left:1em">殺父母者。佛前懺悔。謗般若者。懺悔無路。</p>
<p style="margin-left:1em">●空中撮影非為妙。物外追蹤豈俊機。</p>
</div>
<div class='div-orig'><p>本分宗師。全提此句。如木人唱拍。紅爐點雪。亦如石火電光。學者。實不可擬議也。故。古人知師恩。曰不重先師道德。只重先師。不為我說破。</p>
</div>
<div class='div-commentary'><p style="margin-left:1em">不道不道。恐上紙墨。●箭穿江月影。須是射鵰人。</p>
</div>
<div class='div-orig'><p>大抵。學者。先須詳辨宗途。昔。馬祖一喝也。百丈耳聾。黃檗吐舌。這一喝。便是拈花消息亦是達磨初來底面目。吁。此。臨濟宗之淵源。</p>
</div>
<div class='div-commentary'><p style="margin-left:1em">識法者懼。和聲便打。●杖子一枝無節目。慇勤分付夜行人。</p>
<p style="margin-left:2em">昔馬祖一喝也。百丈得大機。黃檗得大用。大機者。圓應為義。大用者。直截為義。事見傳燈錄。</p>
<p style="margin-left:2em">大凡祖師宗途有五。曰臨濟宗。曰曹洞宗。曰雲洞宗。曰溈仰宗。曰法眼宗。</p>
<p style="margin-left:2em">【臨濟宗】。本師釋迦佛至三十三世。大祖慧能大師直傳。曰南岳懷讓。曰馬祖道一曰百丈懷海。曰黃檗希運。曰臨濟義玄。曰興化存獎。曰南院道顒。曰風穴延沼曰首山省念。曰汾陽善昭。曰慈明楚圓。曰楊岐方會。曰白雲守端。曰五祖法演。曰圓悟克勤。曰徑山宗杲禪師等。</p>
<p style="margin-left:2em">【曹洞宗】。大祖下傍傳。曰青原行思。曰石頭希遷。曰藥山惟儼。曰雲巖曇晟。曰洞山良价。曰曹山耽章。曰雲居道膺禪師等。</p>
<p style="margin-left:2em">【雲門宗】。馬祖傍傳。曰天王道悟。曰龍潭崇信。曰德山宣鑒。曰雪峰義存。曰雲門文偃。曰雪竇重顯。曰天衣義懷禪師等。</p>
<p style="margin-left:2em">【溈仰宗】。百丈傍傳。曰溈山靈祐。曰仰山慧寂。曰香嚴智閒。曰南塔光涌。曰芭蕉慧清。曰霍山景通。曰無著文喜禪師等。</p>
<p style="margin-left:2em">【法眼宗】。雪峰傍傳。曰玄沙師備。曰地藏桂琛。曰法眼文益。曰天台德韶。曰永明延壽。曰龍濟紹修。曰南臺守安禪師等。</p>
<p style="margin-left:2em">【臨濟家風】。赤手單刀。殺佛殺祖。辨古今於玄要。驗龍蛇於主賓。操金剛寶劒。掃除竹木精靈。奮獅子全威。震裂狐狸心膽。要識臨濟宗麼。青天轟霹靂。平地起波濤</p>
<p style="margin-left:2em">【曹洞家風】。權開五位。善接三根。橫抽寶劒。斬諸見稠林。妙協弘通。截萬機穿鑿威音那畔滿目烟光。空刧已前一壺風月。要識曹洞宗麼。佛祖未生空刧外。正偏不落有無機。</p>
<p style="margin-left:2em">【雲門家風】。劒鋒有路。鐵壁無門。掀翻露布葛藤。剪却常情見解。迅電不及思量烈焰寧容湊泊。要識雲門宗麼。拄杖子[跳-兆+孛]跳上天。盞子裏諸佛說法。</p>
<p style="margin-left:2em">【溈仰家風】。師資唱和。父子一家。脇下書字。頭角崢嶸。室中驗人。獅子腰折。離四句絕百非。一搥粉碎。有兩口無一舌。九曲珠通。要識溈仰宗麼。斷碑橫古路。鐵牛眠少室。</p>
<p style="margin-left:2em">【法眼家風】。言中有響。句裏藏鋒。髑髏常干世界。鼻孔磨觸家風。風柯月渚。顯露真心。翠竹黃花。宣明妙法。要識法眼宗麼。風送斷雲歸嶺去。月和流水過橋來。</p>
<p style="margin-left:2em">【別明臨濟宗旨】</p>
<p style="margin-left:2em">大凡一句中具三玄。一玄中具三要。一句無文綵印。三玄三要。有文綵印。權實玄照用要。</p>
<p style="margin-left:2em">【三句】。第一句。喪身失命。第二句。未開口錯。第三句。糞箕掃箒。</p>
<p style="margin-left:2em">【三要】。一要。照即大機。二要。照即大用。三要。照用同時。</p>
<p style="margin-left:2em">【三玄】。體中玄。三世一念等。句中玄。徑截言句等。玄中玄。良久棒喝等。</p>
<p style="margin-left:2em">【四料揀】。奪人不奪境。待下根人。奪境不奪人。待中根人。人境兩俱奪。待上根人人境俱不奪。待出格人。</p>
<p style="margin-left:2em">【四賓主】。賓中賓。學人無鼻孔。有問有答。賓中主。學人有鼻孔。有主有法。主中賓師家無鼻孔。有問在。主中主。師家有鼻孔。不妨奇特。</p>
<p style="margin-left:2em">【四照用】。先照後用有人在。先用後照有法在。照用同時驅耕夫之牛奪飢人之食照用不同時有問有答。</p>
<p style="margin-left:2em">【四大式】。正利。少林面壁類。平常。禾山打鼓類。本分。山僧不會類。貢假。達摩不識類。</p>
<p style="margin-left:2em">【四喝】。金剛王寶劒。一刀揮斷。一切情解。踞地獅子。發言吐氣。眾魔膽裂。探竿影草。探其有無師承鼻孔。一喝不作一喝用。具上三玄四賓主等。</p>
<p style="margin-left:2em">【八棒】。觸令返玄。接掃從正。靠玄傷正。苦責罰捧。順宗旨賞棒。有虛實辨棒。盲枷瞎棒。掃除凡聖正棒。此等法。非特臨濟宗風。上自諸佛。下至眾生。皆分上事。若離此說法皆是妄語。</p>
</div>
<div class='div-orig'><p>臨濟喝德山棒。皆徹證無生。透頂透底。大機大用。自在無方。全身出沒。全身擔荷。退守文殊普賢大人境界。然據實而論。此二師。亦不免偷心鬼子。</p>
</div>
<div class='div-commentary'><p style="margin-left:1em">凜凜吹毛。不犯鋒鋩。●爍爍寒光珠媚水。寥寥雲散月行天。</p>
</div>
<div class='div-orig'><p>大丈夫見佛見祖。如冤家。若着佛求。被佛縛。若着祖求。被祖縛。有求皆苦。不如無事。</p>
</div>
<div class='div-commentary'><p style="margin-left:1em">佛祖如冤者。結上無風起浪也。有求皆苦者。結上當體便是也。不如無事者。結上動念即乖也。到此。坐斷天下人舌頭。生死迅輪。庶幾停息也。扶危定亂。如丹霞燒木佛雲門喫狗子。<span class='note-inline'>(普曜經云。世尊。初生下時。周行七步。目顧四方。一手指天。一手指地。曰天上天下。唯我獨尊。雲門拈云。我在當時。一棒打殺。與狗子喫却。貴國天下太平。)</span>老母不見佛皆是摧邪顯正底手段。然畢竟如何。●常憶江南三月裏。鷓鴣啼處百花香。</p>
</div>
<div class='div-orig'><p>神光不昧。萬古徽猷。入此門來。莫存知解。</p>
</div>
<div class='div-commentary'><p style="margin-left:1em">神光不昧者。結上昭昭靈靈也。萬古徽猷者。結上本不生滅也。莫存知解者。結上不可守名生解也。門者有凡聖出入義。如荷澤所謂知之一字眾妙之門也。吁。起於名狀不得。結於莫存知解。一篇葛藤。一句都破也。然始終一解。中舉萬行。如世典之三義也知解二字佛法之大害。故。特舉而終之。荷澤神會禪師。不得為曹溪嫡子者。以此也因而頌曰。</p>
<p style="margin-left:1em" class="lg-abnormal"><div class='lg-row'>如斯舉唱明宗旨。笑殺西來碧眼僧。然。畢竟如阿。<span class='note-inline'>(咄)</span>。孤輪獨照江山靜。自笑一聲天地驚。</div>
</p><p style="margin-left:1em"><span class='note-inline'>(禪家龜鑑終)</span></p>
</div></div>
<div class='div-other'><a id='mulu421' />
<p class='h4'>禪教釋西山大師</p><p style="margin-left:1em">清虛病老在西山金仙臺。一日行珠。惟政。寶晶。三德士。持金剛經五家解。問曰。般若教中。亦有禪旨。以般若為宗可乎。病老。引古答曰。只聞世尊。以正法眼藏。付囑摩訶迦葉。不聞以金剛般若。付囑摩訶迦葉也。大抵百草頭上。有活底祖師意。至於鶯鷰常談實相法。况我金剛一句乎。不着文字。則可讀一卷經也。然。洗佛光明。非其機。莫能窺。今日為君禪教二道對辨而釋。其釋也。乃古也。非今也。</p>
<p>世尊。未離兜率。已降王宮。未出母胎。度人已畢。此禪門最初句也。古德頌云。釋迦不出世。四十九年說。達磨不西來。少林有妙訣。是此意也。<span class='note-inline'>(華嚴十種訣)</span></p>
<p>世尊。從兜率。降王宮。住胎出胎。出家成道。降魔轉法。至於入泹槃。此禪門末後句也。有云如月在天。影含眾水。時無礙。處無礙。始終一貫。則末後句。亦是最初句。最初句亦是末後句。然我禪門中。本無如是商量。商量。則識法者懼也。<span class='note-inline'>(拈頌說誼)</span></p>
<p>世尊。初入摩耶胎。直與三十三人。摠授玄記云。吾有正法眼藏。密付於汝。各傳一人。勿令斷絕。頌曰。摩耶肚裏堂。法界體一如。卅三諸祖師。同時密授記。<span class='note-inline'>(般若多羅付法傳)</span></p>
<p>世尊。在雪山。六年。因星。悟道。既知是法之未臻極。遊行數十日。歲在壬午。特尋訪于真歸祖師。始傳得玄極之旨。是乃教外別傳之源也。<span class='note-inline'>(梵日國師集)</span></p>
<p>世尊。在靈山法會上。為迦葉。分半座。舉花枝。示雙趺。對眾密付。文殊普賢。八萬菩薩眾海。罔知迦葉入處。是乃教外別傳之派也。<span class='note-inline'>(梵王决疑經及宗道者傳)</span></p>
<p style="margin-left:1em">訣曰。自迦葉阿難二尊者。至六祖慧能大師。所謂卅三也。教外別傳之旨。逈出青霄之外。非徒五教學者難信。亦乃當宗下根。茫然不識。</p>
<p>問。迦葉阿蘭位在聲聞。豈堪教外別傳之旨乎。</p>
<p>答。迦葉阿難。應化大聖。百千三昧。無量功德。與如來不異。况已授密記者耶。<span class='note-inline'>(正宗記)</span></p>
<p>世尊。偈云。始從鹿野苑。終至跋提河。於是二中間。未曾說一字。此固教外別傳之謂也。<span class='note-inline'>(智度論)</span></p>
<p>諸佛說弓。諸祖說弦。教家無礙之法。方歸一味。拂此一味之跡。方現禪家一心。故云。無盡性海合一味。一味相沉是我禪。<span class='note-inline'>(順正錄及真正錄)</span></p>
<p>問。圓教中性海。則自體雖不可思不可說。始修法界之因。終證法界之果。若海印則。自是訂體。離因離果。與禪門正宗心印。可和會否。</p>
<p>答。相似而不相似也。華嚴雖明無盡法界。坐在因果域內。證之者須經見聞生觧行生然後證入。故。未透義路之窠臼。亦未脫十種之病源。豈比別傳禪旨耶。海印者。雖離因離果自從因果處。歸亡因果處。有因者始迹。有果者終迹也。禪門密傳之旨。本無法界之因更無亡因。本無法界之果。更無亡果。本無因故。無萬行之路。本無果故。無證果之門况學者所參話頭。沒語路沒義路沒滋味。不滯十種病。不涉全提見。亦不渉破病解。忽然噴地一發。則自然洞明一心法界。亦洞明不思議境界。所謂一聞千悟得大總持者也况宗師所示手叚。據法離言。殺活臨時。或作青天霹靂。或起平地干戈。劒刃上能撲人電光中能穿針。雖上根大智。不容思議於其間也。</p>
<p>問。頓教中。一切法。離心緣相離名字相。一念不生。訂時亦無能入者。可與禪門密旨合否。</p>
<p>答。相似而不相似也。頓教一念不生。泯絕無寄。故坐在死句坑中。然。若不洞明一念不生之解。則無以攝此行也。圓覺云。得法界淨者。即被淨解。為自障礙。此之謂也。若論所訂真如。則必有能訂智體。若有不生妄念。則必有所生正念。又有從信而至佛地之迹也禪門密旨。則本無一念。不生何念。念既本無。信位何立。信位不立。佛地何有。雖說最上乘。本無最上乘。况學者所參活句。如一團火。近之則燎却面門。無佛法措着之處只有大疑。如烈燄亘天。忽若打破漆桶。則百千法門。無量妙義。不求而圓得也。然則。雖證理成佛。只得素法身者。可與同論也。故云。祖師傳心處。如鳥飛空。永無蹤迹也。華嚴䟽云。圓頓之上。別有一宗。此禪門之謂也。<span class='note-inline'>(竪禪章及决疑論)</span></p>
<p style="margin-left:1em">訣曰。圓教有無礙緣起之解。頓教有離名絕相之解。禪門無摸索沒巴鼻。</p>
<p>問。楞伽經性宗之法。達磨帶來。要證據心地法門。故歷世分付云云。可乎。</p>
<p>答。此亦不可也。佛為大慧菩薩。大海隔絕處。談佛性義。意欲激發二乘。捨小慕大而已止可在方等部中。安可證據禪門耶<span class='note-inline'>(引古辨今錄)</span></p>
<p>重峰祖師云。達磨初來。以正法眼藏。密付慧可。只觀僧那禪師。<span class='note-inline'>(可師傍傳)</span>執筏堅固。不得祖師正法。將恐以愚惑情破滅正法。故。假設方便云。楞伽經四卷。是我心要。付慧可兼傳之然則祖門傳楞伽者。為僧那止啼之黃葉耳。<span class='note-inline'>(海東七代錄)</span></p>
<p>問。般若經云。諸佛從此經出。故稱般若為佛母。然則以般若為宗可乎。</p>
<p>答。亦不可也。般若此翻智慧。若是智慧。則舍利弗為宗主也。般若以前。所說法皆為戱論。故經云蠲除戱論之糞也。是故當知般若。是聲聞䑛痔破癰之良藥耳。安可為禪門之宗主也。<span class='note-inline'>(鑑昭錄)</span></p>
<p>聖住和尚。常扣楞伽經。知非便舍。入唐傳禪法。</p>
<p>道元和尚。常究華嚴經。一日乃曰。圓頓之旨。豈如心印之法。即舍之。亦入唐傳祖印<span class='note-inline'>(七代錄)</span></p>
<p style="margin-left:1em">訣曰。周金剛之舉火。亮西山之氷釋。孚太原之聞鼓角。海越州之得寶藏。至於靈默之回頭。良遂之稱名。凡以此也。</p>
<p>新羅文聖大王。問無染國師曰。禪教高下。為寡人辨釋。</p>
<p>答。百僚阿衡。各其職。帝王拱默廟堂之上。萬姓以安。王聞之大悅。<span class='note-inline'>(無染國師別集)</span></p>
<p>講華嚴座主。問螺磎國師曰。教之三種根機。與禪之別傳一機。請為我辨釋。</p>
<p>答。世尊。向生死海中。張三種網。摝人天魚。豈將三網所摝之魚。比况雲外注甘露之神龍耶。<span class='note-inline'>(螺磎別集)</span></p>
<p style="margin-left:1em">訣曰。禪門正傳之機。一似三網之上雲外之神龍。一似百僚之上廟堂天子。其尊其貴不辨可知。</p>
<p>於是。教學者五六軰。憤然作色。問清虛曰。禪家發言。越分過度。無乃有其眼。而無其足乎。</p>
<p>清虛。正色而對曰。禪家具眼具足。寧可永刧沉淪。不慕諸聖解脫者。禪家之眼也。不見他人非。常見自己過者。禪家之足也。於戱。世降聖遠。魔強法弱。視正法。如土塊。我之此語。正如持盃水救輿火也。五祖和尚云。守我本心。勝念十方諸佛。因指天詛盟曰。若我誑汝。我被世世虎狼所食。學者到此。若不生悲感。可謂與木石無異也。故。古德云。重教輕心。雖歷多刼。盡作天魔外道。</p>
</div>
<div class='div-other'><a id='mulu422' />
<p class='h4'>禪教訣示惟政大師</p><p>今禪者曰。此吾師之法也。今教者曰。此吾師之法也。一法上。同於同。異於異。而指馬交諍。嗚乎。其孰能訣之。然禪是佛心。教是佛語也。教也者。自有言至於無言者也。禪也者自無言。至於無言。則人莫得而名焉。強名曰心。世人不知其由。謂學而知。思而得。是可愍也。教者曰。教中亦有禪也云者。出於非聲聞乘。非緣覺乘。非菩薩乘。亦非佛乘之語也。然此禪家入門之初句。非禪旨也。世尊一代所說之教也。譬如將三種慈悲之網。張三界生死之海。以小網摝蝦蜆。<span class='note-inline'>(如人天小乘教)</span>以中網摝魴鱒。<span class='note-inline'>(如緣覺中乘教)</span>以大網摝鯨鰲。<span class='note-inline'>(如大乘圓頓教)</span>俱置於涅槃之岸焉。此教之序也。其中有一物。鬣如朱火。爪如鐵戟。眼射日光。口吐風雷者。翻身一轉。白浪滔天。山河震動。日月晦暝。超出乎三網之外。直上乎青雲之端。注甘露而益羣生焉。<span class='note-inline'>(正如祖門教外別傳之機)</span>此禪之別於教者也。此禪之法。吾佛世尊。亦別傳乎真歸祖師者也。非古佛之陳言也。今錯承禪旨者。或以頓漸之門為正脉。或以圓頓之教作宗乘。或引外道書說密旨。或以弄業識為本分。或以認光影為自己者。至於恣行盲聾棒喝。無慚無愧者。是誠何心哉。其謗法之愆。余何敢言。吾所謂教外別傳者。非學而知。思而得者也。須窮心路絕。然後始可知也。須經自肯點頭。然後始可得也。師不聞乎。自釋尊。拈花示眾。迦葉破顏微笑。乃至於口而傳之後曰。達磨廓然無聖。六祖善惡不思。讓師車滯鞭牛。思師廬陵米價。馬祖吸盡西江。石頭不會佛法。至於雲門胡餅。趙州喫茶。投子沽油。玄沙白紙雪峯輥毬。禾山打鼓。神山敲鑼。道吾作舞。斯等。皆先佛先祖。同唱教外別傳之曲也。思量得麼。擬議得麼。可謂蚊子之上鐵牛也。今當末世。多是劣機。非別傳之機也。故。只貴圓頓門。以理路義路心路語路。生見聞信解者也。不貴徑截門。沒理路沒義路沒心路沒語路沒滋味無摸索底上。打破漆桶者也。然則如之何而可也。今師對八方衲子之軰。下刃要緊。不得穿鑿。直以本分徑截門活句。教伊自悟自得。方是宗師。為人體裁也。若見學人不薦。便與拖泥說教。瞎人眼不少。若宗師。違此法。則雖說法。天花亂墜。總是痴狂外邊走也。若學人信此法。則雖今生未得徹悟。臨命終時不被惡業所牽。直入菩提正路也。昔馬祖一喝也。百丈耳聾。黃檗吐舌。此臨濟宗之淵源也。師必擇正脉。宗眼分明。故如許縷縷。莫辜負老僧也。若辜負老僧。則必辜負佛祖之深恩也。詳悉詳悉。</p>
</div>
<div class='div-other'><a id='mulu423' />
<p class='h4'>又示別紙</p><p>千里之驥豈假鞭影。曠野春風想必如流。然古人云。見道易而守道難也。師居常勉護毘尼法。勿相違解行。勿說他人過。勿議朝廷事。勿看外書。勿視邪色。勿聽甘言也。衾枕之所畏。况外人乎。勿近謟笑也。塵人之所病。况道人乎。勿以聰慧貢我。勿以文字慢人。至道無人也。真理無我也。須常守己事。常省己過。以質直為體。以慈忍為用。以青山白雲為棲息處。以水月松風為知心友也。則庶幾乎道人也。</p>
</div></div>
<div class='div-other'><a id='mulu424' /><p>○<span class='note-inline'>(臨濟下第廿五世太古下第六世)</span>弘覺登階禪師。堂號浮休。法諱善修。俗姓金氏。古帶方獒樹人也。父積山。母李氏。以嘉靖癸卯二月戊子生師焉。師丱歲。啟父母曰。浮生滾冗吾將出世。辭入智異山。從信明長老剃髮。謁芙蓉大師。盡得心法。師善書法。與松雲政公齊名。漢人能書者。見師所書之字。以為筆精健勁。古不易得云云。壬辰之亂。師。隱身於德裕山巖穴中以避之。亂平。師如伽倻。明將李宗城。入海印寺。見師忘皈。臨別贈詩。以寓眷眷之意無何移九千洞宴晦。一日瞑目誦圓覺經。有一大蟒來聽。夜夢一老翁拜謝曰。蒙和尚說法已離苦矣。萬歷甲寅。師自松廣。之七佛庵。翌年秋七月。示微疾。召上足碧巖大師。付法曰。吾意在汝。汝欽哉。至十一月初一日。日纔中晡。沐浴歇。喚侍者。索紙筆。書一偈曰七十三年遊幻海。今朝脫殼返初源。廓然空寂元無物。何有菩提生死根。偈畢。泊然而逝<span class='note-inline'>(佛紀二六四二年)</span>報年七十三。坐夏五十七。門人闍維。收靈骨。樹浮圖凡四處。海印。松廣。七佛百丈也。後五年。光海主追加弘覺登階。</p>
</div>
<div class='div-other'><a id='mulu425' />
<p class='h3'><span class='note-inline'>(附)</span>青梅禪師祭五大聖師文</p><p style="margin-left:2em">維萬曆丁巳。智異山弟子某等。謹告于</p>
<p style="margin-left:1em">故大聖師尊靈。性身非色。真說無聲。於非身顯相。分形千億。於真說顯言。教演河沙惟我五大聖師。從真淨界。入生滅藏。稀有稀有如曇花次第而開。奇哉奇哉似覺樹隨時而秀。開三門於鐵壁撈摝魚龍。拔一刃於霜天沉埋佛祖。空中撮影隨機之化曲盡火裏生蓮為人之心徹困。如非大光明藏中親見聞。必是摩耶肚堂裏同授記者。</p>
<p style="margin-left:1em">登階尊者。肉身菩薩。降跡同塵。逢塲作戲。暗撒真珠。<span class='note-inline'>(登階謂碧溪正心也)</span></p>
<p style="margin-left:1em" class="lg-abnormal"><div class='lg-row'>碧松國老。嘆世無常。脫入空門。當機揮刃。劈空電影。</div>
</p><p style="margin-left:1em" class="lg-abnormal"><div class='lg-row'>芙蓉大士。博取及人。眾聖同規。橫拈倒用。無不得皈。</div>
</p><p style="margin-left:1em" class="lg-abnormal"><div class='lg-row'>清虛摠判。身一片雲。志千里鶴。空諸法藏。碎萬祖骨。</div>
</p><p style="margin-left:1em" class="lg-abnormal"><div class='lg-row'>浮休大士。聰明天縱。道洽真空。具體作家。海內蒙光。</div>
</p><p style="margin-left:1em">嗚呼。塵非常住。永歸寂滅。悲風動樹。愴月臨軒。弟子等。追慕無窮。奉</p>
<p style="margin-left:1em">命寫真。祖堂重開。奉安于茲。瞻仰慈容。壁上生風。聊備香花。恭陳一奠。伏惟尚饗。</p>
<p style="margin-left:2em">智異山青梅禪師。法諱印悟。燕谷寺僧。奉命定祖位如此。今我亦從梅師之舊。止于虛休兩師。而兩師以下。各有派譜。此不具錄。但取其有碑狀者。入之編年云爾青梅大師十無益頌。</p>
<p style="margin-left:2em" class="lg-abnormal"><div class='lg-row'>一心不返照看經。二不達性空坐禪。三不信正法苦行。四不折我慢學法。五欠人師德濟眾。六內無實德外儀。七心非信實巧言。八輕因望果求道。九心腹無識我慢十一生乖角處眾。</div>
</p></div></div></div>
<p class='juan'>朝鮮佛教通史中編<span class='note-inline'>(終)</span></p>
<div class='div-w'><a id='mulu426' />
<p class='h1'>跋</p><p>尚玄居士。儒而好佛者。博通乎內外典。參究有年。妙解釋氏真詮。若宿世因果之契焉。蓋香山老坡。諒亦默證於三生之緣業者也。吾東佛教。自羅迄今。迨數千年之久。而或隆或替。與儒教相消長。名師悟禪代不乏出。惜其徒。無能有綜合撰述。以作我東之傳燈實錄。而所傳不過憑寒山片石而已。然。陵谷變遷。石亦磨滅。則羅麗碑碣。已剩缺而不可讀者亦八九矣。此。尚玄所以慨然興感。而佛教通史之所由作也。或疑佛之法。亘于無際。無所處而不現。何事乎史。夫史。所以瀹時代。疏源流。證以古。眎以今。印吾心奉佛恩。此乃通史之不得不作。其作之也。又益于無際耳。然。其隆替無常。固古也。今適丁振興之運而時代之最。莫今若也。則普濟彼岸。得真成道者。必接踵而起矣。通史之有功於佛。顧無量矣。是為之跋。</p>
<p>世尊降生二千九百四十五年一月十日</p>
<p style="margin-left:20em">嵩陽山人張志淵跋</p>
</div>
</div><!-- end of div[@id='body'] -->
</body></html>