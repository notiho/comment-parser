<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu57' />
<div class='div-other'><a id='mulu58' /><div><img src='../images/B28p0486_01.gif' alt='B28p0486_01.gif' /></div>

<div class='div-other'><a id='mulu59' />
<p class='h2'>自敘</p><p>釋教三字經者。明季吹萬老人效世俗訓蒙之書而作也。敏修長老為之註釋。流傳二百餘年矣。頃者普陀印光法師從而新之。正文改十之三。註釋改十之七。原本編為兩排者。改而為一排。考據精詳。文辭圓潤。超勝舊作。而題名之處。不將重訂者列於其次。可謂坦然忘我者矣。予不揣固陋。率爾改作。與新舊二本迥不相同。事略而法備。言簡而義周。人有勸予易其名者。因名之為佛教初學課本云。</p>
<p>光緒三十二年春二月石埭楊文會仁山氏識<span class='note-inline'>(時年七十)</span></p>

<p class='juan'>佛教初學課本</p><p class="byline">石埭楊文會仁山述</p></div>
<div class='div-other'><a id='mulu60' />
<p class='h2'>法界</p>
<div class="lg regular" style="margin-left:0em;"><div class='lg-row'>無始終　無內外　強立名　為法界</div>
<div class='lg-row'>法界性　即法身　因不覺　號無明</div>
<div class='lg-row'>空色現　情器分　三世間　從此生</div>
<div class='lg-row'>迷則凡　悟則聖　真如體　須親證</div>
</div></div>
<div class='div-other'><a id='mulu61' />
<p class='h2'>釋迦佛生</p>
<div class="lg regular" style="margin-left:0em;"><div class='lg-row'>證者誰　釋迦尊　大悲願　示誕生</div>
<div class='lg-row'>處王宮　求出離　夜踰城　人不知</div>
<div class='lg-row'>入雪山　修苦行　六年間　習寂定</div>
<div class='lg-row'>從定起　出山來　坐樹下　心鏡開</div>
<div class='lg-row'>天龍喜　魔膽落　覩明星　成正覺</div>
<div class='lg-row'>啟大教　說華嚴　塵剎海　現寶蓮</div>
<div class='lg-row'>愍凡愚　不能聽　隱尊特　顯劣應</div>
<div class='lg-row'>說阿含　第二時　四諦法　接小機</div>
<div class='lg-row'>證四果　出生滅　演方等　破法執</div>
<div class='lg-row'>第四時　談般若　二乘轉　教菩薩</div>
<div class='lg-row'>開顯圓　法華會　學無學　得授記</div>
<div class='lg-row'>涅槃經　最後說　顯真常　扶戒律</div>
<div class='lg-row'>五時教　如是說　亦融通　亦分別</div>
<div class='lg-row'>化道圓　歸真際　雙樹間　吉祥逝</div>
<div class='lg-row'>闍毘後　分舍利　阿育王　變古制</div>
<div class='lg-row'>碎寶末　造浮圖　役鬼神　徧閻浮</div>
<div class='lg-row'>優填王　始造像　令後人　修供養</div>
</div></div>
<div class='div-other'><a id='mulu62' />
<p class='h2'>結集三藏</p>
<div class="lg regular" style="margin-left:0em;"><div class='lg-row'>大迦葉　命阿難　結集經　石窟間</div>
<div class='lg-row'>脩多羅　是經藏　毘奈耶　是律藏</div>
<div class='lg-row'>阿毘曇　是論藏　正法隆　外道喪</div>
<div class='lg-row'>藏分三　部十二　遇有緣　作佛事</div>
</div></div>
<div class='div-other'><a id='mulu63' />
<p class='h2'>大法東來</p>
<div class="lg regular" style="margin-left:0em;"><div class='lg-row'>漢明帝　夢金人　求聖教　遣蔡愔</div>
<div class='lg-row'>騰蘭來　經像至　初譯經　四十二</div>
<div class='lg-row'>道教徒　興惡念　請焚經　為試驗</div>
<div class='lg-row'>道經燬　佛經全　光熾盛　耀人天</div>
<div class='lg-row'>善男女　皆生信　求出家　期現證</div>
<div class='lg-row'>建十寺　安僧尼　三寶備　始於茲</div>
<div class='lg-row'>溯源流　知宗派　宗有十　分小大</div>
<div class='lg-row'>成實宗　六代盛　高僧傳　可為證</div>
</div></div>
<div class='div-other'><a id='mulu64' />
<p class='h2'>俱舍宗</p>
<div class="lg regular" style="margin-left:0em;"><div class='lg-row'>俱舍宗　陳至唐　五代後　漸微茫</div>
<div class='lg-row'>此二宗　是小乘　律小大　七大乘</div>
</div></div>
<div class='div-other'><a id='mulu65' />
<p class='h2'>禪宗</p>
<div class="lg regular" style="margin-left:0em;"><div class='lg-row'>傳心印　為禪宗　佛拈花　迦葉通</div>
<div class='lg-row'>授阿難　為二祖　次第承　皆可數</div>
<div class='lg-row'>第十二　號馬鳴　造起信　大乘興</div>
<div class='lg-row'>十四祖　名龍樹　入龍宮　華嚴遇</div>
<div class='lg-row'>傳世間　法雨澍　造諸論　施甘露</div>
<div class='lg-row'>廿八祖　達摩尊　來東土　示性真</div>
<div class='lg-row'>離文字　要親證　有慧可　得心印</div>
<div class='lg-row'>傳僧璨　為三祖　信心銘　超今古</div>
<div class='lg-row'>第四祖　名道信　知無縛　解脫竟</div>
<div class='lg-row'>五祖忍　居黃梅　東山上　道場恢</div>
<div class='lg-row'>第六祖　名慧能　傳衣鉢　道大行</div>
<div class='lg-row'>六祖下　二禪師　南嶽讓　青原思</div>
<div class='lg-row'>南嶽下　一馬駒　踏殺人　徧寰區</div>
<div class='lg-row'>青原下　一石頭　石頭路　滑似油</div>
<div class='lg-row'>分五家　派各別　臨濟宗　行棒喝</div>
<div class='lg-row'>玄要分　賓主別　人與境　奪不奪</div>
<div class='lg-row'>溈仰宗　示圓相　暗機投　義海暢</div>
<div class='lg-row'>曹洞宗　傳寶鏡　定君臣　行正令</div>
<div class='lg-row'>雲門宗　顧鑒咦　一字關　透者希</div>
<div class='lg-row'>法眼宗　明六相　禪與教　無兩樣</div>
</div></div>
<div class='div-other'><a id='mulu66' />
<p class='h2'>律宗</p>
<div class="lg regular" style="margin-left:0em;"><div class='lg-row'>既明宗　須知律　持五戒　本乃立</div>
<div class='lg-row'>為沙彌　持十戒　比丘僧　具足戒</div>
<div class='lg-row'>戒二百　又五十　尼增百　戒始足</div>
<div class='lg-row'>梵網戒　制菩薩　重有十　輕四八</div>
<div class='lg-row'>律門祖　優波離　承佛印　肅清規</div>
<div class='lg-row'>先束身　次攝心　得圓通　證道深</div>
<div class='lg-row'>唐道宣　精毘尼　大小乘　咸總持</div>
<div class='lg-row'>宋元照　繼其後　著述多　善分剖</div>
<div class='lg-row'>既明律　須研教　辨權實　判大小</div>
</div></div>
<div class='div-other'><a id='mulu67' />
<p class='h2'>天台宗</p>
<div class="lg regular" style="margin-left:0em;"><div class='lg-row'>北齊朝　有慧文　讀中論　得其精</div>
<div class='lg-row'>祖龍樹　立三觀　空假中　歸一貫</div>
<div class='lg-row'>傳弟子　南嶽思　止觀法　萬世師</div>
<div class='lg-row'>第三世　有智者　演教觀　判高下</div>
<div class='lg-row'>藏與通　別與圓　此四教　至今傳</div>
<div class='lg-row'>談性具　善惡兼　百界如　有三千</div>
<div class='lg-row'>此一派　號天台　宗法華　佛慧開</div>
<div class='lg-row'>華嚴經　最尊勝　初傳來　在東晉</div>
<div class='lg-row'>杜順師　是文殊　闡華嚴　盤走珠</div>
<div class='lg-row'>第一傳　得智儼　作搜玄　記十卷</div>
<div class='lg-row'>第二傳　是賢首　探玄記　世希有</div>
<div class='lg-row'>清涼疏　釋新經　并作鈔　博而精</div>
<div class='lg-row'>小與始　終與頓　至於圓　五教振</div>
<div class='lg-row'>四法界　十玄門　暨六相　義最純</div>
<div class='lg-row'>因該果　果徹因　攝萬法　歸一真</div>
<div class='lg-row'>圭峰密　疏圓覺　大鈔詳　小鈔略</div>
<div class='lg-row'>此一派　賢首宗　亦行布　亦圓融</div>
</div></div>
<div class='div-other'><a id='mulu68' />
<p class='h2'>慈恩宗</p>
<div class="lg regular" style="margin-left:0em;"><div class='lg-row'>唐玄奘　遊西域　學瑜伽　祖彌勒</div>
<div class='lg-row'>依戒賢　大論師　親傳授　歷年時</div>
<div class='lg-row'>歸長安　傳窺基　通因明　善三支</div>
<div class='lg-row'>成唯識　作述記　破邪宗　伸正義</div>
<div class='lg-row'>有現量　有比量　究竟依　聖教量</div>
<div class='lg-row'>徧計執　依他性　二者離　圓成證</div>
<div class='lg-row'>此一宗　號慈恩　先談相　後顯真</div>
</div></div>
<div class='div-other'><a id='mulu69' />
<p class='h2'>三論宗</p>
<div class="lg regular" style="margin-left:0em;"><div class='lg-row'>三論宗　傳最古　秦羅什　來茲土</div>
<div class='lg-row'>真空義　為第一　羣弟子　競傳習</div>
<div class='lg-row'>曰中論　曰百論　十二門　為三論</div>
<div class='lg-row'>唐吉藏　施大功　三論疏　傳海東</div>
<div class='lg-row'>法藏釋　十二門　宗致記　至今存</div>
</div></div>
<div class='div-other'><a id='mulu70' />
<p class='h2'>密宗</p>
<div class="lg regular" style="margin-left:0em;"><div class='lg-row'>善無畏　至長安　唐一行　受真傳</div>
<div class='lg-row'>作疏釋　大日經　真言教　始得明</div>
<div class='lg-row'>金剛智　及不空　接踵來　廣流通</div>
<div class='lg-row'>灌頂法　不輕授　非法器　轉獲咎</div>
<div class='lg-row'>立禁令　自明始　祕密宗　勅停止</div>
<div class='lg-row'>晉慧遠　住匡廬　結蓮社　德不孤</div>
<div class='lg-row'>魏曇鸞　修妙觀　生品高　瑞相現</div>
<div class='lg-row'>唐道綽　暨善導　唱專修　為妙道</div>
<div class='lg-row'>此法門　三經說　大經該　小經切</div>
<div class='lg-row'>觀經語　最驚人　許五逆　得往生</div>
<div class='lg-row'>三藏教　所不攝　佛願力　誠難測</div>
<div class='lg-row'>一稱名　眾罪滅　臨終時　佛來接</div>
<div class='lg-row'>下中上　根不齊　一句佛　同生西</div>
<div class='lg-row'>既生西　皆不退　親見佛　得授記</div>
<div class='lg-row'>淨土宗　真簡要　協時機　妙中妙</div>
</div></div>
<div class='div-other'><a id='mulu71' />
<p class='h2'>懺法</p>
<div class="lg regular" style="margin-left:0em;"><div class='lg-row'>上十宗　已說完　懺悔法　更須探</div>
<div class='lg-row'>慈悲懺　何人集　誌公等　高僧十</div>
<div class='lg-row'>梁武帝　心至誠　度故妻　脫蟒形</div>
<div class='lg-row'>唐悟達　有夙業　人面瘡　生於膝</div>
<div class='lg-row'>遇神僧　為洗冤　三昧水　澆即痊</div>
<div class='lg-row'>作水懺　後世傳　如法行　利無邊</div>
</div></div>
<div class='div-other'><a id='mulu72' />
<p class='h2'>諸法</p><p style="margin-left:0em;text-indent:0em;" class="lg-abnormal"><div class='lg-row'>為學者　須知法　染與淨　善分別</div>
</p></div>
<div class='div-other'><a id='mulu73' />
<p class='h2'>五蘊</p><p style="margin-left:0em;text-indent:0em;" class="lg-abnormal"><div class='lg-row'>色受想　并行識　此五蘊　本空寂</div>
</p></div>
<div class='div-other'><a id='mulu74' />
<p class='h2'>六根</p><p style="margin-left:0em;text-indent:0em;" class="lg-abnormal"><div class='lg-row'>眼耳鼻　舌身意　此六根　應須記</div>
</p></div>
<div class='div-other'><a id='mulu75' />
<p class='h2'>六塵</p><p style="margin-left:0em;text-indent:0em;" class="lg-abnormal"><div class='lg-row'>色聲香　味觸法　此六塵　亦須識</div>
</p></div>
<div class='div-other'><a id='mulu76' />
<p class='h2'>十二處</p><p style="margin-left:0em;text-indent:0em;" class="lg-abnormal"><div class='lg-row'>前六根　與六塵　十二處　常相親</div>
</p></div>
<div class='div-other'><a id='mulu77' />
<p class='h2'>十八界</p><p style="margin-left:0em;text-indent:0em;" class="lg-abnormal"><div class='lg-row'>根塵接　有六識　十八界　從此立</div>
</p></div>
<div class='div-other'><a id='mulu78' />
<p class='h2'>轉八識成四智</p>
<div class="lg regular" style="margin-left:0em;"><div class='lg-row'>末那識　為第七　阿賴耶　第八識</div>
<div class='lg-row'>八種識　為心王　轉成智　性發光</div>
<div class='lg-row'>大圓鏡　平等性　妙觀察　成所作</div>
<div class='lg-row'>此四智　一心圓　八識轉　體用全</div>
</div></div>
<div class='div-other'><a id='mulu79' />
<p class='h2'>三身</p>
<div class="lg regular" style="margin-left:0em;"><div class='lg-row'>曰法身　曰報身　曰應身　是三身</div>
<div class='lg-row'>自受用　他受用　一報身　說二用</div>
<div class='lg-row'>胎生身　變化身　此二種　皆應身</div>
<div class='lg-row'>約為三　開為五　相無定　隨機覩</div>
</div></div>
<div class='div-other'><a id='mulu80' />
<p class='h2'>五眼</p>
<div class="lg regular" style="margin-left:0em;"><div class='lg-row'>有肉眼　有天眼　有慧眼　有法眼</div>
<div class='lg-row'>并佛眼　名五眼　見所見　皆無限</div>
</div></div>
<div class='div-other'><a id='mulu81' />
<p class='h2'><span class='corr'>六</span>通</p>
<div class="lg regular" style="margin-left:0em;"><div class='lg-row'>天眼通　天耳通　他心通　宿命通</div>
<div class='lg-row'>神境通　漏盡通　聖與凡　各不同</div>
</div></div>
<div class='div-other'><a id='mulu82' />
<p class='h2'>四諦</p><p style="margin-left:0em;text-indent:0em;" class="lg-abnormal"><div class='lg-row'>曰苦集　曰滅道　四諦法　須尋討</div>
</p></div>
<div class='div-other'><a id='mulu83' />
<p class='h2'>十二因緣</p>
<div class="lg regular" style="margin-left:0em;"><div class='lg-row'>自無明　至老死　十二因　為緣起</div>
<div class='lg-row'>順流轉　逆還滅　當處空　無分別</div>
</div></div>
<div class='div-other'><a id='mulu84' />
<p class='h2'>六度</p>
<div class="lg regular" style="margin-left:0em;"><div class='lg-row'>布施度　持戒度　忍辱度　精進度</div>
<div class='lg-row'>禪定度　智慧度　自他苦　從此度</div>
</div></div>
<div class='div-other'><a id='mulu85' />
<p class='h2'>四無量心</p><p style="margin-left:0em;text-indent:0em;" class="lg-abnormal"><div class='lg-row'>慈與悲　喜與捨　四無量　稱聖者</div>
</p></div>
<div class='div-other'><a id='mulu86' />
<p class='h2'>涅槃四德</p><p style="margin-left:0em;text-indent:0em;" class="lg-abnormal"><div class='lg-row'>曰常樂　曰我淨　此四德　涅槃證</div>
</p></div>
<div class='div-other'><a id='mulu87' />
<p class='h2'>十界</p>
<div class="lg regular" style="margin-left:0em;"><div class='lg-row'>有情界　說六凡　三途苦　須先論</div>
<div class='lg-row'>曰地獄　曰餓鬼　曰畜生　苦無比</div>
<div class='lg-row'>曰天道　曰人道　曰脩羅　樂事少</div>
<div class='lg-row'>曰聲聞　曰緣覺　取滅度　為獨樂</div>
<div class='lg-row'>曰菩薩　曰如來　撫眾生　如嬰孩</div>
<div class='lg-row'>此四聖　并六凡　為十界　一性含</div>
</div></div>
<div class='div-other'><a id='mulu88' />
<p class='h2'>器世間</p>
<div class="lg regular" style="margin-left:0em;"><div class='lg-row'>既論身　須論土　土為依　身為主</div>
<div class='lg-row'>四大洲　共鐵圍　七金山　繞須彌</div>
<div class='lg-row'>為大地　風力持　水火金　不相離</div>
<div class='lg-row'>水輪含　十方界　性流動　如何載</div>
<div class='lg-row'>業力持　得自在　風金摩　火現彩</div>
<div class='lg-row'>菴摩果　比閻浮　果體圓　圓如毬</div>
<div class='lg-row'>彼上下　與四週　人與物　如何留</div>
<div class='lg-row'>楞嚴經　祕密說　善會通　不可執</div>
<div class='lg-row'>日與月　繞虛空　不墮落　誰之功</div>
<div class='lg-row'>有過去　有現在　有未來　三世改</div>
<div class='lg-row'>南與北　西與東　并四維　上下通</div>
<div class='lg-row'>觀十方　人在中　人居地　地居空</div>
<div class='lg-row'>數此地　至大千　凡聖居　各有緣</div>
<div class='lg-row'>同居土　方便土　實報土　寂光土</div>
<div class='lg-row'>分四土　自台教　前二麤　後二妙</div>
<div class='lg-row'>法性土　淨化土　染化土　分三土</div>
<div class='lg-row'>賢首教　如是說　從本源　生枝節</div>
<div class='lg-row'>娑婆界　極樂界　華藏界　及餘界</div>
<div class='lg-row'>界非界　非界界　重重涉　各無礙</div>
</div></div>
<div class='div-other'><a id='mulu89' />
<p class='h2'>勸學</p>
<div class="lg regular" style="margin-left:0em;"><div class='lg-row'>學佛者　首在信　信而解　解而行</div>
<div class='lg-row'>由解行　至於證　識次第　辨邪正</div>
<div class='lg-row'>宗說通　理事融　破我執　第一功</div>
<div class='lg-row'>四句離　百非遣　妄念消　真性顯</div>
</div></div>
<div class='div-other'><a id='mulu90' />
<p class='h2'>敘述古德</p>
<div class="lg regular" style="margin-left:0em;"><div class='lg-row'>古之人　行履篤　言不誑　心不曲</div>
<div class='lg-row'>守清素　如慧開　竭盡施　不積財</div>
<div class='lg-row'>自潔者　如道林　入深山　遠女人</div>
<div class='lg-row'>尊師者　如道安　服苦役　心自甘</div>
<div class='lg-row'>孝親者　如道丕　為養母　自忍飢</div>
<div class='lg-row'>父捐軀　為報國　丕苦求　骨躍出</div>
<div class='lg-row'>高尚者　如道恆　避榮命　入山深</div>
<div class='lg-row'>感應者　如道生　石點頭　聽講經</div>
<div class='lg-row'>求通經　如靈辨　骨肉穿　妙義顯</div>
<div class='lg-row'>冲舉者　尼淨檢　凌霄去　身冉冉</div>
<div class='lg-row'>神解者　李通玄　華嚴論　千古傳</div>
<div class='lg-row'>機捷者　靈照女　老龐公　徒延佇</div>
<div class='lg-row'>舉十德　勵初學　依此修　成正覺</div>
</div></div>
<div class='div-other'><a id='mulu91' />
<p class='h2'>餘韻</p>
<div class="lg regular" style="margin-left:0em;"><div class='lg-row'>三字偈　隨分說　如風過　萬籟歇</div>
<div class='lg-row'>非有言　非無言　會此意　是真詮</div>
</div></div></div>
</div><!-- end of div[@id='body'] -->
</body></html>