<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu130' />
<div class='div-other'><a id='mulu131' /><div><img src='../images/B28p0516_01.gif' alt='B28p0516_01.gif' /></div>

<p class='juan'>十宗略說</p><p class="byline">清石埭楊文會仁山述</p>
<div class='div-other'><a id='mulu132' /><p style="margin-left:1em">長白如冠九年伯作八宗二行。自書條幅。刻於武林。予欲附入禪門日誦之末而未果。頃見日本凝然上人所著八宗綱要。引證詳明。而非初學所能領會。因不揣固陋。重作十宗略說。求其簡而易曉也。以前之九宗分攝羣機。以後之一宗普攝羣機。隨修何法。皆作淨土資糧。則九宗入一宗。生淨土後。門門皆得圓證。則一宗入九宗。融通無礙。涉入交參。學者慎勿入主出奴。互相頡頏也。</p>
</div>
<div class='div-other'><a id='mulu133' />
<p class='h2'>律宗<span class='note-inline'>(一名南山宗　有另立頭陀行者此宗所攝)</span></p><p>佛住世時。以佛為師。佛滅度後。以戒為師。戒有大小乘之別。大乘則宗梵網戒本等。小乘則宗十誦四分等。大則七眾同遵。小則專制出家。以出家為住世僧伽。非嚴淨毗尼。無以起人天皈敬也。唐道宣律師。盛弘此宗。著述甚富。時人稱為南山宗。近代寶華山三昧律師。專以此法軌範僧徒。師資相傳。代有聞人。夫戒定慧三學。次第相須。未有不持戒而能驟得定慧者。而學者往往置之。何也。蓋律學檢束身心。持之者違背凡情。隨順聖道。不持者違背聖道。隨順凡情。安見其脫生死關。斷輪迴路耶。楞嚴經中優波離尊者云。我以執身。身得自在。次第執心。心得通達。然後身心一切通利。斯為第一。後之學者。其以是為法焉可。</p>
</div>
<div class='div-other'><a id='mulu134' />
<p class='h2'>俱舍宗<span class='note-inline'>(一名有宗)</span></p><p>世親菩薩造俱舍論。在聲聞對法藏內。最為精妙。專弘有宗。源出毗婆沙論。陳真諦三藏譯出。併作疏釋之。佚失不傳。唐玄奘法師重譯三十卷。門人普光作記。法寶作疏。大為闡揚。當時傳習。有專門名家者。遂立為一宗焉。後來通方大士。莫不詳覽。及至今日。則無人問津矣。竊以大小二乘。不可偏廢。如此妙典。豈可終祕琅函耶。有志之士。其亦措心焉可耳。</p>
</div>
<div class='div-other'><a id='mulu135' />
<p class='h2'>成實宗</p><p>成實論譯於姚秦羅什三藏。其中具明二空。立二種觀。<span class='note-inline'>(謂空觀無我觀)</span>有二十七賢聖以攝階位。於小乘中。尤為優長。六朝名德。專習者眾。別為一宗。至唐而漸衰。後世則無聞焉。夫古人崇尚之典。必有可觀。好學英賢。試取而閱之。亦知一家門徑也。</p>
</div>
<div class='div-other'><a id='mulu136' />
<p class='h2'>三論宗<span class='note-inline'>(一名性空宗)</span></p><p>中論。百論。十二門論。是為三論。破外道小乘。以無所得而為究竟。正合般若真空之旨。故亦名為性空宗。文殊師利實為初祖。馬鳴龍樹清辨等菩薩繼之。鳩摩羅什至秦盛弘此道。一時學者宗之。生肇。融。叡。並肩相承。生公門下曇濟大師。輾轉傳持。以至唐之吉藏。專以此宗提振學徒。三論之旨。於斯為盛。天台亦提中論。其教廣行於世。而習三論者鮮矣。吉藏有疏若干卷。今從日本傳來。或者此宗其再興乎。</p>
</div>
<div class='div-other'><a id='mulu137' />
<p class='h2'>天台宗<span class='note-inline'>(一名法華宗)</span></p><p>陳隋間智者大師居天台山。後人因以山名宗。稱為山家。蓋自北齊慧文禪師悟龍樹之旨。以授南嶽慧思。思傳之智者。而其道大顯。以五時八教。判釋東流一代聖教。罄無不盡。正宗法華。旁及餘經。建立三止三觀六即十乘等法。為後學津梁。其著述有三大五小等部。輾轉演暢。不可具述。智者大師親證法華三昧。見靈山一會。儼然未散。其說法之妙。從旋陀羅尼流出。無有窮盡。人問其位居何等。乃曰圓五品耳。臨捨壽時。念佛生西。可見佛果超勝。非思議所及。纔登五品。已不能測其高深。而猶以西方為歸。世之我慢貢高。不學無術者。其亦稍知愧乎。</p>
</div>
<div class='div-other'><a id='mulu138' />
<p class='h2'>賢首宗<span class='note-inline'>(一名華嚴宗)</span></p><p>華嚴為經中之王。祕於龍宮。龍樹菩薩乘神通力誦出略本。流傳人間。有唐杜順和尚者。文殊師利化身也。依經立觀。是為初祖。繼其道者。雲華智儼。賢首法藏。以至清涼澄觀。而綱目備舉。於是四法界。十玄門。六相。五教。經緯於疏鈔之海。而華嚴奧義。如日麗中天。有目共覩矣。後之學者。欲入此不思議法界。於諸祖撰述。宜盡心焉。</p>
</div>
<div class='div-other'><a id='mulu139' />
<p class='h2'>慈恩宗<span class='note-inline'>(一名法相宗　奘師雖生兜率不別立宗其徒著述仍以極樂為勝也)</span></p><p>天竺有性相二宗。性宗即是前之三論。相宗則從楞伽。深密。密嚴等經流出。有瑜伽。顯揚諸論。而其文約義豐。莫妙於成唯識論也。以彌勒為初祖。無著。天親。護法等菩薩。相繼弘揚。唐之玄奘。至中印度就學於戒賢論師。精通其法。歸國譯傳。是為慈恩宗。窺基。慧沼。智周。次第相承。論疏流傳日本。今始取回。宋以後提倡者漸希。至明季而大振。著述甚富。皆有可觀。此宗以五位百法。攝一切教門。立三支比量。摧邪顯正。遠離依他。及徧計執。證入圓成實性。誠末法救弊之良藥也。參禪習教之士。苟研究此道而有得焉。自不至顢頇佛性。儱侗真如。為法門之大幸矣。</p>
</div>
<div class='div-other'><a id='mulu140' />
<p class='h2'>禪宗<span class='note-inline'>(一名心宗)</span></p><p>達摩西來。不立文字。直指人心。見性成佛。歷代相傳。人皆稱為禪宗。其實非五度之禪。乃第六般若波羅密也。觀六祖盛談般若。則可見矣。自釋迦如來付囑迦葉為第一祖。二十八傳。而至菩提達摩。為東土初祖。又六傳而至慧能。適符衣止不傳。法周沙界之記。厥後五家鼎盛。各立綱宗。臨濟則提三玄三要。曹洞則傳五位君臣。以至溈仰之九十六圓相。雲門之三句。法眼之六相。門徑雖殊。其剿絕情識。徹證心源。無有異也。嘗考古今參學之徒。開悟有難易。證契有淺深。其言下便徹。立紹祖位者。法身大士。隨機應現也。如臨濟遭三頓痛棒。及見大愚而後悟者。大心凡夫之榜樣也。自宋元至今。莫不窮參力究。經年累月。不顧身命。始得契入者。根器微小故也。或疑禪宗一超直入。與佛祖同一鼻孔出氣。無生死可斷。無涅槃可證。何有淺深之別。不知此宗不立階級。的是頓門。以夙因言之。不無差降。淺深屬人。非屬法也。慨自江河日下。後後遜於前前。即有真參實悟者。已不能如古德之精純。何況杜撰禪和。於光影門頭。稍得佳境。即以宗師自命。認賊為子。自誤誤人。豈惟淺深不同。亦乃真偽雜出。蓋他宗依經建立。規矩準繩。不容假借。惟禪宗絕跡空行。縱橫排盪。莫可捉摸。故黠慧者竊其言句而轉換之。麤魯者仿其規模。而強效之。安得大權菩薩。乘願再來。一振頹風也哉。</p>
</div>
<div class='div-other'><a id='mulu141' />
<p class='h2'>密宗<span class='note-inline'>(一名真言宗)</span></p><p>如來滅後七百年時。龍猛菩薩開南天竺鐵塔。遇金剛薩埵。受職灌頂。祕密法門。方傳於世。金剛薩埵親承大日如來。即毗盧遮那佛也。龍猛授之龍智。唐初善無畏三藏東來。是為此方初祖。又有金剛智。不空。及一行。惠果。皆係金剛阿闍黎。大闡密教。此宗以毗盧遮那成佛經。金剛頂經等為依。立十住心。統攝諸教。建立曼茶羅。三密相應。即凡成聖。其不思議力用。惟佛能知。非因位所能測度。至於祈雨治病等法。其小焉者耳。然此法門。非從金剛阿闍黎傳受。不得入壇行道。此方久已失傳。惠果之道。行於日本。至今不絕。西藏喇嘛。亦崇密乘。今時學者但持誦準提大悲等呪。至心誠懇。亦得密益。欲知其中奧妙。須閱大日經疏釋。及顯密圓通。大藏祕要等便悉。</p>
</div>
<div class='div-other'><a id='mulu142' />
<p class='h2'>淨土宗<span class='note-inline'>(一名蓮宗　有立般舟行者此宗所攝)</span></p><p>以果地覺。為因地心。此念佛往生一門。為圓頓教中之捷徑也。四生六道蒙佛接引。與上位菩薩同登不退。非佛口親宣。誰能信之。既信他力。復盡自力。萬修萬人去矣。華嚴經末。普賢以十大願王導歸極樂。故淨土宗應以普賢為初祖也。厥後馬鳴大士造起信論。亦以極樂為歸。龍樹菩薩作十住智度等論。指歸淨土者。不一而足。東土則以遠公為初祖。其曇鸞。道綽。善導三師。次第相承。宋之永明。明之蓮池。其尤著者也。以念佛明心地。與他宗無異。以念佛生淨土。惟此宗獨別。古德云。生則決定生。去則實不去者。一往之辭。奪境不奪人也。應作四句料揀。如云去則決定去。生則實不生者。奪人不奪境也。去則實不去。生亦實不生者。人境俱奪也。去則決定去。生則決定生者。人境俱不奪也。依淨土三經。及天親論。應以人境俱不奪為宗。方合往生二字之義。後人喜提唯心淨土。自性彌陀之說。撥置西方彌陀。以謂心外取法。欲玄妙而反淺陋矣。豈知心外無境。境外無心。應現無方自他不二。現娑婆而顛倒輪迴。汩沒於四生六道之中。現極樂而清涼自在。解脫於三賢十聖之表。彼修唯心淨土者。直須證法性身。方能住法性土。非入正定聚。登初住位。不可。其或未然。仍不免隔陰之迷。隨業輪轉耳。此宗以觀想持名兼修為上。否則專主持名。但須信願切至。亦得往生也。</p>
<p style="margin-left:1em">出世三學。以持戒為本。故首標律宗。佛轉法輪。先度聲聞。故次之以小乘二宗。東土學者。羅什之徒。首稱興盛。故次以三論宗。建立教觀。天台方備。賢首闡華嚴。慈恩弘法相。傳習至今。稱為教下三家。拈花一脈。教外別傳。灌頂一宗。金剛密授。故列於三家之後。以上各宗。專修一門。皆能證道。但根有利鈍。學有淺深。其未出生死者。亟須念佛生西。以防退墮。即已登不退者。正好面覲彌陀。親承法印。故以淨土終焉。</p>
</div></div>
</div><!-- end of div[@id='body'] -->
</body></html>