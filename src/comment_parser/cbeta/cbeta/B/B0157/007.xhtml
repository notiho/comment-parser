<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu92' />
<div class='div-other'><a id='mulu93' />
<p class='juan'>佛教初學課本註</p><p class="byline">石埭楊文會仁山述</p>
<div class='div-other'><a id='mulu94' />
<p class='h2'>○法界</p><p>無始終<span class='note-inline'>(時劫遷流。皆是眾生妄見。證道之人。長劫入短劫。短劫入長劫。故知無始終也)</span>無內外<span class='note-inline'>(一塵現法界。法界入一塵。何內外之有。)</span>強立名<span class='note-inline'>(本無可名。為化眾生。強安名耳。)</span>為法界<span class='note-inline'>(即有之空。一法不立。即空之有。萬法齊彰。)</span>法界性<span class='note-inline'>(真妄平等。同一體性。)</span>即法身<span class='note-inline'>(十界同具。無有差別。)</span>因不覺<span class='note-inline'>(以不達一法界故。心不相應。)</span>號無明<span class='note-inline'>(忽然念起。名為無明。)</span>空色現<span class='note-inline'>(楞嚴經云。晦昧為空。空晦暗中。結暗為色。又云。空生大覺中。如海一漚發。有漏微塵國。皆依空所生。)</span>情器分<span class='note-inline'>(有情世間。器世間。由此建立。)</span>三世間<span class='note-inline'>(并正覺世間。是謂三世間。)</span>從此生<span class='note-inline'>(從如來藏變為阿賴耶。從阿賴耶變起根身器界。又從轉阿賴耶而顯如來藏。則成正覺世間。所謂無不從此法界流。無不還歸此法界也。)</span>迷則凡<span class='note-inline'>(迷之則為六凡。)</span>悟則聖<span class='note-inline'>(悟之則為四聖。)</span>真如體<span class='note-inline'>(無有可遣。以一切法悉皆真故。亦無可立。以一切法皆同如故。)</span>須親證<span class='note-inline'>(唯證乃知難可測。若以思惟心推求。如取螢火爇須彌山。終不能著。)</span></p>
</div>
<div class='div-other'><a id='mulu95' />
<p class='h2'>○釋迦佛生</p><p>證者誰<span class='note-inline'>(隨分證入者則不問。專問證入究竟者是為誰耶。)</span>釋迦尊<span class='note-inline'>(釋迦牟尼如來。為三界獨尊。是賢劫千佛中第四佛也。)</span>大悲願<span class='note-inline'>(諸佛因地。皆以大悲願力。而行菩薩道。)</span>示誕生<span class='note-inline'>(釋迦應迹。從兜率天退。降神迦維羅衛國。父名淨飯。母名摩耶。處胎十月。從右脇生。名為薩婆悉達。在周昭王二十四年四月八日也。○此是應身佛。八相成道。一從兜率天退。二入胎。三住胎。四出胎。其餘四相。詳在下文。大乘見佛在母胎中。住大寶樓閣。度無量眾生。故有住胎相。小乘不見。)</span>處王宮。求出離<span class='note-inline'>(悉達太子在王宮中。種種技藝。迥超凡流。五欲之樂。無不具備。十九歲時。遊觀四門。見老病死。生厭離心。忽遇沙門。生欣慕想。遂欲出家。父王防衛嚴密。)</span>夜踰城。人不知<span class='note-inline'>(淨居諸天。令彼軍士綵女。悉皆昏睡。至夜半時。太子乘馬。四天王捧馬足。踰城而去。人不覺知。遂得剃髮易服而為沙門。○此是第五出家相。)</span>入雪山。修苦行<span class='note-inline'>(既出家已。五年遊歷。徧訪諸仙。種種論議。知非正道。遂入雪山。日食一蔴一麥。勤修苦行。)</span>六年間。習寂定<span class='note-inline'>(在雪山中。結跏趺坐。先學不用處定。三年。知非。遂捨。又學非想定。三年。知非。亦捨。)</span>從定起。出山來<span class='note-inline'>(即出雪山。詣尼連河。沐浴受食。時年已三十矣。)</span>坐樹下。心鏡開<span class='note-inline'>(菩提樹下。有金剛座。賢劫千佛。皆坐此座。入金剛喻定。)</span>天龍喜<span class='note-inline'>(諸天龍王。歡喜讚歎。大興供養。)</span>魔膽落<span class='note-inline'>(魔王波旬。見其宮殿。無故隳裂。先遣魔女媚之。再遣魔軍怖之。皆不能動。魔王震懾。舉眾降服。○大乘有住胎。無降魔。小乘有降魔。無住胎。乃大小二乘。所見八相成道之異也。)</span>覩明星。成正覺<span class='note-inline'>(忽覩明星廓然大悟。即成無上正覺。歎曰。奇哉。一切眾生。具有如來智慧德相。但以妄想執著。不能證得。若離妄想。一切智。無師智。自然智。即得現前。○此是第六成道相。)</span>啟大教。說華嚴<span class='note-inline'>(佛初成道。首演大法。是謂第一時教。)</span>塵剎海。現寶蓮<span class='note-inline'>(華嚴會上。佛現法界無盡身雲。住華藏莊嚴世界海。有佛剎微塵數大寶蓮華一時出現。身剎互融。無盡重重。重重無盡。惟法身大士方能見之。)</span>愍凡愚。不能聽<span class='note-inline'>(凡小之機。不見不聞。如來愍之。為說小法。)</span>隱尊特。顯劣應<span class='note-inline'>(尊特者。剎塵相好之。身也。佛非隱顯。隱顯隨機耳。劣應者。丈六身也。在色究竟天所現之高大身。名為勝應身。教化菩薩。居鹿野苑。現丈六身。教化凡夫二乘。若是圓機。見此丈六。即見無盡相好之身。)</span>說阿含。第二時<span class='note-inline'>(阿含經。後人集為四部。增一阿含。中阿含。長阿含。雜阿含也。一一部內。有多種經。)</span>四諦法。接小機<span class='note-inline'>(苦集滅道四諦。為接小機而說。)</span>證四果。出生滅<span class='note-inline'>(修聲聞法。證入四果以為究竟。即阿羅漢是也。既證此果。生滅滅已。寂滅為樂。)</span>演方等<span class='note-inline'>(第三時教。彈偏斥小。歎大褒圓。即維摩楞伽等經是也。)</span>破法執<span class='note-inline'>(二乘但破人我執。出分段生死。佛說方等經。破法我執。出變易生死。入菩薩地。)</span>第四時。談般若<span class='note-inline'>(般若如大火聚。觸著即燒。般若如清泠水。滌除塵垢。佛說此法。燒之滌之。令一切世間法出世間法究竟清淨。其經即八部般若等是也。)</span>二乘轉。教菩薩<span class='note-inline'>(般若會上。羅漢弟子當機請法。佛為廣談般若妙諦。令其轉教菩薩。此是法華會上佛付家業之先導也。)</span>開顯圓。法華會<span class='note-inline'>(第五時說法華經。開權顯實。為純圓之教。)</span>學無學。得授記<span class='note-inline'>(三果已還。皆名有學。唯第四果。名為無學。他經唯菩薩蒙佛授記。法華經授聲聞記。不但無學。即有學亦蒙授記。誠為希有。授記者。佛記弟子當來成佛。名字若何。國土若何。法住時劫等事。聞者慶幸無量。)</span>涅槃經。最後說<span class='note-inline'>(說法華後。即說涅槃。通為第五時教。即是臨涅槃時所說也。)</span>顯真常<span class='note-inline'>(真常不變。是名涅槃。)</span>扶戒律<span class='note-inline'>(佛勅弟子以戒為師。戒律精嚴。則佛法能久住也。)</span>五時教。如是說<span class='note-inline'>(釋迦如來一代聖教。天台判為五時。如上文所說。)</span>亦融通<span class='note-inline'>(通而言之。五教中。隨一一教。皆徧五時。所謂一切時中。說圓融無盡法。皆名華嚴教。說聲聞法。皆名阿含教。乃至說會三歸一之法。皆名法華教。餘可類推。)</span>亦分別<span class='note-inline'>(別而言之。佛初成道。三七日中說華嚴經。十二年說阿含經。八年說方等經。二十二年說般若經。八年說法華經。一日一夜說涅槃經。共成五十年說法度生也○以上三十二句。是第七轉法輪相。)</span>化道圓<span class='note-inline'>(化度眾生之道。圓滿具足。)</span>歸真際<span class='note-inline'>(攝末歸本也。)</span>雙樹間。吉祥逝<span class='note-inline'>(佛在拘尸那城娑羅雙樹間。右脇而臥。默然示寂。右脇名為吉祥。是時大地震動。日月無光。雙林變白。江湖枯涸。人天號泣。聲震大千。○是為第八入涅槃相。)</span>闍毗後。分舍利<span class='note-inline'>(依法闍毗。凡火皆不能燃。佛從胸中自發聖火。乃能化盡。得舍利八斛四斗。遵佛遺囑。分為三分。諸天得一分。龍王得一分。八大國王共得一分。八王均分。阿闍世王得八萬四千粒。藏恆河中。作千歲燈供養)</span>阿育王。變古制<span class='note-inline'>(佛滅度後一百年。天竺有鐵輪王。名曰無憂。即阿育王也。取阿闍世王所藏舍利。分佈南洲。)</span>碎寶末。造浮圖<span class='note-inline'>(碎七寶末。造八萬四千塔。)</span>役鬼神。徧閻浮<span class='note-inline'>(役使鬼神。徧閻浮提同時安置。在震旦國有十九處。此時所能見者。唯明州鄮山一處耳。)</span>優填王。始造像<span class='note-inline'>(佛昇忉利天為母說法。三月安居。優填王渴仰如來。無由得見。發意造像。目連尊者攝三十二匠昇天瞻視。佛光耀目。乃至池側令匠觀水中影。凡三返。像始造成。後佛從天而下。像自出迎。佛摩頂記之。)</span>令後人。修供養<span class='note-inline'>(自此以後。王臣士庶造佛像者。不可勝數。去佛久遠。能於像前供養瞻禮。皆優填王發起之力也。)</span></p>
</div>
<div class='div-other'><a id='mulu96' />
<p class='h2'>○結集三藏</p><p>大迦葉。命阿難。結集經。石窟間<span class='note-inline'>(摩訶迦葉集諸比丘得神通者。悉詣耆闍崛山畢鉢羅窟。結集法藏。無令斷絕。阿難未得漏盡。拒而不納。後證阿羅漢果。乃能入會。)</span>脩多羅。是經藏<span class='note-inline'>(迦葉尊者先命阿難結集經藏。契理契機。故名契經)</span>毗奈耶。是律藏<span class='note-inline'>(次命優波離結集律藏。止惡修善。如世法律。)</span>阿毗曇。是論藏<span class='note-inline'>(復命阿難結集論藏。問答決擇諸法性相。故名論也。)</span>正法隆<span class='note-inline'>(三藏教典流傳世間。能令正法。常住不滅。)</span>外道喪<span class='note-inline'>(佛教盛行於世。西竺九十五種外道漸漸消亡。利根者轉邪歸正。而證道果矣。)</span>藏分三<span class='note-inline'>(藏即含藏之義也。謂經律論三。各含文理。故名三藏。)</span>部十二<span class='note-inline'>(一曰長行。直說法相。隨其義理長短。不以字數為拘也。二曰重頌。應前長行之文。而重宣其義。天竺八字成句。四句為偈。翻譯華文。或五字句。或七字句。各隨其便。三曰授記。如來為諸菩薩聲聞。授成佛記。四曰孤起。不頌長行。直說偈句。亦四句為一偈。五曰無問自說。如來以他心智。觀眾生機。而自宣說。六曰因緣。如來所說一切根本緣起之事。七曰譬喻。如來假譬喻以曉示之。令人開解。八曰本事。說諸菩薩弟子因地所行之事。九曰本生。說佛菩薩本地受生之事。十曰方廣。大乘方等經典。其義廣大。猶如虛空。十一曰未曾有。現大神變不思議事。十二曰論議。問答辯論諸法之事。以上十二部經。亦名十二分教。或有一經只具一分。或有兼數分。具足十二分者。則未之見也。)</span>遇有緣。作佛事<span class='note-inline'>(如來以平等大悲普度眾生。眾生受化因緣千差萬別。因緣不具者。佛在當處。不聞不見。佛滅度後。三藏十二分教流佈世間遇有緣者。即能作如來度生之事業也。)</span></p>
</div>
<div class='div-other'><a id='mulu97' />
<p class='h2'>○大法東來</p><p>漢明帝。夢金人。求聖教。遣蔡愔<span class='note-inline'>(東漢明帝永平七年。帝夢金人。身長丈餘。項有圓光。飛至殿庭。旦問羣臣。太史傅毅奏曰。臣覽周書異記。載昭王時。有五色光入貫太微。太史蘇由奏曰。有大聖人生於西方。故現此瑞。一千年後。聲教及此。王勒石記之。陛下所夢。將必是乎。帝納其言。即遣中郎將蔡愔等十八人。往西域求佛法。)</span>騰蘭來。經像至<span class='note-inline'>(愔等至中天竺月氐國。遇梵僧攝摩騰竺法蘭二人。奉佛經像。返至洛京。館於鴻臚寺。後建精舍。因白馬馱經而來。因名之為白馬寺。)</span>初譯經。四十二<span class='note-inline'>(最初譯出四十二章經。是為法寶流傳震旦之始也。)</span>道教徒。興惡念。請焚經。為試驗。道經燬。佛經全。光熾盛。耀人天<span class='note-inline'>(五嶽道士褚善信等千二百人上表。求試真偽。帝許之。乃築三臺。分置釋道經典。舉火焚之。道經頃刻俱燼。佛經光燄煥發。纖毫無損。攝摩騰竺法蘭踊身虛空而說偈曰。狐非師子類。燈非日月明。池無巨海納。邱無嵩岳榮。法雲垂世界。法雨潤羣萌。顯通希有事。處處化羣生。道士中六百餘人皈依佛教。)</span>善男女。皆生信。求出家。期現證<span class='note-inline'>(司空劉峻等二百六十人。京師士庶三百九十人。後宮陰夫人王倢伃并綵女等一百九十人。見此神異。俱求出家。期於現證聖果也。)</span>建十寺。安僧尼<span class='note-inline'>(明帝許可。勅建十寺。城外七寺安僧。城內三寺安尼。)</span>三寶備。始於茲<span class='note-inline'>(住世三寶。從此備矣。)</span></p>
</div>
<div class='div-other'><a id='mulu98' />
<p class='h2'>○十宗</p><p>溯源流。知宗派<span class='note-inline'>(佛為本源。後學為流派。各家所宗不同。所謂歸元無二路。方便有多門也。)</span>宗有十。分小大<span class='note-inline'>(略舉十宗。有小乘。有大乘。下文詳述。)</span></p>
</div>
<div class='div-other'><a id='mulu99' />
<p class='h2'>○成實宗</p><p>成實宗。六代盛。高僧傳。可為證<span class='note-inline'>(如來滅後九百年中。訶梨跋摩取諸部所長。作成實論。釋成三藏中之實義。姚秦鳩摩羅什譯出。震旦諸師多造章疏。見於高僧傳。後代式微矣。)</span></p>
</div>
<div class='div-other'><a id='mulu100' />
<p class='h2'>○俱舍宗</p><p>俱舍宗。陳至唐。五代後。漸微茫<span class='note-inline'>(世親菩薩造俱舍論。在聲聞對法藏內最為精妙。陳真諦三藏譯出。并作疏釋之。佚失不傳。唐玄奘法師重譯三十卷。門人普光作記法寶作疏。盛行於世。有專門名家者。遂立為一宗焉。至五代後。學者競習禪宗。俱舍一門置之高閣矣。)</span>此二宗。是小乘<span class='note-inline'>(成實。俱舍)</span>律小大<span class='note-inline'>(十誦四分等。是小乘。梵網瓔珞等。是大乘。)</span>七大乘<span class='note-inline'>(禪宗。天台宗。賢首宗。慈恩宗。三論宗。密宗。淨土宗。)</span></p>
</div>
<div class='div-other'><a id='mulu101' />
<p class='h2'>○禪宗</p><p>傳心印。為禪宗<span class='note-inline'>(佛之心印。即是般若波羅密。五祖令人誦金剛般若經。六祖稱為學般若菩薩。皆以般若為心印也。後人名為禪宗。是出世間上上禪。言語道斷。心行處滅。始有少分相應。)</span>佛拈花。迦葉通<span class='note-inline'>(世尊在靈山會上拈花示眾。是時眾皆默然。唯迦葉尊者破顏微笑。世尊曰。吾有正法眼藏。涅槃妙心實相無相。微妙法門。不立文字。教外別傳。付囑摩訶迦葉。○問曰。如來心印獨付迦葉。何也。答曰。佛在世時。悟道之人。佛為印證。佛滅度後。若無正傳。恐落偏邪。故以迦葉為初祖。次第相傳。并付衣鉢表信。世人悟道。必受祖師印證。方可自信。列祖住世。雖悟道弟子。如蔴似粟。而付法傳衣。必待其人。可見三十三代祖師。皆於靈山會上一時印定矣。)</span>授阿難。為二祖<span class='note-inline'>(阿難尊者多聞第一。持佛法藏。乃迦葉以別傳之旨授之。蓋以二門不相離也)</span>次第承。皆可數<span class='note-inline'>(載在付法藏因緣傳。茲不具述。)</span>第十二。號馬鳴<span class='note-inline'>(應佛懸記。於六百年時。生於中印度。摧伏外道。興隆正法。繼富那夜奢尊者之後。而紹祖位。若剋其本。大光明佛。若校其因。八地菩薩。)</span>造起信。大乘興<span class='note-inline'>(馬鳴大士宗百部大乘經。造起信論。以一心二門。總括佛教大綱。學者能以此論為宗。教律禪淨。莫不貫通。轉小成大。破邪顯正。允為如來真子矣。)</span>十四祖。名龍樹<span class='note-inline'>(唐譯楞伽經如來懸記云。未來世當有。持於我法者。南天竺國中。大名德比丘。厥號為龍樹。能破有無宗。世間中顯我無上大乘法。得初歡喜地。往生安樂國。魏譯楞伽。亦同此文。龍樹菩薩證得初地。傳佛心宗。又生安樂國。承事阿彌陀佛。禪宗後學。可不以此為法乎。)</span>入龍宮。華嚴遇<span class='note-inline'>(華嚴經。亦名大不思議經。尊者入龍宮。見有三本。上本有十三千大千世界微塵數偈。一四天下微塵數品。中本有四十九萬八千八百偈。一千二百品。此二本。皆非閻浮提人心力能持。乃誦下本十萬偈。四十八品而出)</span>傳世間。法雨澍<span class='note-inline'>(返至人間。寫成梵筴。五天竺國。方知有華嚴經出現於世。僧俗二眾。奉為至寶)</span>造諸論。施甘露<span class='note-inline'>(龍樹菩薩造大不思議論十萬偈。釋華嚴經。今所傳十住毗婆沙論。即是彼論釋十地中初之二地。又造無畏論十萬偈。中論出其中。又造釋摩訶衍論。闡揚馬鳴菩薩起信論云。該攝百洛义契經奧義。勉後學研究也。)</span>廿八祖。達摩尊。來東土。示性真<span class='note-inline'>(菩提達摩尊者。南天竺國香至王第三子也。姓剎帝利。得法於般若多羅尊者。承師遺命。泛海達廣州。在梁普通元年。刺史表聞於朝。武帝迎至金陵。帝問曰。朕造寺寫經度僧。不可勝紀。有何功德。答曰。並無功德。此但人天小果有漏之因。如影隨形。雖有非實。帝曰。如何是真功德。答曰。淨智妙圓。體自空寂。如是功德。不以世求。帝又問。如何是聖諦第一義。答曰。廓然無聖。帝曰。對朕者誰。答曰。不識。帝不悟。祖知機不契。遂渡江。屆洛陽。止於嵩山少林寺。面壁而坐。人莫能測。後世稱為東土初祖。)</span>離文字。要親證<span class='note-inline'>(達摩尊者見東土有大乘氣象。應時而來。專接利根上智。令脫名言習氣。識自本心。見自本性。直下與諸佛無異。此是頓超之法。非小機所能領會也。)</span>有慧可。得心印<span class='note-inline'>(二祖慧可。原名神光。武牢姬氏子。少通世典。長習竺墳。出家後。善大小乘。定中見神人指示南詢。得參初祖於少林。勤懇備至。莫聞誨勵。冬夜侍立。積雪過膝。繼而斷臂求法。祖始易其名曰慧可。問曰。我心未寧。乞師與安。祖曰。將心來與汝安。可良久曰。覔心了不可得。祖曰。我與汝安心竟。後付袈裟。以表傳法。即說偈曰。吾本來茲土。傳法救迷情。一花開五葉。結果自然成。又曰。有楞伽經四卷。亦用付汝。即是如來心地要門。令諸眾生。開示悟入。○不立文字。是一種方便。若執為定法。則自誤誤人矣。當知摩訶迦葉。承佛付囑。為第一祖。至佛滅後。即以結集法藏為當務之急。及其傳心。不傳之他人。而傳之多聞總持之阿難。後來世世相承。莫不造論釋經。宗說兼暢。達摩西來。得其傳者。為精通內典之慧可。儻慧可未通教義。豈能識達摩之高深哉。及至六祖。始示現不識文字之相。以顯無上道妙。要在離言親證。非文字所能及也。後人不達此意。輒以不識字比於六祖。何其謬哉。不觀夫達摩隻履西歸乎。魏主聞而啟棺。僅隻履存焉。其表法之意。殆以宗教兩門。傳於東土者。只一門耳。否則宋雲所見之相。豈無所表而然哉。當時宋雲問達摩何處去。答曰。西天去。誌公已說達摩是觀音化身。所云西天去者。即阿彌陀佛極樂世界也。觀其付法之後。并付楞伽。其方便善巧。豈凡情所能測耶。)</span>傳僧璨。為三祖<span class='note-inline'>(二祖在北齊時。有一居士。年踰四十。不言姓氏。來問祖曰。弟子身纏風恙。請和尚懺罪。祖曰。將罪來與汝懺。士良久曰。覔罪了不可得。祖曰。與汝懺罪竟。宜依佛法僧住。祖知是法器。即為剃髮受具。命名僧璨。疾亦漸愈。執侍二載。付以衣法。)</span>信心銘。超今古<span class='note-inline'>(後住舒州皖公山。往來於太湖縣司空山。作信心銘六百言。流傳於世。)</span>第四祖。名道信。知無縛。解脫竟<span class='note-inline'>(道信為沙彌時。謁三祖曰。願和尚慈悲。乞與解脫法門。祖曰。誰縛汝曰。無人縛。祖曰。何更求解脫乎。信於言下大悟。服勞九載。祖試以玄微。知其緣熟。乃付衣法。信。蘄州人。姓司馬氏。後住蘄春破頭山。)</span>五祖忍<span class='note-inline'>(祖名宏忍。黃梅人也。前生為破頭山栽松道者。請於四祖曰。法道可得聞乎。祖曰。汝已老。脫有聞。其能廣化耶。儻若再來。吾尚可遲汝。乃去。至水邊。乞浣衣女子寄宿。女歸而孕。父母大惡。逐之。後生一子。棄港中。明日見其泝流而上。氣體鮮明。驚異。育之。童時遇四祖。祖問曰。子何姓。答曰。姓即有。不是常姓。祖曰。是何姓。答曰。是佛性。祖曰。汝無姓耶。答曰。性空故無。祖默識其法器。即令出家。付以衣法。)</span>居黃梅。東山上。道場恢<span class='note-inline'>(繼四祖住破頭山。後遷黃梅東山。宗風大振。)</span>第六祖。名慧能<span class='note-inline'>(姓盧。嶺南新州人。家貧鬻薪供母。聞人誦金剛經。問所由來。遂往黃梅參五祖。祖驗知根性太利。令入碓坊舂米。人稱盧行者。經於八月。祖勅會下各述一偈。以表心得。上座神秀題壁曰。身是菩提樹。心如明鏡臺。時時勤拂拭。莫使惹塵埃。盧行者聞之。亦作一偈。請張別駕書於秀偈之側。偈曰。菩提本無樹。明鏡亦非臺。本來無一物。何處惹塵埃。)</span>傳衣鉢<span class='note-inline'>(祖潛詣碓坊。示以密機。盧即三鼓入室。祖付囑心傳。并授袈裟。盧問。法則既受。衣付何人。祖曰。昔達摩初至。人未之信。故傳衣以明得法。今信心已熟。衣乃爭端。止於汝身。不復傳也。是夜南邁。眾莫之知。)</span>道大行<span class='note-inline'>(六祖既至嶺南。隱於四會獵人隊中。經十五載。一日至廣州法性寺。夜間風颺剎旛。二僧對辯。一曰旛動。一曰風動。祖曰。不是風動。不是旛動。仁者心動。一眾竦然。乃集諸名德。為祖剃髮。授滿分戒。昇座說法。聞者傾心。別傳之道。由此大行。)</span>六祖下。二禪師<span class='note-inline'>(得法弟子。見於記載者。四十三人。其中最顯著者。有二大德。)</span>南嶽讓<span class='note-inline'>(懷讓禪師。金州杜氏子。由嵩山往曹溪禮六祖。祖曰。何處來。曰。嵩山。祖曰。什麼物恁麼來。曰。說似一物即不中。祖曰。還可修證否。曰。修證即不無。汙染即不得。祖曰。只此不汙染。諸佛之所護念。汝既如是。吾亦如是。後往衡嶽。居般若寺。)</span>青原思<span class='note-inline'>(行思禪師參六祖。問曰。當何所務即不落階級。祖曰。汝曾作什麼來。曰。聖諦亦不為。祖曰。落何階級。曰。聖諦尚不為。何階級之有。祖深器之。後住吉州青原山靜居寺。)</span>南嶽下。一馬駒。踏殺人。徧寰區<span class='note-inline'>(道一禪師。漢州什邡縣人。姓馬氏。故俗稱馬祖。習定於衡嶽。遇讓和尚。發明大事。先是六祖謂讓曰。西天般若多羅。讖汝足下出一馬駒。踏殺天下人。馬祖應讖而出。住洪州開元寺。得法弟子八十餘人。分化十方。水潦和尚初參馬祖。問如何是西來的的意。祖曰。禮拜著。師纔禮拜。祖乃當胷踏倒。師大悟。起來拊掌呵呵大笑。曰。也大奇。也大奇。百千三昧。無量妙義。祇向一毫頭上。識得根源去。)</span>青原下。一石頭。石頭路。滑似油<span class='note-inline'>(南嶽石頭希遷禪師。端州陳氏子。在曹溪薙染。得法於青原。衡山有石。狀如臺。乃結庵其上。時號石頭和尚。著參同契二百餘言行世。鄧隱峯辭馬祖。祖曰。甚麼處去。曰。石頭去。祖曰。石頭路滑。曰。竿木隨身。逢場作戲。便去。纔到石頭。即繞禪牀一帀。振錫一聲。問是何宗旨。石頭曰。蒼天蒼天。峯無語。卻回。舉似祖。祖曰。汝更去問。待他有答。汝便噓兩聲。峯又去。依前問。石頭。乃噓兩聲。峯又無語。回舉似祖。祖曰。向汝道石頭路滑。)</span>分五家。派各別<span class='note-inline'>(僧問天隱修禪師。如何是臨濟宗。師曰。怒雷掩耳。如何是溈仰宗。師曰。光含秋月。如何是曹洞宗。師曰。萬派朝源。如何是雲門宗。師曰。乾坤坐斷。如何是法眼宗。師曰。千山獨露。)</span>臨濟宗<span class='note-inline'>(馬祖傳百丈。百丈傳黃檗。黃檗傳臨濟義玄禪師。住鎮州滹沱河側。是謂臨濟宗。)</span>行棒喝<span class='note-inline'>(臨濟問黃檗。如何是佛法的的大意。檗便打。如是三問。三度被打。後參大愚。得悟黃檗宗旨。卻回黃檗機鋒迅捷。檗便打。師便喝。以後接人。棒喝交馳。師云。有時一喝如金剛王寶劍。有時一喝如踞地師子。有時一喝如探竿影草。有時一喝不作一喝用。世人稱為臨濟四喝。)</span>玄要分<span class='note-inline'>(師云。大凡演唱宗乘。一句中須具三玄門。一玄門須具三要。有權有實。有照有用。汝等諸人作麼生會。)</span>賓主別<span class='note-inline'>(四賓主者。賓看主。主看賓。主看主。賓看賓。皆是辨魔揀異。知其邪正。)</span>人與境。奪不奪<span class='note-inline'>(師曰。我有時奪人不奪境。有時奪境不奪人。有時人境俱奪。有時人境俱不奪。後學稱為四料揀。)</span>溈仰宗<span class='note-inline'>(百丈傳靈祐禪師。住潭州溈山。溈山傳慧寂禪師。住袁州仰山。是謂溈仰宗。)</span>示圓相。暗機投。義海暢<span class='note-inline'>(仰山於躭源處。受九十七種圓相。後於溈山處因○相頓悟。乃云。我於躭源處得體。溈山處得用。賓主酬答。或畫[○@牛]相。或畫[○@佛]相。或畫[○@人]相。或畫[○@卍]相。有暗機。有義海。種種變現。人莫能測。)</span>曹洞宗<span class='note-inline'>(石頭傳藥山。藥山傳雲巖。雲巖傳良价禪師。住瑞州洞山。洞山傳本寂禪師。住撫州曹山。是謂曹洞宗。)</span>傳寶鏡<span class='note-inline'>(雲巖晟禪師以寶鏡三昧授洞山。洞山付曹山。皆是悟道後。以此證心。祕密相傳。不令人知。被人盜聽。方行於世。)</span>定君臣。行正令<span class='note-inline'>(洞山立五位君臣以為宗要。并作五頌申其大旨。)</span>雲門宗<span class='note-inline'>(石頭傳天皇。天皇傳龍潭。龍潭傳德山。德山傳雪峯。雪峯傳文偃禪師。住韶州雲門。是謂雲門宗。)</span>顧鑒咦<span class='note-inline'>(師逢僧必特顧之。曰鑒。僧擬議。則曰咦。門人錄為顧鑒咦。)</span>一字關。透者希<span class='note-inline'>(師因學人來問。每以一字答之。時人謂之一字關。罕有知其旨趣者。)</span>法眼宗<span class='note-inline'>(雪峯傳玄沙。玄沙傳羅漢。羅漢傳文益禪師。住金陵清涼院。是謂法眼宗。)</span>明六相<span class='note-inline'>(華嚴初地中六相義。師嘗舉示學人。謂真如一心為總相。出生諸緣為別相。法法皆齊為同相。隨相不等為異相。建立境界為成相。不動自位為壞相。)</span>禪與教。無兩樣<span class='note-inline'>(并說三界唯心。萬法唯識。以融宗教。山堂讚曰。重重華藏交參。一一網珠圓瑩。風柯月渚。顯露真心。煙靄雲林。宣明妙法。云云○佛學之高。莫如禪宗。佛學之廣。莫如淨土。禪宗揀根器。淨土則普攝。今時尚禪宗者輕視淨土。豈知馬鳴龍樹現身說法早已雙輪齊運矣。蓋禪宗所最難處。在不受後有一著。儻死生不能自由。則隔陰之迷決不能免。就生平所見所聞。確有證據。從僧中來者。歷歷可數。上焉者。定境時時現前。眼中靜夜發光。讀書過目不忘。作文倚馬可待。而勸其學佛。決不肯從。此何故也。蓋前生參禪有得。一味掃除佛見法見。掃得淨盡。自以為超佛越祖矣。僅轉一世。已至於此。再轉幾世。何堪設想。下焉者。當用功時。強制妄念。遏捺其心。如石壓草。根芽潛萌。及至來世。雜染習氣。一時頓發。貪財好色之心。倚修行勢力。過人百倍。庸福亯盡。死入三塗。豈修因時所逆料哉。亦有不受人身。而生天道者。美則美矣。其如報盡何。是等皆由未諳教義發長劫修行之願。欲以一生了事。自謂捨報之後。常住涅槃。而不知剎那之間。已受後有矣。然則如之何而可也。是在隨根授法耳。利根上智。方可學教外別傳之法。至徹悟心源後。仍須看教念佛。期生淨土。以免退墮。追隨永明楚石諸公。豈不偉歟。中下之機。唯應依教勤修。不可妄希頓悟。法不投機。徒勞無益。欲習禪定。有天台止觀可學。次第禪。圓頓禪。行之均能獲益。究極而言。必以淨土為歸。所謂百川異流。同會於海也。)</span></p>
</div>
<div class='div-other'><a id='mulu102' />
<p class='h2'>○律宗</p><p>既明宗<span class='note-inline'>(傳佛心印。名之為宗。五家綱要。略說如前。)</span>須知律<span class='note-inline'>(戒律為持身之要。學者不可不知。)</span>持五戒<span class='note-inline'>(不殺生。不盜。不婬。不妄語。不飲酒。)</span>本乃立<span class='note-inline'>(為一切戒法之根本。)</span>為沙彌。持十戒<span class='note-inline'>(即前之五戒。加第六不著香華鬘。不香塗身。第七不歌舞倡伎。不往觀聽。第八不坐高廣大牀。第九不非時食。第十不捉持生像金銀寶物。)</span>比丘僧。具足戒。戒二百。又五十<span class='note-inline'>(詳在四分戒本。茲不具述。)</span>尼增百。戒始足<span class='note-inline'>(比丘尼三百五十戒。詳在四分比丘尼戒本。以上僧尼二眾具戒。須出家後。從律師傳授。非可預知。)</span>梵網戒。制菩薩。重有十。輕四八<span class='note-inline'>(梵網經中。說十重戒。四十八輕戒。制諸菩薩受持。是謂盧舍那佛所授金剛寶戒。)</span>律門祖。優波離<span class='note-inline'>(尊者在佛座下。先受戒品。十大弟子中。持戒第一。)</span>承佛印。肅清規<span class='note-inline'>(佛印尊者為眾綱紀。)</span>先束身。次攝心<span class='note-inline'>(尊者自云。我以執身。身得自在。次第執心。心得通達。)</span>得圓通。證道深<span class='note-inline'>(然後身心一切通利。即證圓通矣。)</span>唐道宣。精毘尼<span class='note-inline'>(京兆錢氏。梁祐律師之後身也。出家後。戒律精嚴。著述甚富。諸天送食衛護。詳載天人感通傳。師住終南山。後人稱為南山宗。)</span>大小乘。咸總持<span class='note-inline'>(律有大小二乘。宣公以小乘律釋通大乘。立為圓宗戒體。)</span>宋元照。繼其後<span class='note-inline'>(餘杭唐氏。專學毘尼。博究南山一宗。住西湖昭慶寺。結蓮社。嘗云。生宏律範。死歸安養。平生所得。唯二法門。先後主靈芝寺三十年。時人稱為靈芝大師。)</span>著述多。善分剖<span class='note-inline'>(宣公所著律門典籍。元照剖晰精微。輔翼流傳。今從海東得來。律學其再興乎。)</span>既明律。須研教<span class='note-inline'>(天竺僧規。初出家者。五年學律。五年學經。始入下座。道業增進。昇為中座。再加增進。昇為上座。方能綱紀後學。)</span>辨權實。判大小<span class='note-inline'>(權實莫辨。大小不分。則觸途成滯。何能通經。下文所列闡教諸宗。皆可為後學準繩也。)</span></p>
</div>
<div class='div-other'><a id='mulu103' />
<p class='h2'>○天台宗。一名法華宗。</p><p>北齊朝。有慧文<span class='note-inline'>(北齊擾亂之時。姓里失考。)</span>讀中論。得其精<span class='note-inline'>(師讀龍樹菩薩中論偈云。因緣所生法。我說即是空。亦名為假名。亦名中道義。遂悟入三觀旨趣。)</span>祖龍樹。立三觀。空假中。歸一貫<span class='note-inline'>(空觀順真諦。假觀順俗諦。中觀順第一義諦。或用次第三觀。從假入空。從空入假。從空假入中道。或用通相三觀。一空一切空。假中皆空。一假一切假。空中皆假。一中一切中。空假皆中。或用一心三觀。一念心中。三觀具足。此三種。後後勝於前前。)</span>傳弟子。南嶽思<span class='note-inline'>(名慧思。世稱思大禪師。武津李氏子。梁時人。依慧文禪師。悟入法華三昧。及旋陀羅尼門。後居南嶽勝境。)</span>止觀法。萬世師<span class='note-inline'>(所著大乘止觀。中土失傳。宋時由海東傳來。後人奉為圭臬。)</span>第三世。有智者<span class='note-inline'>(名智顗。隋帝稱為智者大師。生荊州華容陳氏。十八出家。師事慧思禪師。誦法華經。至藥王品。曰。是真精進。是名真法供養如來。即悟法華三昧。獲一旋陀羅尼。見靈山一會儼然未散。後住天台山。)</span>演教觀。判高下<span class='note-inline'>(以五時八教。判釋東流一代聖教。罄無不盡。分晰半滿權實。最為精當。)</span>藏與通<span class='note-inline'>(一小乘三藏教。專接小機。二通教。通前藏教。通後別圓。)</span>別與圓<span class='note-inline'>(三別教。獨菩薩法。別前二教。別後圓教。四圓教。圓伏。圓信。圓斷。圓行。圓位。圓自在莊嚴。圓建立眾生。)</span>此四教。至今傳<span class='note-inline'>(此名化法四教。另有化儀四教。頓漸。祕密。不定。是也。又藏通別圓一一教中。分為六即。所謂理即。名字即。觀行即。相似即。分證即。究竟即。)</span>談性具。善惡兼<span class='note-inline'>(台教主張性具法門。謂自性本具善惡等法。方能造十界因果。若非性具。則不能造。他宗專主性善。台宗兼性惡而言。以性惡通於十界。是與他宗迥別處。)</span>百界如。有三千<span class='note-inline'>(一心具十法界。一一界中。各具十界。是謂百界。百界之中。各有十如。是謂千如。五陰一千。眾生一千。國土一千。共成三千世間。以此為能觀。以此為所觀。則成三千妙境。十界者。四聖六凡也。十如者。出法華經。所謂諸法如是相。如是性。如是體。如是力。如是作。如是因。如是緣。如是果。如是報。如是本末究竟等。)</span>此一派。號天台<span class='note-inline'>(因智者大師住天台山得名。)</span>宗法華。佛慧開<span class='note-inline'>(以法華經為宗。開示悟入佛之知見。有法華玄義釋籤。文句記。止觀輔行。世人稱為台宗三大部。)</span></p>
</div>
<div class='div-other'><a id='mulu104' />
<p class='h2'>○賢首宗。一名華嚴宗。一名法界宗。</p><p>華嚴經。最尊勝<span class='note-inline'>(華嚴為諸經之王。無盡教海。皆從此經流出。)</span>初傳來。在東晉<span class='note-inline'>(梵僧佛陀跋陀羅在廬山。承遠公之意。往天竺求經。得華嚴前分三萬六千偈。返晉譯於揚州謝司空寺。凡六十卷。)</span>杜順師。是文殊<span class='note-inline'>(師姓杜。名法順。號帝心。雍州萬年縣人也。生時有乳母來求哺養。滿三月。騰空而去。年十五。代兄統兵。中途竭薪水。師以桶水束薪供給十萬軍。用之不盡。十八出家。地神捧盤承髮。神異眾多。不勝枚舉。年八十四。入宮辭太宗昇太階殿。化於御座。先時有門人。辭往五臺禮文殊。及至山麓。遇老人告曰。大士已往長安。教化眾生去也。問為誰。曰杜順和尚是。遂兼程而返。至則前一日化去矣。)</span>闡華嚴。盤走珠<span class='note-inline'>(自華嚴譯出二百餘年。通其義者代不乏人。未若大士之圓轉自如也。嘗作法界觀。以二千餘言總括華嚴奧旨。投巨火中。一字無損。遂感華嚴海會菩薩現身讚歎。)</span>第一傳。得智儼<span class='note-inline'>(別號雲華和尚。住終南至相寺。故稱至相尊者。依杜順和尚學華嚴經。盡得蘊奧。年二十七。遇異僧教尋華嚴十地中六相義。豁爾貫通。)</span>作搜玄。記十卷<span class='note-inline'>(作華嚴略疏五卷。每卷分本末。為十卷。題名於大方廣佛華嚴經中搜玄分齊通智方軌。後人稱為搜玄記。並作十玄門。五十要問答。孔目章。以申其義。)</span>第二傳。是賢首<span class='note-inline'>(名法藏。康居國人。別號國一法師。從儼公研究華嚴。武后建太原寺。命京城大德為師薙染。授滿分戒。勅住太原寺。講華嚴經。)</span>探玄記。世希有<span class='note-inline'>(承搜玄之後。發揮盡致。為時所宗尚。傳至高麗。元曉法師命弟子分講。盛宏此宗。其餘章疏多種。闡揚一乘妙義。華嚴法門。由此大行。)</span>清涼疏。釋新經<span class='note-inline'>(清涼國師。名澄觀。字大休。越州會稽人也。武后時。實义難陀重譯華嚴經四萬五千偈。成八十卷。世人稱為新經。賢首既作探玄記。釋晉譯竟。復疏新經。僅及數品而逝。後二十七年。清涼乃生。及其作疏。全依賢首模範。得非賢首國師乘願再來乎。)</span>并作鈔。博而精<span class='note-inline'>(大疏二十卷。隨疏演義鈔四十卷。今以疏鈔合於經文。作二百二十卷。精深淵博。為世所珍。又有隨文手鏡一百卷。久已失傳。疏貞元新譯華嚴經四十卷之全文。隱而不見者六百餘年。今復出現於世。)</span>小與始<span class='note-inline'>(初小教。佛為小機不堪聽受大法。故說四諦十二因緣以引導之。令其證得阿羅漢辟支佛果。二大乘始教。分為二門。一空宗。明一切皆空。以破法執。二相宗。明萬法唯識。以融心境。)</span>終與頓<span class='note-inline'>(三終教。亦名實教。明如來藏心。二乘闡提悉當成佛。四頓教。別為一類。離念機故。說一念不生即名為佛。)</span>至於圓<span class='note-inline'>(五圓教。一位即一切位。一切位即一位。依普賢法界。性相圓融。主伴無盡。身剎塵毛。交偏互入。故名圓教。)</span>五教振<span class='note-inline'>(賢首立此五教。以頓教攝禪宗。以圓教該前四。較他宗立教更為完備。故當時從之者眾也。)</span>四法界<span class='note-inline'>(一者事法界。謂諸眾生色心等法。一一差別。各有分齊故。二者理法界。謂諸眾生色心等法。雖有差別。而同一體性故。三者理事無礙法界。謂理由事顯。事攬理成。理事互融故。四者事事無礙法界。謂一切分齊事法。稱性融通。一多相即。大小互容。重重無盡故。)</span>十玄門<span class='note-inline'>(一者同時具足相應門。如海之一滴。具百川味。二者廣狹自在無礙門。如一尺之鏡。見千里影。三者一多相容不同門。如一室千燈。光光涉入。四者諸法相即自在門。如金與金色。不相捨離。五者祕密隱顯俱成門。如秋空片月。晦明相並。六者微細相容安立門。如瑠璃之瓶。盛多芥子。七者因陀羅網境界門。如兩鏡互照。傳曜相寫。八者托事顯法生解門。如擎拳豎臂。觸目皆道。九者十世隔法異成門。如一夕之夢。翱翔百年。十者主伴圓明具德門。如北辰所居。眾星皆拱。)</span>暨六相<span class='note-inline'>(一者總相。二者別相。三者同相。四者異相。五者成相。六者壞相。一即具多為總。多即非一為別。互不相違為同。彼此不濫為異。一多緣起和合為成。諸法各住本位為壞。)</span>義最純<span class='note-inline'>(杜順雲華二祖。總括華嚴奧義。演出種種法門。精妙絕倫。)</span>因該果。果徹因<span class='note-inline'>(因該果海。果徹因源。)</span>攝萬法。歸一真<span class='note-inline'>(統攝萬法。歸一真性。)</span>圭峯密<span class='note-inline'>(名宗密。住圭峯草堂寺。故稱圭峯禪師。果州西充人也。契荷澤之道。後得清涼所撰華嚴疏鈔。慶快平生。遂承清涼法脈。後人稱為華嚴第五祖。)</span>疏圓覺<span class='note-inline'>(為沙彌時。授經得圓覺。讀之。心地開通。義天朗耀。後作疏釋經。成一家獨步。)</span>大鈔詳。小鈔略<span class='note-inline'>(大疏三卷。大鈔十三卷。略疏兩卷。小鈔六卷。後人以萬言為一卷。則卷數眾多矣。)</span>此一派。賢首宗<span class='note-inline'>(開宗判教。至賢首而大備。故以賢首名宗。)</span>亦行布。亦圓融<span class='note-inline'>(說行布法。圓融即在行布之內。說圓融法。行布即在圓融之中。非但不相礙。亦不相形。智眼觀之。行布圓融皆假名耳。)</span></p>
</div>
<div class='div-other'><a id='mulu105' />
<p class='h2'>○慈恩宗。一名法相宗。一名唯識宗。</p><p>唐玄奘。遊西域<span class='note-inline'>(師表請往西域求經。帝不許。遂私遁出關。備歷艱苦。始<span class='corr'>抵</span>印度。)</span>學瑜伽。祖彌勒<span class='note-inline'>(瑜伽師地論。彌勒菩薩造。無著菩薩昇兜率天。請彌勒菩薩降世傳授。但聞其聲。不見其形。流傳西竺。未達東土。奘公特往求之。)</span>依戒賢。大論師<span class='note-inline'>(西竺稱為正法藏。居那蘭陀寺。座下萬眾。奘公往依之。居上首十人之列。)</span>親傳授。歷年時<span class='note-inline'>(依戒賢學瑜伽。歷五年之久。)</span>歸長安<span class='note-inline'>(往返之間。已十七年矣。)</span>傳窺基<span class='note-inline'>(尉遲敬德之猶子也。從奘公出家。英敏絕倫。深得奘公之道。)</span>通因明。善三支<span class='note-inline'>(奘公譯瑜伽論未畢。有僧盜聽。歸而宣講。門人以告。奘曰。彼雖能講。未通因明。不足取也。乃以因明傳於窺基。基師善用三支比量之法。能立能破。盜聽者無如之何矣。三支者。宗。因。喻也。廣如因明論說。)</span>成唯識。作述記<span class='note-inline'>(成唯識論。西竺作者有十家。基師乃啟奘公。欲擷十家之精華。糅成一部。奘公許之。基師自任纂輯之事。而成此書。故梵筴中無此本也。又以平時所聞於師者。多西竺口授之義。作為述記。以釋論文。)</span>破邪宗。伸正義<span class='note-inline'>(此書一出。邪宗盡破。正義全伸。釋門之偉烈也。)</span>有現量<span class='note-inline'>(無分別智。了法自相。名真現量。有分別智。於義異轉。名似現量。)</span>有比量<span class='note-inline'>(藉相觀義。有正智生。名真比量。虛妄分別。不能正解。名似比量。)</span>究竟依。聖教量<span class='note-inline'>(聖教所說。現量比量。印證無違。方可自信。)</span>徧計執<span class='note-inline'>(徧染淨法上。執我執法。故名徧計所執性。屬非量。)</span>依他性<span class='note-inline'>(依他眾緣而起。故名依他起性。屬比量。)</span>二者離。圓成證<span class='note-inline'>(遠離依他及徧計執。識心圓明。入圓成實性。屬現量。即是真如自性也。)</span>此一宗。號慈恩<span class='note-inline'>(因玄奘法師住慈恩寺得名。)</span>先談相。後顯真<span class='note-inline'>(相不自相。全從識變。識不自識。全依性起。相識俱空。不真何待。)</span></p>
</div>
<div class='div-other'><a id='mulu106' />
<p class='h2'>○三論宗。一名性宗。一名空宗。一名破相宗。</p><p>三論宗。傳最古。秦羅什。來茲土<span class='note-inline'>(鳩摩羅什。龜茲國人。東晉太元七年。秦主苻堅遣將迎師。至姚興時始<span class='corr'>抵</span>秦。為譯經師。宏三論宗。)</span>真空義。為第一<span class='note-inline'>(般若為諸佛母。顯第一義空。一切賢聖。莫不由此門而得解脫也。)</span>羣弟子。競傳習<span class='note-inline'>(道生。僧肇。道融。僧叡。曇影。惠觀。道恆。曇濟。皆羅什門下高弟。並習此宗。生公所著論議。與禪宗相同。惜已亡失。肇公諸論。至今傳誦。人謂達摩未來以前。通達性宗者。實出羅什之門也。)</span>曰中論<span class='note-inline'>(有五百偈。龍樹菩薩造。青目菩薩釋。破二邊之見。顯中道之理。)</span>曰百論<span class='note-inline'>(有百偈。提婆菩薩造。正破外道。傍破自餘。)</span>十二門<span class='note-inline'>(此論有十二觀門。龍樹菩薩作偈自釋。並破小乘外道。正顯大乘深義。)</span>為三論<span class='note-inline'>(三部均是宗經論。若加大智度論。即為四論。智論是釋經論。釋大品般若經故。)</span>唐吉藏<span class='note-inline'>(姓安。先世安息人。後遷金陵。而藏生焉。為道生法師五傳弟子。講三論一百餘徧。法華大品智論華嚴維摩等。各數十徧。曾住會稽嘉祥寺。人稱嘉祥大師。)</span>施大功。三論疏。傳海東<span class='note-inline'>(嘉祥作三論疏四十萬言。傳於海東。今已取來。惟十二門論缺前之二門。聞海東刊板時。已無全本矣。)</span>法藏釋。十二門。宗致記。至今存<span class='note-inline'>(唐法藏。即賢首國師。作十二門論宗致義記。卷帙完全。可補嘉祥之缺。今已刻板流行矣。)</span></p>
</div>
<div class='div-other'><a id='mulu107' />
<p class='h2'>○密宗。一名真言宗。天竺屬灌頂部。</p><p>善無畏<span class='note-inline'>(中印度人。事達摩掬多為師。通達密教。受灌頂法。)</span>至長安<span class='note-inline'>(遵掬多之命。入唐行道。於開元四年。齎梵筴始屆長安。適符玄宗之夢。)</span>唐一行。受真傳<span class='note-inline'>(一行禪師。姓張。鉅鹿人。久依善無畏三藏。盡得其傳。神異顯著。)</span>作疏釋。大日經<span class='note-inline'>(毘盧遮那佛。密宗稱為大日如來。善無畏三藏譯大毘盧遮那成佛神變加持經七卷。一行筆受。密宗稱為大日經。一行作疏二十卷。又作釋十四卷。共六十萬言。皆從三藏口授之義。而纂集成文者也。)</span>真言教。始得明<span class='note-inline'>(後之學密教者。皆以大日經疏釋為宗。凡稱神變疏鈔者。即此本也。)</span>金剛智<span class='note-inline'>(南印度人。開元七年。泛海達廣州。行道作法。皆著奇驗。翻譯祕密經典多部。)</span>及不空<span class='note-inline'>(北印度人。依金剛智為師。盡傳其道。)</span>接踵來。廣流通<span class='note-inline'>(以上四尊者。皆宏密教。神異超羣。當時君臣士庶奉之若佛。)</span>灌頂法。不輕授。非法器。轉獲咎<span class='note-inline'>(受灌頂法者。毘盧遮那五智灌頂。頓入佛乘。非具金剛種性。不能傳受。)</span>立禁令。自明始。祕密宗。勅停止<span class='note-inline'>(去聖遙遠。人情澆漓。能受此法者。甚為難得。明時特申禁令。不准傳授密教。恐非其人。反有害於法門也。佛制建壇行道。若非金剛阿闍黎傳授。即名盜法。)</span></p>
</div>
<div class='div-other'><a id='mulu108' />
<p class='h2'>○淨土宗。一名蓮宗。</p><p>晉慧遠<span class='note-inline'>(姓賈氏。雁門樓煩人。博極羣書。尤善老莊。為道安法師之高弟。)</span>住匡廬<span class='note-inline'>(見廬山閒曠。可以息心。欲立精舍。感山神闢地輸材。因名其殿曰神運。即東林寺也。)</span>結蓮社。德不孤<span class='note-inline'>(師專倡淨土法門。道俗皈依者日眾。共結蓮社。得一百二十三人。同願往生極樂國土。)</span>魏曇鸞<span class='note-inline'>(雁門人。家近五臺。歷觀聖跡。發心出家。念世壽短促。欲求仙術以永其年。渡江而南。訪陶隱居。盡得其傳。)</span>修妙觀<span class='note-inline'>(還至洛中。逢天竺三藏菩提留支。問以長生之道。留支曰。此方何有不死之法。縱得成仙。終受輪轉。乃以觀經授之。曰。此真不死法也。鸞遂焚仙方而修妙觀。作往生論註二卷。支那蓮宗著述。推為巨擘。)</span>生品高。瑞相現<span class='note-inline'>(臨終之日。華葢幢旛。高映庭宇。異香芬郁。天樂盈空。人皆見之。知其生品最高也。)</span>唐道綽<span class='note-inline'>(姓衛。并州汶水人。十四歲出家。講大涅槃經二十四徧。景慕曇鸞淨土之業。繼其後塵住玄中寺。道俗赴者彌眾。講觀無量壽佛經將二百徧。瑞應甚多。不可具述。著有安樂集二卷。現行於世。)</span>暨善導<span class='note-inline'>(不知何處人。見西河綽禪師九品道場。講誦觀經。大喜曰。此真入佛之津要也。長安道俗受化往生者不可勝數。人見其念佛一聲。有一光明從口中出。百聲千聲。亦復如是。著有觀經疏。及各種淨土典籍傳世。)</span>唱專修。為妙道<span class='note-inline'>(綽善二公。提唱專修。其言曰。修餘行業。多劫方成。唯此法門。速超生死。誠為蓮宗要訣也。)</span>此法門。三經說<span class='note-inline'>(大藏之中。專說彌陀淨土者。有三部經。)</span>大經該<span class='note-inline'>(無量壽經二卷。人稱為大本。說彌陀因地修行。果滿成佛。國土莊嚴。攝受十方念佛眾生。往生彼國等事。該括無遺。所攝之機。通於聖凡。凡位具攝三輩。唯除五逆誹謗正法。其餘均為所攝。可謂廣矣。)</span>小經切<span class='note-inline'>(阿彌陀經一千八百餘言。人稱為小本。略說西方淨土。依正莊嚴等事。令人執持名號。一心不亂。即得往生。最為切要。此經所攝。揀除小善根福德因緣。唯攝一類純篤之機。)</span>觀經語。最驚人。許五逆。得往生<span class='note-inline'>(觀無量壽佛經攝機最廣。十惡五逆。臨終苦逼。十聲稱名。即得往生。或疑十惡五逆之人。善根全無。佛云何接。答曰。即五逆中。已可見夙世善根矣。若不見佛。不能出佛身血。若不與羅漢相遇。不能殺阿羅漢。若非自身出家。不能破和合僧。既能出家見佛。見阿羅漢。然後五逆方能具造。其夙世善根正非淺尠。所以聞教回心。其力甚大也。唯誹謗正法者。自生極重障礙。雖聞善知識教。亦不信從。倘能聞即信服。痛自懺悔。亦得往生。但謗法而能改悔者。實難中之難。是故經文略而不說。○一切眾生本源性地。與十方諸佛無二無別。雖造極重惡業。受無量苦報。而本性未嘗染也。一念回光。如來悉知悉見。以同體大悲。攝歸淨域。決非業力所能牽纏。世人云帶業往生者。隨情之言耳。實則善惡因果。皆如空花。空本無花。捏目所成。豈有業之體相。為亡人所帶。而往生淨土者哉。)</span>三藏教。所不攝<span class='note-inline'>(徧尋教典。唯華嚴經隨好光明功德品。阿鼻獄中。夙根成熟。蒙光頓超。觀經下品下生。罪大惡極。能於急迫之際。脫離極苦。往生極樂。一切教典所未曾說也。)</span>佛願力。誠難測<span class='note-inline'>(彌陀願力。非但凡小不能測度。即多劫修菩薩道者亦不能知。)</span>一稱名。眾罪滅<span class='note-inline'>(至心稱彌陀名號一聲。能滅八十億劫生死重罪。何况淨念相繼。長時無間也。)</span>臨終時。佛來接<span class='note-inline'>(彌陀光明。徧照十方念佛眾生。攝取不捨。眾生淨眼未開。不能知見。至臨終時。意根命根齊斷。後念未起。剎那之間。佛現在前。即脫三界火宅矣。)</span>下中上。根不齊<span class='note-inline'>(眾生品類。萬別千差。彌陀願力。平等無二。)</span>一句佛。同生西<span class='note-inline'>(千句萬句。即是一句。前句已滅。後句未生。當念一句。剎那不住。念佛之心。不緣過去。不緣未來。但緣現前一句。以為往生正因。此是萬修萬人去之法也。久久純熟。能緣之心。忽然脫落。無念而念。念即無念。即名理一心。生品更高。)</span>既生西。皆不退<span class='note-inline'>(此土修行。難進易退。隔陰之迷。言之可怖。修習信心。必經萬劫。入初住位。方得不退。具縛凡夫。一生淨土。即得不退。所以超勝他宗也。)</span>親見佛。得授記<span class='note-inline'>(見佛遲速。在乎此生修行之巧拙耳。既得見佛。聞法歡喜。證無生忍。即蒙佛授記。得授記已。回入娑婆。慈悲度世。圓滿種種波羅密門。證入種種菩薩智地。何有一法能出此宗之外耶。)</span>淨土宗。真簡要<span class='note-inline'>(差別中之平等。各宗一致。平等中之差別。各宗不同。求其至簡至要者。無過此宗。他宗難而此宗易。他宗緩而此宗速。曷不擇其易而速者行之。而以一門攝一切法門耶。)</span>協時機<span class='note-inline'>(法運盛衰。古今易致。當今之世。求其協時逗機者。無如此法。)</span>妙中妙<span class='note-inline'>(佛法無一不妙。而淨土法門。尤眾妙中之最妙也。○問曰。佛法平等。君獨稱讚淨土。何也。答曰。今時有識者。莫不以學堂為重。取喻而言。西方淨土。是極大學堂耳。彌陀接引十方眾生往彼就學。供給飲食衣服。不需學費。不定人數。不限年時。其地界廓徹無邊。其建立長遠無極。入其校者。無論何等根器。至證入無生忍時。為初次畢業。或在彼土進修。或往他方教化。均隨其願。自此以後。歷十住十行十回向。三賢位滿。將入初地時。為第二次畢業。再從初地以去。至等覺後心。證入妙覺果海。為第三次畢業。此論次第門。若論圓頓門。一修一切修。一證一切證。圓頓次第。互攝互融。極而言之。十方三世種種教法。無一不備。是故一切諸佛莫不讚歎。奈何世人流浪生死之中。頭出頭沒。不求出離。其愚為何如耶。)</span></p>
</div>
<div class='div-other'><a id='mulu109' />
<p class='h2'>○懺法</p><p>上十宗。已說完<span class='note-inline'>(結上起下)</span>懺悔法。更須探<span class='note-inline'>(普賢行願品。懺除業障文云。過去世中。所作惡業。無量無邊。若此惡業有體相者。盡虛空界不能容受。末云。我此懺悔無有窮盡。學者慎勿以此生未造惡業。而不修懺悔法也。)</span>慈悲懺<span class='note-inline'>(東土懺法。此為最古。後人呼為梁皇懺。)</span>何人集<span class='note-inline'>(徵問也)</span>誌公等。高僧十<span class='note-inline'>(寶誌禪師與高僧十人。共集此懺。)</span>梁武帝。心至誠。度故妻。脫蟒形<span class='note-inline'>(蕭梁武帝之原配郗夫人。嫉妒為因。死墮蟒類。現形宮中。<span class='corr'>訴</span>之於帝。求脫苦果。帝請高僧。撰集懺法。建壇行道。後見郗氏。冠服來謝。云仗懺力已生天矣。)</span>唐悟達<span class='note-inline'>(名知玄。姓陳。眉州人。唐懿宗封為悟達國師。)</span>有夙業<span class='note-inline'>(師在漢時為袁盎。說景帝殺晁錯以謝七王。晁錯死後。世世欲報此讎。以盎十世為高僧。不得其便。)</span>人面瘡。生於膝<span class='note-inline'>(至唐時。師膺帝王寵遇。榮幸念起。怨家得便。遂附其膝而為人面瘡。痛不可忍。)</span>遇神僧。為洗冤<span class='note-inline'>(師憶嚮時。調護癩僧。供給備至。僧臨別。囑曰。子後有難。可往西蜀茶籠山相尋。至是往訪之。僧出而相迎。告以所苦。僧曰。巖下有泉。明旦濯之即愈。)</span>三昧水。澆即痊<span class='note-inline'>(黎明引至泉所。瘡作人言。具述夙因。且曰。蒙迦諾迦尊者。洗我以三昧之水。從此不與汝為冤矣。掬水一澆。其瘡即愈。回顧僧寺。已失所在。)</span>作水懺。後世傳<span class='note-inline'>(因作慈悲三昧水懺法三卷。傳之後世。)</span>如法行。利無邊<span class='note-inline'>(世人但能至誠懺悔。解冤釋結。捷如影響。此懺及前文所述梁皇懺。并依佛經所集各種懺法。皆是利生之寶筏也。)</span></p>
</div>
<div class='div-other'><a id='mulu110' />
<p class='h2'>○諸法</p><p>為學者。須知法<span class='note-inline'>(世間法。出世間法。略說萬法。廣說無量。)</span>染與淨<span class='note-inline'>(隨生死流。名染法。六凡法也。逆生死流。名淨法。四聖法也。)</span>善分別<span class='note-inline'>(智慧觀察。捨染還淨。方是修行之正軌也。)</span></p>
</div>
<div class='div-other'><a id='mulu111' />
<p class='h2'>○五蘊</p><p>色受想。并行識<span class='note-inline'>(色即質礙。受即領納。想即思想。行即遷流。識即了別。初一是色。後四是心。)</span>此五蘊<span class='note-inline'>(蘊者積聚義。亦名五陰。陰即葢覆義。總名積集有為。葢覆真性也。)</span>本空寂<span class='note-inline'>(心經云。照見五蘊皆空。度一切苦厄。先以色不異空。空不異色。色即是空。空即是色。四句。顯色蘊空。次云。受想行識。亦復如是二句。例四蘊空。既五蘊皆空。則當處寂滅矣。)</span></p>
</div>
<div class='div-other'><a id='mulu112' />
<p class='h2'>○六根</p><p>眼耳鼻。舌身意<span class='note-inline'>(眼能見。耳能聞。鼻能齅。舌能嘗。身能覺。意能知。)</span>此六根<span class='note-inline'>(根即能生之義。以能生六識故。有浮塵根。勝義根之別。浮塵根者。眼如蒲萄。朵耳如新卷葉。鼻如雙垂爪。舌如初偃月。身如腰鼓顙。意如幽室見。勝義根者。即如來藏性。顯發妙用。寄於六根。而能見聞齅嘗覺知也。)</span>應須記<span class='note-inline'>(當知浮塵根。因四大假合而成。若非勝義根。即同死人。)</span></p>
</div>
<div class='div-other'><a id='mulu113' />
<p class='h2'>○六塵</p><p>色聲香。味觸法<span class='note-inline'>(色謂明暗質礙等。聲謂動靜美惡等。香謂通塞香臭等。味謂鹹淡甘辛等。觸謂離合冷暖等。法謂生滅善惡等。)</span>此六塵<span class='note-inline'>(塵即染汙之義。以能染汙情識。而使真性不能顯發故。又名六賊。以能劫奪一切善法故。)</span>亦須識<span class='note-inline'>(識得塵即是賊。不被他染汙劫奪。則賊為我用。能以六塵而作佛事矣。)</span></p>
</div>
<div class='div-other'><a id='mulu114' />
<p class='h2'>○十二處</p><p>前六根。與六塵。十二處。常相親<span class='note-inline'>(處者方所也。言根在內。塵在外。眼唯對色。耳唯對聲等。各有一定方所。若融歸真性。則無方所可得矣。亦名十二入。以內六根。外六塵。互相涉入故也。)</span></p>
</div>
<div class='div-other'><a id='mulu115' />
<p class='h2'>○十八界</p><p>根塵接。有六識<span class='note-inline'>(眼識。耳識。鼻識。舌識。身識。意識。)</span>十八界。從此立<span class='note-inline'>(界者。各成界限也。六根為內界。六塵為外界。六識為中界。眼根色塵內外相對。於其中間生於眼識。則成三界。六根六塵相對。而生六識。則成十八界。若融歸真性。則無界限可得矣。)</span></p>
</div>
<div class='div-other'><a id='mulu116' />
<p class='h2'>○轉八識成四智</p><p>末那識。為第七。阿賴耶。第八識。八種識。為心王<span class='note-inline'>(上文六識。眼耳鼻舌身。為前五識。意為第六識。末那為第七識。即染汙意也。阿賴耶為第八識。即含藏識。去後來先作主公者也。此八種識。名為心王。以染淨諸法。由此而生故。上明八識。下明四智。)</span>轉成智。性發光<span class='note-inline'>(如來藏性。為識所障。其光不顯。若轉成四智。則性地發光矣。下列四智名。)</span>大圓鏡<span class='note-inline'>(轉第八識為大圓鏡智。)</span>平等性<span class='note-inline'>(轉第七識為平等性智。)</span>妙觀察<span class='note-inline'>(轉第六識為妙觀察智。)</span>成所作<span class='note-inline'>(轉前五識為成所作智。)</span>此四智。一心圓<span class='note-inline'>(四智皆從一心圓現。)</span>八識轉。體用全<span class='note-inline'>(八識未轉。體用狹劣。八識既轉。體用全彰。大圓鏡智。體也。餘三智。用也。○問。楞嚴經中。說五陰六入十二處十八界之後。即說七大。此中何以不說。答曰。雖不列七大名。而七大已具足矣。下文世界相中地水火風空。即是五大。上文之六根。即是根大。八種識。即是識大。若再標出。便成賸語。)</span></p>
</div>
<div class='div-other'><a id='mulu117' />
<p class='h2'>○<span class='note-inline'>(三身)</span></p><p>曰法身<span class='note-inline'>(梵語毘盧遮那。此云徧一切處。法身佛也。)</span>曰報身<span class='note-inline'>(梵語盧舍那。此云淨滿。報身佛也。)</span>曰應身<span class='note-inline'>(一曰化身。梵語釋迦牟尼。此云能仁寂默。應身佛也。)</span>是三身<span class='note-inline'>(世人但知應身。不知法報二身。故見解狹劣。不能領會全體大用。必須透徹三身之義。方可與談此道也。)</span>自受用<span class='note-inline'>(謂諸如來。內智湛然。照真法界。盡未來際。常自受用。廣大法樂。)</span>他受用<span class='note-inline'>(為他機所感。而現此身。謂諸如來。由平等智。為十地菩薩。現大神通。轉正法輪。令他受用大乘法樂。)</span>一報身。說二用<span class='note-inline'>(因自他受用。說為自報身。他報身。)</span>胎生身<span class='note-inline'>(即八相成道之身。八相者。從兜率天退。入胎。住胎。出胎。出家。成道。轉法輪。入於涅槃。)</span>變化身<span class='note-inline'>(無而忽有。種種異相。)</span>此二種。皆應身<span class='note-inline'>(應眾生根。隨緣示現。)</span>約為三<span class='note-inline'>(法身。報身。應身。)</span>開為五<span class='note-inline'>(法身。自報身。他報身。胎生身。變化身。)</span>相無定。隨機覩<span class='note-inline'>(法身無相可見。菩薩見報身。隨位增進。相好轉勝。二乘凡夫見應身。隨於六道各見不同。)</span></p>
</div>
<div class='div-other'><a id='mulu118' />
<p class='h2'>○五眼</p><p>有肉眼<span class='note-inline'>(假父母氣血所成。即人中能見之眼。見近不見遠。見前不見後。見內不見外。見晝不見夜。見上不見下。因有色質障礙故也。)</span>有天眼<span class='note-inline'>(諸天因修禪定而得此眼。遠近。前後。內外。晝夜。上下。皆悉能見。以無色質障礙故也。)</span>有慧眼<span class='note-inline'>(二乘之人。以所得慧眼。觀一切法皆空。不見有眾生相。及滅一切異相。捨離諸著。不受一切法也。)</span>有法眼<span class='note-inline'>(菩薩為度眾生。以清淨法眼。徧觀一切諸法。能知能行。亦知一切眾生種種方便門。令修令證也。)</span>并佛眼<span class='note-inline'>(佛具前四眼之用。無不見知。如人見極遠處。佛見則為至近。人見幽暗處。佛見則為顯明。乃至無事不見。無事不知。無事不聞。聞見互用。無所思惟。一切皆見也。)</span>名五眼<span class='note-inline'>(人只一種。天具二種。二乘具三種。菩薩具四種。佛具五種。)</span>見所見。皆無限<span class='note-inline'>(別而言之。肉眼見現前色。天眼見障外色。慧眼見真空。法眼見俗諦。佛眼見第一義諦。似有分限。通而言之。皆無分限。何則。五眼皆是如來藏中。性見覺明。覺精明見。清淨本然。周徧法界。所以十信位中。父母所生肉眼。徹見大千世界。能見所見。皆無限量矣。)</span></p>
</div>
<div class='div-other'><a id='mulu119' />
<p class='h2'>○六通</p><p>天眼通<span class='note-inline'>(能見六道眾生。死此生彼。苦樂之相。及見一切世間。種種形色。無有障礙。)</span>天耳通<span class='note-inline'>(能聞六道眾生。苦樂憂喜語言。及世間種種音聲。)</span>他心通<span class='note-inline'>(能知六道眾生。心中所念之事。)</span>宿命通<span class='note-inline'>(能知自身一世二世三世乃至百千萬世宿命。及所作之事。亦知六道眾生各各宿命。及所作之事。)</span>神境通<span class='note-inline'>(身能飛行。山海無礙。於此界沒。從彼界出。於彼界沒。從此界出。大能作小。小能作大。隨意變現。神通自在。)</span>漏盡通<span class='note-inline'>(漏即三界見思惑也。阿羅漢斷見思惑盡。不受三界生死。是名漏盡。)</span>聖與凡。各不同<span class='note-inline'>(外道鬼神天仙。凡通也。聲聞緣覺菩薩如來。聖通也。凡位除漏盡。只有五通。各各大小不同。聖位具六通。唯菩薩不證漏盡。隨位淺深。神通各別。)</span></p>
</div>
<div class='div-other'><a id='mulu120' />
<p class='h2'>○四諦</p><p>曰苦集<span class='note-inline'>(苦即生死苦果。集即惑業苦因。此二者。世間法也。)</span>曰滅道<span class='note-inline'>(滅即涅槃樂果。道即道品樂因。此二者。出世間法也。)</span>四諦法<span class='note-inline'>(四法通名諦者。審實不虛。聲聞法也。)</span>須尋討<span class='note-inline'>(誡令眾生。厭苦斷集。慕滅修道。離苦得樂也。)</span></p>
</div>
<div class='div-other'><a id='mulu121' />
<p class='h2'>○十二因緣</p><p>自無明。至老死<span class='note-inline'>(無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死。此十二因緣。亦名十二有支。緣覺法也。舉初後。以該中間耳。)</span>十二因。為緣起<span class='note-inline'>(一曰無明。亦名煩惱。二曰行。謂造作諸業。此二支。乃過去所作之因也。三曰識。謂起妄念。初託母胎也。四曰名色。從託胎後。生諸根形也。五曰六入。於胎中而成六根也。六曰觸。出胎後六根對六塵也。七曰受。謂領納世間好惡等事。此五支。乃現在所受之果也。八曰愛。謂貪染五欲等事也。九曰取。謂於諸境生取著心也。十曰有。謂作有漏之因。能招未來之果。此三支。乃現在所作之因也。十一曰生。謂受未來五蘊之身也。十二曰老死。謂未來之身既老而死。此二支。乃來世當受之果也。此十二因緣。該三世因果。展轉因依。互為緣起。無有休息。)</span>順流轉<span class='note-inline'>(眾生順之。為流轉門。)</span>逆還滅<span class='note-inline'>(緣覺逆之。為還滅門。)</span>當處空。無分別<span class='note-inline'>(菩薩見其本性空寂。無流轉還滅之可得。故心經云。無無明。亦無無明盡。乃至無老死。亦無老死盡。)</span></p>
</div>
<div class='div-other'><a id='mulu122' />
<p class='h2'>○六度</p><p>布施度<span class='note-inline'>(梵語檀那波羅密。此云布施到彼岸。言布施度者。省文也。有三種施。一財施。二無畏施。三法施。行施者。治慳貪也。)</span>持戒度<span class='note-inline'>(梵語尸羅波羅密。此云持戒到彼岸。戒有三聚。一攝律儀戒。二攝善法戒。三饒益眾生戒。持戒者。治雜染也。)</span>忍辱度<span class='note-inline'>(梵語羼提波羅密。此云忍辱到彼岸。忍有三種。一耐他怨害忍。二安受眾苦忍。三法思勝解忍。行忍辱者。治嗔恚也。)</span>精進度<span class='note-inline'>(梵語毘梨耶波羅密。此云精進到彼岸。精進有三種。一擐甲精進。二攝善法精進。三饒益有情精進。行精進者。治懈怠也。)</span>禪定度<span class='note-inline'>(梵語禪那波羅密。此云靜慮到彼岸。禪有三種。一世間禪。二出世間禪。三出世間上上禪。修禪定者。治散亂也。)</span>智慧度<span class='note-inline'>(梵語般若波羅密。此云智慧到彼岸。般若有三種。一文字般若。二觀照般若。三實相般若。修般若者。治愚癡也)</span>自他苦。從此度<span class='note-inline'>(既能自度。又能度他。離苦得樂。莫不由此道也。又有說十度者。從第六度開出四度。七曰方便度。八曰願度。九曰力度。十曰智度。或疑智度與般若度。有何分別。答曰。第六根本智。第十差別智。開之則為十。約之仍為六。要以第六為宗本法也。)</span></p>
</div>
<div class='div-other'><a id='mulu123' />
<p class='h2'>○四無量心</p><p>慈與悲<span class='note-inline'>(慈名愛念。即與樂之心。悲名愍傷。即拔苦之心。)</span>喜與捨<span class='note-inline'>(見人離苦得樂。其心悅豫。名之為喜。於所緣眾生。無憎愛心。名之為捨。)</span>四無量<span class='note-inline'>(所緣眾生既無量。能緣之心亦無量)</span>稱聖者<span class='note-inline'>(此即菩薩利益眾生之廣大心也。)</span></p>
</div>
<div class='div-other'><a id='mulu124' />
<p class='h2'>○涅槃四德</p><p>曰常樂<span class='note-inline'>(窮三際而無改。曰常。在眾苦而不干。曰樂。)</span>曰我淨<span class='note-inline'>(處聖凡而莫拘。曰我。歷九相而非染。曰淨。)</span>此四德。涅槃證<span class='note-inline'>(如來所證。故名涅槃四德。)</span></p>
</div>
<div class='div-other'><a id='mulu125' />
<p class='h2'>○十界</p><p>有情界。說六凡<span class='note-inline'>(三惡道。三善道。輪回不息。說名有情世間。)</span>三途苦。須先論<span class='note-inline'>(論平聲。三途。即三惡道。先論者。令人聞而生畏。速求出離也。)</span>曰地獄<span class='note-inline'>(八大地獄。皆受火燒。亦名八熱。次則八寒地獄。又有小地獄。其數眾多。皆是五逆十惡謗法眾生所生。○問曰。今時既以大地為圓球。此等地獄。當在何處。答曰。八寒地獄。應在兩極。彼處半年為晝。半年為夜。堅冰成山。高崖深谷。人不能至。地獄眾生。在彼受苦。至日出時。橫繞地平而轉。漸轉漸高。至二十餘度。冰山因融化而移動。有時相觸。則成合山地獄。至於八熱及無間等獄。應在地球之內。蓋地球裏面。有堅固石殼。殼內大火充滿。火中有流質。如烊銅。如沸鐵。即是受苦眾生灌口炙身之物也。此汁隨火山溢出。變而為鐵石。黑色光亮。統地球而論。火山不下數百處。歷歷可驗也。)</span>曰餓鬼<span class='note-inline'>(種類甚多。略說有三十六。廣說無量。皆是慳貪眾生所生。)</span>曰畜生<span class='note-inline'>(此道種類極多。經中說有三十四億差別。約而言之。不出飛禽走獸鱗介昆蟲等類。以眾生雜業感果而生其中。)</span>苦無比<span class='note-inline'>(地獄極苦。餓鬼次之。畜生又次之。皆非言語所能形容也。)</span>曰天道<span class='note-inline'>(欲界六天。自下向上說。四王天。忉利天。夜摩天。兜率天。化樂天。他化天。色界四禪。初禪三天。梵眾天。梵輔天。大梵天。二禪三天。少光天。無量光天。光音天。三禪三天。少淨天。無量淨天。徧淨天。四禪九天。福生天。福愛天。廣果天。無想天。無煩天。無熱天。善見天。善現天。色究竟天。無色界四天。空無邊處。識無邊處。無所有處。非非想處。三界共二十八天。欲界諸天放逸過度。天王示以未來世苦。聞者竦然。色界依禪定住。報盡亦受輪轉。無想是外道天。力盡決定墮落。唯無煩以上。名五不還天。修聖道者之所寄托。至於無色四天。或成鈍阿羅漢。或窮空不歸。迷漏無聞。轉入輪回而不自覺。)</span>曰人道<span class='note-inline'>(人有八苦。生時苦。老時苦。病時苦。死時苦。怨憎會苦。愛別離苦。求不得苦。五陰熾盛苦。若能知此八苦。早求出離。則念佛往生之心。萬牛莫挽矣。)</span>曰脩羅<span class='note-inline'>(梵語阿脩羅。此云非天。福力等天。而無天德。為多嗔慢故。又有稱五道而不列脩羅者。以脩羅攝於四趣也。楞嚴經云。從卵而生。鬼趣所攝。從胎而出。人趣所攝。因變化有。天趣所攝。因溼氣有。畜生趣攝。)</span>樂事少<span class='note-inline'>(諸天防退。人多憂惱。脩羅多瞋。道眼觀之。何者而可樂耶。)</span>曰聲聞<span class='note-inline'>(入道次第。從五停心。四念處。以至四加行。而證四果。初果。須陀洹。二果。斯陀含。三果。阿那含。四果。阿羅漢。名無學位。聲聞之極果也。)</span>曰緣覺<span class='note-inline'>(亦名辟支佛。觀十二因緣而證道果。居聲聞之上。出有佛世。名為緣覺。出無佛世。名為獨覺。)</span>取滅度。為獨樂<span class='note-inline'>(斷見思惑盡。證有餘無餘涅槃。出三界分段生死。居方便有餘土。)</span>曰菩薩<span class='note-inline'>(凡夫發四宏願。精勤向道。直至十信位。名凡夫菩薩。漸教行人。從十住以去。直至等覺位。名菩薩菩薩。圓頓行人。從十住初心。便成正覺。自此以去。位位圓修。三十二應。隨機示現。名佛菩薩。)</span>曰如來<span class='note-inline'>(亦名婆伽梵。極果之稱。共有十號。如來。應供。正徧知。明行足。善逝。世間解。無上士。調御丈夫。天人師。佛。世尊。)</span>撫眾生。如嬰孩<span class='note-inline'>(諸佛菩薩。等觀眾生。猶如一子。常以大悲水。饒益眾生。願一切眾生。同成正覺)</span>此四聖<span class='note-inline'>(聲聞緣覺。菩薩。如來。)</span>并六凡<span class='note-inline'>(天。人。阿脩羅。地獄。鬼。畜生。)</span>為十界。一性含<span class='note-inline'>(十種法界。不出真如自性)</span>。</p>
</div>
<div class='div-other'><a id='mulu126' />
<p class='h2'>○器世間</p><p>既論身<span class='note-inline'>(上文說十界正報。)</span>須論土<span class='note-inline'>(下文說依報。經中言土者。即所住之世界也。)</span>土為依<span class='note-inline'>(土為所依。)</span>身為主<span class='note-inline'>(身為能依)</span>四大洲<span class='note-inline'>(東弗于逮。此云勝身。南閻浮提。此云勝金。亦名南<span class='corr'>贍</span>部洲。西瞿耶尼。此云牛貨。北鬱單越。此云勝處。亦名北俱盧洲)</span>共鐵圍<span class='note-inline'>(四大部洲。在須彌山四面。大鹹水海中。外有鐵圍山圍之。)</span>七金山<span class='note-inline'>(一雙持山。二持軸山。三擔木山。四善見山。五馬耳山。六象鼻山。七持地山。)</span>繞須彌<span class='note-inline'>(七重金山。七重香水海。圍繞須彌山。須彌山高八萬四千由旬。四王天居山腰。忉利天居山頂。)</span>為大地<span class='note-inline'>(一須彌山。四大部洲。大海。鐵圍。共成大地。)</span>風力持<span class='note-inline'>(大地之外。皆是虛空。無所依傍。為風力所持。而得安住。)</span>水火金。不相離<span class='note-inline'>(水輪。火輪。金輪。互相依持。成此地輪。)</span>水輪含。十方界<span class='note-inline'>(楞嚴經云。寶明生潤。火光上蒸。故有水輪含十方界。)</span>性流動。如何載<span class='note-inline'>(既云含十方界。則八方上下無不徧矣。水是流質。豈不散入空中。何能常附於地。)</span>業力持。得自在<span class='note-inline'>(乃眾生業力所持。水能含裹十方。不至散漫無歸也。)</span>風金摩。火現彩<span class='note-inline'>(經云。風金相摩。故有火光。為變化性。此相摩而生之電氣。徧於寰宇。激則現出火光。近北極處。有時見半圓光彩。照耀空中。名北方曉。最為奇觀。變化性者。以電氣最能變化物質故也。此非上蒸之火。蓋上蒸之火在地內。有時地裂而出。則為火山。聲震天地。燼灰漫空而下。熱汁奮迅而流。埋沒城市。斃人無算。古時發現者。火燄至今不息。近時又有幾處發現矣)</span>菴摩果。比閻浮<span class='note-inline'>(經云。阿那律見閻浮提。如觀掌中菴摩羅果。)</span>果體圓。圓如毬。彼上下。與四週。人與物。如何留<span class='note-inline'>(地圓如毬。則上下四週。人物如何安住。今時環遊地球之人。向東而去。則從西歸。向西而去。則從東歸。是地形果為圓球矣。始知羅漢天眼。早已見之。佛偶然一說。令後人知種種形狀。皆隨眾生意樂所聞。如來未嘗指為定相也。)</span>楞嚴經。祕密說。善會通。不可執<span class='note-inline'>(楞嚴經文。隱含地球之意。當知佛語。皆是活句。若執此非彼。則自生窒礙矣。○或問今時地球之說。與釋典迥異。何也。答曰。世界形狀。皆是眾生同業妄見。猶如幻化。無有定實。佛出世時。隨眾生機感而為說法。印度婆羅門教。先行於世。所說地形。是日月繞須彌山環照四大部洲之境界。佛若改變其說。則是以世界為實有矣。世界如果實有。當現華藏時。此濁惡世界。置於何所。若同處。則相礙。若異處。則相形。蓋華藏現時。娑婆即隱。業道眾生。仍見娑婆而不見華藏。法身大士。普見華藏而復見娑婆。互相涉入。無雜無障。可知依正二報。如幻如化。了無質礙也。邇來地球之說。世人信以為實。遂疑佛經所說為非。而不知楞嚴經中。早已隱而言之。經文深密善巧。後人若會其意。自能行住坐臥。如處虛空。不作質礙想。并不作虛空想矣。○問。須彌山如何理會。答曰。君不聞芥子納須彌。須彌納芥子之言乎。須彌既能納於芥子之內。須彌不小。芥子不大。而法身菩薩親見須彌入芥子中。會得此意。則須彌山王顯於大海。正是妙明心中所現影像。忉利四王諸天。何一而非性色真空性空真色之所發現。執為實有者。墮凡夫見。執為實無者。墮外道見。離此二見。心境脫然。)</span>日與月。繞虛空<span class='note-inline'>(肇論云。日月麗天而不周。雖運行不息。而未嘗動也。)</span>不墮落。誰之功<span class='note-inline'>(楚辭天問之意也。)</span>有過去<span class='note-inline'>(過去如夢。了無朕迹。)</span>有現在<span class='note-inline'>(現在如電。剎那不停。)</span>有未來<span class='note-inline'>(未來如雲。歘爾而起。)</span>三世改<span class='note-inline'>(妄念遷流。故有去來之相。真心絕待。本無今古之殊。華嚴經云。一念普觀無量劫。無去無來亦無住。如是了知三世事。超諸方便成十力。金剛經云。過去心不可得。現在心不可得。未來心不可得。會此意者。方不被三世轉。而能轉三世矣。又華嚴經中說十世。賢首十世章中廣明。)</span>南與北。西與東<span class='note-inline'>(四正)</span>并四維<span class='note-inline'>(東南。西南。東北。西北。謂之四隅。)</span>上下通<span class='note-inline'>(四正。四隅。為八方。加上下。通為十方。)</span>觀十方。人在中<span class='note-inline'>(中無定所。即以自所立處為中。普觀十方。不出一心所攝。可謂坐微塵裏。轉大法輪矣。)</span>人居地<span class='note-inline'>(據近時所測。地為圓球。人居地面。足對地心。頭皆向外。故經中有仰世界。覆世界。側世界之說。又測得地球。每日自轉一周。每年繞日行一大周。而成四季之寒暑也。經云。佛坐道場。地神作證。言我此地是金剛臍。餘方悉轉。此地不動。云云。可為地球轉動之證。)</span>地居空<span class='note-inline'>(地乃空中一彈丸耳。人在其上。眇乎小哉。)</span>數此地。至大千<span class='note-inline'>(世人所居之地。為一世界。數此大地至一千。名為小千世界。又數小千至一千。名為中千世界。又數中千至一千。名為大千世界。共有十萬萬大地。通為一佛剎。皆是釋迦佛攝化之境也。)</span>凡聖居。各有緣<span class='note-inline'>(六凡以罪福因緣而居此土。四聖以慈悲因緣而居此土。○或問經中所說。他方世界無量無數。凡夫未得天眼。亦能略窺影像乎。答曰。近時天文家所測者。可以比量而知。其說以日為宗。有多數行星。繞日而轉。地球其一也。自體無光。仗日光以為明照。即以此繞日之多數地球。作為一小千世界。空中之恆星。與日相同。每一恆星。有多數地球繞之。即是中千世界。推而至於大千世界。莫不皆然。凡地上之人目所能見者。通為娑婆大千世界。西人謂之一星林。用最大天文鏡窺之。空中有無數星林。即是無數大千世界。又有鏡中但見白迹。不能察知星點者。西人謂之星氣。更有極大天文鏡所不能見者。尤不可思議。經中所謂十方微塵數大千世界。可於凡夫眼中略見端倪矣。)</span>同居土<span class='note-inline'>(具云凡聖同居土。即上文所說娑婆世界是也。)</span>方便土<span class='note-inline'>(具云方便有餘土。佛力所現。為二乘休息之處。亦名化城。)</span>實報土<span class='note-inline'>(具云實報莊嚴土。報身佛所居。三賢十聖菩薩方能見之。)</span>寂光土<span class='note-inline'>(具云常寂光土。法身佛所居。菩薩隨分見於法身。漸次證入。)</span>分四土。自台教<span class='note-inline'>(各宗判教不同。分土亦異。此四土。天台教所說也。)</span>前二麤<span class='note-inline'>(同居土。方便土。)</span>後二妙<span class='note-inline'>(實報土。寂光土。)</span>法性土<span class='note-inline'>(即理土也。為法身所依。謂此身土體無差別。俱非色相所攝。)</span>淨化土<span class='note-inline'>(攝受一類清淨眾生。)</span>染化土<span class='note-inline'>(攝受一類雜染眾生。)</span>分三土。賢首教。如是說。從本源<span class='note-inline'>(法性土也。)</span>生枝節<span class='note-inline'>(淨化染化二土也。)</span>娑婆界<span class='note-inline'>(染化土。)</span>極樂界<span class='note-inline'>(淨化土。)</span>華藏界<span class='note-inline'>(華藏莊嚴世界海。乃毘盧遮那佛所攝實報無障礙土也。華藏界內。有十不可說佛剎微塵數香水海。一一海中。有一世界種。一一世界種中。有二十重世界。一一重中。有無量世界於中安住。中央世界種第十三重。極樂娑婆均在其內。)</span>及餘界<span class='note-inline'>(例十方世界海無極無盡也。)</span>界非界<span class='note-inline'>(依真諦說。界即非界。)</span>非界界<span class='note-inline'>(依俗諦說。非界而界。)</span>重重涉各無礙<span class='note-inline'>(入不思議解脫法門。則重重涉入。圓融無盡。皆無障礙矣。)</span></p>
</div>
<div class='div-other'><a id='mulu127' />
<p class='h2'>○勸學</p><p>學佛者。首在信<span class='note-inline'>(信為道原功德母。長養一切諸善根。)</span>信而解<span class='note-inline'>(若非正解信則不真。)</span>解而行<span class='note-inline'>(解路既通。非行莫階。)</span>由解行。至於證<span class='note-inline'>(解行雙圓。可臻實證。)</span>識次第<span class='note-inline'>(信解行證。四門次第。出起信論。賢首宗之。釋華嚴經。此古今不易之法也。後人不達。師心自用。不求正解。而起邪行。強制妄念。以為真修。縱能得定。轉世便失。)</span>辨邪正<span class='note-inline'>(非但佛法之外。易入邪途。即學佛者。不閱經論。不遇明師。往往走入邪途。而不自覺。慎之慎之。)</span>宗說通<span class='note-inline'>(靈光獨耀。迥脫根塵。名為宗通。深入教海。辭辯縱橫。名為說通。)</span>理事融<span class='note-inline'>(凡夫執事而昧理。二乘見理。而忘事。若知全理成事。全事即理。則得入於圓融法界。)</span>破我執。第一功<span class='note-inline'>(障道之深。無過我執。金剛經中四相。以我為首。我相若破。四相全消。起信論顯示正義之後。即說對治邪執。邪執謂何。即人我執。法我執也。二執若除。二空頓顯。是為入道之要門。)</span>四句離<span class='note-inline'>(凡舉一對。便成四句。且就有無言之。若云有。是增益謗。若云無。是損減謗。若云亦有亦無。是相違謗。若云非有非無。是戲論謗。既俱有過。故須遠離。他如一異斷常等。例此應知。)</span>百非遣<span class='note-inline'>(上文四句中。每句演有。無。亦有亦無。非有非無。四句。便成十六句。十六句中。有過去現在未來三世。共成四十八句。每句分已起未起。便成九十六句。帶根本四句。即成百句。皆無實義。故云非也。由破我執之功。則四句百非纖毫不起矣。)</span>妄念消。真性顯<span class='note-inline'>(真性為妄念所障。隱而不現。妄念若消。真性自然顯露。此為修行之極則也。○上來十六句。皆就凡位解釋。若通凡聖須分二門。先就次第門。依起信論說。信。即十信位。解。即十解位。亦名十住位。行。即十行位。并十回向位。證。即十地位。歷位進修。須經三阿僧祇劫。方證佛果。次就圓頓門。依起信論說。若離於念。名為得入。古德云。一念相應一念佛。念念相應念念佛。經云。不歷階位。而自崇最。名之為道。若欲知二門同異之旨。須閱大宗地玄文本論。)</span></p>
</div>
<div class='div-other'><a id='mulu128' />
<p class='h2'>○敘述古德</p><p>古之人。行履篤<span class='note-inline'>(處世純厚。)</span>言不誑<span class='note-inline'>(出言誠實。)</span>心不曲<span class='note-inline'>(居心正直。)</span>守清素。如慧開<span class='note-inline'>(梁時吳郡人。以講經名世。住揚都彭城寺。)</span>竭盡施。不積財<span class='note-inline'>(豫章太守謝譓。請師講經。厚加䞋遺。晉安太守劉業。知師屢空。施錢一萬。師散給貧窮。頃刻都盡。)</span>自潔者。如道林<span class='note-inline'>(同州人。居太白山。屢詔不出。臨終。天樂鳴空。異香盈室。)</span>入深山。遠女人<span class='note-inline'>(師匿跡幽巖。路絕攀躋。終身不見女人。以成其清潔之志也。)</span>尊師者。如道安。服苦役。心自甘<span class='note-inline'>(魏常山人。十二歲出家。性敏形陋。師輕視之。使服苦役。曾無怨容。讀經萬言。一日而畢。背誦無差。後遇神僧佛圖澄。深入堂奧。佛法由此大行。)</span>孝親者。如道丕。為養母。自忍飢<span class='note-inline'>(後周道丕。唐宗室也。七歲出家。年十九。長安亂作。負母入華山。值歲大饑。丕自辟穀。乞食供母。)</span>父捐軀。為報國。丕苦求。骨躍出<span class='note-inline'>(其父從征。歿於戰地。遵母命往收遺骸。至則白骨徧野。無從辨識。丕竭誠祝之。注想不移。有骷髏從骨聚中躍出。奉之歸葬。其精誠所感如此。)</span>高尚者。如道恆。避榮命。入山深<span class='note-inline'>(道恆。藍田人。年二十出家。秦主姚興。欲奪其志。[田/廾]之高位。雖令羅什道[((素-糸)*刀)/石]二大德勸諭。亦不肯從。避入深山。以終老焉。)</span>感應者。如道生。石點頭。聽講經<span class='note-inline'>(姓魏。鉅鹿人。為羅什門下四聖之一。時涅槃經來文未全。師獨唱一闡提人亦有佛性。眾僧以其違經而擯之。師至吳郡虎丘山。聚石為徒。為之講經。至闡提有佛性處。師曰。如我所說。契佛心否。羣石皆點頭。後居廬山。於講經時。踞師子座而逝。)</span>求通經。如靈辨。骨肉穿。妙義顯<span class='note-inline'>(後魏沙門靈辨。博通三藏。惟於華嚴不能明徹。乃入清涼山。求文殊開示。戴經行道。肉盡骨穿。忽聞空中有聲。教以研究經文。遂豁然大悟。造論一百卷。演義釋文。窮微洞奧。)</span>冲舉者。尼淨檢。凌霄去。身冉冉<span class='note-inline'>(晉淨檢。本姓仲。彭城人。聞法信樂。先受十戒。同志二十四人。共立竹林寺。後受具戒。晉土有比丘尼。自檢始。檢蓄徒養眾。清雅有則。說法教化。如風靡草。至年七十。忽聞殊香芬馥。并見赤氣。有一女人。手把五色花。自空而下。檢見欣然。與眾話別。騰空而上。所行之路。有似虹蜺。直屬於天。)</span>神解者。李通玄。華嚴論。千古傳<span class='note-inline'>(李長者通玄。唐宗室子也。學無常師。迹不可測。嘗遊五臺。逢異僧。授以華嚴大旨。長者將著論釋經。遇一虎。導至神福山下。就土龕居焉。長者夕吐白光。以代鐙炬。有二女子。執侍供饌。著論畢。女子遂去。不復見。年九十六。端坐示寂。白光從頂而出。上徹於天。後人稱為方山長者。)</span>機捷者。靈照女。老龐公。徒延佇<span class='note-inline'>(唐靈照。襄陽人。龐蘊居士之女也。隨父母市鬻竹器以自活。其父將入滅。謂靈照曰。視日早晚。及午以報。靈照遽報曰。日已午矣。而有蝕也。其父避席臨窗。靈照即據榻趺坐而逝。其父笑曰。吾女機捷矣。乃拾薪燔之。展期七日而化。)</span>舉十德<span class='note-inline'>(歷舉古德十人。七比丘。一比丘尼。一居士。一女人。四眾備矣。)</span>勵初學<span class='note-inline'>(以古德高風。策勵後進。)</span>依此修。成正覺<span class='note-inline'>(若能效法先德。一意勤修。雖根有利鈍。證有遲速。畢竟能成無上菩提。)</span></p>
</div>
<div class='div-other'><a id='mulu129' />
<p class='h2'>○餘韻</p><p>三字偈<span class='note-inline'>(釋典中偈頌。有四字五字七字成句者。三字六字偶一見之。今以三字成句。四句為偈。凡一百八十三偈。)</span>隨分說<span class='note-inline'>(就初學所應知者。約略言之。)</span>如風過。萬籟歇<span class='note-inline'>(上來眾多句義。如風起時。萬籟齊發。至此將完。如風過時。萬籟都息。此語出莊子齊物論。)</span>非有言<span class='note-inline'>(真空觀)</span>非無言<span class='note-inline'>(妙有觀)</span>會此意。是真詮<span class='note-inline'>(空有圓融。入中道第一義諦。)</span></p>
</div><p style="margin-left:1em"><span class='note-inline'>(石埭胡惠時施龍銀四十八圓刊板願誦此課本者發菩提心生極樂國見佛了生死如佛度一切光緒三十二年夏四月金陵刻經處識)</span></p>
</div>
</div><!-- end of div[@id='body'] -->
</body></html>