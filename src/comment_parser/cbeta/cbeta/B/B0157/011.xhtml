<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu151' />
<div class='div-other'><a id='mulu152' /><div><img src='../images/B28p0542_01.gif' alt='B28p0542_01.gif' /></div>

<p class='juan'>孟子發隱</p><p class="byline">清石埭楊文會仁山註</p><p style="margin-left:1em">孟子全書宗旨。曰仁義。曰性善。立意甚佳。但見道未徹。其所言性。專認後天。而未達先天。以赤子之心為至善。殊不知赤子正在無明窟宅之中。其長大時。一切妄念。皆從種子識內發出。所說仁義。亦以情量限之。謂與利為反對之事。以致遊說諸王。皆不能入。若說仁義為利國之大端。而說利國當以仁義為首務。則諸王中或有信而樂從者矣。</p>

<div class='div-orig'><p>孟子見梁惠王。王曰。叟。不遠千里而來。亦將有以利吾國乎。孟子對曰。王何必曰利。亦有仁義而已矣。王曰何以利吾國。大夫曰何以利吾家。士庶人曰何以利吾身。上下交征利。而國危矣。萬乘之國弒其君者。必千乘之家。千乘之國弒其君者。必百乘之家。萬取千焉。千取百焉。不為不多矣。苟為後義而先利。不奪不饜。未有仁而遺其親者也。未有義而後其君者也。王亦曰仁義而已矣。何必曰利。</p>
</div>
<div class='div-commentary'><p style="margin-left:1em">利者。害之反也。王曰何以利吾國。是公利。非私利也。孟子曰。上下交征利。則專指聚<span class='corr'>斂</span>矣。與梁王問意不合。故非真能破。告子下篇。宋牼欲罷兵。將言其不利。孟子以去仁義懷利斥之。可見孟子以利與仁義決非並行。亦不合孔子之道。觀子適衛一章。先言富而後言教。又足食足兵民信之矣亦以富強與信交相為用。至必不得已之時。方去兵去食而留信。未有專言信。而概廢兵與食也。</p>
</div>
<div class='div-orig'><p>燕人畔。王曰。吾甚慙於孟子。陳賈曰。王無患焉。王自以為與周公孰仁且智。王曰。惡。是何言也。曰。周公使管叔監殷。管叔以殷畔。知而使之。是不仁也。不知而使之。是不智也。仁智。周公未之盡也。而況於王乎。賈請見而解之。見孟子問曰。周公何人也。曰。古聖人也。曰。使管叔監殷。管叔以殷畔也。有諸。曰。然。曰。周公知其將畔而使之與。曰。不知也。然則聖人且有過與。曰。周公弟也。管叔兄也。周公之過。不亦宜乎。</p>
</div>
<div class='div-commentary'><p style="margin-left:1em">以弟兄二字。為周公文過。實不足以折人心。蓋周公以剛健正直之心。行大公無我之事。豈有私情縈懷。而行賞罸於其間乎。</p>
</div>
<div class='div-orig'><p>孟子曰道在爾而求諸遠。事在易而求諸難。人人親其親。長其長。而天下平。</p>
</div>
<div class='div-commentary'><p style="margin-left:1em">上下千古。縱橫萬里。欲得人人親其親。長其長。豈可得哉。然則天下無太平之日乎。曰。非也。致亂之根。在於妄想。破妄顯真。天下太平矣。</p>
</div>
<div class='div-orig'><p>子產聽鄭國之政。以其乘輿。濟人於溱洧。孟子曰。惠而不知為政。歲。十一月徒杠成。十二月輿梁成。民未病涉也。君子平其政。行辟人可也。焉得人人而濟之。故為政者。每人而悅之。日亦不足矣。</p>
</div>
<div class='div-commentary'><p style="margin-left:1em">子產見人徒涉。即以乘輿濟之。乃偶爾之事耳。孟子好責人。於此可見。</p>
</div>
<div class='div-orig'><p>孟子曰。大人者。不失其赤子之心者也。</p>
</div>
<div class='div-commentary'><p style="margin-left:1em">從無明妄想受生而成赤子。孟子不知。直以此為純全之德。故所談性善。蓋不能透徹本原也。</p>
</div>
<div class='div-orig'><p>徐子曰。仲尼亟稱於水曰。水哉水哉。何取於水也。孟子曰。原泉混混。不舍晝夜。盈科而後進。放乎四海。有本者如是。是之取爾。苟為無本。七八月之間雨集。溝澮皆盈。其涸也。可立而待也。故聲聞過情。君子恥之。</p>
</div>
<div class='div-commentary'><p style="margin-left:1em">仲尼之歎水。勿論其有本無本也。觀其重歎。乃歎其性德耳。水性常清。雖泥混之使濁。而清性不改。水性常靜。雖風鼓之使動。而靜性不改。恰似人之本性。是以仲尼亟稱之也。</p>
</div>
<div class='div-orig'><p>孟子曰。君子所以異於人者。以其存心也。君子以仁存心。以禮存心。仁者愛人。有禮者敬人。愛人者人恆愛之。敬人者人恆敬之。有人於此。其待我以橫逆。則君子必自反也。我必不仁也。必無禮也。此物奚宜至哉。其自反而仁矣。自反而有禮矣。其橫逆由是也。君子必自反也。我必不忠。自反而忠矣。其橫逆由是也。君子曰。此亦妄人也已矣。如此。則與禽獸奚擇哉。於禽獸又何難焉。</p>
</div>
<div class='div-commentary'><p style="margin-left:1em">菩薩見此等人。益加憐愍。孟子乃以輕慢之心視之。去聖道遠矣。</p>
</div>
<div class='div-orig'><p>萬章曰。父母使舜完廩。捐階。瞽瞍焚廩。使浚井。出從而揜之。象曰。謨葢都君。咸我績。牛羊父母。倉廩父母。干戈朕。琴朕。弤朕。二嫂使治朕棲。象往入舜宮。舜在牀琴。象曰。鬱陶思君爾。忸怩。舜曰。惟茲臣庶。汝其于予治。不識舜不知象之將殺己與。曰。奚而不知也。象憂亦憂。象喜亦喜。曰。然則舜偽喜者與。曰。否。昔者有饋生魚於鄭子產。子產使校人畜之池。校人烹之。反命曰。始舍之。圉圉焉。少則洋洋焉。攸然而逝。子產曰。得其所哉。得其所哉。校人出。曰。孰謂子產智。予既烹而食之。曰。得其所哉。得其所哉。故君子可欺以其方。難罔以非其道。彼以愛兄之道來。故誠信而喜之。奚偽焉。</p>
</div>
<div class='div-commentary'><p style="margin-left:1em">大聖應現。非凡所測。完廩浚井。皆以神通得出。瞽瞍與象。均是大權菩薩。成全舜之盛德。孟子所解。全無交涉。</p>
</div>
<div class='div-orig'><p>萬章問曰。象日以殺舜為事。立為天子。則放之。何也。孟子曰。封之也。或曰放焉。萬章曰。舜流共工于幽州。放驩兜于崇山。殺三苗于三危。殛鯀于羽山。四罪而天下咸服。誅不仁也。象至不仁封之有庳。有庳之人奚罪焉。仁人固如是乎。在他人則誅之。在弟則封之。曰。仁人之於弟也。不藏怒焉。不㝛怨焉。親愛之而已矣。親之欲其貴也。愛之欲其富也。封之有庳。富貴之也。身為天子。弟為匹夫。可謂親愛之乎。</p>
</div>
<div class='div-commentary'><p style="margin-left:1em">以世俗之情。而觀古聖。想帝舜在天之靈。當發一笑也。</p>
</div>
<div class='div-orig'><p>敢問或曰。放者何謂也。曰。象不得有為於其國。天子使吏治其國。而納其貢稅焉。故謂之放。豈得暴彼民哉。雖然。欲常常而見之。故源源而來。不及貢。以政接于有庳。此之謂也。</p>
</div>
<div class='div-commentary'><p style="margin-left:1em">象若怙惡不悛。天子尚不畏。何有於吏。</p>
</div>
<div class='div-orig'><p>萬章曰。堯以天下與舜有諸。孟子曰。否。天子不能以天下與人。然則舜有天下也。孰與之。曰。天與之。天與之者。諄諄然命之乎。曰。否。天不言。以行與事示之而已矣。曰。以行與事示之者如之何。曰。天子能薦人於天。不能使天與之天下。諸侯能薦人於天子。不能使天子與之諸侯。大夫能薦人於諸侯。不能使諸侯與之大夫。故曰天不言。以行與事示之而已矣。</p>
</div>
<div class='div-commentary'><p style="margin-left:1em">上天之載。無聲無臭。此善於言天者也。孟子言天。跡涉有為。是高於天下一等耳。西教盛行。當以孟子為證據也。</p>
</div>
<div class='div-orig'><p>萬章問曰。人有言。至於禹而德衰。不傳於賢。而傳於子。有諸。孟子曰。否。不然也。天與賢則與賢。天與子則與子。昔者舜薦禹於天。十有七年。舜崩。三年之喪畢。禹避舜之子於陽城。天子之民從之。若堯崩之後。不從堯之子而從舜也。禹薦益於天。七年禹崩。三年之喪畢。益避禹之子於箕山之陰。朝覲訟獄者。不之益而之啟。曰。吾君之子也。謳歌者。不謳歌益。而謳歌啟。曰。吾君之子也。</p>
</div>
<div class='div-commentary'><p style="margin-left:1em">與賢與子。皆天主之。後世與暴與虐。亦天主之。天既能主。何不盡棄暴虐而與聖賢。則永遠太平。不見亂世矣。</p>
</div>
<div class='div-orig'><p>丹朱之不肖。舜之子亦不肖。舜之相堯禹之相舜也。歷年多。施澤於民久。啟賢能敬承繼禹之道。益之相禹也。歷年少。施澤於民未久。舜禹益相去久遠。其子之賢不肖。皆天也。非人之所能為也。莫之為而為者。天也。莫之致而至者。命也。</p>
</div>
<div class='div-commentary'><p style="margin-left:1em">以子之賢不肖均歸於天。不解天何薄於此而厚於彼耶。</p>
</div>
<div class='div-orig'><p>告子曰。性。猶<span class='corr'>杞</span>柳也。義。猶桮棬也。以人性為仁義。猶以<span class='corr'>杞</span>柳為桮棬。孟子曰。子能順<span class='corr'>杞</span>柳之性。而以為桮棬乎。將戕賊<span class='corr'>杞</span>柳。而後以為桮棬也。如將戕賊<span class='corr'>杞</span>柳而以為桮棬。則亦將戕賊人以為仁義與。率天下之人而禍仁義者。必子之言夫。</p>
</div>
<div class='div-commentary'><p style="margin-left:1em">告子不知自性本空。故以<span class='corr'>杞</span>柳為喻。孟子以戕賊破之。僅破其妄計。而未顯其本原也。</p>
</div>
<div class='div-orig'><p>告子曰。性。猶湍水也。決諸東方則東流。決諸西方則西流。人性之無分於善不善也。猶水之無分於東西也。孟子曰。水。信無分於東西。無分於。上下乎。人性之善也。猶水之就下也。人無有不善。水無有不下。今夫水。搏而躍之。可使過顙。激而行之。可使在山。是豈水之性哉其勢則然也。人之可使為不善。其性亦猶是也。</p>
</div>
<div class='div-commentary'><p style="margin-left:1em">告子又認隨物流轉者為性。是知有妄緣。而不知有真常也。孟子立性善為宗。就先天說則可。而孟子專指後天說。故非真能立。亦非真能破。且以搏躍激行喻人之為不善。試問普天下蒼生。不搏不激。其能人人嚮善乎。</p>
</div>
<div class='div-orig'><p>告子曰。生之謂性。孟子曰。生之謂性也。猶白之謂白與。曰。然。白羽之白也。猶白雪之白。白雪之白。猶白玉之白與。曰。然。然則犬之性猶牛之性。牛之性猶人之性與。</p>
</div>
<div class='div-commentary'><p style="margin-left:1em">性本無生。而以生謂性。孟子即就生字上判犬牛與人性有差別。是以隨業受生之識為性。豈知六道智愚。雖判若天淵。而本原之性未嘗異也。</p>
</div>
<div class='div-orig'><p>告子曰。食色。性也。仁。內也。非外也。義。外也。非內也。孟子曰。何以謂仁內義外也。曰。彼長而我長之。非有長於我也。猶彼白而我白之。從其白於外也。故謂之外也。曰。白馬之白也。無以異於白人之白也。不識長馬之長也。無以異於長人之長與。且謂長者義乎。長之者義乎。曰。吾弟則愛之。秦人之弟則不愛也。是以我為悅者也。故謂之內。長楚人之長。亦長吾之長。是以長為悅者也。故謂之外也。曰。耆秦人之炙。無以異於耆吾炙。夫物則亦有然者也。然則耆炙亦有外與。</p>
</div>
<div class='div-commentary'><p style="margin-left:1em">食色牽引妄識。認作自性。故有仁內義外之執。孟子所辯。根於內心。是為得之。</p>
<p style="margin-left:1em">告子初以<span class='corr'>杞</span>柳喻性。是不知性空也。次以湍水喻性。是不知性本無動也。三以生謂性。是不知性本無生也。四以食色為性。是不知逐物者為妄情非本性也。孟子答。初章以戕賊對破。恰合正理。其第二章。告子只認隨物流轉者為性。是知有妄緣。而不知有真常也。孟子亦祇知後天性。不知先天性。故此章答詞。皆不合真理。夫以搏躍激行喻人之為不善。試使聚天下蒼生。不搏不激。其能嚮善者。有幾人乎。第三章。孟子舉犬牛與人。以顯差別。是以隨業現行之識為性。而不知六道受生。雖判若天淵。而本原之性未嘗異也。第四章。告子以仁義分內外。是大錯誤。孟子皆以非外辯之。似頗為有理。</p>
</div>
<div class='div-orig'><p>公都子問曰。鈞是人也。或為大人。或為小人。何也。孟子曰。從其大體為大人從其小體為小人。曰。鈞是人也。或從其大體。或從其小體。何也。曰。耳目之官不思。而蔽於物。物交物。則引之而已矣。心之官則思。思則得之。不思則不得也。此天之所與我者。先立乎其大者。則其小者不能奪也。此為大人而已矣。</p>
</div>
<div class='div-commentary'><p style="margin-left:1em">莊子云。夫徇耳目內通而外於心思。鬼神將來舍。而況於人乎等語。正與此章相反。凡人因耳目而蔽於物。心蔽之也。見色聞聲。剎那已過。心緣色聲謝落影子。方造惡業。孟子不知。強分大小。直以能思之心。為大人之體。未明心體無思之妙也。</p>
</div>
<div class='div-orig'><p>孟子曰。有天爵者。有人爵者。仁義忠信。樂善不倦。此天爵也。公卿大夫。此人爵也。古之人修其天爵。而人爵從之。今之人修其天爵。以要人爵。既得人爵。而棄其天爵。則惑之甚者也。終亦必亡而已矣。</p>
</div>
<div class='div-commentary'><p style="margin-left:1em">須知有要人爵之心。則修時已非真天爵。否則豈肯棄之耶。</p>
</div>
<div class='div-orig'><p>孟子曰。五穀者。種之美者也。苟為不熟。不如荑稗。夫仁亦在乎熟之而已矣。</p>
</div>
<div class='div-commentary'><p style="margin-left:1em">此喻不洽。蓋為仁無論熟不熟。總勝他道。不知孟子心中以何為仁耶。</p>
</div>
<div class='div-orig'><p>孟子曰。人之所不學而能者。其良能也。所不慮而知者。其良知也。孩提之童。無不知愛其親也。及其長也。無不知敬其兄也。親親。仁也。敬長。義也。無他。達之天下也。</p>
</div>
<div class='div-commentary'><p style="margin-left:1em">良知良能之語。陸王之徒。翕然從風。然孟子此言。實未見自性之用。觀下文童愛親長敬兄二語。申明此理。可見孟子專論後天性未嘗知有先天性也。</p>
</div><p style="margin-left:1em"><span class='note-inline'>(謹案論語孟子二書　先生欲加闡發各章均於原書加以標識未遑屬槁間有批於原書上幅者實其少分茲為最錄如上蓋皆未竟之稿也編者識)</span></p>
</div>
</div><!-- end of div[@id='body'] -->
</body></html>