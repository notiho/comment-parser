<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu302' />
<div class='div-other'><a id='mulu303' />
<p class='h2'>等不等觀雜錄卷五目錄</p>
<ul class="no-marker">
<li>謝客啟</li>

<li>南洋勸業會開設佛經流通所啟</li>

<li>報告同人書</li>

<li>與釋幻人書一</li>

<li>與釋幻人書二<span class="note-inline">(附來書)</span></li>

<li>與釋惟靜書一</li>

<li>與釋惟靜書二</li>

<li>與釋遐山書</li>

<li>與釋式海書</li>

<li>與釋自真智圓國瑛書</li>

<li>與周玉山<span class="note-inline">(馥)</span>書一</li>

<li>與周玉山<span class="note-inline">(馥)</span>書二<span class="note-inline">(附來書)</span></li>

<li>與周玉山<span class="note-inline">(馥)</span>書三</li>

<li>與馮華甫<span class="note-inline">(啟文)</span>書<span class="note-inline">(附來書)</span></li>

<li>與陳仲培<span class="note-inline">(□□)</span>書<span class="note-inline">(附來書)</span></li>

<li>與陶榘林<span class="note-inline">(森甲)</span>書</li>

<li>與陳南陔<span class="note-inline">(采蘭)</span>書</li>

<li>與李小芸<span class="note-inline">(國治)</span>書一</li>

<li>與李小芸<span class="note-inline">(國治)</span>書二</li>

<li>與馮夢華<span class="note-inline">(煦)</span>書</li>

<li>與沈雪峰<span class="note-inline">(豐瑞)</span>書<span class="note-inline">(附來書)</span></li>

<li>與劉次饒<span class="note-inline">(紹寬)</span>書</li>
</ul>
<p class='juan'>等不等觀雜錄卷五</p><p class="byline">清石埭楊文會仁山著</p>
<div class='div-other'><a id='mulu304' />
<p class='h3'>謝客啟</p><p>鄙人性喜山林。不貪榮利。自二十七先君子棄世。家貧母老。無以為生。從事於宦途者三十年。內而吳楚。外而英法。公務之暇。遊心釋典。幸得一隙之明。遂以家事委諸兒輩。今年已七旬。精力衰頹。敬告新舊知交。權作謝客之計。及此桑榆晚景。藉以校訂深經。刊之印之。嘉惠後學。庶不負四十年來一片婆心耳。所有遠方來函。概不作答。伏乞鑒原。</p>
</div>
<div class='div-other'><a id='mulu305' />
<p class='h3'>南洋勸業會開設佛經流通所啟</p><p>性理之學。莫妙於佛經。佛經起自印度。迨東漢時。流傳華夏。至今一千八百餘載。沙門釋子。代有偉人。宰官居士。精通其義者。不可勝數。近時印度佛教衰微。三藏教典。求而可得者獨中國與日本耳。茲逢南洋勸業會開從來未有之奇觀。各省仕商雲集。特將金陵維揚常州姑蘇杭州等處新刊釋典。擇其要者。裒集一處。以應遠方蒞會諸君購閱。是則區區微忱。所蘄於向道之士也。</p>
</div>
<div class='div-other'><a id='mulu306' />
<p class='h3'>報告同人書</p><p>鄙人四十年來。屏絕世事。專力於刻經流通。竊以弘法利生為願。今垂老。尚有心願中未了之事。一俟病體稍瘥。當併日以進。用將大概。敬讅我同會諸君。</p>

<ul class="no-marker">
<li><span class="corr"/>編輯大藏續藏提要　經典浩繁。讀者苦難抉擇。今仿四庫提要之例。分類編定。以便初學。</li>

<li><span class="corr"/>類別日本續藏刻本為大藏集要　日本現刻之續藏。搜求甚富。但其中須加區別。以歸純一。今擬分為三類。一必刊行者。一可刊行者。一不刊行者。甄定去留。使讀者不至迷於所向。先刻成大藏集要約三千卷。以便學者隨時購閱。餘俟陸續刻成全藏。</li>
</ul><p style="margin-left:2em">以上二書。體例略定。尚未著手編訂。期以數年。當可蕆事。以外尚有未竟之稿數種。亟須足成之。</p>

<ul class="no-marker">
<li><span class="corr"/>釋摩訶衍論集註</li>

<li><span class="corr"/>瑜伽師地論</li>
</ul><p style="margin-left:2em">右二書稿已過半。但搜葺諸家註說。及點句會文。頗費心力。儻天假之年。當有觀成之日也。</p>

<ul class="no-marker">
<li><span class="corr"/>等不等觀雜錄　雜錄約有百餘頁。原稿均散亂無序。略加編定。便可成書。</li>

<li><span class="corr"/>鄙人志願。亟望金陵刻經處刻成全藏。務使校對刷印。均極精審。庶不至貽誤學者。至他處所刻未精之本。聽其自行流通。本處概不與之合併成書。<span class="note-inline">(謹案大藏集要一名輯要。見序例。至所云瑜伽師地論。釋摩訶衍論集註。稿已過半者。蓋腹稿也。以先生晚年手顫。艱於握管又無筆受之人。二書遂不傳於世。至可惜已。編者識)</span></li>
</ul></div>
<div class='div-other'><a id='mulu307' />
<p class='h3'>與釋幻人書一</p><p style="margin-left:1em">幻人法師出法華經性理會解併或問見示。書而歸之。</p>
<p>捧讀大著。於古今註釋之外。別出手眼。誠為希有。但其中不無可商之處。略為大雅陳之。經中有法說。有喻說。有託事表法。弘經大士。不可破事相。但須即事顯理。或問篇中。六種震動。寶塔高廣。劫日長短等論。均拂事相而談性理。似於教義有違。夫地動之文。處處有之。師言天翻地覆之勢。人何能堪。是專就凡境而言也。楞嚴經中。魔宮隳裂。惟魔有神通。方能見之。凡人不見也。維摩經內。持他方世界。置於此土。彼界菩薩知之。凡夫不知也。以此類推。大地六種震動。亦唯得通人。乃能知見。世俗凡人。不知不覺也。寶塔高廣更無容疑。於一毛端。現寶王剎。維摩室內。容無量座。芥納須彌等文。均是大小相入之理。至於六十小劫。謂如食頃。亦是延促自由之法。華嚴毘目瞿沙仙人。執善財手。經微塵數劫。亦此義也。大凡諸佛菩薩境界。不可以凡情難信。即拂事談理。若並無其事。而結集者。憑空鋪敘。以為表法。豈非如邱長春之作西遊記乎。且神通亦非虛言。人天二乘菩薩如來。皆有等差。如禪宗所謂神通併妙用。運水及搬柴。乃指當人性德而言。頭頭顯露。法法全彰。在天而天。在人而人。不向人道外別說神通也。其實天道神通。遠勝於人。推而至於妙覺果海。迥非世俗所能思議矣。受持法華經者。即父母所生清淨六根。遂有六通之用。圓十信位。已能如此。若至初住。便能六根互用。性理會解引恭禪師聞風刺葉聲有省。東坡筆談悟互用之理。是謂六即中之理即。此經所說六根清淨。已到相似之極。將入分證位矣。豈恭師東坡見地所能比擬也哉。現前山河大地。盡屬假有。無非唯心所現。時劫遷流。生於行陰。是不相應法。若時量方量不破。欲其超脫輪迴。恐難之又難矣。所以三藏教典。皆非凡夫意言境界。法華所謂深固幽遠。無人能到者。此也。忝承垂問。敢獻蒭蕘。不足當方家一笑。</p>
</div>
<div class='div-other'><a id='mulu308' />
<p class='h3'>與釋幻人書二<span class='note-inline'>(附來書)</span></p><p style="margin-left:1em">衲比年來之代諸長老座。弘揚教典。自愧不勝。但依常規。消文釋義。有事談事。有相說相外。始談性理。蓋欲三根普利。共證性天。未嘗拂事相而談也。至或問篇。特為執事相以詰難者辯耳。若但答以佛菩薩神通境界。非凡人所知等語。誠恐不足取信於人。又何能弘揚大教乎。故開方便門。示真實相。使迂拘之輩。知如來大教。有喻說。托事說。不可執喻昧理。取事為實。認黃葉以為真金。捨醇醪而餔糟粕。庶幾佛種不致斷絕。如意寶珠。窮子自得。大教之弘揚。又豈外於是哉。衲於來教。深得一番領悟。敬為達者陳之。來教云。經中有法說。有喻說。有托事說。善哉言乎。來教又云。六種震動。寶塔高廣。劫日長短。以及一毛端現寶王剎。維摩室容無量座。芥納須彌等文。均是大小相入之理。六十小劫。謂如食頃。亦是延促自由之法者。此即喻說托事之說歟。經云。普佛世界六種震動。下文即敘爾時會中。四眾八部。人非人。及諸小王。轉輪聖王。是諸大眾。得未曾有。歡喜合掌。一心觀佛。此事相也。佛性人所同具。眾生身心。即佛世界。一會大眾。即普佛世界。大眾見佛入定雨華。有所觀感。歡喜合掌。一心觀佛。非六根震動而何。<span class='note-inline'>(會義亦表六根)</span>豈可拂經中之事相。而談註家之事相乎。蓋無主見者。是非不辨。故隨人轉。如來所謂真可憐愍者。又經云於此經卷。敬視如佛。種種供養華香瓔珞末香塗香燒香繒葢幢旛衣服伎樂。乃至合掌恭敬。下文又云。若經所在之處。皆應起七寶塔。極令高廣嚴飾。不須復安舍利。所以者何。此中已有如來全身。此塔應以一切華香瓔珞繒葢幢旛伎樂歌頌供養。此經中事也。上文以種種物供經。下文以種種物供塔無異。足見經即塔矣。又般若經云。經典所在之處。即為是塔。比法華經尤屬顯然。依經之事。表經中之法。有違教義否乎。又經云。六十小劫。身心不動。聽佛說法。謂如食頃。上文六十小劫。下文身心不動。身心不動。則六用寂然。六識亦不行。劫波。此云時分。時。識也。依此事相。表經之法。再者。謂如二字。是相似語。執作實解。有違教義否乎。至維摩丈室。容無量座。於一毫端。現寶王剎。芥納須彌等文。是喻心量之廣大。能收能放也。其可大可小。唯心量能之。物量大小有定。不能也。若謂佛菩薩境界。非凡情所測。按維摩丈室毘耶離城。五印度境。一航可通。五印度之天地。與此土之天地無異。豈可指他方佛土言之。佛菩薩境界亦是性土之談。華嚴華藏世界。及香水海。蓋表如來藏性海耳。楞嚴云。如來國土淨穢有無。皆是我心變化所現。世尊。我了如是唯心識故。識性流出無量如來。如是非器界明矣。一毫端現寶王剎。與楞嚴經如來妙覺明心徧十方界。含育如來十方國土。清淨寶嚴妙覺王剎。是同是別。芥納須彌。歸宗曾答李翔。載在語錄。今人不足信。古人有足徵。非釋家如是。儒家亦有此。中庸云。始言一理。中散為萬事。末復合為一理。放之則彌六合。卷之則退藏於密。藏於密。芥子也彌六合。納須彌也。此理性理也。誠如來教云。一毛端現寶王剎。芥納須彌等文。均是大小相入之理。六十小劫。謂如食頃。亦是延促自由之法。此理此法。與經書之理法。遙遙相對。妙哉妙哉。此等文字。舍理法而作實解。何異世人看西遊記。見孫悟空神通廣大。拔一毛。口中嚼碎噴出。喝聲變。即變無量孫悟空。耳中定海神針取出。叫大大大。即盌來麤細。此等文字。通人觀之。尚明所喻。何如來大教。竟如是觀耶。古人謂依經講句。三世佛冤。此冤竟不可解耶。豈不令人痛哭流涕哉。誠如來教所云。阿難結集。如邱長春作西遊記矣。來教又云。寶塔高廣。更無容疑。是對無信根者說。如良醫治病。看證下藥。斷不以板方殺人。菩薩化人。亦復如是。著相者為說非相。著非相者為說實相。可謂妙於權矣。夫如來教典。故貴乎信。無信不入。故又不可不疑。無疑不悟。故大疑大悟。小疑小悟。不疑不悟。言從疑後翻成悟也。況信之一字。有邪正之不同耶。來教又云。神通亦非虛言。人天二乘菩薩如來。皆有等差。如禪宗所謂神通併妙用。運水及搬柴。乃指當人性德而言。頭頭顯露。法法全彰。在天而天。在人而人。不向人道外別說神通也。善哉善哉。如是龐老之運水搬柴是。婆子之拈盞傾茶是。擴而充之。動作云為。無一不是當人性德神通矣。來教所云。頭頭顯露。法法全彰。豈不善哉神通有等差者。由智慧有大小。故佛之智慧大。神通故大。菩薩智慧神通不及佛。二乘不及菩薩。天人不及二乘。然佛之神通。又不在是。法華云。導師作是念。此輩甚可愍。如何欲退還而失大珍寶。尋思時方便。當設神通力。化作大城郭。由是觀之諸佛神通力。方便力也。所謂佛菩薩境界。凡人不知者。此也。著於事相。焉能見性。<span class='note-inline'>(如經云。時諸四眾。計著於法。)</span>阿難所集。契經也。<span class='note-inline'>(不可作傳記史書觀)</span>契合於道也道即性也。性即理也。見性始證道。證道必見性。古人云。離心談法。無有是處。故楞嚴會上。詰責多聞。謂阿難憶持十方如來十二部經。清淨妙理。如恆河沙。祇益戲論。法華經。長者密遣二人。共窮子除糞。皆所以明三藏教乘。乃如來方便順眾生性而說。不可執也。般若經云。如筏喻者。法尚應捨。何況非法。此中實而權。權而實。三根普濟。共證菩提。是佛菩薩境界。非沙門婆羅門若天魔梵及餘世間所及。來教云。三藏教典。皆非凡夫意言境界法華所謂深固幽遠無人能到者是矣。以上種種。性理會解。已詳言之。今因來教有得重而申之。是一番提起一番新也。</p>
<p>捧讀尊示。不憚詳細開導。真可謂老婆心切矣。然鄙人有不能已於言者。謹復約略陳之。尊示有事談事。有相說相外。始談性理。鄙見事相即是性理。事相說透。性理全顯。是尊意分理事為二途。鄙意融理事為一致。尊意以大地山河目前萬物為實有。鄙意以大地山河。目前萬物。唯識所現。了無實體。不過同業妄見。別業妄見耳。若證實相。轉變自由。一一無非真如妙諦。有何相而不破有何性而不顯耶。不然。雖高談性理。只是第六識上所緣之影。了無實用。欲其橫截生死。不可得矣。大小相入。長短相攝。超情離見之事。最微妙者也。胸藏萬卷。聽法忘倦。尋常意中之事。至淺近者也。尊意以經文所顯微妙之法。為黃葉為糟粕。以後人所談淺近之理。為真金為醇醪。安得謂之不斷佛種乎。尊示所引經云。若經所在之處皆應起七寶塔。極令高廣嚴飾。不須復安舍利云云。此文顯然以經與塔及舍利為三事。何曾說塔即是經耶。起塔之事。三世諸佛法中之常軌。所以供養生身舍利。經典是法身舍利。亦應起塔供養。非是後人無知妄作也。金剛經云。經典所在之處。即為是塔。令人尊崇經典。如尊崇塔也。若塔即是經。經即是塔。則言塔不必言經。言經不必言塔。何須兩相比儗也哉。大凡同是一物而有二名者。必不將二名互相比論。何以故。原是一物故也。凡有二名。可以互相比論者。必非同體。何以故。定是二物故也。又尊示時識也三字。未知出何典。鄙意但知識是心法。時是不相應行法。若時劫不能融通自在。依然被十二時轉。何能轉得十二時耶。尊示可大可小。唯心量能之。物量大小有定不能也。此真所謂心外有法矣。大而天地日月。小而纖芥微塵。無一不是唯心變現。儻離心之外。實有山河大地。則盡法界眾生。永無出生死之日。何以故。依報不能轉變。正報豈能自由耶。聲聞證無學果。眾僧不信。必令現十八變。若不能現。即須擯逐。因其犯大妄語也。此佛滅度後。初五百歲之通例耳。十八變中。地水火風空皆能互用。菩薩入初住時。旋乾轉坤。又何足怪。至於維摩丈室。在印度境。人人得而知之。豈菩薩神變。能現於他方世界。而不能現於此土耶。即如現前金陵城內大街小巷。屋宅荒野。無一微塵許地。不具十界依正。互攝互入。重重無盡。豈得將此處定作穢土看耶。當日法華會上如來種種神變。惟菩薩大阿羅漢。及根熟眾生。方能見之。見相即知法。即悟解。即證入。爾時靈鷲山中牧童樵子。僅見老比丘趺坐說法。有許多比丘居士圍繞靜聽而已。即諸天散華。亦不能見。豈能見無量諸佛菩薩同時雲集耶。大師所引中庸云始言一理云云。此非中庸之語。程子之語也。大師於佛經不重註疏。至於儒書推尊宋人何也。程子就世間理事而言則可。而以此語作出世心法會。引證芥納須彌等文。則大不可。蓋心無形相。云何放卷。若以緣大境為放。緣細境為卷者。六識攀緣心也。其退藏於密者。宋儒所謂心要在腔子裏。楞嚴七處徵心。第一執尚未破。焉能見真性。夫真實見性者。隨機普應而無所在。雖無所在。而隨機普應。所以二祖覓心了不可得。即蒙初祖印可。後人點胸自許者。皆是執心在內也。周易所云洗心退藏於密。意在境智俱泯。與此有別。歸宗之語。祇就李翱能領會處應機答之。若作芥納須彌鐵板註腳。則活句翻成死句矣。尊示屢提見性二字。見性是因中初步。又提開方便門。示真實相。此是果位妙用。經云。唯佛與佛。乃能究盡諸法實相。等覺菩薩。尚非其分。而謂參禪見性者能之乎。若云因該果海果徹因源。直須善財龍女之儔。頓證圓住。乃能如是。參禪見性者。何能企及。尊示引楞嚴經內佛斥阿難之語。蓋為多聞不修者。便呵多聞。為無聞盲修者。便呵無聞。應病與藥。豈有定法。除糞喻者。乃令二乘斷見思惑。非令其除三藏聖教也。見思若盡。即證無學果。便行三百由旬到化城矣。且就聲聞論之。在華嚴會如聾啞。在阿含會斷惑證真。在方等會大受呵斥。在般若會轉教菩薩。在法華會授記作佛。如來教化。皆有次第。由淺而深。禪宗一門。直指人心見性成佛。雖云教外別傳。實是般若法門。觀五祖六祖之語。則可見矣。所以禪宗祇須直下見性。不論成佛不成佛。法華會上諸大弟子授記成佛。皆須歷久遠劫。惟一龍女當下成佛。此經之義。不得以禪門見性概之。蓋禪人見性。大有淺深。晚唐以後。利根漸少。雖云見性。如暗室中鑽鑿小孔。得一隙之明。若比之太虛空曠。日月星辰旋轉其中。風雲雷雨變化其際。不可同日而語矣。明雖是同。而大小有異。以此等語言。證法華深義。何啻初生嬰孩比於成人乎。摩訶迦葉為禪宗第一祖。阿難為第二祖。法華授記成佛。均在久遠劫後。則其他可知矣。十二祖馬鳴。是八地菩薩。十四祖龍樹。是初地菩薩。可見禪宗證入深深性海。仍須歷位而修。始臻妙覺極果。不宜儱侗和會。尊示又引楞嚴云。如來國土淨穢有無。皆是我心變化所現云云。大師判云。如是非器界明矣。此語聚九州鐵。鑄成一大錯。經文既言淨穢有無。則穢者有者。非器界而何。大師意謂器界必非自心所變。不但不知如來藏性。併不知阿賴耶識見相二分矣。密嚴深密等經。瑜伽唯識等論。皆詮此義。此義不明則一切經論。窒礙難通。不得不別尋義路以解釋之。然法華經深固幽遠。五千比丘尚須退席。機未熟也。移置天人寄於他土。不堪受此大法也。今欲令下愚凡夫亦能見信。專就淺近而說。縱能啟凡愚之信。仍非法華深義。儻法華經義淺近如此天乘尚未能達。何論二乘。何論大乘。更何論一佛乘耶。總而言之。經中寶塔出現諸佛雲集。地涌菩薩等事。當日在佛前聽法之人。曾見此相否。若實未見有此相。則此經非靈山會上之經。乃阿難筆底之經矣。阿難既蒙授記。又證無學。更紹祖位。如欲立言傳世化度後人。祇須直截痛快。暢會性理。又何必無中生有。憑空結撰。令後人無從摸索耶。尊示又云。依經講句。三世佛冤云云。更有離經一字。即同魔說。須是不觸不背。方免斯過。若只認上句而忘下句。豈但痛哭流涕。直是千佛出世救他不得也。鄙人不避忌諱。作此逆耳之言。非欲爭勝於筆端。實為報恩於佛祖。此段公案。須俟彌勒下生時證明。</p>
</div>
<div class='div-other'><a id='mulu309' />
<p class='h3'>與釋惟靜書一</p><p>前年沈雪峰歸自西蜀。備述晤談形狀。不勝悠然神往。頃者袁司馬到寧。得接手函。展讀之餘。如親道範。欣慰莫名。蜀吳一江相接。而水遠山長。二十年來不獲一晤。世途睽隔。有如是耶。且喜法緣相接。刻款頻頒。謂非真淨界中。心心相印乎。會自別後。始而奔走於湘鄂兩省。既而馳驅於英法兩國。雖俗務叢身。而弘法之心。未嘗稍懈。近年閉戶窮經。於釋迦如來一代時教。稍知原委。始信孔顏心法。不隔[糸*系]毫。柱下漆園。同是大權示現。自覺家居與庵居無異。甘作世外閒人。不復問世態炎涼矣。</p>
</div>
<div class='div-other'><a id='mulu310' />
<p class='h3'>與釋惟靜書二</p><p>頃接手函。欣悉精神矍鑠振興教育。為西蜀開普通之門。實法運興衰之一大關鍵也。江南學務。莫先於揚州天寧寺。而阻之者甚多。甚至同室操戈。鬬諍堅固。甚可歎也。拙作課本。承尊處刻印流行。欣喜之至。聞日本亦有人重刻矣。承賜圓覺大疏。拜領謝謝。若得刻資。亦擬鐫板。併在日本覓得大鈔。可相繼而刻之。承索出洋日記。雖往返二次。所見所聞。均與他人紀載無異。地在空中。一彈丸耳。老子所云不出戶。知天下。不窺牖見天道。知此理者。可於一毛端現寶王剎。坐微塵裏轉大法輪矣。</p>
</div>
<div class='div-other'><a id='mulu311' />
<p class='h3'>與釋遐山書</p><p>來示以古書所載老子蹤跡。疑真疑妄。請閱天人答宣律師問佛生時代。則脫然無事矣。西人在印度考究佛生時代。多種不同莫衷一是。可見後人記往古之事。不能執為孰是孰非也。嘗見今人述數十年內之事。亦不能得其真。但如煙雲過眼而已。若於此等言句計較真妄。則唯識理不成。金剛經云。一切有為法。如夢幻泡影。如露亦如電。應作如是觀。請深味乎其言也。</p>
</div>
<div class='div-other'><a id='mulu312' />
<p class='h3'>與釋式海書</p><p>慈潤上善示以尊函。得知弘法情殷。慧光西矚。欽佩無量。今春同志諸君。聞知印度佛法有振興之機。彼土人士。欲得中華名德。為之提倡。但兩地語言文字。難以交通。明道者年既長大。學語維艱。年少者經義未通。徒往無益。遂議建立祇桓精舍。為造就人材之基。用三門教授。一者佛法。二者漢文。三者英文。俟英語純熟。方能赴印度學梵文。再以佛法傳入彼土。目前英文漢文教習。已得三位。惟佛學尚無其人。幸法師肯肩斯任。則三學具足矣。但此學塾。與公私學校章程。大不相同。教習各盡義務。不送修金。虛禮浮文。一概不用。來本塾者。人人自知分所應為。無主客之分。平等平等。各盡其心而已。法師惠然肯來。到甯日期。遲早均聽尊便。</p>
</div>
<div class='div-other'><a id='mulu313' />
<p class='h3'>與釋自真智圓國瑛書</p><p>接閱來函。承囑唯識隨疏刊板一事。敝處未能代辦。鄙人經手事件有瑜伽師地論久未完工。此論是相宗之祖。世人患其無疏。頃得東洋覓來之瑜伽論記。係唐僧遁倫所作。約八十萬字。亦擬刻之。更有東洋求得之古本書籍。改定行款。校正訛舛。甚費心力。會獨任其難。其易辦者。則讓他人校刻。是則私衷所竊願也。</p>
</div>
<div class='div-other'><a id='mulu314' />
<p class='h3'>與周玉山<span class='note-inline'>(馥)</span>書一</p><p>比年來時事多艱。知交中引退者有數人閣下其一也。回憶攝山之遊。何等豪健。一轉瞬間。已成六十衰翁。閣下仕而後隱。弟不仕而隱。閣下以隱為隱。弟以不隱為隱。殊途同歸。他日遭逢。定當相視而笑也。台從南遷。不知稅駕何所。或云在清江。或云住泰州。或云暫入白門。即他往矣。令人莫測。其老子之猶龍乎。娛老之方。莫妙於學佛。世間萬事置之度外。神遊極樂之邦。雖南面王。吾不與易也。閣下既辭軒冕。敢以此言奉勸。北方來款。刻在楞嚴正脈。壽經義疏。門論義記。三種之內。茲寄呈兩分。請以一分致裕方伯為荷。又拙作陰符發隱十宗略說各一卷。呈請教正。便中惠我好音。不勝翹盼之至。</p>
</div>
<div class='div-other'><a id='mulu315' />
<p class='h3'>與周玉山<span class='note-inline'>(馥)</span>書二<span class='note-inline'>(附來書)</span></p><p style="margin-left:1em">前請劭甫觀察求賜內典十三經。謹領到。近日有人論亡人作閻羅事。記得佛經中言閻王雖有職事。與鬼無異。略記不清。公博覽羣經。望將經中言及閻羅事鈔示。或將原書封寄。甚感。</p>
<p>前聞解組歸來。遨遊廬阜。望風懷想。我勞如何。頃接手函。欣慰之至。釋氏十三經。由劭甫觀察經手。彼已付價。承問亡人作閻羅事。佛典所載。與世俗勸善書。有同有異。蓋世俗書中。出於道家之言。故有十殿等名。而佛書則無之。佛家言六道。鬼道居其一。由閻摩羅王主之。權力甚為廣大。世俗所傳死後作陰官者。往往有之。不過如陽世大小職官而已。修行人若得此報。是大不幸。乃生前見道不明。於淨土法門。無專修之功。以致被業力所牽。受此陰界之報也。兒孫若為其造福祈生淨土。當於佛法門中作大功德。小則超生天界。大則徑往西方。此義散見於內典。不能專指一處。故無書可寄。</p>
</div>
<div class='div-other'><a id='mulu316' />
<p class='h3'>與周玉山<span class='note-inline'>(馥)</span>書三</p><p>昨蒙垂顧。惜別殷殷。舊雨重逢。未知何日。會以足疾。不能隨侍旌旄。遨遊粵嶠。寸衷耿耿。墨楮難宣。唐詩有云。此心曾共木蘭舟。直到天南潮水頭。可謂先得我心者矣。送上觀楞伽記一部。全椒釋憨山所作。東坡所謂不能句讀者。憨山透徹無滯。可稱傑作。往生論註一冊。梁曇鸞撰。此方闡揚淨土之書。推為巨擘。禪源諸詮一冊。和會宗教。惜全書不傳。僅存其序耳。大小止觀。天台家之要典也。圓覺金剛二經。註釋詳明。維摩詰經。極談妙理。顯密圓通。文約義豐。高僧初集。可見弘道有人。方能流傳至今也。以上十種。計二十冊。治事餘暇。偶一翻閱。贈書之人。宛在心目間也。</p>
</div>
<div class='div-other'><a id='mulu317' />
<p class='h3'>與馮華甫<span class='note-inline'>(啟文)</span>書<span class='note-inline'>(附來書)</span></p><p style="margin-left:1em">接誦惠函。均已領悉。承詢云云。文以行陰不停。念念遷滅。世間極聖。猶落四見。不出心外之法。況乎後賢。因而入佛。默守話頭者。亦有年矣。及至廬山。兼閱教典。每讀無聞比丘短於聞教。師心為足。反遭墜墮。故知教宜廣薰。不致得少為足。然而教有權實半滿開遮之別。故讀教者先須知時。方可區別事理。佛以觀機逗教。隨宜說法。如果儱侗。反被經縛。此觀教之不易也。至於歸趣云云。實無處所可歸。若有處可歸。則亦化城之機。或以無住為住。亦可說得歸趣。然無住之義。深無涯際。若悟華嚴不動佛之義。則亦悟會無住之住矣。故佛說華嚴。終不離菩提樹。而徧會諸天。善財不動步於覺母之前。而徧歷百城。如是會之。即此即彼。豈有去來三世之跡。法性徧虛空。虛空無歸趣。而無我之我。亦無歸趣。無我之我既無歸趣。則真知無住為住之義矣。雖然。此須實證海印三昧。方許受用也。質之高明。未識以為然否。吾翁既得左右逢源之旨。乃蒙分明道出。先德曰。分明一點無餘欠。不待明星已現前。此語正合逢源之旨。如是則一理平等。宜乎法無不通。而密證之功。亦即深入無際耳。文以山河遠隔。阻於執侍。而渴念醍醐。不啻雲霓之望。還祈不捨有緣。時錫金針。以當曼室老人遙伸右手。為一摩頂耳。盼甚禱甚。</p>
<p>頃接惠函。既承詳示道妙。敢以直言答之。大凡學佛法者。入手切須的當。釋迦佛出現世間。應病與藥。初無定法。佛滅度後。諸大弟子結集三藏。是為教內正傳。後來東土天台賢首慈恩諸師所闡揚者是也。摩訶迦葉傳佛心印。是為教外別傳。東土六代祖師及五宗提唱者是也。馬鳴龍樹宗淨土諸經。勸人念佛往生。是為教內別傳。東土遠公曇鸞而後諸師弘揚者是也。今閱居士見處。從禪門參學而入。以無住為住作歸趣。妙則妙矣。其如生死何。君云無住之義。深無涯際。若單就無住二字。即是一切不著。別無深義。經云應無所住而生其心。又云應生無所住心。此中深義。在隨緣不變。不變隨緣之如來藏心也。夫金剛談無住之旨。為二乘發大心者剗其朕迹也。二乘已出生死。回小向大。故施此藥。華嚴經內。善財童子以十信滿心。方得親見文殊。指令南詢。歷參知識。證同佛智。是謂初發心時便成正覺。豈凡位所能企及。君云善財不動步於覺母之前。而徧歷百城。此語不合經意。經文善財於文殊所。辭退南行。向勝樂國。參德雲比丘。直至五十三參之後。文殊遙伸右手。過一百一十城。摩善財頂。文義甚明。無去無來者。真諦理也。去來宛然者。俗諦事也。理事圓融。方入法界。僅從理上會得。解行不能雙圓。直須事上一一透過。始得真實受用。若如近時杜撰禪和。稍得一知半解。便謂超佛越祖。世諦不除而除真諦。俗見不掃而掃法見。將一代時教盡行抹卻。豈知西天二十八祖造論釋經。宗說兼暢。達摩以楞伽印心。六祖無一字一義不合經文。方為傳佛心印也。居士所謂觀教不易者。是未得其旨趣耳。歸趣二字。不可含糊。發聲聞心以初果為入流以無學果為歸趣。是謂化城。發菩薩心以初住為入位。以究竟妙覺為歸趣。是謂寶所。若未至初住。總不能斷生死流。唯有淨土橫超一門。是至捷至妙之法也。不然。雖透末後牢關。稍有業識未淨。亦不免於輪轉耳。一入胞胎。前功盡失。再出頭來。未知何日矣。君云。法性徧虛空。不知虛空亦是妄見。楞嚴經云。空生大覺中。如海一漚發。直得虛空量滅。始有少分相應。據居士見地。不出當處即是一語。大似隔靴搔癢。故作此苦切之言。以為他山之助。弟於此事虛心體究。不敢隨聲附和。以蹈末法惡習。儻不以弟言為河漢。請將大乘起信論讀誦通利。自能透徹真實佛法。不至摩空捉影。虛費時光也。</p>
</div>
<div class='div-other'><a id='mulu318' />
<p class='h3'>與陳仲培<span class='note-inline'>(□□)</span>書<span class='note-inline'>(附來書)</span></p><p style="margin-left:1em">僕一官承乏。久滯中州。屢蒙大府以餉弱兵單。詢及下走。而才庸識淺。無裨時艱。如須彌一螢火耳。負慚廊廟。有志山林。雖迷失本性恆河沙劫。未能自憶受生。幸昔年密承乩示。有前生圓寂天目山之語。僕擬二三年後。片帆東下。直指石頭。見善知識。合掌頂禮。未識德山臨濟。肯棒喝及之否。然此猶俟諸異日。目前有急欲折衷者。特一一呈焉。金剛決疑。憨山大士之所註也。僕始得之而驚驚所解必得真詮也。繼讀之而疑。疑所解多違經訓也。須菩提於楞嚴會上自白於佛者。頓入如來寶明空海。同佛知見。何至金剛一經。佛則重重宣示。須菩提則節節生疑。此等疑團。不但小乘無之。即吾輩窮經。其疑亦不至此。況過去青龍如來耶。願為有學折衷者一。楞嚴呪心。即密語也。僕向不於密呪求解。但有則存之不廢而已。善知識訂訛正偽。尤能上契佛心。一會至五會僕俱成誦。每日敬讀全呪三徧。敬書呪末云。敬誦三徧弟子某某受持。超度幽冥。所謂地獄餓鬼畜生。同時解脫。或告予曰。此住相布施也。住相則呪不靈。然否。願為有學折衷者二。楞嚴之二十五學。圓覺之二十五輪。善知識擇何學。選何輪。為涅槃門。願為有學折衷而訓告者三。</p>
<p>承詢三條。謹當裁答。一者金剛決疑。憨老之作。本於天親。昔無著宗彌勒偈而造論。以十八住釋金剛經。其弟天親。又以二十七疑釋之。法身大士。各抒己見。皆不違經意。須菩提所興疑問。為開導初發意菩薩而入般若法門。所謂影響聲聞。助佛揚化。釋迦會下。如是詢問乃至千萬億佛會下。亦如是詢問。須以本迹兩門。權實二法通之。則一切經典。皆無疑滯矣。二者呪是密語。從古不翻。蓋有深意。惟楞嚴呪。諸佛菩薩護法天神名號居多。每段內有密語數句。以滿漢蒙古西番四體全呪考之便知。虔心持誦。自他俱利。若見諸相非相。則一切有相。當體即空。雖念念度生。實無生可度。雖無生可度。而念念度生。尚何住相之有哉。三者修習法門。以稱機為貴。楞嚴獨選耳根。會則專學勢至。以一切佛法。入念佛一門。即華嚴經融攝無礙之旨也。嘗觀古來參禪之徒。既透末後牢關。而轉世退失者。往往有之。今時禪侶。未開正眼。輒以宗師自命。掃除經教。輕蔑淨土。其不損善根而招惡果者幾希。間嘗討論今古。偏者斥之。弊者救之。棄麤淺而求精深。捨浮泛而取真實。期與如來教法。毫不相違。允為淨土資糧。圓覺二十五輪。以三輪為本。即台家三止三觀之義。念佛法門。圓攝無遺。不假他求也。閣下身膺軒冕。心切林泉。其宿因深厚。已可想見。修道之士。未證無生法忍。輪迴終不能脫惟有淨土橫超一門。是出火宅之捷徑。他日行旌南指暢談衷曲。豈非三生舊好乎。會漂流孽海。年已六旬。從公於江安湘鄂者十餘載。隨使於英法義比者六七年。應得升階辭不受。以中書君老於牖下。除流通法寶外。別無所事也。</p>
</div>
<div class='div-other'><a id='mulu319' />
<p class='h3'>與陶榘林<span class='note-inline'>(森甲)</span>書</p><p>久未晤談。渴想殊深。頃聞攝篆常鎮。欣喜之至。弟所求。者無他。欲得大力主持。開辦釋氏學堂耳。揚州天寧寺已稟准立案。開辦僧學堂。定於二月間開校。鎮江之金山江天寺。常州之東門外天寧寺。均在治下。亦宜開設僧學堂以振興佛教。但各寺住持僧安於守舊。不樂維新。非得大權力以鼓動其機。不能奮發有為也。</p>
</div>
<div class='div-other'><a id='mulu320' />
<p class='h3'>與陳南陔<span class='note-inline'>(采蘭)</span>書</p><p>接奉手函。併學堂示稿。捧讀之餘。莫名欽佩。敝邑處山僻之境。民智未開。經賢父母為之提唱。他日學業有成。得預通才之列。皆蒙大德所造就也。弟衰老無能。不談世務者十餘年矣。自弱冠至今。以釋氏之學治心。以老氏之道處世。與人交接。退讓為先。客冬旅寧同鄉倡議學務。因弟於二十年前。自歐回華曾提此議。故堅約聚談。而素性不與籌款之事。是以書捐一冊。併未寓目。兼之足力漸衰。艱於步履。自新歲以來徧告於人不與聞學界事矣。去歲公牘信函。弟均不願出名。有兩次信寄劭甫兄伸明鄙意。而同鄉諸君仍以賤名列於簡首。實有違於老氏之道也。安徽學會以賤名列於池董之內。亦非弟所知。蒯禮卿李幼山諸君屢促赴會。弟均未往。以固執之心不可奪也。老父台明鑒秋毫。尚希諒其愚衷幸甚。</p>
</div>
<div class='div-other'><a id='mulu321' />
<p class='h3'>與李小芸<span class='note-inline'>(國治)</span>書一</p><p>接讀手函。領悉種種。刻資五十金。業已登收。當付收條。何以未到。聞他處已有刻傳燈錄五燈會元二書者。金陵既無續到之款。即將存資改刻觀楞伽記。誠禪宗之要典也。明春可以出書。此中有陳仲培觀察一百四十金。經末載施資姓氏。或刻法名。或刻別號。請代詢示悉。仲翁原擬刻法華指掌。敝處因指掌不佳。不願流通。現有揚鎮僧俗。集資鋟板矣。近年嘗有就學於敝寓者。九江桂伯華為最猛利。已相依兩載矣。現擬添造房舍。能住二十人。造就佛學導師。為開釋氏學堂計也。僕建立馬鳴宗。以大乘起信論為本。依大宗地玄文本論中五位判教。總括釋迦如來大法。無欠無餘。誠救弊補偏之要道也。漢汴鐵路明歲可通。居士能作金陵之遊乎。娑婆界中千載一時。非宿緣湊合。未易值遇也。</p>
</div>
<div class='div-other'><a id='mulu322' />
<p class='h3'>與李小芸<span class='note-inline'>(國治)</span>書二</p><p>甲辰之歲得手書。併石墨二冊。書中有云。六年俸滿乞退南來。懸想上年當到。乃至今未接光儀。不知稽遲何所。尊齒六十有五。弟年七十有二。安居樂道正其時矣。南方有人發願重新印度佛教。選才教授。敝處獨肩其任。台駕南來。共襄盛舉。是所願也。僧徒課程計三門。一者佛學。二者漢文。三者英文。三門精通。方能赴印度佈教。人數以十名為度。非五萬金不辦。籌款全仗他人分任。此乃釋迦如來遺教中一大事因緣也。往歲尊處寄來三色套板楞嚴全部。業已奉還。茲有同人欲刻此本。如能將原本隨帶南來。俟刻成後送新書幾部。併舊書繳還原主不至遺失。</p>
</div>
<div class='div-other'><a id='mulu323' />
<p class='h3'>與馮夢華<span class='note-inline'>(煦)</span>書</p><p>夏間接讀手書。承允撰金山長老二傳。當即告知該寺退居老宿。不勝欣喜之至。秋闈揭曉。趨令姪壽桐處道賀。得聞尊嫂夫人於九月十四日亥時仙逝。敝內亦於是日酉刻謝世。先後數刻之間。南北如出一轍。敝內久病困憊。不能念佛者已半年矣。十四日午後。忽呼媳女輩扶起。念佛一炷香。略睡片刻。復令人掖坐而逝。全身既冷。頂門猶溫。似有生西景象也。尊夫人去時。有善知識護持。想能不失正念。飄然遐舉矣。正恁麼時。顯示無常苦空無我之法。有志出世者。所當猛省。</p>
</div>
<div class='div-other'><a id='mulu324' />
<p class='h3'>與沈雪峰<span class='note-inline'>(豐瑞)</span>書<span class='note-inline'>(附來書)</span></p><p style="margin-left:1em">弟自別後抵署內子業已去世。鏡花水月。原是虛浮。而廿載夫妻。緜惙時未能一面以助其往生。至今猶耿耿也。孫紹鼎比部為懷遠山長。由程朱而陸王。由陸王而禪宗。北方之學者。未能或之先也。聞亦曾與閣下論道。現與弟尚稱莫逆。日相質問。覺辦道之念油然而生。始知古人近朱近墨之言。信不誣也。今有疑義未能釋然。不遠千里。就高明證之。長女年廿一歲。幼時聽父母講求因果。即戒殺放生。稍長。聞有議婚者。輒涕泣不食。問其志云俟經義稍通。願至金陵投圓音比丘尼祝髮。弟即從其志。回覆者數家。然彼不過麤通文字。大部經典。皆未能讀。僅讀金剛彌陀心經大悲呪四種。尚不能通其義。惟一心持誦佛名而已。去歲母歿。始持長齋。今夏偶患時證。纏緜二十餘日。弟時時囑其念佛觀佛。一心西向。彼自恨修持時淺。恐未能往生至五月卅日辰刻。神氣大變。時而昏迷。弟即呼其名而警醒之。喻以必能往生之理。令其安心念佛。如是者數次至未刻。忽令人扶起。西向而坐。合掌念佛。弟彼時因縣令之母有急病。促往診治。萬不能卻。即囑媳女輩小心護持。如見垂危。切勿哀痛。但念佛助其往生為要。至酉刻歸來業已化去。據媳女云。弟出門兩刻。彼忽開目四顧。云父親何在。眾云出外。彼云。無事不必尋他。不過傳語。請其放心。我頃間已蒙二菩薩引去見佛。業蒙佛授記下品下生。因世諦中有兩次刲股療親之孝。改為下品中生。幸蒙父親時時提撕之力。請其放心。不必記罣也。僕婦孫姓者。亦長齋念佛。見此情形。云小姐是童女修真。得此利益。我輩半途修行。恐趕不上。彼云。念佛只要真心。不在半途不半途也。又囑親屬云。爾等平時念佛不真心。恐不得力。若能真心念佛到此方知受用矣。大家勉之。我去矣。即垂目不語。按之。已氣絕矣。弟歸時。察其囟門額上猶如火熱。聞說神清語朗。來去自如。似已得善果。然有可疑者。因其讀經未能通達。持名不過三四年。遽生安養。恐無如是之易。且經云。一見彌陀。即不退轉。何以見佛受記之後。又得回來勸慰諸人。或另有因緣關係耶。抑臨終時為魔所擾耶。凡情未能測知。大善知識慧眼明察。定能澈其底蘊矣。請明以示我。以堅我輩淨土之願。是所深幸。所註陰符經已發刻否。如有印本。乞賜我一部為盻。</p>
<p>接讀手函備悉種種。令嬡信心純篤。正念往生。甚為希有。阿彌陀經歎為難信之法。毘婆娑論說為易行之道。知此二言。便無疑義觀經說十惡五逆。臨終稱名。尚能往生。況貞潔自處。一心迴向者乎。彼臨終時。感應道交。乃係前陰將謝。心鏡開朗。菩薩接引。如來授記之事。皆於中現。故能回顧家屬。勸進修持。非有去來之相。亦非魔事也。以理論之。下品生者。見佛聞法。無如是之速。然稱性法門。無前無後。一時頓現。雖千百年後之事。亦於頃刻間悉見悉聞。所謂長時作短時。短時作長時。非凡夫意識所能測度也。十萬億佛土。天仙神力。亦不能到。而念佛者與彌陀願力相接。一剎那頃。即生彼土。真淨界中。有何隔閡之有哉。奉贈拙作陰符經發隱。併送孫紹鼎比部一冊。孫君信羅近溪之語。不出明了意識邊事。若能進而求之。將如來一代時教。究徹根源。則知黃老孔顏心法。原無二致。不被後儒淺見所囿也</p>
</div>
<div class='div-other'><a id='mulu325' />
<p class='h3'>與劉次饒<span class='note-inline'>(紹寬)</span>書</p><p>接讀手書。得悉閣下潛心內典有年。文學之士。往往輕淨土而崇性理。鄙人初學佛時。亦有此見。自閱彌陀疏鈔後。始知淨土深妙。從前偏見。消滅無餘。現住娑婆世界。水火土石。皆是眾生染業所感。極樂世界。金銀琉璃。乃從彌陀淨業化成。非如世人有貪愛心也。楞嚴十因六報。就造惡最重者言之。所受之苦。從自心變現。各各差別。非從外來也。遙想閣下但閱經文。未看註疏。故生此種見解。若多閱註疏。自然了達無礙矣。金剛心經二種。註解甚多。須分三類。一曰正解。二曰俗解。三曰邪解。專閱正解一類。俗解邪解萬不可閱。大凡佛經八面玲瓏。其文義之妙。如神龍變化。飛空絕迹。若以世俗之見窺之。徒增迷悶耳。佛經理事圓融。毫無虛妄。久久精研。自能通達。拙作佛教初學課本可閱。附呈僧學堂課程一紙。</p>
</div>
<p class='juan'>等不等觀雜錄卷五</p></div></div>
</div><!-- end of div[@id='body'] -->
</body></html>