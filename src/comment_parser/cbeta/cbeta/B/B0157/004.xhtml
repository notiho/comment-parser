<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu26' />
<p class='juan'>大宗地玄文本論略註卷第三</p><p class="byline">馬鳴菩薩造</p><p class="byline">陳真諦三藏譯</p><p class="byline">清楊文會略註</p>
<div class='div-other'><a id='mulu27' />
<p class='h2'>不可思議不可稱量俱俱微塵本大山王大決擇分第十二</p><p>如是已說無盡無窮塵塵數量道路大決擇分。次當說不可思議不可稱量俱俱微塵本大山王大決擇分。其相云何。偈曰。</p>

<div class="lg regular"><div class='lg-row'>不思議海中　則有三種法　謂三重倍故</div>
<div class='lg-row'>配釋應了知</div>
</div><p>論曰。就不可思議本大山王體性中。則有三種。云何為三。一者法寶數量倍。二者僧寶數量倍。三者佛寶數量倍。是名為三。增幾數量作倍義耶。謂增益億億十方世界之微塵數量三寶海故。如其次第。依道路十增一種倍。應審觀察。<span class='note-inline'>(前分廣說因果。位位有佛出興。此分說三寶數量倍。依道路十。增一種倍。前分之末說萬億。此分說億億。即是十倍也。)</span>如偈不思議海中。則有三種法。謂三重倍故。配釋應了知故。末末三倍。依本家說。<span class='note-inline'>(五十一位為本。增益數量為末。三倍者即前之三種法。倍而又倍。故稱末末也。)</span>應廣通達。<span class='note-inline'>(引經第二十二)</span>心地脩多羅中作如是說。俱塵無上不可思議根本性海分中。具足圓滿億億大方三德大海。以大方分建立大方。乃至廣說故。</p>
</div>
<div class='div-other'><a id='mulu28' />
<p class='h2'>不可思議俱俱微塵一切山王道路大決擇分第十三</p><p>如是已說不可思議不可稱量俱俱微塵本大山王大決擇分。次當說不可思議俱俱微塵一切山王道路大決擇分。其相云何。偈曰。</p>

<div class="lg regular"><div class='lg-row'>微塵道路中　有十方界量　五十一本位</div>
<div class='lg-row'>名與前說等　一五十一中　一一皆各各</div>
<div class='lg-row'>有十方界量　障治三寶海　如一餘亦爾</div>
<div class='lg-row'>配此應了知</div>
</div><p>論曰。就俱俱微塵道路中。則有一十方世界之數量五十一根本位。其名字量與前說等無有差別。如偈微塵道路中。有十方界量。五十一本位。名與前說等故。就一五十一種位中。一一各各有十方世界之數量。煩惱大海。對治大海。僧寶大海。法寶大海。佛寶大海。具足轉故。如偈一五十一中。一一皆各各。有十方界量。障治三寶海故。如說一五十一種位。餘一切位亦復如是。如偈如一餘亦爾。配此應了知故。如是已說現示本體安立門。次當說現示上末轉相門。其相云何。偈曰。</p>

<div class="lg regular"><div class='lg-row'>今此道路佛　出興小無量　法及化大海</div>
<div class='lg-row'>第二轉覺者　出興中無量　法及化大海</div>
<div class='lg-row'>第三轉覺者　出興大無量　法及化大海</div>
<div class='lg-row'>後後諸轉中　如次第無超　漸漸增數量</div>
</div><p>論曰。依一本信出興覺者。總有一十方世界之數量。其中一佛成道已訖。則便出興小無量十方世界之微塵數量無礙自在化身大海。如是數量信心大海。如偈今此道路佛。出興小無量。法及化大海故。依此佛身出興化身。總有小無量十方世界之微塵數量。其中一佛出興已訖。則便出興中無量十方世界之微塵數量無礙自在化身大海。如是數量信地大海。如偈第二轉覺者。出興中無量。法及化大海故。依此化身出興化身。總有中無量十方世界之微塵數量。其中一佛出興已訖。則便出興大無量十方世界之微塵數量無礙自在化身大海。如是數量信地大海。如偈第三轉覺者。出興大無量。法及化大海故。如是如是。隨隨如如。後諸轉中。如次無超。漸漸增數。如偈後後諸轉中。如次第無超。漸漸增數量故。舉此一隅。應廣通達。<span class='note-inline'>(三重無量。皆說信地大海。是則舉一信位。例五十一位也。第一信位。即能出興無量化佛。故名金剛信心。俱是門中。亦依次第無超漸漸增進。雖云漸轉。而信位無有窮盡。與一切位皆無窮盡也。○引經第二十三)</span>本品足地智脩多羅中作如是說。大地微塵譬喻大海履行無住法門。第一轉中。小無量大方微塵之數品。第二轉中。中無量品。第三轉中。大無量品。第四轉中。無邊無量品。第五轉中。無數無量品。第六轉中。無量無量品。第七轉中。不可計量無量品。第八轉中。具足無量品。第九轉中。不可說無量品。第十轉中。不可思議無量品。乃至廣說故。</p>
</div>
<div class='div-other'><a id='mulu29' />
<p class='h2'>一切虛空一切微塵數量高王大決擇分第十四</p><p>如是已說不可思議俱俱微塵一切山王道路大決擇分。次當說一切虛空一切微塵數量高王大決擇分。其相云何。偈曰。</p>

<div class="lg regular"><div class='lg-row'>虛空微塵中　則有十方量　十方塵空量</div>
<div class='lg-row'>五十一本位　一五十一中　一一皆各各</div>
<div class='lg-row'>有如前說量　障治三寶海</div>
</div><p>論曰。就一切虛空一切微塵數量高王分中。則有十方世界之塵量。十方世界之塵量。五十一種根本位。十方世界之塵量。十方虛空之塵量。五十一種根本位。如偈虛空微塵中。則有十方量。十方塵空量。五十一本位故。就一五十一種根本位中。一一各各有十方世界之塵量。十方世界之塵量。十方世界之塵量。十方虛空之塵量。煩惱大海。對治大海。僧寶大海。法寶大海。佛寶大海。具足轉故。如偈一五十一中。一一皆各各。有如前說量。障治三寶海故。如是已說現示本體安立門。次當說現示上末轉相門。其相云何。偈曰。</p>

<div class="lg regular"><div class='lg-row'>此本王覺者　前數倍十重　興化宣說法</div>
<div class='lg-row'>大聰明能了　後後諸轉中　如次第無超</div>
<div class='lg-row'>漸漸增數量　轉勝廣大轉</div>
</div><p>論曰。今此門中為明何義。為欲現示依一本信出興覺者。其中一佛譬喻譬喻之數量增益十重。出興變化。宣說信地。<span class='note-inline'>(既云依一本信。又云宣說信地。可知以初位例後位。與前分同意也。)</span>後後轉中。漸漸增數百千萬億。乃至無量無窮盡故。如偈此本王覺者。前數倍十重。興化宣說法。大聰明能了。後後諸轉中。如次第無超。漸漸增數量。轉勝廣大轉故。<span class='note-inline'>(引經第二十四)</span>地智脩多羅中作如是說。可一總持大周徧王之自體轉相。無量無邊譬喻量說。轉化時中。漸增數量。滿玄數量。乃至廣說故。</p>
<p style="margin-left:2em"><span class='note-inline'>(以上四分。應屬一切諸法俱是位。十一分中說十種因果法門。參差錯落。千變萬化。非通途教義所能該攝。十二分說三寶增益數量。十三分說煩惱對治大海。三寶大海。十四分即就障治三寶轉增數量。皆屬有門。且四分命名。一則曰塵塵數量。二三均云俱俱微塵。四則曰虛空微塵。夫微塵為有形之原始。極而至於觸目皆是。無非微塵所成。故此四分。判屬俱是位也。)</span></p>
</div>
<div class='div-other'><a id='mulu30' />
<p class='h2'>獨地非亂一定一定道路大決擇分第十五<span class='note-inline'>(各住自位。名為獨地。不相淆混。故稱非亂。一定一定者。上一本一有定位也。)</span></p><p>如是已說一切虛空一切微塵數量高王大決擇分。次當說獨地非亂一定一定道路大決擇分。其相云何。偈曰。</p>

<div class="lg regular"><div class='lg-row'>非亂道路中　亦有金剛位　一一位各各</div>
<div class='lg-row'>有本存一故　一百二數成　位依立轉相</div>
<div class='lg-row'>則有五種重　謂上一本一　俱轉及不雜</div>
<div class='lg-row'>圓滿具足位</div>
</div><p>論曰。就獨地非亂一定一定道路分中。亦有五十一種真金剛位。一一位位。皆悉各各有本存一。以此義故。一百二數成立而已。<span class='note-inline'>(位位有上一本一。故成一百二數。)</span>如偈非亂道路中。亦有金剛位。一一位各各。有本存一故。一百二數成故。依如是位。建立轉相。則有五種。云何為五。一者上上一一轉相門。二者本本一一轉相門。三者俱行不離轉相門。四者區區不雜轉相門。五者圓滿具足轉相門。是名為五。如偈依位立轉相。則有五種重。謂上一本一。俱轉及不雜。圓滿具足位故。</p>
<p>第一轉相形相如何。偈曰。</p>

<div class="lg regular"><div class='lg-row'>五十一種位　一各攝五十　一時一處轉</div>
<div class='lg-row'>然不可合一</div>
</div><p>論曰。云何名為上一一門。所謂五十一種位。一一位位。各攝五十。一時處轉。若爾。合集應作一體。各別一轉。不可合一。如偈五十一種位。一各攝五十。一時一處轉。然不可合一故。</p>
<p>如是已說上上一一轉相門。次當說本本一一轉相門其相云何。偈曰。</p>

<div class="lg regular"><div class='lg-row'>五十一本一　一各攝五十　一時一處轉</div>
<div class='lg-row'>然不可合一</div>
</div><p>論曰。云何名為本一一門。所謂五十一種本一。一種本一。各攝五十。一時處轉。若爾。合集應作一體。各別一轉。不可合一。如偈五十一本一。一各攝五十。一時一處轉。然不可合一故。</p>
<p>如是已說本本一一轉相門。次當說俱行不離轉相門。其相云何。偈曰。</p>

<div class="lg regular"><div class='lg-row'>本一及上一　互各攝諸位　俱轉不捨離</div>
<div class='lg-row'>然不可合一</div>
</div><p>論曰。云何名為俱行轉門。所謂本一五十一法。一一各各攝上一五十一法。上一五十一法。亦能攝彼本。俱行俱轉。不相離故。然各別別一時處轉。不可合一。如偈本一及上一。互各攝諸位。俱轉不捨離。然不可合一故。</p>
<p>如是已說俱行不離轉相門。次當說區區不雜轉相門。其相云何。偈曰。</p>

<div class="lg regular"><div class='lg-row'>本上一切位　一一皆各各　安住自家中</div>
<div class='lg-row'>不攝他法故</div>
</div><p>論曰。云何名為區不雜門。所謂所有一切種種本上諸位。一一各各唯安住自家中。亦不移轉。亦不出入。亦不攝他。亦不定常。常恆具足。徧廣大故。如偈本上一切位。一一皆各各。安住自家中。不攝他法故故。<span class='note-inline'>(以上四門。皆說各住自位。不可合一之法。)</span></p>
<p>如是已說區區不雜轉相門。次當說具足圓滿轉相門。其相云何。偈曰。</p>

<div class="lg regular"><div class='lg-row'>前所說四門　一切時處等　無礙自在轉</div>
<div class='lg-row'>名具足圓滿</div>
</div><p>論曰。云何名為具足轉門。所謂如前所說四門。一時轉。一處轉。異時轉。異處轉。一轉離轉。總轉別轉。無礙自在故。如偈前所說四門。一切時處等。無礙自在轉。名具足圓滿故。<span class='note-inline'>(上文既言不可合一。此言具足圓滿。仍不雜亂也。○引經第二十五)</span></p>
<p>摩訶衍大陀羅尼金剛神呪脩多羅中作如是說。一一。<span class='note-inline'>(各住自位。)</span>一切一切。<span class='note-inline'>(位位各攝五十位。)</span>離雜有無。一稱一量。法藏門海中。總有二法。云何為二。一者是總。二者是別。言別者。四種俱輪地故。言總者。四種俱輪自在轉故。乃至廣說故。</p>
</div>
<div class='div-other'><a id='mulu31' />
<p class='h2'>獨地獨天一種廣大無二山王大決擇分第十六<span class='note-inline'>(獨地者自性門也。獨天者本本門也。)</span></p><p>如是已說獨地非亂一定一定道路大決擇分。次當說獨地獨天一種廣大無二山王大決擇分。其相云何。偈曰。</p>

<div class="lg regular"><div class='lg-row'>此山王體中　則有二種門　謂自性本本</div>
<div class='lg-row'>如次應觀察</div>
</div><p>論曰。就此獨地獨天一種廣大無二山王體中。則有二門。云何為二。一者本一自性位地門。二者本一之本位地門。是名為二。如其次第。應審觀察。如偈此山王體中。則有二種門。謂自性本本。如次應觀察故。</p>
<p>自性位地形相如何。偈曰。</p>

<div class="lg regular"><div class='lg-row'>彼本一法中　不待他自然　有五十一位</div>
<div class='lg-row'>是名自性位　如是五十一　一一皆各各</div>
<div class='lg-row'>有五百法門　周徧廣大轉</div>
</div><p>論曰。云何名為自性位地。所謂如前所說五十一種本一法中。一一各各不待他力。自然自性有五十一真金剛位。是故說言自性位地。<span class='note-inline'>(不待他力。自然各有五十一位。即是自性本具。為此分獨地法門。)</span>如偈彼本一法中。不待他自然有五十一位。是名自性位故。如是各各五十一位。一一各各有五百法門之大海。亦周徧轉。亦廣大轉。如偈如是五十一。一一皆各各。有五百法門。周徧廣大轉故。於此位中。亦如前說五種大門。具足具足。圓滿圓滿。應審思擇。</p>
<p>如是已說本一自性位地門。次當說本一之本位地門。其相云何。偈曰。</p>

<div class="lg regular"><div class='lg-row'>五十一本法　亦各有本法　名空空空一</div>
<div class='lg-row'>此中亦有位</div>
</div><p>論曰。本一所依空空空一中。亦有諸位。一一位位。皆悉各各十萬法門。具足圓滿無闕失轉。<span class='note-inline'>(空空空一。為本一所依。即是獨天法門。前門各有五百法門。稱之為地。此門各有十萬法門。故稱為天。)</span>於此位中。亦有前說五種大門。具足具足。圓滿圓滿。應審思擇。<span class='note-inline'>(引經第二十六)</span>品論脩多羅中作如是說。禪定摩訶衍體中。則有三大門。云何為三。一者上地安立廣大海會門。二者宗本有有有一門。三者根本空空空一門。如是三門。皆有諸位。具足圓滿。同轉異轉等。乃至廣說故。<span class='note-inline'>(上地者位位超勝也。宗本者本一自性也。根本者本一之本也。)</span></p>
</div>
<div class='div-other'><a id='mulu32' />
<p class='h2'>獨一無二山王自在道路大決擇分第十七<span class='note-inline'>(從獨地獨天法門所得之果。名為獨一無二山王。)</span></p><p>如是已說獨地獨天一種廣大無二山王大決擇分。次當說獨一無二山王自在道路大決擇分。其相云何。偈曰。</p>

<div class="lg regular"><div class='lg-row'>自在道路中　總有千重轉　謂本上一中</div>
<div class='lg-row'>各各五百故</div>
</div><p>論曰。就此無二山王自在道路分中。總有千重差別轉相。所謂本上中。各各五百故。如偈自在道路中。總有千重轉。謂本上一中。各各五百故故。本轉形相當如何耶。偈曰。</p>

<div class="lg regular"><div class='lg-row'>向本一下轉　一空一有轉　乃至第五百</div>
<div class='lg-row'>餘位亦如是</div>
</div><p>論曰。今此偈中為明何義。為欲現示依本一門。向下下轉。有一金剛。空一金剛。如其次第。一一現前。漸漸轉入。乃至第五百。如是亦復餘諸位中。漸漸轉入。乃至第五百。無有窮盡。無有邊際。無有始終。具足具足。圓滿廣大。常恆轉故。如偈向本一下轉。一空一有轉。乃至第五百。餘位亦如是故。上轉形相例此應知。<span class='note-inline'>(一空一有向下下轉至五百重。向上上轉至五百重。則成千重轉相。○引經第二十七)</span>因明性德脩多羅中作如是說。無二一天。父子法藏。<span class='note-inline'>(本一自性。子也。本一之本。父也。)</span>上上轉去。有其始終。無有窮盡。下下轉入。有其始終。無有窮盡。有始終者。從信等位起。至五百量故。無窮盡者。法藏之海。極廣大故。乃至廣說故。</p>
</div>
<div class='div-other'><a id='mulu33' />
<p class='h2'>摩訶無二山王最勝高頂一地大決擇分第十八</p><p>如是已說獨一無二山王自在道路大決擇分。次當說摩訶無二山王最勝高頂一地大決擇分。其相云何。偈曰。</p>

<div class="lg regular"><div class='lg-row'>本上無窮盡　建立如是名　所餘一切位</div>
<div class='lg-row'>亦如是應知</div>
</div><p>論曰。今此偈中為明何義。為欲現示本本無窮。上上無窮。本上無窮。上本無窮。一一無窮。多多無窮。同同無窮。異異無窮。等等無窮。別別無窮。有窮無窮。無窮無窮。周徧廣大。具足圓滿故。如偈本上無窮盡。建立如是名。所餘一切位。亦如是應知故。<span class='note-inline'>(引經第二十八)</span>摩訶衍海脩多羅中作如是說。禪定摩訶衍海中。一千二百無窮盡品。具足俱轉。乃至廣說故。<span class='note-inline'>(說十二無窮。引經一千二百無窮盡品。以為四分歸宿。金剛經云。發阿耨多羅三藐三菩提心者。於法不說斷滅相。亦此義也。所云有窮無窮者。如東坡言。自其變者而觀之。則天地曾不能以一瞬。自其不變者而觀之。則物與我皆無盡也。苟知此義。則無一法而有窮盡矣。)</span></p>
<p style="margin-left:2em"><span class='note-inline'>(以上四分。覈其文義。應屬一切諸法俱非位。或疑俱非位無可演說。何故四分之中重重闡揚五十一位。極而至於各各五百各各十萬法門。與俱非義云何得通。答曰。第六分云。五位之中各具五位。位位各有根本五十一位。則知俱非位中具餘五位。位位亦有五十一位。依此義判。於理無違。且以獨地獨天命名。中間屢說不可合一之語。既云本一自性。復云本一之本。玄而又玄。故知屬於俱非位也。)</span></p>
</div>
<div class='div-other'><a id='mulu34' />
<p class='h2'>[(王*昍)/(王*屾)][囗@日]陀尸梵迦諾道路大決擇分第十九<span class='note-inline'>([(王*昍)/(王*屾)]丙英切。[囗@日]方膺切。[(王*昍)/(王*屾)]等七字。梵語未翻。)</span></p><p>如是已說摩訶無二山王最勝高頂一地大決擇分。次當說[(王*昍)/(王*屾)][囗@日]陀尸梵迦諾道路大決擇分。其相云何。偈曰。</p>

<div class="lg regular"><div class='lg-row'>[(王*昍)/(王*屾)][囗@日]道路中　七變對修行　以為道路量</div>
<div class='lg-row'>無有餘行相</div>
</div><p>論曰。今此偈中為明何義。為欲現示[(王*昍)/(王*屾)][囗@日]道路中。唯以七變對為其界量。無餘相故。如偈[(王*昍)/(王*屾)][囗@日]道路中。七變對修行。以為道路量。無有餘行相故。云何名為七變修行。形相如何。偈曰。</p>

<div class="lg regular"><div class='lg-row'>七變有三種　功德過患等　五十一位中</div>
<div class='lg-row'>上下七變轉　增長功德品　及諸煩惱海</div>
</div><p>論曰。七變修行總有幾數。有三種故。云何為三。一者功德七變。二者過患七變。三者等量七變。是名為三。如偈七變有三種。功德過患等故。言變相者。五十一種金剛位中。向上上轉。向下下轉。具足七變。增長功德。增長過患。廣大轉故。如偈五十一位中。上下七變轉。增長功德品。及諸煩惱海故。</p>
<p>且過患七變。形相如何耶。偈曰。</p>

<div class="lg regular"><div class='lg-row'>最第一變中　上各增百數　下各增千數</div>
<div class='lg-row'>各障一二德　後六變如次　增倍倍數轉</div>
</div><p>論曰。第一變中。增幾數轉。障幾淨法。謂上轉時中。一一位位各增百數煩惱品類。障一淨法。若下轉時中。一一位位各增千數煩惱品類。障二淨法。如偈最第一變中。上各增百數。下各增千數。各障一二德故。後六變中功德過患。如其次第增倍數故。如偈後六變如次。增倍倍數轉故。</p>
<p>如是已說現示過患七變門。次當說現示功德七變門。其相云何。偈曰。</p>

<div class="lg regular"><div class='lg-row'>最第一變中　上各增一億　下各增二億</div>
<div class='lg-row'>漸漸次第轉　後六變如次　增倍倍數轉</div>
<div class='lg-row'>不壞患數量　為功德變作</div>
</div><p>論曰。第一變中。增幾數轉。謂上轉時中。一一位位各增一億數功德品類漸漸而轉。若下轉時中。一一位位各增二億數功德品類漸漸轉故。如偈最第一變中。上各增一億。下各增二億。漸漸次第轉故。後六變中。如其次第。增倍數故。如偈後六變如次。增倍倍數轉故。如是功德煩惱品類。為斷不斷。<span class='note-inline'>(上問下答)</span>唯變作轉。不動壞故。如偈不壞患數量。為功德變作故。</p>
<p>如是已說現示功德七變門。次當說現示等量七變門。其相云何。偈曰。</p>

<div class="lg regular"><div class='lg-row'>最第一變中　各上增一千　各下增二萬</div>
<div class='lg-row'>等數量漸轉　後六變如次　增倍倍數轉</div>
<div class='lg-row'>無斷障差別　唯對量建立</div>
</div><p>論曰。第一變中。增幾數轉。謂上轉時中。一一位位各增一千如次第轉。若下轉時中。一一位位各增二萬如次第轉。如偈最第一變中。各上增一千。各下增二萬故。其數量品。有增減不。<span class='note-inline'>(上問下答)</span>唯平等量。非差別量。如偈等數量漸轉故。後六變中。如其次第。增倍數轉。謂一倍故。如偈後六變如次。增倍倍數轉故。如是七變。亦無照相。亦無覆相。唯平等量。分分建立。如偈無斷障差別。唯對量建立故。此中次第功德七變以為其終。應審觀察。<span class='note-inline'>(引經第二十九)</span>甚深種子脩多羅中作如是說。明達裏藏中。唯有三變。以七為量。不增不減。譬如七步蛇。七葉樹。法爾道理。初唯染品。中染淨俱。後唯淨品。乃至廣說故。<span class='note-inline'>(三種變相。由染品轉成淨品。七變之後。照相覆相俱無。泯同法性矣。)</span></p>
</div>
<div class='div-other'><a id='mulu35' />
<p class='h2'>[(王*昍)/(王*屾)][囗@日]陀尸梵迦諾本王本地大決擇分第二十</p><p>如是已說[(王*昍)/(王*屾)][囗@日]陀尸梵迦諾道路大決擇分。次當說[(王*昍)/(王*屾)][囗@日]陀尸梵迦諾本王本地大決擇分。其相云何。偈曰。</p>

<div class="lg regular"><div class='lg-row'>此本王體中　有三種百變　名次第如前</div>
<div class='lg-row'>等無有差別</div>
</div><p>論曰。就此本王體中。則有三種百變修行。名及次第如前所說。如偈此本王體中。有三種百變。名次第如前。等無有差別故。如是三變形相如何。偈曰。</p>

<div class="lg regular"><div class='lg-row'>如是三變中　初各如次第　十千百億數</div>
<div class='lg-row'>後九十九變　如次增倍數　漸漸次第轉</div>
</div><p>論曰。就過患百變門中。上及并下第一變中。增十億數次第漸轉。就功德百變門中。上及并下第一變中。增千億數次第漸轉。就等量百變門中。上并及下第一變中。增百億數次第漸轉。如偈如是三變中。初各如次第。十千百億數故。後九十九變中。皆悉各各如其次第增倍數轉。如偈後九十九變。如次增倍數。漸漸次第轉故。<span class='note-inline'>(引經第三十)</span>大海山王地地品類脩多羅中作如是說。如來藏體中。有三流轉品。以百數為量。無超次第漸漸轉去。如是三中。初功德少。其過患多。中數量等。後唯功德。乃至廣說故。<span class='note-inline'>(經中稱為流轉品。順流而趨薩婆若海故。)</span></p>
</div>
<div class='div-other'><a id='mulu36' />
<p class='h2'>[玨/覞]尸梵諾本王道路大決擇分第二十一<span class='note-inline'>([玨/覞]甘火切。[玨/覞]等四字。梵語未翻。)</span></p><p>如是已說[(王*昍)/(王*屾)][囗@日]陀尸梵迦諾本王本地大決擇分。次當說[玨/覞]尸梵諾本王道路大決擇分。其相云何。偈曰。</p>

<div class="lg regular"><div class='lg-row'>本王道路中　有三種千變　名如前說量</div>
<div class='lg-row'>各初變如次　增百千萬億　各後一切變</div>
<div class='lg-row'>如次倍數轉　住心應觀察</div>
</div><p>論曰。就[玨/覞]尸梵諾本王道路分中。則有三種千變修行。其名次第同前所說。如偈本王道路中。有三種千變。名如前說量故。如是三種第一變中。如其次第增百億千億萬億數。上下一量漸漸轉故。如偈各初變如次。增百千萬億故。各後諸變。如其次第增倍數轉。應審思擇。如偈各後一切變。如次倍數轉。住心應觀察故。<span class='note-inline'>(引經第三十一)</span>則脩多羅中作如是說。如來藏佛上下門中。有三種修行數。以千為量。如是三品。以多億轉。出生增長廣大周徧法門海藏。乃至廣說故。</p>
</div>
<div class='div-other'><a id='mulu37' />
<p class='h2'>摩訶[玨/覞]尸梵諾母原主天王大決擇分第二十二</p><p>如是已說[玨/覞]尸梵諾本王道路大決擇分。次當說摩訶[玨/覞]尸梵諾母原主天王大決擇分。其相云何。偈曰。</p>

<div class="lg regular"><div class='lg-row'>摩訶天王中　有三種億變　名次第如前</div>
<div class='lg-row'>各初變如次　一二三十方　世界數量轉</div>
<div class='lg-row'>所餘一切變　如次倍數轉</div>
</div><p>論曰。就摩訶主天王體中。則有三種億變修行。名字次第同前所說。如偈摩訶天王中。有三種億變。名次第如前故。如是三種第一變中。如其次第增一十方二十方三十方數轉。如偈各初變如次。一二三十方世界數量轉故。餘一切變。如其次第倍數轉故。如偈所餘一切變。如次倍數轉故。<span class='note-inline'>(引經第三十一)</span>總字法轉大輪脩多羅中作如是說。佛陀摩訶本藏王<span class='note-inline'>(即原主天王)</span>地地中。則有三行。云何為三。一者下億轉行。二者中億轉行。三者上億轉行。初行出生一大方界量下眷屬海。中行出生二大方界量等俱轉海。後行出生三大方界量上眷屬海。乃至廣說故。</p>
<p style="margin-left:2em"><span class='note-inline'>(上來四分以意揆之。應屬無餘究竟總持位。蓋此四分中。唯以變對為修行。即是總持法門也。偈云無有餘行相。即是無餘究竟也。但論文變相。甚難領會。准楞伽經中。有不思議熏不思議變之語。乃真如內熏之力。能令無明妄心變成智慧德相。始從七變以至百變千變億變。極而至於妙覺果海。皆從熏變而成也。更有灌頂部內即身成佛之義。亦此位攝。)</span></p>
</div>
<div class='div-other'><a id='mulu38' />
<p class='h2'>一種功德純純無雜大圓滿地道路大決擇分第二十三</p><p>如是已說摩訶[玨/覞]尸梵諾母原主天王大決擇分。次當說一種功德純純無雜大圓滿地道路大決擇分。其相云何。偈曰。</p>

<div class="lg regular"><div class='lg-row'>功德道路中　有二千五百　五十法門海</div>
<div class='lg-row'>五十一位中　一一皆各各　具五十位故</div>
<div class='lg-row'>亦一一位中　有性相本末　一萬二百數</div>
<div class='lg-row'>脩多羅中說　總一萬二千　七百五十數</div>
<div class='lg-row'>取彼總本數　如法應觀察　以如是數量</div>
<div class='lg-row'>為道路分界</div>
</div><p>論曰。就一種功德純純無雜大圓滿地道路分中。總有二千五百五十法門大海。甚深甚深。廣大廣大。如偈功德道路中。有二千五百五十法門海故。以何義故。數如是成。應可了知。所謂五十一種位中。一一各各具五十故。此義云何。所謂五十信心。五十念心。乃至五十如來地各差別故。如偈五十一位中。一一皆各各。具五十位故故。亦一一位位。各各具足性相本末之四法故。一萬二百數成立而已。如是四事云何差別。謂如其次第。不可思議說故。<span class='note-inline'>(性)</span>明了現覺說故。<span class='note-inline'>(相)</span>能生長因說故。<span class='note-inline'>(本)</span>所生長果說故。<span class='note-inline'>(末)</span>如偈亦一一位中。有性相本末。一萬二百數故。<span class='note-inline'>(無量法門。不出性相本末四事。故以四事為方說也。)</span>若爾。此方說文云何通耶。<span class='note-inline'>(引經第三十三)</span>謂金剛等地一行三昧脩多羅中作如是說。無雜無亂一一同同非惡非患吉祥地地軌則門中。總有一萬二千七百五十法門。彼脩多羅中如是說者。總別總故。<span class='note-inline'>(二千五百五十法門為總。一萬二百法門為別。總與別合而計之。共有一萬二千七百五十法門)</span>如偈脩多羅中說。總一萬二千七百五十數。取彼總本數。如法應觀察故。今此道路以之為量。有別法門。<span class='note-inline'>(道路無量法門亦無量。)</span>唯以此數為其極量。無別法門。<span class='note-inline'>(以此數量總括一切。無欠無餘。)</span>如偈以如是數量為道路分界故。</p>
</div>
<div class='div-other'><a id='mulu39' />
<p class='h2'>一種功德摩訶本地明白離惡品藏大決擇分第二十四</p><p>如是已說一種功德純純無雜大圓滿地道路大決擇分。次當說一種功德摩訶本地明白離惡品藏大決擇分。其相云何。偈曰。<span class='note-inline'>(以下本地品藏中起。至二十五分一者橫轉徧到止。共三百二十九字。明藏闕。今從麗藏增補完全。)</span></p>

<div class="lg regular"><div class='lg-row'>本地品藏中　有六億三萬　七千五百數</div>
<div class='lg-row'>廣大法門海　前說諸位中　一一皆各各</div>
<div class='lg-row'>攝別五十位　法門如是廣　性相本末四</div>
<div class='lg-row'>例此廣通達</div>
</div><p style="margin-left:2em"><span class='note-inline'>(六億。麗藏誤作一億。今改正。下同。)</span></p>
<p>論曰。就一種功德摩訶本地明白離惡品藏中。總有六億三萬七千五百數廣大法門海。甚深甚深。周徧周徧。如偈本地品藏中。有六億三萬七千五百數。廣大法門海故。以何義故。數如是成。如前所說一切位中。一一各各攝差別轉五十位故。法門之海如是廣大。如偈前說諸位中。一一皆各各。攝別五十位。法門如是廣故。<span class='note-inline'>(前文總有一萬二千七百五十法門。各各攝別五十位。則成六億三萬七千五百法門。)</span>性相本末四種事中。以例配當。更復增數。轉勝廣大。應審思擇。如偈性相本末四。例此廣通達故。</p>
</div>
<div class='div-other'><a id='mulu40' />
<p class='h2'>摩訶本地具足品藏非患道路大決擇分第二十五</p><p>如是已說一種功德摩訶本地明白離惡品藏大決擇分。次當說摩訶本地具足品藏非患道路大決擇分。其相云何。偈曰。</p>

<div class="lg regular"><div class='lg-row'>本地道路中　則有二種門　謂橫轉豎轉</div>
<div class='lg-row'>以之為門量</div>
</div><p>論曰。就摩訶本地具足品藏非患道路分中。則有二門。云何為二。一者橫轉徧到俱行門。二者豎轉無雜一路門。是名為二。如是二門以為門量。如偈本地道路中。則有二種門。謂橫轉豎轉。以之為門量故。且橫轉門形相如何。偈曰。</p>

<div class="lg regular"><div class='lg-row'>四種事位中　有總及別中　各增十重轉</div>
<div class='lg-row'>無前後一時　其法門數量　例前應了知</div>
</div><p>論曰。今此偈中為明何義。為欲現示性相本末四種事中。各各有總別之位中。一一位位皆悉各各增十重數。無前無後一時俱轉。則是橫轉徧到俱行門形相故。<span class='note-inline'>(一乘教中圓融法)</span>如偈四種事位中。有總及別中。各增十重轉。無前後一時故。此中數量。亦復轉勝。超過前量。配例應了。如偈其法門數量。例前應了知故。如是已說橫轉徧到俱行門。次當說豎轉無雜一路門。其相云何。偈曰。</p>

<div class="lg regular"><div class='lg-row'>前說諸位中　如次不超過　各增十重轉</div>
<div class='lg-row'>一明究竟故</div>
</div><p>論曰。今此偈中為明何義。為欲現示如前所說總別位中。如其次第無有超過。一一各各增十重轉。一事明了。一事究竟。亦無雜亂。亦無合集。一向明轉豎轉無雜一路門形相故。<span class='note-inline'>(一乘教中行布法)</span>如偈前說諸位中。如次不超過。各增十重轉。一明究竟故故。<span class='note-inline'>(引經第三十四)</span>大金剛寶王法界印藏脩多羅中作如是說。復次文殊師利。寶王道品者。以二事轉。云何為二。一者一區轉。二者具面轉。言一區者。道雖廣多。先一道量永究竟故。<span class='note-inline'>(豎轉門)</span>言具面者。所有諸道一時行故。<span class='note-inline'>(橫轉門)</span>乃至廣說故。</p>
</div>
<div class='div-other'><a id='mulu41' />
<p class='h2'>摩訶寶輪王廣大圓滿無上地地大決擇分第二十六</p><p>如是已說摩訶本地具足品藏非患道路大決擇分。次當說摩訶寶輪王廣大圓滿無上地地大決擇分。其相云何。偈曰。</p>
<p class="lg-abnormal"><div class='lg-row'>總別無盡故　建立本法體</div>
</p><p>論曰。今此偈中為明何義。為欲現示本法體中。以總攝別。以別攝總。以總攝總。以別攝別。能攝所攝無有窮盡。法門大海甚深廣大。義理詮趣周徧圓滿。究竟自在故。如偈總別無盡故。建立本法體故。<span class='note-inline'>(引經第三十五)</span>摩訶衍地藏無上極說不可思議心地品論脩多羅中作如是說。寶山海中。同類無盡。別類無盡。具足圓滿。無有窮盡。無有始終。無有邊際。無有分界。亦廣大相。亦小狹相。乃至廣說故。<span class='note-inline'>(此分攝前總別諸法。無有窮盡也。)</span></p>
<p style="margin-left:2em"><span class='note-inline'>(以上四分。與華嚴經義相同。即是周徧圓滿廣大位。文義甚顯。不煩詮釋。)</span></p>

<p class='juan'>大宗地玄文本論略註卷第三</p></div></div>
</div><!-- end of div[@id='body'] -->
</body></html>