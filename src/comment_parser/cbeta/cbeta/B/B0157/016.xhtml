<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu228' />
<div class='div-other'><a id='mulu229' /><div><img src='../images/B28p0598_01.gif' alt='B28p0598_01.gif' /></div>

<div class='div-other'><a id='mulu230' />
<p class='h2'>等不等觀雜錄卷一目錄</p>
<ul class="no-marker">
<li>讀法華經妙音品</li>

<li>圓覺經清淨慧章別記</li>

<li>彌陀報土</li>

<li>起信論證果</li>

<li>三身義</li>

<li>大乘律</li>

<li>佛法大旨</li>

<li>學佛淺說</li>

<li>金剛經四句偈說</li>

<li>藏經字體不可泥古說</li>

<li>鴉片說</li>

<li>觀未來</li>

<li>支那佛教振興策一</li>

<li>支那佛教振興策二</li>

<li>釋氏學堂內班課程芻議</li>

<li>釋氏學堂內班課程</li>

<li>佛學研究會小引</li>

<li>祇桓精舍開學記</li>

<li>金陵本願寺東文學堂祝文</li>

<li>般若波羅密多會演說一</li>

<li>般若波羅密多會演說二</li>

<li>般若波羅密多會演說三</li>

<li>般若波羅密多會演說四</li>

<li>南洋勸業會演說</li>

<li>送日本得大上人之武林</li>
</ul>
<p class='juan'>等不等觀雜錄卷一</p><p class="byline">清石埭楊文會仁山著</p>
<div class='div-other'><a id='mulu231' />
<p class='h3'>讀法華經妙音品</p><p>此品義味幽深。須以三法釋之。初依四賓主。次依四法界。三依六相。且初。依賓主釋者。釋迦如來。主中主也。多寶如來。賓中主也。妙音菩薩。賓中賓也。文殊菩薩。主中賓也。先由主中主放光東照。妙音方發意來觀。眾寶蓮華既現于靈山會前。文殊乃問世尊。欲知妙音所行三昧。並願見其色相。表二菩薩均在因位。各有分齊。非仗佛力。不能融會。釋迦乃蘄多寶為現。表古佛雖久滅度。神用常興。故一呼即至。乃賓中主召賓中賓也。及至妙音到已。先見釋迦。不見多寶者。表釋迦為此界宗主。多寶現於釋迦界中。非釋迦介紹。不能見也。次依四法界釋者。妙音。事法界也。文殊。理法界也。釋迦。理事無礙法界也。多寶。事事無礙法界也。前文釋迦開多寶佛塔。表理事無礙入事事無礙也。多寶分半座與釋迦並坐。正顯事事無礙之象也。文殊表根本智。顯示般若真空之義。理法界也。妙音得種種三昧。淨華㝛王智佛為彼說國土淨穢。身量大小。妙音未來時。先現眾寶蓮華。所經國土。雨華動地。天樂鳴空。皆屬事法界也。理事無礙。方能契合。故文殊白佛欲見妙音。然非事事無礙。不能隨心自在。故釋迦蘄多寶現其相也。三依六相釋者。即華嚴經中總別同異成壞也。靈山道場為總相。四聖在會為別相。皆證法華為同相。因果差殊為異相。師資道合為成相。各住自位為壞相。寂音尊者用各不相知之義釋此品。專屬壞相。於經意未能全合。</p>
</div>
<div class='div-other'><a id='mulu232' />
<p class='h3'>圓覺經清淨慧章別記</p><p>第六章清淨慧菩薩問法。世尊開示四種淺深證道之相。復說居一切時。不起妄念。於諸妄心。亦不息滅。住妄想境。不加了知。於無了知。不辨真實。凡三十二字。作四句讀。古今諸師。各申妙解。今為同志宣揚。特出新義。以餉大眾。初句不起妄念者。若就思惟心言之。則與下句不能聯合。當知妄念即是第七識。隨緣執我。便成非量。一切時不起。則七識轉成平等性智矣。第二句之妄心。六識思惟心也。七識為六識之根。根既平等。則依根所發之識。必無我執。是名妙觀察智。何須息滅。如永嘉答六祖云分別亦非意。深契六祖之道也。第三句住妄想境。前五識也。五根對境而有五識。唯是現量。因有同時意識為緣。則成比量而現量隱。故名加了知。古人徹悟之時。歎為山河及大地。全現法王身。若加了知。則無此境。不得名為成所作智矣。第四句無了知者。即是第八識無分別智。辨之者第六意識也。意識認為真實。則違八識現量矣。勝鬘經云。煩惱隱覆真實。意識不辨。則不被其隱覆。八識轉成大圓鏡智矣。八識既轉。四智全彰。豈非一切種智乎。故下文佛讚德本以結之。</p>
</div>
<div class='div-other'><a id='mulu233' />
<p class='h3'>彌陀報土</p><p>古人以四土釋西方極樂世界。復以互相該攝之言通之。子細參詳。似猶未愜。蓋佛剎具四土者。不可一概而論。經中每云或有國土純是菩薩。則下二土自無有矣。今依淨土三經所說。一切眾生往生彼國者。皆得衣食自然。究竟徹證無上菩提。是往生者雖未證聖。已非凡界。既無凡界。則不可說凡聖同居矣。又二乘種性往生之後。雖證小果。畢竟趨入大乘。是無實聲聞。便不可說方便有餘矣。統而言之。無非彌陀報土。隨往生者根器不同。見彼國土淺深有異。既入彌陀願海。自業報境全捨。豈有凡界能為牽繫耶。又有高談淨土者。喜提常寂光。亦非本經意旨。蓋十方諸佛所居常寂光。平等無二。尚非淺位菩薩所及。何況下凡。若能入常寂光。則無此界他界之別。又何必說西方耶。既說西方。自以彌陀報土為歸。是為他受用土。若論彌陀自受用土。非常寂光而何。</p>
</div>
<div class='div-other'><a id='mulu234' />
<p class='h3'>起信論證果</p><p>信成就發心者。入圓初住位。即得少分見於法身。便能八相成道。現劣應佛。至十地位盡。見滿分法身。在色究竟天現勝應佛。或疑初住所現劣應佛。不具三身。與妙覺果位有異。又疑十地位盡所現勝應佛。亦不說報身。今為通釋。夫初住位既見法身。而法身徧一切處。即名毗盧遮那。不可以自他情量限之。雖云少分見。但以入理深淺言之。非謂另有分法身在所見之外也。法身者。自受用身也。報身名他受用身。亦稱法界性。徧一切處。隨機顯現。初住菩薩現佛身時。即以毗盧遮那為自法身。以盧舍那為自報身。以色究竟天佛為自勝應身。以一位徧攝一切位故。至十地位盡。現勝應身時。亦復如是。又勝應身即梵網所謂千華上佛。彼經云。盧舍那化為千釋迦。千釋迦又化為千百億釋迦。是謂從本起末。若攝末歸本。準例可知。既入佛性海中。釋迦現身。一切法趨釋迦。彌勒現身。一切法趨彌勒。無量諸佛。莫不皆然。</p>
</div>
<div class='div-other'><a id='mulu235' />
<p class='h3'>三身義</p><p>清淨法身。圓滿報身。千百億化身。是之謂三身。學佛者若不知三身義。則真假二諦。不能圓融。世人所見釋迦牟尼佛從母胎出。修行證道。說法度生。入於涅槃者。皆化身之事也。化身一名應身。以其應眾生之機而出現也。當知釋迦成道以來。經久遠劫。三身具足。一時能現無量化身。猶如月映萬川。彼月之體性。能現月形者。法身也。彼月之光明。照耀無邊者。報身也。水中所現之月。隨處可見者。化身也。若但知化身為佛。而不知普徧平等之法身。萬德莊嚴之報身。則佛陀亦人中之傑出者而已矣。豈能統十界而稱尊。亙古今而常存者乎。他教之言曰。佛者受造者也。上帝者造物者也。是皆知有化身。而不知有法身報身也。法身者。四聖六凡所同者也。稱為本覺。報身者。萬劫修行所顯者也。稱為始覺。始本合一。方證佛果。然後現無量化身以度含靈。六道凡夫。雖有法身。隱而不現。隨業所受之身。或為人。或為畜。即是報身。無隨類現形之用。故無化身。此等眾生。顛倒妄想。輪轉無窮。若欲脫此幻夢。殊非深究內典不為功。然內典繁多。從何入手。用功省而收效速也。曰。有馬鳴菩薩所作起信論。文僅一卷。字僅萬言。精微奧妙。貫徹羣經。學者苟能熟讀深思。如法修行。從十信滿心。得六根清淨。證入初住。見少分法身。歷十住。十行。十回向。十地。等覺妙覺。徹證滿分法身。現圓滿報身。以大悲心。起隨類用。即現千百億化身。與十方諸佛。無二無別也。或疑六道眾生。何能直證佛果。不知眾生本性。即是諸佛法身。迷則輪迴六道。悟則超越三乘。然須多劫修行。方成佛道。更有淨土一門。不假勤修。不廢俗諦。一念淨信。頓超彼岸。可謂方便中之大方便。直捷中之最直捷矣。學者可不勉旃。</p>
</div>
<div class='div-other'><a id='mulu236' />
<p class='h3'>大乘律</p><p>梁攝論戒學中引毗奈耶瞿沙毗佛略經。說菩薩戒有十萬種差別。如茲大本。未沾此域。又古德相傳云。真諦三藏將菩薩律藏。擬來此土。於南海上船。船便欲沒。省去餘物。仍不能起。唯去律本。船方得進。真諦歎曰。菩薩戒律。漢土無緣。深可悲矣。或疑攝論所引戒相。何至如此之多。當知菩薩行門。通十法界。隨入一界。皆具萬行。故有十萬種差別也。又疑九界現身。可說戒相。若現佛身豈得同例。今為釋曰。菩薩現佛身時。亦有應作不應作之相。以為戒藏。故十法界莫不皆然。又如大部律藏不能至東土者。亦有深義。蓋西土應化聖賢。能應十界之機。隨緣設化。故應受持廣律。若東土修大乘者。局於人道。未能現身他界。故廣律非分。且菩薩行折攝二化。隨類現身。迥出常情之表。未入正位者。或墮疑網。若強效之。恐致墮落。故不入此土。梵網十重四十八輕。及菩薩戒本四重四十一輕。乃大乘律之總綱。凡發菩提心者。皆應受持也。<span class='note-inline'>(謹案菩薩戒有十萬種差別見真諦譯攝論世親釋編者識)</span></p>
</div>
<div class='div-other'><a id='mulu237' />
<p class='h3'>佛法大旨</p><p>佛法大旨。在引導世人出生死輪迴。蓋世人生不知來。死不知去。靜言思之。何以忽而有我。未生以前。我在何處。既死以後。我往何所。茫茫昧昧。誠可哀也。有智慧者。在自性內體究。破妄顯真。忽如夢覺。六通具足。得知過去世曾經無量生死。或生天上。或生人間。或為畜生。或墮地獄餓鬼。苦樂千差。未來世中。亦復如是。輪轉無窮。徧觀一切眾生頭出頭沒。無有了期。遂發大願。修菩薩道。自度度他。福慧圓滿。得成佛果。所說經法。真實不虛。無論何人。依教修行。皆得成佛。但入門有難易之分。證道有淺深之別。及其成功一也。如來設教。義有多門。譬如醫師。應病與藥。但旨趣玄奧。非深心研究。不能暢達。何則。出世妙道。與世俗知見。大相懸殊。西洋哲學家數千年來精思妙想。不能入其堂奧。蓋因所用之思想。是生滅妄心。與不生不滅常住真心。全不相應。是以三身四智。五眼六通。非哲學家所能企及也。</p>
<p style="margin-left:1em">近時講求心理學者。每以佛法與哲學相提並論。故章末特為拈出。以示區別。</p>
</div>
<div class='div-other'><a id='mulu238' />
<p class='h3'>學佛淺說</p><p>先聖設教。有世間法。有出世法。黃帝堯舜周孔之道。世間法也。而亦隱含出世之法。諸佛菩薩之道。出世法也。而亦該括世間之法。世間法局於現生。不脫輪迴。出世法透徹根源。永脫輪迴。兼之世界成壞。羣生變化。凡情所不能測者。佛門修士。朗然大覺。普照無遺。豈不大快乎哉。然則學佛者當若之何。曰。隨人根器。各有不同耳。利根上智之士。直下斷知解。徹見本源性地。體用全彰。不涉修證。生死涅槃。平等一如。此種根器。唐宋時有之。近世罕見矣。其次者從解路入。先讀大乘起信論。研究明了再閱楞嚴圓覺楞伽維摩等經。漸及金剛法華華嚴涅槃諸部。以至瑜伽智度等論。然後依解起行。行起解絕。證入一真法界。仍須回向淨土。面覲彌陀。方能永斷生死。成無上道。此乃由約而博。由博而約之法也。又其次者。用普度法門。專信阿彌陀佛接引神力。發願往生。隨己堪能。或讀淨土經論。或閱淺近書籍。否則單持彌陀名號。一心專念。亦得往生淨土。雖見佛證道。有遲速不同。其超脫生死。永免輪迴。一也。或曰。同一證道。何不概用普度法門。令人省力。答曰。凡夫習氣最重。若令其專念佛名。日久疲懈。心逐境轉。往往走入歧途而不自覺。故必以深妙經論。消去妄情。策勵志氣。勇銳直前。方免中途退墮也。又問。上文所說出世法門。如何能括世間法耶。答曰。佛法要在見性。真性如水。世事如漚。有何漚不由水起。有何事不由性起耶。子但精勤一心。究明佛法。方信予言之不謬矣。</p>
</div>
<div class='div-other'><a id='mulu239' />
<p class='h3'>金剛經四句偈說</p><p>金剛經內。每云四句偈等。後人不達。種種解釋。殊失經旨。予讀法華至一四句偈。恍然曰。此即極少之說也。金剛之四句偈等。亦猶是也。後閱智者大師疏云。般若第一部。六十萬偈。乃至第八部三百偈。即此金剛般若又閱華嚴經序有云。龍樹菩薩誦得下部。歸於竺乾。凡十萬偈四十八品。傳來此土者。四萬五千偈三十九品。乃知西土論經。通以四句為一偈。二句為半偈。積若干偈為一品。若干品為一經。四句偈等之旨。復何疑哉。</p>
</div>
<div class='div-other'><a id='mulu240' />
<p class='h3'>藏經字體不可泥古說</p><p>東震旦自有佛經。歷代書寫刊印流通。字體皆隨時宜。明萬歷間。始刊書本藏經。間用古字。初學患其難曉。後半遂不復用。近代吳下江鐵君寫刻大乘教典。改從說文字體。好古者賞之。然說文所有之字則改矣。其無者仍聽之。亦何貴乎其改也。嘗試論之。佛經字體。不與說文合者最多。何則。翻梵成華。但取義順。不以文字論古今也。且翻字不翻音者。若此方之字。與彼音未能全符。則加口旁以別之。便知非本字全音矣。如謂說文無有。盡行除去。則密呪正音。無從可得。斷不可也。又顯說中閒靜从閒。中間从間。因世俗相承已久。一見而知分別也。楞嚴楞伽之楞字。說文作棱。他書从之。惟佛經內專用楞字。疑係譯經時所定。當从之。不必更改也。菩薩之薩字。說文無之。今有人改作[薩-產+(辛/干)]。謂是薛字之假借也。又有寫作殺。更可駭也。考字典从薩。與古經不符。經中从廾从阝从立从生。當是譯經時所撰。良有以也。經中婬字多从女旁。專指男女事也。今人欲依說文改从氵旁。書中淫字訓義甚多。放也。溢也。甚也。邪也。經中專指男女事。故从女為妥。由此類推。應改與否。從可知矣。</p>
</div>
<div class='div-other'><a id='mulu241' />
<p class='h3'>鴉片說</p><p>世人修善。名曰白業。世人造惡。名曰黑業。鴉片者。黑業之所感也。何以言之。不觀夫雲棲施食儀乎。作滅罪法時。觀餓鬼身中所有罪業。猶如墨汁。以神呪之力。令其墨汁從足心流出。下入金剛際。今時黑業強盛。汲引此汁從地涌出。化作鸎粟花。鮮妍可愛。及其漿滿。剖而出之。初見灰白。俄而變色。煮之熬之。則純黑矣。豈非餓鬼足下流出之墨汁乎。所最奇者。吸煙之筒名之曰鎗。不知命名者何所取義也。靜言思之。乃恍然曰。鎗者。殺人之具也。舉鎗欲殺人。必以口對人。而火門對己。乃吸煙則反是。誠舉鎗以自殺也。嘗觀世人終日營營。百計千方。莫非損人利己。惟吸鴉片一事。則專以害己。此所謂天壤間至公之道也。往者與英人講論刱法之巧。英人曰。熬煙之法。吸煙之具。皆造自華人。益信業力招感。非凡心所能思議者矣。大凡世間毒物。人皆畏而遠之。鴉片之毒。甚於他物。生者為土。熟者為膏。少許入口。即時斃命。而嗜之者一見此物。喜形於色。誠不解其何故也。忽憶經中以世人貪瞋癡為三毒。始知內心之毒。與外物之毒。同類相攝。其力最大。斷無他力足以勝之。雖父母撻楚。妻孥詬厲。至死不改。或問吸鴉片人應得何報。答曰。觀現在形狀便可知矣。口鼻之間。臭煙出入。面目焦枯。殆無生氣。命終以後。必墮餓鬼道中。燄口經中所救餓鬼。即此類也。待其墨汁從足流出。又為後人所吸。展轉相引。無有已時。非遇佛法教導。往生淨土。其能脫此苦海乎。</p>
</div>
<div class='div-other'><a id='mulu242' />
<p class='h3'>觀未來</p><p>世間治亂。莫能預知。然自冷眼人觀之。則有可以逆料者。且就目前世界論之。支那之衰壞極矣。有志之士。熱腸百轉。痛其江河日下。不能振興。然揣度形勢。不出百年。必與歐美諸國。並駕齊驅。何則。人心之趨向。可為左<span class='corr'>券</span>也。不變法不能自存。既變法矣。人人爭競。始而效法他國。既而求勝他國。年復一年。日興月盛。不至登峰造極不止也。或問。全球無衰壞之國。可與增劫時世媲美乎。答曰。迥不相侔也。增劫時世。人心純善。金玉棄而不取。今時號為文明之國者。全仗法律鉗制。人心始能帖然。牟利之徒。機巧百出。非極天下之豪富。不能滿其所欲也。又問。壞極而興。既聞命矣。至於興之極。能永久不壞乎。答曰。不能也。或問。何以知之。答曰。地球各國全盛之日。兵戈不起。生齒日繁。諺云。一人生兩人。十世一千丁。以三十年為一世。至十世而添人千倍矣。其中不無饑饉疾疫。耗折人口。且減半計之。亦不下五百倍也。歷年三百。而添人五百倍。地不加大。何能容之。彼時先壞商務。繼壞工務。蓋各國齊興。貨物充溢。皆欲阻止他國貨物。不令輸入。而輪船無用矣。貨物既不運售他國。則製造日減。而工人賦閒矣。工商以外。無生業者不計其數。嗁饑號寒。哀聲徧野。豈有不亂者乎。先興者先壞。後興者後壞。統地球各國。壞至不可收拾。所有文學格致歷算工藝一切盡廢。仍變而為野蠻。向之人民五百倍者。減而賸一分。如現在之數。亂猶不止。必再減一半而亂事方了。爾時人民敦樸。如洪荒之世。此為亂之極。治之始也。久之又久之。而禮樂文章。漸次興起。治亂循環。如是而已。哀哉眾生。營營擾擾。果何為也。或曉之曰。此夢境也。舉世皆夢也。然則亦有覺者乎。曰。釋迦彌陀。皆覺者也。十方三世一切諸佛。皆覺者也。菩薩羅漢高僧上士。覺而未至究竟者也。欲醒此夢。非學佛不為功。三藏教典具在。苟能用心。無不得入。而要以淨土為歸。方可醒此大夢也。</p>
</div>
<div class='div-other'><a id='mulu243' />
<p class='h3'>支那佛教振興策一</p><p>中國之有儒釋道三教。猶西洋之有天主耶穌回回等教。東洋之有神道及儒佛二教。東西各國。雖變法維新。而教務仍舊不改。且從而振興之。務使人人皆知教道之宜遵。以期造乎至善之地。我中國何獨不然。今日者百事更新矣。議之者。每欲取寺院之產業以充學堂經費。於通國民情。恐亦有所未愜也。不如因彼教之資。以興彼教之學。而兼習新法。如耶穌天主教之設學課徒。日本佛寺。亦擴充佈教之法。開設東文普通學堂。處處誘進生徒。近日刱設東亞佛教會。聯絡中國朝鮮。以興隆佛法。猶之西人推廣教務之意也。我國佛教衰壞久矣。若不及時整頓。不但貽笑鄰邦。亦恐為本國權勢所奪。將歷代尊崇之教。一旦舉而廢之。豈不令度世一脈。後人無從沾益乎。為今之計。莫若請政務處立一新章。令通國僧道之有財產者。以其半開設學堂。分教內教外二班。外班以普通學為主。兼讀佛書半時。講論教義半時。如西人堂內兼習耶穌教之例。內班以學佛為本。兼習普通學。如印度古時學五明之例。如是則佛教漸興。新學日盛。世出世法。相輔而行。僧道無虛縻之產。國家得補助之益。於變法之中。寓不變之意。酌古準今。宜情宜理。想亦留心時務者所樂為也。</p>
</div>
<div class='div-other'><a id='mulu244' />
<p class='h3'>支那佛教振興策二</p><p>泰西各國振興之法。約有兩端。一曰通商。二曰傳教。通商以損益有無。傳教以聯合聲氣。我國推行商業者。漸有其人。而流傳宗教者。獨付缺如。設有人焉。欲以宗教傳於各國。當以何為先。統地球大勢論之。能通行而無悖者。莫如佛教。美洲阿爾格爾曾發此議。立佛教學會。從之者十餘萬人。然其所知。僅佛教麤迹。於精微奧妙處。未之知也。故高明特達之士。仍不見信。今欲重興釋迦真實教義。當從印度入手。然後徧及全球。庶幾支那聲名文物。為各國所器重。不至貶為野蠻之國矣。然開辦之始。非籌款不為功。儻得賢士大夫慨然資助。收效於數年之後。不但與西洋各教。並駕齊驅。且將超越常途。為全球第一等宗教。厥功豈不偉歟。</p>
</div>
<div class='div-other'><a id='mulu245' />
<p class='h3'>釋氏學堂內班課程芻議</p><p>蓋自試經之例停。傳戒之禁弛。以致釋氏之徒。無論賢愚。概得度牒。於經律論毫無所知。居然作方丈開期傳戒。與之談論。庸俗不堪。士大夫從而鄙之。西來的旨。無處問津矣。今擬乘此轉動之機。由各省擇名勝大剎。開設釋氏學堂。經費由菴觀寺院田產提充。教習公同選舉。酌定三級課程。先令其學習文理。然後教以淺近釋典。約須三年。學成者準其受沙彌戒。是為初等。再令學習稍深經律論。三年學成準其受比丘戒。給牒。是為中等。此後應學深奧釋典。及教律禪淨專門之學。三年之後。能通大意。講解如流者。準其受菩薩戒。換牒。是為高等。聰慧之流。九年學成。具受三壇大戒。方能作方丈。開堂說法。陞座講經。登壇傳戒。始得稱為大和尚。僅學得初等中等者。只能當兩序職事。若全不能學。仍令還俗。不得入僧班也。近時宗門學者。目不識丁。輒自比於六祖。試問千餘年來。如六祖者。能有幾人。擬令此後非學成初等中等者。不得入禪堂坐香。以杜濫附禪宗。妄談般若之弊。尼亦倣照此例。略為變通。學成等第。方準受戒。以上三等。倣照小學中學大學之例。能令天下僧尼。人人講求如來教法。與經世之學。互相輝映。豈非國家之盛事乎。道家者流。雖人數無多。亦可倣此辦理。是在隨時斟酌耳。</p>
</div>
<div class='div-other'><a id='mulu246' />
<p class='h3'>釋氏學堂內班課程</p><p style="margin-left:3em;text-indent:-2em">普通學　每日課程六堂。每堂一點鐘。上午第一堂佛教。下午第一堂佛教。其餘四堂。分課本國文理。史學。地理。算法。梵文。英文。東文。</p>

<ul class="no-marker">
<li>第一年
<ul class="no-marker">
<li>四十二章經</li>

<li>佛遺教經</li>

<li>八大人覺經<span class="note-inline">(蕅益三經解　守遂二經註)</span></li>

<li>佛教初學課本<span class="note-inline">(金陵刻經處刊)</span></li>

<li>釋迦如來成道記</li>

<li>念佛伽陀<span class="note-inline">(徹悟)</span></li>

<li>菩薩戒本經<span class="note-inline">(蕅益箋要)</span></li>

<li>西方發願文<span class="note-inline">(蓮池自註)</span>　<span class="note-inline">(以上春夏二季讀誦講解)</span></li>

<li><span class="note-inline">(梁譯)</span>大乘起信論<span class="note-inline">(纂註義記　直解)</span></li>

<li>唯識三十論<span class="note-inline">(高原蕅益)</span></li>

<li>因明論<span class="note-inline">(高原蕅益)</span></li>

<li>八識規矩<span class="note-inline">(憨山蕅益)</span></li>

<li>心經<span class="note-inline">(五家註)</span></li>

<li>阿彌陀經<span class="note-inline">(元照蕅益)</span>　<span class="note-inline">(以上秋冬二季讀誦講解)</span></li>

<li>晨昏課誦<span class="note-inline">(隨時講解)</span></li>

<li>百法明門</li>

<li>小止觀六妙門　<span class="note-inline">(以上二種暇時細閱)</span></li>
</ul></li>

<li>第二年
<ul class="no-marker">
<li>楞嚴經<span class="note-inline">(用纂註正脈疏講解　此經一年若未讀完下年接讀)</span></li>

<li>大乘止觀<span class="note-inline">(暇時細閱)</span></li>
</ul></li>

<li>第三年
<ul class="no-marker">
<li>圓覺經<span class="note-inline">(直解略疏　近釋大疏)</span></li>

<li>金剛經<span class="note-inline">(宗泐蕅益　憨山)</span></li>

<li>維摩經<span class="note-inline">(肇註折中疏)</span></li>

<li>十六觀經<span class="note-inline">(四帖疏)</span></li>

<li>七佛偈</li>

<li>信心銘</li>

<li>證道歌</li>

<li>定慧相資歌</li>

<li>萬善後偈</li>

<li>願生偈<span class="note-inline">(曇鸞註)</span>　<span class="note-inline">(以上十種分上下兩期讀誦講解)</span></li>

<li>地藏經</li>

<li>顯密圓通</li>

<li>原人論</li>

<li>高僧傳</li>

<li>釋氏稽古略<span class="note-inline">(暇時細閱)</span></li>
</ul></li>
</ul><p style="margin-left:3em;text-indent:-2em">專門學　自第四年起。或兩年。或三五年。不拘期限。各宗典籍。或專學一門。或兼學數門。均隨學人志願。總須一門通達。方可另學一門。不得急切改換。以致一無所成。</p>

<ul class="no-marker">
<li>俱舍宗
<ul class="no-marker">
<li>俱舍論</li>

<li>普光記</li>

<li>法寶記</li>
</ul></li>

<li>成實宗
<ul class="no-marker">
<li>成實論<span class="note-inline">(現用俱舍。較成實為優。)</span></li>
</ul></li>

<li>律宗
<ul class="no-marker">
<li><span class="note-inline">(大乘)</span>梵網經<span class="note-inline">(蕅益合註三昧直解　智者疏蓮池發隱賢首疏小乘)</span>四分律行事鈔資持記<span class="note-inline">(道宣元照)</span></li>

<li>毗尼止持<span class="note-inline">(見月)</span></li>

<li>毗尼作持<span class="note-inline">(見月)</span></li>

<li>毗尼關要<span class="note-inline">(定菴)</span></li>

<li>毗尼集要<span class="note-inline">(蕅益)</span></li>
</ul></li>

<li>天台宗
<ul class="no-marker">
<li>法華經<span class="note-inline">(會義科註)</span></li>

<li>妙玄節要</li>

<li>涅槃經疏</li>

<li>刪定止觀</li>

<li>釋禪波羅密</li>

<li>四教儀集註</li>

<li>教觀綱宗</li>
</ul></li>

<li>賢首宗
<ul class="no-marker">
<li>華嚴懸談疏鈔<span class="note-inline">(澄觀)</span></li>

<li>行願品疏鈔<span class="note-inline">(澄觀宗密)</span></li>

<li>華嚴著述集要</li>

<li>法界無差別論疏<span class="note-inline">(賢首)</span></li>

<li>大宗地玄文本論<span class="note-inline">(略註)</span></li>

<li>釋摩訶衍論</li>
</ul></li>

<li>慈恩宗
<ul class="no-marker">
<li>成唯識論<span class="note-inline">(心要　隨疏　述記)</span></li>

<li>樞要</li>

<li>相宗八要<span class="note-inline">(高原蕅益)</span></li>

<li>瑜伽師地論</li>

<li>倫記</li>

<li>因明論疏<span class="note-inline">(窺基)</span></li>

<li>法苑義林章</li>

<li>解深密經</li>

<li>密嚴經</li>

<li>唯識開蒙</li>
</ul></li>

<li>三論宗
<ul class="no-marker">
<li>中論<span class="note-inline">(吉藏疏)</span></li>

<li>百論<span class="note-inline">(吉藏疏)</span></li>

<li>十二門論<span class="note-inline">(宗致義記)</span></li>

<li>肇論</li>

<li>大智度論</li>

<li>三論玄義</li>

<li>三論遊意</li>

<li>寶藏論</li>
</ul></li>

<li>禪宗
<ul class="no-marker">
<li>楞伽經<span class="note-inline">(憨山筆記蕅益義疏)</span></li>

<li>會譯</li>

<li>思益經</li>

<li>五燈會元</li>

<li>六祖壇經</li>

<li>禪源諸詮集</li>

<li>宗鏡錄</li>

<li>萬善同歸集</li>

<li>宗範</li>

<li>禪林僧寶傳</li>
</ul></li>

<li>密宗
<ul class="no-marker">
<li>大毗盧遮那成佛神變加持經<span class="note-inline">(一行疏釋)</span></li>

<li>蘇婆呼童子經</li>

<li>蘇悉地羯羅經</li>

<li>施食補註<span class="note-inline">(蓮池)</span></li>
</ul></li>

<li>淨土宗
<ul class="no-marker">
<li>無量壽經義疏<span class="note-inline">(慧遠)</span></li>

<li>無量壽如來會</li>

<li>彌陀疏鈔<span class="note-inline">(蓮池)</span></li>

<li>無量壽三經論<span class="note-inline">(彭際清)</span></li>

<li>往生論註<span class="note-inline">(曇鸞)</span></li>

<li>淨土十要<span class="note-inline">(蕅益)</span></li>

<li>安樂集<span class="note-inline">(道綽)</span></li>

<li>往生集<span class="note-inline">(蓮池)</span></li>
</ul></li>
</ul><p style="margin-left:2em">專門學者。不但文義精通。直須觀行相應。斷惑證真。始免說食數寶之誚。教乘法數。大明三藏法數。宜購置案頭以備查考。</p>
</div>
<div class='div-other'><a id='mulu247' />
<p class='h3'>佛學研究會小引</p><p>今時盛談維新。或問佛學研究會維新乎。曰。非也。然則守舊乎。曰。非也。既不維新。又不守舊。從何道也。曰。志在復古耳。復古奈何。曰。本師釋尊之遺教耳。方今梵剎林立。鐘磬相聞。豈非遺教乎。曰。相則是矣。法則未也。禪門掃除文字。單提念佛的是誰一句話頭。以為成佛作祖之基。試問三藏聖教有是法乎。此時設立研究會。正為對治此病。頓漸權實偏圓顯密種種法門。應機與藥。淺深獲益。由信而解。由解而行。由行而證。欲一生成辦。徑登不退。要以淨土為歸。此係最捷之徑也。</p>
</div>
<div class='div-other'><a id='mulu248' />
<p class='h3'>祇洹精舍開學記</p><p>釋迦如來涅槃後二千八百六十年。摩訶震旦國外凡學人建立祇洹精舍于大江之南建業城中。興遺教也。夫如來之教。博大精微。人莫能測。外凡淺智。何足以興之。然當事者不暇計也。輒語人曰。人皆可以為堯舜。儒門嘗言之矣。我佛門何獨不然。不見夫心佛及眾生。是三無差別之偈乎。以剎那三昧消其時量。則靈山一會儼然未散。以帝網法門融其方域。則舍衛金陵鏡影涉入。契此道者。超乎象外。何有於華梵。何有於古今。更何有於聖凡耶。然理雖如是。事須兼盡。以英文而貫通華梵。華梵既通。則古今一致。凡聖交參。皆不離乎現前一念介爾之心。於是乎振鈴開學。正當光緒戊申孟冬之月。闔堂大眾。歡喜踊躍。信受奉行。</p>
</div>
<div class='div-other'><a id='mulu249' />
<p class='h3'>金陵本願寺東文學堂祝文</p><p>維光緒二十五年。歲在屠維大淵獻陬月之吉。金陵日本淨土真宗本願寺特設東文學堂以教華人。一言語學課。二普通學課。誠如蓮經所云治世言語資生業等。皆順正法也。溯自二十年前。刱立本願寺於春申江上。今者大法主現如上人屬其弟勝信公來華。設本願寺於杭。以十人居之。復設本願寺於吳。以三人居之。金陵為南朝勝地。而北方心泉上人與一柳等五人居焉。上人傳七祖之衣鉢。為四賢之領袖。知道之所自。在元魏則有曇鸞法師。在唐則有道綽法師。善導法師。三師之著作。不傳於華。而傳於日本。今則復播之於華。豈非時節因緣耶。留學諸君子。或宣教旨。或受和文。微特出世之良因。抑亦處世之勝緣也。然則大法主之德。其可限量乎。爰為之頌曰。</p>

<div class="lg regular" style="margin-left:0em;"><div class='lg-row'>真諦俗諦　如車兩輪　扶桑震旦　齒之與脣</div>
<div class='lg-row'>駕車來遊　以道傳薪　方言奇字　奧妙絕倫</div>
<div class='lg-row'>彌陀本願　指示當人　人人信受　一入全真</div>
<div class='lg-row'>提唱洪名　無間昏晨　十萬億剎　明鏡無塵</div>
<div class='lg-row'>大哉釋迦　亙古常新　五洲萬國　一視同仁</div>
</div></div>
<div class='div-other'><a id='mulu250' />
<p class='h3'>般若波羅密多會演說一</p><p>今逢淨土真宗法主為振興佛教起見。刱開般若波羅密多會。鄙人應召前來。理宜演說支那佛教古今流傳之相。溯自漢明帝時。慧光東照。崇信之人。乘願而出。至姚秦時。廣譯經論。佛教大興。迨至有唐。禪教律淨。皆臻元奧。禪則達摩一宗。自六祖以下。五派分立。教則天台。賢首。慈恩。各承家法。律則南山正軌。大小兼弘。淨則善導。懷感。誠懇備至。震旦佛教。於斯為盛。彼時著述雖多。因刻板未興。類多遺亡。五季之時。佛教稍衰。至宋朝而復興。所出人才。以永明為巨擘。提唱禪宗。指歸淨土。尤為古今。所未有也。元明二代四百年間。方之唐宋。似遜一籌。本朝初年。禪宗鼎盛。著述家純疵間出。近世以來。僧徒安於固陋。不學無術。為佛法入支那後第一隳壞之時。欲求振興。惟有開設釋氏學堂。始有轉機。乃刱議數年。無應之者。或時節因緣猶未至耶。請以觀諸異日。</p>
</div>
<div class='div-other'><a id='mulu251' />
<p class='h3'>般若波羅密多會演說二</p><p>此會由法主命名般若波羅密多會。今請演說般若之義。為開會之宗本。夫般若者。根本智也。經稱般若為諸佛母。一切佛法之所從生。故大藏經以般若為首。般若在眾生分中。隱而不現。蓋為無明妄想障蔽故也。眾生思慮之心。內典稱為生死根本。乃六識分別。念念不停。雖極明利思想之用。徹於玄微。總不能證般若真智。若欲親證。須由三種漸次而入。一者文字般若。即三藏教典。及各宗著述。後學因此得開正見。不至認賊為子。二者觀照般若。依前正見。作真空觀。及中道第一義觀。三者實相般若。由前妙觀。證得諸法實相。即與般若相應。便是到彼岸。可稱般若波羅密多矣。達摩一宗。專弘此法。六祖稱為學般若菩薩。此乃以第六度為禪。非第五度之禪也。近時根器下劣。不能剿絕意識。反以意識之明了處。認為般若智慧。譬如煮沙。欲成佳饌。豈可得哉。</p>
</div>
<div class='div-other'><a id='mulu252' />
<p class='h3'>般若波羅密多會演說三</p><p>如來設教。萬別千差。末法修行。難進易退。有一普度法門。速成不退。直趣佛果者。即念佛往生淨土法門也。漢時經已傳至東土。東晉廬山遠公盛弘此道。千百年來。相傳不絕。宋永明大師有萬修萬人去之語。言之不詳。後人未知其方。今請演其說以供眾聽。竊窺永明之意。深有見於淨土三經宗旨。凡具信心發願往生者。臨命終時。皆仗彌陀接引之力。故能萬修萬人去也。然往生雖仗他力。而仍不廢自力。故以修字勉之。蓋生品之高低。見佛之遲速。證道之淺深。受記之先後。皆在自力修行上分別等差。後世有專重自力者。令人疑慮不決。有礙直往之機。又有專重他力者。以致俗緣不捨。空負慈尊之望。二者不可偏廢。如車兩輪。如鳥兩翼。直趨寶所。永脫輪迴矣。</p>
</div>
<div class='div-other'><a id='mulu253' />
<p class='h3'>般若波羅密多會演說四</p><p>立身成己治家齊國。世間法也。參禪學教念佛往生出世法也。地球各國於世間法。日求進益。出世法門。亦當講求進步。支那國中。自試經之例停。傳戒之禁弛。漸致釋氏之徒。不學無術。安於固陋。今欲振興。必自開學堂始。五印度境。為佛教本源。大乘三藏。所存無幾。欲興正法。必從支那藏經。重譯梵文。先須學習語言文字。方可成此大業也。日本佛教。勝於他國。三藏教典。及古今著述。最為詳備。欲求進益。須以漢語讀漢文。則文義顯發。必有勝於嚮時。蓋漢文簡而明。曲而達。虛實互用。言外傳神。讀誦通利。自能領會。嚮以和語。迴環讀之。恐於空靈之致。有所未愜也。</p>
</div>
<div class='div-other'><a id='mulu254' />
<p class='h3'>南洋勸業會演說</p><p>南洋勸業會。為從來未有之刱舉。至今六箇月會期將滿。各家演說均已齊備。惟宗教一門。尚屬缺典。頃承同志諸君之意。開會演說。以作會場最後之勝緣。鄙人勉承眾志。略為演說。考各國宗教源流。以婆羅門教為最古。自佛教出興。而婆羅門高尚之士。咸捨本教而學佛。蓋自知其道義之不如也。東漢時傳來東土。至今一千八百餘年矣。佛教所以勝於他教者。在倡明真性不滅。隨染緣而受六道輪迴。世間苦樂境界。皆是過去世中。因起惑而造業。因造業而受報。至受報時。設法救濟。已無及矣。所謂定業難轉也。不如以佛法導之。令其不造惡因。免受苦果。漸漸增進。以至成佛。則久遠大夢。豁然頓醒。自度功畢。度他不休。此乃佛教濟世之方。與世間法相輔而行。非虛無寂滅之談也。更有深妙道理。須久閱內典。潛心體究。方能領會。非一時所能演說。地球各國。皆以宗教維持世道人心。使人人深信善惡果報。毫髮不爽。則改惡遷善之心。自然從本性發現。人人感化。便成太平之世矣。</p>
</div>
<div class='div-other'><a id='mulu255' />
<p class='h3'>送日本得大上人之武林</p><p>佛法傳至今時。衰之甚矣。必有人焉以振興之。日本真宗教士航海而來。建別院。開學塾。豈非振興之機乎。但格於門戶。未能融入大同見解。不無差池耳。然既稱釋迦弟子。總期剖破藩籬。上契佛心。躋羣生於清泰之域。截生死流。登涅槃岸。是則不求同而自同矣。得大上人將赴武林。為題數言以贈其行。上人其勉之哉。</p>
</div>
<p class='juan'>等不等觀雜錄卷一</p></div></div>
</div><!-- end of div[@id='body'] -->
</body></html>