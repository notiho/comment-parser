<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' /><div><img src='../images/B28p0425_01.gif' alt='B28p0425_01.gif' /></div>

<div class='div-other'><a id='mulu2' />
<p class='h1'>楊仁山居士遺著總目</p>
<ul class="">
<li>遺像　塔圖　金陵刻經處圖　塔銘　事略　楊氏分家筆據</li>

<li>大宗地玄文本論略註四卷<span class="note-inline">(金剛五位圖附)</span></li>

<li>佛教初學課本一卷註一卷</li>

<li>十宗略說一卷</li>

<li>觀無量壽佛經略論一卷<span class="note-inline">(願生偈略釋壇經略釋附)</span></li>

<li>論語發隱一卷</li>

<li>孟子發隱一卷</li>

<li>陰符經發隱一卷</li>

<li>道德經發隱一卷</li>

<li>沖虛經發隱一卷</li>

<li>南華經發隱一卷</li>

<li>等不等觀雜錄八卷</li>

<li>闡教編一卷<span class="note-inline">(此卷遵　居士遺命緩刻)</span></li>
</ul><p style="margin-left:1em">以上均　居士手著尚有　居士手輯大藏輯要一千數百卷賢首法集一百數十卷華嚴著述集要二十九種淨土古佚書十種淨土經論十四種大乘起信論疏解彙編釋氏四書釋氏十三經釋氏十三經註疏暨佛教中學古文課本甲乙丙丁四編及其他編會經論均別行丁巳夏編者識</p>
</div>
<div class='div-other'><a id='mulu3' />
<div class='div-other'><a id='mulu4' /><div><img src='../images/B28p0426_01.gif' alt='B28p0426_01.gif' /></div>
</div>
<div class='div-other'><a id='mulu5' /><div><img src='../images/B28p0426_02.gif' alt='B28p0426_02.gif' /></div>
</div>
<div class='div-other'><a id='mulu6' />
<p class='h2'>楊居士塔銘</p><p>聖教之興。以聲為體。言語文字。三身五心。聖凡生佛感應之道。莫切於斯。佛寶絕思量。僧寶有隆替。宏濟萬類。傳佛種性者。其法寶乎。其在西土。以結集為決擇。滅後七日。迦葉阿難為一結集於畢鉢羅窟。而四含經定。後一百年優波麴多為第二結集於毗舍離城。而五部律出。後三百年脇尊者為第三結集於弗樓沙國。而大小二乘十二部三藏備。全四含五部之流。為六足。為婆沙。十二部立。而方等瑜祗般若法華華嚴涅槃大日。顯密具焉。蓋一度結集。即一度光明。於西土成事既然。其在東土。始以敘錄為甄綜繼以雕刻為宏布自宋遼元明爰暨我朝敕刊經藏不具論。其人間僧俗發願雕刻者。則隋靜琬刻石於雲居。宋馮檝王求從鋟木於閩東禪浙思溪。明密藏刊方冊於浙徑山。而今時楊居士刊輯要兼刻全藏於金陵。上下千年。作者五人。甚難希有。卓哉。然靜琬受付屬於南岳思大師。馮王生五宗四家禪席風行之世。密公有憨山紫柏陸五台馮開之相助激揚。獨居士奮起於末法蒼茫宗風歇絕之會。以身任道。論師。法將。藏主。經坊。四事勇兼。畢生不倦。精誠旁薄。居士事蓋視前人為倍難。景與嚮相承。因與果不二。以法運通塞騐之。華嚴極盛於隋唐。天台中興於南宋。淨土普行於明末國初。皆非刻經人所及見。而今者諸方競進。賢首嘉祥慈恩之微言絕學。浸昌浸熾。金胎教令。朕兆萌芽。佛日光明。重昭壞劫。居士實親見之。非創刻時所預期。則居士之效。視前人倍疾乎。居士於三學教典。搜集於藏外若干種。選擇大藏輯要若干種。校刻大藏全經已成者若干卷。寓決擇於甄綜宏通之中。至精且當。又非前人比。嗚呼盛已經坊始在北極閣。後徒所居延齡巷宅中。治命捨宅為坊。建塔坊中以葬。諸子門人敬遵將事。昭其志也。居士名文會字仁山。安徽池州府石埭人。其學以馬鳴為理宗。以法藏為行願。以賢首蓮池為本師。性相圓融禪淨徹證。所著書若干卷目。世系出處在墓表不具書。居士示寂後七年。歲在戊午塔成。故人浙西寐叟為著銘。辭曰。</p>
<p style="margin-left:1em" class="lg-abnormal"><div class='lg-row'>馬鳴道統。前婆須密。後閼<span class='corr'>剌</span>那。是宣法性。次第法相。逮阿僧伽。摩訶衍論義該般若識阿棃耶。南北兩宗。文殊彌勒。平等無差。洋洋道岸。信為舟檝念極津涯。華嚴證信。彌陀證念。生佛陀家。有始有卒。以易以簡。萬荂一茄。五教五宗。攝之二論。自在開遮。大宗地本。師說不傳。講樹無花。科葉義枝。先生創通。有聖冥加。迴此法施。總持法寶。醫世<span class='corr'>療</span>瘥。萬卷萬德。萬行所則。普賢願嘉。十二部經。十二門智。文殊悅[肆-聿+差]。此窣堵波。靈骨歸存。昔講堂些。滿字之都。有音如雷。有氣如霞。萬歲不騫。或來瞻敬。福等唵嘛。</div>
</p></div>
<div class='div-other'><a id='mulu7' />
<p class='h2'>楊仁山居士事略</p><p>石埭楊居士文會。生于道光丁酉年十一月十六日丑時。母孫太夫人娠居士時。夢入一古剎。庭有巨甕。覆以箬笠。啟視則有蓮花高出甕口。旋驚寤。是年居士生。居士父樸庵先生適於是年舉於鄉。先生因是益鍾愛之。明年成進士。授職西部。舉家北上。居士童時示現游戲。條理秩然。九歲南歸。十歲受讀。甚穎悟。十四能文。雅不喜舉子業。唐宋詩詞。時一瀏覽。間與知交結社賦詩為樂。性任俠。稍長。益復練習馳射擊<span class='corr'>刺</span>之術。年十六。夫人蘇氏來歸。次年洪楊起事。鄉里俶擾。不遑安居。計自樸庵先生以次老幼幾十人。轉徙徽贛江浙間。往還十年。屢瀕于危。然卒未嘗遭險者。居士部署之力也。里居。襄辦團練。在徽甯。則佐張小浦中丞。周百祿軍門。理軍事。跣足荷槍。身先士卒。日夜攻守不倦。論功。則固辭不受。生平好讀奇書。流離轉徙。舁敝簏貯書以隨。凡音韻曆算天文輿地。以及黃老莊列。靡不領會。同治元年壬戌。皖省平。由江西遷居安慶。逾年秋樸庵先生捐館舍。時居士年二十七。家無儋石儲。曾文正檄委穀米局。甲子。歸葬樸庵公于鄉。事畢回省。感時疫。病久。自是厥後。率為居士學道之年矣。先是有不知誰何之老尼。授居士金剛經一卷。懷歸展讀。猝難獲解。覺甚微妙。什襲藏弆。嗣於皖省書肆中。得大乘起信論一卷。閣置案頭未暇寓目。病後。檢閱他書。舉不愜意。讀起信論。乃不覺卷之不能釋也。賡續五徧。窺得奧旨。由是徧求佛經。久之。于坊間得楞嚴經。就几諷誦幾忘身在書肆。時日已斂昏。肆主催歸。始覺悟。此後凡親朋往他省者必央覓經典。見行腳僧。必詢其從何處來。有何剎竿。有無經卷。一心學佛。悉廢棄其向所為學。乙丑。來金陵。得經書數種。明年移居甯。于時董江甯工程之役。同事真定王公梅叔。邃于佛學。相得甚歡。復與邵陽魏剛己。陽湖趙惠甫武進劉開生。嶺南張浦齋。長沙曹鏡初。諸君子遊。互相討論深究宗教淵源。以為末法世界。全賴流通經典。普濟眾生。北方龍藏。既成具文。雙徑書本。又燬于兵燹。于是發心刻書本藏經。俾廣流傳。手草章程。得同志十餘人分任勸募。時發心最切者。為江都鄭學川君。鄭君未幾即出家。名妙空子。刱江北刻經處于揚州東鄉之磚橋雞園。刻經甚夥。居士乃就金陵差次。擘畫刻經事。日則董理工程。夜則潛心佛學。校勘刻印而外或誦經念佛。或靜坐作觀往往至漏盡就寢。所辦工程。費省工堅。軼其儕輩。曾李諸公。咸以國士目之。知其淡于名利。每列保獎。不令前知。夙著勤勞。身兼數事。頗以障礙佛學為苦。癸酉歲。屏絕世事。家居讀書。北洋李文忠函聘辦工。辭不往。是歲參攷造像量度。及淨土諸經。靜坐觀想審定章法。延畫家繪成極樂世界依正莊嚴圖。十一面大悲觀音像。並搜得古時名人所繪佛菩薩像。刊佈流通以資供奉。甲戌。泛舟游歷蘇浙禮舍利。朝梵音。聞洞庭西山有古剎。度多舊經。隻身獨往。搜求殆徧。迄無所得。而資斧缺乏。幾至不成行。時家計亦艱窘。因復就江甯籌防局差。綜計數年以來所刻之經。漸次增益。擇定金陵北極閣。集資建屋。為藏庋經板地。延僧住持。供奉香火。旋為人所覬覦。起爭端。乃移藏家中。延友人專司其事。居士後雖暫離金陵。而刻印不輟。光緒元年乙亥。經理漢口鹽局工程。明年。曹君鏡初約赴湘議長沙刻經事。兼受曾惠敏聘襄辦傳忠書籍。因獲覽南嶽之勝。登祝融峰頂。戊寅。惠敏奉使使歐洲。隨赴英法。考求法國政教生業甚詳。精究天文顯微等學。製有天地球圖。併輿圖尺。以備將來測繪之需。期滿假歸。辭不受獎。仍以刻經為事。壬午。至蘇州。覓藏板之地于元墓山香雪海。經費未集。購地未成。比輟議。丙戌春。應劉芝田星使召。隨往英倫。考察英國政治製造諸學。深明列強立國之原。三年既滿。先行假歸。仍不受保獎。居士時年已五十有三。嘗語人曰。斯世競爭。無非學問。歐洲各國政教工商。莫不有學。吾國倣效西法。不從切實處入手。乃徒襲其皮毛。方今上下相蒙。人各自私自利。欲興國其可得乎。復以世事人心。愈趨愈下。誓不復與政界往還。乃于東瀛購得小字藏經全部。閉戶誦讀庚寅夏。走京師。禮旃檀佛像。並求藏外古德逸書。適居士內弟蘇少坡隨使節東渡。則寓書南條文雄君。廣求中國失傳古本。南條學梵文于英國。與居士素稔厥後由海外得來藏外書籍二三百種。因擇其最善者亟付剞劂。資不給則出售西洋賚回之各種儀器充數。甲午。與英人李提摩太君譯大乘起信論。譯成英文。以為他日佛教西行之漸。乙未。晤印人摩訶波羅于滬瀆。緣其乞法西行。興復五印佛教。志甚懇切。居士於是提倡僧學。手訂課程。著初學課本。俾便誦讀。一以振興佛學。一以西行傳教。庶末世佛法有普。及之一日。是時日本真宗設本願寺于金陵。幻人法師建講席于江南。相與辯論教宗。書牘往來。不憚萬言。期以補偏救弊為宗。丁酉年。築室于金陵城北延齡巷。為存經板及流通經典之所。是夏孫太夫人壽終。闋服。詔其三子曰。我自二十八歲得聞佛法。時欲出家。徒以有老母在。未獲如願。今老母壽終。自身亦已衰邁。不復能持出家律儀矣。汝等均已壯年。生齒日繁。應各自謀生計。分炊度日。所置房屋。作為十方公產。此後毋以世事累我也。居士自此得安居樂道。然會釋經疏。維持法教。日無暇晷。嘗語人曰。吾在世一分時。當于佛法盡一分時之力。戊戌夏。患頭風。電召長子自新由滬歸來。囑曰。我病如不起。楞嚴正脈科判。可託陳樨庵成之。以完此書。嗣幸醫藥奏效。得以漸痊。丁未秋。就刻經處開佛學學堂。曰祇桓精舍。冀學者兼通中西文。以為將來馳往天竺。振興佛教之用。國文英文。同志任之。佛學。居士自任之。就學者緇素二十餘人。日有進益。未及兩稔。因經費不給而止。宣統庚戌。同人刱立佛學研究會。推居士為會長。月開會一次。每七日講經一次。聽者多歡喜踊躍。居士憫宗教之頹衰。悲大道之沈淪。非具擇法眼。難免不為邪見所誤。見日本重印續藏經。多至一萬餘卷。似駮雜。特加以選擇。歸于純正。詳訂書目。編輯提要。以示門徑。志願未遂。慧燈輟照。悲哉。辛亥秋。初示疾。自知不起。回憶往時刻經事。艱苦備嘗。而大藏輯要。未睹成書。心頗慼慼。及得同志三人。承認分任。則熙怡微笑。佛學研究會同人。擇于八月十七日開會。集議維持保護金陵刻經處之法。併議舉會長一席。會席未散。居士已于申刻去矣。是日上午猶與同人詳論刻經諸務。及聞近得古本註釋數種。歡喜不已。曰。予幸得聞此書之存也。午刻。囑家人為之濯足翦指甲。至時。乃曰此時會友當已齊集會所矣。須臾小解。身作微寒。向西瞑目而逝。面色不變。肌膚細滑不冰。所謂吉祥而逝者非歟。病中囑其子媳曰。我之願力。與彌陀願力脗合。去時便去。毫無繫累。惟乘急戒緩。生品必不甚高。但花開見佛較速耳。爾等勿悲慘。一心念佛。送我西去。如願已足。居士弘法四十餘年。流通經典至百餘萬卷。印刷佛像至十餘萬張。而願力之弘。所屬望于將來者。更無有窮盡也。著有大宗地玄文本論略註四卷。佛教初學課本。陰符道德莊列發隱諸書。久已風行海內。又等不等觀雜錄。論孟發隱各若干卷待梓。居士卒年七十有五。配蘇夫人。先居士十八年卒。子三人。長自新。次自超。次福嚴。孫七人。庭芬。桂芬。穎芬。智生。緣生。雨生。祥生。曾孫。時逢。時中。</p>
</div></div>
<div class='div-other'><a id='mulu8' />
<p class='h1'>楊氏分家筆據</p><p>立分家筆據楊自新自超福嚴今奉　父命兄弟三人家口日眾理宜分居各圖生業俾得人人振作家道日昌擇於光緒二十七年三月十九日三房分爨所有　祖遺房屋在嶺下二甲住宅內僅得正房一間廚房一股堂心公用菜園一股均與　琴軒二叔共業歸長孫庭芬執管　祖遺及添置熟田二十畝作為　先祖樸庵公支下祭掃田契據歸長房收執金陵城內延齡巷　父置屋宇一所圍牆東至西二十四丈西邊南至北二十丈東邊南至北十六丈與漆匠店毗連此屋專作刻經處公業係　父親三十餘年經營所成永遠作為流通經典之所三房均不得認為<span class='corr'>己</span>產目前家眷暫住在內以十年為限十年之後照例起租不得自添屋宇以杜占踞俟各房自造住宅即當移居經局刻板之資係十方善信捐助永遠作為公業經管之人公同選舉近年家用不敷積有欠債通盤清算所欠各處債項計銀三千八百一十兩以目前進款大小分認歸還計大房一千二百七十八兩又浮橋地基房屋歸大房收受值銀六百兩共銀一千八百七十八兩二房計銀一千零五十七兩三房計銀八百七十五兩共認債款三千八百一十兩彼此商議均無異言公同憑中寫立分家筆據一樣三紙各執一紙永遠存照</p>
<p>光緒二十七年三月十九日立</p>
<p style="margin-left:2em">底稿留存以備查考　仁山誌</p>
</div>
</div><!-- end of div[@id='body'] -->
</body></html>