<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楊仁山居士遺書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu143' />
<div class='div-other'><a id='mulu144' /><div><img src='../images/B28p0520_01.gif' alt='B28p0520_01.gif' /></div>

<div class='div-other'><a id='mulu145' />
<p class='juan'>佛說觀無量壽佛經略論</p><p class="byline">劉宋西域三藏法師畺良耶舍譯</p><p class="byline">清石埭楊文會略論</p>
<div class='div-orig'><p>如是我聞。一時佛在王舍城耆闍崛山中。與大比丘眾千二百五十人俱。菩薩三萬二千。文殊師利法王子而為上首。</p>
</div>
<div class='div-commentary'><p style="margin-left:1em">此經從阿闍世王惡逆啟教。而開章先列靈山法會者。何耶。良以一代時教。皆從如來威光所顯。故知十界差別。若聖若凡。若理若事。無非毗盧遮那海印三昧一時頓現也。</p>
</div>
<div class='div-orig'><p>爾時王舍大城有一太子。名阿闍世。隨順調達惡友之教。收執父王頻婆娑羅。幽閉置於七重室內。制諸羣臣。一不得往。國太夫人名韋提希。恭敬大王。澡浴清淨。以酥蜜和麨。用塗其身。諸瓔珞中。盛蒲萄漿。密以上王。爾時大王食麨飲漿。求水潄口。潄口畢已。合掌恭敬。向耆闍崛山。遙禮世尊。而作是言。大目犍連。是吾親友。願興慈悲。授我八戒。時目犍連。如鷹隼飛。疾至王所。日日如是。授王八戒。世尊亦遣尊者富樓那。為王說法。如是時間。經三七日。王食麨蜜。得聞法故。顏色和悅。時阿闍世。問守門者。父王今者。猶存在耶。時守門人。白言。大王。國太夫人。身塗麨蜜。瓔珞盛漿。持用上王。沙門目連。及富樓那。從空而來。為王說法。不可禁制。時。阿闍世。聞此語已。怒其母曰。我母是賊。與賊為伴。沙門惡人。幻惑呪術。令此惡王。多日不死。即執利劍。欲害其母。時有一臣。名曰月光。聰明多智。即與耆婆。為王作禮。白言。大王。臣聞毗陀論經說。劫初以來。有諸惡王。貪國位故。殺害其父一萬八千。未曾聞有。無道害母。王今為此殺逆之事。汙剎利種。臣不忍聞。是旃陀羅。我等不宜復住於此。時二大臣。說此語竟。以手按劍。卻行而退。時阿闍世。驚怖惶懼。告耆婆言。汝不為我耶。耆婆白言。大王。慎莫害母。王聞此語。懺悔求救。即便捨劍。止不害母。敕語內官。閉置深宮。不令復出。時韋提希被幽閉已。愁憂憔悴。遙向耆闍崛山。為佛作禮。而作是言。如來世尊。在昔之時。恆遣阿難。來慰問我。我今愁憂。世尊威重。無由得見。願遣目連。尊者阿難。與我相見。作是語已。悲泣雨淚。遙向佛禮。未舉頭頃。爾時世尊。在耆闍崛山。知韋提希心之所念。即敕大目犍連。及以阿難。從空而來。佛從耆闍崛山沒。於王宮出。時韋提希。禮已舉頭。見世尊釋迦牟尼佛。身紫金色。坐百寶蓮華。目連侍左。阿難侍右。釋梵護世諸天。在虛空中。普雨天華。持用供養。時韋提希。見佛世尊。自絕瓔珞。舉身投地。號泣向佛。白言。世尊。我宿何罪。生此惡子。世尊。復有何等因緣。與提婆達多。共為眷屬。唯願世尊。為我廣說無憂惱處。我當往生。不樂閻浮提濁惡世也。此濁惡處。地獄餓鬼畜生盈滿。多不善聚。願我未來不聞惡聲。不見惡人。今向世尊。五體投地。求哀懺悔。唯願佛日。教我觀於清淨業處。</p>
</div>
<div class='div-commentary'><p style="margin-left:1em">世間情愛最重之處。無如母子。阿闍世王。即於母子之間。逆行方便。冒此惡名。造阿鼻地獄業。令其母厭離娑婆。欣樂淨土。啟此妙觀。度脫羣生。阿闍世王。誠大權菩薩哉。論至此。不覺中懷酸楚。以一副急淚。供養阿闍世王。阿闍世王。亦當以淚雨酬我也。</p>
</div>
<div class='div-orig'><p>爾時世尊。放眉間光。其光金色。徧照十方無量世界。還住佛頂。化為金臺。如須彌山。十方諸佛淨妙國土。皆於中現。或有國土。七寶合成。復有國土。純是蓮華。復有國土。如自在天宮。復有國土。如玻瓈鏡。十方國土。皆於中現。有如是等無量諸佛國土。嚴顯可觀。令韋提希見。時韋提希白佛言。世尊。是諸佛土。雖復清淨。皆有光明。我今樂生極樂世界阿彌陀佛所。唯願世尊。教我思惟。教我正受。</p>
<p>爾時世尊。即便微笑。有五色光。從佛口出。一一光照頻婆娑羅王頂。爾時大王。雖在幽閉。心眼無障。遙見世尊。頭面作禮。自然增進。成阿那含。</p>
<p>爾時世尊告韋提希。汝今知不。阿彌陀佛。去此不遠。汝當繫念。諦觀彼國。淨業成者。我今為汝廣說眾譬。亦令未來世一切凡夫。欲修淨業者。得生西方極樂國土。欲生彼國者。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。如此三事。名為淨業。佛告韋提希。汝今知不。此三種業。乃是過去未來現在三世諸佛淨業正因。</p>
<p>佛告阿難。及韋提希。諦聽諦聽。善思念之。如來今者。為未來世一切眾生為煩惱賊之所害者。說清淨業。善哉韋提希。快問此事。阿難。汝當受持。廣為多眾宣說佛語。如來今者。教韋提希。及未來世一切眾生。觀於西方極樂世界。以佛力故。當得見彼清淨國土。如執明鏡。自見面像。見彼國土極妙樂事。心歡喜故。應時即得無生法忍。佛告韋提希。汝是凡夫。心想羸劣。未得天眼。不能遠觀。諸佛如來。有異方便。令汝得見。時韋提希白佛言。世尊。如我今者。以佛力故。見彼國土。若佛滅後。諸眾生等。濁惡不善。五苦所逼。云何得見阿彌陀佛極樂世界。</p>
</div>
<div class='div-commentary'><p style="margin-left:1em">經中如執明鏡。自見面像八字。大須著眼。明鏡者。大圓鏡智也。自見面像者。不作他想也。一切觀法不出此理。非但觀境如是。即王宮誕生住世說法之佛。以及四禪天勝應佛。華藏界實報佛。凡有色相可見者。無非他受用身。皆隨眾生心現。各各不同。知此義者。復何疑惑之有。</p>
<p style="margin-left:1em">淨土宗旨。三經為本。大經推崇本願。此經專重觀想。小經專主持名。近代諸師。以觀法深微。鈍根難入。即專主持名一門。若觀想逕可不用何以大小二經。皆詳演極樂世界依正莊嚴耶。</p>
<p style="margin-left:1em">此經專為具縛凡夫。現世得證無生法忍而說。的是至圓至頓無上法門。從初觀入手。修至第九觀。即蒙諸佛現前授記。豈可以情量測度也哉。有以階級等差判此經者。係認九品往生之位以為等級耳。不知九品乃觀中攝化之行。非修觀人由此品位往生也。修至普觀成就時。已超越上品上生。豈有中下之流。能入此觀乎。</p>
</div>
<div class='div-orig'><p>佛告韋提希。汝及眾生。應當專心繫念一處。想於西方。云何作想。凡作想者。一切眾生。自非生盲。有目之徒。皆見日沒。當起想念。正坐西向。諦觀於日欲沒之處。令心堅住。專想不移。見日欲沒。狀如懸鼓。既見日已。閉目開目。皆令明了。是為日想。名曰初觀。</p>
</div>
<div class='div-commentary'><p style="margin-left:1em">人道光明。屬於相分。非日月燈。不能見物。閉目靜坐。猶如黑夜。欲觀勝境。何由顯現。須於心眼中自發光明。非假日輪。無從作觀。此日現時。爍破沈陰。光雖極明。亦不耀目。因不與肉眼對也。日若動時。即知心動。若有暗障。即是心障。障淨光純。朗然安住。能所兩忘。身心空寂。即入日光三昧。此觀成時。儻欲捨壽。亦得往生。何以故。大光明中。一心念佛。豈有陰境。得現前耶。</p>
<p style="margin-left:1em">欲作此觀。須趺坐西向。先觀身中四大。內外俱空。地大散向西方。水大散向北方。風大散向東方。火大散向南方。身之空大。即與十方虛空一合。自身五大皆空。唯有識大。湛然凝住。猶如圓鏡。內外明照。朗然清淨。作此想已。心漸凝定。然後徐徐諦觀於日。其利根者。一坐即見。以上摘錄善導疏中語也。是為作觀之前方便。如密宗入壇行道。先觀梵書㘕字。變成三角火輪。燒盡有漏之身。及有漏世界。然後建立金剛界身。同一義趣。</p>
<p style="margin-left:1em">經云閉目開目皆令明了者。欲以驗觀力淺深也。淺者閉目得見。開目不見。深者開目亦見觀境。及出觀後。方見外境。唯心之旨。於此益彰。</p>
</div>
<div class='div-orig'><p>次作水想。見水澄清。亦令明了。無分散意。既見水已。當起冰想。見冰映徹。作瑠璃想。此想成已。見瑠璃地。內外映徹。下有金剛七寶金幢。擎瑠璃地。其幢八方。八楞具足。一一方面。百寶所成。一一寶珠。有千光明。一一光明。八萬四千色。映璢璃地。如億千日。不可具見。璢璃地上。以黃金繩。雜廁間錯。以七寶界。分齊分明。一一寶中。有五百色光。其光如華。又似星月。懸處虛空。成光明臺。樓閣千萬。百寶合成。於臺兩邊。各有百億華幢。無量樂器。以為莊嚴。八種清風。從光明出。鼓此樂器。演說苦空無常無我之音。是為水想。名第二觀</p>
</div>
<div class='div-commentary'><p style="margin-left:1em">杲日光中。覺少清涼之致。故易之以水觀。作水觀時。日輪雖隱。而無暗相。水觀現前。有二種勝妙。一者澄靜。二者明徹。若泛動即心動。渾濁即業障。如日觀說。此觀成時。身心忽空。水天一色。與月光童子所得三昧相似。然非此經意旨。今此經中作水觀者。取其紺碧漸凝。變成璢璃地也。土石為地。不能徹視。璢璃為地。表裏通明。一轉換間。天壤之別矣。經云。一一寶珠有千光明。一一光明八萬四千色。此非緣心所行境界。以緣心不能具見。雖見亦不知數也。惟鏡智現前者。乃能了了知見耳。</p>
<p style="margin-left:1em">此界風從火生。彼界風從光出。由極樂國土。絕無火大。所謂如來藏中。性火真空。性空真火者。已化為無量光明矣。蓋火有熱性。冰有寒性。寒熱相陵。不得自在。彼土無有寒暑。故冰火皆不現行。又亦無有土石。則地大盡屬寶性。水大如經可知。四大迥異此界。所以稱為極樂也。</p>
</div>
<div class='div-orig'><p>此想成時。一一觀之。極令了了。閉目開目。不令散失。唯除食時。恆憶此事。如此想者。名為麤見極樂國地。若得三昧。見彼國地。了了分明。不可具說。是為地想。名第三觀。佛告阿難。汝持佛語。為未來世一切大眾欲脫苦者。說是觀地法。若觀是地者。除八十億劫生死之罪。捨身他世。必生淨國。心得無疑。作是觀者。名為正觀。若他觀者。名為邪觀。</p>
</div>
<div class='div-commentary'><p style="margin-left:1em">前觀雖能眼見妙色。耳聞妙音。猶屬麤想。若得三昧。則超出凡夫情量。非語言分別所能及矣。故佛於此三觀之後。結讚勝益。定得往生。可無疑慮也。</p>
</div>
<div class='div-orig'><p>佛告阿難。及韋提希。地想成已。次觀寶樹。觀寶樹者。一一觀之。作七重行樹想。一一樹高八千由旬。其諸寶樹。七寶華葉。無不具足。一一華葉。作異寶色。璢璃色中。出金色光。玻瓈色中。出紅色光。碼碯色中。出硨磲光。硨磲色中。出綠真珠光。珊瑚琥珀。一切眾寶。以為映飾。妙真珠網。彌覆樹上。一一樹上。有七重網。一一網間。有五百億妙華宮殿。如梵王宮。諸天童子。自然在中。一一童子。五百億釋迦毗楞伽摩尼。以為瓔珞。其摩尼光。照百由旬。猶如和合百億日月。不可具名。眾寶間錯。色中上者。此諸寶樹。行行相當。葉葉相次。於眾葉間。生諸妙華。華上自然有七寶果。一一樹葉。縱廣正等二十五由旬。其葉千色。有百種畫。如天瓔珞。有眾妙華。作閻浮檀金色。如旋火輪。宛轉葉間。涌生諸果。如帝釋缾。有大光明。化成幢旛無量寶葢。是寶葢中。映現三千大千世界一切佛事。十方佛國。亦於中現。見此樹已。亦當次第一一觀之。觀見樹莖枝葉華果。皆令分明。是為樹想。名第四觀。</p>
<p>次當想水。欲想水者。極樂國土。有八池水。一一池水。七寶所成。其寶柔輭。從如意珠王生。分為十四支。一一支作七寶妙色。黃金為渠。渠下皆以雜色金剛。以為底沙。一一水中。有六十億七寶蓮華。一一蓮華。團圓正等十二由旬。其摩尼水。流注華間。尋樹上下。其聲微妙。演說苦空無常無我諸波羅密。復有讚歎諸佛相好者。如意珠王。涌出金色微妙光明。其光化為百寶色鳥。和鳴哀雅。常讚念佛念法念僧。是為八功德水想。名第五觀。</p>
<p>眾寶國土一一界上。有五百億寶樓。其樓閣中。有無量諸天。作天伎樂。又有樂器懸處虛空。如天寶幢。不鼓自鳴。此眾音中。皆說念佛念法念比丘僧。此想成已。名為麤見極樂世界寶樹寶地寶池寶樓。是為總觀想。名第六觀。若見此者。除無量億劫極重惡業。命終之後。必生彼國。作是觀者。名為正觀。若他觀者。名為邪觀。</p>
<p>佛告阿難。及韋提希。諦聽諦聽。善思念之。吾當為汝分別解說除苦惱法。汝等憶持。廣為大眾分別解說。說是語時。無量壽佛住立空中。觀世音。大勢至是二大士。侍立左右。光明熾盛。不可具見。百千閻浮檀金色。不得為比。時韋提希。見無量壽佛已。接足作禮。白佛言。世尊。我今因佛力故。得見無量壽佛。及二菩薩。未來眾生。當云何觀無量壽佛。及二菩薩。佛告韋提希。欲觀彼佛者。當起想念。於七寶地上。作蓮華想。令其蓮華一一葉上。作百寶色。有八萬四千脈。猶如天畫。脈有八萬四千光。了了分明。皆令得見。華葉小者。縱廣二百五十由旬。如是蓮華。具有八萬四千葉。一一葉間。有百億摩尼珠王。以為映飾。一一摩尼珠。放千光明。其光如葢。七寶合成。徧覆地上。釋迦毗楞伽寶以為其臺。此蓮華臺。八萬金剛甄叔迦寶。梵摩尼寶。妙真珠網。以為校飾。於其臺上。自然而有四柱寶幢。一一寶幢。如百千萬億須彌山。。幢上寶幔。如夜摩天宮。復有五百億微妙寶珠以為映飾。一一寶珠。有八萬四千光。一一光作八萬四千異種金色。一一金色。徧其寶上。處處變化。各作異相。或為金剛臺。或作真珠網。或作雜華雲。於十方面。隨意變現。施作佛事。是為華座想。名第七觀。佛告阿難。如此妙華。是本法藏比丘願力所成。若欲念彼佛者。當先作此華座想。作此想時。不得雜觀。皆應一一觀之。一一葉。一一珠。一一光。一一臺。一一幢。皆令分明。如於鏡中。自見面像。此想成者。滅除五萬億劫生死之罪。必定當生極樂世界。作是觀者。名為正觀。若他觀者。名為邪觀。</p>
<p>佛告阿難。及韋提希。見此事已。次當想佛。所以者何。諸佛如來是法界身。入一切眾生心想中。是故汝等。心想佛時。是心即是三十二相。八十隨形好。是心作佛。是心是佛。諸佛正徧知海。從心想生。是故應當一心繫念。諦觀彼佛多陀阿伽度阿羅訶三藐三佛陀。</p>
</div>
<div class='div-commentary'><p style="margin-left:1em">上來是權設方便。至此將欲觀佛。即開權顯實。一經宗旨。全在於斯。悟此理者。方能稱法界性。如實而觀。至下文佛身相好現時。自佛耶。他佛耶。於此證得身自在。觀佛身故。亦見佛心。佛心乎。自心乎。於此證得心自在。身心自在。無礙融通。宜乎十方諸佛。現前授記矣。</p>
</div>
<div class='div-orig'><p>想彼佛者。先當想像。閉目開目。見一寶像。如閻浮檀金色。坐彼華上。見像坐已。心眼得開。了了分明。見極樂國七寶莊嚴。寶地寶池。寶樹行列。諸天寶幔。彌覆其上。眾寶羅網。滿虛空中。見如此事。極令明了。如觀掌中。見此事已。復當更作一大蓮華。在佛左邊。如前蓮華。等無有異。復作一大蓮華。在佛右邊。想一觀世音菩薩像。坐左華座。亦作金色。如前無異。想一大勢至菩薩像。坐右華座。此想成時。佛菩薩像。皆放光明。其光金色。照諸寶樹。一一樹下。亦有三蓮華。諸蓮華上。各有一佛二菩薩像。徧滿彼國。此想成時。行者當聞水流光明。及諸寶樹鳧雁鴛鴦。皆說妙法。出定入定。恆聞妙法。行者所聞。出定之時。憶持不捨。令與脩多羅合。若不合者。名為妄想。若與合者。名為麤想見極樂世界。是為像想。名第八觀。作是觀者。除無量億劫生死之罪。於現身中。得念佛三昧。</p>
<p>佛告阿難。及韋提希。此想成已。次當更觀無量壽佛身相光明。阿難當知。無量壽佛。身如百千萬億夜摩天閻浮檀金色。佛身高六十萬億那由他恆河沙由旬。眉間白毫。右旋宛轉。如五須彌山。佛眼如四大海水。青白分明。身諸毛孔。演出光明。如須彌山。彼佛圓光。如百億三千大千世界。於圓光中。有百萬億那由他恆河沙化佛。一一化佛。亦有眾多無數化菩薩以為侍者。無量壽佛有八萬四千相。一一相中。各有八萬四千隨形好。一一好中復有八萬四千光明。一一光明。徧照十方世界念佛眾生。攝取不捨。其光相好。及與化佛。不可具說。但當憶念。令心眼見。見此事者。即見十方一切諸佛。以見諸佛故。名念佛三昧。作是觀者。名觀一切佛身。以觀佛身故。亦見佛心。佛心者。大慈悲是。以無緣慈。攝諸眾生。作此觀者。捨身他世。生諸佛前得無生忍。是故智者。應當繫心諦觀無量壽佛。觀無量壽佛者。從一相好入。但觀眉間白毫。極令明了。見眉間白毫相者。八萬四千相好自然當現。見無量壽佛者。即見十方無量諸佛。得見無量諸佛故。諸佛現前授記。是為徧觀一切色身相。名第九觀。作是觀者。名為正觀。若他觀者。名為邪觀。</p>
</div>
<div class='div-commentary'><p style="margin-left:1em">行者初學觀時。先空其身。層層修習。至第八觀。皆不知有身相。及至九觀。成就諸佛現前授記。方見自身。蓋授記必摩頂。若無身相。誰得受記耶。向後普觀文中。起心生西。蓮華開時。淨光照身。此時身相。儻所謂菩薩意生身者非乎。</p>
</div>
<div class='div-orig'><p>佛告阿難。及韋提希。見無量壽佛了了分明已。次亦應觀觀世音菩薩。此菩薩身長八十萬億那由他由旬。身紫金色。頂有肉髻。項有圓光。面各百千由旬。其圓光中。有五百化佛。如釋迦牟尼。一一化佛。有五百化菩薩。無量諸天。以為侍者。舉身光中。五道眾生一切色相皆於中現。頂上有毗楞伽摩尼寶以為天冠。其天冠中。有一立化佛。高二十五由旬。觀世音菩薩面如閻浮檀金色。眉間毫相。備七寶色。流出八萬四千種光明。一一光明。有無量無數百千化佛。一一化佛有無數化菩薩以為侍者。變現自在滿十方世界。臂如紅蓮華色。有八十億微妙光明以為瓔珞。其瓔珞中。普現一切諸莊嚴事。手掌作五百億雜蓮華色。手十指端。一一指端。有八萬四千畫。猶如印文。一一畫有八萬四千色。一一色有八萬四千光。其光柔輭。普照一切。以此寶手。接引眾生。舉足時。足下有千輻輪相。自然化成五百億光明臺。下足時。有金剛摩尼華。布散一切。莫不彌滿。其餘身相。眾好具足。如佛無異。唯頂上肉髻。及無見頂相。不及世尊。是為觀觀世音菩薩真實色身相。名第十觀。佛告阿難。若欲觀觀世音菩薩者。當作是觀。作是觀者。不遇諸禍。淨除業障。除無數劫生死之罪。如此菩薩。但聞其名。獲無量福。何況諦觀。若有欲觀觀世音菩薩者。先觀頂上肉髻。次觀天冠。其餘眾相。亦次第觀之。悉令明了。如觀掌中。作是觀者。名為正觀。若他觀者。名為邪觀。</p>
<p>次觀大勢至菩薩。此菩薩身量大小。亦如觀世音。圓光面各百二十五由旬。照二百五十由旬。舉身光明。照十方國。作紫金色。有緣眾生。皆悉得見。但見此菩薩。一毛孔光。即見十方無量諸佛淨妙光明。是故號此菩薩名無邊光。以智慧光。普照一切。令離三塗。得無上力。是故號此菩薩名大勢至。此菩薩天冠有五百寶華。一一寶華。有五百寶臺。一一臺中。十方諸佛淨妙國土廣長之相。皆於中現。頂上肉髻。如鉢頭摩華。於肉髻上。有一寶瓶。盛諸光明。普現佛事。餘諸身相。如觀世音。等無有異。此菩薩行時。十方世界一切震動。當地動處。有五百億寶華。一一寶華。莊嚴高顯。如極樂世界。此菩薩坐時。七寶國土。一時動搖。從下方金光佛剎。乃至上方光明王佛剎。於其中間。無量塵數分身無量壽佛。分身觀世音大勢至。皆悉雲集極樂國土。[土*則]塞空中。坐蓮華座。演說妙法。度苦眾生。作此觀者。名為觀見大勢至菩薩。是為觀大勢至色身相。觀此菩薩者。名第十一觀。除無數劫阿僧祇生死之罪。作是觀者。不處胞胎。常遊諸佛淨妙國土。此觀成已。名為具足觀觀世音大勢至。</p>
<p>見此事時。當起自心生於西方極樂世界。於蓮華中。結跏趺坐。作蓮華合想。作蓮華開想。蓮華開時。有五百色光。來照身想。眼目開想。見佛菩薩。滿虛空中。水鳥樹林。及與諸佛。所出音聲。皆演妙法。與十二部經合。出定之時。憶持不失。見此事已。名見無量壽佛極樂世界。是為普觀想。名第十二觀。無量壽佛化身無數。與觀世音。大勢至。常來至此行人之所。</p>
</div>
<div class='div-commentary'><p style="margin-left:1em">善導和尚判此行人已超上品上生。其故何也。良以上上生者。捨娑婆。現極樂。此位行人。即娑婆現極樂。又上上生者。轉生受記。此位行人。現生受記。如此比較。勝劣可知。此位行人。入觀時即娑婆現極樂。出觀時即極樂現娑婆。娑婆極樂。相即相入。無礙無雜。以華嚴十玄門準之。豈非事事無礙法界耶。</p>
</div>
<div class='div-orig'><p>佛告阿難。及韋提希。若欲至心生西方者。先當觀於一丈六像。在池水上。如先所說無量壽佛身量無邊。非是凡夫心力所及。然彼如來宿願力故。有憶想者。必得成就。但想佛像。得無量福。況復觀佛具足身相。阿彌陀佛神通如意。於十方國。變現自在。或現大身。滿虛空中。或現小身。丈六八尺。所現之形。皆真金色。圓光化佛。及寶蓮華。如上所說。觀世音菩薩。及大勢至。於一切處。身同眾生。但觀首相。知是觀世音。知是大勢至。此二菩薩。助阿彌陀佛普化一切。是為雜想觀。名第十三觀。</p>
</div>
<div class='div-commentary'><p style="margin-left:1em">此觀專為劣機而說。以眾生機劣。故佛現劣應。經說先觀者。以鄙意揆之。未必在初觀之先。似當先作日水二觀。然後觀此。方能顯現。否則亦祇想像而已。不能如日中目覩也。問曰。上根利智。依次具修。至普觀後。還作此觀否。答曰。應作此觀。何以故。上來已見圓滿報身。若不現應化身。何由接引凡夫。故作此觀以為過脈。然後九品往生。皆蒙接引矣。梵網經盧舍那佛說法授千釋迦。千釋迦授千百億釋迦。在菩提樹下成道說法度生。佛法僧寶方現於世。直至今日。我輩得聞無上正法。皆由於此。後之學者。慎勿於法報化生優劣想也。</p>
<p style="margin-left:1em">菩薩行門。不出二種。一者上求佛道。二者下化眾生。前文見佛聞法。受菩提記。是上求功極。後文觀想九品往生。是下化之行。是故前之觀法。全以自心投入彌陀願海。後之觀法。全攝彌陀願海歸入自心。如是重重涉入。周徧含容。誰謂華嚴極樂有二致耶。又觀行者從無始時來。具有種種善惡之業。無量差別。今於一念觀中。九品往生而度脫之。所謂法界眾生。即自性眾生。無二無別。非一非異。如此妙法。非入不思議解脫境界。其孰能與於斯。九品往生。見佛有遲速。上上品纔生即見。以至下下品。十二大劫。蓮華乃開。作是觀者。非得念劫圓融之旨。何能延促自在。至於如此也。華嚴經中。毗目瞿沙仙人執善才手。經歷無數劫。法華會上。菩薩讚佛二十小劫。大眾謂如半日。同一義趣。</p>
<p style="margin-left:1em">此經圓頓之中。普攝權漸。其作九品觀者。即攝九界種性。入一佛法界也。上三品攝菩薩種性。中品上生。中品中生。攝緣覺聲聞種性。中品下生。攝人天種性。下品上生。攝脩羅畜生餓鬼種性。下品中生。攝有間地獄種性。下品下生。攝無間地獄種性。但此九品生者。均非修觀之人。詳玩經文自知。</p>

<table>
<tr><td colspan="3">九品差別圖</td>
</tr>
<tr><td>上品</td>
<td>中品</td>
<td>下品</td>
</tr>
<tr><td>上生<span class="note-inline">(圓教通經)</span></td>
<td>上生<span class="note-inline">(二乘種性昇進)</span></td>
<td>上生<span class="note-inline">(大乘種性退墮)</span></td>
</tr>
<tr><td>中生<span class="note-inline">(頓教通禪)</span></td>
<td>中生<span class="note-inline">(二乘種性持戒)</span></td>
<td>中生<span class="note-inline">(大乘種性破戒)</span></td>
</tr>
<tr><td>下生<span class="note-inline">(學大乘漸教而末透徹者)</span></td>
<td>下生<span class="note-inline">(世間善業)</span></td>
<td>下生<span class="note-inline">(世間惡業)</span></td>
</tr></table><p style="margin-left:1em">往生階差略說九品。若廣演之。為無量品。以眾生心行無量差別也。既攝而為九品。又攝而為一品。蓋往生者無論何品。究竟皆至一生補處。圓證佛果也。</p>
<p style="margin-left:1em">問曰。下品上中二位。既是大乘退墮者回心得生。未審小乘退墮者。當生何品。答曰。以大例小。亦生此品。但聞法獲益有差別耳。問曰。何以不說小乘退墮。專說大乘耶。答曰。大乘入俗利生。易於造惡。小乘專求自度。造惡事希。以多概少。故專說大乘耳。</p>
<p style="margin-left:1em">問曰。下品上生中生二位。既是修行門中造惡業者回心所生。未知世俗惡業不至下下品者。當生何等。答曰。世俗純善則生中下。純惡則生下下。其餘善多惡少者。應生下上。惡多善少者。應生下中。準例可知。</p>
</div>
<div class='div-orig'><p>佛告阿難。及韋提希。上品上生者。若有眾生願生彼國者。發三種心。即便往生。何等為三。一者至誠心。二者深心。三者回向發願心。具三心者。必生彼國。復有三種眾生當得往生。何等為三。一者慈心不殺。具諸戒行。二者讀誦大乘方等經典。三者修行六念。回向發願。願生彼國。具此功德。一日乃至七日。即得往生。生彼國時。此人精進勇猛故。阿彌陀如來。與觀世音。大勢至。無數化佛。百千比丘。聲聞大眾。無量諸天。七寶宮殿。觀世音菩薩執金剛臺。與大勢至菩薩至行者前。阿彌陀佛。放大光明。照行者身。與諸菩薩。授手迎接。觀世音。大勢至。與無數菩薩。讚歎行者。勸進其心。行者見已。歡喜踊躍。自見其身。乘金剛臺。隨從佛後。如彈指頃。往生彼國。生彼國已。見佛色身。眾相具足。見諸菩薩。色相具足。光明寶林。演說妙法。聞已。即悟無生法忍。經須臾間。歷事諸佛。徧十方界。於諸佛前次第受記。還至本國。得無量百千陀羅尼門。是名上品上生者。上品中生者。不必受持讀誦方等經典。善解義趣。於第一義。心不驚動。深信因果。不謗大乘。以此功德。回向願求生極樂國。行此行者命欲終時。阿彌陀佛。與觀世音。大勢至。無量大眾。眷屬圍繞。持紫金臺。至行者前。讚言法子。汝行大乘。解第一義。是故我今來迎接汝。與千化佛。一時授手。行者自見坐紫金臺。合掌叉手。讚歎諸佛。如一念頃。即生彼國七寶池中。此紫金臺。如大寶華。經宿則開。行者身作紫磨金色。足下亦有七寶蓮華。佛及菩薩。俱時放光。照行者身。目即開明。因前宿習。普聞眾聲。純說甚深第一義諦。即下金臺。禮佛合掌。讚歎世尊。經於七日。應時即於阿耨多羅三藐三菩提得不退轉。應時即能飛行徧至十方。歷事諸佛。於諸佛所。修諸三昧。經一小劫。得無生忍。現前受記。是名上品中生者。上品下生者。亦信因果。不謗大乘。但發無上道心。以此功德。回向願求生極樂國。行者命欲終時。阿彌陀佛。及觀世音。大勢至。與諸菩薩。持金蓮華。化作五百佛。來迎此人。五百化佛。一時授手。讚言法子。汝今清淨。發無上道心。我來迎汝。見此事時。即自見身坐金蓮華。坐已華合。隨世尊後。即得往生七寶池中。一日一夜。蓮華乃開。七日之中。乃得見佛。雖見佛身。於眾相好。心不明了。於三七日後。乃了了見。聞眾音聲。皆演妙法。遊歷十方。供養諸佛。於諸佛前。聞甚深法。經三小劫。得百法明門。住歡喜地。是名上品下生者。是名上輩生想。名第十四觀。</p>
<p>佛告阿難。及韋提希。中品上生者。若有眾生。受持五戒。持八戒齋。修行諸戒。不造五逆。無眾過患。以此善根。回向願求生於西方極樂世界。臨命終時。阿彌陀佛。與諸比丘。眷屬圍繞。放金色光。至其人所。演說苦空無常無我。讚歎出家得離眾苦。行者見已。心大歡喜。自見<span class='corr'>己</span>身。坐蓮華臺。長跪合掌。為佛作禮。未舉頭頃。即得往生極樂世界。蓮華尋開。當華敷時。聞眾音聲。讚歎四諦。應時即得阿羅漢道。三明六通。具八解脫。是名中品上生者。中品中生者。若有眾生。若一日一夜持八戒齋。若一日一夜持沙彌戒。若一日一夜持具足戒。威儀無缺。以此功德。回向願求生極樂國。戒香熏修。如此行者。命欲終時。見阿彌陀佛。與諸眷屬。放金色光。持七寶蓮華。至行者前。行者自聞空中有聲。讚言。善男子。如汝善人。隨順三世諸佛教故。我來迎汝。行者自見。坐蓮華上。蓮華即合。生於西方極樂世界。在寶池中。經於七日。蓮華乃敷。華既敷已。開目合掌。讚歎世尊。聞法歡喜。得須陀洹。經半劫已。成阿羅漢。是名中品中生者。中品下生者。若有善男子。善女人。孝養父母。行世仁慈。此人命欲終時。遇善知識。為其廣說阿彌陀佛國土樂事。亦說法藏比丘四十八願。聞此事已。尋即命終。譬如壯士屈伸臂頃。即生西方極樂世界。經七日已。遇觀世音。及大勢至。聞法歡喜。得須陀洹。過一小劫。成阿羅漢。是名中品下生者。是名中輩生想。名第十五觀。</p>
<p>佛告阿難。及韋提希。下品上生者。或有眾生。作眾惡業。雖不誹謗方等經典。如此愚人。多造惡法。無有慚愧。命欲終時。遇善知識。為說大乘十二部經首題名字。以聞如是諸經名故。除卻千劫極重惡業。智者復教合掌叉手。稱南無阿彌陀佛。稱佛名故。除五十億劫生死之罪。爾時彼佛即遣化佛。化觀世音。化大勢至。至行者前。讚言善男子。以汝稱佛名故。諸罪消滅。我來迎汝。作是語已。行者即見化佛光明。徧滿其室。見已歡喜。即便命終。乘寶蓮華。隨化佛後。生寶池中。經七七日。蓮華乃敷。當華敷時。大悲觀世音菩薩。及大勢至菩薩。放大光明。住其人前。為說甚深十二部經。聞已信解。發無上道心。經十小劫。具百法明門。得入初地。是名下品上生者。</p>
<p>佛告阿難。及韋提希。下品中生者。或有眾生。毀犯五戒八戒。及具足戒。如此愚人。偷僧祗物。盜現前僧物。不淨說法。無有慚愧。以諸惡業而自莊嚴。如此罪人。以惡業故。應墮地獄。命欲終時。地獄眾火。一時俱至。遇善知識。以大慈悲。即為讚說阿彌陀佛十力威德。廣讚彼佛光明神力。亦讚戒。定慧解脫。解脫知見。此人聞已。除八十億劫生死之罪。地獄猛火。化為清涼風。吹諸天華。華上皆有化佛菩薩。迎接此人。如一念頃。即得往生七寶池中蓮華之內。經於六劫。蓮華乃敷。觀世音。大勢至。以梵音聲。安慰彼人。為說大乘甚深經典。聞此法已。應時即發無上道心。是名下品中生者。</p>
</div>
<div class='div-commentary'><p style="margin-left:1em">此品專為修行門中造惡之人而說。毀犯五戒八戒者。在家眾也。犯具戒者。出家眾也。偷盜僧物者。犯棄罪也。不淨說法者。障人淨信也。此種罪業。命尚未終。獄火已至。以宿習道種發現。得遇善知識。讚說彌陀威德光明。及五分法身。有如懸崖勒馬。回臻坦途。及至華開。得聞大乘甚深經典。發無上道心。皆係造業以前。受戒習經之力。有以致之也。修行人造惡。至臨終時善心發現。即見獄火。爾時當有悔懼之心。故一聞妙法。猛利求脫也。以為說大乘甚深經典一語證之。知其大乘退墮者回心所生也。</p>
</div>
<div class='div-orig'><p>佛告阿難。及韋提希。下品下生者。或有眾生。作不善業。五逆十惡。具諸不善。如此愚人。以惡業故。應墮惡道。經歷多劫。受苦無窮。如此愚人。臨命終時。遇善知識。種種安慰。為說妙法。教令念佛。彼人苦逼。不遑念佛。善友告言。汝若不能念彼佛者。應稱無量壽佛。如是至心。令聲不絕。具足十念。稱南無阿彌陀佛。稱佛名故。於念念中。除八十億劫生死之罪。命終之時。見金蓮華。猶如日輪。住其人前。如一念頃。即得往生極樂世界。於蓮華中。滿十二大劫。蓮華方開。觀世音。大勢至。以大悲音聲。為其廣說諸法實相。除滅罪法。聞已歡喜。應時即發菩提之心。是名下品下生者。</p>
</div>
<div class='div-commentary'><p style="margin-left:1em">念佛與稱名有異。心中憶念。名為念佛。口稱名號。名為稱名。極惡眾生。病苦所逼。心不能念。但能口稱佛名。如呼父母。痛切之聲。與彌陀大悲相應。故得往生也。</p>
<p style="margin-left:1em">觀世音。大勢至。以大悲音聲。至菩提之心。與淨業障經同意。</p>
</div>
<div class='div-orig'><p>是名下輩生想。名第十六觀。</p>
</div>
<div class='div-commentary'><p style="margin-left:1em">問曰。下品生者。何緣住華胎內。經歷如許長時也。其惡業重者。習氣現時。還退墮否。答曰。極樂國中。無退墮之事。彼華胎者。彌陀願力所持。如鎔金爐。攝取礦質。久久烹煉。必使渣滓消融。精金出現。方許啟爐。此亦如是。又造惡人。受三塗報。苦不堪言。罪畢得出。造惡還入。下品生者。住華胎時。譬如比丘入三禪樂。習盡華開。直趣妙果。爭奈眾生業力障蔽。信之者寡。雖有苦切之言。亦不能啟其心。若能聞即信受。一意求生者。皆是夙世善根。臨時發現也。</p>
</div>
<div class='div-orig'><p>說是語時。韋提希與五百侍女。聞佛所說。應時即見極樂世界廣長之相。得見佛身。及二菩薩。心生歡喜。歎未曾有。豁然大悟。獲無生忍。五百侍女。發阿耨多羅三藐三菩提心。願生彼國。世尊悉記皆當往生。生彼國已。獲得諸佛現前三昧。無量諸天。發無上道心。爾時阿難即從座起。白佛言。世尊。當何名此經。此法之要。當云何受持。佛告阿難。此經名觀極樂國土無量壽佛觀世音菩薩。大勢至菩薩。亦名淨除業障生諸佛前。汝當受持。無令忘失。行此三昧者。現身得見無量壽佛。及二大士。若善男子。及善女人。但聞佛名。二菩薩名。除無量劫生死之罪。何況憶念。若念佛者。當知此人。則是人中分陀利華。觀世音菩薩。大勢至菩薩。為其勝友。當坐道場。生諸佛家。佛告阿難。汝好持是語。持是語者。即是持無量壽佛名。佛說此語時。尊者目犍連。尊者阿難。及韋提希等。聞佛所說。皆大歡喜。</p>
<p>爾時世尊。足步虛空。還耆闍崛山。爾時阿難。廣為大眾。說如上事。無量諸天。天龍。夜义。聞佛所說。皆大歡喜。禮佛而退。</p>
</div></div>
<p class='juan'>佛說觀無量壽佛經略論</p><p style="margin-left:1em"><span class='note-inline'>(謹按　先生晚年嘗欲撰觀經疏。未就。此其略稿也。原稿每段標錄經文數字。或三四語。亦未詮次先後。茲為分錄於經文之次。以原稿有論至此云云。因依玄文本論略註。十宗略說之例。題曰觀無量壽佛經略論云。編者識。)</span></p>

<div class='div-other'><a id='mulu146' />
<div class='div-w'><a id='mulu147' />
<p class='h3'>無量壽經優波提舍願生偈略釋</p><p class="byline">婆藪槃豆菩薩造<span class='note-inline'>(即天親菩薩也)</span></p><p class="byline">清石埭楊文會釋</p><p style="margin-left:1em"><span class='note-inline'>(先敘歸命願生說偈之意。)</span></p>
<p>世尊我一心。歸命盡十方。無礙光如來。願生安樂國。我依脩多羅。真實功德相。說願偈總持。與佛教相應。</p>
<p style="margin-left:1em"><span class='note-inline'>(有三種觀察。一者。彼佛國土功德莊嚴。有十七種事應知。)</span></p>
<p>觀彼世界相。勝過三界道。<span class='note-inline'>(一。清淨功德成就二句。)</span>究竟如虛空。廣大無邊際。<span class='note-inline'>(二。無量功德成就二句。)</span>正道大慈悲。出世善根生。<span class='note-inline'>(三。性功德成就二句。)</span>淨光明滿足。如鏡日月輪。<span class='note-inline'>(四。形相功德成就二句。)</span>備諸珍寶性。具足妙莊嚴。<span class='note-inline'>(五。種種事功德成就二句。)</span>無垢光燄熾。明淨曜世間。<span class='note-inline'>(六。妙色功德成就二句。)</span>寶性功德草。柔輭左右旋。觸者生勝樂。過迦旃鄰陀。<span class='note-inline'>(七。觸功德成就四句。)</span>寶華千萬種。彌覆池流泉。微風動華葉。交錯光亂轉。<span class='note-inline'>(八。莊嚴功德成就。共十二句。　八之一。莊嚴水四句。)</span>宮殿諸樓閣。觀十方無礙。雜樹異光色。寶欄徧圍繞。<span class='note-inline'>(八之二。莊嚴地四句。)</span>無量寶交絡。羅網徧虛空。種種鈴發響。宣吐妙法音。<span class='note-inline'>(八之三。莊嚴虛空四句。)</span>雨華衣莊嚴。無量香普熏。<span class='note-inline'>(九。雨功德成就二句。)</span>佛慧明淨日。除世癡闇冥。<span class='note-inline'>(十。光明功德成就二句。)</span>梵聲悟深遠。微妙聞十方。<span class='note-inline'>(十一。妙聲功德成就二句。)</span>正覺阿彌陀。法王善住持。<span class='note-inline'>(十二。主功德成就二句。)</span>如來淨華眾。正覺華化生。<span class='note-inline'>(十三。眷屬功德成就二句。)</span>愛樂佛法味。禪三昧為食。<span class='note-inline'>(十四。受用功德成就二句。)</span>永離身心惱。受樂常無間。<span class='note-inline'>(十五。無諸難功德成就二句。)</span>大乘善根界。等無譏嫌名。女人及根缺。二乘種不生。<span class='note-inline'>(十六。大義門功德成就四句。淨土果報。離二種譏嫌過。一者體。二乘人。女人。諸根不具人。二者名。乃至不聞此三種名也。等者。平等一相故。)</span>眾生所願樂。一切能滿足。<span class='note-inline'>(十七。一切功德滿足成就二句。)</span>故我願往生。阿彌陀佛國。</p>
<p style="margin-left:1em"><span class='note-inline'>(二者。觀察阿彌陀佛功德莊嚴。有八種應知。)</span></p>
<p>無量大寶王。微妙淨華臺。<span class='note-inline'>(一。座莊嚴二句。)</span>相好光一尋。色像超羣生。<span class='note-inline'>(二。身莊嚴二句。)</span>如來微妙聲。梵響聞十方。<span class='note-inline'>(三。口莊嚴二句。)</span>同地水火風。虛空無分別。<span class='note-inline'>(四。心莊嚴二句。)</span>天人不動眾。清淨智海生。<span class='note-inline'>(五。眾莊嚴二句。)</span>如須彌山王。勝妙無過者。<span class='note-inline'>(六。上首莊嚴二句。)</span>天人丈夫眾。恭敬繞瞻仰。<span class='note-inline'>(七。主莊嚴二句。)</span>觀佛本願力。遇無空過者。能令速滿足。功德大寶海。<span class='note-inline'>(八。不虛作住持莊嚴四句。即見彼佛未證淨心菩薩。畢竟得平等法身。淨心菩薩。畢竟與上地同得寂滅平等。略說八句。示現如來自利利他功德莊嚴次第成就。應知。)</span></p>
<p style="margin-left:1em"><span class='note-inline'>(三者。觀察彼諸菩薩功德莊嚴。有四種正修行功德成就。應知。)</span></p>
<p>安樂國清淨。常轉無垢輪。化佛菩薩日。如須彌住持。<span class='note-inline'>(一。於一佛土。身不動搖而徧十方。種種應化。如實修行。常作佛事。開諸眾生淤泥華故。四句。)</span>無垢莊嚴光。一念及一時。普照諸佛會。利益諸羣生。<span class='note-inline'>(二。彼應化身。於一切時。不前不後。一心一念。放大光明。悉能徧至十方世界。教化眾生。四句。)</span>雨天樂華衣。妙香等供養。讚諸佛功德。無有分別心。<span class='note-inline'>(三。於一切世界無餘。照諸佛會大眾無餘。廣大無量。供養恭敬。讚歎諸佛如來。四句。)</span>何等世界無。佛法功德寶。我願皆往生。示佛法如佛。<span class='note-inline'>(四。於十方一切世界無三寶處。住持莊嚴佛法僧寶功德大海。徧示令解。如實修行。四句。)</span></p>
<p style="margin-left:1em"><span class='note-inline'>(後總結。)</span></p>
<p>我作論說偈。願見彌陀佛。普共諸眾生。往生安樂國。</p>
<p style="margin-left:1em"><span class='note-inline'>(向說佛國土功德莊嚴成就。佛功德莊嚴成就。菩薩功德莊嚴成就。此三種成就。願心莊嚴。略說入一法句故。一法句者。謂清淨句。清淨句者。謂真實智慧無為法身故。此清淨有二種應知。何等二。一者。器世間清淨。二者。眾生世間清淨。器世間清淨者。向說十七種佛國土功德莊嚴成就。是名器世間清淨。眾生世間清淨者。如向說八種佛功德莊嚴成就。四種菩薩功德莊嚴成就。是名眾生世間清淨。如是一法句。攝二種清淨。應知。)</span></p>
<p style="margin-left:1em"><span class='note-inline'>(此偈深妙難解。須讀誦通利。然後取曇鸞法師往生論註閱之。自能了達。古之修淨業者。依三經一論為宗。即是無量壽經。觀經。阿彌陀經。及此論也。)</span></p>
</div>
<div class='div-w'><a id='mulu148' />
<p class='h3'>壇經略釋</p><p class="byline">東土禪宗六祖說</p><p class="byline">門人法海等錄</p><p class="byline">石埭楊文會註</p><p>刺史又問曰。弟子常見。僧俗念阿彌陀佛。願生西方。請和尚說。得生彼否。願為破疑。師言。使君善聽。惠能與說。世尊在舍衛城中。說西方引化經文。分明去此不遠。若論相說。里數有十萬八千。<span class='note-inline'>(當云國土有十萬億。六祖不深求教相。故誤說。)</span>即身中十惡八邪。便是說遠。說遠為其下根。說近為其上智。人有兩種。法無兩般。迷悟有殊。見有遲疾。迷人念佛。求生於彼。<span class='note-inline'>(此是華嚴教。事能隱理門。)</span>悟人自淨其心。<span class='note-inline'>(此是華嚴教。理能奪事門。)</span>所以佛言。隨其心淨。即佛土淨。<span class='note-inline'>(此是華嚴教。理能成事門。)</span>使君。東方人但心淨即無罪。雖西方人心不淨亦有愆。<span class='note-inline'>(未超上上。皆名帶業。稱性而談。唯佛一人居淨土也。)</span>東方人造罪。念佛求生西方。西方人造罪。念佛求生何國。<span class='note-inline'>(一往以理奪事。正與以事顯理相反。淨土人不造罪。故棲神微妙。入華嚴之玄。圓超東土西方。何肯造罪。人能以念佛心。入無生忍。六祖雖很。決定罵不著。)</span>凡愚不了自性。不識身中淨土。<span class='note-inline'>(近代邪教。用丹家糟粕。作佛法會。人人自以為修身中淨土。個個自以為是六祖真傳。盡成地獄種也。)</span>願東願西。悟人在處一般。所以佛言。隨所住處恆安樂。使君心地但無不善。西方去此不遙。若懷不善之心。念佛往生難到。今勸善知識。先除十惡。即行十萬。後除八邪。乃過八千。念念見性。常行平直。到如彈指。便覩彌陀。使君但行十善。何須更願往生。<span class='note-inline'>(一往以理奪事。故不說事能顯理門。)</span></p>
</div></div></div>
</div><!-- end of div[@id='body'] -->
</body></html>