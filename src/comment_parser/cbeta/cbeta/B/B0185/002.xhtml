<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>初學題額集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>初學題額集<span class='note-inline'>(中)</span></p>
<div class='div-other'><a id='mulu6' />
<p class='h1'>華嚴宗</p><p>華嚴經六十卷者。經云大方廣佛華嚴經。<span class='note-inline'>(云云)</span>骨目章云<span class='note-inline'>(【頭】華嚴教事)</span>大以周遍為其義。心性周遍法界。唯心萬法一如。平等無差別。心性常住。不生不滅。是故世間森羅常住。有情非情。其性恆如。方者寂用作言之異名也。一光遍照之琳影也。理智常住之慧。無礙作情之源也。廣者弘也。謂自性廣弘。號無隔院。佛者梵語也。此云為道謂道。者通也。遍也通理通事。自性宛麻不變遍天遍地。本理苟無替。佛道通遍硯筆墨字。花者門也。謂行之門。將開而入本來之理宗。宗者其家也。家者諸佛之家也。諸佛家者。法界自性也。嚴者飾莊也。海上之波也。根本智之上。以七珠莊嚴實報世界也。好眾寶合成之大宅。金剛無漏之寶堂也。經者性也。性能不變。一果常住。故名為經矣。<span class='note-inline'>(已上)</span>六十卷等者。八會章云<span class='note-inline'>(【頭】華嚴經誓事)</span>今明此經。有七處八會。謂人中三處。天上四處。為七處重會普光法堂是為八會。於中第一會。佛在摩竭提國。菩提樹下。盧遮那佛。加普賢菩薩。入如來淨藏三昧。說十方世界。及果德法門。<span class='note-inline'>(有四品經)</span>第二會。佛在普光法堂。文殊師利。承佛神力。說信位法門。<span class='note-inline'>(有四品經。)</span>第三會。佛在帝釋宮。佛加法慧菩薩。入菩薩無量方便三昧。說十住法門。<span class='note-inline'>(有六品經。)</span>第四會。佛在夜摩天宮。加功德林菩薩。入善伏三昧。說十行法門。<span class='note-inline'>(有四經品。)</span>第五會。佛在兜率天宮。加金剛幢菩薩。入明智三昧。說十回向法門。<span class='note-inline'>(有三品經)</span>第六會。佛在他化自在天宮。加金剛藏菩薩。入大智慧光明三昧。說十地法門。<span class='note-inline'>(有十一品經。)</span>第七會。佛在重會普光法堂。普賢菩薩。承佛神力。入佛華嚴三昧。法慧菩薩問。普賢菩薩答。<span class='note-inline'>(有二品經。)</span>第八會。佛在舍衛國。重閣講堂。自入如來師子奮迅三昧。說法界法門。<span class='note-inline'>(有一品經。<span class='corr'>已</span>上略抄。)</span>私云。第一會有四品經者。一世間淨眼品。二盧遮那佛品。三如來名號品。四四諦品。第二會有四品經者。一如來光明覺品。二菩薩明難品。三淨行品。四賢首菩薩品。第三會有六品經者。一昇須彌頂品。二雲集妙勝殿上說偈品。三菩薩十住品。四梵行品。五初發心菩薩功德品。六明法品。第四會有四品經者。一昇夜摩天宮自在品。二夜摩天宮菩薩說偈品。三菩薩十行品。四菩薩無盡藏品。第五會有三品經者。一昇兜率天一切寶殿品。二兜率天宮菩薩讚佛品。三菩薩回向品。第六會有十一品經者。一十地品。二十定品。三十忍品。四阿僧祇品。五壽命品。六菩薩處品。七佛不思議品。八如相好品。九佛小相光明品。十普賢菩薩行品。十一如來性起品。第七會有一品經者。離世間品。第八會有一品經者。入法界品。又新譯為九處十會。品名與今或替。復加五品。為三十九也。</p>
<p>問。此經教主。三身中何身哉。</p>
<p>答。一體不分。非今非古身也。清凉大師云。分三身名目。自是三乘教內。今一乘玄旨。一體不分。<span class='note-inline'>(<span class='corr'>已</span>上)</span>如來出現品云。為令眾生生欣樂故出於世。欲令眾生生戀慕故示涅槃。而實如來無有出世。亦無涅槃。何以如來常住。清淨法界。隨眾生心。示現涅槃<span class='note-inline'>(<span class='corr'>已</span>上)</span>清凉釋云。約迹能今能久。約本非古非今<span class='note-inline'>(<span class='corr'>已</span>上)</span></p>
<p>問。此經十佛。并現相樣何。</p>
<p>答。經四十三離世間品云。有十種見佛。何等為十。所謂無著佛。安住世間。成就正覺故。願佛。出生故。業報佛。信故。持佛。隨順故。涅槃佛。永度故。法界佛。無處不至故。心佛。安住故。三昧佛。無礙無著故。性佛。決定故。如意佛。普覆故。探玄記<span class='note-inline'>(十七)</span>云。行障既離。佛境斯現。故云見佛。十中各標名。釋義者。無著者。不滯著。謂不滯體著。現於世間。示正覺。此是摠句。下九別顯。一由願力出現故。二示往善業。得此妙果。此令他信知業不虛。三淨識體。住持善根。順成正覺。四雖現世間。而常住涅槃故。五此現覺之身。即遍一切處故。六方乃安住心。即是佛。七以於留處皆無著故。八體性不變故。九如能化意。普覆群機故。<span class='note-inline'>(<span class='corr'>已</span>上私云。於一佛。隨上功能立十名。)</span></p>
<p>問。此經大意何。</p>
<p>答。宗密云。信解行證也。信者初會六品十一卷。舉依正二果。勸大眾信樂也。解者二。修因契異。生其智解。謂第二會十信。三會十住。四會十行。五會十回向。六會十地。七會等妙二覺。行者託前信解之法。進修令成正行也。即第八會。證者第九會初。佛入師子奮迅三昧。海會頓證法界。善財遍親善友。歷位漸證也。破塵抄云。摠分一部經為四。謂信解行證。初以如來果德。及普賢法界。為所信。以文殊智慧。為能信。第二會於普光明殿。說十信。從第三會。乃至第七會。說六位行布。至第八會。正說圓融行。其行布圓融。說有前後。義乃一時。皆是不出理智解行。其解行者。文殊為能起妙解。普賢為所起圓行。乃至第九會法界品初。皆證入法界也。是故品初。如來自入三昧。現相無言。表所證絕言。而普賢開顯<span class='note-inline'>(【考】顯一本作題)</span>放光令其解。表能證絕言。文殊開顯<span class='note-inline'>(【考】顯一本作題)</span>如來自入三昧者。顯二聖法門相融。普賢行因滿。離相絕言。沒同果海。是名毗盧遮那。光明遍照也。是知一部經。不離於三聖。其末會亦是文殊為始。普賢為終。華嚴論云。又此經四十品中。以法界品為正宗。餘品為伴。<span class='note-inline'>(已上)</span>五教十宗。十玄六相等者。法藏大師云。教類有五<span class='note-inline'>(【頭】華嚴教相事)</span>一小乘教。但說我空。縱少說法空。亦不明顯。但依六識三毒。建立染淨根本。未盡法源。故多諍論。<span class='note-inline'>(諸部小乘經論四阿含俱舍婆沙等)</span>二大乘始教。亦名分教。於中但說諸法皆空。未盡大乘法理。故名為始。但說一切法相。有不成佛故名為分<span class='note-inline'>(楞伽。深密等經。瑜伽。唯識等論也。)</span>三終教亦名實教。說如來藏隨緣。成阿賴耶識。緣起無性。一切皆如。定性二乘。無性闡提。悉當成佛。方盡大乘至極之說。名為終故。以稱實理故名為實。<span class='note-inline'>(般若。法華等經起信寶性等論)</span>四頓教。摠不說法相。唯辨真性。亦無八識差別之相。訶<span class='note-inline'>(【考】訶恐呵歟)</span>教勸離毀相泯心。但一念不生。即名為佛。不依地位漸次。故說為頓。<span class='note-inline'>(大乘經中即心是佛談。不說位漸次等諸文意)</span>五圓教。所說唯是法界性海。圓融緣起無礙相即相入。帝網重重。主伴無盡。<span class='note-inline'>(已上有同教別教二。)</span>五教章上云。一別教。二同教。初中亦二。一是性海果分。當是不可說義。何以故。不與教相應故。即十佛自境界也。故地論云因分可說。果分不可說者是也。二是緣起因分。即普賢境界也。此二無二。全體遍收。其猶波水。思之可見。<span class='note-inline'>(已上就普賢境界。有十玄緣起六相圓融經。)</span>十宗者。五教章云。一依菩提流支。依維摩經等。立一音教。<span class='note-inline'>(經云。佛以一音演說法。眾生隨類各得解云云。)</span>二依誕法師等。依楞伽等經。立漸頓二教。<span class='note-inline'>(謂以先習小乘。後趣大乘等。大由小起故名為漸。大小俱陳經涅槃經等。如直往菩薩等。大不由小。故名為頓教。華嚴經。)</span>三依光統律師。立三種教。<span class='note-inline'>(謂漸頓圓。以根未熟。先說無常。後說常。先說空。後說不空。深妙義如此。漸次說故。名為漸教。為根未熟之流。於一法門。具足演說一切佛法。常與無常。空與不空俱說。更無漸次。故名為頓。為於上達分階佛教者。說於如來無礙解脫。究竟果滿。圓極祕密。自在法門。故名圓。即此經是也。)</span>四依大衍法師。立四宗教。以通收一代聖教。一因緣宗。<span class='note-inline'>(小乘薩婆多等部)</span>二假名宗。<span class='note-inline'>(成實經部。)</span>三不真宗。<span class='note-inline'>(諸部般若。說即空理。明一切法不真實等。)</span>四真宗。<span class='note-inline'>(涅槃。華嚴等。明佛性法界真理等。)</span>五依護身法師。立五種教。三種教同前衍師。第四名真宗教。<span class='note-inline'>(涅槃等經。明佛性真理。)</span>第五法界宗。<span class='note-inline'>(華嚴明法界自在無礙法門。)</span>六依耆闍法師。立六種教。初二同衍師。第三不真宗。<span class='note-inline'>(明諸大乘通說諸法如幻化等。)</span>第四真宗。<span class='note-inline'>(說諸法真空理)</span>第五常宗。<span class='note-inline'>(明說真理恆沙功德常恆等義。)</span>第六圓宗。<span class='note-inline'>(明法界自在。緣起無礙。德用圓備。華嚴是也。)</span>七依南岳思禪師。及天台智者禪師。立四教。該攝一代東流教。一名三藏教。<span class='note-inline'>(智度論中。說小乘為三藏教。大乘為摩訶衍藏。)</span>二名通教<span class='note-inline'>(諸大乘經中法。通益三乘人及大品經中。乾慧等十地。通大小是也。)</span>三名別教。<span class='note-inline'>(諸大乘經中。所明道理。不通小乘者是也亦名頓教。)</span>四名圓教。<span class='note-inline'>(法界自在。具足一切無盡法門。一即一切。一切即一等。華嚴是也。亦名祕密教。以聲聞等不見聞故。)</span>八依江南敏法師。立二教。一釋迦經。謂屈曲教。<span class='note-inline'>(以遂物機。隨計破著故。如涅槃等。)</span>二盧舍那經。謂平道教。<span class='note-inline'>(以遂法性。自在說故。即華嚴是。)</span>九依梁朝光宅寺雲法師。立四乘教。謂臨門三車。為三乘。四衢所授大白牛車。方為第四。以彼臨門中牛車。亦同羊鹿。俱不得故。餘義同上辨。後代信行禪師。依此宗立二教。謂一乘三乘。三乘者。即別解別行。及三乘差別。并先習小乘。後趣大乘是也。一乘者。謂普行。唯是一乘。亦華嚴法門。及直進等是也。十依大唐王藏玄奘法師。依深密經。金光明經。及瑜伽論。立三種教。即三法輪是也。一名轉法輪<span class='note-inline'>(於初時鹿野園中。轉四諦法輪。小乘法。)</span>二名照法輪。<span class='note-inline'>(於中時。於大乘內。密意說諸法空等。)</span>三名持法輪。<span class='note-inline'>(後時於大乘中。顯了意。說三性及真如不空理等。就普賢之境界。十玄緣起。六相圓融。)</span>同中云。十玄緣起。無礙法門義。<span class='note-inline'>(【頭】十玄事)</span>一者同時具足相應門。<span class='note-inline'>(十義同時相應。成一緣起。無有前後始終等別。具足一切。自在逆順。)</span>二者一多相容不同門。<span class='note-inline'>(隨一門中。攝因果理事法。各住自位。一切法門。無礙自在無盡。經云。以一佛土滿十方。十方入一。亦無餘世界。本不壞。)</span>三者諸法相即自在門。<span class='note-inline'>(一即一切。一切即一。圓融自在無礙成耳。經云。初發心菩薩。一念功德深廣無邊際。如來分別說窮功不能盡。)</span>四者因陀羅網境界門。<span class='note-inline'>(經云。於一微塵中。各示那由他無數億諸佛。於中而說法。於一微塵中。現無量佛國。須彌金剛鐵圍世界不迫迮。於一微塵中。現有三惡道。天人阿修羅。各受報業。已上三世間說也。)</span>五微細相容安立門。<span class='note-inline'>(於一念中。具足始終同時。前後逆順等。一切法門。於一念中。炳然同時。齊顯顯現無不明了。)</span>六祕密隱顯俱成門。<span class='note-inline'>(諸法隱覆顯了。俱時成就也。故經云。於此方入正受。他方三昧起。眼根入正受。色塵三昧起。已上。又云。於一微塵入正受。一切微塵三昧起。一切微微塵入正受。一毛端頭三昧起。已上。如是自在。此隱彼現。正受及起定。同時祕密成。)</span>七諸藏純雜具德門。<span class='note-inline'>(於諸義。或純或雜。如人法等。若以人門取者。即一切皆人。故名為純。此人門具含事理等一切差別法。故名為雜。如是繁興法界。純雜自無不具足者。)</span>八者十世隔法異成門。<span class='note-inline'>(於諸義。遍一世中。同時異時。具足顯現。以時與法不相離。言十世者。過去未來現在三世。各有過去未來及現在。即為大世也。然此九世。迭相即入故。成一摠句。別合成十世。此十世具足別異。同時顯現成緣起。故得即入也。經云。或以長劫入短劫。短劫入長劫。或百千大劫為一念或一念即為百千大劫。或過去劫入未來劫。未來劫入過去劫。如是自在時劫無礙。相即入渾融成。)</span>九唯心回轉善成門。<span class='note-inline'>(於諸義。唯是一如來藏自性清淨心轉也。然一心亦具足十種德。如是自在具種種德。此心自在作用。)</span>十託事顯法性解門。<span class='note-inline'>(於諸義。隨託別事。以顯別法。謂理事等一切法門。已上。此十門。隨一門攝諸門。)</span>已上十玄緣起畢。六相圓融者。<span class='note-inline'>(【頭】六相事)</span>同章云。初列名者。謂摠相。別相。同相。異相。成相。壞相。摠相者。一含多德故。相別者。多德非一故。別依止摠。滿彼摠故。同相者。多義不相違。同成摠故。異相者。多義相望。各各異故。成相者。由此諸義。緣起成故。壞相者。諸義各住自法。不移動故。第二教興意者。此教為顯一乘圓教。法界緣起。無盡圓融。自在相即。無礙容持。乃至因陀羅無窮事等。此義現前。一切惑障。一斷一切斷。得九世十世滅。行德即一成一切成。理性即一顯一切顯。竝普別具足。始終皆齊。初發心時。便成正覺。良由如此法界緣起。六相容融。因果同時。相即自在。具足逆順。因即普賢解行。及以證入。果即十佛境界。所顯無窮。<span class='note-inline'>(已上)</span></p>
<p>問。此宗斷惑分齊何。</p>
<p>答。五教章。釋五教斷惑。然小乘始教如下。終教意。諸聲聞緣覺。於煩惱尚不能斷。但能伏。不知所知障。其菩薩人。於二障中。不分俱生及分別。但有正使及習氣。地前伏使現。初地斷使種。地上除習氣。佛地究竟淨。此等菩薩。唯怖智障故。修唯識真如等觀。伏斷彼障。然於煩惱障。非直不怖。不修對治。頓教意。一切煩惱。本來自離。不可說斷與及不斷。如法界體性經云。佛告文殊師利。汝云何。教諸善男子等。發菩提心。文殊言。我教發我見心。何以故。我見際即是菩提故。以之准之。若依圓教。一切煩惱。不可說其體性。但約其用。即甚深廣大。以所障法。一即一切。具足主伴等故。彼能障惑。亦如是也。是故不分使習現種。但如法果一得一切得故。是煩惱亦一斷一切斷也。故普賢品。明一障一切障。小相品。明一斷一切斷者。此義也。又此斷惑分齊。准上下經文有四種。一約證。謂十行已去斷。二約位。謂十住已去斷。三約行。謂十信終心斷。四約實。謂無可斷。以本來清淨故。廣如經文。又前三乘等。諸門斷惑。若一障一切障。一斷一切斷。即入此教道。<span class='note-inline'>(已上終教下取意。頓教。圓教。五教章全文。)</span></p>
<p>問。此宗將來何。</p>
<p>答。三國傳法記云。後魏明帝之時。東晉安帝。詔天竺佛他跋陀。譯出華嚴經六十卷。<span class='note-inline'>(已上)</span>又陳世杜順禪師。清凉山文殊應化。居終南山弘華嚴。又智儼大師。發揮五教。證悟六相。又香象賢首大師。普羅應迹。顯揚一乘。恢弘十宗。又則天皇后御宇。聖曆二年己亥。十月八日。弘福寺法藏法師。奉詔令講華嚴經。至于世界品。講堂及寺地皆震動矣。華嚴宗自此興焉。孝謙天皇。天平勝寶三年辛卯。良辨為少僧都。住東大寺。弘華嚴宗。<span class='note-inline'>(已上三國傳法記文。少加他書。)</span></p>
</div>
<div class='div-other'><a id='mulu7' />
<p class='h1'>天台宗</p><p>妙法蓮華經。<span class='note-inline'>(國天台教事)</span>妙者祕密奧藏。稱之為妙。法者示權實正軌。故為法。蓮者久遠之本果。喻之為蓮。華者會不定於同道。喻之為華。經者聲為作佛事。稱之為經矣。摠大師。於此經而設三部釋義。一玄義。法華釋名。立五重玄義。一者法華為名。二者實相為體。三者一乘因果為宗。四者斷權疑。生實信為用。<span class='note-inline'>(迹門)</span>斷近疑。生遠信為用。<span class='note-inline'>(本門)</span>五者醍醐味為教相。二文句。法華入文判釋。設四種釋。一因緣者。所化之機感時至。能化之應用任運顯故。文句一云。因緣亦名感應。眾生無機。雖近不見。慈善根力遠而自通。感應道交。故用因緣釋。<span class='note-inline'>(已上)</span>二約教者。感應道交。六塵得道中。聲塵得道。此國風俗。設修多羅教文。而引迷妄群類。句云。若十方機感廣若虛空。今論娑婆國土。音聲為佛事。則甘露門開。依教釋者。處中說明矣。三本迹者。尋迹有本自顯故。句云。若應機說教。教有權實淺深不同。須置指存月。亡迹尋本故。肇師云。非本無以垂迹。非迹無以顯本。故用本跡釋矣。四觀心者。前因緣約教本迹三。釋如來在世儀式故廢之。所詮觀萬法在一念之心。是我等得義故。專所詮觀心。自然可滿足自利利陀。句云若尋迹迹廣。廣徒自疲勞若尋本本高。高不可極。日夜數他寶。自無半錢分。但觀己心之高廣。扣無窮之聖應。機成致感。逮得己利故。用觀心釋矣。三止觀。法華之大意矣。止觀有三種。一漸次止觀。<span class='note-inline'>(自三藏至圓教。)</span>二不定止觀。<span class='note-inline'>(頓漸等互學。)</span>三圓頓止觀。<span class='note-inline'>(自初學圓。)</span>此三種釋。皆是大乘俱互圓實相矣。此一家己心相傳之肝要也。然則止觀一云。天台傳南岳三種止觀。<span class='note-inline'>(已上)</span></p>
<p>問。南岳相傳何。</p>
<p>答。止觀一云。聞師用心。一依釋論。論是龍樹所說。<span class='note-inline'>(已上)</span>慧聞南岳相傳來。</p>
<p>問。慧聞依釋論者何文哉。</p>
<p>答。論云。三智實在一心中得。<span class='note-inline'>(已上)</span>四教五味者。藏等四教。化法所說法門淺深也。乳酪等五味。化儀五時說法儀式也。四教者。一三藏教。教主劣應身。同居士佛。說小乘半字權門界內方便事教。明生滅四諦之修行。拙度拆空之理。三乘所學。四門得道。三藏者。一修多羅藏。亦云定藏。修多羅此翻經。法本體義也。經者四阿含。謂長雜增一中也。二毗尼藏。亦云戒。此翻律滅惡義也。律者曇無德部。薩婆多部。迦葉遺部。彌沙塞部。婆麤富羅部等也。三阿毗曇藏。亦云慧。此翻論。無比法義也。俱舍。婆沙等也。三乘者。一聲聞修四諦行。斷三界八十八使見惑至初向。發無漏心。斷八十一品思惑。得羅漢果。此極果無學位二緣覺。觀十二因緣。發無漏智。得辟支佛。三菩薩。三祇百劫之間修六度。八相成道轉法輪。已上三乘所學地位。劫數可待下。二通教。教主勝應身。居方便土。說大乘滿字權門界內偏真理教。明無生滅四諦。十二。六度之行。教巧度體空之觀。三乘共學。四門得道。立十地判三乘之行位矣。一乾惠地。<span class='note-inline'>(智慧水淺未得四善根深水。故云乾慧。)</span>外凡。三賢位修四念處。四正斷。四神足。五根。五力。七等覺支。八正道支。此位利根菩薩斷煩惱。二乘伏煩惱。二性地<span class='note-inline'>(得燸法等理水。增進伏煩惱強盛。)</span>內凡位。同三藏四善根。三八忍地。三乘人發無漏智。斷三界四諦下見惑。<span class='note-inline'>(無漏智。自苦法忍。至道類忍十五心。)</span>初果位。四見地。三乘同斷三界八十八使見惑畢。見無生四諦理。證須陀洹果位也。又此位有上根被接。<span class='note-inline'>(被接者。通教利根菩薩。為別教圓教人。)</span>五薄地。斷欲界九品思惑前六品。證一來果。<span class='note-inline'>(九品殘三品故云薄)</span>六離欲地。<span class='note-inline'>(斷欲界九品惑盡。故云離欲。)</span>證不還果。七已<span class='corr'>辦</span>地。斷色界四禪。無色界四處。摠八地七十二品思惑。證阿羅漢果也。聲聞無學道。菩薩入空觀位。此地有中根被接。三界所作已<span class='corr'>辦</span>也。八支佛地。緣覺利根。智慧力大故。非唯斷正煩惱。亦兼侵煩惱上習氣也。菩薩此位出假利生也。九菩薩地。斷習氣教化眾生。修習無生四諦。發菩提心修六度。至六七地。如二乘斷三界煩惱。證偏真理。但空觀法成就。至第八地。從空出假。修利他行。<span class='note-inline'>(出假者。利益眾生也。斷正煩惱畢故。留于習氣加誓願。還生三界。利益眾生。通菩薩名誓扶習生也。習氣力弱故加願。淨佛國土成就眾生。學佛種種功德。已上分聖。)</span>此二地下根菩薩。被後教接也。十佛地。以一念相應智慧。斷餘殘習氣亦少分塵沙。<span class='note-inline'>(塵沙者。習氣上細抹如沙。障利益眾生行煩惱也。)</span>以天衣為座。成勝應身佛。劣應身一丈六尺也。勝劣應故云勝應。同居土佛也。又界外方便有餘土。有此通教佛。八相成道。<span class='note-inline'>(八相同三藏。)</span>釋云。丈六尊特合真佛。<span class='note-inline'>(已上二乘。鈍根菩薩。見丈六佛。大乘利根菩薩。見報身佛。)</span>通有八種義。教理智斷行位因果矣。一教通者。三乘人同稟。如幻即空教故。二理通者。三乘人同見偏真空理故。三智通者。三乘人同得巧度一切智故。<span class='note-inline'>(巧度者。通教三藏教。智慧勝不失有空。)</span>四斷通者。三乘人同斷見思惑故。五行通者。三乘人同斷見思。無漏行同故。六位通者。從乾慧地至已辨地。三乘人同居故。七因通者。三乘人同用九無礙道。斷煩惱故。<span class='note-inline'>(無礙道者無間斷煩惱智慧。)</span>八果通者。三乘人同用九無礙道。證無餘涅槃果故。<span class='note-inline'>(解脫道者諸果位。)</span>此教有即空。空有不二相即教也。三別教。教主報身。居實報土。說大乘滿字權門外獨菩薩事教。明無量四諦。六度之行。教二乘不共但中理。四門得道。立五十二位。<span class='note-inline'>(國五十二位事)</span>一十信。<span class='note-inline'>(此位皆以信為根本。)</span>一信心。二精進心。三念心。四定心。五慧心。六施心。七戒心。八護心。九回向心。十願心。<span class='note-inline'>(此十信。伏三界八十八使見惑。九地八十一品思惑。位淺故。先觀生滅空理。用拆空觀智。同三藏教。漸誘心。故空觀成就伏忍位。<span class='corr'>亦</span>外凡位。)</span>二十住位。<span class='note-inline'>(伏位習種性位忍位內凡位。)</span>一發心住。<span class='note-inline'>(斷三界見惑位。)</span>二持地住。三修行住。四生貴住。五方便具足住。六正心住。<span class='note-inline'>(舍利弗。此位值乞眼婆羅門。退菩提心。入凡夫地。)</span>七不退住。<span class='note-inline'>(自第二住。至第七住。斷三界八十一品思惑。)</span>八童真住。九法王子住。十灌頂住。<span class='note-inline'>(自第八住。至第十住。除習氣。亦斷上品塵沙。出假利生位。)</span>三十行位。<span class='note-inline'>(伏位內凡位。聖種性賢位。)</span>一歡喜行。二饒益行。三無嗔行。四無盡行。五離癡行。六善現行。七無著行。八尊重行。九善法行。十真實行。<span class='note-inline'>(此十位名行。以進趣為行。斷中品塵沙惑。強息生死惡心出假位。)</span>四十回向位。<span class='note-inline'>(伏位內凡。通種性賢位。)</span>一救護眾生回向。二不壞一切回向。三平等一切佛回向。四至一切處回向。五無盡功德回向。六隨順平等善根回向。七隨順等觀一切眾生回向。八如相回向。九無縛無著回向。十法界無盡回向。<span class='note-inline'>(此位斷下品塵沙惑。出假利益眾生心勇猛。)</span>五十地位。<span class='note-inline'>(斷位。真位。分聖位。顯中位。證道位。)</span>一歡喜地。<span class='note-inline'>(見道位。謂斷一品無明。見一分中道理云見道。此位八相成道。此位百佛世界作佛。)</span>二離欲地。<span class='note-inline'>(千佛世界作佛。)</span>三發光地。<span class='note-inline'>(萬佛世界作佛。)</span>四燄慧地。五極難地。六現前地。七遠行地。已上功用。八不動地。九善慧地。十法雲地。<span class='note-inline'>(已上十地斷十品無明。顯十分中道理。)</span>六等覺位。<span class='note-inline'>(此位斷一品無明。即顯十一分中道理。)</span>等覺了登平等峯分明了。亦名金剛心。因位智慧強盛如金剛。分聖位也。七妙覺位。<span class='note-inline'>(斷一品無明。最後無明。已上摠斷十二品無明。)</span>極聖位矣。他受用報身。居有餘實報土。八萬四千相好具足。光明無邊。音聲色像無邊。斷無明證中道菩薩為所化。非二乘凡夫境界。已上別教者。教理智斷行位因果。皆三教別故。云別教也。教別者。次第隔歷教也。理別者。明但中理。不具空假故。智別者。三諦智前後次第故。斷別者。一時非斷三惑。先見思。次塵沙。後無明。次第斷也。行別者。次第隔歷行故。位別者。五十二位。次第歷歷故。一位不具諸位功德故。因別者。不收萬善。次第捨前法。得後法故。果別者。但中果。不具諸法故。<span class='note-inline'>(有教無果人)</span>四圓教。教主法身。居寂光士。說界外無作四諦。二諦。一諦。三觀。十二因緣。六度。明中道不但中理。教十界眾生皆入佛智見道。此立六即位。一理即。此位全不知佛法。惡業煩惱。顛倒之身。卵身中眾生。未聞三諦之名字。三諦法雖我境界。如食木之蟲。不知是字非字。二名字即位。此位纔聞三諦名字。小分依知識經卷。通達解了。知一切法皆是佛法信解。三觀行即位。此即五品弟子位。五品者。一十心具足初隨喜品。<span class='note-inline'>(十心者十法成乘觀門也)</span>一觀不思議境。觀一念心。具足三千性相。百界千如無闕。三諦觀。二真正發菩提心。依妙境。發無作四弘願上求下化。三善巧安心止觀。體前妙理。寂然名止。常照名觀。四破法偏。以三觀破三惑。五識通塞。六蔽。塵沙。無明。等名塞。六度一心三觀名通。六修道品調適。無作道品。一一調停。七對治助開。若正道多障。圓理不開。須修事助。八知次位。修位<span class='note-inline'>(五十二位。)</span>免增上慢故。九能安忍故。於逆順不動。進入六根。十無法愛。不著十信相似道。可入初住真空理。<span class='note-inline'>(已上十心四教義取意)</span>二讀誦經典品。三更加說法品。<span class='note-inline'>(加者讀誦)</span>四兼行六度品。<span class='note-inline'>(兼者上之讀誦說法)</span>五正行六度品。為眾生依習此觀行。即習觀心位。此位伏三惑。即外凡位。四相似即位。此位明十信。一信心斷三界八十八使見惑。從二信至七信。斷三界九地八十一品思惑。從八信至十信。斷上中下三品塵沙。伏無明。出假位。五分真即位。十住斷十品無明。顯十分中道理。十行斷十品無明。十向斷十品無明。十地斷十品無明。等覺斷一品無明。摠斷四十一品無明。顯四十一品中道理。十住初住。分身散影。能遍十方剎<span class='corr'>土</span>。隨眾生機。八相成道。利益眾生也。此位轉煩惱業苦之三道。為法身般若解脫之三德也。<span class='note-inline'>(此云三德者祕藏之義)</span>如次顯法報應三身也。等覺位四十一地。無明之雲晴。等覺之峯。十四夜月明了。金剛心位。入重玄門也。<span class='note-inline'>(入重玄門者。等覺還凡夫地。修四十一地之行。上求下化利眾生。)</span>六究竟即位。斷最後品無明。所顯三身即一佛也。以虛空為座。成佛居寂光土。<span class='note-inline'>(為最上利根之眾生說此教。)</span>圓教亦有八種義。謂教理智斷行位因果矣。教圓者。正說三諦一諦中道不偏空非偏假之教。理圓者。中道實相遍法界。一法無非中道。智圓者。萬法一念覺了。斷圓者。一斷一切斷。三惑無前後同時斷。行圓者。一行一切行。戒一法備定慧等。位圓者。初一地具後後諸地功德。因圓者。三諦功德雙自然流入後後位。果圓者。妙覺不思議三德祕藏不縱不橫也。譬如伊字三點。面上三目也。五味者。一華嚴。如乳味。<span class='note-inline'>(兼別圓三七日)</span>二阿含。如酪味。<span class='note-inline'>(但三藏十二年)</span>三方等。如生蘇味。<span class='note-inline'>(對藏通別圓。說時不定。)</span>四般若。如熟蘇味。<span class='note-inline'>(帶通別圓卅年)</span>五法華。如醍醐味。<span class='note-inline'>(純圓八年。)</span>涅槃如醍醐味。<span class='note-inline'>(真說四教。一日一夜)</span>三觀者。一空觀。二假觀。三中觀。於森羅之萬法。恆沙之俗諦。不落有無意。空觀之智。此法體眼前歷照之心。假觀之智。此法諦之不傾空假之識。中道之智矣。森羅之萬法。恆沙之俗諦。非我等是非思量之境之處空諦。此法諦眼前堂堂當體假諦。此法諦不傾空假。而被云空被云假中諦。</p>
<p>問。此三諦唯一物。不分別何。</p>
<p>答。爾也。若觀行者觀中。有有病與空藥。有空病與假藥。中觀不落此二病。之療藥。若落言句。而可憶持中觀者。亦可與圓融之妙藥。<span class='note-inline'>(唯一心為先。)</span></p>
<p>問。若爾能觀所觀之境智何。</p>
<p>答。於此一心三觀之境智。而有慧心檀那之兩流義。先檀那流義者。法華悵講云。一心三諦境。一心三觀智。一行一切行。恆修此三昧。<span class='note-inline'>(已上)</span>是境一心三觀。智一心三觀。境智相應一言。一心三觀是也境智相應者。以無緣智。緣無相境意也。又觀經疏。遍諸境觀諸法實相意有之。</p>
<p>問云。傳教大師。以無緣智。緣無相境意如何。</p>
<p>師云。境智相應一心三觀故。是於法界一如。理慧相應。色心相應意。<span class='note-inline'>(已上義傳教意)</span>慈覺大師己心中記云。一心中何分別境智。先念為境。後念為智。<span class='note-inline'>(已上)</span>前念為境者。先觀空觀。此空法爾三觀即。此念前念。亦照此三觀云後念。為智三觀也。<span class='note-inline'>(已上)</span>傳教釋境一心三觀面。慈覺釋智一心三觀面次慧心流一心三觀者。先貪嗔癡具足眾生。常我癡我見我愛我慢之四煩惱相應。元初一念無明心。可觀即空假中。此觀即止觀具足。止名佛智。觀名佛見於念念中。止觀現前。此即眾生開佛知見。名於明一心三觀。次歷餘一心三觀者。因緣所生法為觀境。是即根塵相對一念心也。一切時一念。或欲心。或嗔心。或慢心等起。觀即空即假即中。<span class='note-inline'>(曆餘下迹門觀。)</span>釋云。觀心即向。若境若智同在一心。故須更明以顯妙行。我一念心。自本境智相應全體。釋云。以如如智。契如如境。<span class='note-inline'>(已上)</span></p>
<p>問。此二流中何可用哉。</p>
<p>答。抄主慧心五代孫弟故。可用慧心流之義也。所以世無隱。諺云。檀那流永辨智海如梅櫻。義花花叡岳。慧心流法持法然如秋月。止觀之玉照山上矣。圓頓一實戒珠。澄末代濁世之水。血脈不可疑矣。六即者。地位如前。</p>
<p>問。圓教六即圓融無礙義。其地位何。</p>
<p>答。六故地位階降歷歷。即故一位一切位融即。例如花嚴云別是摠之別故。行布不礙圓融。摠是別之摠故。圓融不礙行布。即融故。理即如來放光。照不聞法之癡闍。六佛一位廣廣。六布故。五十一地羅綾之文不亂。因果位新新。摠六即位。我等開佛知佛見。一心上所建立。大師妙解法華中微。觀法梯隥。</p>
<p>問。此宗於唐國何代與。</p>
<p>答。三國傳法記云。於陳朝南岳慧思大師為國師。又智顗禪師。<span class='note-inline'>(智者大師。)</span>始登天台山。卜寂室建國清寺。大隋文帝時。智者大師。於荊州玉泉寺。說摩訶止觀。灌頂法師。<span class='note-inline'>(章安大師)</span>一聞記之。天台宗自是起。玄宗皇帝。天寶九年。荊州湛然法師。<span class='note-inline'>(妙樂大師。)</span>造釋籤疏記弘決合三十卷。贊智者大師義。<span class='note-inline'>(已上)</span>王代記云。人王第五十一代桓武天王治二十八年。延曆二十三年甲申年。傳教奉勅。生年三十八歲入唐。奉值台州佛龍禪林寺道邃和尚。并行滿座主。奉受八十二卷天台宗章疏。同二十四年<span class='note-inline'>(乙酉)</span>歲秋歸朝。十二月二十六日。以所持聖教。進我朝天王矣。又奉值天竺善無畏三藏第三弟子順曉和尚。受真言三部大法。於高雄寺。行於灌頂。奉授平城天王。於延曆寺。弘法華矣。<span class='note-inline'>(此大師第五十三代。嵯峨天王治十三年。大同十七年壬寅六月四日辰時生。年五十六入滅。)</span></p>
</div>
<div class='div-other'><a id='mulu8' />
<p class='h1'>三論宗</p><p>問。<span class='note-inline'>(國三論事)</span>三論大意何。</p>
<p>答。三論玄云。考聖心以息患為主。統教意以通理為宗。論雖有三義。唯二轍。一曰顯正。二曰破邪。破邪則下極沈淪。顯正則上弘大法。<span class='note-inline'>(已上取意。)</span>又云。明中論。以二諦為宗。二諦是佛法根本。如來自行化他。皆由二諦。如瓔珞經佛母品。明二諦能生佛。故。二諦是佛母矣。論云。諸佛依二諦。為眾生說法。<span class='note-inline'>(已上取意。)</span>又云。</p>
<p>問。既名中論。何故不用中道為宗。乃以二諦為宗耶。</p>
<p>答。即二諦是中道。既以二諦為宗。即是中道為宗。中道有世諦中道。真諦中道。非真非俗中道<span class='note-inline'>(已上)</span>又云。明百論宗者。百論破邪申智。明二諦以為宗。中論以二諦為宗。百論用二智為宗。即欲明諦智互相成。</p>
<p>問。百論何故用二智為宗哉。</p>
<p>答。提婆與外道。對面擊揚鬪。一時權巧智慧。但提婆權。智巧能破邪。巧能顯正。而實無所破。亦無所顯。故名實智。一論始終明此二智故。以二智為宗。中論用所申<span class='note-inline'>(二諦)</span>為宗。百論用能申<span class='note-inline'>(二智)</span>為宗矣。又云。明十二門論宗者。此論亦破內迷。申明二諦。亦以二諦為宗。但今欲示三論不同。宜以境智為宗。所言境智者。論云。大分深義。所謂空也。若通達此義。即通達大乘。具六波羅蜜。無所障礙。大分深義。謂實相之境。由實相境。發生般若。由般若。故萬行得成。即是境智之義故。用境智為宗。<span class='note-inline'>(已上)</span>又云。三論通破眾迷。通申眾教。智度論別破波若之迷。別申波若之教矣。次明四論破申不同門<span class='note-inline'>(【頭】破申事)</span>所言破申有三義。一者破外人迷教之病。故名為破。申佛二諦教門。故名為申。二者申佛正教。而邪迷自破故。名為申破耳。三者論主申明佛破故名申破。諸大乘經。破眾生虛妄。以顯一道。但末代鈍根。不了如來破病顯道之意。四依菩薩。還申明佛破。<span class='note-inline'>(已上取意。)</span>又云三論所斥。略辨四宗。一摧外道。二折毗曇。三排成實。四呵大執矣。外道不達二空。橫存人法。毗曇已得無我。而執法有性。跋摩具辨二空而照。猶未盡大乘。乃言究竟。但封執成迷。<span class='note-inline'>(已上)</span>摧外道第一。至妙虛通目之為道。心遊道外。故名外道。外道多端。略陳其二。一天竺異執。二震旦眾師矣。先論西域。四執盛行。一計邪因邪果。二執無因有果。三立有因無果。四辨無因無果矣。有外道云。大自在天能生萬物。萬物若滅。還歸本天。故云自在。天若嗔四生皆苦。天若喜六道咸樂。然天非物因。物非天果。故名邪因邪果。<span class='note-inline'>(自在既爾。七計例然。)</span>復有外道。窮推萬物。無所由籍。故謂無因。而親覩諸法。當知有果。故云無因有果也。有人言。自然有因。自然無因。萬化不同。皆自然有故。曰斯謬。夫論自者。謂非佗為義。因他則非自矣。又斷見之流。唯有現在。更無後世。類如草木盡在一期。<span class='note-inline'>(有因無果。)</span>撥無後世受果。亦無現在之因故。六師云。無有黑業報。無有黑業。無有白業。無有白業報。釋迦末興。盛行天竺。能仁既出。殄斯謬計。佛滅度後。柯條更繁。龍樹興重加剪伐。<span class='note-inline'>(已上略抄。)</span>次排震旦眾師。釋僧肇云。每讀老子莊周之書。因而歎曰。美即美矣。然期神冥累之方猶未盡也。老莊入玄。故應易惑耳目。凡夫之智。孟浪之言。言之似極而未始詣也。推之似盡而未誰至也。伯陽之道。道指虛無。牟尼之道。道超四句。淺深既懸。體何由一。<span class='note-inline'>(已上取意。)</span>折毗曇第二。阿毗曇者。名無比法。無漏慧根。會理隔凡。其功冠絕。故云無比。無比之名有餘。所明之理不足。非但遠乖方等。亦近迷三藏言見有得道。乃是見有。非見道也。故淨名云。法名無染。若染於法。乃是染著。非求法也。為未識源者。示之以流。令尋流以得源。為未見月者。示之以指。令因指以得月。窮流則唯是一源。亡指則但是一月。盖是如來說小之意也矣。阿含文親說無相。故善吉觀法空而悟道。身子入空定。而佛歎。阿毗曇人。但明見有。故自迷本宗。雖知俗有。不悟真空。既惑真空。亦迷俗有。是故真俗二俱竝喪。<span class='note-inline'>(已上略抄)</span>排成實第三。龍樹釋波若累教品云。善吉觀生法二空。欲比菩薩二空。譬如毛孔之空。比十方空。即小空為淺。大空為深。成實所明。但是聲聞空。非大士所得。耳。成實毗曇。各執空有。互相排斥障道增見。皆失佛旨也。<span class='note-inline'>(已上略抄)</span>訶<span class='note-inline'>(【考】訶恐呵歟)</span>大執第四。有大乘師曰。四術三玄。竝為外教。毗曇成實。益是小乘。明理不周。在文不足。既障大乘理宜須破。自方等紘宗眾聖軌轍。教稱滿字。理曰無餘。信之則獲福無邊。毀傍招莫太之罪矣。若謂有大異小。有小異大。名為二見。大品云。諸有二者。無道無果。涅槃云明與無明。愚者謂二。又若實有大乘者。名有所得。有所得者。為魔眷屬。非佛弟子矣。大乘之宗。永斷生死。名為斷見。涅槃是常。即是常見。乃為斷常。何大之有。<span class='note-inline'>(已上略抄)</span></p>
<p>問。若內外竝呵。大小俱斥。此論宗旨何所依據乎。</p>
<p>答。若心存內外。情寄大小。則墮在偏邪。失於正理。<span class='note-inline'>(乃至。)</span>內外竝冥。大小俱寂。始名正理。悟斯正理。則發生正觀。正觀若生。則戲論斯滅。戲論斯滅。則苦輪便壞。三論大宗。其意若此。</p>
<p>問。若內外竝除。大小俱斥。乃為斷見。何名正宗。</p>
<p>答。既內外竝冥。則斷常斯寂。二邊既捨。寧非正宗耶矣。難曰。既有邪可破。有正可顯。則心存取捨。何謂無依。</p>
<p>答。為息於邪。強名為正。有邪既息。則正亦不留。故心無所著。正觀論云。大聖說空法。為離諸見故。若復見有空。諸佛所不化矣。有依有得為生死本。無住無著為經論大宗。<span class='note-inline'>(已上略抄)</span></p>
<p>問。破顯大意何。</p>
<p>答。三論玄云。惣談破顯。凡有四門。一破不取。二取不破。三亦破亦取。四不破不取。言不會道。破而不取。說必契理。取而不破。學教起迷。亦破亦取。諸法實相。言亡慮絕。實無可破。亦無可取。泯上三門。歸乎一相。<span class='note-inline'>(已上略抄。)</span>此宗立二藏三法輪。判一代聖教。所謂二藏者。一聲聞藏。<span class='note-inline'>(智度論云。三藏。此小乘教。)</span>二菩薩藏。<span class='note-inline'>(智論云摩訶衍藏。是大乘經等。)</span>三法輪者。一根本法輪。<span class='note-inline'>(華嚴經)</span>二枝末法輪。<span class='note-inline'>(阿含。方等。般若經等。)</span>三攝末歸本法輪。<span class='note-inline'>(法華經。)</span>一一論各具三義。一破邪。二顯正。三言教。以同具此三義故。合名三論矣。八不中道者。大論五云。不生。不滅。不斷。不常。不一。不異。不去。不來。因緣生法。滅諸戲論。佛能說。是我今當禮。乃至諸法不生。不滅。非不生。非不滅。非非不生滅。亦非非非不生滅。已得解脫。非空非不空。如是等。捨滅諸戲論。言語道斷。深入佛法。心通無礙。不動不退。名無生忍。是助佛道初門。<span class='note-inline'>(已上。)</span>如此不落生滅斷常一異去來之八計者。即中道也。三論玄云。</p>
<p>問。中有幾種。</p>
<p>答。既稱為中。則非多非一。隨義對緣。得說多一。所言一中者。一道清淨。更無二道。一道者即一中道。所言二中者。則約二諦辨中。謂世諦中。真諦中。以世諦不偏故名為中。真諦不偏名為真諦中。所言三中者。二諦中。及非真非俗中。所言四中者。對偏中者。對大小學入斷常偏病。是故說對偏中。盡偏中者。大小學人。有於斷常偏病。則不成中。偏病若盡。即名為中。無常無斷。乃名中道。故名盡偏中。絕待中者。本對偏病。是故有中。偏病既除。中亦不立。為絕待中。成假中者。有無為假。非有非無為中。此中為成於假。謂成假中。<span class='note-inline'>(略抄)</span>論云。若無有始終。中當之何有。經云。遠離二邊。不著中道。<span class='note-inline'>(已上。)</span>二諦者如前。方言四段者。三論玄云。依名釋義者。中以實為義。以正為義。中論序云。以中為名者。照其實也。照謂顯也。立於中名。為顯諸法實故。云照其實也。所言正者。華嚴云。正法性遠離一切言語道一切趣非趣。悉皆寂滅相。此之正法。即是中道。離偏曰中。對邪名正。理教釋義者。中以不中為義。所以然者。法實相非中非不中。無名相法為眾生故。強名相說。欲令因此名以悟無名。是故說中為顯不中。</p>
<p>問。中以不中為義出何文。</p>
<p>答。華嚴云。一切有無法。了達非有無。若爾。一切中偏法。了達非中偏。互相釋義者。中以偏為義。偏以中為義。所以然者。中偏是因緣之義。故說偏令悟中。說中令識偏。如經云。說世諦令識第一義諦。說第一義諦。令識世諦。無方釋義者。中以色為義。中以心為義。是故華嚴經云。一中解無量。無量中解一。故一法得以一切法為義。一切法得以一法為義。<span class='note-inline'>(已上)</span>無依無得者。一一釋義下。皆見心融放。明三祇成佛者。經五十二位之斷證。三祇成佛也。大乘玄涅槃義<span class='note-inline'>(嘉祥)</span>云。今明。十信伏見一處住地。十解斷盡。證人無我解。十解伏欲愛住地。十行伏色愛住地。十回向伏有愛住地。初地初心。斷四住地盡。初地已上。斷十住無明。<span class='note-inline'>(已上)</span>統略下<span class='note-inline'>(法華釋)</span>云。伏斷位義不同。且依一途。十行第七心去。伏四住習。及無明正使。乃至初地至法雲。開四住習。及無明正使。各為三品。初地至七地。斷上品習。八九斷中品。佛智斷下品。<span class='note-inline'>(已上。正使者現行煩惱。因<span class='corr'>兹</span>流轉三界。習氣者煩惱種子。)</span>智論疏<span class='note-inline'>(僧侃)</span>云。派論煩惱有四種。一者四住根本。二者四住習氣。三者無明根本。四者無明習氣。若就二乘。始之一種是正使。後之三種皆是二乘家習。若就菩薩。初三是正使。後一是習氣。<span class='note-inline'>(已上。)</span></p>
<p>問。伏斷位何。</p>
<p>答。十信者。一信心。二精進心。三念心。四定心。五慧心。六施心。七戒心。八護心。九回向心。<span class='note-inline'>(此九心見一處漸伏。)</span>十願心。<span class='note-inline'>(斷見一處。入十解十住。)</span>十住者。一發心住。<span class='note-inline'>(斷見一處盡)</span>二持地住。三修行住。四生貴住。五方便具足住。六正心住。七不退住。八童真住。九法王子住。<span class='note-inline'>(九住欲愛漸伏。)</span>十灌頂住。<span class='note-inline'>(斷欲愛盡入十行。)</span>十行者。一歡喜行。二饒益行。三無嗔行。四無盡行。五離癡行。六善現行。七無著行。八尊重行。九善法行。<span class='note-inline'>(九行色愛漸伏)</span>十真實行。<span class='note-inline'>(斷色愛盡。入回向。)</span>十回向者。一救護眾生回向。二不壞回向。三等一切回向。四至一切處回向。五無盡功德藏回向。六隨順平等善根回向。七隨順等觀一切眾生回向。八如相回向。九無縛無著回向。<span class='note-inline'>(九回向有愛漸伏。)</span>十法界無盡回向。<span class='note-inline'>(斷有愛盡入初地。)</span>十地者。一歡喜地。二離欲地。三發光地。四焰慧地。五難勝地。六現前地。七遠行地。<span class='note-inline'>(已上二地。斷上品習無明。)</span>八不動地。九善慧地。<span class='note-inline'>(已上二地。斷中品習。)</span>十法雲地。<span class='note-inline'>(斷下品習)</span>八九十地。<span class='note-inline'>(斷中品無明。)</span>佛地。<span class='note-inline'>(斷下品無明。)</span>已上五十一位斷位。珍海意。<span class='note-inline'>(地前卅心初僧祇。自初地至一地第二僧祇。八九十地第三僧祇。)</span></p>
<p>問。此等斷惑。以何觀智哉。</p>
<p>答。無生觀之力也。嘉祥大師中論疏云。五十一位賢聖。皆就無生觀內。分其階級。<span class='note-inline'>(已上。)</span></p>
<p>問。三論宗將來何。</p>
<p>答。三國王代記云。如來滅後。一千三百九十年。東晉第六代哀帝。隆和元年壬戌。天竺龜<span class='corr'>兹</span>國沙門。羅什三藏。從天竺將來七十四部三百八十四卷經論。時哀帝貴之。於長安城。令譯出件經論。三藏有四人弟子。謂僧叡。僧肇。道融。竺道生也。弘始十一年。為四人弟子。授龍樹所造中觀論。十二門論。并提婆所造百論矣。此中道融有弟子名僧詮。詮有弟子名吉藏。<span class='note-inline'>(嘉祥大師)</span>此師所立。傳日域矣。<span class='note-inline'>(已上唐土。)</span>日本人王三十五代。推古天王。三十三年乙酉。高麗慧灌來。其夏大旱。詔灌祈雨。灌著青衣。講三論。雨大降。帝喜為僧正。後於內州。立井上寺。弘三論矣。佛法自西天來漢土。經三百歲。來百濟國。經一百年。來日本矣。</p>
</div>
<div class='div-other'><a id='mulu9' />
<p class='h1'>法相宗</p><p>應理圓實宗<span class='note-inline'>(國法相宗事)</span>亦云唯識宗。<span class='note-inline'>(依解深密經之法相品。立性相各別之理。故從餘宗名法相宗。法相宗非自宗名。)</span>成唯識論十卷者。義林章云。唯識之成。名成唯識。依主釋也。唯識疏云。唯謂簡別。遮無外境。識謂能了詮有內心。識相<span class='note-inline'>(有為依佗)</span>識性<span class='note-inline'>(圓成實理)</span>皆不離識。心所心王。以識為主。歸心泯相總言唯識。<span class='note-inline'>(已上)</span>亦唯識有五位。一識自相唯識。<span class='note-inline'>(八識心王解深密經)</span>二識相應唯識<span class='note-inline'>(五十一心所。解深密經。)</span>三識所變唯識。<span class='note-inline'>(色法十一厚嚴經)</span>四識分位唯識。<span class='note-inline'>(不相應二十四。楞伽經)</span>五識實性唯識<span class='note-inline'>(六無為。圓成實。華嚴法華等。)</span>論者樞要云。教誡學徒。故稱為論。問答決擇諸法性相。故稱為論。初解依悲。利眾生故。後解依智。辨諸法故。<span class='note-inline'>(已上)</span>諸藏章。引瑜伽八十一云。謂諸經典。循環研覈摩咀理迦。一切了義經。皆名摩呾理迦。謂於是處。世尊自廣。分別法相。及聖弟子。已見諦跡。依自所證。亦無倒分別諸法體性。此亦名為摩呾理迦。亦名阿毗達磨。由此文故。傳受釋云。許佛滅後十二分中論議一分。三藏之內對法藏。通弟子說。不餘之十一分教。并餘二藏。通弟子說。然此論中。且論弟子見諦者說。舉其勝者。顯離諸失有所證故。若實而論。通取不見聖論者造。亦是彼攝。<span class='note-inline'>(已上)</span>十卷者。十大論師。就三十頌。一一造釋故。天竺百卷論。玄奘略譯為十卷。<span class='note-inline'>(述記云。佛滅後九百年中。天親生也。同時唯有親勝火辨二大論師。造此頌釋。千一百年後。餘八論師造此釋。教興主者。三十頌本天親菩薩之所作也。已上。)</span>疏云。此論本頌唯有正說。論其釋文。具有三藏分。<span class='note-inline'>(已上)</span>三分者。一宗前敬敘分。<span class='note-inline'>(從稽首唯識性。至利益諸有情。)</span>二依教廣成分。<span class='note-inline'>(從由假說我法。至大牟尼名法。三十頌。)</span>三釋結施願分。<span class='note-inline'>(從已依聖教及正理。至願共即登正上覺。)</span>第三依教廣成分頌。說五位百法等。<span class='note-inline'>(【頭】五位百法事)</span>論引六經十一論立宗義。疏云。又此論引六經十一部論<span class='note-inline'>(華嚴。深密如來出現功德莊嚴。阿毗達磨楞伽。華嚴也。瑜伽。顯揚。莊嚴。集量。攝論。十地。分別瑜伽。觀所緣緣。二十唯識。辨中邊論。雜集也。)</span>等。為證理。明唯識三性。十地因果行位。了相大乘故。第三時中道之教也。<span class='note-inline'>(已上)</span>次上五位百法者。所謂心王。心所。色法。不相應。無為也。一一細分而成百法矣。百法問答抄云。<span class='note-inline'>(【頭】心王心所事)</span></p>
<p>問。先心王八者何乎。</p>
<p>答。一眼識<span class='note-inline'>(緣色生了別用識也。以眼為所依住故名眼識。)</span>二耳識。<span class='note-inline'>(緣聲生分別用識也。以耳為所依住。故名耳識。)</span>三鼻識<span class='note-inline'>(緣香生了別用識也。以鼻為所依住。故名鼻識。)</span>四舌識。<span class='note-inline'>(緣味生分別用識也。以舌為所依住。故名舌識。)</span>五身識。<span class='note-inline'>(緣堅濕燸動等觸。生了別用識也。以身為所依住。故名身識。)</span>已上五合名前五識。行相相似故也。六意識。<span class='note-inline'>(緣一切諸法。生了別用識也。以末那意。為所依住。故名意識。)</span>此識別名第六識。教中第六說故也。七末那識。<span class='note-inline'>(緣阿羅耶識。生了別用識也。以阿羅耶識。為所依住。)</span>此識別名第七識。教中第七說故也。此識以第八賴耶識為所依。為所緣也。末那者梵語。此云意。意者思量之義。此識恒起內。緣阿羅耶見分。思量我我故。名末那也。思量者。思慮之義故。意名雖通一切心法。我我思量恒時。無間斷故。此識獨思量義勝。故名末那也。八阿羅耶識。<span class='note-inline'>(緣種子。五根。器界三種境。生了別用識也。以第七識。為所依住故。)</span>　阿羅耶者。梵語此云藏識。此識具能藏所藏執藏三義。故名藏識。<span class='note-inline'>(已上)</span>疏云。此識體總有三位。一我愛執藏現行位。即唯七地以前菩薩。二乘有學。一切異生。從無始來。謂名阿賴耶。至無人執位。此名執藏。二善惡業果位。謂從無始乃至金剛心。或解脫道時。乃至二乘無餘依位。謂名毘播迦。此云異熟識。至無所知障位。三相續執持位。謂從無始乃至盡未來際。利益有情位。謂名阿陀那。此云執持。或名心等長短分限。<span class='note-inline'>(已上)</span>璋圓抄云。一我愛執藏位。<span class='note-inline'>(名阿賴耶。)</span>一切異生。二乘有學。七地已前菩薩是也。二善惡業果位<span class='note-inline'>(名異熟識。)</span>二乘無學。等覺以還菩薩是也。三相續執持位。<span class='note-inline'>(名阿陀那。)</span>通佛果已上。後二位不遮通前位。第一位不通二乘無學八地已上。第二位不通佛果已上。依此有三位不同。<span class='note-inline'>(已上八識)</span>五十一心所者。遍行五。別境五。善十一。煩惱六。隨煩惱二十。不定四。遍行五者。一作意。<span class='note-inline'>(以特覺為性。警覺心引令趣境。故名作意。以引心為業。起作意義也。)</span></p>
<p>問。於心所作用。何名性用。何名業用。</p>
<p>答。符自體性。親用名性用。疎自性用名業用也。然心所本用名親。伴作用名疎也。警覺作意心所剋體本能也。引心用。警覺用上所帶伴用也。警如火以燸為性用。火體親用故。燒物用名業用。望火自體。燸性上。所帶用。與火性疎遠。燸性。燒性。共雖火能。望火名義。二用中有親疎。餘心所性業用。以此可知。二觸心所。<span class='note-inline'>(令心心所觸境為性。和合一切心王及心所。令同取境。是觸自性。受想思等所依為業。由此引起餘心所法各別功能故。以受等所依為業。)</span>三受心所。<span class='note-inline'>(領納順逆俱非境相為性。起愛為業。)</span>四想心所<span class='note-inline'>(於境取像為性。施設種種名言為業。謂要安立境分齊相方能隨起種種名言。)</span>五思心所。<span class='note-inline'>(以造作為性。以塹促為業。謂取境上正因。邪因俱相違因。塹入心善等分位。即令造善等業。)</span>此五心所。一切心王心所起時。必遍相應故名遍行。<span class='note-inline'>(此下有三受五受等不同。)</span>別境五者。一欲心所。<span class='note-inline'>(於所樂境。希望為性勤依為業。)</span>二勝解心所。<span class='note-inline'>(於決定境。印持為性。不可引轉為業。)</span>三念心所。<span class='note-inline'>(於曾受境。令心明記。不忘為性。定依為業。)</span>四定心所。<span class='note-inline'>(於所觀境。令心專注不散為性。智依為業。)</span>五慧心所。<span class='note-inline'>(於所觀境。簡擇為性。斷疑為業。此慧心所。有推求推度用。皆是簡擇性用上差別也。)</span>此五心所。非必遍一切心。隨應與心相應。謂心若緣所樂境時。有欲心所。若緣決定境時。有勝解也。若緣所觀境時。有定慧也。若緣曾受境時。有念心所。既緣於別別境生故。名別境心所也。<span class='note-inline'>(於定心所。有生得散定。修得禪定。二類不同。)</span>善十一者。一信心所。<span class='note-inline'>(心淨為性。對治不信。樂善為業。以印可決定勝解為因生)</span>二精進心所。<span class='note-inline'>(勇悍為性。對治懈怠滿善為業。)</span>三慙心所。<span class='note-inline'>(崇重賢善為性。對治無慙。止息惡行為業。)</span>四愧心所。<span class='note-inline'>(輕拒暴惡為性。對治無愧。止息惡行為業。)</span>慙愧俱以羞恥為用。五無貪。<span class='note-inline'>(無着為性。對治貪着。作善為業。)</span>六無癡。<span class='note-inline'>(明解為性。對治愚癡。作善為業。)</span>七無嗔。<span class='note-inline'>(無恚為性。對治嗔恚。作善為業。)</span>八輕安。<span class='note-inline'>(調暢身心。堪忍為性。對治惛沈。轉依為業。)</span>轉依者轉捨定障。轉得安適也。九不放逸。<span class='note-inline'>(於所斷所修。防修為性。滿善為業。)</span>十行捨。<span class='note-inline'>(令心正等正直無功用住為性。對治悼舉。靜住為業。)</span>十一不害心所。<span class='note-inline'>(於諸有情。不為損惱為性。能對治害。悲愍為業。)</span>煩惱六者。一貪煩惱。<span class='note-inline'>(染著為性。能障無貪。生苦為業。)</span>二嗔煩惱<span class='note-inline'>(憎恚為性。不安惡行所依為業。)</span>三癡煩惱。<span class='note-inline'>(於諸理事。迷闇為性。一切雜染所依為業。一切惑障。以愚癡為前導生。一切障生起。)</span>四慢煩惱。<span class='note-inline'>(恃己於佗高舉為性。能障不慢。生苦為業。)</span>於慢有七種本慢。九種慢類。<span class='note-inline'>(略世)</span>五疑。<span class='note-inline'>(於諸諦理猶預為性。能障不疑。疑善品為業。)</span>六惡見。<span class='note-inline'>(顛倒推度。染慧為性。能障善見。生苦為業。)</span>見者推求推度之義也。隨煩惱二十者。一忿心所。<span class='note-inline'>(憤發為性。執杖為業。)</span>二恨心所。<span class='note-inline'>(結怨為性。熱惱為業。)</span>三惱心所。<span class='note-inline'>(追觸暴熱恨候為性。能障不惱。蛆螯為業。)</span>以上三心所。以本惑中嗔惱為體。無別體故。假非實。四覆心所<span class='note-inline'>(於自作罪。恐失利譽。隱藏為性。能障不覆。悔惱為業。)</span>此心所以貪癡二煩惱為體。五誑心所。<span class='note-inline'>(為獲利譽現有德詭詐為性。能障不誑。邪命為業。)</span>此心所以貪癡為體。六諂心所。<span class='note-inline'>(為網陀。矯設異義。險曲為性。能隘不謂教誨為業。)</span>此心所。為取佗意。隨他氣色。不現自本儀矯。隨設異儀。以險曲心為性也。網者迫駈他心。網帽自心。七憍心所。<span class='note-inline'>(於自盛事。深生染着。憍醉徵為性。能障不憍。染依為業。)</span>此心所行相顯。此以本惑中貪煩惱為體。憍醉者。生長一切雜染故。雜染所依為業也。八害心所。<span class='note-inline'>(損惱為性。逼惱為業。)</span>九嫉心所。<span class='note-inline'>(殉自名利。不耐他榮。嫉妬為性。能障不妬。憂戚為業。)</span>十慳心所。<span class='note-inline'>(不能惠捨。祕悋為性。能障不慳。鄙吝為業。)</span>此心所行相顯。貪煩惱一分為體。十一無慙心。<span class='note-inline'>(不顧自法。輕拒賢善為性。生長惡行為業。)</span>十二無愧心所。<span class='note-inline'>(不願世間。崇重慕惡為性。能障礙愧。生長惡行為業。)</span>十三不信心所。<span class='note-inline'>(心穢為性。惰所依為業。)</span>翻信可知也。十四懈怠心所。<span class='note-inline'>(懶惰為性。此心所雖中惑。別有體也。能障精進。增染所依為業。)</span>十五放逸心所。<span class='note-inline'>(於染淨品。不能防修。縱蕩為性。能障不放逸。增惡損善所依為業。)</span>行相顯。此心所離隨煩惱中懈怠。及本惑中貪嗔癡為體。十九惛沈心所。<span class='note-inline'>(令心於境無堪任為性。能障輕安毗鉢舍那為業。)</span>此心所令瞢重也。離本惑別有體。十七掉舉心所。<span class='note-inline'>(不寂靜為性。能障行捨奢摩佗為業。)</span>此心所離本惑別有體也。十八失念心所。<span class='note-inline'>(於所緣境。不能明記為性。能障正念。散亂所依為業。)</span>此心所別境中念。煩惱中癡以為體。十九不正知心所。<span class='note-inline'>(於所觀境。謬解為性。能障正知。毀犯為業。)</span>此心所以別境中慧。及煩惱中癡為體。二十散亂心所。<span class='note-inline'>(於諸緣令心流蕩為性。能障正定。惡慧所依為業。)</span></p>
<p>問。掉舉與散亂。如何異乎。</p>
<p>答。彼令易解。此令易緣。是二心所差別也。不定四者。一悔心所。<span class='note-inline'>(惡所作業。追悔為性。障止為業。)</span>此心所亦名惡作。惡所作業。生追悔故也。作者所作也。惡者此心所行相也。故名惡作也。二睡眠心所。<span class='note-inline'>(令心不自在。昧略為性。障觀為業。)</span>論云。謂睡眠位心不自在。心極闇劣。一門轉故。<span class='note-inline'>(已上)</span>一門者。睡眠位唯意識一門轉故也。三尋心所。<span class='note-inline'>(尋謂尋求。令心忩遽。於意言境。麤轉為性。安不安住所依為業。)</span>四伺心所。<span class='note-inline'>(伺謂伺察令心忩遽。於意言境。細轉為性。安不安住所依為業。)</span>意言境者。聲名句文言說境也。語言是唯意識所緣也。意識所發也。色法十一者。一眼。<span class='note-inline'>(眼識所依根也。能發眼識取色境。令緣慮眼識。)</span>二耳。<span class='note-inline'>(耳識所依根也。能發耳識取聲境。令慮耳識。)</span>三鼻。<span class='note-inline'>(鼻識所依根。能發鼻識取香境。令緣鼻識。)</span>四舌。<span class='note-inline'>(舌識所依根。能發舌識取味境。令慮舌識。)</span>五身。<span class='note-inline'>(身識所依根也。能發身識。取堅濕燸動等觸境。令緣身識。)</span>以上五色名五根。根者有勝用增上力故也。根可訓根。謂物根有勝用力生菓。眼等亦爾也。以是為根。自此生識故也。六色。<span class='note-inline'>(眼識所慮境也。眼根所照境也。)</span>於此色境。有三類不同。謂顯色。形色。表色也。顯色者此有四。青黃赤白也。亦有九顯色種類。謂影光明暗雲煙塵霧。及空顯色也。次形色者。謂長短方圓細正不正高下是也。次表色者。取捨屈伸行住坐臥是也。七聲<span class='note-inline'>(耳識所緣境耳根所取也。)</span>於氣有三類。謂一內聲。<span class='note-inline'>(有情音聲)</span>二外聲<span class='note-inline'>(外苑林風等音聲。)</span>三內外聲。<span class='note-inline'>(拍掌等聲。)</span>八香。<span class='note-inline'>(鼻識所緣境。鼻根所取也。)</span>於香好惡等種類不同。准上可知。九味。<span class='note-inline'>(舌識所緣。舌根所取。)</span>於味有六。謂一苦。二酢。三辛。四甘。五鹹。六淡。十觸。<span class='note-inline'>(身識所緣境。身根所取。)</span>於觸有四。堅濕燸動性。是名地水火風觸處四大種。十一法處所攝色。<span class='note-inline'>(是第六識所緣境。)</span>於此有五種。謂極略極逈受所引定所生遍計所起色。已上五十一心所畢。二十四不相應者。一得獲成就者。名之為得。二命根者。依業所引。第八識種。令色心不斷。名為命根。命即是根。持業釋也。或種實。命假。業為命因。此依主釋。三眾同分者。類相似故。名為同分。眾即同分。眾之同分。持業依主二釋如次。四異生性者。由二障種。令趣差別。名異生性。異生之性。或異聖之性。依主持業二釋。如次皆得。五無想定者。由出離想。不恆心滅。名無想定。六滅盡定者。由止息想。恆不恆心滅。名滅盡定。此二種或依主持業釋。今存後釋。七無想事者。由欲界修。感彼天果。名無想報。無想之報依主釋。八名身者。一名二名。能詮自性。名曰名身。九句身者。一句二句。能詮差別。名句身。十文身者。一字二字多字。能為二所依名為文身。此上三種。皆持業釋。十一生者。先無今有名生。十二異者。法非凝然名異。十三住者。法有暫用名住。十四無常者。有法後無名為無常。十五流轉者。因果不斷。故名流轉。十六定異者。善惡因果。互相差別。故名為定異。十七相應者。因果感起。名曰相應。十八勢速者。諸行迅疾。故名勢速。十九次第者。編列有敘。故名次第。此上五種竝持業釋。二十時者。過未等名時。隨方域所說時分名時。二十一方者。色處分齊。故名為方。二十二數者。度量諸法。故名為數。二十三和合性者。不相乖故名和合性。二十四不和合性者。翻上應知。此後五種。竝無六釋。已上二十四不相應。義忠意。六無為者<span class='note-inline'>(【頭】六無為事)</span>一虛空無為者。離諸障礙。無物所照。名曰虛空。以虛望空。亦無六釋。若望無為。即持業釋。二擇滅無為者。擇謂蕳擇。滅謂斷染。無漏智起。斷諸障染。所顯真理。名擇滅無為。若能滅名滅。擇即滅擇。滅之無為。二釋如次。若所滅名滅。擇之與滅。唯相違釋。而望無為依主同前。若滅性名滅。滅即無為持業釋。無為望擇。亦依主釋。不由擇力。而本性清淨。三非擇滅無為者。滅緣闕所顯。故名非擇滅。若非擇名滅。所滅性名滅。滅性名滅。持業。相違。依主三釋。如次俱得。非擇滅而望無為。依前持業相違二釋。非擇滅而望無為。俱依主釋。依前依主。滅即是無為。如理思擇。若談真理。不由擇力。即但持業。亦應思惟。四不動無為者。第四禪中。出八災患。所顯無為。名不動無為。不動兩字。全無六釋。不動之無為。亦依主釋也。五想受滅無為者。無所有處。想受不行所顯真如。名想受滅無為。想受即滅持業釋。想受滅之無為依主釋也。或滅定中。想受不行。從勝而說名想受滅無為。六真如無為者。理非妄倒。故名真如。真蕳於妄。如簡於倒。遍計依佗。如次應知。又真如者。顯示常義。真即是如。即是無為。俱持業釋。<span class='note-inline'>(已上)</span></p>
<p>問。三乘修行差別何。</p>
<p>答。百法問答云。先三乘差別者。此有五種性。謂一切有情。從無始。第八識法爾。無漏之種子五種各別。一人天乘性。二聲聞乘性。三獨覺乘性。四菩薩乘性。五不定乘性是。人天乘性類者。都不具三乘無漏法爾種子故。永不斷二障。全不證二空。唯受三界五趣有漏果。永沒生死海。依修五戒十善等世間戒善。纔雖受人天勝妙果。都不得出世解脫果。此類亦名無性乘。無三乘無漏種子故也。次後四乘。俱具無漏種子故。名有種性。於此聲聞獨覺二乘種性人。唯斷煩惱障。唯證我空理。至自果極位。菩薩乘種性人。俱斷二障。竝證二空理。至佛果圓滿位也。次不定乘性人者。聲聞獨覺菩薩之三乘種性俱具入也。於此有四類。一菩薩聲聞二種不定。二菩薩獨覺二性不定。三聲聞二性不定。四三乘俱不定也。</p>
<p>問。聲聞乘人。至自乘果行位何。</p>
<p>答。凡位修七方便。在聖位得四果。<span class='note-inline'>(如下卷俱舍等。)</span></p>
<p>問。緣覺乘人。至自乘果行位何。</p>
<p>答。根性極利根故。不依佛果師友力。不聞佛教聲。獨得道得果故。名獨覺也。於此有二類。一麟喻獨覺。二部行獨覺。麟喻獨覺者。深作世無二佛思。永不遇佛出世。一大三千界。唯獨一出。無多類竝出。纔初發心之時。遇佛教法。百劫練根之間。無師自然修行。百劫之後。出無佛世界。證辟支佛果。即無學果也。此人我出世國土。若聞補處菩薩下生。或移佗方。或入涅槃也。此類定性也。次部行者。此人初發心。及百劫練根之間。遇佛出世習學之。於百劫練根後者有二義。一義不遇佛出世。百劫後者。證獨覺之果故也。一義百劫後。雖遇佛出世。正證果之時。作世無二佛思。往無佛世界。或死出無佛世。證獨覺果也。正證果位。一大三千界雖獨住。證果後多類竝出。故名眾出類。於此有二類。一本性類。謂法爾種性。安住部行人也。二不聲聞類。行聲聞乘。回心成獨覺類也。即聲聞獨覺二種性具人。先心學聲聞乘。後回心入獨覺道也。從淺入深。有道理故。於此有二類。一未得果回趣。二已得果回趣也。於得果。四果回心各別也。<span class='note-inline'>(已上)</span>言菩薩者。入道章有五位。<span class='note-inline'>(國五位事)</span>一資糧位。有三十心。所謂十住菩薩。在此位安其心。於六度等行。未殊勝。但得住名。一發心住菩薩。此位菩薩。始發大菩提心。二治地住。淨治三業。悲及有識。三修行住。修勝理觀。起上妙行。四生貴住。從諸聖法正教中生。五方便具足住。所修善根。皆為救物。六正心住。所聞讚毀。心定不動。七不退住。聞說三寶三際。有無心堅不轉。八童真住。三業清潔。悟二世間。真蕳偽虛。童表無咎。亦猶涅槃嬰兒之行。九法王子住。解真俗諦。悟法王法。將有所襲。十灌頂住。此位菩薩。如王太子堪受王位矣。十行者。此位菩薩。行六度等諸行勝。故名之為行。一歡喜行。此位菩薩。為大施主。一切能捨。三時無悔。利譽不怖。愍生慕法。睹者歡敬。故名歡喜行。二饒益行。常持淨戒。不染五欲。能令伏眾魔。一切眾生。立無上戒得不退地。三無恚行。常修忍辱。謙卑恭敬。和顏愛語。不害自佗。悟身空寂。怨對能忍。四無盡行。設多劫受諸劇苦。求法濟生。念念不息。五離癡亂行。常住正念。恆無散亂於一切法。乃至生死。入住出胎。無有癡亂。六善現行。善入人法皆無性相。三業寂滅。無縛無著。而復不捨化眾生心。巧能隨類現生救物。七無著行。歷諸塵剎供養佛。求法傳燈度生。心無厭足。然以寂滅。觀諸法故。而於一切。心無所著。八尊重行。尊重善根智慧等法。皆悉成就。而由得斯諸尊重法。二利之行。更增修習。九善法行。得四無礙陀羅尼門諸善慧法。能為眾生作清涼池。守護正法。佛種不絕。十真實行。此位菩薩。成就第一義諦之語。學三世佛真實之語。無二之語。如說能行。如行能說。語行相應。色心皆順矣。十回向者。在斯位已。凡所修行。皆為回向者。立回向名。一救護眾生相回向。此位菩薩而行六度四攝法等。悉為救護一切有情。令離生死得涅槃。名救護眾生。入平等觀。不見怨親眾生等相。稱離生相。二不壞回向。於三寶所。得不壞信。因持諸善。回向眾生。令獲善利。三等諸佛回向。學三世佛。不著生死。不離菩提。修回向事。四至一切處回向。後習一切諸善根時。彼以善根。如是回向。令此善根功德之力。至於一切三寶之所。一切世界之眾生處。作諸供養利益之事。五無盡功德藏回向。修悔遇善根。離一切業障。於諸如來。一切眾生所有善根。皆悉隨喜。以此善根。皆悉回向。莊嚴一切諸佛淨剎作佛事。善巧方便。具諸功德。離諸虛妄。而無所著。由回向已。得無盡善根。六隨順一切堅固善根回向。以內外財。隨眾生意。而惠施之。見諸苦者。悲以身代。堅固安住自在功德。以如是等諸功德。而回向已令一切生。得大智慧。除滅大苦。名隨順一切堅固回向。七等心隨順一切眾生回向。而能增長一切善根。修習究竟。安住忍力。閉惡趣門。永離顛倒。不著諸行。一切善根。由皆悉回向。為一切眾生。作功德藏。普覆一切。拔出生死。令得眾苦業無差異。八如相回向。成就念智。安住不動。心無所依。寂然不亂不違。一切平等。正法嚴利度生。所修諸善。皆順如相。而為回向。九無縛無著解脫心回向。所攝善根。離憍慢等。所有縛著。得解脫心。行普賢行。所習諸善不犯。為己及以他人。以無縛著解脫之心回向。饒益品物一切。十法界無量回向。此位菩薩。離垢繒繫頂。受大法師記。法施化生。嚴淨世界。出生智等。悉同虛空。而無限量。凡有善根。修於回向。等法界。如是義。廣如花嚴。</p>
<p>問。此位初首有十信。謂信。進。念。定。慧。施。戒。護。願。回向。計心四十。何故但言三十心耶。</p>
<p>答。即十住中初住離出。以初發心甚難故。聖教言四十心。即據總別說也。<span class='note-inline'>(已上)</span>頌曰。乃至未起識。求住唯識性。於二取隨眠。猶未能伏滅。<span class='note-inline'>(已上)</span>此三賢頌也。　二加行位。<span class='note-inline'>(欲界善趣依身。依第四靜慮。起此四善根也。見大化身佛界外。)</span>入道章云。加行者。加功用而趣見道。故名加行。唯識云。近見道故。立加行名。<span class='note-inline'>(見道者無漏智。)</span>唯識云。此四總名順決擇分。順趣真實決擇分故。<span class='note-inline'>(決擇者。順無漏智名。)</span>一燸。此位菩薩。初得見道火之前相。故名為燸。然見道體。能斷煩惱。如火燒薪故喻火。燸位菩薩。未得火體。而得火相故名燸。二頂。此位菩薩。依尋思智。觀所取空。此位功極。故名為頂。如山頂極。三忍。忍者印可達悟之義。此位菩薩。知妄執識及心外境。而體皆空。故名為忍。四世第一法。此位菩薩。所得智等。一切世間。所有法中。無先此者。名世第一。<span class='note-inline'>(已上)</span>頌云。現前立少物。謂是唯識性。以有所得故。非實住唯識。<span class='note-inline'>(已上)</span>　三通達位。亦分二種。一釋摠名。言通達者。證會之義。此位菩薩。無漏之智。了證真如。故名通達。唯識云。加行無間。此智生時。體會真如。名通達位。即是見道。見道名真。無漏智照理名見故。唯識云。初照理故。亦名見道。二釋別名二。一真見道。體離虛妄。親能證理。實能斷障。故名為真。又釋。真者是理。見者智。證真之智。名真見道。二相見道者。類似之義。真見道後而起於於行解。安模傲像。真見所有功能。不能證理。及斷於障。類似真故名相見。<span class='note-inline'>(已上)</span>頌云。若時於所緣。智都無所得。爾時住唯識。離二取相故。<span class='note-inline'>(已上)</span>　四修道位。<span class='note-inline'>(此位菩薩。修無分別智。斷所餘障。故名修習。唯識云。為斷除障。證得轉依。修無分別智。已上)</span>十地。<span class='note-inline'>(見他受用身佛也。)</span>一極喜地。論云。初獲聖性。具證二空。能益自他。生大喜故。<span class='note-inline'>(已上)</span>斷異生性障。證遍行真如。修布施波羅蜜。二離垢地。論云。具淨尸羅。遠離能起微細毀犯煩惱故。<span class='note-inline'>(已上)</span>斷邪行障。證清淨真如。修淨戒波羅蜜。三發光地。論云。成就勝定大法總持。能發無邊妙慧光故。<span class='note-inline'>(已上)</span>斷闇鈍障。證勝流真如。修安忍波羅蜜也。四燄慧地。論云。安住最勝菩提分法。燒煩惱薪。慧燄增故。<span class='note-inline'>(已上)</span>斷微細煩惱現行障。證無攝受真如。修精進波羅蜜也。五極難勝地。論云。真俗兩智。行相互違。合令相應故。<span class='note-inline'>(已上)</span>斷下乘般涅槃障。證無分別真如。修禪波羅蜜也。六現前地。論云。住緣起智。引無分別。最勝般若令現前故。<span class='note-inline'>(已上)</span>斷麤相現行障。證無染淨真如。修般若波羅蜜也。七遠行地。論云。至無相住功用。後遍出過世間二乘道故。<span class='note-inline'>(<span class='corr'>已</span>上)</span>斷細相現行障。證法無分別真如。修方便善巧波羅蜜也。八不動地。論云。無分別智任運起。相用煩惱。不能動故。<span class='note-inline'>(<span class='corr'>已</span>上)</span>斷無相中作加行障。證不增減真如。修願波羅蜜也。九善慧地。論云。成就微妙四無礙解。能遍十方。善說法故。<span class='note-inline'>(<span class='corr'>已</span>上)</span>斷利他中不欲行障。證智自在所依真如。修力波羅蜜也。十法雲地。論云。大法智雲含眾德水蔽如空。麤重充滿法身故。<span class='note-inline'>(<span class='corr'>已</span>上)</span>斷於諸法中。未得自在障。證菩薩自在所依真如。修智波羅蜜也。論云。如是十地總攝有為無為功德。以為自性。所修行為勝依持。令得生長。故名為地。<span class='note-inline'>(<span class='corr'>已</span>上)</span>又云。十於十地離實皆修。與隨相增。地地修一離十地。行有無量門。而皆攝在十到彼岸。<span class='note-inline'>(<span class='corr'>已</span>上說十勝行文也)</span>又云。離真如性。實無差別。而隨勝德。假立十種。離初地中。已達一切。而能修行。猶未圓滿。為令圓滿。彼彼建立。<span class='note-inline'>(<span class='corr'>已</span>上說十如文。)</span></p>
<p>問。於十地一障二愚配立何。</p>
<p>答。十種障者。一異生性障。二邪行障。三闇鈍障。四微細煩惱現行障。五下乘般涅槃障。六麤相現行障。七細相現行障。八無相中作加行障。九利佗中不欲行障。十於諸法中未得自在障。<span class='note-inline'>(如次十地斷之。)</span>一執著我法愚。二惡趣雜染愚。<span class='note-inline'>(初地)</span>三微細悞犯愚。四種種業趣愚。<span class='note-inline'>(二地。)</span>五欲貪愚。六圓滿聞持陀羅尼愚。<span class='note-inline'>(三地)</span>。七等至愛愚。八法愛愚。<span class='note-inline'>(四地)</span>九純作意背生死愚。十純作意向涅槃愚。<span class='note-inline'>(五地。)</span>十一現觀察行流轉愚。十二相多現行愚。<span class='note-inline'>(六地。)</span>十三細相現行愚。十四純作意求無相愚。<span class='note-inline'>(七地。)</span>十五於無相作功用愚。十六於相自在愚。<span class='note-inline'>(八地。)</span>十七於無量所說法無量名句字後後慧辨陀羅尼自在愚。十八辯才自在愚。<span class='note-inline'>(九地。)</span>十九大神通愚。二十悟入微細祕密愚。<span class='note-inline'>(十地。)</span>二十一於一切所知境極微細愚。二十二極微細凝愚。<span class='note-inline'>(佛地。)</span><span class='corr'>已</span>上於十地等覺。位位斷之。</p>
<p>問。一障二愚斷大意何。</p>
<p>答。唯識十云。煩惱障中見所斷種。於極喜地中。見道初斷。彼障現起地前伏。修所斷種　金剛喻定現在前時。一切頓斷。彼障現起。地前漸伏。初地以上能頓伏盡。令永不行。如阿羅漢。由故意力。前七地中。雖暫現起。而不為失。八地以上畢竟不行。所知障中見所斷種。於極喜地見道初斷。彼障現起。地前已伏。修所斷種。於十地中。漸次斷滅。金剛喻定現在前時。方永斷盡。彼障現起。地前漸伏。乃至十地終心永盡。八地以上六識俱者。不復現行。<span class='note-inline'>(<span class='corr'>已</span>上。)</span>一煩惱障者。論云。煩惱障者。謂執遍計所執實我。薩遮那見而為上首。二十八根本煩惱。及後等流諸隨煩惱。此皆憂惱有情身心。能障涅槃。名煩惱障。<span class='note-inline'>(<span class='corr'>已</span>上)</span>二所知障者。論云。所知障者。謂執邊計所執實法。薩迦那見而為上首。疑無明愛恚慢等。覆所知障境無顛倒性。能障菩提。名所知障。<span class='note-inline'>(<span class='corr'>已</span>上)</span>論云。如是二障。分別起者。見所斷攝。任運起者。修所斷攝。<span class='note-inline'>(<span class='corr'>已</span>上)</span>二乘但能斷煩惱障。菩薩俱永斷二障。唯聖道能伏二現行。通有漏道。<span class='note-inline'>(<span class='corr'>已</span>上)</span>言斷煩惱者。一見所斷。由邪教。邪師自分別三緣。起在第六識。通二障。亦云分別惑。第六力所引。五識亦有之。</p>
<p>問。極微細礙愚佛地。斷云何智斷之乎。</p>
<p>答。金剛喻定現在前時。以一念相應慧斷之。</p>
<p>問。此金剛喻定之無間道者。因果二位中何哉。</p>
<p>答。因位也。</p>
<p>問。十地之間。斷地地障。皆以當地智品斷之。謂於當地智。起無間解脫二道之智。無間道斷惑。解脫道證理也。何至佛果障。以因位智。為無間道耶。既是佛果勝智之障也。定以彼勝智可斷之。何以因位劣智可斷之耶。凡斷惑如明闇相違。闇是與明障也。明亦與闇障也。故明來闇去。斷惑義亦如是。既是佛果障也。佛智明法現前。雖違彼障可生。何非佛智因位智現前位。先立滅之也。</p>
<p>答。斷惑必有無間道解脫道。無間道正斷惑。解脫道證彼擇滅。及斷麤重故。無間道未圓滿未清淨。解脫道圓滿清淨也。而若佛果智。為無間道者。彼位未捨麤重。故可非清淨。又正敵對惑位故。未<span class='corr'>已</span>脫圓滿。若爾豈無佛果勝劣過耶。故以十地圓滿最後念智品。為佛果無間道也。但於明闇相違難者。自本因位最極智。引極圓明佛智故。彼最極智。其性與佛果微細障相違性也。故彼金剛無間智生時。佛果障明闇相違永斷也。雖是劣智。其性法爾。與佛果障。相違性故也。於彼麤重者。與金剛無間智。不相違故。此位未斷第八識。猶有漏異熟無記。猶為麤重所依不佛也。此智無間。起佛果解脫道智之時。與彼相違。彼麤重滅故。第八識成無漏。入圓滿佛位也。既彼麤重障。以佛果解脫道智捨故。佛果智對障非無明闇相違之義。麤重闇與佛智。明闇相違捨故。</p>
<p>問。何故以彼因位最後智。名金剛無間耶。</p>
<p>答。金剛者能斷之義也。智如金剛輪。以喻為名。無間者有二義。或加行心。無間正能斷智生故名無間。或此智無間。必解脫道生。證彼擇滅。故名無間也。</p>
<p>問。何故名等覺乎。</p>
<p>答。等覺妙覺智。如十四五月。功德智慧。大旨等佛果。故名等覺也。雖有微細障。是不幾障礙。如羅網中見月等也。譬如王與太子。立等覺名。最有其謂也。</p>
<p>問。金剛無間道。在第十地滿心者。經幾時分耶。</p>
<p>答正斷惑位。唯最後一念也。若論方便道可多時。</p>
<p>問。其方便道者。何位乎。</p>
<p>答。於得佛智。有等覺妙覺。妙覺者。正解脫道佛果也。等覺者。為得此位。第十地滿心所修也。是皆金剛心方便也。</p>
<p>問。修方何耶。</p>
<p>答。瓔珞經云。百劫修千三昧。千劫學佛威儀。萬劫化現成佛。入大寂定。是等覺菩薩。意云。第十地有入住出三心。其出心滿心。為成佛。修彼方便。謂菩薩十地滿心。為受佛位。色究竟摩醯首羅智處城住。<span class='note-inline'>(此名大自在宮。)</span>菩薩在彼。百劫之間修千三昧。其間修學佛果功德。次千劫之間。漸學佛威儀。次萬劫<span class='corr'>已</span>示現成佛相也。謂十方諸佛來集。頂灌智水。現授佛位儀式。<span class='note-inline'>(名授戒灌頂儀式。)</span>如是習學。其最後念。起一念金剛無間智。斷佛果障也。如是千劫。習儀式。名等覺位也。故正斷惑金剛心。雖一剎那。以方便攝根本。名金剛心者。可多時也。　五究竟位。二障雲悉霽。顯二轉妙果。二種生死共離。備三身妙體。諸有漏法永盡。八識皆圓明。舍容無邊希有大功德。能生五乘世出世利樂車。因行既無邊故。果德亦無限也。是為究竟位相也。<span class='corr'>已</span>上五位。又初宗儀者。立三時教。解深密經二云。爾時勝義生菩薩。復白佛言。世尊。初於一時。在婆羅痆斯仙人隨處施鹿林中。唯為發趣聲聞乘者。以四諦相。傳正法輪。惟是甚奇。為希有。一切世間。諸天人等先有能如法轉者。而於彼時。所轉法輪。有上有容。是未了義。是諸諍論。安足處所。<span class='note-inline'>(有教)</span>世尊昔在第二時中。唯為發趣修大乘者。依一切法皆無自性。無生無滅。本來寂靜。自性涅槃。以隱密相。轉正法輪。雖更甚奇為希有。而於彼時。所轉法輪。亦是有所容受。猶未了義。是諸諍論。安足處所。<span class='note-inline'>(空教)</span>世尊。若善男子。或善女人。於此如來。依一切法皆無自性。無生無滅。本來寂靜。自性涅槃。所說甚深了義言教。聞已信解書寫護持。供養流布受誦。但如理思惟。以其修相。發起加行。生幾所福。說是語已。爾時世尊。告勝義生菩薩。勝義生。是善男或善女人。其所生福。無量無數。難可喻知。<span class='note-inline'>(<span class='corr'>已</span>上)</span>私云。經文三分可見。一有教。<span class='note-inline'>(亦名人空法有教。此攝諸部小乘教。)</span>二空教。<span class='note-inline'>(亦名人法皆空教。此攝諸部般若教。)</span>三中道教。<span class='note-inline'>(亦名非有非空教。此攝祕密華嚴法華等經。)</span>唯識三性者。解深密經第二。一切法相品云。謂諸法相略有三種。一者遍計所執相。二者依佗起相。三者圓成實相。如何諸法遍計所執相。謂一切法名假安立。自性差別。乃至為令隨起言說。云何諸法依佗起相。謂一切法緣生。自性則此有。故彼有生此故彼生。謂無明緣行。乃至招集純大苦蘊。云何諸法圓成實相。謂一切法平等真如。於此真如。諸菩薩眾。勇猛精進。為因緣故。如理作意。無倒思惟。為因緣故。乃至能通達。於此通達。漸漸修習。乃至無上正等菩提。方證圓滿。<span class='note-inline'>(<span class='corr'>已</span>上)</span>唯識三十頌云。由彼彼遍計。邊<span class='note-inline'>(【考】邊恐遍)</span>計種種物。此遍計所執。自性無所有。<span class='note-inline'>(<span class='corr'>已</span>上)</span>同論云。或初句顯能遍計識。<span class='note-inline'>(六七二識。)</span>周遍計度故名遍計。品類眾多。說為彼彼。第二句示所遍計境。謂所妄執。蘊處界等。若法若我自性差別。如是自性。都無所有。理教推徵。不可得故。<span class='note-inline'>(略抄)</span>頌云。依他起自性。分別緣所生。<span class='note-inline'>(<span class='corr'>已</span>上)</span>論云。由薰習力。所變二分。從緣生故。亦依佗起。遍計依斯妄執定實有無一異俱不俱等。<span class='note-inline'>(略抄)</span>頌云。圓成實於彼。常遠離前性。<span class='note-inline'>(<span class='corr'>已</span>上)</span>論云。二空所顯。圓滿成就。諸法實性。名圓成實。無漏有為。離倒究竟。勝用周遍。亦得此名。今此頌中。說初非後。依此即於彼依佗起上。常遠離前遍計所執。二空所顯真如為性。<span class='note-inline'>(<span class='corr'>已</span>上三性顯名體)</span></p>
<p>問。三性各別體哉。</p>
<p>答。盡遍計之情者。不即不離也。唯識論云。此三為異。為不異乎。應說俱非。無別體故。妄執緣起真義別故。<span class='note-inline'>(<span class='corr'>已</span>上)</span>同疏云。若言異者。無別體故。謂妄所執名利。非離依他別有初性體。若彼有體。可說異故。圓成實性。是依他之實性。不可說三性異也。非不異者。妄執是初性。緣起是第二性。真義是第三性。既此三別。不可言非不異矣。十地因果行位者。<span class='note-inline'>(如上)</span>了相大乘者。唯識論云。我法非有。空識非無。離有離無。故契中道。<span class='note-inline'>(<span class='corr'>已</span>上)</span>此宗意。盡情量後。八識皆中道。五分十支者。瑜伽師地論百卷義理。大分為五分。五分者。一本地分者。從初一卷至五十一。二攝決擇分者。從五十二至八十二。三攝釋分者。從八十三至八十四。四攝異門分者。從八十五至九十。五攝事分者。從九十至百矣。瑜伽師地者。抄云。般若波羅蜜。是為無上瑜伽法故。餘處說。此慧度一攝。無分別空。名為瑜伽。能發一切勝功德故。餘處後說。菩薩所有殊勝慧悲平等。雙轉名為瑜伽。能證無住大涅槃故。如是等說諸不共行名為瑜伽。能證無上菩提故。於如是等諸經論中。說一切行。皆名瑜伽。<span class='note-inline'>(<span class='corr'>已</span>上)</span>又云。如是瑜伽。隨分滿足展轉。調化諸有情。故名瑜伽師。或諸如來證瑜伽。滿隨其所應。持此瑜伽。調化一切聖弟子等。令其次第修正行故。名瑜伽師地。<span class='note-inline'>(<span class='corr'>已</span>上)</span>又云。今此諸體。摠有五分。一本地分。略廣分別十七地義。二攝決擇分。略攝決擇十七地中深隱要義。三攝釋分。攝略解釋諸經儀則。四攝異門分。略攝申諸經法名義差別。五攝事分。略攝宣三藏眾要事義。<span class='note-inline'>(<span class='corr'>已</span>上)</span>十支者。一者百法論一卷。<span class='note-inline'>(名略陳教論。世親造。玄奘譯。)</span>二者五蘊論一卷。<span class='note-inline'>(名粗釋體義論。又名依名釋義論。世親造。玄奘譯。)</span>三者顯揚論二十卷。<span class='note-inline'>(名摠包眾義論。無著造。玄奘譯。)</span>四者攝大乘論本三卷。<span class='note-inline'>(名廣包大義論。本無著造。釋天親無性等。玄奘譯。)</span>五者雜集論。<span class='note-inline'>(名分別名數論。又名廣陳體義論。無著造。釋師子覺。釋安慧菩薩。玄奘譯。)</span>六者辨中邊論。<span class='note-inline'>(名離僻彰中論。名摧破邪山論。本一卷。彌勒造。釋三卷。天親造。玄奘譯。)</span>七者二十唯識論一卷。<span class='note-inline'>(名摧破邪山論。世親造。玄奘譯。)</span>八者三十唯識論。<span class='note-inline'>(名高建法幢論。本世親造。玄奘譯。釋護法等。)</span>九者大莊嚴論。<span class='note-inline'>(名莊嚴體義論。十三卷。又十五卷。本慈氏造。釋天親。)</span>十者分別瑜伽論。<span class='note-inline'>(名攝散歸觀論。未翻。彌勒造。)</span>略頌云。百五顯攝及雜集。中邊二十與三十。莊嚴分別瑜伽論。或除攝論加理門。<span class='note-inline'>(正理門論。名建正摧邪論。<span class='corr'>已</span>上。)</span>法相宗者。如來滅後。一千五百七十九年。唐太宗王治三年。貞觀三年己丑。玄奘三藏。至中天竺大那蘭陀寺。奉值戒賢論師。習瑜伽唯識。并俱舍論等。戒賢生年百四歲也。同十九年。歸唐土。時太宗王貴此事。進金縷袈裟。又於長安宮。令譯彼經論等。太宗二十三年己酉崩御。後高宗王。庚戌年。又同貴此。奉詔令出經論。二帝之間。七十二部。一千三百四十七卷。其中以六經十一論。而為所依。弘此法。時有三千人弟子。其中有七十人長者。其中又有四人達者。謂眆。尚。光。墓<span class='note-inline'>(【考】墓恐基)</span>也。中以墓<span class='note-inline'>(【考】墓恐基)</span>法師為寫瓶弟子。慈恩大師是也。此師所立。名法相宗也。次我朝人王第四十代。天武天王治十九年。朱鳥五年。智周大師弟子。新羅國智鳳。傳來一切經律論。於日本。白鳳十四年甲戌年。於川原寺。始寫一切經論。日本義淵僧正傳此法。授良辨僧正也。又智通。智達二沙門。奉勅乘新羅國舟渡海。奉值玄奘。受無性義。并俱舍宗來。又第四十四代元正天王治九年。<span class='note-inline'>(癸亥。三國傳。元正寶龜二年丙辰。)</span>南都玄眆僧正。入唐經八年。聖武王天平二年庚午。將來五千餘卷經論。<span class='note-inline'>(<span class='corr'>已</span>上)</span></p>
</div>
<div class='div-other'><a id='mulu10' />
<p class='h1'>地論宗</p><p>南地北地者。漢土帝王所居。南北分矣。南方三宗。北方七宗也。如日本南都北京。南三者。天台玄義十云。虎岳笈法師立三教。一頓教<span class='note-inline'>(華嚴)</span>二漸教。此亦有三。一有相教。<span class='note-inline'>(十二年前。明三藏見有得道。)</span>二無相教。<span class='note-inline'>(十二年後。至法華。明見空得道。)</span>三雙林常住教。<span class='note-inline'>(明眾生佛性闡提作佛。)</span>三不定教。<span class='note-inline'>(勝鬘。金光明。楞伽。鸞掘經。)</span>宗愛法師。立三教。一頓教。<span class='note-inline'>(花嚴)</span>二漸教。<span class='note-inline'>(四時)</span>三不定教。<span class='note-inline'>(如前)</span>漸教四時者。一有相教。<span class='note-inline'>(阿含十二年前見有得道。)</span>二無相教。<span class='note-inline'>(十二年後方等般若。)</span>三同歸教。<span class='note-inline'>(法華)</span>四常住教。<span class='note-inline'>(涅槃)</span>定林柔。次二師。及道場觀法師。立三教。一頓教。<span class='note-inline'>(華嚴)</span>二漸教。<span class='note-inline'>(五時)</span>三不定教。<span class='note-inline'>(勝鬘經等。)</span>漸教五時者。一有相教。<span class='note-inline'>(華嚴)</span>二無相教。<span class='note-inline'>(如前。)</span>三褒貶抑揚教。<span class='note-inline'>(淨名。思益等諸方等。)</span>四同歸教。<span class='note-inline'>(如前)</span>五常住教。<span class='note-inline'>(如前。<span class='corr'>已</span>上取意。)</span>北七者。玄十云。北地師立五時。一人天教。<span class='note-inline'>(提謂經。)</span>二無相教。<span class='note-inline'>(淨名般若。)</span>三四五同南。菩提流支立二教。一半字教。<span class='note-inline'>(十二年前小乘教。)</span>二滿字教。<span class='note-inline'>(十二年後大乘。)</span>又約教理根證同異。判一代佛教。佛陀三藏。學士光統。立四宗。一因緣宗。<span class='note-inline'>(毗曇六因四緣。)</span>二假名宗。<span class='note-inline'>(成實三假。)</span>三誑相宗。<span class='note-inline'>(大品大論真宗通宗。)</span>四常住宗。<span class='note-inline'>(涅槃。華嚴等。常住佛性。本有湛然。真實宗通宗。)</span>護身法師。開五宗。前四宗如上。五法界宗。<span class='note-inline'>(華嚴。)</span>耆闍法師開六宗。前四宗如上。五真宗。<span class='note-inline'>(法花萬善同歸。)</span>六圓宗。<span class='note-inline'>(大集經。染淨俱融。性海圓普。)</span>北地師明二種大乘教。一相大乘。<span class='note-inline'>(華嚴。瓔珞。大品等。)</span>二無相大乘。<span class='note-inline'>(楞伽。思益等。)</span>北地師非四宗。五宗。六宗。二教。半滿等教。而立一音教也。<span class='note-inline'>(<span class='corr'>已</span>上取意。)</span>又南北通用三教。一頓教。<span class='note-inline'>(華嚴)</span>二漸教有二。一有相教。<span class='note-inline'>(十二年半字教。)</span>二無相教。<span class='note-inline'>(般若乃至常住。)</span>三不定教。<span class='note-inline'>(勝鬘。金光明等。)</span><span class='corr'>已</span>上玄十取意。教證等者。華嚴經一心法界。圓融之教歟。其故六相圓融名目。同華嚴故。證者五十二位。位位證佛智。云之歟。其故六相圓融者。除斷常邊邪見。蕩一異隔別之情。入摠持無礙義門。得究竟自在道理。故位位成佛無疑矣。六相者<span class='note-inline'>(如華嚴明)</span>四宗者。一立性宗。毗曇之意。二破性宗。成實之意。三破相宗。大乘空無相之義。四顯實宗。真如法界隨緣之義矣。</p>
</div>
<div class='div-other'><a id='mulu11' />
<p class='h1'>攝論宗</p><p>鏡水抄云。<span class='note-inline'>(【頭】攝論宗事)</span>攝大乘等者。阿毗達磨經中。有攝大乘品。中攝十種殊勝義。故名攝大品。此論解彼攝大乘論。名攝大乘論。<span class='note-inline'>(<span class='corr'>已</span>上)</span>亦此論立十種之名。而釋法相。一法名。謂五蘊。十二處。十八界之三科。二人名。謂十信。三賢。十地。等覺。妙覺。三教名。謂修多羅。<span class='note-inline'>(此云法本。長行。)</span>祇耶。<span class='note-inline'>(此云重頌。亦云應頌。)</span>伽佗。<span class='note-inline'>(此云諷誦。三四六句。)</span>和伽羅。<span class='note-inline'>(此云授記。菩薩等。)</span>優陀那。<span class='note-inline'>(此云無問自說。設機授。)</span>尼陀那。<span class='note-inline'>(此云緣起。應緣起說。)</span>目陀伽。<span class='note-inline'>(此云本事說弟子先世事。)</span>阿婆多那。<span class='note-inline'>(此云譬喻舉喻況彼所說之法。)</span>舍陀伽。<span class='note-inline'>(此云本性。說佛因行。)</span>毗佛略。<span class='note-inline'>(此云方廣謂正理云方。包含云廣。)</span>阿浮陀。<span class='note-inline'>(此云希有法。亦云未曾有。大乘實理。)</span>優婆提舍。<span class='note-inline'>(此云論議問答往復顯真理。)</span>等十二部。四義名。謂蘊處界等。所顯義理。明分別之。五性名。謂無義文字。無所詮表不生義解。六略名。謂眾生等。<span class='note-inline'>(十界生。摠云眾生。故云略名歟。)</span>七廣名。謂眾生之種類。各有差別。隨名義無量。八不淨名。謂凡夫等。不入無漏之淨地。故不淨。九淨名。謂生滅假法。即真如之實理也。十究竟名。謂真如也。<span class='note-inline'>(不落機情之處法體云真如。)</span><span class='corr'>已</span>上摠名。依止等十種者。<span class='note-inline'>(以攝論可考之。)</span>梁代攝論來此土者。四意趣。四祕密。<span class='note-inline'>(如傳通記。)</span></p>
</div>
<p class='juan'>初學題額集<span class='note-inline'>(中)</span>　<span class='note-inline'>(終)</span></p>
</div><!-- end of div[@id='body'] -->
</body></html>