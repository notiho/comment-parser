<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>正名錄卷第十</p><p class="byline">衡陽後學智楷惟直氏述</p>
<div class='div-other'><a id='mulu21' />
<p class='h1'>濟宗世次備考之三</p><p class="head2">宗統編年<span class='note-inline'>(祥符紀蔭編纂字相兩)</span></p>
<p style="margin-left:1em">明宣宗癸丑宣德八年。禪師永慈．至金陵。首眾靈谷慈．謁靈谷雪峯．請充首座。甲寅九年．慈居靈谷第一座。制解．造武林。遂至東明．參祖。英宗丙辰正統元年．永慈領悟．受法。慈居祖座下．經二年。一日．擬伸問。祖掌之。復擬開口。祖．復掌之。乃豁然開悟。展具．珍重三拜．而出。祖曰．居古道山三十載．今日只見得這僧。遂付正法。<span class='note-inline'>(宗統訛偽居多．不暇論．即永慈一人之事略辨之．自永慈生洪武甲戌以來之事．亦不及論。碑中但云．宣德二年出峽赴京得度。復還金陵靈谷。充首座．并無癸丑八年之說．妄栽年甲．偽揑一。亦無甲寅九年參東明之說．偽揑二。碑中亦無丙辰正統元年領悟受法之說。偽揑三。碑中但云．留住數日下山．無居座下經二年之說．偽揑四．碑云．一見就請問．無一日擬伸問．偽揑五。東明打三掌．今云兩掌．偽揑六．永慈有進語盡削去．改云擬伸問．擬開口．偽揑七．碑中無豁然開悟之說。偽揑八。亦無遂付正法之說．偽揑九．碑云參東明後復至金陵．住牛首三載．焦山三載．天界不知幾載．正統二年。出住翼善．則參東明．非宣德九年。偽揑十。碑云．景泰二年．受東明遺付衣法．非正統元年．偽揑十一．紀蔭係靈巖儲公法孫．勒古云．永慈於旵和尚兩掌下開悟．乃展具珍重禮三拜．而立．今此說本儲公偽造而來。則全書之偽盡可知矣。濟宗所喜者。面稟親承．以永慈受東明死後十年之衣偈．非面稟親承也。故融公僧寶傳．以永慈一參旵公．即以臨濟正脈囑之。今儲公祖孫以永慈一參東明就開悟．就付正法．編篡成書．刻行天下．使天下後世知濟宗正傳之祖．而稟親承。有如此。準律部言．未悟謂悟．未得上人法謂得上人法．成大妄語。諸公與正傳之祖偽揑悟由付法。不惟自成大妄語罪．以之誑惑天下後世．其罪倍甚。)</span>臨濟第二十四世祖。諱永慈．字海舟．原籍金陵余氏．生緣蜀之成都齠年出家．嗣東明法．住金陵東山翼善寺。英宗壬戌正統七年．臨濟第二十四世東山翼善祖嗣宗統。<span class='note-inline'>(碑中無原籍金陵余氏之說．偽揑十二。碑云．正統二年住翼善．以之立宗統可也。而以七年立宗統．偽揑十三。劄付碑云．正統十年賜額翼善．禮部始給劄永慈住持．七年永慈不知棲隱何方．而預先立其宗統．偽揑十四。)</span>壬午天順六年．臨濟第二十四世金陵東山翼善祖示寂．塔於寺側。<span class='note-inline'>(永慈示寂。在成化二年．碑中無天順七年示寂之說．偽揑十五．)</span></p>
<p style="margin-left:1em">辛酉正統六年．禪師普慈．自吳西洞庭來參旬日大悟。慈亦字海舟．吳郡海虞錢氏子。世業儒。出家破山寺．往參鄧尉山萬峯蔚祖．付以法偈。遂結廬太湖西洞庭山。三十年．不過湖。聞虛白旵祖在安溪東明說法．親承萬峯祖．遂往叩。旬日．大悟。繼席東明。拈香有受恩深處便為家．有乳方知是阿孃．之語。景泰元年．示寂。</p>
<p style="margin-left:1em">祥符蔭曰．近因文獻互見．未之合考．遂有海舟慈祖一二是非之疑。謹按宗伯錢謙益海舟慈禪師傳．歷歷明白。宗伯以海虞人而傳海虞僧．初非傳聞之訛。此足徵先參萬峯．後參東明．居東明而承嗣其法者．乃海虞之普慈也。永慈祖原籍金陵．生緣於蜀．行蹟昭然．詳於碑碣．及雲外錄．嗣法東明．而住金陵東山翼善寺。與普慈兩人．名號雖同．履歷實相霄壤。即如近時海虞三峯．先住者．為匡瀑戒青．係豁堂嵒之嗣。於漢祖為第四世。後住者．為僧鑑曉青．係退翁儲和尚之嗣。於漢祖為第三世。若更百年後而稱述之．均曰三峯青。安所別其為前後彼此乎。又三峯前住為檗庵正志．後住為碩揆原志．百年後同稱三峯志。不幾滋是非一二之疑。如海舟慈祖者乎。以是而推．天皇天王之兩道悟．亦猶是也。其可以任行刪削哉。</p>
<p>兩道悟之說．法門自有公論。引三峯青．三峯志．辨明海舟為二人．是矣。以之總嗣東明．非也。雲外錄向未之見。據公所述．得契東明旵祖意．乃海舟永慈。翼善碑載．永慈受東明旵死後十年遺付之衣偈。此永慈嗣東明．正公所謂詳於碑碣．及雲外錄．是也。宗伯傳．以普慈先嗣萬峯．後嗣東明者。非正統景泰時所撰．乃撰於近日。是本汝祖天童悟公所立之傳之所撰也。當三峯潭吉據無聞笑巖之祖訓．證普慈確嗣萬峯。但以古溪祭文一說。銷釋不去。故謂東明下必別有一海舟。天童以潭吉不遵龍池源流。又泥於古溪靜庵二說。所以出普慈一傳。謂先嗣萬峯。以銷釋潭吉所引萬峯。沈貫。無聞。笑巖。四種祖訓之說。謂後嗣東明。以符合古溪靜庵二說之故也。今公稽考碑碣。及雲外錄。知永慈嗣法東明。正潭吉所謂東明下。別有一海舟者。此也。永慈紹旵祖後踵。續高峯七世。屬古溪之所祭者。為靜庵之所敘者。與普慈無涉。今依翼善碑。古溪文。靜庵敘。三種確據。證東明嫡嗣。自有海舟永慈。而天童出海舟普慈。重嗣東明一傳。豈不顯然知為偽造矣。在彼時。只知有一海舟。要銷釋兩家據證。以折辨潭吉。故撰此傳。公今明知有二海舟。不急修明祖系。班正典型。而復據偽傳。收普慈為東明之嗣。倒置祖孫。疊訛世次。較前人之罪。豈不倍哉。</p>
<p style="margin-left:1em">丙寅正統十一年。智瑄出家。領悟。瑄姓范。初為梓人。因營建創足。聞提誨而有省。遂出家．力參。充火頭。偶因火燄燎眉。照鏡忽然大悟。<span class='note-inline'>(智瑄之名載永慈碑內。別無一字片言之載籍。何所據。紀為正統十一年出家邪。偽揑十六。姓范者。明瑄也。今紀為智瑄。偽揑十七。明瑄出家。亦未見載有年月。今妄栽年甲。偽揑十八。因營建。是自營建耶。為人營建耶。偽揑十九。聞提誨有省。是聞普慈耶。永慈耶。偽揑二十。遂出家。不審投普慈出家耶。永慈耶。偽揑二十一。出家．大悟。俱在丙寅十一年耶。亦有先後之時耶。偽揑二十二。)</span>甲戌景泰五年。祖付智瑄正法。瑄依祖座下久。得其道。付法。有殺活由來總見成之記。<span class='note-inline'>(此永慈付智瑄之偈。係大成偽揑．不辨真偽紀為實事。豈不取笑識者。亦無久依座下得道之說。偽揑二十三。)</span>壬午天順六年。臨濟第二十五世祖。諱智瑄。字寶峯。住南京高峯寺。<span class='note-inline'>(永慈法嗣一百有四人。智忍居首。碑內載首嗣門人寶峯者。乃智忍也。元慧刻本於寶峯下偽增一瑄字。為寶峯瑄。今竟紀為寶峯智瑄。其住高峯寺者。係寶峯明瑄。亦紀為智瑄。儲公勒古云。高峯智瑄禪師。久參東山慈和尚。付法偈。末有殺活拈來總現成之句。今此說。是本勒古偽書而來。以偽傳偽。滅祖亂宗。迄無砥止。可悲可痛。何所據紀。智瑄天順六年住高峯耶。偽揑二十四。即明瑄住高峯。亦未有年月。今偽栽年甲。偽揑二十五。)</span>丁酉成化十三年。禪師本瑞來參。瑄祖問什麼處來。曰．北京。乃至拂袖而出。戊戌十四年。祖付本瑞正法。偈曰。濟山棒喝如輕觸云云。臨濟第二十五世南京高峯祖示寂<span class='note-inline'>(此係天奇參寶峯明瑄於南京高峯寺之事。紀為智瑄之事。偽揑二十六。按明瑄本傳云。天奇來參。無有年月。今偽栽成化十三年之年甲。偽揑二十七。亦無戊戌十四年付法之年甲。偽揑二十八。憑何所據。知瑄祖付天奇訖。就示寂耶。偽揑二十九。明瑄示寂在成化八年。非十四年也。偽揑三十。若夫智瑄除大咸偽揑景泰五年付法偈之外。別無載籍可稽。不知死生出處之年月事迹。今以天奇參明瑄事。紀為參智瑄事。尤其不可。况又偽栽朝代年甲於其間乎。)</span></p>
<p>著述一事。誠非艸艸。筆之削之。事要真實。蓋事真。足以徵信千古。否則只益偽撰。不惟無補法門。反害法門多矣。今蔭公據宗伯一偽傳。紀普慈嗣東明。惑元慧所增之偽名。咸公所揑之偽偈。儲公所勒之偽書。紀明瑄為智瑄。非惟紀事失真。而又自為亂宗滅祖。如此著述。究竟於人於己。有何裨益者哉。况又偽揑面稟親承。偽栽朝代年甲。無乃罔祖誑世。以盜名。名為宗統。實亂統也。</p>
<p class="head2">續指月錄<span class='note-inline'>(廬陵聶先集字樂禎．)</span></p>
<p style="margin-left:1em">凡例。信史有闕疑之例。傳燈有並載之條。蓋以續佛慧命。重在師承。萬難以臆見刪削也。瞿錄。竝載兩天皇悟。因符碑。丘碑。各承宗派。遂為千秋疑案。紛端久矣。茲錄有兩海舟慈。而昭然不疑者。有說焉。兩慈。皆濟宗之人。有一家言。可按也。一為金陵翼善開法之海舟永慈。一為杭州東明繼席之海舟普慈。其姓氏生里不同。其長幼年歲有別。其悟道機緣可證。其付授時日甚殊。普慈。則有天童悟為之立傳。花城沈貫為之作拈頌序。現在也。永慈。則有南澗間之續燈存稿。靈巖儲之南嶽單傳錄。現在也。惟續燈。萬峯嗣下削去海舟慈之沈貫問答一則。另詳註於二十八世普慈章之後。</p>
<p style="margin-left:1em">金陵東山翼善海舟永慈禪師。按東山行實碑。載師為蜀之成都余氏子。<span class='note-inline'>(生於洪武二十七年甲戌。)</span>齠齔時。見僧輒喜。一日。聞說生死事。遂發志棄俗。趨彭縣大隋山景德寺。投禮住持．獨照月師剃染。後入西山住靜八載．發志參方行脚。首謁太初和尚。請益。開示父母未生前話做工夫。一日。初問師曰。父母未生前。那箇是你本來面目。師即從東過西。叉手而立。初曰。未在。更道。師曰。兩眼相對。有甚相瞞。初大悅。制解。起單。復參東普無際和尚。不契。乃出峽。赴京。得度。<span class='note-inline'>(宣德二年。)</span>復還金陵靈谷挂搭。雪峯和尚請師充首座。制解。即詣古道山參東明旵禪師。一見。便問。無相福田衣。甚麼人得披。旵下座摑一掌。師曰。四大本空。五蘊非有。汝作麼生掌。旵又一掌。師曰。一掌不作一掌用。速道。旵又一掌。師神色不變。曰。老和尚名不虛譒。復展具。三拜而立。旵曰。我居古道三十載。今日只見得者僧。乃留旬日。欲付袈裟。師曰。某甲不為衣來。堅不受。下山。自此。聲譽叢林。金陵牛首。請師領眾。三載。退隱天界山居。太監袁誠<span class='note-inline'>(法名智海。)</span>欽師道德。請住翼善寺。開山。說法。正統五年庚申六月二十八日。旵和尚留囑明白庵曰。吾有衣法二物。待十年後．送至金陵東山海舟和尚受納。付囑曰。字付慈海舟。訪我我無酬。明年之明日。西風笑點頭。明年如期。果寂。白庵不違遺囑。限滿日。請首座法薦<span class='note-inline'>(於景泰二年八月二十三日。)</span>持衣。賫至東山。師祝香。而受。<span class='note-inline'>(東明旵嗣。)</span></p>
<p style="margin-left:1em">杭州東明海舟普慈禪師。按師七世孫天童悟和尚傳云．蘇之常熟人。姓錢。世宗儒業。出家於破山。初至慧日寺。聽講楞嚴。至但有言說。都無實義處。乃曰。言說今日愈多矣。遂歸。日夜閱經。尋思實義。面顏日悴。有居士問曰。師顏色有病。師曰。佛法不明故爾。非病也。士曰。佛法不明。何不往府中鄧尉山。問取萬峯蔚和尚去。師聞欣然。便詣鄧尉見萬峯。峯問曰。沙彌何來。師禮拜起曰。常熟。峯曰。到此何為。師舉前話。再拜求示。峯便劈頭兩棒。攔背一蹋。以脚兩踢。曰．只者是實義。師有省。起曰。好只好。太費和尚心力。峯笑而許之。付以偈曰。龜毛付囑與兒孫。兔角拈來要問津。一喝耳聾三日去。箇中消息許誰親。又曰。子當匿迹護持。莫輕為人師範。師自以為得。乃結廬於洞庭山塢。二十九年。一日。僧至。師問曰。上座何處來。曰。安溪。曰。安溪有人麼。曰。有虛白和尚。說法不異高峯。曰。是誰弟子。曰．寶藏。曰。有甚言句。僧舉室中驗人語云。心不是佛。智不是道。三藏不是法。是甚麼。下語者。皆不契。舉畢。復問師曰。參寶藏否。師曰。我與寶歲同參萬峯。僧曰。當日有何所見。遂隱於此。就不再參人去。師曰。問但有言說。都無實義。峯便打．我從此得悟。僧曰。請言得之所以。師曰。但要人知痛癢的。是實義。是妙心。言說盡屬皮毛。僧笑曰。若據此見解。生死尚未了。何得云悟。未在。未在。不見道心不是佛。智不是道耶。師遂有疑。曰。彼處眾中。有真大徹者麼。僧曰。無。師即棄庵。渡湖．往安溪。詣東明。適有人設齋。師至關前問明曰。今日齋．是甚麼滋味。明曰。到口方知。說即遠矣。師曰。如何是到口味。明即打滅燈曰。識得燈光何處著落。味即到口。師無語。次日黎明。遣侍者請師。師即至。明問曰。曾見人否。師笑曰。見只見一人。說出恐驚人。明曰。假使親見釋迦．依然是箇俗漢。但說何妨。師曰。萬峯。明曰。為敘先後耶。為佛法耶。若敘先後。萬峯會下有千人。若論佛法。老闍黎佛法未夢見在。何驚之有。若親見萬峯。萬峯即今在甚麼處。師面赤。罔然。明曰。若如此。不曾見萬峯。師歸客寮。三晝夜。寢食俱忘。偶值香燈繩斷墮地。忽然大悟。詣關前。呈悟由。明曰。老闍黎承嗣萬峯去。師曰。白公為我打徹。豈得承嗣萬峯。明乃笑。遂集眾。出關．陞座。曰。瞿曇有意向誰傳。迦葉無端開笑顏。到此豈容七佛長。文殊面赤也茫然。今朝好笑東明事。千古令人費唾涎。幸得海公忘我我。濟宗一派續綿綿。乃擲下拄杖曰。千斤擔子方全付。玄要如今拄杖談。以拂子擊三下。下座。師即入方丈．禮拜。明曰。老僧不出月。去也。至二十七夜。辭眾。二十九日．示寂。師復欲遁歸洞庭。四眾苦留．乃繼其席。嘗舉興化問克賓維那。你不久為唱道之師。賓曰。不入者保社。化曰。會來不入。不會不入。賓曰。沒交涉。化便打曰。克賓維那。法戰不勝。罰錢五貫。設堂飯。至來日齋飯時。興化自白椎曰。克賓維那。法戰不勝。不得喫飯。即便趕出院。師拈曰。若為濟宗兒孫。必要明他家裏事。予昔蒙萬峯老人付我偈。便以為得。直至今日。始知我錯。萬峯不錯。一遇東明和尚。乃明棒頭賞罰。言句亦然。果然悟在<span class='corr'>己</span>。而法藉師。豈曰。一悟即為了當。如以一悟靈通。不求師法。正謂威音已前無師可也。威音以後。師師相授者。此也。所以克賓識得父師苦心策發。已明向上關棙子。洞達閨閾中事。不在言宣。失錢．喫棒。受罰。出院。骨碎。身粉。也難酬報興化萬一。况打罰出院乎。海長老今日所以不嗣萬峯而嗣東明者。亦此也。古諺云。養女方知娘受苦。生子乃識父辛勤。誠哉。是言也。實有箇中大事。豈容艸艸。若與人抽釘拔楔。坐獅子座。為人天師。抉人眼翳。紹佛祖位者。必須一一透過。切莫以悟為是。將綱宗抹殺。置而勿究。何異天魔外道。莽蕩招殃悔乎。萬峯忌日。師拈香指真曰。我幾淹殺你甕裏。幸是普慈．若是別人。不可救也。爇此瓣香。堪酬接引。喝一喝。曰。只笑你護短沒頭師。佛法當人情。展坐具。禮拜。又拈香曰。此一瓣香供養東明長老。一片赤心鞭策。令我洞達宗源。連喝兩喝。曰。一言豈盡普慈心。千古兒孫贊報恩。又拈香曰。此一瓣香。供養昔日師僧指南之力。若不蒙師。何由今日。他日到來。拄杖三十喫有分。堪報不報之恩。喝一喝。曰。受恩深處便為家。有乳方知是阿娘。禮拜起。說偈曰。源頭只在喝中存。三要三玄四主賓。五棒當人言下會。四料還須句裏明。末後真機死活句。個中消息在師承。碎形粉骨酬師德。將此身心報佛恩。慟哭．歸方丈。臨示寂。說偈曰。九十六年於世。七十四載為僧。中間多少誵訛。一見東明消殞。以拂子打圓相。曰。釋迦至我六十二世。有不可數老和尚。又打圓相曰。多向者裏安身。咄。乃投筆而逝。景泰元年。全身塔於東明左側。得法十二人。<span class='note-inline'>(東明旵嗣。)</span></p>
<p style="margin-left:1em">師著拈頌一帙行世。花城弟子沈貫為之序。其略曰。海舟嗣旵公一事。自佛至今無有其人。人我四相些微未盡者。不能為之。師誠古佛再現人間也。無奈師年邁臘尊。出世無何。而入滅。宗風未能大暢寰中。惟有拈頌古德機緣百則。令慧日重開。破暗千古。其頌或引人詩句出自手眼。有合佛祖意者。採摭而成之。個中意旨。是非不敢固必。但見師之操履人品。為法忘形。去名存實。自無苟足。而其頌拈。量不妄意測度。謬為撰述者也。明眼人見之究之。奉行有日在。嗟乎。今時魔熾法殘。拈花一脈。寥寥不顯於世。真正宗師。煨鐺山穴。保養道胎。俟時待緣。暗流枝派。使兒孫布揚祖道。雲興雨澍。潤澤靈根。佛祖花開。香浮震日。觸聞其香。咸令悟入者。舍師之裔其誰歟。時景泰丁丑三月九日。山曉皙禪師。崇正錄云。潭吉五宗救中之說。總以未見永慈之碑誤之。天童先師翁闢妄救中。答潭公書云。老僧誠有意探討故刻小字。印於語錄之前。數年竟不能得。邇來有法姪山茨。將海舟。寶峯。二祖機緣刻行於世。蓋得之丹壑查居士家藏佛祖源流中者。然則萬峯蔚出寶藏持。持出東明旵。旵出海舟慈。慈出寶峯瑄。又得靜庵素禪師語錄。素為海舟二世孫。敘聯芳圖。始自釋迦。遞代相承。敘至東明旵。海舟慈。雲溪瑛。瑛與寶峯瑄。為昆季焉。據是源流。的的相承。海舟慈為東明旵祖之嗣。無疑矣。當時潭公聞先師翁之言。始得豁然。嗣後竟無餘議。但俱未見翼善之碑。誤以普慈為永慈耳。樂讀氏曰。海舟永慈翼善碑。按康熙元年。大咸咸公住東山時。始為刊布四方。一時名衲皆宗之。前人俱未之見焉。其東明海舟普慈傳。乃悟老人作於崇禎年間。山茨際公住東明時刊行也。不謂翼善一碑誵訛互異。不得已而兼存之。所謂余生也晚。前不見古人。後不見來者。惟有多聞闕疑已耳。古今偽碑甚多。世之譜牒造端恆有之。具戒衲子有是事乎。昔之天皇。天王。今之永慈。普慈。並載為是。知我罪我。我何畏焉。</p>
<p style="margin-left:1em">杭州東明寶峯智瑄<span class='note-inline'>(舊傳原是明瑄。聶公妄改智瑄。)</span>禪師。蘇州吳江范氏子。在俗為木匠。因海舟和尚造塔院。斧傷自足。痛甚索酒喫。舟聞之。往謂曰。適來范作頭傷足猶可。假若斫去頭。有千石酒與作頭喫。作頭能喫否。師恍然有警。遂求為僧。舟即與披剃。曰。今日汝頭落也。師曰。頭雖落。好喫酒人。頭不落也。乃充火頭。一日．負柴次。舟見曰。將荊棘作麼。師曰。是柴。舟便呵呵大笑。師罔然無措。舟曰。是柴。將去燒卻。師起疑曰。和尚畢竟是甚麼道理。故問我。我不能答。是日。刻意參究。不覺被火燎去眉毛。面如刀割。以鏡照之。豁然大悟。作偈曰。負薪和尚喚作棘。火燄燒眉面皮急。祖師妙旨鏡中明。一鑑令人玄要得。乃呈於舟。舟便打。師奪拄杖曰。只條六尺竿。幾年不用。今日又要重拈。舟大笑。師又呈偈曰。棒頭著處血痕斑。笑裏藏刀仔細看。若非英靈真漢子。死人喫棒舞喃喃。舟曰。即此偈語。可紹吾宗。果是從緣入者。永不退失。從疑得者。妙用隨機。乃付偈曰。臨濟兒孫是獅子。一吼千山百獸死。今朝汝具爪牙威。也須萬壑深山止。從此名聞遐邇。學者雲集。一日天奇瑞參。師問．甚麼處來。奇曰北京。師曰．只在北京。為復別有去處。奇曰。隨方瀟灑。師曰。曾到四川否。奇曰。曾到。師曰。四川境界與此間如何。奇曰。江山雖異。雲月一般。師舉起拳曰。四川還有者箇麼。奇曰。無。師曰。因甚卻無。奇曰。非我境界。師曰。如何是汝境界。奇曰。諸佛不能識。誰敢強安名。師曰。汝豈不是著空。奇曰。終不向鬼窟裏作活計。師曰。西天九十六種外道。汝是第一。奇拂袖便出。師以偈付曰。濟山棒喝如輕觸。殺活從教手眼親。聖解凡情俱坐斷。曇花猶放一枝新。時座下得法五人。奇居首焉。成化八年壬辰十二月九日。師無疾而逝。全身塔於東明寺左。<span class='note-inline'>(海舟慈嗣．)</span></p>
<p style="margin-left:1em">竟陵荊門天奇本瑞禪師略曰。參寶峯瑄和尚於高峯．鍼芥相契。遂蒙印證。<span class='note-inline'>(寶峯瑄嗣)</span></p>
<p>聶公以姓氏。生里。長幼年歲。辨海舟為二人是矣。以二人俱嗣東明非也。按古溪祭文打頭則曰。祭東山翼善堂上。高峯下第七代。圓寂本師。海舟大和尚。原祭永慈明矣。永慈紹旵祖百年之踵．續高峯七世之燈。住持金陵東山翼善者也。與普慈無涉。潭吉明謂龍池因符合續高峯七世之數。故以海舟普慈嗣東明。豈非大誤。然而未列章次。天童復踵龍池之誤。為普慈立先嗣萬峯。後嗣東明之一傳。以折辨潭吉故也。據公所引山曉之說。謂俱未見翼善之碑。誤以普慈為永慈。公今得翼善碑。明知永慈係東明嫡嗣。彼天童以普慈嗣東明。符合七世之數者。錯誤炳然。更復何辨。然則咸知誤矣。須以誤嗣東明之普慈。發放何地。消歸何人。可也。而乃復據天童之偽傳。收為東明之重嗣。豈非誤之又誤者乎。至引沈序以證成實。不知反證成偽矣。按沈貫撰萬峯塔銘。署諱自稱隱士。以同知休官林下。稱隱士。大約五六十歲時。塔銘撰在洪武十六年春。至景泰丁丑。計七十四年。世豈有百二三十歲之沈貫。為普慈作序乎。又丁丑正月十七日。英宗復辟。改景泰八年為天順元年。二月朔廢景帝。復為郕王。是月十九日。郕王薨。而三月九日。何復有景泰年號。為沈貫作序署款乎。據是。則此序此傳。係天童偽造。明矣。偽傳．以普慈被行脚僧勘驗一上。被東明問得面赤無對。屈辱極矣。數十年來莫得而申之。萬峯蒙濫付非人之罪。數十年來。莫得而雪之。幸祖父有靈。使翼善碑出。則萬峯之罪。得以雪之。普慈之屈。得以申之。不急急修明世次。仰答祖父靈明。而反據偽傳。收為重嗣。使普慈枉受屈辱之恥。終古莫申。萬峯濫付非人之罪。終古莫雪。可悲可痛。至謂信史有闕疑之例。傳燈有並載之條。如梅谷悅公以明瑄。智瑄。何妨並列。何得私憑臆見。擅改明瑄為智瑄。自公改後。天下後世。只知有一寶峯智瑄。而寶峯明瑄。豈不被公抹殺之矣。又以天奇為智瑄之嗣。亂宗滅祖。莫此為甚。最好笑。如此亂宗滅祖之事。不見有一人辨正之。如檗巖黃公。反讚其書。載筆精妙。確有卓見高識。為功於傳燈。無盡相雨蔭公反引為例。以二海舟錄嗣東明。不審濟宗尊宿。喜於訛誤相承耶。抑亦稽考無人耶。此吾莫解。述以問世。</p>
<p class="head2">續燈存稿<span class='note-inline'>(南澗通問編定。字箬庵。南澗行昱梓行。字曉庵。)</span></p>
<p class="head3">萬峯蔚禪師法嗣</p>
<p style="margin-left:1em">海舟慈禪師。居士沈貫問。修多羅教。如標月指。若復見月。了知所標。畢竟非月。此理如何。師舉手曰。指耶。月耶。士罔措。師拍案一下。士釋然有省。</p>
<p class="head3">東明旵禪師法嗣</p>
<p style="margin-left:1em">金陵東山翼善海舟永慈禪師。成都余氏子。生於洪武二十七年。幼孤。見僧輒喜。一日聞生死事大。發心出家。奮志訪尋知識。首見太初。問。父母未生前．那個是汝本來面目。師即從東過西。叉手而立。初曰。不是。不是。師曰。兩眼對兩眼。宣德三年。出峽。遊燕京。南還至武林。謁東明。問．無相福田衣。何人合得披。明便掌。師曰。作麼。明又掌。師曰。一掌不作一掌用。又如何。明復掌。師曰。老和尚。名不虛傳大。展具。三拜。未幾。復遊金陵。正統二年。大監袁誠。欽師道德。請師開法翼善。五年五月二十九日。東明專僧．送衣拂至。有偈曰。分付慈海舟。訪我我無酬。明年之明日。西風笑點頭。明年．東明如期示寂。</p>
<p class="head3">金陵慈禪師法嗣</p>
<p style="margin-left:1em">金陵高峯寶峯明瑄禪師。天奇參。師問．甚麼處來。奇曰。北京。師曰。只在北京。為復別有去處。奇曰。隨方瀟灑。師曰。曾到四川麼。奇曰。曾到。師曰。四川境界與此間如何。奇曰。江山雖異。雲月一般。師舉起拳曰。四川還有者個麼。奇曰。無。師曰。因甚卻無。奇曰。非我境界。師曰。如何是汝境界。奇曰。諸佛不能識。誰敢強安名。師曰。汝豈不是著空。奇曰。終不向鬼窟裏作活計。師曰。西天九十六種外道。汝是第一。奇拂袖便出。師以偈付曰。濟山棒喝如輕觸。殺活從茲手眼親。聖解凡情俱坐斷。曇花猶放一枝新。</p>
<p class="head2">寶峯瑄禪師法嗣</p>
<p style="margin-left:1em">竟陵荊門天奇本瑞禪師<span class='note-inline'>(章次不錄)</span></p>
<p>闢妄救移萬峯下普慈明瑄天奇一脈。系於東明下。世次疊訛。祖孫倒置。數十年來。幾莫能辨。今以永慈嗣東明．符合翼善碑。古溪文。靜庵敘。三種舊章。以普慈還嗣萬峯。符合無聞。笑巖。等十種祖訓。俾兩家世次有準。式憑千古。以釋天童之錯誤。於法門不無小補。如何又留普慈之子孫明瑄天奇。而為永慈之子孫。不亦依舊疊訛世次。倒置祖孫耶。普慈傳。重嗣東明一事。雖係天童偽造。然參萬峯一段悟由。洎生緣。皆實事可錄也。而一槩削去。惟錄沈貫一則語。成何章次。莫是其間有嫌疑耶。抑亦刪繁取要。當如是削薄耶。又住居縱不載東明。亦當載洞庭。今一槩不載。使普慈竟為箇無地頭漢。成何體統。又海慈舟三字卻有二人。因同名號。往往混為一人。幸法派有普永之別。今不詳載。亦削去普字。惟曰海舟慈。是何高裁。永慈何幸。獲此螟蛉子孫。普慈何罪。斬絕嫡子親孫。而削薄章次。列於旁出。猶之乎不還也。又何異亂宗滅祖耶。永慈碑云。正統五年六月二十八日。東明示寂。遺囑明白庵曰。吾有衣法二物。待十年後。送至土山海舟和尚受納。付囑曰。字付慈海舟云云。白庵於景泰二年八月二十三日專僧持衣至土山。永慈祝香而受。今日正統五年五月二十九日。東明專僧送衣拂至。濟宗人最喜者。是面稟親承。意謂東明死後十年。白庵代付。非面稟親承。不若於正統五年東明未死之日。以完成師資授受一事。豈不是面稟親承。然則天童作普慈傳。墮燈大悟。出關付法。亦面稟親承也。公嫌其偽造。故削去之。今又自己偽造面稟親承之事。豈不自誑以誑世乎。他如融公。以永慈一投機於虛白。即以臨濟正脈囑之。之面稟親承。蔭公．以永慈一參東明。於兩掌下。即時開悟。即以正法付之。之面稟親承。豈不更直捷痛快殺人。公今縱弄出箇面稟親承。其奈間隔數年。較融蔭二公拙之多矣。又濟宗人付法。喜歡拂子．而偈次也。故咸公與智瑄．偽揑法偈一首。元慧偽揑祖衣一頂。拂子一枝。今存稿以永慈既有衣偈二物。所少者。一拂也。故又偽增一拂。豈不更冠冕耶。又偈語乃決別意。非付法意也。縱然改字字為分字。不見得筆力之高。不若機緣削去。下座摑掌。汝作麼生。速道。諸字眼。不惟筆力高健。亦令人見之。不致人疑。翼善碑為後人偽造。若夫亂宗滅祖之事。吾雖愚魯。不敢從命。</p>
<p class="head2">五燈全書<span class='note-inline'>(聖感超永集。字霽崙。)</span></p>
<p class="head3">萬峯蔚禪師法嗣</p>
<p style="margin-left:1em">海舟普慈禪師。蘇州常熟錢氏子。初出家破山。聽楞嚴。至但有言說。都無實義處有疑。往參萬峯。問。但有言說都無實義。如何是實義。峯劈頭兩棒。攔胸一蹋．曰。只者是實義。師起曰。是即是。太費和尚心力。峯然之。付以偈曰。龜毛付囑與兒孫。兔角拈來要問津。一喝耳聾三日去。箇中消息許誰親。居士沈貫問。修多羅教。如標月指。若復見月。了知所標。畢竟非月。此理如何。師舉手曰。指耶。月耶。士罔措。師．拍案一下。士釋然有省。</p>
<p class="head3">東明旵禪師法嗣</p>
<p style="margin-left:1em">金陵東山翼善海舟永慈禪師。成都余氏子。生於明高帝洪武甲戌。生性慈善。幼孤。見僧輒喜。一日。聞生死事。發心出家。奮志。趨彭縣大隨山景德寺。從獨照月薙染。後月示寂。師入西山。庵居。八載棄去。尋訪知識。首謁太初原。問父母未生前。那個是汝本來面目。師即從東過西。叉手而立。原曰。不是。不是。師曰。兩眼對兩眼。原頷之。宣德丁未。出峽。遊燕京。南還。至武林．謁東明旵。問無相福田衣。何人合得披。旵便掌。師曰。四大本空。五蘊非有。作麼生掌。旵又掌。師曰。一掌不作一掌用。又如何。旵復掌。師神色不變。曰。老和尚名不虛傳。遂展具。三拜．而立。旵曰。我居古道二十載。今日只見得者僧。大眾。弗得輕慢。自此聲譽叢席。未幾。復遊金陵牛首挂搭。請師前堂領眾。三載．復隱全椒焦山。三載．後至天界。憩隱山居。於正統丁巳。太監袁誠欽師道德。請師開法翼善。庚申夏。東明專僧送衣拂至。有偈曰。分付慈海舟。訪我我無酬。明年之明日。西風笑點頭。明年。東明。如期果寂。成化丙<span class='corr'>戌</span>．師示寂。壽七十三。塔於本山。</p>
<p>茲特辨世次。而永慈傳去取點綴。不暇較也。二海舟來源世次。備述於前。茲不贅。按普慈一傳。前載生緣悟由．初住洞庭。後住東明。洎示寂東明。建塔東明。皆實事。今為普慈傳者。論住處。縱不載東明。亦當載洞庭。論姓氏。機語．當載生緣。悟由。論後事。當載示寂。建塔。存稿不分真偽。一槩削去。惟載沈貫問答一段。不審其間有嫌疑耶。抑僧史當如是刻薄耶。今全書依存稿。以普慈還嗣萬峯。理也。傳中既補入生緣。悟由。授受之事。亦當補入住持。後事。可也。今二書削薄章次。關係法門事．小。第列普慈為旁枝。以永慈為正傳。紊亂宗譜．關係法門之大者．莫大於此。</p>
<p class="head3">翼善慈禪師法嗣</p>
<p style="margin-left:1em">金陵翼善寶峯智瑄<span class='note-inline'>(此係明瑄之傳．霽崙偷來作智瑄之傳．削去南京寶峯明瑄六字．偽改金陵翼善寶峯智瑄八字．是抹殺一寶峯明瑄．獨顯一寶峯智瑄。)</span>禪師。吳江范氏子．素業木工．因海舟慈建塔院．失斧傷足．痛甚．索酒。慈曰．范作頭傷足猶可．假若斫去頭．有千石酒與作頭喫．能喫否。師有省．即求為僧。慈與披剃曰．今日汝頭落也。師曰．頭雖落．好喫酒人頭不落也。乃充火頭。一日負薪．慈見曰．將荊棘作麼。師曰．是柴。慈呵呵大笑．師罔然。慈曰．是柴將去燒卻。師疑曰．和尚畢竟有什麼道理．故爾問我。是夕刻意參究．不覺被火燎眉．面如刀割．以鏡照之．忽然大悟。呈偈曰．負薪和尚喚作棘．火燄燒眉面皮急．祖師妙旨鏡中明．一鑑令人玄要得．慈便打。師奪拄杖曰．者條六尺竿．幾年不用．今日又要重拈。慈大笑。師又呈偈曰．棒頭著處血痕斑．笑裏藏刀仔細看。若非英靈真漢子．死人喫棒舞喃喃。慈曰．即此偈語可紹吾宗。<span class='note-inline'>(傳中凡曰慈者．普慈也。師者．明瑄也。此係明瑄普慈父子問答之事。今於傳前改東明慈禪師法嗣．為翼善慈禪師法嗣。又於傳首改南京寶峯明瑄．為金陵翼善寶峯智瑄。竟做智瑄永慈父子問答之事。)</span>乃付偈曰．<span class='note-inline'>(山茨際公．出明瑄傳於此曰．臨濟兒孫是獅子．一吼千山百獸死。今朝汝具爪牙威．也須萬壑深山止。今削去此偈．入偽偈曰．)</span>迷悟猶如空裏雲．碧天明淨了無痕。歷然世界其中露．殺活拈來總現成。<span class='note-inline'>(此係大威咸公．偽揑永慈付智瑄之偈．妄言得自房僧破簏敗紙中．)</span>從此名聞遐邇．學者川赴．出世金陵高峯．<span class='note-inline'>(此十六字係明瑄事．)</span>次遷翼善．<span class='note-inline'>(此四字係霽崙偽揑。)</span>天奇瑞．參。師問．甚處來。瑞曰．北京。師曰．只在北京．為復別有去處。瑞曰．隨方瀟灑。師曰．曾到四川否。瑞曰．曾到。師曰．四川境界．與此間如何。瑞曰．江山雖異．雲月一般。師舉起拳曰．四川還有者個麼。瑞曰．無。師曰．因甚卻無。瑞曰．非我境界。師曰．如何是汝境界。瑞曰。諸佛不能識．誰敢強安名。師曰．汝豈不是著空。瑞曰．終不向鬼窟裏作活計。師曰．西天九十六種外道．汝是第一。瑞．拂袖便出。師喜為克家種艸．堪支吾道。遂書偈．付曰．濟山．棒喝如輕觸．殺活從茲手眼親。聖解凡情俱坐斷．曇花猶放一枝新。<span class='note-inline'>(此一段．係明瑄與天奇問答機緣．於智瑄無涉。)</span>師．逝於明憲宗壬辰臘月九日。<span class='note-inline'>(此亦係明瑄事．)</span>塔建翼善左。<span class='note-inline'>(纘續．載明瑄傳末曰．塔全身於東明寺左。今霽崙削去．偽改塔建翼善左。)</span></p>
<p>闢妄救泥古溪靜庵二說．雖誤割萬峯法嗣普慈．為東明法嗣。然按其所編歷代世次．自南嶽一脈．次第列來．至萬峯下．則曰．寶藏普持。曰．東明慧旵。曰．海舟普慈。曰．寶峯明瑄。曰．天奇本瑞。雖世次中有疊出寶藏．東明．二代。而普慈．明瑄．天奇．三代世次。未曾移易一人．妄改一字。今霽崙據永慈碑紀．永慈傳．以永慈紹東明。是依古溪．靜庵．三種舊章．參訂永慈世次．誠是。亦當遵無聞．笑巖．十種祖訓．以普慈．明瑄．天奇．還歸萬峯．參訂普慈世次。以釋天童之誤．可也。今則雖以普慈還嗣萬峯．而列為旁枝。又偷明瑄之傳．為智瑄之傳。削去明瑄之名．改為智瑄之名。豈不是抹殺寶峯明瑄．獨顯寶峯智瑄。又以普慈之孫天奇．為智瑄之子。是乃妄認寶藏．東明．永慈．智瑄．四代異姓之人．為源流中一脈所出之祖。致使兩家祖訓舊章．洎闢妄救．五宗救．續略．繼燈．纘續．存稿．諸書。所列世次．人名．俱不相合。豈不是亂宗滅祖之甚者也。</p>
<p>又於傳內．削去普慈付明瑄．臨濟兒孫是獅子之真偈。插入永慈付智瑄．迷悟猶如空裏雲之偽偈。殊不知此偈．乃大咸偽揑。妄言得自房僧破簏敗紙中。公然刻布於世．競相援引．以為著書立言之張本。噫。何惑之甚也。夫既曰．破簏敗紙．不過零碎廢紙也。而房僧破簏中所有敗紙．亦不過疏語紙也。且永慈之後．住翼善者．為清古源。智清之後．雖不知為何人。然永慈子孫頗多．必也數代之後．漸成房僧。何得有法偈而落房僧廢紙中乎。况永慈迄今二百餘年．而房僧破簏．曾不一更換乎。簏中所貯敗紙．曾不一焚燒乎。積之二百年後．始為大咸檢出．真耶。偽耶。余不得而知也。按普慈示寂．在景泰元年。景泰之前．為正統．則普慈付明瑄之偈．書在正統年閒．可知矣。永慈付智瑄之偈．載景泰五年。然偈之真偽勿論．即此一偈．以見普慈永慈．明瑄智瑄．師承上下．授受後先．朝代年甲．種種各別。如何混合得來。今霽崙打渾混合．削真入偽．棄嫡祖庶。豈不是亂宗滅祖之甚者也。</p>
<p>明瑄出世金陵者．金陵之高峯寺也。從不聞有次遷翼善之說。即智瑄亦絕不聞出世何地何剎．次遷何地何剎也。永慈為翼善第一代．智清為第二代．載之行實碑內。今霽崙紀智瑄出世高峯．次遷翼善．不審所載何碑何書。言不該典．非君子之所談。既無載籍可稽。何遽偽揑出世高峯．次遷翼善耶。雖楚山有贈瑄玉峯掩關翼善之偈．豈掩關遂為一代住持乎。若以掩關為住持．余更有說焉。按楚山贈偈．在景泰三年．智瑄受付．在景泰五年。豈未受付前．掩關翼善．便為一代住持乎。若夫明瑄．非惟受普慈付囑在正統間．其出世高峯亦在正統間。何以知之．按金陵梵剎志載．高峯乃古寺也。正統十四年．敕賜為崇化寺。據天奇行實．自謂到南京高峯寺．參寶峯瑄和尚。不曰到崇化．直曰到高峯。則明瑄出世高峯．在正統十四年之前．可知矣。觀此。則知天奇參明瑄．亦在十四年之前．明矣。智瑄受付在景泰五年．豈未受付．六七年前．便為天奇所參之師乎。自尚未受人付．而先付人之法乎。據此。則普慈永慈．明瑄智瑄．授受出世．種種各別。如何混合得來。且天童闢妄救．列世次人名於海舟普慈下。不曰寶峯明瑄乎。於明瑄下．不曰天奇本瑞乎。今霽崙擅改明瑄為智瑄．謂出世金陵高峯。又偽揑次遷翼善。豈不是亂宗滅祖之甚者也。</p>
<p>按闢妄救．續略．纘續．諸書。所紀．海舟普慈法嗣曰．南京寶峯明瑄。紀明瑄法嗣曰．天奇本瑞。則天奇嗣明瑄明矣。天奇行實．自謂到南京高峯寺．參寶峯瑄和尚。則天奇嗣明瑄又明矣。按明瑄傳．內載天奇瑞參．師問甚處來．乃至付偈者．皆出載天奇行實也。今霽崙既於傳首改明瑄為智瑄．紀為永慈法嗣矣。又削去普慈付明瑄之偈．插入永慈付智瑄之偈。又載智瑄出世高峯．次遷翼善。然後載天奇參師者．徑是參寶峯智瑄也。付偈者．徑是智瑄付天奇也。如此詭譎．致使終古誵訛。豈不是亂宗滅祖之甚者也。</p>
<p>按東明寺左有塔院一所．院後右為東明旵塔．左一排五塔．中為海舟普慈塔．右二塔未有題名．左第一為寶峯明瑄塔．第二為普同塔．後人以二寶峯混合為一寶峯．徑指為翼善寶峯．上為永慈之嗣．下為天奇之師．以證成一己之私說矣。惟慮東明寺左有明瑄全身塔在焉．恐後據此塔以駁私說之案．遂將明瑄塔面題名鏟去殆盡．按翼善左有寺名退居寺．後有大小塔二．中大塔謂是永慈塔．塔面未有題名．左小塔謂是智瑄塔．詢其所以．其說不一．一說此塔面．向有玉峯瑄禪師塔六字．一說後見玉字上添一宀頭．近又不然．於塔腰間抽去一盤舊石．易以新石．題曰．翼善堂上第一代先師寶峯瑄和尚塔十五字．按行實碑載．永慈為翼善第一代．繼住持者．為智清．而智瑄縱有住持．不知在第幾代．今小塔遽題智瑄為翼善第一代．不知置永慈智清於何處耶。又智瑄之名．獨載永慈碑內．從不聞號寶峯也。惟楚山錄中．有贈偈曰．瑄玉峯小塔．向曰玉峯瑄。兩說脗合．徵驗有據。則智瑄向號玉峯．明矣。而號寶峯者．始見此塔面新題．則係易石之人改玉峯為寶峯．以為混二寶峯為一寶峯之張本。故山曉皙公寶積錄．直謂二海舟慈．向有是說．二寶峯瑄．從未之聞。且力辨止有一寶峯智瑄。則寶峯明瑄．被山曉一筆抹殺之。而鏟塔．易石．改號．之事。於此微露矣。纘續紀．明瑄傳末明載．塔全身於東明寺左。今霽崙削去之．偽改塔建翼善左．亦即此意。豈不是亂宗滅祖之甚者也。</p>
<p>按智瑄名．獨載永慈碑內．別無見載．亦別無一字所紀。至順治末年．大咸始於房僧破簏敗紙中．檢出永慈偈稿。縱真．亦付智瑄之偈．於明瑄無涉也。正宗錄．知其無涉．不敢混合為一．故以智瑄．普瑄．並列永慈下。存稿．不收智瑄．徑以明瑄嗣永慈。幸明瑄之名．未曾改易．後世高明．得以釐正濟宗世次．賴有此名存焉。今霽崙遽於傳首．截去明瑄之名．安上智瑄之名．是猶斬去馬頭．易以鹿頭。又於傳中．刪去明瑄之偈．插入智瑄之偈。是猶鑿去虎腰．補以狐腰。又於傳尾．削去塔全身於東明寺左．改為塔建翼善左。是猶截去龍尾．續以蛇尾。非惟欺世惑人．實乃終古莫辨。豈不是亂宗滅祖之甚者也。</p>
<p class="head3">寶峯瑄禪師法嗣</p>
<p style="margin-left:1em">竟陵荊門天奇本瑞禪師。<span class='note-inline'>(章次不錄)</span>寂後．門人於弘治戊午．建塔於衛輝府輝縣白鹿山白雲寺左。</p>
<p>按天奇錄．不見載出世某地．建塔何處。今霽崙列天奇章次．載住處曰竟陵荊門者．蓋天奇出家處．以出家處．紀為住處．無不可也。余嘗躬到白雲．見天奇塔背．有碑曰．弘治十一年歲次戊午某月日立。今霽崙曰．寂後．門人於弘治戊午．建塔白雲寺左者．是依天奇塔碑也。亦霽崙窮搜極討．補載後事．於天奇誠為有功。又何不依塔碑．以釐正天奇之世次耶。按碑前載天奇法嗣曰．高峯第八代遠孫二百餘人。夫天奇法嗣．稱高峯八代。則天奇當高峯七代。以是驗無聞笑巖等數種祖訓．皆為可徵可信也。又何得抹殺天奇之父．列天奇之嫡祖為旁枝．勒逼天奇認四代異姓之人．為自出之祖父乎。敢問霽崙為復知而故為耶。為復附會鏟塔．易石．改號．之私說耶。若附會私說．如扯人下水．先自受其沒溺矣。若知而故為．非僧苑之信史．實亂統之偽書也．偽書豈能徵信耶。悲哉。</p>
</div>
<p class='juan'>正名錄十卷終</p>
</div><!-- end of div[@id='body'] -->
</body></html>