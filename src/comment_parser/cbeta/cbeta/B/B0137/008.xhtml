<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>正名錄卷第八</p><p class="byline">衡陽後學智楷惟直氏述</p>
<div class='div-other'><a id='mulu17' />
<p class='h1'>濟宗世次備考之一</p><p style="margin-left:1em">五燈全書凡例曰．一海舟慈祖．是永非普．是二非一。奈彼迷惑謬見而削我二世。豈知慈加普者嗣萬峯．沈貫銘中所及者是也．慈加永者嗣東明．翼善碑中符合者是也．其理炳然．更復何辨。</p>
<p>世次道脈攸關．豈容纖毫紊亂。自非考訂精嚴．不免以訛傳訛。霽崙永公既據沈銘翼碑考海舟有普慈永慈之分．師承有萬峯東明之別。理應修明世系．班正典型。仰答祖父靈明．頒示後昆憑式。何乃削普慈於世系之外．認永慈作正傳之祖。自己迷惑．深不可解。著為全書．誤人非小。是皆不考祖父舊章後人新條．以致紊亂濟宗世次。余不忖譾劣．僭取舊章新條．較其涇渭。俾玉石不致俱非．金鍮不致互是。用佐霽崙探討不備．庶幾全書得以取信天下後世也。</p>
<p class="head2">臨濟第二十二世</p>
<p class="head3">萬峯蔚禪師法嗣</p>
<p style="margin-left:1em">東明第二代海舟普慈禪師。萬峯有寄海舟慈首座偈曰．龜毛付囑與兒孫．兔角拈來要問津。一喝耳聾三日去．箇中消息許誰親。</p>
<p style="margin-left:1em">苕溪花城隱士海安同知沈貫撰萬峯塔銘有曰．貫才輕德薄．不敢污禪師之德。自念為師嗣法弟子海舟和尚座下參學久矣。一日請問舟曰．圓覺經云．修多羅教如標月指．若復見月．了知所標畢竟非月．此理如何。舟舉手曰．經也．月也．指也。貫懵然。舟拍案一下．曰．月落寒潭。貫因而有省。<span class='note-inline'>(現載萬峯錄中)</span></p>
<p>按萬峯錄中載普慈先後一段事跡極明．非忽略難據也。今就其語以申明之。按普慈傳．言參萬峯問實義．於峯棒下開悟．此契悟之可稽也。峯寄海舟慈首座偈．有付囑兒孫之句。沈貫銘有嗣法弟子之句。此授受之可稽也。觀一寄字．則知普慈參萬峯．契悟之後．<span class='corr'>已</span>有住處矣。必峯命人持偈至彼．以囑累之．此住處之可稽也。觀首座二字．則知普慈未住所在之前．在峯會下已分座說法矣。此分座之可稽也。自受囑後出世開法．勿論僧眾雲集．即士大夫中之海安同知沈貫．且親就爐錘．況其他乎。沈貫尚於言下開悟．其為人手眼．不待言矣。為人手眼既如此．則向於萬峯堂中．眼目人天．又不待言矣。沈貫自述海舟和尚座下參學．則其道風德譽之盛．槩可知矣。此弘法之可稽也。萬峯寂在洪武十四年春．語錄刻在十六年春．僅兩周年。峯寂時．門人畢集語錄。上卷屬普壽集．壽求序於淨慈弘智．又求銘於沈貫。下卷屬普華普慈共集．華求序於天界宗泐。塔上之銘．屬弟子普壽普福普堅普隱仝西序．普持普華普榮普慈等立石。門人普鑑等奉全身瘞於院西。瘞全身豈非入塔乎。而建塔一事．又豈一人所能乎。今曰普鑑等．然等之一字該括之辭．則普慈等既共立塔上之銘．安知建塔一事不預焉。建塔求銘立碑集錄求序刻錄許多事．總在兩年內得竣其工．則知普慈等治萬峯後事．未嘗一日離鄧尉也。此治後事之可稽也。此普慈與萬峯師徒始末事跡如此．與今普慈錄截然不同。今錄謂參萬峯有省．隨付以偈．不久辭去。此無乃偽造家．伏此以為重印東明張本。觀錄中被東明問箇萬峯即今在甚麼處．便面赤罔然不能對。且無論普慈向來事跡．而萬峯擇法眼何在。萬峯為濟宗一代宗匠．濫付有如此．又成得個甚麼好萬峯邪。可見此語出自後人偽造明矣。惜乎天童編刻．未見永慈碑．致有如此之訛。今據永慈碑．是永慈紹旵祖百年之踵．續高峯七世之燈．而普慈原嗣萬峯．又何待言。</p>
<p class="head2">臨濟第二十三世</p>
<p class="head3">東明普慈禪師法嗣</p>
<p style="margin-left:1em">南京高峯寺寶峯明瑄禪師。蘇州吳江范氏子。在俗為木匠．因海舟和尚造塔院．斧傷己足痛甚．索酒喫。舟聞之．往謂曰．適來范作頭傷足猶可．假若斫去頭．有千石酒與作頭喫．作頭能喫否。師有省．遂求為僧。舟即與披剃曰．今日汝頭落也。師曰．頭雖落．好喫酒人．頭不落。乃充火頭。一日負薪．舟見曰．將荊棘作麼。師曰．是柴。舟呵呵大笑。師罔然。舟曰．是柴將去燒卻。師疑曰．和尚畢竟是甚道理．故問我．我不能答。是夕刻意參究．不覺被火燎去眉毛．面如刀刈。以鏡照之。豁然大悟．往白舟。舟便打。師奪拄杖曰．者條六尺竿．幾年不用．今日又要重拈。舟大笑。師呈偈曰．棒頭著處血痕斑．笑裏藏刀子細看。若是英靈真漢子．死人喫棒舞喃喃。舟曰．即此偈語．可紹吾宗。乃付以偈曰．臨濟兒孫是獅子。一吼千山百獸死。今朝汝具爪牙威．也須萬壑深山止。後住金陵高峯寺。天奇來參．師問．甚處來。奇曰．北京。師曰．只在北京．別有去處。曰．隨方瀟灑。師曰．曾到四川否。曰．曾到。師曰．四川境界．與此何如。曰．江山雖異．風月一般。師豎起拳曰．還有者個麼。曰．無。師曰．因甚卻無。曰．非我境界。師曰．如何是汝境界。曰．諸佛不能識．誰敢強安名。師曰．汝豈不是著空。曰．終不向鬼窟裏作活計。師曰．西天九十六種外道．汝是第一。奇拂袖而出。成化八年臘月九日示寂．塔全身於東明寺左。<span class='note-inline'>(載續略。纘續。諸燈錄。)</span></p>
<p class="head2">臨濟第二十四世</p>
<p class="head3">高峯寺寶峯明瑄禪師法嗣</p>
<p style="margin-left:1em">天奇本瑞禪師。年將四十．到南京高峯寺見寶峯瑄和尚。瑄問．甚處來。師曰．北京云云至拂袖便行。瑄留過冬。明春．師告辭。瑄付以衣拂。偈曰．濟山棒喝如輕觸．殺活從茲手眼親。聖解凡情俱坐斷．曇花猶放一枝新。<span class='note-inline'>(載本錄第四卷二十四紙)</span></p>
<p style="margin-left:1em">天奇塔銘載法嗣曰．高峯第八代遠孫二百餘人。<span class='note-inline'>(塔在衛輝府輝縣白雲寺)</span></p>
<p>明瑄傳中機緣．與天奇錄中機緣相同．則天奇嗣明瑄．不待辨而自明矣。且普慈付明瑄法偈．與永慈付智瑄法偈各別。可見明瑄一傳．前敘親承於普慈．後紀躬囑於天奇。父子公孫．授受有據．炳如日星．又何淆訛之有。天奇法嗣既稱高峯第八代孫．則天奇當高峯第七代孫．而寶藏東明為疊出明甚。</p>
<p class="head2">臨濟第二十五世</p>
<p class="head3">天奇瑞禪師法嗣</p>
<p style="margin-left:1em">無聞明聰禪師．有客牕夜話一篇．敘從上源流曰．自臨濟至高峯玅十有八傳．玅出中峯本．本出千巖長．長出萬峯蔚．蔚出海舟慈．慈出寶峯瑄．瑄出天奇瑞。<span class='note-inline'>(載原本語錄及五宗敕中。)</span></p>
<p style="margin-left:1em">又序海舟傳法記．其略曰．幸海舟復振萬峯之將墜．明聰善護臨濟之網宗。<span class='note-inline'>(載夢說錄二十八紙．)</span></p>
<p>無聞夢說錄．有原本．有新編。據原本．客牕夜話所敘源流．原無寶藏東明二代．故五宗救詳悉甚明。宗敕出在崇禎九年．與原本所敘．俱與天童之自上而下．繇後之前．世系連絡．血脈貫通脗合。此語出在崇禎七年．則原本原無寶藏東明二代。自崇禎十年．天童新編遽有寶藏東明二代。寶華忍亦嘗質之天童。童曰．從上嫡派共少五祖語錄。老僧自住金粟時．即徧索諸方．漸得二三。皆據原刻．重付諸梓。惟此錄近得之姑蘇查氏．老僧亦未細閱．但求而得之．即刻之耳。今既若此。從今止刷．即命封板。寶華又以天奇笑巖二錄考之．以夢說錄為查氏偽造。若查氏偽造有此寶藏東明二代．何宗救與原本所敘．而反無此二代乎。又宗救以得無聞原本錄．始列無聞之傳．與今天童所編夢說錄之傳同。況原本所敘名客牕夜話。新編刪去其題．但曰一晚因虛堂請問云云。以此觀之．足知天童增入寶藏東明二代明矣。然則天童豈無故增入二代歟。嘗見龍池源流有寶藏東明二代。又見三峯潭吉謂普慈無重嗣東明理．乃龍池誤增二代。天童不知東明嫡子自有一海舟永慈．亦泥於古溪靜庵二說．反以龍池為是．以三峯潭吉為非。故新編無聞錄．又誤增寶藏東明二代也。無聞原本無此二代．潭吉宗敕無此二代。自天童編刻遽有此二代．可知為天童增入又明矣。宗救出在崇禎九年．夢說錄重刻在十年。則天童增此二代．明之又明矣。然則龍池於源流中增入二代．天童於夢說錄中增入二代．要之皆誤也。誤在未見永慈碑故也。或曰．天童編刻有之．謂誤增二代．恐未必然．子無乃要刪寶藏東明二代．故強辨如此．豈公論歟。曰．笑巖無聞之子．芝通無聞之孫．若原本有寶藏東明．則笑巖面稟親承．焉有不知源流世系之理。故聯芳敘曇芝偈廣通序．俱與原本不謀而合。天童世系連絡語出於崇禎七年．宗救出於九年．皆與聰寶芝通源流符合。則原本實無二代．何崇禎十年一經天童編刻．便遽有二代。蓋天童扶龍池．闢潭吉．故驅普慈嗣東明。藉古溪靜庵二說．以證成其事。於是闢妄救普慈錄夢說錄三書．俱出天童之手。皆為闢宗救之故。此乃天童增入二代之始末也。況新編夢說錄載無聞序傳法記．不曰海舟振東明之將墜．直謂振萬峯之將墜．則為天童增入二代．益可想也。嗚呼．改從上宗祖之源流．以折子孫之辨論。是非為重．世系為輕。豈出天童本心哉．實佐天童者之為也。願高明鑑諸。</p>
<p class="head2">臨濟第二十六世</p>
<p class="head3">無聞明聰禪師法嗣</p>
<p style="margin-left:1em">笑巖德寶禪師有聯芳偈．自敘曰．不肖上承迦葉六十三世之元祖．下繼曹溪三十一葉之真孫。</p>
<p class="head2">臨濟第二十七世</p>
<p class="head3">笑巖寶禪師法嗣</p>
<p style="margin-left:1em">靈谷曇芝禪師。笑巖親書付法偈曰．微笑拈花第一機．相傳八八未知非。今將從上非非法．分付英賢力荷歸。</p>
<p style="margin-left:1em">三際廣通禪師作笑巖北集序曰．師得絕學老人不傳之旨．望臨濟二十六代之祖。<span class='note-inline'>(俱載笑嵓集中。)</span></p>
<p>曇芝廣通事笑巖最久．而偈序皆巖在時所作．非無機語廁名其間可同日而語者。據聯芳敘．自笑巖上承無聞天奇明瑄普慈萬峯至曹溪正三十一世。再上至迦葉正六十三世。笑巖既為迦葉六十三世孫．則曇芝為迦葉相傳八八六十四世孫．極顯極明者也。據廣通序．自笑巖上望無聞天奇明瑄普慈萬峯至臨濟正二十六代。以之徵無聞客牕夜話．敘從上源流．原無寶藏東明二代．炳如日星。自萬峯至笑巖二百年．歷傳六世．繩繩有據。若萬峯偈．沈貫銘．明瑄傳．天奇錄．及塔銘．無聞客牕夜話．傳法記序．笑巖聯芳敘．曇芝偈．廣通序．十種證據．是名祖訓千古不易之世系。遵而行之．孝莫大焉。</p>
<p style="margin-left:1em">天童密雲悟禪師闢妄七書．有復墨仙劉道貞書曰．夫自世尊傳迦葉．歷我笑巖師祖．則六十三世。自我師祖上遡曹溪則三十一世。故曰不肖上承迦葉六十三世之元祖．下繼曹溪三十一葉之真孫．豈不自上而下．繇後之前．世系連絡．血脈貫通．抑何間於臨濟者乎。<span class='note-inline'>(載第二十九紙劉公即三峯藏法嗣．)</span></p>
<p style="margin-left:1em">又復三峯書引廣通序曰．師得絕學老人不傳之旨．望臨濟二十六代之祖。又曰．今老僧特引全序刻於此中．用垂天下後世．證明果何是而何非。<span class='note-inline'>(載第四十三四紙。二書俱出於崇禎七年。)</span></p>
<p>天童順數．是必先迦葉．次阿難。乃至萬峯普慈明瑄天奇無聞笑巖正六十三世。故曰．自迦葉歷我師祖則六十三世。若逆承．必先笑巖．次無聞．上至曹溪正三十一世。故曰．自我師祖上遡曹溪則三十一世。所以云．豈不自上而下．繇後之前．世系連絡．血脈貫通。何嘗有寶藏東明二代。况此書原為辨明宗旨世系所出．平陽嘗敘云．天童老人書問．不減大慧．茲獨見其七者何也．蓋為漢月藏公故也。及公門人墨仙劉居士論宗旨書．遂汪洋萬餘言。若鳴鼓而攻之不遺餘力者何也．憂宗旨墜滅故也。忞小子又何敢贅一言哉。唯述其表而出之之意於左。後署參學門人道忞記錄。可見此書出自天童親口．錄自平陽親筆．原為辨明宗旨世系而出。今人反不遵信．非逆而何。</p>
<p style="margin-left:1em">梅谷悅公列祖提綱．載古雪喆公掃馬大師塔．上堂。甎鏡臺前．打失孃生鼻孔。滕王閣畔．宏開選佛壇場。蹋殺天下英靈．喚回空中野鴨。掀翻窠堀．截斷葛藤。明大用．顯大機．電光石火較猶遲。藏頭白．海頭黑．鐵眼銅睛皆罔測。燈傳三十二葉．道播四海九州。脚下不肖兒孫．昔日親遭毒手。源遠流長則且置．到者裏作麼生與祖師相見。喝一喝．曰．無縫塔中藏不得．森羅景裏見全身。</p>
<p>自馬祖歷傳至萬峯普慈明瑄天奇無聞笑巖龍池天童古雪．正當三十二葉．與上十種祖訓脗合．悅公收入提綱．蓋為馬祖世系所關。此海舟普慈寶峯明瑄天奇本瑞出自萬峯之源流世次如此。</p>
<p style="margin-left:1em">海舟永慈行實碑．其略曰．成都余氏子．參東明旵．有無相福田衣之機緣。正統二年．出住金陵東山翼善寺。景泰二年．受東明遺付衣偈。</p>
<p style="margin-left:1em">祭海舟和尚文。<span class='note-inline'>(其下小註曰．門人請古溪和尚作。)</span>謹以禪悅酥陀蘋蘩之供。祭獻於前東山翼善堂上高峯下第七代圓寂本師海舟大和尚<span class='note-inline'>(永慈也)</span>覺靈曰。道揚湖海．德播神州。慈濟隆乎品彙．聲名動乎王侯。來西蜀<span class='note-inline'>(永慈也)</span>而全提正令。坐東山<span class='note-inline'>(永慈也)</span>而大闡玄猷。延世壽七旬三載．<span class='note-inline'>(永慈也)</span>精僧臘五十餘秋。<span class='note-inline'>(永慈也)</span>羅鸑鷟而八方設網．釣鯨鯢而四海垂鈎。續高峯七世之燈．<span class='note-inline'>(永慈也)</span>爍羣昏而獨照。紹旵祖百年之踵．<span class='note-inline'>(永慈也)</span>吞眾派以周流。將入涅槃．見衰相而白虹貫日。<span class='note-inline'>(用世尊入滅故事．非永慈實事。)</span>既歸圓寂．殮法身而夜壑藏舟。金風颯颯兮．斂愁雲而未散。玉露零零兮。垂淚雨而難收。吾師長逝兮．掩禪關而悄悄。弟子永思兮．棲夢宅而悠悠。昔之不悟兮．被鉗鎚而煆煉。今之有省兮．敲骨髓以當酬。<span class='note-inline'>(此數語代永慈弟子所言。)</span>是以肅清淨心．獻純陀之後供。必然出那伽定．餐香積之嘉羞。不捨慈悲．伏惟尚饗。</p>
<p>據文中來西蜀．坐東山．紹旵祖後踵．續高峯七世．皆永慈事實。則古溪所祭者．祭東明之法嗣金陵東山翼善海舟永慈明甚。與普慈無涉。霽崙謂慈加普者嗣萬峯．沈貫銘中所及者是也。慈加永者嗣東明．翼善碑中符合者是也。正此之謂歟。</p>
<p style="margin-left:1em">靜庵素聯芳圖．敘自西天四七．東土二三．至高峯妙禪師．中峯本禪師．千巖長禪師．萬峯蔚禪師．寶藏持禪師．東明旵禪師．海舟慈禪師．雲溪瑛禪師。</p>
<p>按永慈碑載法嗣一百有四人．雲溪智瑛其一也。瑛下出靜庵素．素所敘之海舟．自是敘東明嫡嗣海舟永慈也。與祭文紹旵祖後踵續高峯七世之語符合．與普慈無涉。前人泥此二說．致移普慈一脈系東明下．其誤炳然．更復何辨。此萬峯寶藏東明永慈雲溪靜庵一脈世次．有此三種證據．是為舊章。</p>
<p class="head2">禪燈世譜<span class='note-inline'>(木陳道忞禪師編次)</span></p>
<div style="margin-left:1em"><img src='../images/B24p0472_01.gif' alt='B24p0472_01.gif' /></div>
<p>世譜變亂宗支頗多．不暇論。茲但就事論事。海舟普慈．寶峯明瑄．天奇瑞一脈．出自萬峯．其來舊矣。一旦改系東明下．其訛一。東明之嗣．自有海舟永慈．遺而不收．反收普慈嗣東明．其訛二。以永慈法嗣．混收為普慈一人之嗣．其訛三。笑巖得法於無聞明聰．今收嗣正聰．其訛四。笑巖聯芳偈法嗣止六人．今收八人．其訛五。三際瑞峯．一人列為二人．其訛六。龍池法嗣四人．削雪嶠於譜外．其訛七。去取移易．混紀冒承．變亂濟宗世次者始於此。今之修明僧史者．請從此處討得頭腦清楚．所謂一清一切清．否則一訛一切訛。</p>
<p class="head2">五宗救<span class='note-inline'>(安隱弘忍述。字潭吉。出在崇禎十年丁丑。)</span></p>
<p style="margin-left:1em">臨濟第二十四世海舟普慈禪師。據源流．列為東明旵公得法弟子．然未見其語錄。惟萬峯錄中列為上首。今姑依源流列此以俟考證。萬峯印記頌云．龜毛付囑與兒孫．兔角拈來要問津。一喝耳聾三日去．箇中消息許誰親。海安同知沈貫居士問師曰．圓覺經云．修多羅教如標月指．若復見月．了知所標畢竟非月。此理如何。師舉手曰．經也．月也．指也。士懵然。師拍案一下．曰．月落寒潭。士有省。乃曰．從此知師之道．非凡情之所能測。<span class='note-inline'>(三峯藏云．藏嘗溯源流一脈．自五燈之末所載密庵咸傑禪師而下遞代考之。若破庵先無準範寶藏持東明旵海舟慈寶峯瑄無聞聰七尊宿．皆未得見其語錄。今所入頌者．則破庵無準語．出於千岩錄中之一斑．然未盡其妙。寶藏東明僅得旵公塔銘相見語．已見其接人作略之高．入道源底之微。寶峯見天奇錄之參見語．無聞見天奇錄之印證語．已上雖未盡見其堂奧波爛。然於源流次第則無奭誤。獨海舟慈公出萬峯語錄．有印證偈．而苕溪花城隱士海安同知沈貫撰萬峯禪師塔銘．敘在萬峯得法十人大弟子偈中為第一人。後自序云．自念為師嗣法弟子海舟和尚座下參學久矣．况我父祖亦受天目中峯和尚誡諭．因往來不徹．余一日請問海舟曰．圓覺經云。修多羅教如標月指．若復見月．了知所標畢竟非月．此理如何．舟舉手曰．經也．月也．指也。余懵然．舟拍案一下曰．月落寒潭．余因而有省云云。則知海舟與寶藏果林為伯仲．自是旵公諸父行．那復列為旵之徒輩耶。豈不數十年間便有二海舟耶．或名號之字有誤耶。據此不無疑案。姑闕以俟得海舟寶峯語錄塔銘以正之云。)</span></p>
<p style="margin-left:1em">救曰．源流之設．若家譜然．所以考定厥祖若宗承接次序．俾後代兒孫觀源視流．僶勉進道．不使厥跡有愧先德．非徒彰顯名號而已。若夫上下相亂．尊卑倒置．如寶藏東明海舟三尊宿譜安用哉。元季多兵．國家至今近三百年．僧行稠雜．宗祖之道．微亦極矣。雖有一二大士．深韜巖穴．名聞未著．故其語錄無傳焉。三峯先師頌臨濟宗至海舟慈公．翻覆推求．得其梗槩。蓋慈公為萬峯蔚禪師得法高弟．萬峯有付法偈云云。而海安同知沈貫為蔚撰塔銘．自序得法於萬峯大弟子海舟和尚。則海舟與寶藏為伯仲．而東明旵公實舟之法姪也。今源流以海舟為東明之嗣．豈有二海舟耶。丙子冬．余救五宗．適得五世祖無聞聰禪師語錄．有客牕夜話一篇．序從上源流甚確．自臨濟至高峯十有八傳．皆與近代所序不異。自高峯而下則曰出二人．其一為中峯本公．其一為斷崖義公。義不聞。中峯出千巖長．長出萬峯蔚。蔚出海舟慈．慈出寶峯瑄．瑄出天奇瑞．而略不及寶藏東明。則二公為疊出可知矣。又據四世祖笑巖月心寶禪師有聯芳偈六首．其自序曰．不肖上承迦葉六十三世之元祖．下繼曹溪三十一葉之真孫。今以源流數之．自迦葉至笑巖順流而下．為六十五世。自笑巖至曹溪泝流而上．則三十三傳。較聯芳自序多二世。則聰公不及寶藏東明為是也。且聰公為海舟三世孫．笑巖又聰公之子。蹈踵接武．只一二代．亦若吾輩之於龍池．使年歲稍長．猶足望見顏色。豈數十年間．錯謬遂至此耶。實龍池之誤．非今日之誤也。然則龍池豈無故插入二人歟。余嘗見香巖古溪澄和尚祭海舟文有曰．續高峯七世之燈．紹旵祖百年之踵。自高峯至海舟實七世．而寶藏東明在焉。則東明之下．別出一海舟無疑矣。不然．無聞之親口所說．笑巖之親筆所書．萬峯之偈．沈子之銘．俱不足信乎。凡事之疑難．當委曲而折衷之．求其所安而後已。今者據師承之偈．考銘傳之載．合世數之符．詳遠祖之說．四處咸契。獨香巖祭文．一疑未決．茲可懸解者也。且馬祖石頭．同時並化．既有二道悟於前矣。則萬峯東明．祖孫繼踵．安知無二海舟於後哉。此不待辨．而依前四說為安矣。聞天童師翁有意改政之．錄此以備採擇。而寶藏東明二公依舊不敢擅專也。</p>
<p style="margin-left:1em">臨濟第二十五世南京高峯寺寶峯明瑄禪師。海舟嗣。天奇瑞公來參。師云．甚麼處來。云．北京。師云．只在北京．別有去處。云．隨方瀟灑。師云．曾到四川否。云．曾到。師云．見法鑑否。云．曾見。師云．見楚山否。云．曾見。師云．法鑑會下多少眾。云．三十。師云．楚山會下多少眾。云．三十。師云．且不一般。云．本無差別．豈分彼此。師云．四川景界．與我此景界如何。云．江山雖異．風月一般。師豎起拳頭云．還有這箇麼。云．無。師云．因甚卻無。云．非我景界。師云．如何是你景界。云．諸佛不能識．誰敢強安名。師云．汝豈不是著空。云．終不向鬼窟裏作活計。師云．西天九十六種外道．你是第一。奇拂袖便出。</p>
<p style="margin-left:1em">臨濟第二十六世天奇本瑞禪師．寶峯嗣。<span class='note-inline'>(章次不錄)</span></p>
<p>潭吉據萬峯沈貫無聞笑巖四種金石之言．證海舟普慈．確嗣萬峯。可謂詞正理正。但以古溪一說．銷釋不去．故作懸解．謂東明下必別有一海舟。自翼善碑出．果然別有一海舟永慈．係東明之嫡嗣．屬古溪所祭者。則潭吉卓有先見之明也。今準翼善碑古溪文靜庵敘三種舊章．自是寶藏東明永慈一脈世系。準無聞笑巖等十種祖訓．自是萬峯普慈明瑄天奇一脈世系。兩家世系．舊來相安。今之修明僧史者．請去私裁．公心參酌．著為定譜．不亦美乎。</p>
<p class="head2">闢妄救<span class='note-inline'>(天童圓悟集．字密雲．出在崇禎戊寅)</span></p>

<ul class="">
<li>第一世湖廣南嶽懷讓禪師</li>

<li>第二十五世蘇州鄧尉時蔚禪師</li>

<li>第二十六世蘇州鄧尉普持禪師</li>

<li>第二十七世杭州東明慧旵禪師</li>

<li>第二十八世東明海舟普慈禪師</li>

<li>第二十九世南京寶峯明瑄禪師</li>

<li>第三十世焭絕天奇本瑞禪師</li>

<li>第三十一世隨州關子嶺正聰禪師</li>
</ul><p style="margin-left:1em">杭州東明海舟．普慈禪師。蘇之常熟人。姓錢。世宗儒業。出家於破山。至慧日寺聽講楞嚴。至但有言說都無實義處．乃曰．言說今日愈多矣。遂歸。日夜閱經．尋思實義．面顏日悴。有居士問曰．師顏色有病。師曰．佛法不明故爾．非病也。士曰．佛法不明．何不往府中鄧尉山問取萬峯和尚去。師聞之欣然．便詣鄧尉見萬峯。峯問曰．沙彌何來。師禮拜起曰．常熟。峯曰．到此何為。師舉前話．再拜求示。峯便劈頭兩棒．攔背一蹋．以脚兩踢．曰．只者是實義。師有省．起曰．好只好．太費和尚心力。峯笑而許之．付以偈曰．龜毛付囑與兒孫．兔角拈來要問津。一喝耳聾三日去．箇中消息許誰親。又曰．子當匿迹護持．莫輕為人師範。師自以為得．乃結庵於洞庭山塢廿有九年。一日僧至．師問曰．上座何來。曰．安溪。曰．安溪有人麼。曰．有虛白和尚．說法不異高峯。曰．是誰弟子。曰．寶藏。曰．有甚言句。僧舉室中驗人語曰．心不是佛．智不是道．三藏不是法．是甚麼。下語者皆不契。舉畢．復問曰．曾參寶藏否。師曰．我與寶藏同參萬峯。僧曰．當日有何所見．遂隱於此．就不再參人去。師曰．我昔日問萬峯但有言說都無實義．峯便打。自從此得悟。僧曰．請言得之所以。師曰．但要人知痛癢的是實義．是玅心。言說盡屬皮毛。僧曰．若據此見解．生死尚未了．何得言悟．未在未在。不見道心不是佛智不是道耶。師遂有疑．棄庵渡湖．往安溪詣東明。適有人設齋。師至關前問明曰．今日齋是甚麼滋味。明曰．到口方知．說即遠矣。師曰．如何是到口味。明即打滅燈曰．識得燈光何處著落．味即到口。師無語。次日．黎明．遣侍者請師。師至．明問曰．曾見人否。師曰．見只見一人．說出恐驚人。明曰．假使親見釋迦．依然是箇俗漢．但說何妨。師曰．萬峯。明曰．為序先後耶．為佛法耶。若序先後．萬峯會下有千人。若論佛法．老闍黎未夢見在．何驚之有。若親見萬峯．萬峯即今在什麼處。師面赤罔然。明曰．若如此．不曾見萬峯。師歸客寮．三晝夜寢食俱忘。偶值香燈繩斷墮地．忽然大悟。詣關前呈悟繇。明曰．老闍黎承嗣萬峯去．師曰．白公為我打徹．何得承嗣萬峯。明乃笑。遂集眾出關．陞座曰．瞿曇有意向誰傳．迦葉無端開笑顏。到此豈容七佛長．文殊面赤也茫然。今朝好笑東明事．千古令人費唾涎。幸得海公忘我我．濟宗一脈續綿綿。乃擲下拄杖．下座。師即入方丈禮謝。明曰．老僧不出月去也。至廿七夜辭眾。廿九日示寂。師復欲遁歸洞庭．四眾苦留．乃繼其席。萬峯忌日．師拈香指真曰．我幾淹殺你甕裏．幸是普慈．若別人不可救也。爇此瓣香．堪酬接引。喝一喝曰．只笑你護短沒頭師．佛法當人情。展坐具禮拜。又拈香曰．此一瓣香．供養東明長老．一片赤心鞭䇿．令余洞達宗源。連喝兩喝曰．受恩深處便為家．有乳方知是阿娘。禮拜起．慟哭歸方丈。臨示寂．說偈曰．九十六年於世．七十四載為僧．中間多少誵訛．一見東明消殞。以拂子打○曰．釋迦至我六十二世．有不可數老和尚。又打○曰．多向者裏安身。咄。乃投筆而逝．在景泰元年。全身塔於東明左側．得法十二人。</p>
<p style="margin-left:1em">五宗救載海舟普慈禪師．據源流列為東明旵公得法弟子．然未見其語錄。惟萬峯錄中列為上首。今姑依源流列此以俟考證。萬峯印記頌云．龜毛付囑與兒孫．兔角拈來要問津。一喝耳聾三日去．箇中消息許誰親。海安同知沈貫居士問師曰．圓覺經云．修多羅教如標月指．若復見月．了知所標畢竟非月．此理如何。師舉手曰．經也．月也．指也。士懵然。師拍案一下．云．月落寒潭。士有省。乃云．從此知師之道．非凡情之所能測。救曰．源流之設．若家譜然．所以考定厥祖若宗．承接次序．俾後代兒孫．觀源視流．僶俛進道．不使厥迹有愧先德．非徒彰顯名號而已。若夫上下相亂．尊卑倒置．如寶藏東明海舟三尊宿．譜安用哉。元季多兵．國家至今近三百年．僧行稠雜．宗祖之道．微亦極矣。雖有一二大士深韜巖穴．名聞未著．故其語錄無傳焉。三峯先師頌臨濟宗至海舟慈公．翻覆推求．得其梗槩。蓋慈公為萬峯蔚禪師得法高弟。萬峯有付法偈云云。而海安同知沈貫為蔚撰塔銘．自序得法於萬峯大弟子海舟和尚．則海舟與寶藏為伯仲．而東明旵公．實海舟之法姪也。今源流以海舟為東明之嗣．豈有．二海舟耶。丙子冬．余救五宗．適得五世祖無聞聰禪師語錄．有客窗夜話一篇．序從上源流甚確。自臨濟至高峯十有八傳．皆與近代所序不異。自高峯而下．則曰出二人．其一為中峯本公．其一為斷崖義公。義不聞。中峯出千巖長．長出萬峯蔚。蔚出海舟慈．慈出寶峯瑄。瑄出天奇瑞．而略不及寶藏東明。則二公為疊出可知矣。又據四世祖笑巖月心寶禪師有聯芳偈六首．其自序曰．不肖上承迦葉六十三世之元祖．下繼曹溪三十一世之真孫。以今源流數之．自迦葉至笑巖順流而下．為六十五世。自笑巖至曹溪泝流而上．則三十三傳。較聯芳自序多二世。則聰公不及寶藏東明為是也。且聰公為海舟三世孫．笑巖又聰公之子．蹈踵接武．只一二代。亦若吾輩之於龍池．使年歲稍長．猶足望見顏色。豈數十年間錯謬遂至此耶。實龍池之誤．非今日之誤也。然則龍池豈無故插入二人歟。余嘗見香巖古溪澄和尚祭海舟文有曰．續高峯七世之燈．紹旵祖百年之踵。自高峯至海舟實七世．而寶藏東明在焉。則東明之下．別出一海舟無疑矣。不然．無聞之親口所說．笑巖之親筆所書．萬峯之偈。沈子之銘．俱不足信乎。凡事之疑難．當委曲而折衷之．求其所安而後已。今者據師承之偈．考銘傳之載。合世數之符．詳遠祖之說．四處咸契。獨香巖祭文．一疑未決．茲可以懸解者也。且馬祖石頭．同時並化．既有二道悟於前矣。則萬峯東明．祖孫繼踵．安知無二海舟於後哉。此不待辨而依前四說為安矣。聞天童師翁有意改正之．錄此以備採擇．而寶藏東明二公．依舊不敢擅專也。老僧誠有意探討．故刻小字印於語錄之前．數年竟不能得。邇來有法姪山茨．將海舟寶峯二祖機緣刻行於世。蓋得諸丹壑查居士家藏佛祖源流中者。然則萬峯蔚出寶藏持．持出東明旵．旵出海舟慈．慈出寶峯瑄。又得靜庵素禪師語錄．素為海舟二世孫。敘聯芳圖云．釋迦文佛首傳心印．二十八代至菩提達磨．東土為初祖．二祖慧可大師．三祖僧璨大師．四祖道信大師．五祖弘忍大師．六祖慧能大師．南嶽讓大師．馬祖一禪師．百丈海禪師．黃檗運禪師．臨濟玄禪師．興化獎禪師．南院顒禪師．風穴沼禪師．首山念禪師．汾陽昭禪師．慈明圓禪師．楊岐會禪師．白雲端禪師．東山演禪師．佛果勤禪師．虎丘隆禪師．應庵華禪師．密庵傑禪師．破庵先禪師．無準範禪師．雪巖欽禪師．高峰玅禪師．中峯本禪師．千巖長禪師．萬峯蔚禪師．寶藏持禪師．東明旵禪師．海舟慈禪師．雲溪瑛禪師．瑛與寶峯瑄．為昆季焉。據是益證源流的的相承。海舟為東明旵祖之嗣無疑矣。潭吉謂無聞語錄有客牕夜話一篇．序從上源流甚確．略不及寶藏東明．則二公為疊出可知。數十年間．錯謬遂至此。實龍池之誤。但疑香巖祭海舟文有曰．續高峯七世之燈．紹旵祖百年之踵．遂謂東明下別出一海舟。引馬祖石頭同時並化．既有二道悟於前。證萬峯東明祖孫繼踵．安知無二海舟於後。可見潭吉妄為折衷。抹殺寶藏東明二祖．不信我龍池老人的的源流。即此一案．悖逆亦已甚矣。何况其他。</p>
<p style="margin-left:1em">南京高峯寺寶峯明瑄禪師。海舟嗣。姑蘇吳江人。姓范氏。在俗為木匠。因海舟和尚造塔院．斧傷自足痛甚．索酒喫。舟聞之．往謂曰．適來范作頭傷足猶可．假若斫去頭．有千石酒與作頭喫．作頭能喫否。師有省．即止酒．遂求為僧。舟即與披剃曰．今日汝頭落也。師曰．頭雖落．好喫酒人．頭不落也。乃充火頭。一日師負薪．舟見曰．將刺棘作麼。師曰．是柴。舟呵呵大笑。師罔然。舟曰．是柴將去燒卻。師起疑曰．和尚畢竟是甚麼道理．故問我．我不能答。是夕刻意參究．不覺被火燎去眉毛．面如刀割．以鏡照之．豁然大悟。呈悟於舟。舟便打。師奪拄杖曰．者條六尺竿．幾年不用．今日又要重拈。舟大笑。師呈偈曰．棒頭著處血痕斑．笑裏藏刀仔細看。若是英靈真漢子．死人喫棒舞喃喃。舟曰．即此偈語．可紹吾宗。乃付偈曰．臨濟兒孫是獅子．一吼千山百獸死。今朝汝具爪牙威．也須萬壑深藏止。從此名聞遐邇．學者雲集。得法五人。逝於成化八年十二月九日。全身塔於東明寺左。</p>
<p class="head2">天奇本瑞禪師寶峯嗣<span class='note-inline'>(章次不錄)</span></p>
<p>觀天童以普慈明瑄天奇一脈系東明下者．惟據靜庵一聯芳圖敘．別無確據也。海舟永慈行實碑載法嗣一百有四人．雲溪智瑛其一也。瑛下出靜庵素．素為永慈二世孫。天童指為普慈二世孫．豈非大錯。素所敘者．自是寶藏東明永慈雲溪一脈世系．與普慈明瑄天奇無涉。昔天童作禪燈世譜．混收雲溪智瑛．與寶峯明瑄同為海舟普慈之嗣．已是誤矣。今復踵前誤．又指靜庵敘中雲溪瑛與寶峯瑄為昆季．豈非誤而又誤乎。按敘自雲溪瑛禪師已上．皆靜庵所敘也。其下曰瑛與寶峯瑄為昆季焉。據是益證源流的的相承．海舟為東明旵祖之嗣無疑矣者．非靜庵語也。是天童硬證海舟普慈嗣東明決斷之語也。今海舟永慈．係翼善碑之所載者．屬古溪澄之所祭者．為靜庵素之所敘者．自是東明旵之嫡嗣也。天童以海舟普慈重嗣東明．錯誤炳然．更復何辨。天童不遵無聞笑巖嫡祖親宗之祖訓．擅改宗譜變亂世次．倒置祖孫。則悖逆之罪．請自領回。</p>
<p class="head2">東明祖燈錄<span class='note-inline'>(東明通際集。字山茨。)</span></p>
<p style="margin-left:1em">東明第二代海舟慈祖傳略。海舟普慈禪師。蘇之常熟人。姓錢。世宗儒業。出家於破山。初至慧日寺聽講楞嚴。至但有言說都無實義處．乃曰．言說今日愈多矣。遂歸。日夜閱經．尋思實義．面顏日悴。有居士問曰．師顏色有病。師曰．佛法不明故爾．非病也。士曰．佛法不明．何不往府中鄧尉山問取萬峯和尚去。師聞欣然．便詣鄧尉見萬峯。峯問曰．沙彌何來。師禮拜起曰．常熟。峯曰．到此何為。師舉前話．再拜求示。峯便劈頭兩棒．攔背一蹋．以脚兩踢．曰．只者是實義。師有省．起曰．好只好．太費和尚心力。峯笑而許之．付以偈曰．龜毛付囑與兒孫．兔角拈來要問津。一喝耳聾三日去．箇中消息許誰親。又曰．子當匿跡護持．莫輕為人師範。自以為得．乃結廬於洞庭山塢廿有九年。一日僧至．師問曰。上座從何處來。曰．安溪。曰．安溪有人麼。曰．有虛白和尚．說法不異高峯。曰．是誰弟子。曰．寶藏。曰．有何言句。僧舉室中驗人語云．心不是佛．智不是道．三藏不是法．是甚麼。下語者皆不契。舉畢．復問師曰．參寶藏否。師曰．我與寶藏同參萬峯。僧曰．當日有何所見．遂隱於此。就不再參人去。師曰．問但有言說都無實義．峯便打．我從此得悟。僧曰．請言得之所以。師曰．但要人知痛痒的是實義．是妙心．言說盡屬皮毛。僧笑曰．若據此見解。生死尚未了．何得云悟．未在未在。不見道心不是佛智不是道耶。師遂有疑．曰．彼處眾中有真大徹者麼。僧曰．無。師即棄庵渡湖．往安溪詣東明。適有人設齋。師至關前問明曰．今日齋是甚麼滋味。明曰．到口方知．說即遠矣。師曰．如何是到口味。明即打滅燈曰．識得燈光何處著落．味即到口。師無語。次日黎明．遣侍者請師．師即至。明問曰．曾見人否。師笑曰．見只見一人．說出恐驚人。明曰．假使親見釋迦．依然是箇俗漢．但說何妨。師曰．萬峯。明曰．為敘先後耶．為佛法耶。若敘先後．萬峯會下有千人。若論佛法．老闍黎佛法未夢見在．何驚之有。若親見萬峯．萬峯即今在甚麼處。師面赤罔然。明曰．若如此．不曾見萬峯。師歸客寮．三晝夜寢食俱忘。偶值香燈繩斷墮地．忽然大悟。詣關前呈悟繇。明曰．老闍黎承嗣萬峯去。師曰．白公為我打徹．豈得承嗣萬峯。明乃笑。遂集眾出關．陞座曰．瞿曇有意向誰傳．迦葉無端開笑顏。到此豈容七佛長．文殊面赤也茫然。今朝好笑東明事．千古令人費唾涎。幸得海公忘我我．濟宗一脈續綿綿。乃擲下拄杖曰．千斤擔子方全付．玄要如今拄杖談。以拂子擊三下．下座。師即入方丈禮謝。明曰．老僧不出月去也。至廿七夜辭眾。廿九日示寂。師復欲歸洞庭。四眾苦留．乃繼其席。萬峯忌日．師拈香指真曰．我幾淹殺你甕裏．幸是普慈．若是別人．不可救也。爇此瓣香．堪酬接引。喝一喝云．只笑你護短沒頭師．佛法當人情。展坐具禮拜。又拈香云．此一瓣香．供養東明長老．一片赤心鞭策．令余洞達宗源。連喝兩喝云．一言豈盡普慈心．千古兒孫贊報恩。又拈香云．此一瓣香．供養昔日師僧指南之力。若不蒙師．何繇今日。他日到來．拄杖三十喫有分．堪報不報之恩。喝一喝云．受恩深處便為家．有乳方知是阿孃。禮拜起．說偈曰．源頭只在喝中存．三要三玄四主賓。五棒當人言下會．四料還須句裏明。末後真機死活句．箇中消息在師承。碎形粉骨酬師德．將此深心報佛恩。慟哭歸方丈。臨示寂．說偈曰．九十六年於世．七十四載為僧。中間多少誵訛．一見東明消殞。以拂子打○曰．釋迦至我六十二世．有不可數老和尚。又打○曰．多向者裏安身。咄。乃投筆而逝。在景泰元年。全身塔於東明左側．得法十二人。</p>
<p style="margin-left:1em">東明第三代寶峯瑄祖傳略。寶峯明瑄禪師。姑蘇吳江人。姓范氏。在俗為木匠。因海舟和尚造塔院．斧傷自足．痛甚．索酒喫。舟聞之．往謂曰．適來范作頭傷足猶可．假若斫去頭．有千石酒與作頭喫．作頭能喫否。師有省。即止酒。遂求為僧。舟即與披剃曰．今日汝頭落也。師曰．頭雖落．好喫酒人．頭不落也。乃充火頭。一日．師負薪。舟見曰．將刺棘作麼。師曰．是柴。舟呵呵大笑。師罔然。舟曰．是柴將去燒卻。師起疑曰．和尚畢竟是甚麼道理．故問我。我迷不能答。是夕．刻意參究．不覺被火燎去眉毛．面如刀割。以鏡照之．豁然大悟。作偈曰．負薪和尚喚為棘．火燄燒眉面皮急．祖師妙旨鏡中明．一鑑令人玄要得。乃呈於舟．舟便打。師奪拄杖曰．者條六尺竿．幾年不用．今日又要重拈。舟大笑。師又偈曰．棒頭著處血痕斑．笑裏藏刀仔細看。若非英靈真漢子．死人喫棒舞喃喃。舟曰．即此偈語．可紹吾宗。果是從緣入者．永無退失。從疑得者．妙用隨機。乃付偈曰．臨濟兒孫是獅子．一吼千山百獸死。今朝汝具爪牙威．也須萬壑深山止。從此名聞遐邇．學者雲集。得法五人。逝於成化八年十二月九日。全身塔於東明寺左。</p>
<p style="margin-left:1em">昔先師謂予曰．臨濟歷祖機緣棊布．諸書皎如日星。唯東明海舟寶峯諸祖出處未詳。老僧老矣．殆不復見．汝其留意焉。予時輒懷探討志。居無何．領東明院事．於破笥廢紙中．得旵祖法語偈贊塔銘若干篇．即付剞劂。時以未得海舟諸祖為憂。嗣後每遇緇素．即以此告。丁丑仲夏．予友古竹客吳門．於丹壑查居士家見佛祖源流一書。始於釋迦佛．終至無聞祖．蓋紫柏老人所集也。老人罹難．其書失傳。古公持示予．予如失故重．一旦親逢．焚香披閱。始知海舟寶峯兩祖．皆繼席東明．全身靈塔在焉．喜躍無既。即摘兩祖機緣刻出．題曰．東明祖燈錄。咦．殆將熄而復明．豈非法門幸事也耶。謹拜稽首而為之跋。通際又識。</p>
<p>按紫柏塔銘．謂燈錄未續．為法門一大憾焉。既有此書．何憾之有。則此書非紫柏所集明矣。寶華忍公曰．丙子丁丑間．姑蘇查氏突出佛祖源流書稿．又出海舟先嗣萬峯後嗣東明一傳．兼拈頌古德機緣百則。天童先師得之．即依原稿刻之云云。據此則是書早為天童得之矣．何得又有是書為古竹得之耶。此無乃天童與際公相為表裏．互相刻布．以為多得一證據．作闢妄救之張本．以折辨潭吉故爾。</p>
<p class="head2">海舟普慈禪師語錄<span class='note-inline'>(住明州天童七世孫圓悟編。　花城弟子沈貫較閱。)</span></p>
<p style="margin-left:1em">序禪師諱普慈．吳郡海虞錢氏子也。少讀楞嚴有疑．往參萬峯大師．得悟．印可．付以法偈。不久．辭大師．結廬於西洞庭．三十年不過湖。每嘗自痛未徹法源。萬峯久滅。寶藏已逝．今無其人發明差別法智。聞虛白旵公住安溪東明說法．親承萬峯祖印．作用大有超過古人。隨棄廬往叩．居旬日．大悟。深入堂奧．洞達濟宗源底．纖毫無滯．遂嗣旵公。始知悟有淺深．法無隱祕。但有坐定悟境．而不肯百尺竿頭策進一步耳。嗚呼．海舟嗣旵公一事．自佛至今．無有其人．人我四相些微未盡者．不能為之師．誠古佛再現人間也。無奈師年邁臘尊．出世無何而入滅．宗風未能大暢寰中。惟有拈頌古德機緣百則．令慧日重開．破暗千古。其頌或引人詩句．出自手眼．有合佛祖意者．採摭而成之。箇中意旨．是非不敢固必。但見師之操履人品．為法忘形．去名存實．自無苟足。而其拈頌．量不妄意測度．謬為撰述者也。明眼人見之究之．奉行有日在。嗟乎．今時魔熾法殘．拈花一脈．寥寥不顯於世。真正宗師．煨鐺山穴．保養道胎．俟時待緣．暗流枝派。使兒孫布揚祖道．雲興雨澍．潤澤靈根。佛祖花開．香浮震旦．觸聞其香．咸令悟入者．舍師之裔其誰歟。時景泰丁丑三月九日．花城弟子沈貫拜序。</p>
<p style="margin-left:1em">傳海舟普慈禪師。蘇之常熟人。姓錢。世宗儒業．出家於破山。初至慧日寺聽講楞嚴．至但有言說都無實義處．乃曰．言說今日愈多矣。遂歸。日夜閱經．尋思實義．面顏日悴。有居士問曰．師顏色有病。師曰．佛法不明故爾．非病也。士曰．佛法不明．何不往府中鄧尉山問取萬峯和尚去。師聞欣然．便詣鄧尉見萬峯。峯問．沙彌何來。師禮拜起曰．常熟。峯曰．到此何為。師舉前話．再拜求示。峯便劈頭兩棒．攔背一蹋．以脚兩踢．曰．只這是實義。師有省．起曰．好只好．太費和尚心力。峯笑而許之。付以偈曰．龜毛付囑與兒孫．兔角拈來要問津。一喝耳聾三日去．箇中消息許誰親。<span class='note-inline'>(此段敘生緣悟由授受之事．可取。)</span>又曰．子當匿跡護持．莫輕為人師範。師自以為得。<span class='note-inline'>(此段伏此．為後假設一僧激參東明之因由。)</span>乃結廬於洞庭山塢廿有九年。一日僧至．<span class='note-inline'>(此下一段．應子當匿跡莫輕為人師範句。)</span>師問曰．上座何處來。曰．安溪。曰．安溪有人麼。曰．有虛白和尚．說法不異高峯。曰．是誰弟子。曰．寶藏。曰．有甚言句。僧舉室中驗人語曰．心不是佛．智不是道．三藏不是法．是甚麼。下語者皆不契。舉畢．復問師曰．參寶藏否。師曰．我與寶藏同參萬峯。僧曰．當日有何所見．遂隱於此．就不再參人去。師曰．問但有言說都無實義．峯便打．我從此得悟。僧曰．請言得之所以。師曰．但要人知痛痒的是實義．是妙心。言說盡屬皮毛。僧笑曰．若據此見解．生死尚未了．何得云悟．未在未在。不見道心不是佛智不是道耶。師遂有疑．曰．彼處眾中有真大徹者麼。僧曰．無。<span class='note-inline'>(者僧有如此手眼．不標名姓．則為假設可知矣。)</span>師即棄庵渡湖．往安溪詣東明。適有人設齋。師至關前問明曰．今日齋是甚麼滋味。明曰．到口方知．說即遠矣。師曰．如何是到口味。明即打滅燈曰．識得燈光何處著落．昧即到口。<span class='note-inline'>(人設齋．日中時也．何有打滅燈之事耶。)</span>師無語。次日黎明遣侍者請師．師即至。明問曰．曾見人否。師笑曰．見只見一人．說出恐驚人。明曰．假使親見釋迦．依然是個俗漢．但說何妨。師曰．萬峯。明曰．為敘先後耶．為佛法耶。若敘先後．萬峯會下有千人。若論佛法．老闍黎佛法未夢見在．何驚之有。若親見萬峯．萬峯即今在甚麼處。師面赤罔然。明曰．若如此．不曾見萬峯。<span class='note-inline'>(問倒普慈猶可．救取萬峯始得．)</span>師歸客寮．三晝夜寢食俱忘。偶值香燈繩斷墮地．忽然大悟。詣關前呈悟繇。明曰．老闍黎承嗣萬峯去。師曰．白公為我打徹．豈得承嗣萬峯。明乃笑．遂集眾出關。陞座曰．瞿曇有意向誰傳．迦葉無端開笑顏。到此豈容七佛長．文殊面赤也茫然。今朝好笑東明事．千古令人費唾涎。幸得海公忘我我．濟宗一脈續綿綿。乃擲下拄杖曰．千斤擔子方全付．玄要如今拄杖談。以拂子擊三下．下座。<span class='note-inline'>(付則付矣．不審置萬峯於何地。若果如此。則萬峯濫付非人之責．千古不能逃也。)</span>師即入方丈禮謝。明曰．老僧不出月去也。至廿七夜辭眾。廿九日示寂。師復欲遁歸洞庭。四眾苦留．乃繼其席。萬峯忌日．師拈香指真曰．我幾淹殺你甕裏．幸是普慈．若是別人．不可救也。爇此瓣香．堪酬接引。喝一喝曰．只笑你護短沒頭師．佛法當人情。展具禮拜。又拈香曰．此一瓣香．供養東明長老．一片赤心鞭策．令我洞達宗源。連喝兩喝曰。一言豈盡普慈心．千古兒孫贊報恩。又拈香曰．此一瓣香．供養昔日師僧指南之力。若不蒙師．何繇今日。他日到來．拄杖三十喫有分．堪報不報之恩。喝一喝曰．受恩深處便為家．有乳方知是阿孃。禮拜起說偈曰．源頭只在喝中存．三要三玄四主賓。五棒當人言下會．四料還須句裏明。末後真機死活句．箇中消息在師承。碎形粉骨酬師德．將此深心報佛恩。慟哭歸方丈。<span class='note-inline'>(萬峯忌日拈香可也。又非出世開堂．何得東明師僧香一齊拈耶。又師僧香有受恩深處便為家．有乳方知是阿娘．則普慈承嗣師僧可也。又承嗣東明一場。剛剛學得一喝。帶繫後人七喝八喝不知休者．真好笑也。湘翁和尚云．嘗見天童述海舟初受萬峯印契廬洞庭廿餘年．遇激發．再參東明徹證．遂承東明記莂．有拈香不淹在萬峯齏甕等語。據此說．則東明為萬峯二世孫．海舟為萬峯三世孫也。世間豈有三世孫而刺其上祖為沒顗師．以佛法當人情乎。又豈有二世孫而付其上祖所印證廿餘年之子乎。佛法當人情者．則法眼不明。萬峯係濟北正傳。縱以慈悲之由．諒不作此落艸之戲。而海舟受多乳為娘。第不知海舟視東明與萬峯若為親疎也。)</span>臨示寂．說偈曰．九十六年於世．七十四載為僧。中間多少誵訛．一見東明消殞。以拂子打○曰．釋迦至我六十二世。<span class='note-inline'>(既以善慈嗣東明矣。又以寶藏東明合於世次之中．其用心也可謂密矣。)</span>有不可數老和尚。又打○曰．多向者裏安身。咄。乃投筆而逝。<span class='note-inline'>(臨寂說偈．豈有投筆之事。)</span>在景泰元年。全身塔於東明左側．得法十二人。<span class='note-inline'>(禪燈世譜。以永慈法嗣雲溪智瑛等七人．與寶峯明瑄等五人．混收為普慈一人之嗣．是為十二人。此曰得法十二人者．蓋本世譜而來也。)</span></p>
<p style="margin-left:1em">舉興化打克賓拈曰．若為濟宗兒孫．必要明他家裏事。予昔萬峯老人付我偈．便以為得。直至今日始知我錯．萬峯不錯。一遇東明和尚．乃明棒頭賞罰．言句亦然．果然悟在己而法藉師。豈曰一悟即為了當。如以一悟靈通不求師法．正謂威音已前無師可也。威音已後師師相授者此也。所以克賓識得父師苦心策發．已明向上關棙子．洞達閫閾中事．不在言宣。失錢喫棒．受罰出院．骨碎身粉．也難酬報興化萬一．况打罰出院乎。海長老今日所以不嗣萬峯而嗣．東明者亦此也。古諺曰．養女方知孃受苦．生子乃識父辛勤．誠哉是言也。實是箇中大事．豈容艸艸。若與人抽釘拔楔。坐獅子座．為人天師．抉人眼翳．紹佛祖位者。必須一一透過。切莫以悟為是．將綱宗抹殺．置而勿究。何異天魔外道．莽蕩招殃悔乎。真我兒孫．不可忽之。慎之究之。參之盡之。切須透之云云。</p>
<p>三篇說話．同一意旨．舛偽多端．不必檢辨。只消海舟永慈一碑證之．則海舟普慈重嗣東明之說．盡是偽揑嗟乎．為欲折辨一潭吉．造出許多偽說．自誤誤人．迄無砥止．可悲可痛。</p>
<p style="margin-left:1em">寶華忍禪師辨海舟事蹟曰．從上源流．萬峯蔚祖後．即寶藏持東明旵。旵後乃續海舟慈寶峯瑄等。而海舟慈蔚祖之法嗣亦列．三峯藏公常疑其錯誤而無所考。曾有闕疑一段．載於源流頌稿中．後刻全集者刪之耳。丙子丁丑間．姑蘇查氏突出佛祖源流書稿．以為達觀可公所集。又出海舟先嗣萬峯後嗣東明一傳．兼拈頌古德機緣百則．并有景泰丁丑三月九日花城弟子沈貫序。天童先師得之．亦未究其真偽．即依原稿刻之。山僧一日偶閱萬峯語錄．後有塔銘一篇。篇首有苕溪花城隱士海安同知沈貫撰諸字．銘末有門人普壽敬持行實勉余請銘。余才輕德薄．不敢污禪師之德。自念為師嗣法弟子海舟和尚座下參學久矣。復述請益海舟言下有省機緣一段．甚為駭然。何也。萬峯示寂．乃洪武十四年歲次辛酉。普壽為諸徒之長．所以輯錄請銘．皆渠為首。今沈公既親受普壽之請作銘．大約不過萬峯寂後數年事耳。沈公已休居林下自稱隱士矣。自洪武辛酉至景泰丁丑．又過七十七年。豈復及有海舟錄之序乎。且據傳中載海舟參東明乃在正統辛酉．示寂於景泰庚午．時年九十六歲．則正統辛酉參東明時．已八十七歲矣。如何傳中序中又載海舟少聽楞嚴有疑．往參萬峯．得悟印可．付以法偈．不久．辭萬峯．結廬於西洞庭三十年．因僧激發．是年乃有參東明之事。據此．則參萬峯時既曰少年．不二三十歲時耳。不久辭去結廬三十年。亦不過五六十歲時耳。與後八十七歲參東明之事。如何下落。且云不久辭去結廬洞庭．則海舟結廬時．萬峯猶未示寂也。即據萬峯示寂於洪武辛酉．海舟參東明於正統辛酉．已相去六十年矣。結廬三十年。參東明之事又如何下落。總之此稿出於查氏．渠不過要使一日木頭顛倒生之讖源流有據．見海舟之事可疑．乃就萬峯塔銘有沈公自言海舟座下參學之說可證．偽作序傳等．以海舟繼東明之後為實據．不知欲實而反虛也。且東明旵祖塔銘．乃毘陵忠安公胡濙所撰。據山茨際公自述崇禎乙亥住東明。於破笥廢紙中所得銘中．並無海舟之事。僅云師世壽七十．僧臘五十五．弟子僅百人．受戒者請誨益者數萬人而已。若嗣東明之海舟．果屬萬峯之徒．乃法門千古大關係．何以銘中不及一言。倘海舟一見而去．不續住持．或有旁人生障．或有事煩遺失之事。今海舟傳中載見東明於辛酉六月。東明即於是月廿九示寂．海舟復欲遁歸洞庭．四眾苦留．乃繼其席．則海舟乃續旵祖住持矣。旵祖銘中云．今其上首本寺住持明覺令僧某某齎行狀徵予為銘。則海舟傳云四眾苦留乃繼其席。然乎否耶。已上種種錯謬如是．海舟傳錄偽造無疑。今按年代并諸不一之論以折衷之。據潭吉五宗救中欲截去寶藏持東明旵。直以萬峯蔚海舟慈寶峯瑄天奇瑞為一派。以萬峯錄之有海舟法嗣．乃為的據。無奈香巖古溪澄和尚有祭海舟文云．續高峯七世之燈．紹旵祖百年之踵。自高峯至海舟實七世．而寶藏東明在也。且天童先師闢妄救中有云．得靜庵素禪師語錄。素為海舟二世孫．敘聯芳圖．自西天四七東土二三以至萬峯蔚寶藏持東明旵海舟慈雲溪瑛．瑛與寶峯瑄為昆季．則東明嗣之有海舟．亦為的據矣。所以潭吉疑東明下有別出一海舟．引馬祖石頭同時並化有二道悟於前．證萬峯東明祖孫繼踵．安知無二海舟於後者．此說甚似。第當知吾派所嗣之海舟．亦東明之海舟．非萬峯之海舟矣。不惟有雲溪瑛為寶峯瑄昆季可證。且海舟至天奇止隔一寶峯耳。萬峯之海舟．洪武辛酉萬峯示寂時．沈貫已言在海舟座下參學久矣．則海舟行化已久。天奇熒絕集刻在弘治戊申．序中集中並無寂後事．似乎天奇猶在。洪武辛酉至弘治戊申．相去一百零八年．中間焉得止有寶峯一代。惟東明示寂於正統辛酉．海舟已在法嗣之列。次而寶峯．次而天奇。至弘治戊申．四十八年。祖孫相繼。甚為穩當．故特識之。</p>
<p>海舟普慈錄傳之偽．不待辨而已知矣。但指查氏偽造．無乃子為父隱。至於據靜庵敘．證天童之說為必是．其錯有三。謂寶藏東明在源流中．其錯一。認東明下海舟為正傳．指萬峯下海舟為別出．其錯二。輕信靜庵敘為的據．而反悖逆無聞笑巖嫡祖親宗十種祖訓．其錯三。終不若潭吉考辨．不違祖訓．正大光明。嗟乎。若海舟永慈碑出．則證龜成鼈．幾莫能辨。</p>
</div>
<p class='juan'>正名錄八卷終</p>
</div><!-- end of div[@id='body'] -->
</body></html>