<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>正名錄卷第十二</p><p class="byline">衡陽後學智楷惟直氏述</p>
<div class='div-other'><a id='mulu25' />
<p class='h1'>濟宗世次備考之五</p><p style="margin-left:1em">天笠珍禪師序顯正說云．先老人論笑祖聯芳敍云．不肖上承迦葉六十三世之元祖．指祖天奇為元祖。下繼曹溪三十一葉之真孫．指父無聞為真孫。玩承繼二字可見。若云六十四世．豈得稱父為元祖。若云三十二葉．豈得自稱為真孫。此千古不易之論。白巖以元祖指迦葉言．自笑祖溯迦葉為六十三世．故曰上承。既指迦葉．何不竟稱始祖。今天下叢林．皆稱迦葉為西天始祖．達磨為東土初祖。夫元者．長嫡之謂也。元孫元祖．上下通稱。迦葉．斷無稱元祖之理。焉有從己溯至迦葉．自稱為元祖乎。稱元者．確指天奇上承六十三世之嫡祖也。</p>
<p>天下有一定之理。理之所在．正人君子不敢逾。逾．則非正人君子也。笑巖諸祖十種祖訓．誠一定之理也。問公謬解聯芳敍．莫過銷釋龍池源流中有寶藏東明二代。殊不知龍池源流之有寶藏東明者．原因泥古溪祭文有續高峯七世燈之句．遂割萬峯下之海舟普慈．寶峯明瑄．天奇本瑞．一脈譜東明下．蓋未知東明嫡子自有一海舟永慈。耳珍公今知永慈續高峯七世．當清出普慈明瑄天奇一脈。還譜萬峯下．以釋前人之誤可也。胡乃歷引元帝元后以硬證天奇為元祖．害是亂真．莫此為甚。夫元者．一也。笑巖直敍迦葉為西天第一祖．所以天童嘗曰．自迦葉歷我師祖則六十三世．自師祖遡曹溪．則三十一世。故曰．不肖上承迦葉六十三世之元祖．下繼曹溪三十一葉之真孫。豈不自上而下．繇後之前．世系連絡．血脈貫通．何其明顯．珍公非不知也。今執元祖為天奇．真孫為無聞．譜其圖．矯其說．以簧鼓天下者．無乃黨問公之說也。十室之內必有正人君子．豈天下正人君子盡被其惑邪。然則廣通序謂笑巖望臨濟二十六代．豈亦指天奇而言乎．望臨濟二十六代既不可強指天奇．則笑巖上承迦葉六十三世之元祖．確指迦葉也。望臨濟二十六代既不可強指無聞．則笑巖下繼曹溪三十一葉之真孫．實自謂也。源流世系．千古式憑。豈可私一己之說．以亂諸祖十種祖訓一定理乎。</p>
<p style="margin-left:1em">濟水洸禪師顯正說曰．從上源流．曾無差爽。自迦葉至萬峯蔚．為五十八世。蔚出寶藏持．持出東明旵．旵出海舟慈．慈出寶峯瑄．瑄出天奇瑞．瑞出無聞聰．是為六十四世。笑巖祖翁付曇芝禪師偈曰．微笑拈花第一機．相傳八八未知非．今將從上非非法．付與英賢力荷歸。相傳八八者．言自迦葉至無聞也。今將者．笑巖自謂以法傳後也。付與英賢者．指曇芝也。豈不是笑巖自為六十五世．將從上六十四世之法．付與曇芝．暗成六十六世也。白巖謂連曇芝為六十四世．是成何說也云云。</p>
<p>濟宗源流．向有定譜。所以萬峯．普慈．明瑄．天奇．祖孫四代．師承授受．法偈可據。無聞．笑巖．廣通．公孫三代．祖述來源．世次較然。第後人不究其源．動輒更變祖牒．移易宗枝。致使源流疊出．竊為天下憂也。燈統．據從上法偈來源．直為釐正．海內明眼．靡不稱善。而洸公要曲護門庭．乃肆意狂吠．出書曰．顯正．以非燈統．殊乖祖訓．竊為天下恥也。據其謬解古人祖訓．非止一端。今略辯一二．以破其非．不致埋沒古人正意．庶幾後賢有所憑據。夫佛祖言教．有理微而難解者．事幽不易知者．兼有關於事理者．故古人申而明之．曰解．曰疏．俾人易曉．不致流入邪解．非指東話西者比。今曇芝偈有關事理．請為洸公申明之。古今付法偈頗多．大都述其授受之意。惟笑巖付曇芝偈．則將從上源流世系述以付之。首句謂靈山．師資授受也。次句謂自迦葉至曇芝一脈．師資授受也。歷觀四七二三以來．師資授受之際．莫不皆曰．昔如來以正法眼藏．付大迦葉．展轉至我．我今付汝。觀此．可見笑巖自謂自迦葉歷傳六十三世以至於我．我今付汝．當六十四傳。故曰．微笑拈花第一機．相傳八八未知非也。第三句是照應首句而言。末句總結前三句之意．以囑之．謂我今付汝非別有法．不過以如來付迦葉之正法眼藏．展轉至我．我今付汝。故曰．今將從上非非法．付與英賢力荷歸。不亦瞭如指掌。他如無聞客牕夜話．謂臨濟十八傳至高峯妙．妙出中峯本．本出千巖長．長出萬峯蔚．蔚出海舟慈．慈出寶峯瑄．瑄出天奇瑞．則天奇當臨濟二十四傳．望迦葉為六十一傳。故笑巖自謂不肖上承迦葉六十三世．則曇芝當相傳八八六十四世明甚。又廣通序．謂笑巖望臨濟二十六代．則無聞望迦葉實六十二代．而寶藏．東明．為疊出明甚。今洸公迷執從上二字．謂笑巖確指父無聞一人而言。據如此說．則其祖及曾祖高祖以上皆非從上耶。如此邪說．反名顯正．豈不為天下人恥笑也。洸公以言害辭．以辭害意．謬釋偈語．謂自迦葉至無聞為六十四傳．此不過以臆見消釋。謂寶藏東明二代在源流內．以表其乃父元祖真孫之說．為不謬也。然東明下不審祖普慈明瑄耶．祖永慈智瑄耶。若祖永慈智瑄．此固東明子孫．實非天奇祖父。洸公祖之．豈非棄嫡就庶．冒認宗祖乎。若祖普慈明瑄．此固萬峯子孫．天奇祖父。洸公祖之．誠是。奈何又詆其人偽傳偽。又自訂無聞為迦葉六十四傳．不惟世次失準．且又自語矛盾。然東明下普永明智叔伯祖孫．宗譜紊亂．此最要緊處．反諱而不言。汲汲乎釋今將為笑巖自謂．從上是確指無聞．害是亂真．豈不為天下人恥笑也。笑巖聯芳敍稱．不肖者．自謂也。元祖者．指迦葉也。真孫者．亦自謂也。意謂從自己上望迦葉．為六十三世．從曹溪下至自己為三十一世。天笠珍公謂元祖是指天奇．真孫是指無聞。然則既以天奇當迦葉六十三世．亦合以天奇當曹溪三十一世．乃可廁寶藏東明二代於其內．方合其臆說也。今以無聞當曹溪三十一世．按其世次．已少一代。既以無聞當迦葉六十四世．消釋相傳八八不知非之句．又以天奇當迦葉六十四世．消釋祖師八八到天奇之句．愈見支離。廣通事笑巖最久．其授受法偈機緣．具載笑巖集內．固非假符冒籍無法偈機緣者比。觀其作北集序．直稱．臨濟為笑巖二十六代之祖．據此則笑巖言．上承六十三世．是明指迦葉為元祖．豈不明如指掌。廣通序．直稱臨濟為笑巖二十六代祖．洸珍二公不能更措一詞．曲為解說．以其秦鏡當臺．故暗諱而不言。笑巖偈敍有從上．今將上承下繼諸字眼．便能巧其言曲其解．強牽支吾．以騁其臆智。豈不為天下人所恥也。山茨際禪師．洸公叔也。其所出東明祖燈錄．雖綢繆附和．誤紀普慈為東明旵之嗣．其實未曾更變普慈．明瑄．天奇．三代世次。數十年來．本宗本枝．雖以源流中有寶藏東明二代．而並不聞東明下有永慈智瑄其人也。惟知東明下普慈明瑄天奇為所出一脈之祖．各處叢林．或設之以木主．或傳之以真容．供之祀之．不知凡幾。脚下兒孫．語錄源流．紀之頌之．不知凡幾。普慈明瑄．俱全身塔於東明寺左．歲時拜之掃之．不知凡幾。他如五宗救．闢妄救．續略．繼燈纘續諸燈錄紀之載之．不知凡幾。天下緇素．披之閱之．不知凡幾。今洸公一旦黜普慈明瑄為烏有先生．斥二人本傳為邪說偽書．若是則洸公父父子子皆偽偽相承。由其偽偽相承．所以終日酩酊．盲批瞎判．徒增天下人恥笑也。曉庵昱禪師．洸公兄也。其所刻存稿．雖以重嗣東明之普慈．復列萬峯下．而又割截普慈子孫明瑄天奇為永慈後裔。梅谷悅禪師．亦洸公兄也。其所出正宗語錄傳略．則以普慈永慈混合為一人．行錄竟以永慈續正宗．置普慈於不聞。又以明瑄智瑄混合為一人．上為永慈之嗣．下為天奇之師。洸公斥其以普永明智揉成四人而欺天下。此罪之斥之．誠是。今洸又自謂普慈明瑄．皆烏有之客．智瑄明瑄．皆兔角之形。據此則洸公父父子子皆從空桑中授受．益見其徒增天下人所恥笑也。原洸公意．詆祖傳祖錄為邪說偽書者．蓋本寶華之說。寶華指祖傳祖錄．係查氏偽造者．無乃為蓋覆普慈之誤嗣東明．明聰之遙嗣本瑞耳。普慈一傳．其重嗣東明一事．係後人泥續高峯七世之燈．紹旵祖百年之踵．二句。故假揑此一叚．以照應古溪祭文故也。洸公詆其為偽固是也。明瑄一傳．敍其上嗣普慈．下出天奇．字字可據。洸公金鍮不辨．玉石俱焚．概斥為邪說偽書．豈不更為天下人所恥也。焭絕集所載．臨潼無聞聰．館陶絕學聰．延安無聞聰．雖非笑巖之師．實是天奇之嗣。夢說錄所載．光澤無聞聰．雖非天奇之嗣．實是笑巖之師。寶華謂．夢說錄之無聞．不但非天奇之嗣．亦非笑巖之師。洸公亦詆夢說錄為偽書．其錄既偽矣．而其人又烏得為不偽耶。一脈所出之祖．傳偽．錄偽．人偽。未審洸公今日所述者何書．所祖者何人。所祖無的人．所述無的書．則洸公父父子子．不但訛誤相承．直訛．偽相承。豈不愈為天下人所恥笑也。</p>
<p style="margin-left:1em">古風然禪師．宗本說云．南嶽下二十八世海舟慈。按燈錄常熟錢氏子．初參萬峯蔚．問曰．但有言說．都無實義．峯劈頭便棒．於棒下有省．遂結廬洞庭．二十餘年．後有僧詰其所得．謂其見解未忘．因而致疑．即謁東明．親承激勵．乃大悟．遂嗣法東明。據海舟臨終示眾．舉拂子打圓相云．釋迦至我六十二世．有不可數老和尚．多向者裏安身．泊然而逝．既云六十二世．稽其代次是為東明之嗣矣。金陵翼善碑亦云．嗣法東明．白巖辨訛。據萬峯有海舟之偈．當去寶藏東明二世．應以海舟嗣萬峯．抑尊為卑．人或不從．援卑為尊．孰不願乎。誠法係所關．勢不假偽。若妄階其輩則踰分．而安忍昧夫親承之師乎。豈若罔據之源．本於浮游。冒越倫次而無怍．抑滅先宗而忍為者耶。又謂一云海舟普慈常熟錢氏．一云海舟永慈成都余氏．為兩人云云者．或收錄秉筆者考覈未詳。然古今異鄉流寓．托姓繼嗣．改籍易氏．一名二姓．不一而多。如諸葛司馬夏侯之類．岐之則二姓．同之則一氏．又何必泥於氏籍之異．而紊其統系乎。即舟之名普慈永慈之謂者．始於萬峯棒下有省．即結廬洞庭．居二十餘年．將師萬峯．曰普慈．與寶藏普持同派明矣。後既嗣法東明．則於東明之派．曰永慈．更其派而不易其名．則又昭然明矣。</p>
<p>欲白千古是非．須具千古見識．方可得典斯職。若夫淺見寡識蒙昧兩持之流．猶樵夫擬預中書堂事．多見其不知量也。濟宗統系之誤．前人數十年不能白者．謂海舟止一人故也。今既有二人．且各有師承生緣氏籍．而不白其是非．以釋前人之誤．反自亂其統系．抑又何耶。今謂海舟初參萬峯．後嗣東明．又謂翼善碑亦云嗣法東明．是混二海舟為一海舟矣。至謂海舟將師萬峯曰普慈．後嗣東明曰永慈．更其派而不易其名．則又抹殺翼善海舟永慈於不聞矣。殊不知普慈重嗣東明一事．係後人偽撰。固執偽撰之事以亂統系．則無聞笑巖諸祖十種祖訓．從冥入冥．無由而白．悲哉。如此見識．敢擬預插㭰著述堂中．妄議古今是非．誠自不知量也。</p>
<p style="margin-left:1em">平陽忞禪師敦本錄復白巖書。其略曰．我海舟慈祖興剏東山翼善禪寺．其承嗣東明旵祖之事．詳載豐碑．歷歷可考。金陵地近．足下且不能徧詢博訪。徒憑數紙偽書．謂得自先師侍者夫則之手。老僧執侍先師十五秋．未見有此僧．則其書可知矣。乃信為實然．截人世系．罪豈小哉云云。</p>
<p>夫則之有無勿論。白巖所得者．乃無聞笑巖之祖訓．洎天童親口所說道忞親筆所錄．世系連絡．血脈貫通．真實之言也。難道也是執侍先師十五秋．未見有天童道忞乎。嫡祖祖訓．斥為偽書．正公自謂。非業鬼借宅．狂妄失心．不至於此。昔公本龍池源流．以萬峯下海舟慈．寶峯瑄．天奇瑞．譜寶藏持．東明旵下．紀為禪燈世譜。次佐天童作闢妄救．亦以萬峯下普慈明瑄天奇一脈譜東明下。今以翼善碑之海舟永慈嗣東明．敢問忞公．昔之源流世譜．洎闢妄救．以普慈明瑄天奇一脈嗣東明者．不審發放何地．消歸何人。若謂留嗣東明．東明自有嫡嗣永慈．不應普慈重嗣之理。若謂理應還嗣萬峯．何謂白巖徒憑偽書．截人世系．責以業鬼借宅．狂妄失心．抑又何耶。今父子公孫突出永慈偽碑．妄改智瑄偽號．妄揑智瑄偽偈．賺他無眼阿師．引著偽續燈存稿．偽續僧寶傳．偽正宗錄．偽寶積錄．偽敦本錄．偽崇正錄．偽續指月錄．偽宗統編年．偽五燈全書．偽顯正說．偽顯正序．偽宗本說。盡改明瑄范木匠為智瑄．列普慈於旁出。奉寶藏東明永慈智瑄．四代異姓之人為源流正脈。以訛傳訛．亂宗滅祖．皆公作俑之所致也。原公之意．豈有不知錯誤之理。特以潭吉宗救．斥公為李斯趙高之徒．含恨在心．無以報復．故假父名出書闢之。今寧將錯就錯．不為修明世次者．以要流行闢潭吉一案之書故也。殊不知永慈碑一出．則闢潭吉之書．早以廢矣。潭吉誖逆之罪．早以出矣。公不惟反招誖逆之罪．又自陷於亂宗滅祖之罪。白巖令人欲殺欲割而不顧者．蓋不忍濟宗世次訛亂。直據翼善碑．古溪文．靜庵敍．三種舊章．以永慈承嗣東明。遵笑巖等十種祖訓．以普慈明瑄天奇一脈還嗣萬峯。以釋龍池天童洎公．父父子子．亂宗滅祖之罪。俾普永兩家世次有準．式憑千古．有功濟宗不小。公反出不經之言闢之．其不知恩義一至於此。今將十種祖訓．三種舊章．洎後人新條．一併述陳於此。請質高明．乞垂公論。俾彼霽崙擇取為例。用佐全書．期成信史。法門幸甚．後學幸甚。</p>
<p class="head2">興化師承疑問</p>
<p style="margin-left:1em">公乘億魏州故禪大德獎公塔碑。蓋聞妙諦惟玄．不可以一理測。真詮至奧．不可以諸相求。隨萬化而泯色空．而不生不滅。超三界而越塵垢．故無去無來。此乃不思議者．其惟西方釋迦牟尼佛之謂乎。伏自教傳西域．化被中原。漢明推入夢之祥．梁武顯施身之願。語其大也．外不見須彌之廣。言其小也．內不知芥子之微。斯乃梵璽褒然．代代相付。肇自摩訶迦葉．迄於師子尊者．統為二十四代。而後菩提達磨．降於漢土。至能秀分之為六．而後苞披葉附．派別脈分。其真宗不泯不滅者．則我大覺大師．固有係焉。和尚姓孔．字存獎．家本鄒魯．即闕里之裔孫也。乃祖乃父因官隸於薊門．歷祀既深．籍同編人。和尚以無量劫中修菩薩行．及茲降世．豈同凡倫。當衣采之妙齡．蓄披緇之大志。未踰七歲．即悟三乘。啟白所親．懇求剃落。遂於薊州盤山甘泉院．依止禪大德曉方．乃親杖履．就侍缾盂。豈顧全身．惟思半偈。大中五年伏遇盧龍軍節度使張公．奏致壇場．和尚是時戒相方具。而後大中九年．再遇侍中張公．重啟戒壇於涿郡．眾請和尚以六踰星紀．三統講筵。宣金石之微言．示玉毫之真相。禪大德玄公者．即臨濟大師也。和尚一申禮謁．得奉指歸。傳黃檗之真詮．授白雲之祕訣。所為醍醐味爽．乍灌頂以皆醒。薝蔔花香．纔經手而分馥。一旦旋辭舊剎．願歷諸方．西自京華．南經水國。至於攀蘿冒險．蹋石眠雲。經吳會興．廢之都．盡梁武莊嚴之地。無不追窮聖迹．探討禪宗。後過鍾陵．伏遇仰山大師方開法宇．大啟禪扃。赴地主之邀迎．會人天之供施。面陳奧義．眾莫能分。和尚立以剖之．如刀解物。仰山目眙擊指．稱歎再三。遽聞臨濟大師．已受蒲相蔣公之請。纔擬侍飛錫．而遽及中條。尋參隨致林．<span class='note-inline'>(疑作置杯)</span>而將渡白馬。當道先太尉中令何公．專發使人迎請臨濟大師。和尚翼行．不信宿而至於府下．而乃止於觀音寺。而得簪裾繼踵．道俗連肩。曾未期年．時至遷化。斯蓋和尚服勤道至．展敬情深．無乖靈堵之儀．克盡茶毘之禮云。乾符二年．有幽州節度押兩審副使檢校祕書御史中丞賜紫金魚袋董廓．及幽州臨壇律大德沙門僧惟信．并涿州石經寺監寺律大德弘聚等．咸欲指陳盤嶺．祈請北歸。和尚欲徇羣情．將之薊部。晨詣衙庭．啟述行邁。先時中丞韓公之叔曰贊中．遽聞告去．撫掌大驚。乃曰．南北兩地．有何異也。魏人何薄．燕人何厚。如來之教．豈如是耶。和尚辭不獲已．許立精舍。韓公之叔常侍及諸檀信．鳩集財貨．卜得勝概。在於南甎門外．通衢之左．成江西禪院．有如化城。松柟將[木*巳]柏俱來．文石與碔砆薦至。重廊複道．竹翠松青。四戶八窗．風輕月朗。和尚樂茲幽致．用化羣迷。開解脫門．演無量法。致使天花散地．水月澄空。嘗與四眾人天．皆臻法要。六州士庶．盡結勝因。豈因一念俱尸．奄從物化。斯乃文德元年七月十二日也。享齡五十九．僧臘四十一。有親信弟子藏暉．行簡．一以主喪．一以弘法。大德奉先師之遺命．於龍紀元年八月二十二日．於本院焚我真身．用觀法相。闔城禪律．繼踵爭來。四達簪裾．連肩悉至。於是旛花蔽日．螺[口*(且/八)]喧天。火纔發而雲自愁．薪不加而風助勢。三日三夜．號禮如斯。於香燼之中．得舍利一千餘粒。諸大德各各作禮．請分供養焉。嗚呼。雪㲲如故．真儀宛然。捧一履以徒悲．仰雙林而莫見。遂建塔於府南貴鄉縣熏風里．附於先師之塔。志也。億到職之初．曾獲瞻禮法主大德藏暉．不以億才業庸淺．具聞我公．相請撰文。億秉筆惕然．得盡蕪鄙。銘曰．傳如來教．厥惟大雄．百千劫外．方丈室中．慈悲是念．色相皆空．端然不動．豈染塵蒙。<span class='note-inline'>(其一)</span>矯迹三界．安心四禪．身雖是假．道本無邊．璞內有玉．火中生蓮．傳法何處．隨其有緣。<span class='note-inline'>(其二)</span>越絕支遁．匡盧遠公．高情遠致．迹異心同．既離邪縛．肯處凡籠．松軒竹徑．空悲夜風。<span class='note-inline'>(其三)</span>我性不動．我心就然．果得舍利。粒粒珠圓．旛花豔閃．螺嗅交連．唱偈作禮．聲徹梵天。<span class='note-inline'>(其四)</span>寶剎新建．招提舊蹤．蓮芳不見．葱嶺誰逢．響亮朝磬．清冷夜鐘．歷千萬祀．傳我禪宗。<span class='note-inline'>(其五)</span></p>
<p style="margin-left:1em">瞿汝稷指月錄曰．後唐莊宗車駕幸河北．回至魏府行宮。詔師問曰．朕收中原．獲得一寶．未曾有人醻價。師曰．請陛下寶看。帝以兩手舒幞頭脚。師曰．君王之寶．誰敢醻價。帝大悅．賜紫衣．師號。師皆不受。乃賜馬。師乘馬．忽驚墜．傷足。師喚院主．與我做箇木柺子。主做了將來。師接得．遶院行。問僧曰．汝等還識老僧麼。僧曰．爭得不識和尚。師曰．[跳-兆+戾]脚法師．說得行不得。又至法堂．令維那聲鐘集眾。師曰．還識老僧麼。眾無對。師擲下柺子．端然而逝。</p>
<p style="margin-left:1em">拙庵和尚曰．按師生於唐文宗太和四年庚戌．出家於開成元年丙辰．圓具於宣宗大中五年辛未．入滅於僖宗文德元年戊申。指月錄載．後唐莊宗詔對等語．逆數莊宗同光元年癸未．至文德戊申．師去世已三十六年矣。豈復有詔對之說。詔對之說．恐是僖宗典籍紀載之譌耳。故正之。</p>
<p>曩聞靈巖儲公刪去獎公參三聖大覺機語。謂臨濟晚年．退居興化東堂．命獎公繼主法席．面稟親承．何得有參三聖大覺之事。後見僧鑑青公與月函潛公作序曰．十年前先師作南嶽單傳表．我寶雲月兄實佐其成。先師返吳山後一年戊申．月兄復從文苑英華中．表出魏州興化獎和尚塔碑．作者為公乘億。月兄作興化塔碑左記及正訛記．一洗傳燈會元諸書紛錯傳妄之弊。此二叚事．月兄大補於法門者也。據是．則曩聞不虛也。因覓塔碑一觀．竟不可得。歲癸酉夏．至薊州。訪拙庵和尚．承以盤山志見示。讀至此碑．問及何從而得。曰．係霽崙永公送來者．蓋永公亦得自靈巖也。原潛公父子之意．因見諸方有興化拈香遙嗣之議．故致此碑之所出也。據塔碑較傳燈會元．不但參三聖大覺機語及拈香語之訛．則莊宗詔對一叚語．亦訛矣。傳燈會元所載．一千七百祖師。不錯不訛。獨獎公一人．錯訛層出。豈有意改面稟親承．為拈香遙嗣耶。然則機語盡訛．而所載法嗣南院顒等．安有不訛之理。又藏暉．行簡．親承獎公繼主法席．燈錄俱不載．抑又何耶。細讀塔碑．獎公雖親承臨濟．未見有機語。况臨濟所止者．觀音寺耳．奬公所居者．新剏江西院耳。亦未見有退居興化東堂．命奬公繼主法席．面稟親承之說。且載法嗣．僅藏暉行簡二人。彼南院顒等不聞也。今以塔碑面稟親承者為確據．則臨濟一宗．絕於藏暉．其來久矣。若以傳燈會元為不訛．其奈奬公嗣臨濟．非面稟親承。反覆推勘．其疑莫決。故述以請問海內高明。</p>
<p class="head2">雪巖師承疑問</p>
<p style="margin-left:1em">石源雲公闢妄說。蓋闢山曉寶積錄之妄。附客問四則。其一客曰。斷橋倫．雪巖欽．乃同門兄弟．寶積錄削斷橋．存雪巖．斷橋非無準範法嗣歟。雲曰．有書可證也。斷橋初聞麻三斤話有疑．後因閱楞嚴至螻蟻無有言說而能辦事處有省。曰．呀。趙州柏樹子話與麼徑捷．未可語人．往參無準於雪竇。準問甚處來。倫曰．天台。準曰．過得石梁橋麼。倫曰．一脚蹋斷了也．遂號斷橋。非以斷橋為名藍．為招提疑後世也。準後以狗子因何有業識話．命倫下語．始得脫然。遂令分座祇園．付以偈曰。真理直如絃．何言復何默．我今善付囑．表心本無得。此乃覿面親承．非若後人遙禮．妄稱人為父者也。嗣由祇園遷瑞巖之教忠．宋理宗連詔不出。晚遷杭之淨慈．臨終與魏國公張浚問答．書偈而逝。是無準在日．斷橋已開堂數席矣。若雪巖之參無準於徑山．止一期．而準入寂。脚跟尚未點地。及經行擡．眸見古柏．乃在準入寂十年之後．其出頭拈香又踰七年。此何異翠巖．古雪輩之嗣天童哉。第古人以德嗣人．不似近日天童會下之代父生子耳。寶積削斷橋．以雪巖孤行．謂足彌縫遙嗣之弊。豈未覩增集傳燈．五燈續略．續燈存稿．五宗眼．五燈摘要．宗門拈古彙集．禪宗頌古摘珠．人天信紀．普恩偶筆．徑山滴乳．五宗聯璧諸刻．載斷橋法語拈頌．最為詳盡．今古昭垂。山曉既欲著書．何不先自讀書．然後命筆．而呈此醜陋．徒供世人檢點為也。</p>
<p>按雪巖語錄．不見有行狀塔銘。故生緣．參訪．事跡不詳。但見普說中自敍．十六為僧．十八行脚。初參雙林遠．十九去靈隱．見善妙峯。次過淨慈．依天目禮．做死工夫。未見說某年某歲．參無準。但曰．在無準先師會下．每遇舉主人公話．便可以打個[跳-兆+孛]跳．莫教舉起衲僧巴鼻．佛祖爪牙．更無下口處．如是礙在胸中者．僅十年。後因與忠石梁過浙東天育<span class='note-inline'>(存稿作天目訛)</span>兩山作住。一日佛殿前行．忽擡眸見古柏．礙膺之物．撲然而散．始見徑山老人立地處云云。據此則雪巖參無準於徑山．在斷橋參無準於雪竇之後明甚。斷橋有面稟．親承之法偈．其分座開堂．皆在無準在日。雪巖雖自敘在浙東育王徹悟．未見有再呈見於徑山無準之說．亦未見有師資授受之說。據雲公謂．雪巖參無準於徑山止一期．而準入寂。及見柏徹悟．在準入寂十年之後。誠如此說．則雪巖嗣法無準．不亦法門一大關係事乎。此說刻行於世已十年矣。雪巖後裔．恬不為恥．不見有一人辨清之。為復是無所考鏡耶．為復是見怪不怪耶。其疑莫決．故述以請問海內高明。</p>
</div>
<p class='juan'>正名錄十二卷終</p>
</div><!-- end of div[@id='body'] -->
</body></html>