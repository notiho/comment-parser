<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>正名錄卷第五</p><p class="byline">衡陽後學智楷惟直氏述</p>
<div class='div-other'><a id='mulu11' />
<p class='h1'>洞宗世次備考之一</p><p style="margin-left:1em">鹿門丹霞並出圖</p>
<div><img src='../images/B24p0458_01.gif' alt='B24p0458_01.gif' /></div>
<p>芙蓉下．並出鹿門丹霞二支。自宋徽宗時．至明末五百餘年．從無異說。本朝順治初。遠門柱集五燈續略．不細參考。誤將鹿門一脈．系於如淨之下。以致祖孫倒置．世次疊訛。嗣後繼燈纘續諸書．皆本續略。以訛傳訛．幾三十年。康熙壬子．白巖輯祖燈大統。得青州辯自書塔記。因而廣考載籍．確知續略諸書之誤。於是以鹿門一脈．還歸芙蓉下。清出丹霞五代．釐正洞宗世次。迄今二十年矣。不意霽崙永公．集五燈全書。執泥續略諸書。以鹿門一脈．復系如淨下者。大都識見不博．參考不廣。不免疑誤天下後世．關係法門非小。茲不得不以古碑文獻．與之辨正。以釋天下後世之疑誤云爾。</p>
<p class="head2">鹿門丹霞兩家歲月記</p>
<p>芙蓉楷出世．歷住沂州馬鞍山．仙洞山．洛陽招提．郢州大陽．隨州大洪。崇寧三年．赴詔住東京淨因。大觀元年．蒙旨陞法雲及天寧。晚年刱華嚴寺於沂之芙蓉湖。於徽宗重和元年戊戌示寂。載塔銘。</p>
<p>丹霞淳於徽宗崇寧三年．住丹霞。政和七年．遷大洪。宣和元年己亥示寂。去芙蓉寂時．僅一年。載塔銘。</p>
<p>崇先了於徽宗宣和五年．開法長蘆。高宗建炎四年．住雪峯。紹興五年．住育王。十五年．住徑山。二十一年辛未六月．住崇先。十月一日示寂。去丹霞寂時．三十二年。載塔銘。</p>
<p>天童珏事跡．缺載。</p>
<p>雪竇鑑於南宋光宗紹熙三年壬子示寂。載明高僧傳。去崇先寂時四十一年。歷珏鑑兩代。按雪竇錦鏡池記載。鑑於孝宗淳熙十一年甲辰．住雪竇。至壬子示寂。僅九年。</p>
<p>天童淨出世。六坐道場．未稟承。眾有是請。淨曰．我待涅槃堂裏拈出果。臨終拈香曰。如淨行脚四十餘年。首到乳峯失脚．墮於陷穽。此香今不免拈鈍置我住雪竇足庵大和尚。并書辭世偈曰。六十六年．罪犯彌天。打箇[跳-兆+孛]跳．活陷黃泉。咦．從來生死不相干。載續略。按淨自謂四十餘年．首墮乳峯陷穽。則臨終合在理宗紹定末年壬辰癸巳間。去智鑑寂時四十一二年。壽六十六．則受囑時．大約二十四五歲時也。天童志祖堂木主陶寅齡賦三說．皆曰元如淨．此訛也。浙地以宋亡始稱元。至元十六年己卯宋亡。去上壬子智鑑寂時．計八十七年。則三說之訛．不辨可知。向余亦曾引證。今知訛矣．故表於此。</p>
<p>鹿門覺塔記。其略曰．師諱自覺。青州王氏子。祖籍長安。幼以文章見知於司馬溫公。志事高尚。無意功名。元祐三年．落髮受具。往參芙蓉楷於郢州大陽問胡笳曲子話．師資契合．遂蒙記莂。元符三年．蓉遷隨州大洪。師與丹霞淳侍從焉。崇寧三年．蓉赴詔住東京淨因。師赴詔住唐州大乘。大觀元年．蓉蒙旨陞法雲。開封尹孝壽李公奏．師道行堪補住持。特詔師繼主淨因。賜號慧定。政和元年．旨革襄州鹿門律寺為禪寺。賜額為政和萬壽禪寺。特詔命師主之．為開山第一代。政和七年丁酉二月十六日示寂。建塔鹿門山口別墅。按元祐元符．皆宋哲宗年號。元符三年前．自覺已受芙蓉記莂。先如淨於紹熙壬子前．受智鑑付囑．計九十餘年。此時不但如淨未曾投胎．即智鑑亦未降生也。崇寧三年。開法大乘。先如淨於壬子後出世計百年。政和丁酉示寂。先芙蓉一年．先丹霞二年．先崇先三十四年．先智鑑七十五年．先如淨一百一十餘年。况自覺行道．與芙蓉同時。續略纘續二書．收為如淨法嗣．其錯誤一也。</p>
<p>青州辯自書塔記。其略曰．參自覺和尚於襄州鹿門山。政和五年冬．承印可。隨命見芙蓉。尋住泗水龍門。宣和間．開法青州。天寧八載。遂至燕京。初住奉恩。次住華嚴．即萬壽寺。後住仰山。天眷三年．復住萬壽。皇統六年．退歸仰山。九年己巳示寂。即南宋高宗紹興十九年也。去鹿門寂時．計三十二年。按政和宣和．皆徽宗年號。政和五年．承印可。先如淨受囑七十餘年。此時如淨尚未投胎。宣和間開法．先如淨八十餘年。皇統己巳示寂。先崇先二年．先智鑑四十三年．先如淨八十餘年。二書收為如淨三世孫．其錯誤二也。</p>
<p>甘泉通塔記。其略曰．辯和尚先參鹿門覺。次侍芙蓉楷。後方領眾青社。師於天會間．參辯於仰山。承印證．為洞宗第十一世。辯入滅後。師繼席仰山。大定五年乙酉住甘泉．是年示寂。即南宋孝宗乾道元年。去青州寂時．計十六年。按通為鹿門三世孫。至謂辯先參鹿門．次侍芙蓉。則楷覺辯公孫父子。親承記莂。更何容插入丹霞五代耶。至謂印為洞宗十一世。則丹霞五代．原不在世次中明矣。按天會間．承印證。先如淨得法六十餘年。皇統己巳後．繼席仰山。先如淨出世四十餘年。大定乙酉示寂。先智鑑二十七年．先如淨六十餘年。則通寂時．如淨尚未降生。二書收通三世祖．為如淨之嗣。其錯誤三也。</p>
<p>磁州寶．雖碑銘不存。據王山體塔銘．謂先參寶和尚於齊之靈巖。及寶遷燕之仰山．磁之大明．師皆侍從十餘年。至正隆五年九月．始辭大明。正隆乃金主亮年號。五年為庚辰．即南宋高宗紹興三十年。則寶開法靈巖時．先智鑑住雪竇三十餘年。先如淨開法五十餘年．二書收寶為淨四世孫。其錯誤四也。</p>
<p>王山體塔銘。其略曰．正隆五年重九日．辭大明。寶和尚以偈付之。正隆六年．開法大原王山。大定五年．遷住汾陽天寧。即南宋孝宗乾道元年乙酉。大定十一年．還居王山。即乾道七年辛卯。十三年九月二日示寂。即乾道九年癸巳也。去青州寂時．計二十五年。歷寶體二世。按正隆庚辰受囑。先如淨三十餘年。次年開法。先智鑑住雪竇二十四年。先如淨三十餘年。大定癸巳示寂．先智鑑二十年。先如淨六十年。二書收體為淨五世孫。其錯誤五也。</p>
<p>勝默光事跡．載王山寺記。內曰．大定十三年．體和尚示寂。監院圓祥與眾．請住王山。甫七年退去。則勝默住王山．先智鑑住雪竇十二年．先如淨開法二十餘年。二書收光為淨六世孫。其錯誤六也。</p>
<p>雪巖滿事蹟．亦載王山寺記。內曰．因勝默退去監院。圓宗與眾．奉兩衙疏．亟往敦請住持。則雪巖先智鑑住雪竇六年．先如淨開法二十餘年。二書收滿為淨六世孫。其錯誤七也。</p>
<p>萬松秀．初開法邢臺淨上寺。明昌四年．金章宗詔入宮中說法。即南宋紹熙四年。載續略。萬松嗣雪巖為鹿門六世孫。智鑑寂紹熙三年．萬松宮中說法．相去僅一年。則初開法邢臺．是與鑑同時在宋金行道可知矣。此時如淨尚未受付囑．况開法乎。是則萬松受囑在如淨前。開法在如淨前。二書收萬松六世祖．為如淨之嗣。即其矛．刺其盾。其錯誤八也。已上鹿門丹霞兩家歲月事實．所考如此。</p>
<p>五燈纘續曰．青原下十七世天童淨禪師法嗣．襄州鹿門覺禪師。參長翁．值翁上堂。<span class='note-inline'>(參長翁值翁上堂七字．係續略揑出。)</span>一箇烏梅似本形．蜘蛛結網打蜻蛉。蜻蛉落了兩片翼．堪笑烏梅齩鐵釘。<span class='note-inline'>(此係如淨頌靈雲見桃花之語。)</span>師不覺失笑曰．早知燈是火．飯熟已多時。後承印記．出住鹿門。<span class='note-inline'>(此二十四字．亦續略揑出。)</span>示眾。盡大地．是學人一卷經。盡乾坤．是學人一隻眼．以這箇眼．讀如是經。千萬億劫．常無間斷。<span class='note-inline'>(萬松秀云看讀不易。　此示眾著語．載從容錄。)</span></p>
<p>青原下十八世鹿門覺禪師法嗣．青州普照寺一辯禪師。參鹿門。問．如何是盡乾坤．是學人一隻眼。門曰．汝被一卷經遮卻也。師擬對。門搖手曰．不快桼桶。去。師於是有省．得言外旨。出住中都萬壽。<span class='note-inline'>(此機緣出載洞燈紀略。)</span>按如淨語錄．一箇烏梅似本形．是頌靈雲見桃花頌．非上堂語也。而續略妄以此為鹿門如淨契合事。亦猶闢妄救以普慈嗣東明故事．同一轍耳。今即此示眾機緣為據．以證二書之誤立見。按鹿門示眾．載從容錄。青州機緣．載洞燈紀略。可謂徵從有信．信從有本．非破簏敗紙比。按萬松作從容錄．始於金宣宗興定二年戊寅。去紹熙壬子智鑑寂時．僅二十七年。此時如淨雖弘道宋國．卻與萬松於金國作從容錄同時。準二書收鹿門為如淨之嗣．則淨為萬松七世祖．鹿門為六世祖。六世祖有法語．為六世孫收入從容可也。七世祖與七世孫同時．有是事乎。當斯時也．宋金敵國．不通往來。淨雖出世宋浙．未必即有法嗣。何遽有七世孫．在金燕同時弘道耶。且萬松受囑在如淨前．開法在如淨前。况自覺乎。自覺自崇寧三年出世．至政和七年示寂。凡三主大剎．歷年僅十四載．淨因自覺．鹿門自覺．先後住持．原是一人明矣。歷考住持鹿門者．並無二自覺。會元載淨因自覺者．以次主淨因．紀住處故也。二書以自覺嗣如淨．出住鹿門。豈不是以一鹿門覺為二鹿門覺。其錯誤九也。觀鹿門示眾。盡乾坤是學人一隻眼。青州問．如何是盡乾坤是學人一隻眼。所謂承機進問．因此有省。據青州塔記．自述政和五年冬．承鹿門印可。六年．往參芙蓉。則此示眾機緣．出在政和年間。二書以政和年間之鹿門．為紹定年間如淨之嗣。其錯誤十也。可見一箇烏梅上堂等語．為續略妄引偽捏明甚。洞燈紀略曰．青原第十三世芙蓉楷禪師法嗣．襄州鹿門覺禪師。參芙蓉。問胡笳曲子不墮五音話．得契。上堂。牛角不用有．有也不妨。兔角不用無．無也不得。何故。天下事但得其情可恕．何妨其理難容。</p>
<p>青原第十四世鹿門覺禪師法嗣．青州希辯禪師。參鹿門。問．如何是盡乾坤是學人一隻眼。門曰．汝被一卷經遮卻也。師擬對。門搖手曰．不快桼桶。去。師於是有省。按此書係汝州<span class='note-inline'>(一說濟州)</span>普照編集。始自鹿門覺．收至無方從止。出在明朝。至本朝康熙庚申．楚州南庵和尚補訂寄白巖時．燈統業已告成五年矣。其間有若干人．未經收入．致有遺珠之歎。觀其載鹿門問胡笳曲子話．得契．與鹿門塔記所敘相同．可謂徵從有據。且直紀鹿門為青原十三世．則丹霞五代為疊出明矣。二書以鹿門嗣如淨。妄引偽捏烏梅等語以為契合．列為青原下十七世者。其錯誤十一也。纘續載青州參鹿門機緣．出自此書．可謂據從有根。此書明載青州為芙蓉三世孫。二書收為如淨三世孫。其錯誤十二也。</p>
<p>鹿門法燈塔銘．洪覺範所撰．載石門文字禪中。謂法燈自沂州禮辭芙蓉楷和尚。復至京師。於政和七年夏．奉詔繼席襄州鹿門山政和萬壽禪寺。初慧定禪師自覺革律為禪．開刱未半而逝。燈為一新。靖康二年示寂。建塔於山口別墅．慧定塔之東。按銘謂燈繼席政和萬壽禪寺。洎革律為禪．建塔別墅。與覺辯二祖塔記．事蹟脗合．可謂根從有本。燈與覺同嗣芙蓉．同住鹿門．同係徽宗時人。事事可考．一一可據。二書收鹿門嗣如淨。其錯誤十三也。</p>
<p>又祭法燈文．其略曰．慧定既化．遷住鹿門。既孝其師．又悌其兄。亦載石門文字禪中。覺範乃濟宗尊宿也。祭文既謂芙蓉為法燈之師．鹿門自覺為法燈之兄。則鹿門覺嗣芙蓉楷明甚。二書以鹿門嗣如淨。其錯誤十四也。古云．一字之真．可以決千古之疑。以此四句語．證已上諸塔記．無不可徵可驗。證已下源流世次．無不可憑可據。並無一字可致疑者。而纘續．續略．繼燈．諸疑誤之書．質之此四句語．如片雪投之紅爐．不待瞬目已銷矣。彼紛紛末流矯強之論．何屑與辨。第涉詭譎之異．伏瞬昧之機．不得不與辨明。已上據祖父塔碑．所考如此。</p>
<p>佛祖傳法偈碑。其略曰．六祖下分五派。曹洞正傳青原思．石頭遷．藥山儼．雲巖晟．洞山价．雲居膺．同安丕．同安志．梁山觀．大陽玄．投子青．芙蓉楷．鹿門覺．青州辯．磁州寶．王山體．雪巖滿．萬松秀．雪庭裕．少林泰．少林遇．少林才．大覺彝．云云。按此碑在勝果寺大殿前。近大覺寺里許。彝公嘗住大覺勝果故立此碑．碑中述佛祖傳法偈．燈錄備載．茲不贅。輪庵和尚有同門月函和尚．嘗出洞宗世次疑問一書。謂初見雲門澄和尚．原本語錄。拈香稱大覺念和尚．為曹洞正宗第二十六世。後見翻刻語錄．稱念為三十一世。不知孰是．述以問世。後得此碑．刻附疑問之末。有跋。其略曰．曹洞源流世次之錯訛者．只在芙蓉鹿門上下師承之間。我法兄輪庵和尚．昨從都中來．摹得曹洞古源流碑。自青原思．歷敘至芙蓉楷下．即曰．鹿門覺青州辯。則丹霞淳至天童淨五代．原不在源流中明矣。雲門澄和尚．稱大覺念和尚為曹洞二十六世．誠為不錯。而曹洞源流中．疊出丹霞五代。余今日曉然明白．無復疑矣。月函和尚得此碑刻．以徧告天下．可謂法門千古之公心公論也。不惟洞宗知識稱善。即濟下尊宿．亦無不稱善也。輪庵和尚．亦可謂洞宗之功臣也。二和尚此心此德．直與日月並明於千古之下。較彼暗昧之徒．惟務掩人之是．揭人之非．實霄壤矣。</p>
<p>佛祖來源大萬壽禪寺開山傳法歷代宗師實蹟記。曰．吾曹洞宗．自曹溪下正傳法胤．青原思．石頭遷．藥山儼．雲巖晟．洞山价．雲居膺．同安丕．同安志．梁山觀．大陽玄．投子青．芙蓉楷．鹿門覺．青州辯．辯乃萬壽仰山開山初祖也。傳法得磁州寶。王山體．雪巖滿．萬松秀．雪庭裕云云。按．萬壽寺在京之南城瑠璃廠西。明景泰六年敕改永光寺。碑之前後文偈．不及錄。</p>
<p>月舟載行實碑。天童懷讓虛禪師譔。碑陰有曹洞正傳宗派圖．曰．初祖達磨大師．二祖慧可大師．三祖僧璨大師．四祖道信大師．五祖弘忍大師．六祖慧能大師．青原思．石頭遷．藥山儼．雲巖晟．洞山价．雲居膺．同安丕．同安志．梁山觀．大陽玄．投子青．芙蓉楷．鹿門覺．青州辯．磁州寶．王山體．雪巖滿．萬松秀．雪庭裕．靈隱泰．寶應遇．淳拙才．松庭嚴．凝然改．俱空斌。無方從。</p>
<p>幻休潤行實碑記。東吳袁了凡居士譔。碑陰有洞宗正統圖．曰．初祖達磨大師．二祖慧可大師．三祖僧璨大師．四祖道信大師．五祖弘忍大師．六祖慧能大師．青原思．石頭遷．藥山儼．雲巖晟．洞山价．雲居膺．同安丕．同安志．梁山觀．大陽玄．投子青．芙蓉楷．鹿門覺．青州辯．磁州寶．王山體．雪巖滿．萬松秀．雪庭裕．靈隱泰．寶應遇．淳拙才．松庭嚴．凝然改．俱空斌．無方從。月舟載宗鏡書．月函和尚曰．曹洞源流之錯訛者．只在芙蓉鹿門之間。據上四碑載．芙蓉楷下即曰鹿門覺。則丹霞五代疊出明甚。而宗鏡書出幻休潤．潤出大覺念．念出雲門澄．此又近代之耳目所昭昭者。</p>
<p>增集續傳燈。其紀雪庭裕來源曰．裕嗣萬松秀．秀嗣雪巖滿．滿嗣王山體．體嗣磁州寶．寶嗣青州辯．辯嗣鹿門覺．覺嗣芙蓉楷。按增集乃南石琇輯．出在永樂年間。至順治年間．靈巖儲重刻。琇儲皆濟下尊宿也。據增集直紀鹿門覺嗣芙蓉楷．則丹霞五代疊出明甚。再考增集．紀如淨法嗣．惟孤蟾瑩石林秀．絕無所謂鹿門覺也。此增集及四碑紀洞宗源流．逆敘順敘．代代皆父子相承．毫無所雜。二書以鹿門一脈．系如淨下。其錯誤十五也。已上據祖父源流．所考如此。</p>
<p>靈峯慧撰古巖就塔銘．曰。曹溪下析為二宗．青原四傳至洞山价．价七傳至芙蓉楷．楷六傳至萬松秀。</p>
<p>月舟載．因豎龍潭古山仙行實碑於祖庭．碑末署大少林禪寺當代住持嗣曹洞正宗第二十三世金臺文載立。</p>
<p>宗鏡書譔法王碧潭清道行碑．自署少林禪寺．嗣曹洞正宗第二十四世宗書譔。</p>
<p>鄭藩德慶王譔宗鏡書行實．及塔銘．皆曰．住持少林禪寺．嗣曹洞正宗第二十四世。</p>
<p>憨山清譔大方遷塔銘曰．元雪庭裕禪師．揭洞上一宗於少林二十四傳．至大章書禪師．中興其道．今遷為嫡嗣也。載夢遊集。大章乃宗鏡書號也。</p>
<p>華亭陸樹聲居士譔幻休潤塔銘曰．敕賜嵩山大少林禪寺．傳曹洞正宗第二十五代。</p>
<p>新安汪道昆居士譔幻休潤塔記曰．是為曹洞之正宗．歷世二十有五．載大涵集。</p>
<p>無言道建地藏殿碑記．自署少林住持．傳曹洞正宗第二十六代。道嗣幻休潤。</p>
<p>太倉王錫爵居士譔無言道碑銘曰．敕賜嵩山大少林禪寺住持．曹洞正宗二十六代。</p>
<p>耒陽曾鳳儀居士譔無言道行實碑曰．少林禪寺住持．傳曹洞正宗二十六世。</p>
<p>華亭董其昌居士譔無言道碑銘曰．嵩山少林寺賜紫住持曹洞正宗二十六代。載容臺集。</p>
<p>杭州虞淳熙居士送無言道住少林序曰。曹洞宗第二十六代。載德園集。</p>
<p>大覺念．付雲門澄法卷曰．傳曹洞正宗第二十六世清涼方念書付。</p>
<p>又塔在顯聖南山．題曰．傳曹洞正宗第二十六世北京大覺慈舟方念禪師之塔。天啟四年甲子歲立。</p>
<p>雲門澄．別號散木。於萬歷甲寅開法廣孝。明年．開法徑山。其拈香．俱曰．供養北京大覺堂上傳曹洞正宗第二十六世清涼大和尚．用酬法乳之恩。</p>
<p>重興雲門顯聖寺碑．署傳曹洞正宗第二十七代散木圓澄書。明天啟元年秋日立。</p>
<p>又嘗譔思益經簡註序．涅槃經會疏序．金剛三昧經注解序．重刻正法眼藏序．趙州語錄序．玄沙語錄序．無趣語錄序．無幻語錄序．宗門或問序．皆曰．傳曹洞正宗第二十七世雲門顯聖寺住持圓澄譔。</p>
<p>顯聖寺有佛牙鐵塔一座．高二丈餘。上鑄．天啟五年傳曹洞正宗第二十七代圓澄立。</p>
<p>塔曰．傳曹洞正宗第二十七世中興雲門顯聖開山第一代湛然圓澄禪師之塔。</p>
<p>又付寶壽方弁山雪等法卷．皆署傳曹洞正宗第二十七世雲門散木圓澄書付。</p>
<p>寶壽方初開法天華．弁山雪初繼席顯聖．其拈香．俱稱．供雲門顯聖堂上傳洞山正宗第二十七世散木澄和尚．用酬法乳之恩。</p>
<p>香雪具足明有禪師之塔．在顯聖南山。署明傳曹洞正宗第二十八世。崇禎三年庚午歲立。</p>
<p>歷然相崇禎九年開法梅山．拈香稱．供弁山龍華堂上傳達磨正宗第三十八世瑞白雪和尚．用酬法乳之恩。據上三十餘種世次．較之．覈之．則丹霞五代疊出明甚。二書廁五代於世次之中．其錯誤十六也。已上據祖父世次所考如此。</p>
<p>費隱解惑篇曰．湛老和尚一支．自大覺老宿而上至雲居膺廿六世。遠門柱出辨惑駁之曰．大覺上至洞山二十六世．至雲居二十五世．而云廿六世。近處尚不能盡心考究．其他可知矣。吾師翁廣孝拈香則曰．大覺堂上嗣洞山正宗第二十六世清涼大和尚。柱公辨惑出在順治甲午夏。續略稿成於崇禎末年。其壽梓在順治初年。辨惑既知大覺為洞山二十六世．則妄引一箇烏梅作上堂等語．以鹿門系如淨之下．置大覺於三十一世．其錯誤亦自知矣。幸諸祖有靈．碑銘文獻多在．得以考正．不然．幾莫能辨．茲以柱公之辨惑．證柱公之續略。其錯誤十七也。</p>
<p>按纘續首冊有在公序曰．敕賜靜善禪師續洞宗二十八世同參弟金臺別山釋性在和南謹譔。第二冊有寬公緣起曰．祖庭大少林禪寺傳曹洞正宗第二十八代嗣祖沙門邢襄釋海寬謹述。寬在同嗣心悅喜．喜嗣無言道。道為洞山二十六代．具載碑銘．見少林寺。二公自署二十八代．蓋遵祖訓也。則丹霞五代疊出明甚。及列章次．以鹿門一脈系如淨下。以致列道為青原下三十四世。列在公洎自己為青原下三十六世。則又廁丹霞五代於世次中者．蓋為續略所誤故也。故卷首曰．洞宗三十四世支提山釋淨柱採集。觀此．固知纘續被續略所賺．孟浪屬筆．以致錯誤十八也。</p>
<p>續略凡例曰．一曹洞宗．至宋季尤盛於河北。所以元世祖大集沙門．惟雪庭裕祖高賢鱗附。纘續凡例亦曰．曹洞宗至宋季尤盛於河北。所以元世祖大集沙門．惟雪庭裕祖高賢鱗附．洵至盛矣。二說皆出自雪庭碑中．發言有本。夫大集沙門於京師．在至元八年辛未．即南宋度宗咸淳七年．去紹定壬辰癸巳間如淨寂時．三十八九年。以雪庭之嗣嗣如淨．尚不可．何也．以有宋元敵國之隔。二書以雪庭七世祖鹿門嗣如淨．其錯誤十九也。</p>
<p>續略紀雪庭裕參萬松於燕之報恩．蒙印可。壬辰中興少林。壬辰乃金哀宗天興元年．即南宋理宗紹定五年。此時如淨尚在世．與裕同時．弘道於宋金之國。二書收裕為淨八世孫。其錯誤二十也。</p>
<p>續略紀林泉倫參萬松．松奇之。出世住萬壽。至元九年．世祖詔入內殿．對御談禪。即南宋度宗咸淳八年壬申．去如淨寂時雖隔四十年。然倫與裕同門．二書收倫為淨八世孫。其錯誤二十一也。</p>
<p>續略紀全一溫參萬松得法．世祖召見與語大悅．錫號佛國普安。至元丁卯示寂。去如淨寂時．只三十四五年。二書收為淨八世孫．其錯誤二十二也。</p>
<p>續略紀丞相楚材參萬松．三年乃獲印證．為序從容錄。按序從容．在金哀宗正大元年甲申．去智鑑寂時僅三十二年。此時如淨正在宋浙弘道．與金燕楚材同時。二書收為淨八世孫．其錯誤二十三也。</p>
<p>纘續紀李屏山遇萬松於邢臺．歲越二周．得造不疑之地．屏山乃金世宗朝翰林。萬松於世宗大定年間開法邢臺．即南宋孝宗淳熙年間。於金章宗明昌四年赴詔入燕。則屏山遇萬松於邢臺時．如淨尚未嗣法。輒收為淨八世孫．其錯誤二十四也。</p>
<p>纘續紀弘明照參仙巖德．付以衣法。出世住燕之歸義．次主邢臺淨土十載。歲戊戌遷天寧。太保劉公學道於師。按戊戌乃蒙古太宗十年．即南宋理宗嘉熙二年。則住淨土時當理宗紹定元年戊子．與如淨同時行道。收為淨八世孫．其錯誤二十五也。</p>
<p>纘續紀仲復顏投弘明照於淨土．下髮後．隨照徙天寧．遂佩其印。照徙天寧在戊戌。此仲復佩印時．去如淨寂時．不過七八年。則在淨土下髮時．如淨尚在世。收為淨九世孫．其錯誤二十六也。</p>
<p>纘續紀太保劉秉忠初從弘明照於天寧為僧．遂嗣其法。此亦去如淨寂時不過七八年。收為淨九世孫．其錯誤二十七也。</p>
<p>纘續紀萬安恩依古冀暉受具．兼承心印．構開元寺於順德．時燕都大萬壽寺開資戒大會．萬松延師登壇說戒。萬松復奉敕主萬壽．在金哀宗正大七年庚寅．即南宋理宗紹定三年。則恩公說戒洎構開元．與如淨同時。收為淨七世孫．其錯誤二十八也。</p>
<p>續略紀萬松秀初開法邢臺淨土寺．於明昌四年．金章宗詔入宮中說法。其下小註曰．即南宋紹熙四年。萬松望鹿門六世祖．其在宮中說法．去智鑑寂時只隔一年．而未被詔。前開法邢臺與鑑同時．在宋金行道可知矣。此時如淨尚未受囑．二書收萬松六世祖為如淨之嗣．其錯誤二十九也。</p>
<p>續略紀萬松於金章宗承安二年丁巳．奉詔住仰山棲隱寺．即南宋寧宗慶元三年。去智鑑寂時僅六年。此時如淨縱然出世．與萬松同時在宋金行道。二書收為淨七世孫．其錯誤三十也。</p>
<p>摘欺說表示續略所得諸祖言句出處曰．雪巖滿得自從容錄下二十紙。勝默同參話得自請益錄上四十紙。上堂得自請益錄序第一紙。萬松作從容請益二錄．始於金宣宗興定二年戊寅。即南宋寧宗嘉定十一年．去智鑑寂時二十六年．此時如淨雖弘法於世．而萬松初開法邢臺．尚與如淨之師智鑑同時。況雪巖乃萬松之師．其出世先智鑑住雪竇六年。二書收為淨六世孫．其錯誤三十一也。</p>
<p>又曰．勝默光前一段得自從容錄下一百七紙。後一段得自從容錄上四十七紙。勝默與雪巖同門．於大定十三年出住王山．次住燕京萬壽洎慶壽。續略謂萬松過慶壽參勝默老人．後參雪巖於磁之大明．承付囑。開法邢臺．與智鑑同時。則勝默住慶壽與天童珏同時。二書收為如淨六世孫．其錯誤三十二也。</p>
<p>又曰．磁州詮得自從容錄上七十二紙。詮與雪巖勝默同門。二書收為如淨六世孫．其錯誤三十三也。</p>
<p>又曰．王山體得自請益錄上六十六紙。三種獅子話得自請益錄下十七紙。尊貴旨得自請益錄上十二紙。王山嗣．法先如淨三十餘年．示寂先如淨六十年。二書收為淨五世孫．其錯誤三十四也。</p>
<p>又曰．仁山恆得自從容錄上四紙。仁山與王山同門．二書收為如淨五世孫．其錯誤三十五也。</p>
<p>又曰．磁州寶示眾得自請益錄下九十二紙。寶為萬松之曾祖也。於皇統間出世靈巖．如淨尚未投胎。二書收為淨四世孫．其錯誤三十六也。</p>
<p>又曰．慈雲覺得自青州百問。慈雲與磁州寶同門．二書收為如淨四世孫．其錯誤三十七也。</p>
<p>又曰．青州辯前一段．得自續文獻通考。垂問得自本錄。本錄即青州百問也。辯於天會六七年間住萬壽．時垂百問以勘學者。先智鑑住雪竇五十六七年矣．此時不但如淨未受智鑑付法．即智鑑尚未受天童珏付在．二書收為如淨三世孫．其錯誤三十八也。</p>
<p>又曰．鹿門覺示眾得自從容錄上六紙。據覺辯二祖塔記洎法燈塔銘祭文諸古碑文獻參考之．則鹿門覺嗣芙蓉楷．在哲宗元符初。其開法大乘在徽宗崇寧三年。萬松作從容錄．始於金宣宗興定二年．去崇寧三年計一百一十七年．歷覺辯寶體滿秀六代。大凡考事．當原之以情．斷之以理可也。鹿門為萬松六世祖．相去有一百一十七年。智鑑為萬松八世祖．反與松同時弘法．有是理乎。况興定二年作從容錄．此時如淨雖正弘道．豈其法嗣預於一百餘年前開法於世．有此示眾法語．為六世孫收入從容錄中．有是理乎。二書收徽宗時之鹿門．嗣理宗時之如淨．其錯誤三十九也。據此則一箇烏梅等語．益知為續略妄引偽捏明甚。已上據二書所考如此。</p>
<p>佛祖通載曰．金世宗大定二年壬午．敕建大慶壽寺成．詔請玄冥禪師顗公為開山第一代。顗嗣磁州寶望鹿門四世祖。壬午．即宋紹興三十二年。此時如淨尚未投胎．二書收顗四世祖嗣淨．其錯誤四十也。</p>
<p>又曰．虛明亨出世．住嵩山之戒壇．韶山之雲門．鄭州之普照．林溪之大覺．嵩山之法王．中都之潭柘．濟州之普照。奉章廟旨．主慶壽寺。後住少林數年．示寂於興定己卯。去智鑑寂時二十七年。此時如淨雖正弘道．而亨公初出世．卻與智鑑同時。二書收為如淨五世孫．其錯誤四十一也。</p>
<p>又曰．金國章宗明昌四年．詔請萬松長老於禁庭．陞座。帝親迎禮．聞未聞法。開悟感慨．親奉錦綺大衣。后妃貴戚羅拜拱跪．各施珍愛．以奉供養。續略所載本此．纘續略之。此時如淨受智鑑付囑不二三年．二書收萬松六世祖為淨之嗣．其錯誤四十二也。</p>
<p>叉曰．丁巳金國特詔萬松住仰山。陞堂．有偈曰．蓮宮特作梵宮修．聖境還須聖駕遊云云。續略以此偈作上堂蓋本此。纘續載泰和丙寅住仰山。雖去丁巳十年．此時如淨不過纔出世．二書收萬松六世祖嗣如淨．其錯誤四十三也。</p>
<p>日下舊聞曰．大定二十年正月．敕建仰山棲隱寺．命玄冥顗公主之。<span class='note-inline'>(續文獻通考)</span>此書乃秀水朱彝尊所輯．紀洞宗事數段．此其一也。凡得之某書．小註其下。此段得自續文獻通考．後倣此。他如通載曰．金世宗大定二年敕建慶壽寺．詔玄冥禪師顗公主之。八年．遷住東京清安寺。二十年遷棲隱。顗望鹿門四世祖智鑑．於南宋孝宗淳熙十一年甲辰．始住雪竇。則顗住棲隱先五年矣。住清安先十七年矣。住慶壽先二十三年矣。此時如淨尚未投胎。二書收顗四世祖嗣如淨．其錯誤四十四也。</p>
<p>又曰．仰嶠叢林．為燕京最。泰和中．主事僧奏請萬松老人住持．上許之。萬松忻然奉詔云云。<span class='note-inline'>(湛然居士集)</span>按李屏山作萬松塔銘．謂泰和六年住仰山．雖去智鑑寂時十五年。而松初開法邢臺．卻與鑑同時。二書收松六世祖嗣如淨．其錯誤四十五也。</p>
<p>又曰．金元間．有僧自稱萬松野老．居燕京從容庵。耶律楚材見之．參學三年．僧以湛然居士目之。<span class='note-inline'>(帝京景物略)</span>萬松因湛然請評宏智頌古以居庵名其書．故曰從容錄。其從事載筆．始於金宣宗興定二年。此時如淨與松同時。收松嗣如淨尚不可．以宋金敵國故也。二書收松六世祖嗣如淨．其錯誤四十六也。</p>
<p>又曰．萬松老人．耶律文正王之師也。其語文正王曰．以儒治國．以佛治心．王亟稱之。謂雲門之宗．悟者得之於緊峭．迷者失之識情。臨濟之宗．明者得之於峻拔．昧者失之鹵莽。曹洞之宗．智者得之於綿密．愚者失之廉纖。獨萬松老人全曹洞之血脈．具雲門之善巧．備臨濟之機鋒．誠宗門之鉅匠．四海之所式範。其傾心至矣。<span class='note-inline'>(淥水亭雜識)</span>文正王．即湛然居士。據此極力稱讚萬松．大振曹洞之宗於金燕。雖與宋浙如淨同時．其先開法邢臺．實與智鑑同時。二書收為如淨七世孫．其錯誤四十七也。</p>
<p>又曰．遼清寧間．築義井精舍於開陽門之郭．金大定中僧善祖營寺．朝廷賜額大覺。<span class='note-inline'>(湛然居士集)</span>又曰．萬松老人住持大覺寺．榜其齋曰昨夢。<span class='note-inline'>(湛然居士集)</span>萬松住大覺．雖未載有年甲．然兩段文俱出湛然集．湛然乃萬松弟子．係金朝人．紀萬松住大覺．在金朝明矣。二書收為宋季如淨七世孫．其錯誤四十八也。</p>
<p>又曰．永光寺．元大萬壽寺也。曹洞下青州辯公居之。寺有大萬壽寺開山傳法歷代宗師實蹟碑記。又明正統十一年一碑．稱萬松秀公居此．湛然屏山二居士為其上首外護。湛然．即耶律文正王楚材。屏山金李翰林純甫也。<span class='note-inline'>(析津日記)</span>按實蹟記述．辯和尚．乃萬壽仰山開山之初祖也。蓋辯自金初來燕．獨唱新豐曲子．大振鹿門家聲。嗣後接拍繼和盡住金國．歷傳至萬松為第五葉．計百年。法道之盛．觀此片言可知。二書凡例謂洞宗大盛於北地．良有以也。然收金初之青艸辯．為宋季如淨三世孫。收萬松為淨七世孫．收湛然屏山為淨八世孫．其錯誤四十九也。</p>
<p>又曰．元初．京師禪學．分萬松延洪為二門。比丘尼智公參萬松者也．耶律楚材因請其開堂住報先寺。<span class='note-inline'>(析津日記)</span></p>
<p>楚材請智公開堂．則智為萬松法嗣明矣。智望鹿門七世祖．既為金朝楚材請其開堂。亦與如淨同時明矣。二書收智七世祖嗣如淨．其錯誤五十也。</p>
<p>又曰．趙孟頫仰山棲隱寺滿禪師道行碑記略曰．師名行滿．字萬山．俗姓曾氏．江右太和人。至元庚辰．至仰山．有會心處．遂薙髮。禮澤庵璉公為師。後繼席仰山．聲聞大振。元武宗賜號佛慧鏡智普照大禪師．洎織錦僧伽大衣。蓋棲隱寺始建於遼．至師為二十六代。<span class='note-inline'>(松雪齋集)</span>京西大覺寺有月巖琩禪師碑。按碑中紀世系曰琩嗣棲隱滿．滿嗣甘泉璉．璉嗣少林英．英嗣香山溪．溪嗣覺山福．福嗣香山俊．俊嗣磁州寶．則滿望鹿門九世祖滿至元庚辰薙髮．去宋季如淨四十餘年。二書收滿九世祖嗣如淨．其錯誤五十一也。</p>
<p>藏中有辨偽錄．言蒙古憲宗時．道士丘處機等占梵剎四百餘所。歲乙卯．少林雪庭裕詣闕陳奏．玉音宣諭登殿辯對。道士義墮．奉旨焚經罷道為僧。按乙卯乃憲年．即南宋理宗寶祐三年也。雖去如淨寂時二十二三年．其先中興少林．卻與淨同時。二書收為淨八世孫。其錯誤五十二也。</p>
<p>又曰．由乙卯以來．邪說猶妄驚瀆聖情。由是至元十八年．玉音頒降．天下偽經盡燒。此是元世祖第三番燒道經也。彼時在廷辯對者．萬松法嗣居多．曰圓福從超．曰資聖至溫．曰報恩從倫．且命倫舉火。皆去如淨不遠。二書收為淨八世孫．其錯誤五十三也。</p>
<p>佛祖統紀曰．淨因自覺禪師．初學於司馬光云云。按覺祖塔記曰．幼以文章見知於司馬溫公．正此之謂也．會元亦如是載。溫公歷相英宗神宗哲宗三朝．則自覺學於溫公．在哲宗時。二書以自覺嗣理宗時之如淨．其錯誤五十四也。已上據古人文獻所考如此。</p>
</div>
<p class='juan'>正名錄卷五終</p>
</div><!-- end of div[@id='body'] -->
</body></html>