<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>正名錄卷第七</p><p class="byline">衡陽後學智楷惟直氏述</p>
<div class='div-other'><a id='mulu15' />
<p class='h1'>洞宗世次備考之三</p><p>天笠珍公．出兩宗決疑．因余寄洞濟世次備考而作也。洞宗．鹿門自覺．原出自芙蓉楷下。濟宗．海舟普慈．原出自萬峯蔚下。兩宗向有舊章可據。後之著述家．不從舊章概據新條。不惟源流疊出．且又混訛紀載。故余詳述舊章．於備考中．逐一點出．某祖事蹟．出載某碑．某集及人名世次．朝代歲月。如揭杲日於中天．高明之士一目了然。珍公居覆盆下．不覩天日。反謂余不必廣引名公鉅卿碑記．以證少林繼席宗主為幾十幾世．且文人筆墨何足為憑。嗟乎何詞與理俱謬至此耶。夫世出世間．聖聖賢賢一生事業．或載之青史．或勒之貞珉．天下後世有所徵信。據珍公謬言．謂碑記不足憑。公今表出持旵慈瑄靈塔穹碑．高豎江浙．不審可憑乎否耶。本宗殘碑斷簡．破簏敗紙．悉足為憑。他宗貞珉信史．俱不可憑。嗚乎。此語果以欲服人乎。服己乎。少林．為初祖道場。歷來皆洞宗諸祖．代膺簡命．開堂說法。珍公概以宗主目之。彼奉旨開堂之祖師。珍公一言烏足為輕重耶。特珍公徒自欺其心耳。公欲蓋覆無聞出處年代．反謂余何必窮搜深遠莫考之年代．生扭南北鹿門覺捏為一人。夫考事之遠近．不以年代．何以知其先後。故歷代國史．不惟逐年系以甲子．且逐日系以甲子。使奸宄之徒不能妄栽罔布．誣張枉李．故也。如明聰．承嗣已死五十四年前之本瑞．此固不可以年代碑記燈錄諸書為憑。若藉此為憑．便見其非面稟親承也。吾芙蓉楷．鹿門覺．青州辯．磁州寶．王山體．雪巖滿．萬松秀．雪庭裕．一脈師承．年代碑記燈錄．是俱可考者。如宋徽廟時．洪覺範．濟宗之名宿也。其撰鹿門燈塔銘。明載燈公．於政和七年夏．繼襄州鹿門山政和萬壽禪寺慧定禪師自覺法席。此鹿門覺係北宋徽宗朝人明矣。又祭文明載芙蓉為燈公之師．自覺為燈公之兄。此鹿門覺出自芙蓉楷下又明矣。重修大乘山普嚴寺碑．明載自覺於崇寧三年出住大乘。劄付碑．明載自覺於大觀元年補住淨因。塔記明載自覺於政和元年遷住鹿門。政和七年春示寂。夫崇寧三年出世．政和七年示寂．凡三主大剎．歷年僅十四載。則大乘自覺．淨因自覺．鹿門自覺．先後住持．原是一人更明矣。何謂余以南宋鹿門覺．與北宋淨因覺．捏為一人耶。高宗後為孝宗．孝宗後為光宗．光宗後為寧宗．寧宗後為理宗．理宗後為度宗．度宗後為恭宗．恭宗後為端宗．端宗後為帝昺．凡九帝．歷一百五十三年．是為南宋。珍公指鹿門覺為南宋人．未審載何燈錄．憑何碑記．在何年代．試說說看。續略．雖誤記鹿門覺為天童淨嗣．並無所謂南宋之說。而珍公乃妄栽南宋二字．別鹿門覺非淨因覺．以便誣余扭捏二覺為一覺。此等心行．在流俗尚不肯用。稱人天師範之知識．乃甘心用之乎。又引續略．天童淨上堂一篇云．芙蓉楷下二覺可捏為一覺．楷與淨豈可復捏為一人。吁迷人之偏執難破者．蓋有如此。按續傳燈增集．續傳燈．及禪燈世譜．載天童淨法嗣僅石林秀．孤蟾瑩．雪庵瑾．三人而已。並無所謂鹿門覺也。一箇烏梅語．乃頌語．現刻天童淨語錄內偈頌中．非上堂語也。其錄內．亦無覺失笑之說。續略．誤紀為鹿門覺參天童淨事。亦猶續略．誤紀海舟普慈．參東明旵墮燈悟道之機緣．及旵出關上堂之偈語故事．同一轍耳。今存稿正宗．俱認海舟永慈為祖。未審此墮燈悟道之機緣．消歸那一慈下。縱續僧寶傳．以此機緣偈語．可移於翼善慈．萬峯付普慈偈．豈能移之於東明旵下耶。二慈可捏為一慈．蔚與旵豈可復捏為一人耶。珍公既認永慈下智瑄為祖．存稿．又不合移普慈下明瑄為永慈之嗣．明瑄可移為永慈下．普慈付明瑄法偈．則難移為永慈事也。明瑄在俗時造東明塔院．又豈可移之為智瑄事耶。珍公辨兩宗世次．不揆之於理。一昧偏執新條．以非舊章．徒有見誚識者。又不考續略．以一百三十年前．北宋徽宗朝之鹿門覺．為一百三十年後．南宋理宗朝天童淨之嗣為誤。而反執機緣上堂為不可移易。其考究之眼目何在．辯難之眼目何在。珍公又謂散木老人拈香．當法道初興．失於稽考．後輩翻刻乃定。此後拈散木老人香稱三十二代者．此時法道已行．稽考確實云云。余備考詳述三十餘種舊章．與散木老祖拈香不謀而合。珍公此語拗直為曲．害是亂真。獨不見永樂時．南石琇增集續傳燈紀洞宗世次乎。他明載雪庭裕嗣萬松秀．秀嗣雪嚴滿．滿嗣王山體．體嗣磁州寶．寶嗣青州辯．辯嗣鹿門覺．覺嗣芙蓉楷．所敘人名世次．明如指掌。珍公何不考看．而謂吾散木老祖拈香．失於稽考可乎。公無乃欲圖遮掩本宗偽誤．反塗訛他家世次．智者不為也。又云．即據青州塔記中．辯公金皇統九年去世．即南宋紹興十九年云云者。此又不考雪巖滿．初參鄭州普照寶一則機緣．載從容錄下卷二十紙。續略．列寶為未詳法嗣。纘續．列寶為青州辯法嗣。續略．纘續．載雪巖參普照寶者．係河南開封府鄭州普照寶也。辯和尚雖嘗住普照寺者．即山東青州府普照也。珍公不考分野有山東河南之別．梵剎有青州鄭州之別．人名有辯寶之別。但見雪巖參普照字面．即指為參辯和尚。是又難怪乎．指贈瑄玉峯偈．為付琳玉峯偈．盜延安無聞機緣．為光澤無聞機緣。甚矣。誤枉之甚．有如此也。夫金之開國在宋徽宗時．元之開國在金章宗時．江淮以北．盡屬金元。自高宗南渡．建都杭州。歷九帝．一百五十餘年．是為南宋。至元世祖至元十七年．宋亡。始為一統。於一百五十餘年間．南宋．與金元．分為南北．朝．各守封疆。除國家議和外．餘則不敢通往來。丹霞淳下．出真歇了．示寂在高宗紹興二十一年。其奉旨．數處開堂．皆在南宋疆內。了下出天童珏．珏下出雪竇鑑．鑑於宋孝宗淳熙十一年甲辰始住雪竇．載雪竇錦鏡池記。示寂在光宗紹熙三年壬子．載高僧傳。則鑑住雪竇僅九年耳。鑑下出天童淨．其開法．在南宋寧宗朝．示寂在理宗朝。此丹霞一支．衍於南宋如此。鹿門覺下出青州辯。據塔記．自敘。政和五年．蒙覺和尚印證．稟命至沂州．禮見芙蓉。尋住泗水龍門山。宣和間出世青州天寧寺．凡八年。金兵破青州．遂至燕京。初住奉恩．次住華嚴．即萬壽也。後住仰山。天眷三年．復住萬壽。皇統六年．退歸仰山。九年十二月八日．自書塔記。十二日示寂。觀此．則辯和尚．受囑禮祖．出世．皆在北宋徽宗時也。宋史載．建炎戊申正月十八日．金陷青州。則辯和尚於南宋高宗建炎二年．始入燕京。其住奉恩萬壽仰山及示寂．皆在金太宗熙宗時。當南宋高宗時也。辯下出磁州寶．於金皇統間．住齊之靈巖。見王山塔銘中所敘．即南宋高宗時。寶下出王山體。據塔銘曰．正隆五年．受囑．即南宋高宗紹興三十年。明年．開法王山。大定十三年．示寂。即南宋孝宗乾道九年。體下出雪巖滿．於大定十九年開法王山．載王山寺記。即南宋孝宗淳熙六年。滿下出萬松秀．續略載秀初開法邢臺淨土。明昌四年．金章宗詔師禁庭上堂．當南宋光宗紹熙四年也。承安二年．詔住仰山．當南宋寧宗慶元三年也。晚住報恩及從容庵．塔銘載示寂在蒙古定宗元年．當南宋理宗淳祐六年也。秀下出雪庭淳。續略載裕壬辰住少林．壬辰即金哀宗天興元年．當南宋理宗紹定五年也。戊申詔住興國．戊申即蒙古定宗三年．當南宋理宗淳祐八年也。庚申元世祖即祚．賜光宗正辨之號．當南宋理宗景定元年也。至元八年．元世祖詔集天下沙門．雪庭之嗣居三之一．當南宋度宗咸淳七年也。至元十二年示寂．當南宋恭宗德祐元年也。此鹿門一支衍於金元如此。今珍公偏執續略為據．謂鹿門覺的出天童淨下．然如淨既係宋季時人．豈淨下所出一支．得與五世祖丹霞一支並衍於南北朝耶。又萬松秀於南宋紹熙初開法邢臺．是與雪竇鑑同時．豈有一脈所出八世祖孫同時弘法於宋金之國乎。又淨公既為南宋寧理二宗時人．而脚下所出之子孫反為北宋徽宗時人乎。珍公何不智之甚．何定要扭捏北宋徽宗朝之鹿門為南宋寧理二宗朝天童之嗣耶。且又妄謂紹熙間雪巖參見辯公．不知紹熙初萬松雪竇皆同時弘道者。據公妄說．則雪竇四世孫青州七世孫雪巖八世孫萬松皆紹熙間人．豈一母一胎所生者乎。至謂參見機緣載之燈錄．今考續略纘續並無雪巖參見辯公之事．亦無紹熙年間辯公為雪巖參見之年代．豈續略纘續外別有所謂燈錄耶。燈錄既無所載．則公所謂莫考年代．無根妄捏．適足以自首自證其罪也。公無乃要塗抹青州塔記．故妄栽一紹熙年代．使祖孫上下世次俱不合．以誣祖誣人之罪加人．曰益彰汝之年號塔記皆是無根捏出。嗟乎．此等心行．指鹿為馬．誣天罔地．良心可謂喪盡矣。天理可謂昧盡矣。吾不知天地間乃有此等人耶。若實不知鄭州普照非青州普照．寶公非辯公．則當謙虛下氣．著艸鞋博問先知．審實州郡人名之別乃為得也。若已知人名州郡之殊．故意贓誣古人．塗訛舊章．豈善知識之設心當如此耶。</p>
<p>芙蓉楷法嗣．會元收十三人。第一丹霞淳。第五淨因自覺。第十鹿門法燈。十三人之內．並無二自覺也。余洞濟世次備考中據覺祖塔記曰．崇寧三年住大乘．大觀元年住淨因．政和元年住鹿門．則知鹿門自覺即淨因自覺也。故引覺範撰法燈塔銘謂燈於政和七年夏．繼襄州鹿門慧定自覺法席。又祭燈文曰．慧定既化遷．住鹿門．既孝其師．又悌其兄．故余申明之曰．覺範紀芙蓉為法燈之師．鹿門慧定自覺為法燈之兄．則鹿門自覺即淨因自覺．嗣芙蓉楷明矣．珍公作存稿增集跋曰．以洞宗世次卑下於諸方．謬指覺範所撰銘文．為證政和初之淨因覺．即紹熙末之鹿門覺．二覺合為一覺．自絕六世淳了珏鑑淨覺正傳之祖。據銘文中並無淨因之稱．但述惠定禪師自覺革律為禪．開剏未半而逝．蜂窠蟻穴賴燈公一新之。惠定下既有青州辯．當時推為入此宗者．皆其後學．何不即命辯公繼席．反藉同門燈公振起而新之．灼見政和間惠定下未有辯公無疑矣。嗟乎．珍公心行用至此極矣。不惟謂惠定自覺非淨因自覺．亦謂青州辯非惠定之嗣。邪說之甚．無甚於此。準公邪說．指政和初之淨因覺為芙蓉之嗣．指紹熙末之鹿門覺為如淨之嗣．是為二自覺矣。連此惠定自覺．歷然三自覺也。不審此自覺消歸何人。若消歸芙蓉下．公謂非淨因自覺。若消歸如淨下．又非紹熙末之自覺．又不應於政和初住鹿門也。不經之談．豈不是邪說。銘中無淨因之稱．便謂惠定非淨因自覺。又不合謂惠定法席．藉同門振起。自語矛盾．豈不是邪說。續略纘續以自覺嗣如淨．妄引一箇烏梅作上堂語以為契合機緣．其錯誤辨見於前。按其傳．但曰．後承印記出住鹿門．並無紹熙末鹿門覺之稱。汝師存稿亦無此稱。無根偽捏紹熙末之鹿門覺非政和初之淨因覺．以為誣人以二覺合為一覺．欲輩次高出諸方．故自絕六世正傳之祖之張本。不經之談．豈不是邪說。公前偽捏紹熙年間辯公三世孫雪巖滿尚及參見機緣載之燈錄．今又偽捏紹熙末鹿門覺非政和初淨因覺。準公邪說．紹熙止有五年．鹿門覺出青州辯．辯出磁州寶．寶出王山體．體出雪巖滿．祖孫五代參師受囑開法．總在紹熙五年之間．有是理乎。不經之談．豈不是邪說。按錦鏡池記載智鑑於宋孝宗淳熙十一年甲辰住雪竇．高僧傳載鑑於光宗紹熙三年壬子示寂．則鑑住雪竇僅九年耳。壬子後癸丑甲寅．至乙卯改元慶元．乃寧宗之年號也。汝師存稿於鑑事迹闕載．於如淨傳中亦未載受囑開法示寂之年月。但曰師六坐道場．未稟師承．眾有是請．師曰．我待涅槃堂裏拈出。果臨終拈香曰．如淨行脚四十餘年．首到乳峯失脚墮於陷穽．此香今不免拈出鈍置我住雪竇足庵大和尚．并書辭世偈曰．六十六年．罪犯彌天。打箇[跳-兆+孛]跳．活陷黃泉。咦．從來生死不相干。書畢．泊然而逝。以此推之．則如淨受囑在壬子前．開法在寧宗朝．示寂在理宗朝明矣。據此。則其父其子．尚在紹熙年間．兩相授受。而其孫自覺．亦於紹熙末年．預先出住鹿門．有是理乎。不經之談．豈不是邪說。存稿列雪巖滿章次．曰．初見普照寶照．曰兄弟年俊．正須參叩老僧．當年念念．常以佛法為事。滿乃避席曰．和尚即今作麼生。照曰．如生冤家相似。滿曰．若不得和尚此語．幾乎枉行千里。照便下禪牀．握滿手曰．作家。那復參王山．得受記莂．繼踵地持。此雪巖機緣也．載汝師燈錄中。但曰初見普照寶．不曾曰見普照辯．亦無紹熙年間之說．珍公誣天罔地．偽捏紹熙年間青州辯為雪巖滿所參．豈不是邪說。法運際宋朝．凡梵剎舉住持者皆奉朝命．如圓悟大慧住持數剎．悉皆奉詔。如芙蓉住淨因．陞法雲天寧．自覺住大乘淨因鹿門．悉皆奉詔。銘中明說法燈自沂州禮辭芙蓉．復至京師奉詔住鹿門．朝命也．非惠定所命也。珍公謂惠定不命辯公繼席．便謂辯公非惠定法嗣．然則馬祖未繼南嶽法席．百丈未繼馬祖法席．乃至龍池未繼笑巖法席．便謂龍池馬祖非笑巖南嶽法嗣可乎。不經之談．豈不是邪說。又曰．况靖國政和天下清寧時也．青州百問之雄辯．定應流布四方．何續燈五燈竟無聞焉。若辯公固嗣惠定．則與真歇了同為青原下十三世孫矣．豈有真歇下珏鑑淨三世四十餘人．班班俱載燈錄．何獨遺政和間之一辯。孰知長翁鹿門大川未及見錄．焉能先見青州於會元耶。推此．辯公確嗣紹熙間之鹿門．判然無疑矣。珍公真井中蛙．不見天日．宜乎取笑識者。青州通玄二百問合刻與從容請益諸錄．流行於世．其來舊矣。蓮大師行脚至燕．得古本翻刻流通．板存雲棲。嘉興梵受經坊亦刻有板。指月錄書目．亦有青州百問名。古今著語作頌者不知凡幾。謂不流布四方可乎。據辯祖塔記．自述政和六年至沂州禮見芙蓉．經年．尋住龍門．則在政和七年矣。明年改重和．又明年改宣和．辯於宣和間出住青州府天寧寺．經八載．遂至燕京住奉恩萬壽。按京城勝果正緣碑．謂辯祖天會六年至燕．即南宋高宗建炎二年也。今按青州百問．曰．中都大萬壽禪寺辯和尚問．慈雲十身禪寺覺和尚答．燕京報恩禪寺林泉老人頌．華亭生生道人梓。通玄百問曰．玉溪通玄庵圓通大禪師設問．摩訶菩提蘭若萬松和尚仰答．龍巖林泉老人頌．華亭生生道人梓。慈雲通玄俱辯祖法嗣．萬松乃辯祖五世孫．通玄四世姪孫．林泉乃萬松法嗣．生生道人不知嗣法何人。據此．則百問出在金太宗天會年間明矣。今不必廣引古碑文獻為據．只此百問署名立决續略錯誤。續略明載萬松明昌四年奉詔入宮陞座．則初開法邢臺．實與智鑑同時．而父子與智鑑四五世祖著語作頌可也．與四五世孫青州通玄著語作頌．無是理也。著語作頌俱在金章宗時．去上太宗天會時．已七八十年矣。顯見萬松五世祖青州辯係天會時人明矣。續略以高宗建炎紹興間之青州辯為寧理二宗時如淨三世孫．其錯誤立決無遺矣。準公邪說．捏出紹熙間鹿門覺．又不合以六十餘年建炎紹興間之青州辯為之嗣．而反妄謂判然無疑。不經之談．豈不是邪說。續燈五燈俱出在南宋之季．青州辯住在北金之國．百問雖流布金國．二書終不能入敵國收之也．珍公妄謂無聞。然則一載汝師存稿．一載汝叔續正法眼藏．不審聞耶否乎。不經之談．豈不是邪說。真歇下珏鑑淨三世俱住宋浙境內．故燈錄備收四十餘人．然續燈於淨惟紀空名不列章次．會元竟不收。汝師存稿列淨章次．曰．出世閱數剎後遷淨慈．復奉敕陞天童。據此則如淨出住數剎．名聞四方可知矣。及遷淨慈．奉敕陞天童．則其名又聞於九重之內矣。迄今尚有語錄行世。當大川住靈隱輯會元時．密邇淨慈不過數里．如此奉敕開堂顯名尊宿．於四十餘人班內不見載之抑又何耶。况遠在金燕敵國境內之青州辯乎。珍公見會元續燈遺辯未收．遂偽捏一紹熙間之鹿門覺勒辯嗣之．以亂人宗祖．訛人世次。不經之談．豈不是邪說。珍公重疊返復矯強邪說．扭定青州辯之師鹿門覺確嗣天童淨．余更有說焉。據汝師存稿曰．襄州鹿門覺禪師參長翁．值翁上堂曰．一箇烏梅似本形．蜘蛛結網打蜻蛉．蜻蛉落了兩片翼．堪笑烏梅齩鐵釘。師在眾中不覺失笑曰．早知燈是火．飯熟幾多時。後承印可．出住鹿門．示眾曰．盡大地是學人一卷經．盡乾坤是學人一隻眼．以者箇眼讀如是經．千萬億劫常無間斷。<span class='note-inline'>(報恩秀曰看續不易)</span>以如淨語錄檢之．一箇烏梅頌靈雲公案非上堂語．亦無紹熙間之年代。示眾著語出載從容錄．作在金宣宗興定二年戊寅．去紹熙末年甲寅。僅二十五年。以二十五年前鹿門覺示眾法語．收入從容錄中可也．以之為萬松六世祖則不可。據珍公考青州辯確嗣紹熙間之鹿門覺．然辯出磁州寶．寶出王山體．體出雪巖滿．滿出萬松秀．此祖孫六代一脈世系．確乎如天地日月之常經不可易．卓然如泰山北嶽之雄峙不可拔．無容其間增五減五．移北歸南．以為秦時漢代之人．誠謂千古一定之鐵案也。據遠門柱公摘欺說．表示續略所得諸祖言句出處曰．鹿門覺示眾得自從容錄上六紙。五位頌得自宗旨緒餘十五紙。青州辯前一叚得自續文獻通考．垂語得自本錄．賓主頌得自宗緒二十紙。十六題得自宗緒四卷八紙。五位頌得自宗旨十六紙。磁州寶示眾得自請益錄下九十二紙。五位頌得自緒餘十六紙。慈雲覺得自青州百問．王山體得自請益錄下六十六紙。三種獅子語得自請益錄下十七紙。尊貴旨得自請益錄上十二紙。五位頌得自宗緒十七紙。仁山恆得自從容錄上四紙。雪巖滿得自從容錄下二十紙。與勝默同參話得自請益錄上四十紙。上堂得自請益錄序第一紙。五位頌得自宗緒十七紙。勝默光前一叚得自從容錄下一百七紙。後一則得自從容錄上四十七紙。磁州詮得自從容錄上七十二紙。以下不及述。自覺辯寶體滿五世九人．班班俱載從容請益諸錄．一一可稽．字字可考．非破簏敗紙者比。準公邪說．自紹熙末之鹿門覺至興定初之萬松秀．祖孫六世一脈相承凡十人．為一母一胎所生．總在此二十五年之內．一齊出世開堂說法．有如許法語為萬松收入從容請益二錄．不審有是理乎．無是理乎。據此．則萬松六世祖鹿門覺非南宋紹熙末之鹿門覺．係北宋政和初之鹿門覺明矣。據此．則萬松五世祖青州辯非嗣南宋紹熙末之鹿門覺．確嗣北宋政和初之鹿門覺又明矣。據此．則萬松六世祖鹿門覺．確嗣北宋哲宗元符間之芙蓉楷．非嗣南宋寧理二宗時之天童淨更明矣。據此．何須許多古碑文獻為證．然後知續略纘續繼燈諸書之錯誤哉。只消此存稿一篇示眾．如秦鏡當臺．彼諸魑魅魍魎逞盡伎倆．用盡心行．到此立見冰消瓦解。所謂一真一切真．一偽一切偽。今之修明僧史者．窮搜極討．請先擇此真偽可也。</p>
<p style="margin-left:1em">鼓山永覺賢禪師作博山來和尚語錄序曰．佛祖之道．如金剛王寶劍．得之不易．用之不易．付之亦不易。以其皆不易也．故傳持斯道者實鮮其人。而魚目混珠山雞冒鳳者．嘗半天下也。<span class='note-inline'>(此語罵盡天下古今善知識不厚道)</span>我曹洞一宗．盛於唐．衰於宋。<span class='note-inline'>(是何言歟。如芙蓉楷祖父子．皆奉旨開堂．大振洞宗何謂衰耶。)</span>至元似復盛而實衰。<span class='note-inline'>(是何言歟。青州辯祖一支衍於北地．至萬松雪庭皆賜紫賜號。元世祖大集沙門於京師．雪庭之嗣居三之一．何謂衰耶。)</span>其故蓋難言之也。<span class='note-inline'>(有何屈事難言耶。)</span>迨國朝初．雪庭裕公奉詔住少林。<span class='note-inline'>(莫亂說。裕祖於金哀宗天興元年壬辰住少林．至洪武元年一百三十五年．何謂國初耶。)</span>天下學者翕然宗之。歷傳至萬曆改元虛白載遷化。<span class='note-inline'>(莫亂說。讚續紀月舟載祖於嘉靖三年甲申．行年七十三．養老於三十六峯烟霞之中．萬至曆元年．計五十年矣．何謂萬曆改元遷化耶。)</span>詔小山書補其席。<span class='note-inline'>(莫亂說。纘續紀宗鏡書祖於隆慶元年示寂．何謂萬曆改元詔補其席耶。)</span>四方之腰包而至者．如鳥投林．如魚赴壑。<span class='note-inline'>(何其褒也。)</span>而書公乃講習評唱為事．大失眾望。<span class='note-inline'>(何其貶也。)</span>時有蘊空忠和尚．先事虛白老人有年．受其密印．歸隱旴江之廩山．天下不得而物色之。<span class='note-inline'>(於小山前讚後毀．此褒貶施於一人。小山非自出之祖則毀之．廩山乃己所尊親則讚之．此褒貶施於兄弟。小山奉旨開堂．豈有講習評唱為事乎。憨山大師謂雪庭裕禪師揭洞上一宗於少林．二十四傳至大章書禪師．中興其道。大章即小山也。能中興洞山之道．豈評唱流所為耶。小山廩山同嗣虛白．殊不知譏刺小山．即所以譏刺廩山也．亦譏<span class='corr'>刺</span>虛白矣。為霖霈禪師以廩山嗣小山．改此段文曰．萬曆改元小山書遷化。莫亂說。小山於隆慶改元已遷化矣。至萬曆改元豈又遷化耶。詔幻休潤補其席．四方之腰包而至者．如鳥投林．如魚赴壑．而潤公乃講習評唱為事．大失眾望．時有蘊空忠和尚．先事小山老人有年．受其密印．歸隱旴江之廩山．天下不得而物色之。人有二子．世所多見．人有二父．未之聞也。廩山為虛白子有年矣．又為小山子．不但有二父．又為二姓家奴矣。小山何幸得此高品之子也。幻休何辜蒙此無根之毀也。史氏於人善善惡惡齊書．謂之直筆．謂之信史．為天下後世之殷鑑．毫髮不可移易．可易非信史也。賢公記小山事可謂善惡齊書．是不可移易也．霈公既易為幻休事．則小山善善惡惡．非實事也．非信史也．係賢公無根偽捏也明矣。古云．己不欲者勿施於人。賢公以小山非己祖．造偽揑誣以毀之．霈公認小山為嫡祖．見此偽誣．心實不欲．則又移施於幻休。父子心行如此．瞞他一夥妄吠．逐塊之徒。往往藉為口實．肆謗少林諸祖為評唱之流．未明本分．斯皆鼓山父子作俑之所致也。)</span>壽昌先師從其薙落．後蒙記莂．始為弘揚．既得博山來公繼之．其道遂大行於世。師苦參日久．備嘗險阻．故其言功夫為獨詳。其慧光渾圓．辯才無礙．波瀾浩蕩．莫窺涯際．故學者多望洋而退。其門庭緊密．金鍮立辨．高提祖印．不妄許可．故假雞聲韻者．不得冒渡關津而惑亂羣聽也。<span class='note-inline'>(心行何苦．與人作死冤家．緊閉門戶。博山腳下傑出數人如檀度賢者輩出．比鼓山殊勝赫弈。謂不妄許可可乎。又何嘗因此一言以斬絕博山之嗣續耶。徒用如許心行．既曰不得冒渡關津．嘗見霈公作丫山塔銘．敘為博山法嗣．抑又何耶。父子矛盾如此。)</span>余因先師遷化後．曾相依三載．雖無所得於師．然三載之中．未見其一語滲入情識．但勉以向上事．則師之有造於余也大矣。及余隱荷山．師自石鼓歸．道經建州．晤於光孝寺。師曰．壽昌掃塔也未。余曰．掃即不廢．祇是不許人知．師曰．恁麼則偷掃去也。余曰．賢祇如此．和尚又作麼生。師曰．掃即不廢．祇是不曾動著。余曰．和尚却似不曾掃。乃一笑而別。<span class='note-inline'>(入此機緣。以為承嗣壽昌張本。)</span>及師滅．其語錄浩繁．連編累牘．流通為難。故遐方僻壤．聞師之名．向師之化．而語錄實未嘗觸於目者有之。余自壬午秋．歸錫石鼓．乃因渾朴上人之請．僭於全錄中擇其精要．類而合之．視全錄僅十之三。然簡而易行．約而易致．使天下學者．即是窮之．可以見其大全。使知博山之道．其廣深密有如此．非癡守一橛者．可恍惚其萬一也。<span class='note-inline'>(癡守一橛<span class='corr'>刺</span>天童．以致嚴統削廩山元鏡元謐元賢於譜外。列壽昌博山於未詳．正所謂為人必自侮然後人侮之．悲夫。)</span>嗚乎．廣陵散不復作矣．今幸其譜猶存．安得於清風白月中再聞斯曲乎。時崇禎癸未春正月燈節日．住福州鼓山湧泉禪寺傳曹洞正宗沙門元賢題於所居之嚬呻齋。</p>
<p>鼓山為霖霈禪師出源流辨謬．蓋辨白巖不合改洞宗世次．其說多不經．本不屑與較辨。第賺他無眼阿師引資辨端．甚至翻刻．廣布流言無有砥止。今霽崙永公又引以為例．以譜洞宗世次．關係法門不小．不得已聊辨數叚．請質高明。愚幼失讀．不通文理．罔知尊卑上下稱呼．但每見人子孫為祖父撰述行狀傳記．皆曰師諱某某。青州辯祖稱鹿門芙蓉曰諱自覺曰諱道楷．與撰述何異．鼓山略去兩諱字．反誣不合。於本師及師翁．皆直叱其名曰鹿門自覺曰芙蓉道楷．竟不為少諱．安有這般文理。贓誣於人豈不是心行。以之闢白巖可也．以之正祖碑為偽．不智甚矣。</p>
<p>塔記一碑兩傳．辯祖所書者為正傳．高刻二字。正寂所述者為附傳．低刻二字。正傳不及述。其末曰．皇統九年十二月八日病中書此以為塔記．辯祖自書止此而已。附傳曰。師於當年十二月十二日書偈垂誡．至亥時怡然而逝．十五日荼毘．葬於仰山棲隱寺。正寂遂於荼毘灰燼中收拾微小靈骨得數十粒．復獲牙一枚。念先師住持仰山萬壽．雖大振宗門．而彼二處立為十方．唯清水度僧近二百數．若不建塔立石．切恐向後年深失於依止．與眾共議．遂建此塔．以為久遠之傳。天德三年三月十五日．陽臺山清水院山主小師比丘正寂建塔立石。此正寂述其建塔立石之事．附刻碑末如此。鼓山略去附傳師於當年十二月日書偈垂誡至怡然一十五字．掠取十二亥刻示寂六字．接連上正傳十字．作一句一氣讀來。曰．皇統九年臘八親書塔記．十二亥刻示寂。復曰．試問此數語．為是未死之先預敘耶．抑亦死後復起再敘耶．其偽三也。觀此則知鼓山盡生平所有生滅心行用至此可謂極矣．而又刻告天下．不惟智者見之．知塔記為偽．即三尺童見之．無不知為偽也。害是亂真．何可砥止。以之闢白巖可也．以之正祖碑為偽．不智甚矣。此名指有言空．指空言有．成大妄語。檢之四分則犯四棄之律．檢之梵網則犯十重之條。鼓山生平以開戒為事．試問每披如來衣．坐如來座．宣揚如來寶戒．不審心中有愧否。若有愧．不應自犯如此條章。若無愧．是自棄佛海邊外矣。</p>
<p>雪竇鑑於孝宗淳熙十一年甲辰住雪竇．載雪竇錦鏡池記。示寂在光宗紹熙三年壬子．載明高僧傳。壬子去甲辰九年．則鑑住雪竇僅九年可知矣。此千古不磨之鐵案也。壬子後三年為寧宗慶元元年乙卯．又後三十年為理宗寶慶元年乙酉．按續略諸書紀如淨出世．六坐道場．行道四十餘年．則受囑在壬子之前九年之內明甚。開法在寧宗時示寂在理宗時明甚。續略載萬松初開法邢臺淨土．金章宗明昌四年詔入宮中說法。其下小註曰．即南宋光宗紹熙四年．乃智鑑示寂之次年也。據此．則萬松初開法邢臺．與鑑同時明甚。此時如淨尚未受囑．何遽有淨之法嗣鹿門覺示眾法語為萬松收入從容錄耶。况又以之為萬松六世祖．以如淨為萬松七世祖．以智鑑為萬松八世祖．則知續略以從容錄中所收之鹿門覺為寧理二宗時如淨之嗣．其錯誤判然明矣。固知從容錄中鹿門覺即淨因覺．非嗣南宋寧理時之天童淨．確嗣北宋哲宗時之芙蓉楷明甚。鼓山扭定從容錄中鹿門覺為如淨嗣．豈非指鹿為馬乎。以之闢白巖可也．以之正祖碑為偽．不智甚矣。</p>
<p>纘續載青州辯參鹿門覺．問如何是盡乾坤是學人一隻眼。覺曰．汝被一卷經遮却也。辯擬對．覺搖手曰．不快桼桶去。辯於是有省．得言外旨。出住中都萬壽。按此機語出載洞燈紀略．大統收入辯祖章中．非無據也。鼓山兩引纘續．以資駁辨．難道此機語未寓目耶。誣白巖捏出豈公論耶。以之闢白巖可也．以之正祖碑為偽．不智甚矣。</p>
<p>會元收芙蓉法嗣十三人．一曰淨因自覺．一曰鹿門法燈．十三人內并無二自覺法燈也。覺範銘中明敘法燈自沂州禮辭芙蓉復至京師．於政和七年夏奉詔繼鹿門自覺法席。又祭文明言芙蓉為法燈之師．鹿門自覺為法燈之兄．則鹿門自覺非淨因自覺而何。鼓山謂淨因覺嗣芙蓉楷．會元自有列傳．與鹿門何涉。準高裁則法燈可消歸芙蓉下．鹿門自覺消歸何人．將莫消歸如淨下．始合其臆說耶。又謂淨因覺下既傳華嚴蘭若．青州果是淨因之嗣．豈有遺之之理。淨因鹿門可辨為兩人．青州之師無二自覺。若謂確嗣如淨下之自覺不應為萬松六世祖．如淨受囑不應在萬松開法之後．智鑑不應與萬松同時．真歇不應與青州同時．如淨不應出世在寧理二宗時。又謂續傳燈載如淨嗣唯石林秀孤蟾瑩遺鹿門覺者．一人見聞有限．得此遺彼．是其常情．無足怪者。然則會元得此遺彼．是其常情．又何逞其疑難耶。會元失錄．非止一人。當金元時在燕京弘道者．雲門下則有聖安圓通善國師一支．臨濟五祖演下則有慶壽璋慶壽簡一支．圓悟勤下則有佛日堯廣．慧通理一支．曹洞下則有青州辯一支．非獨遺青州一人。鼓山扭定會元．收蘭遺辯．肆逞難辨．豈非心行乎。以之闢白巖可也．以之正祖碑為偽．不智甚矣。</p>
<p>增集一書．出在明初。紀洞來源．明如指掌。上符祖碑．無二無別。獨與鼓山．判然不合。斥為背戾．殊非雅論。以之闢白巖可也．以之正祖碑為偽．不智甚矣。</p>
<p>續略一書．妄引偽合．錯誤多端．辨見於前。纘續繼燈傳燈正宗．悉本續略．以訛傳訛。額乏智眼．胸富私心。謬執諸書．硬證必是。以之闢白巖可也．以之正祖碑為偽．不智甚矣。</p>
<p>祖父豐碑．卓豎祖庭．白巖引證．非無據也。鼓山未到諸大祖庭．焉知祖碑有無真偽。株守一隅．管窺蠡測。只憑臆說．誣人捏出。以之闢白巖可也．以之正祖碑為偽．不智甚矣。</p>
<p>諸士大夫鉅儒名家所作碑銘．具載文集。又非白巖授意而作．致與鼓山世次不合。槩指為非．豈非邪說。以之闢白巖可也．以之正祖碑為偽．不智甚矣。</p>
<p>顯聖一支．祖孫三代．表揚世次．昭若日星。秦鏡當臺．萬象何匿。是楚非漢．反辨為誤。以之闢白巖可也．以之正祖碑為偽．不智甚矣。</p>
<p>據鼓山謂壽昌源流．先師嘗為余言。昔無明師翁得道後．行脚至少林．始得其詳。霈公親稟賢公．賢公親稟壽昌。父為子言之．子為孫言之．則壽昌源流．豈有不的之理。所以賢公以廩山嗣虛白詳書於博山序中者．蓋遵壽昌的的詳明之源流也。又謂昔遠門柱禪師．親至少林．蒐訪諸祖履歷．片紙皆錄．隻字猶傳．極為苦心云云。固知霈公以廩山嗣小山．以丹霞五代列入世次中作曹洞正宗源流譜．頒示天下後世者．蓋遵遠門的的詳明之源流也。試問鼓山．此二說為復俱可據耶。不可據耶。為復確據壽昌耶。據遠門耶。若俱可據．應有二廩山．一嗣虛白．一嗣小山可也。若俱不可據．則廩山消歸何人。若單據壽昌又不合．聽信遠門輕為浮言疑辭所搖惑．而昧却祖父親言親筆之源流也。若單據遠門又不合．誖逆壽昌．遠從少林．詳考之源流也。必何所據始為定譜。俾壽昌子孫不致訛誤相承耶。</p>
<p>智者觀書．但體究大頭腦處．其餘細瑣不顧也。辯祖塔記大頭腦在參鹿門禮芙蓉處。祖孫三代顏色親承．非如淨脚下所出明甚。鼓山得之．反於細瑣處．求其毛疵．搜其漏洞。不體究大頭腦處．釐正世次．著為定譜。以致湘翁和尚曰．鼓山闢謬．借附強釁．私啟亂階。彼獨不見廩山遭異教之謗．壽昌蒙苦行之辱乎。鼓山安其謗．任其辱．不依燈統清理世系．仰答祖父靈明．無亦浪叔祖竺和尚早逝．大人不作．徒使家賊難防．合笑亦合哭也。誠哉斯言也。</p>
<p>湘和尚此言．可謂理無曲斷。第不知鼓山別有心事。奈緣燈統以能事既畢．悉已登載．能事未畢．以待將來。故於鼓山未列章次。因茲銜恨．特借改世次以闢之．洩其私忿耳。山曉窺見一斑．故將謬闢翻刻廣行．以益其心之所快也。旋以鼓山語錄收入寶積錄中．專僧致之．以遂其心之所欲也。鼓山不覺不知墮彼計中．忙修復書．褒貶雙行。山曉刻附寶積錄後．所謂借刀殺人也。故湘和尚曰．閱寶積見山曉事鼓山至恭謹．笑曰．此晉人假虞以伐䝞也。然晉雖善謀．垂棘屈產之璧乘．後果安在哉。再見鼓山答山曉至卑睦．笑曰．此叔孫輒投吳而亂魯也。君子不以所惡廢鄉．有託則隱．圓頂方袍．以小惡而欲覆宗親．不亦難乎。又曰．鼓山痛異教與苦行之謗父兄伯叔．受人屈抑．而莫可誰何。今特納假道之璧乘．認鄰封之瓜葛．擬徼福青原烈祖．殄讒患於未來。奈棄其所親不義．因其所危不仁．以亂易整不忠．損怨益仇不智。有茲四失．是謂髦焉而殆將及之也。又曰．雖寶積明檢我新條．暗黷我舊典．是枉費心思．何益。心思既枉費．又何害。若鼓山讒誣我雲門子孫．是蔑視雲門湛祖嫡傳洞上源流．義不共戴．暫置在言外．再聽鯤鵬之自變化也。嗟乎．欲洩一私忿．致取誚於識者．一至此乎。</p>
<p>雲棲達觀憨山三大師．明末高僧也。有收入洞宗者．收入濟宗者．略而不收者．收於未詳者。紛紛紀載．迄無定論。故燈統收於尊宿一科．此所謂千妥萬當也。至於年甲一二字之錯誤．此乃寫刻較對不細心之故．亦無關係法門也。鼓山於千妥萬當處．卒討頭腦不著。刻意於一二錯誤字眼處．搜其毛疵．捉其漏洞。是猶棄醇醴而鐘糟粕也。獨不見博山一序乎．一錯再錯乃至錯錯層出。何父子不酙酌遂至此耶。</p>
<p>牧堂舒公出正譌一書．蓋正燈統洎世次備考之譌也。備考詳述祖父之碑銘．與夫諸家之文獻．不啻數十種．為之舊章。以續略諸錯誤之書為之新條。折衷參訂．釐正世次．有補法門不小。舒公反正續略為舊章．燈統備考為新條．復引譙周羅泌不經之談以文之飾之。豈不是邪說。至謂但見其世次．不見有源流．第一代某乃至二十七代雲門澄．既無源流可證．非丹霞淳一脈而何。此又昧心極矣。備考明述曹洞正傳宗派圖洎洞宗正統圖．始自達磨．歷敘至芙蓉楷下．即曰鹿門覺．覺下敘至宗鏡書止．非源流而何。然亦不見有源流第一代洞山乃至第三十代廩山．既無源流可證．焉知出自丹霞淳一脈耶。據鼓山賢以廩山嗣虛白．自萬曆改元迄崇禎癸未．計七十一年．歷載忠經賢四代相傳之源流也。據鼓山霈一旦以廩山改嗣小山．自癸未迄今五十年．歷書忠經賢霈五代相傳之源流也。然則上授下受之意．不在小山虛白廩山．總在鼓山父子之握．此廩山來源如此．按賢公述壽昌行業記．謂昌庚子春徧參．西登匡廬．上荊襄．至少林．訪無言而歸。明年東遊兩浙三吳．抵五臺．訪瑞峯．旋寶方。癸卯始開堂．時眾謂昌必嗣少林．或嗣臺山及片香拈出．乃嗣廩山．若壽昌果承廩山付囑．何人天大眾有此猜卜．是則上授下受．不在廩山少林臺山．或嗣臺山少林廩山．其意總在壽昌。此壽昌來源如此。按賢公本傳曰．萬曆丁巳年四十投壽昌落髮。問清淨光明身機緣有疑。戊午壽昌化去。天啟癸亥舟聞經聲始大悟。時壽昌化去六年矣。又數年後依博山．自言勉以向上事有造於己．可謂更上一層樓．則向之曰大悟淺深可知矣。既在博山處發明向上事．片香為博山拈出．理也。為壽昌拈出．豈非類興化之追承乎。此鼓山來源如此。至於廩山嗣虛白．若廁丹霞五代於中．則為洞山二十九世。嗣小山則為三十世。此世次不一如此。按壽昌博山東苑鼓山拈酬法乳香．不見一人表揚曹洞幾十幾世。此世次含糊如此。不見舒公正其譌以刻告天下．抑又何耶。公不見嚴統謂廩山從事異教．未曾承嗣．宗鏡直筆削去燈統不合．將從事異教之廩山收嗣．宗鏡此譌當正。嚴統謂壽昌未曾承嗣廩山．列於未詳．燈統不合．將未詳之壽昌收嗣廩山．此譌當正。嚴統謂元鏡元謐元賢未經付囑．削置譜外．燈統不合將未經付囑之三人．收嗣壽昌．此譌當正。本支有此三大譌．自當早正．勿使異日為他宗人正之可也。</p>
<p>芙蓉楷下出丹霞淳鹿門覺二人。覺下一支．衍於北金．至靈隱泰為芙蓉九世孫。淳下一支．衍於南宋．至雪竇證亦芙蓉九世孫。燈統齊收為少林二十六世．同輩也。舒公以年甲正之為譌．謂泰死後九年證始生．安得為同輩。然則世間一母所生．有兄夭而亡數年後弟始生者頗多．况泰證九世分居之伯仲乎。故泰死數年證生是其常情．何足怪哉。又謂證與泰未必是同行輩。乃牽合之列耳。觀此說．名雖正泰證非同輩．其實正鹿門覺必嗣天童淨也。準公邪說．則泰為證六世孫．以六世孫死於六世祖未生九年前可乎。請先自正其譌．然後正人可也。</p>
<p>洞燈紀略一書．自鹿門覺收止無方從．明成化時普照所集也。近代南庵和尚得之於前．補入丹霞數代於後．續收壽昌雲門數代．序而刻行之。舒公見收鹿門為芙蓉法嗣．便謂此書刻於燈統已成之後．與燈統同一機軸．暗指為白巖偽造。公獨不見汝祖浪丈人傳燈正宗．兩引洞燈紀略入凡例序文乎。又不見遠門柱摘欺說中表出洞燈紀略係普照之所集乎。謂刻在燈統後同一機軸．為白巖偽造可乎。公得此書．理應特書正書．徧告本支班正典型．仰答祖父靈明可也。反正之為譌．雖蛇虎不若也。</p>
<p>竊觀法運所行．南北不能並盛。所以青州辯祖弘法北地．子孫繁衍．愈昌愈熾。而宏智覺真歇了唱道南方．雖光大先猷．其奈數傳之後無聞矣。逮明季幸．我壽昌經雲門澄二祖復中興曹洞一宗於南方．迄今椎拂之聲徧海內者．皆二祖之力也。而北地無言道公一支．數傳之後漸不聞也。可見法運不能並盛．有數存焉。居今之世．洞下兒孫徧天下。要之．總是壽昌雲門兩支．而兩支共祖．宗鏡世代非遠．宜乎互相推讓讚揚．俾石頭馬祖互相推讓讚揚之淳風．復振於今日．豈不美哉。奈何去聖時遙．人心不古．動輒操戈相待。非法運衰兆實法運之大衰也。往見濟與洞相非．已是大傷法門元氣．今洞與洞相非．則法門元氣喪之盡矣。昔嚴統出改易刪除見聞駭異．當此時也．法門為之一大變壞。幸白巖漸次著書．匡時救弊．考清譌誤．訂正宗譜．有功法門誠不小也。不意夜光投人．人反按劍．故余復述洞濟世次備考一書．徧告高明．咸知兩宗從上祖父舊章可遵。漸行改正．是非將息。不意舒公冷灰豆爆．肆出正譌。觀其用心．不過趨奉風旨於鼓山．阿迎逢遇於時輩．以成汝師觀濤奇公之成意耳。奇公雖未出書攻白巖．實有書上鼓山．鼓山謬辨實被奇公激怒所出．余深為惜之．何也．鼓山為壽昌一支戶長．可謂尊之極矣。被奇公搖惑且置勿論．彼山曉何等人物而卑辭迎逢一至於此．則自己人品何在．立步何地。然自取其自輕自賤．關係法門小．而謬讚寶積揀魔辨異．撥亂反正．禪海奇珍．希世至寶．關係法門．莫此大焉。何也．按寶積前收雪峯玄沙屬大寂．後敘雲門法眼系南嶽．以為復行嚴統之先鋒也。故今嚴統重刻於水鑑霽崙．又改題換目為全書．獨不見嚴統謂廩山從事異教．未曾承嗣．宗鏡元鏡元謐元賢未經付囑一齊削於譜外乎。又不見謂壽昌未曾承嗣廩山．洎博山列於未詳乎。今壽昌子孫．縱有賢於竺庵嘯峯二和尚能出救蛾熄邪．終不能復阻嚴統之不行也。何也．蓋有鼓山撥亂反正之書在焉。如此則鼓山不惟為洞宗千古罪人．且為壽昌千古罪人。又不但為壽昌罪人．且帶累一支居於譜外．作野狐精．是皆被奇公所惑致也。然寶積非止收雪峯玄沙雲門法眼系南嶽其關係法門頗多．當山曉致寶積於鼓山．視鼓山如無知小童相似．其欺辱鼓山．莫此為甚。何也若山曉眼裏稍有鼓山．又豈敢公然以關係法門之書致之耶。今公然致之．不但欺鼓山一人．實欺壽昌一支無人矣。鼓山得之不出一言．辨正法門關係。反讚為撥亂反正之書。則又為洞宗之奸臣賊子也。山曉得書．附刻流通．以為復行嚴統之案。則鼓山不惟被山曉所欺．又被山曉所賺也。法門事不管．須一槩莫管．落得享一生飽暖癡福．沒人笑你阿獃。要管．須管到底。大統不惟有功法門．且有功壽昌．反闢之。寶積不惟有關係法門．且有關係壽昌．反讚之。豈但取笑濟宗．直取笑天下後世也。今鼓山受天下後世之恥笑．受山曉之欺賺。自身甘居譜外．為洞宗壽昌罪人。不但被奇公所惑．亦被其所害矣。故余深惜者此也。</p>
<p>廩山向有真世次．今特申明．不但決鼓山智舒之疑．可以決天下後世之疑也。廩山在建昌新城．妙法亦在新城。桂轂禪師為幻休潤祖入室弟子．與忠和尚叔姪輩．塔建妙法．署傳曹洞正宗第二十六世。忠和尚塔面向署傳洞山正宗第二十五代。故天界盛和尚與吾斷拂老人書．有廩山忠嘗自稱洞山二十五代之語。故余於十七年前表揚世次備考中．冀壽昌子孫同心同志者．修明祖系．班正典型．仰答祖父靈明．頒示後昆憑式。今忠和尚塔面署洞山三十代者．係無可智公住廩山重修殿宇祖塔妄改也。鼓山智舒稱廩山天界兒孫。不知祖父世次來源。反出謬書闢之．毀之．其悖逆天界廩山之祖系也多矣。故余一併述陳於此．請質高明．乞垂公論。俾彼霽崙擇取為例．用佐全書．期成信史。法門幸甚．後學幸甚。</p>
</div>
<p class='juan'>正名錄七卷終</p>
</div><!-- end of div[@id='body'] -->
</body></html>