<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>正名錄卷第四</p><p class="byline">衡陽後學智楷惟直氏述</p>
<div class='div-other'><a id='mulu9' />
<p class='h1'>二支五宗來源考之四</p><p style="margin-left:1em">附檗巖黃禪師虎丘徑山長少倫敘考曰．五燈會元載昭覺勤祖法嗣徑山杲居首．虎丘隆次之。蓋會元輯於大川濟公．係妙喜四世孫．推尊其祖．宜乎列徑山於虎丘之前也。嚴統諸書．亦依會元之舊文．先徑山．後虎丘。則不得不引虎丘塔碑．及大慧年譜．詳考二祖之年臘．著為說以辨正其倫序焉。按塔碑．隆祖遷化於高宗紹興六年丙辰五月八日．住世六十年．坐四十五夏．則隆祖之示生在神宗熙寧十年丁巳也。九歲去家．則元豐八年乙丑也．又六歲受具．則哲宗元祐六年辛未也。又五歲而行脚四方．首參長蘆淨照．次參湛堂．次參死心．最後從圓悟於夾山．當機契悟．參隨二十年．歸和州省親。四眾請開堂於城西開聖寺。以建炎之亂南渡宣城．郡守李尚書光延居彰教。四年．而遷虎丘。又三年而示寂。則住虎丘當在紹興四年甲寅。住彰教當在建炎四年庚戌。而出世開聖則在建炎二三年間也。會元諸書皆載圓悟於建炎初遷金山。二年正月奉詔入對揚州．賜號圓悟禪師。今隆祖語錄第一會住開聖．開堂日拈香酬法乳．稱現住金山佛果圓悟禪師．是則正在佛果住金山入對賜號之時也。其參隨圓悟二十年．則當始於徽宗政和之初年也。會元載圓悟崇寧中還里省親．開法昭覺。政和間復出峽南遊．張無盡留居碧巖．即夾山也。復徙道林。而隆祖塔碑謂趨夾山見圓悟．會圓悟移道林．師從焉。參考羣籍．定其年甲．則隆祖之常隨圓悟．自政和而宣和而靖康而建炎．前後蓋二十年也。此則隆祖之始末。合會元諸書所紀．以證徐林所撰之塔碑．並無纖毫可疑者也．按年譜大慧生於哲宗元祐四年己巳．則齒少於隆祖一十二年也。出家於徽宗崇寧三年甲申．則後於隆祖脫白一十九年也。請具足戒於崇寧四年乙酉．則後於隆祖得戒一十四年也。政和年間依湛堂於寶峯．至宣和七年乙巳始參圓悟於天寧．則契機圓悟亦在隆祖之後十餘年也。高宗建炎四年庚戌始住海昏雲門庵．則正當隆祖住彰教之年。爾時隆祖先已出世於開聖也。此則悉依大慧門人祖詠宗演所修之年譜．其載筆諒無差謬者也。考諸塔碑年譜以定二祖之倫敘．豈非虎丘為兄而徑山為弟乎。年譜載大慧於建炎元年丁未省侍圓悟於金山．偕隆藏主之吳門．少憩寶華．次虎丘．遂館於前資。據塔碑隆祖是時已住開聖．未住虎丘。意者．二老皆以省侍圓悟．相遇於金山．遂同遊吳門．館於虎丘耳。他書又載應庵華祖先於彰教親依隆祖。又隆祖遷住虎丘．則華祖為先馳．意者隆祖於建炎中先已受虎丘之請．至紹興中始來闡法．故華祖為前驅耳。不然．以著艸鞋住院之華祖．豈其居學地時曾為子夏之先耶。會元載應庵住歸宗日．大慧在梅陽．有僧傳師垂示語句．慧見之極口稱歎．後以偈寄曰．坐斷金輪第一峯．千妖百怪盡潛踪。年來又得真消息．報道楊岐正脈通。其歸重如此。年譜載大慧於紹興二十四年甲戌以頌代書．答歸宗華侄長老．此之謂也。會元又載應庵於室中能鍛鍊耆艾．故世稱大慧與師居處為二甘露門。又載應庵於虎丘忌日拈香．有二十年來坐曲彔木之句。又載應庵於孝宗隆興改元六月十三日奄然而化。年譜載大慧亦於是年八月十日示寂於徑山。則知應庵弘法二十餘年．實與大慧同時行道也。諸書列徑山於虎丘之前．實為傳誤。久欲正其說以徧告諸方具眼者．適樂讀居士從邦上歸．出其所編指月續錄見示．開卷便見虎丘法嗣列於徑山法嗣之前．觀其伯仲昭然．頓使鴈行成序．為功於傳燈無盡矣。敢抒管見．以附不朽．名之曰少長倫敘考云。</p>
<p style="margin-left:1em">長洲繆彤居士曰．予閱圓悟禪師語錄．係宋平江府虎丘山門人紹隆等編．則知虎丘為圓悟首座也。又閱紫柏大師集．其序應庵和尚語錄云．臨濟正宗大於楊岐會．盛於五祖演．至於圓悟嫡嗣曰虎丘．虎丘嫡嗣為應庵．則知虎丘為圓悟嫡嗣也。及閱會元圓悟法嗣三十餘人．首徑山．次虎丘．則不能無疑。今閱檗公辨正一書．其考諸塔銘．按諸年譜．二祖之得法行化年月次序．可謂詳矣。未有一事．徑山在虎丘之先者。虎丘為兄．徑山為弟．斷然無疑也。夫兄弟之倫．儒釋一理。古人雖重嫡而輕庶．然庶為兄．嫡為弟。長幼之序．猶不可紊。况嫡本兄庶本弟也．而可以顛倒其倫次耶。會元編於大慧之門人．而推崇其祖．是誠有之。如楚石為大慧五世孫．無相錢居士序其語錄云．圓悟之後分為二宗．一為妙喜．一為虎丘．是亦先徑山而後虎丘者。譌傳日久．幾莫能辨。檗公得法於木陳老人．為虎丘二十一世孫．辨正二祖倫敘．非為推崇其祖．實所以較正臨濟之正傳．訂定圓悟之宗派．公也．非私也。彤學識淺劣．於禪宗未窺一二．但宋文憲公為文苑鉅公．所作禪林碑版之文甚多．若育王約之裕公生塔之碑龍池佛心寧公舍利塔銘．詳載原委．未有不先虎丘而後徑山者．是可信也。敬書以弁於指月續錄之首．俾僧史之信．從有本云。</p>
<p style="margin-left:1em">按居士聶先號樂讀．作續指月錄．以釐正虎丘徑山之先後。適得此二辨．刻載卷首．彰明倫理。古云．物不平則鳴．如此違名犯分亂倫悖理之事．天下後世自有人為之釐正．所謂公論難泯也。今三公所辨．皆法門千古之公論也。楷今例此公論．以辨正青原南嶽二祖之倫敘。</p>
<p>嘯峯然禪師作熄邪辨曰．曹溪二派青原南嶽並列五燈．後世兒孫修燈錄者．往往各私所親．爭先其祖．迄無定論。然以兩祖本傳及曹溪坐次考之．其序自定．雖孝子慈孫百世不能易也。考青原本傳云．師幼歲出家．每羣居論道．師惟默然。聞曹溪法席即往參禮。問當何所務即得不落階級。祖曰．汝曾作甚麼來。師曰．聖諦亦不為。祖曰．落何階級。師曰．聖諦尚不為．何階級之有。祖深器之。會下學徒雖眾．師居首焉。亦猶二祖不言．少林謂之得髓矣。一日．祖謂師曰．從上衣法雙行．師資遞授．衣以表信．法乃印心．吾今得人．何患不信．衣即留鎮山門．汝當分化一方。師既得法．歸住青原。開元二十八年十二月十三日陞座告眾跏趺而逝。考南嶽本傳云．師謁嵩山安和尚。安指參六祖。祖問甚處來。師曰．嵩山。祖曰．甚麼物恁麼來。師無語。遂經八載．忽然有省。曰．說似一物即不中。祖曰．還假修證否。師曰．修證則不無．污染即不得。祖曰．祇此不污染．是諸佛之所護念。汝既如是．我亦如是。西天般若多羅讖汝足下出一馬駒蹋殺天下人．藏在汝心．不須速說。師執侍一十五年。先天二年住衡嶽．於天寶三年八月十一日圓寂。夫定法嗣之先後者有五．一曰機緣．二曰位次．三曰付囑．四曰出世．五曰入滅。今以機緣論之．豈可以直下之承當後八年之有省。以位次論之．豈可以居首之一座後雖眾之學徒。以付囑論之．豈可以即命分化之座元後不須速說之侍者。以出世論之．豈可以從幼得法歸住之青原後一十五秋於先天二年方住之南嶽。以入滅論之．豈可以開元二十八年之坐亡後天寶三年之圓寂。居今之日．若以兒孫強弱．遂可倒兄弟後先。則泰伯雖以姪賢讓弟．而未嘗貶泰伯為太季．王季雖以子聖有國．而未嘗進季歷為伯歷。况青原分化．原非荊蠻之逃．南嶽住居．何得先有邰之嗣耶。故皇藏中景德傳燈錄及傳法正宗記．皆以青原先南嶽．自有確據。而曹溪祖殿坐次．則六祖居上．青原居左．南嶽居右．此又歷朝敕建．千古流傳．萬目共覩者。誰得以私意亂之。續略之先續青原者．蓋以五燈舊本青原之嗣止於十五世．南嶽之嗣止於十七世．故先續青原之十六七世．後續南嶽之十八世．例合如此．豈如市井小兒．以人我爭先後者比。今費隱偽撰五燈嚴統乃謂續略為私尊其所出之祖．而顛倒其所續之書．此何說也。甚至於謂西天震旦馬駒兩讖俱主南嶽．而青原無聞。夫讖緯之學．雖世儒不屑道。即如讖云．汝足下出一馬駒．蹋殺天下人。夫所謂蹋殺天下人者．正謂死卻人。聖凡生滅．人我勝負．是非知見之心耳．豈並舉世之人而蹋殺之。且并蹋殺其嫡祖親傳首座分化之伯父乎．如此人我生滅知見之心不能滅卻．而妄嗣南嶽。噫。甚矣．馬駒之不靈也。若讖果足憑．則臨濟一宗讖云．遇風即止．而風穴之嗣何以不至斷絕耶。此邪說之當熄者一也。</p>
<p>按繆公謂檗公辨正一書．考諸塔銘．按諸年譜．二祖之得法行化年月次序．可謂詳矣。我嘯公考諸兩家本傳．按諸祖殿坐次．二祖之得法行化年月次序．得不謂詳乎。</p>
<p>淡歸釋禪師復曹溪心照書曰．承諭修曹溪志者．顛倒上祖位次．已悉。尊指濟家主南嶽．洞家主青原．各尊其祖．理則不無。既然稱著述之手．必具著述之眼。便須看此書喚作什麼。今此書喚作曹溪志．則六祖為主．更無二主。譬如祖翁在上．則青原南嶽各就其位．諸孫肅然．無敢譁者．忽有一孫兒．攘臂而前．說我父不合讓人．要將伯父降作叔父。無論伯父不肎．祖翁不肎．即為之父者又肎乎。又如堂頭在上．各職事咸侍首座．侍者各就本位．大眾肅然．無敢譁者．忽有一學人．攘臂向前說．我師不合讓人．要將第一座作第二座。無論首座不肎．堂頭不肎．即為之師者又肎乎。今以己意改舊志．置南嶽於青原之上者．何以異此。大抵一切事先須識主。今以弟先兄．又以父從子．不但失敬宗之禮．又失尊祖之義。不但於青原為非義之慢．亦於南嶽為非禮之恭也．即以著述而論．志者其體裁不出於史．亦惟據實而書．傳信於後耳。志名曹溪．主是六祖。譬如作韶州府志．則六縣皆其所屬．知府為主．則各知縣皆其所屬。青原作第一座．即如曲江某知縣也．忽有英德縣的兒子．欲尊其父．於公見知府時硬差排曲江做第二縣．此可謂能尊其父矣．爭奈有些說不去。數世之後．此英德縣又有箇孫子來修韶州府志．欲尊其祖．於韶州府職官志內改英德縣作首縣．此可謂能尊其祖矣．爭奈有些寫不去。蓋當初令祖原不是首縣．當初與令祖同寅的卻是首縣．於公見知府時在前行在前立在前坐也。青原南嶽之位次．何以異此。近來法門中人．愛炒愛鬧．將謂此一移換先後之間．便足撐拄門庭．光揚法道．其實到某眼中．不值得一聲冷笑。至於雲門法眼向屬青原．近入南嶽浙中結訟劈板未休。千年已往之嗣續．誰能問之古人．兩家已絕之宗祧．更欲居為奇貨。大似見鬼．亦如說夢。大丈夫獨往獨來．終不傍人門戶。兒孫尚不靠定祖父．祖父豈得仗著兒孫。若以馬祖得天皇為重．則馬祖不值半文．且使臨濟置身何地。若以石頭失天皇而輕．則石頭不值半文．即今曹洞又是何人。作此見解．搆此是非．又將謂此移換彼此之間．更足撐拄門庭．光揚法道．正是屈抑己靈．玷辱先聖。脊間無骨．眼裏無筋．卻又向此狹劣場中．伏曖昧之機關．起瞋忿之劍戟．迷中倍人．深可憐憫。所以古人作者．闕疑遠嫌．貴於體裁不失．亦使心術無偏。如今末流．難足語此。某痛之恥之．幾不欲聞之。卻笑昔有造三教堂。秀才見了．將孔子坐第一位。道士見了．將老子坐第一位。僧家見了．將釋迦佛坐第一位。搬來搬去．搬箇不了。三聖人相視而笑．道我三箇好好的卻被者夥人搬壞。雪槱在曹溪方纔搬起．但雪槱瞎作書．獨不見曹溪舊志上載余靖撰慈濟大師重建法堂記並壽塔記二篇．說得雲門宗派極明．可以家裏話證家裏人．不必別尋證據。法堂記云．大鑑以諸佛大法眼藏傳青原思．思傳石頭遷．如是展轉相傳．至今長老緣師為十世矣。緣師得大乘之要於漢東智門祚。又壽塔銘云．師名寶緣．真元人。遊方至隨州．參智門禪師祚。以心印心．不煩機接．遂為之嗣。此是雲門兒孫．决無錯認青原作祖宗之理．又何勞濟宗於數百年後從傍訂正耶。噫。出家人喫卻閒飯．了無端向故紙堆中．逞人我．尋是非．癡絕淡絕。</p>
<p>按雪槱嗣木陳忞公．忞授意借修志以改伯仲倫序．以致諸山公書斥之。新志成．輒燬板．依舊志也。淡公謂雪槱以己意改舊志．置南嶽於青原之上．霽崙全書何以異此．</p>
<p>繆公謂檗公辨正虎丘大慧倫敘．非為推崇其祖．實所以較正臨濟之正傳．訂定圓悟之宗派．公也非私也。斯言可謂美矣善矣至矣。我嘯淡二公辨正青原南嶽之倫敘．亦非為推崇其祖．實所以較正六祖之正傳．訂定七祖之宗派．公也非私也。楷更述二祖事實．以補不逮．正霽崙所謂務期支緒詳明．亦見引證辨解各有根據也。按南嶽本傳曰．儀鳳二年丁丑生．即六祖開法之次年也。曰．十五歲出家．在天授二年辛卯也。曰．通天二年受戒。是為丁酉．即神功元年．行年二十有一矣。曰．先天二年住南嶽．時三十有七歲矣。先天二年癸丑即開元元年．正六祖示寂之年．則南嶽離曹溪在祖寂年可知矣。南嶽侍祖十五年．則參祖之年當在聖歷二年己亥．時年二十三也。經八載有省．則在神龍二年丙午．行年三十也。按青原本傳云．師幼歲出家．聞曹溪法席．即往參禮六祖。於儀鳳元年丙子出世開法即名聞天下。則青原參祖之年．大約在儀鳳之末．調露之初．此時南嶽僅二三歲耳．此青原參見六祖之先南嶽者二十年。矣青原見祖．一言之下．祖深器重．旋命分化．此付囑之先南嶽者二十餘年矣。師既得法歸住青原．此開法之先南嶽者又三十餘年矣。此青原南嶽事跡之先後如此。按馬祖本傳曰．師於唐德宗貞元四年戊辰二月四日示寂。壽八十。臘六十。夫壽八十．則生年當在中宗景龍三年己酉．至玄宗開元癸丑．六祖寂時．僅五歲耳。曰臘六十．則受戒之年．當在開元十七年己巳．行年二十有一矣。按諸燈錄洎寶訓．皆曰南嶽侍六祖一十五秋．馬祖侍讓和尚亦十餘年．讓寂天寶三年甲申．上至開元己巳．僅十六年。則馬祖自四川渝州受戒之後．而雲遊四方．至衡山卓庵習定．不知幾何歲月。迨讓往顧．磨甎啟悟．大約在開元二十年已下事。則離南嶽．確在讓圓寂之後。而旋歸故里。有古今相傳馬祖還鄉道不香之語．正謂此也。復出峽。隱廬山馬祖洞五年。次隱白蓮池十二年。載廬山紀事及通志。次住靜建陽佛跡嶺。次住靜撫．州石鞏庵。次住靜贛州龔公山。至大曆中．始開法鍾陵開元寺。按石頭本傳曰．師投六祖出家。祖將示寂．稟命見青原之先．馬祖遇南嶽已二十年矣。一見承印．許有一麟足矣之語之先．馬祖因喻開悟二十餘年矣。尋持書南嶽．回得鈯斧．出住南臺之先．馬祖開法開元三十餘年矣。此石頭馬祖事跡之先後又如此。費隱解惑篇曰．蓋南嶽從來在前．青原自屬居後。不審以何為據耶。想據六祖壇經耶。抑以據曹溪祖殿坐次耶。據曹溪通志耶。據皇藏傳燈諸錄耶。按是書所列．皆青原在前．南嶽在後。此皆歷朝聖主敕定之典．誰得而變亂之耶。然費隱所據者．不過會元耳。會元出宋景定間．去壇經五百餘年．何妄謂從來耶。會元係大川所集．乃大慧四世孫。按虎丘生長出家秉戒參師受囑開法入滅．皆在大慧之前。大川所以妄列南嶽於青原之前者。以為尊己祖大慧於虎丘之前之條例也。故變亂成典．不畏公討。然其書出在宋末．止私行浙地．值天下大亂之際。雖有秉公之賢者．未暇討其罪也。迄元末業海重刻．亦值英雄並起．天下鼎沸。雖有執正之賢者．亦未暇討其罪也。迨明永樂年間．金陵報恩淨戒．刻續傳燈錄。古杭徑山南石．出增集續傳燈錄。皆以會元亂倫．不足取法。乃直遵皇藏傳燈為祖．以續其後。故曰續傳燈．曰增集續傳燈。著書立名．皆得其體。則會元亂倫之書．不廢而廢矣。費隱不辨清虎丘大慧之先後．以正大川之罪。而反黨大川．以斥歷朝欽定皇藏之成典。則其罪較大川不亦倍倍乎。而且又云．今一旦列青原於南嶽之前。既背西天祖讖。更將千古聖賢．名位倒置。是猶以思孟駕於顏曾之上。其誰信之。不知傳燈所載．法系長次渾融之未核。亦不知會元建宗立義之深旨已定。此何說也。夫讖緯之說．誠非正論。今即讖而論之。金雞銜粟．足出馬駒。縱讖馬祖．未嘗讖青原南嶽之先後．何妄謂倒置名位耶。屈謂傳燈載長次未核。然壇經定長次於六祖親手。祖殿坐次．定長次於歷朝建置。曹溪通志．定長次於前賢大筆。不審核耶否耶。子思乃曾子門人。孟子後顏曾數輩。引譬青原南嶽．同輩伯仲。是猶以費隱百癡．譬天童磬山。豈不取笑識者。引譬尚且如醉．何敢妄議千古之名位耶。青原參六祖機緣曰．祖深器之。曰．亦猶二祖不言少林．謂之得髓。此謂青原得六祖之髓．猶二祖嗣初祖之名位。乃定自六祖矣。曰．從上衣法雙行．師資遞授。衣以表信．法乃印心。吾今得人．何患不信。自吾受衣以來．已遭多難。况後代爭競必深．衣宜留鎮山門。汝當分化一方。六祖所以留衣者．以杜後代之爭端也。遽命分化者．即以祖位授之也。觀其囑詞。四七二三以來．無此囑也。二支五派以後．無此囑也。此六祖直以七祖名位授青原。故前賢名其山．曰七祖名山。名其塔．曰七祖塔。即佛祖通載亦稱為七祖。良有以也。石頭雖嗣青原。其初與青原南嶽．皆昆季也。何以知之。觀第一座謂石頭曰．汝師已逝．空坐奚為。又曰．師言甚直．汝自迷耳。此定六祖為石頭之師也。又曰．汝有師兄思和尚．今現住青原。此定青原為石頭之師兄也。青原既曰師兄．况南嶽與石頭．同執侍六祖．又烏得不為師兄耶。觀石頭問六祖。和尚百年後．未審希遷當依附何人。六祖不令石頭依附同參應讖之南嶽．而直命尋千里外得髓之青原。亦猶世尊金口．敕阿難附貳傳化。後先一旨也。此又六祖直以八祖名位．金口親敕石頭附貳傳化也。大川肆開僭踰之端．妄尊己祖。違名犯分．亂倫悖理。費隱反謂建宗立義．深旨<span class='corr'>已</span>定。是誠邪說。嘯公曰．邪說當熄。誠天下萬世之公論也。</p>
<p>按繆公辨虎丘徑山倫敘曰．兄弟之倫．儒釋一理。古人雖重嫡而輕庶。然庶為兄．嫡為弟。長幼之序．猶不可紊。况嫡本兄．庶本弟也。而可以顛倒其倫次耶。按纘續凡例曰。近代同門昆季．並以囑付後先．循序編列。先得法者居前．次得法者居後。邇有不遵古訓．以先開堂者為長．於義未洽。以物情譬之．人有二子．貴顯相等．仕籍殊年。弟以丑榮．兄以辰進。而傍觀者．議欲伯仲而仲伯。非獨其弟羞之．厥父亦將操箠而擊之矣。二公之論．可謂至論也。然嚴統取法會元．抑兄為弟．已經燬板。全書根據嚴統．駕弟為兄。雖不顧南嶽羞恥．不懼六祖箠擊．只恐國法難容也。昔浙省一丸之區．處於偏隅。司道嚴飾．憲網不漏。嚴統偽書．畢竟燬板。况茲京都．統御四海．賢宰濟濟。又豈容其亂倫紊宗之偽書．行於輦下乎。是以霽崙之書．揆之於法律．有所不容也。吾佛制戒。先受戒者在前坐．後受戒者在後坐。不如法次第坐者．謂乖尊卑次序戒。夫受戒先後之序．佛不許紊。何况紹嗣七祖名位之序．又豈容紊乎。今霽崙首亂七祖名位之序名．犯乖尊卑次序戒。則其罪又不止輕垢矣。是以霽崙之書．揆之於佛律．有所不容也。楷非好辨．以此偽書有亂名教．關係法門。故不避冒犯．詳辨於此。請質海內高明．乞為公評公論。知我罪我．其唯此書。</p>
</div>
<p class='juan'>正名錄四卷終</p>
</div><!-- end of div[@id='body'] -->
</body></html>