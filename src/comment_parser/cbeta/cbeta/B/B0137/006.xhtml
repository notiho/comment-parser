<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>正名錄卷第六</p><p class="byline">衡陽後學智楷惟直氏述</p>
<div class='div-other'><a id='mulu13' />
<p class='h1'>洞宗世次備考之二</p><p style="margin-left:1em">五燈全書凡例曰．一洞宗世系所紀不一。今從永覺賢公之補燈．涵宇寬公之纘續．遠門柱公之續略．為霖霈公之闢謬．參酌以定．匪涉私裁。</p>
<p>歲壬子白巖輯祖燈大統．得青州辯自書塔記．因而廣考載籍．得其真實．確知鹿門覺來自芙蓉楷．亦知續略纘續補燈諸書．錯誤不足據。於是清出丹霞五代．釐正洞宗世系．迄今二十餘年矣。燈統之後．有青原嫡唱．洞宗彙選．洞上祖憲錄．散木正傳錄．大鑑正燈錄．天柱一燈．大覺續燈．洎諸語錄。拈香木主署諱．塔面題名．悉已改正．亦有年矣。全書出在二十年前．無怪其然。今出在二十年後．難道此之諸書．暨上數十種古碑文獻．盲無見乎。若果不見．何以稱窮搜極討。若見而不折衷參酌於古碑古書．硬據此四種錯誤之書以譜洞宗世系．則其私裁畢露矣。處心既私．全書何公之有。又不考天童淨何時人．鹿門覺何時人。一昧乘人之誤以誤之．則著述眼何在。著述無眼．處心不公．輒輯五燈大全．豈不是自僭．自專．自欺．自妄。僭專欺妄．施於五燈全書之中．其立意也錯。請霽崙改過私裁．秉至公無我之心．將余所引古碑古書洎公所例續略諸書再一參酌。何等書理不當．言冗偽．則刪之。何等書旨不二．機冥合．則增之。何等書可根可據。何等書不可根據。考訂宗派．申明大端。不使金鍮溷雜．務期支緒詳明．以成全書之美。不惟堪報皇上衛法之深恩於萬一．亦不仰愧龍天古人矣。</p>
<p style="margin-left:1em">山曉皙公寶積錄十二卷．收長翁如淨禪師語錄凡八張。末後附曰．其嗣襄州鹿門覺參師。值師上堂．曰．一箇烏梅似本形．蜘蛛結網打蜻蛉。蜻蛉落了兩片翼．堪笑烏梅齩鐵釘。覺忽然失笑曰．早知燈是火．飯熟幾多時。後承印記．出住鹿門。載五燈續略中。</p>
<p>按如淨錄一箇烏梅是頌靈雲見桃花語．非上堂語也。山曉已收在頌古類中。明知此非上堂語．故附刻卷末。而又下箇註脚曰．載五燈續略中。其意余知之矣。意謂人或不知．吾話行矣。人或辨之．是續略錯誤．非吾寶積錯誤也。此名躲身之法．其心行於此見矣。續略之錯誤．辯見於前。寶積之錯誤．不辯可知矣。</p>
<p style="margin-left:1em">山曉皙公寶積錄後．附崇正錄洞宗世系考曰．青原五傳至洞山价．价七傳至投子青．青四傳至真歇了．了又四傳至天童淨。續傳燈與世譜所載止此．其後俱未詳。唯附壽昌雲門於彼宗末．云．俟其詳者補之。今崇正考洞宗祖圖．依彼宗遠門禪師續略．考定補輯之世系也。白巖位中禪師出祖燈辨訛。謂有青州辯自述塔記．證天童淨下鹿門覺．即八十餘年前芙蓉楷下之淨因覺。將丹霞淳真歇了諸大老．削去五代．作洞宗源流祖圖．與續略之世系迥然不合。當遠公羅輯續略時．搜求考覈．良亦苦心．片紙隻字．俱不遺棄．而未聞有青州辯之塔記。今忽然突出．其真偽之間．安敢固必。但辨訛中云．青州辯寂於皇統九年己巳．去上芙蓉楷寂於重和戊戌．計三十一年。謂覺辯二世．每世十五年半。皙考指月錄．淨因覺寂於政和五年乙未．計乙未去己巳三十四年。豈有已寂三十四年之人．復與辯平分十五年半之生世乎。此一不合也。</p>
<p>按續傳燈．不見署輯書人名．又無序．不知何年何人之書。細觀書末．於洞宗收止天童淨。石林秀惟紀空名．未列章次。濟宗收止無準範．有章次。載範於宋理宗淳祐九年己酉示寂。則此書出在淳祐間明矣。亦在宋元敵國之時。故於南宋國中收錄甚詳。若夫齊魯燕趙秦晉之間．少見收錄。至於收洞宗止於石林秀．以書出在宋季．故人與書齊止．便謂其後未詳。濟宗止於無準．謂其後未詳可乎。何言之不經一至此乎。禪燈世譜．乃皙公之師木陳忞公所作。按自書世譜後曰．此書壽梨棗在天童．其編次也在閩川。蓋予取福清吳君舊文而筆削也者。流通則在崇禎四年。又曰．至若壽昌顯聖之光復吾宗．彼所謂豪傑之士。乃屈辱乎二老．況置於未詳法嗣之列．則余豈敢。抑當日此書之成．余實無所考鏡。如皙公謂遠公羅輯續略．搜求考覈．片紙隻字俱不遺棄．世譜上收四七二三以及五宗落脈在天童悟止．誠非細事。豈可草草成書．而不之搜求考覈。抑又何耶。既無考鏡．何遽刻行。既謂二老豪傑之士．且能中興曹洞之宗．豈有來源未詳耶。且二老又非上古之人．又非燕晉之遠。既無考鏡．何不躬走二老處問其詳悉．刻行未晚。遽置二老於未詳．是何心耶。昔崇禎三年．密雲悟公赴黃檗．請費隱木陳侍從焉。道過浦城時．天界盛住夢筆．以書致之。其略曰．傳聞座下輕以源流拂子．濫付非人．致使惡風四吹．凋損叢林不少等語。彼時父子銜恨而去。一到黃檗．特借收書為名．其實為報濫付非人之恨故也。然則夢筆得罪忞公父子．置壽昌於未詳可也．若夫顯聖退己讓人．舉悟公住金粟．恩義俱隆。亦置於未詳．此何謂耶。不收洞宗世系．已是心行不端。況置二老於未詳．其心行何可勝言。世譜不收洞宗世系．皙公便謂其後未詳。濟宗自無準下收止天童悟．何從而得其詳耶。海舟．普慈．寶峯．明瑄．天奇．本瑞．一脈．來自萬峯。世譜譜東明下。雲溪瑛．淨庵素一脈．出自永慈。世譜譜普慈下。笑巖嗣無聞明聰．世譜譜絕學正聰下。笑巖法嗣止有靈谷芝等六人。若禹門傳幻也．日不聞也．世譜俱譜笑巖下。三際通．東臺瑞峯．一人也。世譜譜為二人。龍池法嗣四人。世譜削雪嶠於譜外。如此不審．詳乎否耶。至於妄譜雲門法眼於馬祖下．致端伯黃公闢之禁之．好不羞恥。皙公見世譜未收洞宗世系．引資駁辯之端．已屬可恥。更謂其後未詳．其不知羞恥．一至於此。</p>
<p>芙蓉法嗣凡二十六人。只一自覺．先住淨因．後住鹿門．原只一人。若謂淨因自覺．非鹿門自覺．則法燈亦芙蓉嗣也。覺範不應敘法燈繼鹿門自覺之法席也。又不應紀鹿門自覺為法燈之兄．芙蓉為法燈之師也。據此．則鹿門自覺．即淨因自覺．嗣芙蓉明矣。續略以鹿門自覺嗣天童淨．作洞宗源流祖圖．疊出丹霞五代．其錯誤辨見於前祖燈．據青州塔記以誤嗣天童淨之鹿門自覺．還歸芙蓉下。清出丹霞五代．作洞宗源流祖圖。與續略自然不合．何用置喙。至謂．白巖以塔記證天童淨下鹿門覺．即八十餘年前芙蓉楷下之淨因覺。觀此．則皙公執淨因覺鹿門覺為二人．以資駁辯之端．則青州辯亦執為二人可乎。增集續傳燈不云乎。雪庭裕嗣萬松秀．秀嗣雪巖滿．滿嗣王山體．體嗣磁州寶．寶嗣青州辯．辯嗣鹿門覺．覺嗣芙蓉楷。試問皙公．青州之師鹿門覺．畢竟是芙蓉楷之嗣耶。天童淨之嗣耶。嗟乎。以一鹿門覺為二鹿門覺．駁辯祖燈續略世系不合．豈不是瞎說。</p>
<p>搜求考覈．誠非易事。昔白巖命僧懷誼．北往兩年．始得青州塔記。繼命余往。由江南至湖廣大陽大洪關嶺天皇鹿門諸處．次至河南大乘香山風穴寶應嵩少諸剎．始備得諸祖碑銘。次渡黃河．登太行白雲寺．得天奇塔銘。行至衛輝．因病不能前進．由開封歸德至金陵翼善．得永慈行實碑。回白巖．與老人折衷參訂釐正洞濟兩宗世系。一片苦心．惟龍天鑑知。以未到燕晉之念不忘．故於癸酉春由齊魯走燕趙鄴晉諸省．歷兩年．萬餘里．僅得數碑。因思龍唐搜求考覈之艱．若非兩宗世系有誤．誠法門一大功臣矣。奈何續略成於崇禎末年．北地正值李賊大亂．故於燕趙秦晉之地．未及躬到搜討．以致世次疊訛。故湘和尚曰．續略出於荒亂．荒則不能搜羅．亂則不能商訂．名為續略．事有由然。今日子孫改正．依舊聞無異辭．見無異辭．傳之源遠流長無異辭．可謂至言也。皙公夾帶心行駁辯曰．當遠公羅輯續略時。搜求考覈．良亦苦心．片紙隻字．俱不遺棄。而未聞有青州辯之塔記。今忽然突出。其真偽之間．安敢固必。以青州塔記為白巖得之．便謂忽然突出。如輪庵和尚親到京西大覺寺．以驗青州塔記。於勝果寺．又得曹洞古源流碑。月函和尚刻附疑問之後．跋曰．曹洞源流世次之錯訛者．只在芙蓉鹿門上下之間。今據曹洞古源流碑．自青原思．歷敘至芙蓉楷下．即曰鹿門覺。則丹霞五代．不在源流中明矣。亦謂之忽然突出可乎。翼善寺大殿前有中興翼善碑．寺左退居寺有永慈行實劄付二碑。當天童悟公住金粟時．羅搜祖父遺錄碑銘．徧索諸方．不獲一字。至順治丁酉永慈碑始為忞公之孫得之。皙公胡不謂忽然突出．真偽安敢固必耶。北地荒亂勿論．江南浙江天崇之間．太平全盛．當遠公搜求往返時．金陵必由之道。何故竟遺翼善三碑．以致濟宗世次．錯七錯八。抑又何耶。</p>
<p>天寧誧示寂於宣和五年。會元錯刻為政和五年。指月錄將誧示寂一段事．又錯刻為淨因覺之事。皙公不辯正指月之錯．反引為駁辯塔記年代不合之端。豈不取笑識者。</p>
<p style="margin-left:1em">又曰．謂濟大川五燈會元所收．僅南宋所管之地。乃若燕秦齊晉之地不及見聞。故於淨因覺一脈未及收錄。皙考會元中現有淨因覺及覺之門人真懿蘭住東京華嚴．青州辯亦住中都華嚴。既同為覺之門人．又同在中都．何獨收真懿蘭而不收青州辯乎。此又不合也。</p>
<p>青州辯真懿蘭皆淨因覺法嗣也．辯住中都華嚴即燕京．蘭住東京華嚴即開封府．會元收蘭遺辯者何．或偶得蘭法語．列為章次．此古今之常事也。若辯者住在金燕．大川住在宋浙．輯會元時非有意遺辯不收．實不敢入敵國收人法稿也。不特遺辯一人．彼時曹洞雲門臨濟三宗人大盛金燕．會元概不敢收者．以其在敵國故也。皙公曰．考會元中現有淨因覺及覺之門人真懿蘭住東京華嚴．青州辯亦住中都華嚴．既同為覺之門人．又同在中都．何獨收真懿蘭而不收青州辯．嗟乎．何詞與理俱謬如此。以宋浙之大川不收金燕之希辯．以為駁辯之張本．已屬不經。故意以中都東京混為一處．以二華嚴混為一華嚴．以資駁辯之難端。豈不是心行。</p>
<p style="margin-left:1em">又曰．云宋天聖丁卯．去上天復壬<span class='corr'>戌</span>．計一百二十五年。丕志觀玄四世．每世三十一年。又定宗丙午．去上皇統己巳．計九十七年。寶體滿秀四世．每世二十四年之說。種種不合云云。</p>
<p>燈錄間或未載年月事迹者。故曰．某世至某世若干年．每世若干年．此大約之言也。至若天聖天復．丙午己巳．非無據而言也。雲居膺．寂於唐天復二年壬<span class='corr'>戌</span>正月三日．載會元第十三卷廿九紙。大陽玄．寂於宋天聖五年丁卯七月十九．載會元第十四卷廿一紙。天聖丁卯去天復壬<span class='corr'>戌</span>．歷七朝十七主．正一百二十五年。青州辯寂於金熙宗皇統九年己巳臘月十二．載塔記。萬松秀．寂於蒙古定宗元年丙午閏四月七日．載纘續第一卷廿一紙．定宗丙午．去皇統己巳．正九十七年。而謂種種不合．豈正人君子之公言耶。</p>
<p style="margin-left:1em">又曰．況續略考定補輯之書．已經本朝順治年間世祖章皇帝頒入龍藏。設有不合．祇可闕疑．豈得公然削而去之乎。故崇正考洞宗祖系圖．惟依續略。終不敢阿白巖之辯訛也。</p>
<p>如禪燈世譜．五燈嚴統．無故擅改龍藏。此固罪不容辭。然闕疑者．以其事蹟不明．無所考據。不得不然。今濟宗疊出兩代．已有聰寶諸祖數種舊章。洞宗疊出五代．已有古碑文獻數十種舊章。不急急釐正．而又闕疑。則疑誤後賢．倒置先德．無了日矣。如玄素偽碑．業海引以闕疑．所以疑誤世譜嚴統。徒費千金．博一臭名。究竟於人於己．有何裨益。白巖所以釐正者．以集書原為取信千古。今準公高裁．豈不更起千古之疑案乎。然既依續略．定洞宗祖系。胡不依續略．定濟宗祖系耶。續略明收海舟普慈嗣東明．寶峯明瑄嗣普慈．天奇本瑞嗣明瑄。纘續亦如是紀。正公所謂入藏之書。二書行世二三十年。海內閱覽．不知凡幾。設有不合．祇可闕疑。豈得公然削普慈於源流祖系外。狼心狠筆抹殺明瑄。竊奪本傳為智瑄傳。妄認永慈智瑄．為自出之祖．以之上嗣東明．下出天奇．頒為臨濟正宗源流諸祖世系圖。不惟悖逆續略．亦悖逆無聞笑巖之祖訓多矣。甚至斥續略為無稽偽書．何遽竟忘羅輯之苦心耶。豈非自語矛盾．續略譜濟宗世系．悉本汝祖闢妄救．今斥續略．不亦斥其祖乎．法門攸關．誠非細事．非留心三二十年．不能詳其顛末．今崇正一書．不惟關係洞宗．而關係濟宗不小。</p>
<p>濟水洸公出默齋筆評。評青州辯塔記為偽。明眼人見之．付之一笑。後學初機見之．不免疑信相半。此余以釋後學之疑．不得不略辯數端於右。按洸公輒引纘續為口實．以罪燈統。然續燈存稿．正宗語錄．皆洸公父兄所出之書也。可曾遵纘續乎。纘續雖以普慈．明瑄．天奇．一脈譜東明下．然未更易三代世次。存稿正宗．不惟更易世次．且又紊亂倫理。則藐視國法．擅改龍藏之罪．此洸公為父兄所供之也。今又詆祖傳祖錄．為邪說．為偽書。貶親宗嫡祖．為兔角為烏有。可曾遵纘續一字乎。則藐視國法．擅改龍藏．又公自供也。貶嫡祖為烏有．是無祖也。人而無祖．罪不容誅。</p>
<p>纘續存稿．悉本續略。續略．續會元後．數百年以來之書。其述洞濟兩宗諸祖事迹．有得其行實塔銘者．故詳氏族。其未獲行實塔銘者．故闕之。青州辯雖未詳氏族．以一時未獲行實塔銘故也。今塔記係辯和尚自書．出洪州黃氏親口也。其未敘精究教相偈頌等事．以其臨終之人兼在病中．故敘事簡略。續略述其精究教相偈頌等事．蓋得諸從容錄．請益錄．宗旨緒餘．文獻通考．等書。今洸公以纘續存稿．較塔記詳略．乃雌黃其說。殊不知濟宗諸老．於崇禎初年所出之書。述本宗一脈之祖。其間數代．不惟未詳氏族．求其片語隻字．了不可得。自崇禎末年及順治康熙以來所出之書．較前不惟氣魄詳略．絕不相類．且又訛混相承．洸公何不評之．今乃諱本宗不之評．而妄評他宗．豈善知識所用心耶。</p>
<p>塔記稱．祖父未嘗直稱自覺道楷。曰．諱自覺。曰．諱道楷。既有諱字在上．稱之有何不可。若必曰．上某下某．此近代時風．每見笑於士大夫者宜也。今洸公泥於近代時風．而妄評古人。豈通人文士之見也。</p>
<p>塔記未敘及參臨濟雲門下某某．以其臨終病．中所書．不遑備錄故也。古人敘事多從簡．且汾陽歷參七十餘員知識．後謁首山．亦未嘗逐一標名指姓。洸公何不評之。乃謂青州直曰雲門臨濟為妄。其責人之甚．得不為天下人恥笑也。</p>
<p>凡中興古剎稱第一代者。如少林寺．初係跋陀尊者開山．稱第一代。後達磨大師在彼面壁．遂稱達磨為少林第一代。嗣後二祖繼闡玄化．宋時報恩禪師奉旨住持。唐宋以來．住持少林者．不知凡幾。迄金哀宗天興元年壬辰．雪庭裕禪師中興．亦稱少林第一代者．有中興二字故也。越中顯聖者．唐大珠海禪師開山．稱第一代。自後住持曰．重曜。曰．居耀。曰．宗利。至萬曆年間．散木老人中興．亦稱顯聖第一代。金陵翼善寺．梁誌公禪師始創．稱第一代。至明正統十年．永慈中興．亦稱開山第一代。如此者．不可枚舉。唐州大乘山．係吉本禪師開山．稱第一代。後流為講寺。宋徽宗皇帝革講為禪．詔自覺和尚重興．亦稱大乘第一代。鹿門雖非覺和尚開山．實係中興．故稱第一代。洸公株守一隅．豈知名山大剎之盛蹟．洪模有如此也。乃謂覺不合稱第一代．豈不尤為天下人所恥笑也。</p>
<p>歷代帝王以年號賜寺額者頗多。如開元寺．景德寺．天下不知凡幾．皆唐宋年號也。今河南如大乘山諸古碑．載宋徽宗崇寧間賜額。則曰．崇寧萬壽禪寺。政和間賜額。則曰．政和萬壽禪寺。又安慶府太平寺．晉曰．萬松寺。宋太平興國年間賜額。則曰．太平興國禪寺。如此者不可枚舉。洸公井蛙．諒必不知。如石門文字禪久行世間．萬目共覩。內有法燈禪師塔銘．謂燈於政和七年夏．繼襄州鹿門山政和萬壽禪寺慧定禪師自覺法席。洸公曾閱及乎。若閱之。何又謂政和年號今忽攙入寺額。豈不尤為天下人所恥笑也。</p>
<p>龍池初聞燈花爆有省後．見笑巖作修羅勢有省．兩次言有省．竟不見吐露一言半偈．以見悟處深淺．其承嗣笑巖．大有徑庭．洸公何不評之．青州雪夜發明．便謂不見是何因緣．是何機語．古人發明此事．承師家印證．日後更進一步者．甚多。如兜率悅．承真淨文印證後．見清素上座．始得大透脫。大慧杲．承圓悟勤印證後．在虎丘閱華嚴．方得打失布袋。香嚴．發明此事後．與溈山問答機緣頗多。青州問鹿門如何是盡乾坤是學人一隻眼。門曰．汝被者一卷經遮卻也。州擬對。門搖手曰．不快漆桶。州於是得大透脫。州雪夜發明．又經半載．始離鹿門。則此得大透脫一則機緣．安知不在半載之內問鹿門乎。此機緣載在纘續．正公所謂龍藏也。洸公見雪夜發明無機緣．遂以塔記機緣皆評為非。然則笑巖聯芳偈．不見有龍池法偈．龍池錄中自敘笑巖付以源流斗笠。準公所評．若龍池錄是．則聯芳偈即非。若聯芳偈是．則龍池錄全假。又豈有二俱得當者乎。</p>
<p>禧誧禪師。初住天寧．次住韶山．晚住丹霞．於宣和五年示寂。會元錯刻為政和五年。指月錄又錯刻為淨因覺事。洸公今謂會元彙五燈而成書。每一書成．必若干人搜羅訪覓云云。傳燈在藏之書．會元所載．十遺其二。會元之後．有補燈補會元之失。何前人搜羅訪覓之不逮。致會元前遺之於傳燈．後失之於補燈。洸公何一評補燈除會元外從何而得．而偏評禧誧之傳從何而得。如此邪言謬說．得不甚為天下人恥笑乎。且會元不但禧誧傳中一政字之錯．如巖頭傳謂頭與雪峯．欽山．結伴往參臨濟。值濟示寂．乃參德山。不知德山先示寂於臨濟二年之前。據如會元所載．則巖頭．雪峯．欽山．亦皆是參已死之德山。又載三人離德山之門．往河北參臨濟．路遇定上座．言濟示寂一則機緣。此又前後相矛盾。如此錯亂甚多．洸公何不評之．而偏執會元載禧誧示寂事以難青州未曾參謁耶。殊不知丹霞淳於政和七年．住大洪。宣和元年．示寂。今準會元載誧示寂在政和五年．而七年後繼淳公法席者．又是何人耶。況淳與誧．伯仲也。或誧退韶山院子．而寓丹霞。後值淳遷大洪．乃繼其席。青州於政和六年．往參二老．有何不可。洸公乃謂之為無據之談．不顧明眼所誚。</p>
<p>按宋史載高宗紹興十九年己巳．即金熙宗亶皇統九年冬十二月丁巳夜二皷．金平章政事完顏亮入寢殿弒其主亶。平章秉德．與眾議奉亮即位。大赦．改元天德。按稽古略曰．金熙宗亶皇統九年十二月十日．為從弟岐王亮弒之．其下小註曰．金志。金志．即金史也。十日．即丁巳也。又曰．金皇統九年十二月甲子．左丞相岐王亮．即皇帝位。改元天德。亦註曰金志。按丁巳．為初十日。則甲子．乃十七日也。明矣。事載宋金國史。古今閱覽者．不知凡幾。塔記書在初八日．署皇統九年．理也。洸公誣天罔地．謂初八日．金完顏亮立．為天德元年。豈有身居其國．而不識世主年號。嗟乎。偽捏八日改元以作妄評張本。將謂欺瞞天下人。天下人又誰肯受其欺瞞．徒增天下人所恥笑也。</p>
<p>圓悟作碧巖集．蓋為即佛祖公案．以發明吾人己躬下一椿大事。奈學者不能即公案而體會自己。一昧胡穿亂鑿．盲批瞎判。所以致大慧火之。乃拈條竹篦．逼拶學者．扣己而參．單單要明自己一椿大事。此宗師家為人拈卻炙膠帽子．脫去鶻臭布衫。因機所發之大手段大作用也。塔記謂余三十年．叨忝傳持宗旨．接待四來。唯一真諦．示學徒佛祖未生前事。未嘗以古人公案因緣．惑亂初機．增長情識知解。青州嘗設百問．勘驗學徒。則學徒亦夥矣。觀其首問．聲前薦得．落在今時．句後承當．迷頭認影．作麼生是空劫已前自己。可見掃除公案因緣．截斷穿鑿知解。單提向上．壁立千仞。直令學徒．悟明佛祖未生前事。學徒誠能如是．又何公案因緣之不明耶。所謂但得本．其末至矣。此亦青州因機而發．匡時救弊之大作用．何異大慧所為也。今洸公詡詡然．便謂青州明自己．不明公案。藉如所評．則圓悟惟明公案．而不明自己。大慧單明自己．而不明公案。謂二老情存取捨．智常向背．可乎。既不可抑圓悟大慧．又豈可獨抑青州耶。洸公不知古人或時建立．或時掃蕩。皆因機所發．初非有定法。今概作死殺法科定．謂公案自公案．自己自自己．妄評古人。豈不為天下人所恥。故湘翁和尚曰．昔辯祖自敘受鹿門印記．叨忝舉揚．惟示佛祖示生前事。斷不以公案惑亂初機．增長情識。此正為古今認依解者．下頂門針砭。而默齋肆口輕評．謂公案即自己．自己即公案。明得自己．不明公案．此人有眼無足。明得公案．不明自己．此人有足無眼。直須眼足雙圓．照用無迹．然後於生死而得自在。審是則默齋猶坐在鑑覺光中．據泰春檢點．直饒眼足雙圓．照用無跡．正好劈脊痛棒．且教伊更參三十年．何況公案即自己．自己即公案．穿鑿解會云云．是默齋平常．必以公案教習．難經痛處一拶也。善哉斯言．藥出金瓶。洸公於此言下．悟明佛祖未生前事．亦不可知也。</p>
<p>觀洸公眼目如此．識見如此．妄自標榜．誇張見道．不知面皮厚多少。每見人述一實事．必巧為無端不可解之語逆奪之。使舉世哄然．而述者色沮．然後為快。如此設心．安能保其善始善終乎。或曰．祖訓誠不可謬解．彼以臆見解之。嫡祖誠不可妄黜．彼以偏私黜之。天理可昧．良心可喪．如此之人必不能善終．必不能有後。天道最近．可拭目而待．奚用辯為。曰．此言誠是。大凡流言訕謗．禍及一人．不辯可也。今洸公肆出邪說．掩飫正理．禍及兩宗．貽害天下．則其辯豈容緩乎。余非好辯．蓋出乎萬不得已。大方明眼幸諒之。</p>
</div>
<p class='juan'>正名錄六卷終</p>
</div><!-- end of div[@id='body'] -->
</body></html>