<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu26' />
<p class='juan'>正名錄卷第十三</p><p class="byline">衡陽後學智楷惟直氏述</p>
<div class='div-other'><a id='mulu27' />
<p class='h1'>濟宗世次備考之六</p><p class="head2">無聞師承疑問</p>
<p style="margin-left:1em">天奇瑞禪師焭絕集載．法嗣三百餘人．俱有機緣及付法偈．內有三無聞．並列於右．以便較考。</p>
<p style="margin-left:1em">第一百七十五位臨潼無聞聰者。天奇問．天理非形．如何得形。聰曰．本非造作。奇曰．靈機本玅．如何取玅。聰曰．休休。奇曰．二相非修．如何却修。聰曰．語默動靜。奇付偈曰．濟安扶弱在佳賢．可目先宗救世緣。彼此兩邊成兩見．老漁串錦具清傳。</p>
<p>集中載某處某人者．此付法之時所載生緣之處也。非載開法時所住之地名。曰臨潼者．縣名也。屬陝西西安府。則此無聞．乃陝西人也。</p>
<p style="margin-left:1em">第二百八十六位館陶絕學聰者。天奇問．苦樂皆心．因何外取。聰曰．只為不了。奇曰．是非皆事．因何妄承。聰曰．錯認定盤星。奇曰．迷悟皆人．因何不懂。聰曰．蚤知燈是火．豈肯四方求。奇付偈曰．導者心同慈嫗心．爭教赤子困羣陰。輔成架海金梁子．佛缺方知補告任。</p>
<p>館陶．亦縣名。屬山東東昌府。則此絕學．乃山東人也。</p>
<p style="margin-left:1em">第三百二十四位延安無聞聰者。天奇問．在世忘世．是如何。聰曰．了物非物。奇曰．在念忘念．是如何。聰曰．於心無心。奇曰．心物俱忘時如何。聰曰．華山高㟮太行峨。奇付偈曰．破情情破破還情．絕跡無私精內精。知是箇中今不借．盡識分付與仁行。</p>
<p>延安乃府名．屬陝西。則此無聞．亦陝西人也。其餘武安聰等不及錄．要皆俱有聯芳機緣．及聯芳法偈．具載集中。足見師資授受．的有所據。非可妄於移易也。</p>
<p style="margin-left:1em">無聞聰禪師夢說錄<span class='note-inline'>(住明州天童．嗣法孫圓悟編．古吳虛堂居士查祖恩集。)</span>略傳．禪師諱明聰．字無聞．俗姓奚．母吳氏．閩之邵武光澤人也。生正德九年臘月五日子時。誕前一日．有病僧借宿。母吳曰．貧廬湫隘．往東有廟可棲。僧謝而去。夜半育師。明日僧死於道。里人聞之．咸曰．此僧再來也。三歲喪父．次年母亦亡．九歲始言．十二歲叔子良又死焉。外祖憐而收養．不期年亦死。母舅惡其命孤苦．乃送於且隱庵念初禪師出家。數月諸經通曉．一無遺忘。初愛之。十七剃度．二十受戒於心燈律師。精毘尼部．兼習止觀。深究唯識等論．內外典籍無不該博。講眾咸服其胸次磊落．天資穎達。一日遊百丈山．逢一耆舊。曰．少年英銳．不去參學．事遊山玩水耶。師曰．參學不過如是．遊山可發天機。耆舊曰．爾今參學．曾見幾員知識．可曾發明己分大事耶。師曰．理明則性明．何有別法之難．我出入講席．諸經大義曉然矣。耆舊曰．曾明法華義否。師曰．此經已講三次．其義了然無疑。耆舊曰．大通智勝佛至不得成佛道四句偈義如何。師一一講之。耆舊罵曰．吾道汝有些氣息．原來弄精魂漢．拂袖而去。師急趨求示大義。耆舊曰．此偈大義．講來不切當．且參二三十年．若不明白．自有人與汝發明．言竟走而不顧。師向後念茲在茲．日參夜究．茫無端倪。五六年不言不笑．如癡若呆．諸緇素輩咸道師為廢人。一日忽聞馬嘶．豁然大悟。然後徧參諸善知識．至三十三．<span class='note-inline'>(已上皆光澤無聞事跡)</span>參天奇和尚．纔入門．正值奇外出。師云．一出一入．是同是別。奇曰．同別且置．見出入者是阿誰．師良久。奇怒罵而出。夜歸．問知客曰．今日我罵這僧在否。曰．在客寮．奇曳杖到客寮。師遂拜。奇便打。師曰．適來某甲艸艸．觸忤和尚。乞慈悲寬恕。奇曰．老僧今日被上座勘破。師曰．和尚是在世忘世．在念忘念．某甲豈能勘破得。<span class='note-inline'>(天奇錄中無此一段語)</span>奇笑曰．如何是在世忘世。師曰．了物非物。如何是在念忘念。師曰．於心無心。心物俱忘時如何。師曰．華山嶺突巍．太行峯嵯峨．<span class='note-inline'>(天奇錄曰．在世忘世是如何。聰曰．了物非物。奇曰在念忘念是如何。聰曰．於心無心。奇曰．心物俱忘時如何。聰曰．華山高㟮太行峨。所載止此。並無前後問答之語。)</span>意旨如何。師曰．洞庭湖中水大．岳陽樓上人多。奇曰．教壞人家男女者．惟汝一人。乃服勤五祀．禮辭。<span class='note-inline'>(天奇錄無此一段語。)</span>奇付以偈曰．破情情破破還情．絕跡無私精內精。知是箇中今不借．盡籯分付與仁行。<span class='note-inline'>(此機緣法偈．係延安無問事跡。)</span>後住隨州關子嶺龍泉寺．為開山第一世。僧問．如何是本來面目。師曰．石香亭。僧曰．便恁麼去時如何。師曰．喪却了也。僧曰．今朝孟夏八日．天下叢林皆慶如來降誕之辰．未審如來何處降生。師於<span class='corr'>几</span>上畫箇圓相。僧無語。<span class='note-inline'>(此係光澤無聞事跡。)</span></p>
<p>邵武府光澤縣．屬福建管。則此無聞．乃福建人也。按傳中所載生緣．悟由．出處．皆光澤無聞事跡。其機緣．法偈．皆延安無聞事跡。今以延安無聞機緣法偈．為光澤無聞機緣法偈．是以二無聞混合為一無聞矣。</p>
<p style="margin-left:1em">梅谷悅禪師正宗語錄。無聞傳曰．師諱明聰．<span class='note-inline'>(一本正聰)</span>字無聞．<span class='note-inline'>(此題以館陶絕學正聰與光澤無聞明聰合為一人。)</span>俗姓奚．母吳氏．閩之邵武光澤人也。生正德九年臘月五日子時。誕前一日．有病僧借宿。母吳曰．貧廬湫隘．往東有廟可棲。僧謝而去。夜半育師。明日僧死於道。里人聞之．咸曰．此僧再來也。三歲喪父．次年母亦亡．九歲始言．十二歲叔子良又死焉。外祖憐而收養．不期年亦死。母舅惡其命孤苦．乃送於且隱庵念初禪師出家。數月諸經通曉．一無遺忘。初愛之。十七剃度．二十受戒於心鐙律師。精毘尼部．兼習止觀。深究唯識等論．內外典籍無不該博。講眾咸服其胸次磊落．天資穎達。一日遊百丈山．逢一耆舊。曰．少年英銳．不去參學．事遊山玩水邪。師曰．參學不過如是．遊山可發天機。耆舊曰．爾今參學．曾見幾員知識．可曾發明己分大事邪。師云理明則性明．何有別法之難。我出入講席．諸經大義．曉然矣。耆舊曰．曾明法華義否。師曰．此經已講三次．其事了然無疑。耆舊曰．大通智勝佛至不得成佛道．四句偈義．如何。師一一講之。耆舊罵曰．吾道汝有些氣息。原來弄精魂漢。拂袖而去。師急趨求示大義。耆舊曰．此偈大義．講來不切當．且參二三十年。若不明白．自有人與汝發明．言竟走而不顧。師向後念茲在茲．日參夜究．茫無端倪。五六年不言不笑．如癡若呆．諸緇素輩咸道師為廢人。一日忽聞馬嘶．豁然大悟。然後徧參諸善知識。至三十三．<span class='note-inline'>(已上係光澤無聞　跡)</span>參天奇和尚。纔入門．正值奇外出。師云．一出一入．是同是別。奇曰．同別且置．見出入者是阿誰。師良久。奇怒罵而出。夜歸．問知客曰．今日我罵者僧在否。曰．在客寮。奇曳杖到客寮。師遂拜。奇便打。師曰．適來艸艸．觸忤和尚．乞慈悲寬恕。奇曰．老僧今日被上座勘破。師曰．和尚是在世忘世．在念忘念．某甲豈能勘破得。<span class='note-inline'>(天奇錄中無此一段語．此係夢說錄中揑出。)</span>奇笑曰．如何是在世忘世。師曰．了物非物。如何是在念忘念。師曰．於心無心。心物俱忘時如何。師曰．華山嶺突巍．太行峯嵯峨。<span class='note-inline'>(此係延安無聞機緣。)</span>意旨如何。師曰．洞庭湖中水大．岳陽樓上人多．奇曰．教壞人家男女者．惟汝一人。乃服勤五祀．禮辭。<span class='note-inline'>(此係夢說錄中揑出。)</span>奇付以偈曰．破情情破破還情．絕迹無私精內精。知是箇中今不借．盡籯分付與仁行。<span class='note-inline'>(此法偈係延安無聞事跡。)</span>後住隨州關子嶺龍泉寺．為開山第一世。僧問．如何是本來面目。師曰．石香亭。僧曰．便恁麼去時如何。師曰．喪却了也。僧問．今朝孟夏八日．天下叢林皆慶如來降誕之辰．未審如來何處降生。師於<span class='corr'>几</span>上．畫箇圓相。僧無語。<span class='note-inline'>(此係光澤無聞事跡。)</span></p>
<p>傳略曰．絕學明聰．一作正聰．是以二人合為一人。目錄曰．延安無聞．此正宗一書．以三無聞合為一無聞。據傳中載。明聰生正德九年甲戌。曰．十七歲剃度．在嘉靖九年庚寅。曰．二十受戒．在嘉靖十二年癸巳。曰．三十三參天奇．在嘉靖二十五年丙午。曰．服勤五載．始受付囑．在嘉靖三十年辛亥。按天奇傳略載．明弘治間示寂。霽崙全書．亦謂天奇示寂在弘治十一年戊午。夫弘治戊午至嘉靖辛亥．計五十四年。豈已死五十四年之天奇．尚乃付光澤無聞之法乎。且無論付法之年．即生正德甲戌去弘治戊午．亦相間十七載。况此機緣法偈．原係延安無聞之事．刻在弘治元年戊申。至光澤無聞受囑之年．計六十四年遠矣。準正宗夢說二錄所紀．則光澤無聞．非天奇之嗣明矣。</p>
<p style="margin-left:1em">正宗錄無聞傳．近日重刻。曰．大鑑下三十一世祖無聞禪師語要．隨州關子嶺龍泉寺．絕學無聞正聰<span class='note-inline'>(光澤無聞亦號絕學．特其諱為明聰．正聰乃館陶絕學．今以館陶絕學正聰．與光澤絕學無聞明聰．合為一人。)</span>禪師住後．上堂。舉僧問雲門如何是一代時教。門曰．對一說。龍泉則不然。若有人問．如何是一代時教。便劈脊一棒曰．合取狗口。<span class='note-inline'>(此係際公偽造之語。)</span>僧問．如何是本來面目。師曰．石香亭。曰．便恁麼去時如何。師曰．喪却了也。問今朝四月八日．天下叢林皆慶如來聖誕．未審如來何處降生。師於<span class='corr'>几</span>上畫圓相示之。僧無語。<span class='note-inline'>(此二則機語載夢說錄中。)</span>後笑巖代僧作禮曰．盡界普瞻。笑巖參．呈前所得見處。師隨即印之。次日．入室禮拜。師曰．上座昨夜許多絡索．向甚處去也。巖擬對。師笑曰．鷂子已過新羅國．巖遂問曰．十聖三賢已全聖智．如何道不明斯旨。師厲聲曰．十聖三賢你已知．如何是斯旨．速道速道。巖頻下十餘轉語。師皆不肯。巖乞代。師責曰．著實參．始得。巖一日．洗菜．回。師見。問曰．是甚麼。曰一藍菜。師曰．何不別道一句。曰．請和尚別問。於是隨問隨答．師皆諾之。巖欲徧參．乃辭師。師舉拂子曰．若向者裏道得一句出格可去。巖無語。師曰．子今向去．且精一其志．勿雜用心．切記吾言．他日大有得力處。巖徧參。後復謁。師命烘爐。師曰．人人有箇本來父母．子之父母何在。曰．一火焚之。師曰．恁麼則子無父母耶。曰．有則有．只是佛眼覷不見。師曰．子還見否。曰．某亦不見。師曰．子何亦不見。曰．若見．即非真父母。隨即呈偈曰．本來真父母．歷劫不曾離。起坐承他力．寒溫亦共知。相逢不相見．相見不相識。為問今何在．分明舉似師。師曰．只此一偈．堪紹吾宗。復曰．汝心即我心．我心本無心。無心同佛心．佛心非我心。又曰．佛如轉輪王．佛法如王命。佛子豎法幢．能令邪作正。囑曰．汝諦受持．遇緣熟者．智愚皆度。續佛慧命．須待其人。</p>
<p>此傳．將生緣．生年．機緣．法偈．一概削去。雖蓋覆遙嗣一事．其奈收夢說錄兩則機語．依舊是光澤明聰。今入笑巖機緣於明聰．誠為面稟親承．明聰於天奇却成沒交涉。既嫌生緣事跡之偽削去之。又收際公偽語。豈非捨偽以取偽乎。正聰雖為天奇之嗣．確非笑巖之師。明聰的為笑巖之師．確非天奇之嗣。今以二人合為一人．上嗣天奇。下出笑巖。天奇有二子．可也。笑巖有二父．好羞好羞。</p>
<p style="margin-left:1em">潭吉忍禪師五宗救無聞傳曰．關子嶺無聞明聰禪師。天奇嗣．邵武光澤縣人也。俗姓奚．母吳氏將誕師前一夕．有病僧告宿．吳氏辭之。夜半遂生師．而病僧亦以是夕亡於道上．里人咸謂此僧再來也。師生三歲．父母繼亡。外祖憐而收養之。未期年．外祖亦死。舅氏以師命孤苦．乃送且隱庵為僧。十七得度．二十受具。精毘尼．兼修止觀．深究唯識等論．同學皆敬之。一日．遊百丈山．逢一老宿。問師曰．大通智勝佛．十劫坐道場．佛法不現前．不得成佛道．此理如何。師乃依文講之。老宿詬罵而去。師從此疑情頓發．念念孜孜．經五六載。一日．聞馬嘶．豁然大悟。<span class='note-inline'>(此乃光澤無聞事實。)</span>乃曰．如斯之事。如來明見．無有錯謬。<span class='note-inline'>(此潭古見道之語．非明聰語也。)</span>遂參諸方。得法於天奇老人焉。奇問．在世忘世是如何。師曰．了物非物。奇曰．在念忘念是如何。師曰．於心無心。奇曰．心物俱忘時如何。師曰．華山高㟮太行峨。<span class='note-inline'>(此係延安無聞機緣。)</span></p>
<p style="margin-left:1em">密雲悟禪師闢妄救無聞傳曰．關子嶺絕學正聰禪師。天奇嗣。又號無聞。<span class='note-inline'>(此題名號以館陶絕學正聰與光澤無聞合為一人)</span>邵武人。俗姓奚。母吳氏．將誕師前一夕．有病僧告宿．吳氏辭之。夜半遂生師．而病僧亦以是夕亡於道上．里人咸謂此僧再來也。師生三歲．父母繼亡。外祖憐而收養之．未期年外祖亦死。舅氏以師命孤苦．乃送且隱庵為僧。十七得度．二十受具。精毘尼．兼修止觀．深究唯識等論．同學皆敬之。一日遊百丈山．逢一老宿。問師曰．大通智勝佛．十劫坐道場．佛法不現前．不得成佛道．此理如何。師乃依文講之。老宿詬罵而去。師從此疑情頓發。念念孜孜．經五六載。一日聞馬嘶．豁然大悟。<span class='note-inline'>(此係光澤無聞之事。)</span>乃曰．如斯之事．如來明見．無有錯謬。<span class='note-inline'>(此係潭吉揑出悟由。)</span>遂參諸方．得法於天奇老人焉。奇問．苦樂皆心．因何外取。師曰．祇為不了。奇曰．是非皆事．因何妄承。師曰．錯認定盤星。奇曰．迷悟皆人．因何不懂。師曰．早知燈是火．豈向四方求。<span class='note-inline'>(此係館陶絕學聰之機緣。)</span></p>
<p>宗救闢妄二書．削去正德九年之生年．無乃蓋覆遙嗣一事耳。至於宗救以光澤無聞．延安無聞．混合為一人。闢妄以館陶正聰．光澤明聰．混合為一人。上嗣天奇。下出笑巖。成何體裁。</p>
<p style="margin-left:1em">山茨際禪師東明祖燈錄無聞傳曰．隨州關子嶺絕學正聰禪師。又號無聞。<span class='note-inline'>(關子嶺無聞．係光澤人．雖亦號絕學．特其諱為明聰．絕學正聰係館陶人．今以二人合為一人。)</span>幼年出家．參天奇。奇問．苦樂皆心．因何外取。師曰．只為不了。奇曰．是非皆事．因何妄承。師曰．錯認定盤星。奇曰．迷悟皆人．因何不懂。師曰．蚤知燈是火．豈向四方求。奇肯之。<span class='note-inline'>(此乃館陶絕學之機緣也。)</span>付以偈曰．濟安扶弱在佳賢．可目先宗救世緣。彼此兩邊成兩見．老漁串錦具清傳。<span class='note-inline'>(此乃臨潼無聞之法偈也．)</span>又偈曰．導者心同慈嫗心．爭教赤子困羣陰。輔成架海金梁子．佛缺方知補告任。<span class='note-inline'>(此乃館陶絕學之法偈也。)</span>一日。奇問．在世忘世是如何。師曰．了物非物。奇曰．在念忘念是如何。師曰．於心無心。奇曰．心物俱忘是如何。師曰．華山高㟮太行峨。<span class='note-inline'>(此乃延安無聞之機緣也。)</span>後住隨州關子嶺龍泉寺．為開山第一世。上堂曰．自佛相傳道不虛．祖師八八到天奇。一條拄杖傳臨濟．打至於今更轉疑。以拄杖卓一下云．欲知佛性義．當觀時節因緣。拈香云．此一瓣香．供養天奇和尚．用醻法乳之恩。斂衣就座。舉僧問雲門云．如何是一代時教．門云．對一說。今日有人問．如何是一代時教。山僧便劈脊一棒云．合取狗口。又舉雪峯謂巖頭云．我當時在德山棒下．如桶底脫相似。巖頭喝云．你不見道從門入者．不是家珍。須是自己胸中流出．蓋天蓋地．方有少分相應。雪峯忽然大悟．禮拜云．師兄今日始是鰲山成道。今人只管道．古人特地做作．教後人依規矩。若恁麼．正是謗他古人．謂之出佛身血。古人不是今人苟且．豈以一言半句．了當平生。若扶豎宗乘．續佛慧命．凡吐一言半句．自然坐斷天下人舌頭．無你著意路．作情解涉道理處。看他示眾云．盡大地是沙門一隻眼．汝等諸人向甚麼處痾。又云．望州亭與汝相見了也．烏石嶺與汝相見了也．僧堂前與汝相見了也。山僧今日亦然。有相見底出來麼。一僧出曰．某甲今日與和尚相見了也。師曰．相見且置．見老僧箇甚麼．與大眾說看。僧無語。師便打。又僧曰．得見和尚面目。師曰．瞎。僧曰．石香亭笑和尚去在．師曰．也須喫棒。<span class='note-inline'>(考此法語．無所出載．係際公偽造也。)</span>居士出問．今朝四月八日．天下叢林皆慶如來降誕．未審即今出胎也未．乞和尚直指。師畫一○．以拄杖打．下座。復召大眾曰．見麼。士作禮。師便歸方丈。<span class='note-inline'>(此係光澤無聞機緣．出載夢說錄中．但云僧問今改作居士問．又添出許少絡索。)</span>庚午正月．忽遁去。至壬中二月復歸山。五月示微疾。七月朔夕．謂眾曰．因心不了又遊方．吳越山川路渺茫。拄杖一條擔日月．龍泉寺裏話偏長。以拄杖擲地。趺坐而逝。全身塔於寺右。得法者三人。<span class='note-inline'>(亦此光澤無聞之事。)</span></p>
<p>徧考諸書。並無此所謂上堂拈香。及舉古等語。但夢說錄中。有拈香語。曰。端為西天四七。東土二三。南嶽讓已下。乃至先師天奇瑞和尚。並無所謂祖師八八到天奇之語。按居士問佛降誕一則語。既在此上堂拈香法語之末。何故夢說錄止載此機語。而不載此上堂等語。抑又何耶。夢說諸書。既無所載。則此拈香八八之語。及舉古語。皆無根之談。係際公偽造明矣。又以四無聞混合為一人。上嗣天奇。下出笑巖。天奇有四子可也。笑巖有四父。好笑好笑。</p>
<p style="margin-left:1em">巨靈融禪師續僧寶傳無聞傳曰。禪師諱明聰。字無聞。邵武光澤奚氏子也。<span class='note-inline'>(此係光澤無聞生緣。)</span>宗傳臨濟。師事天奇。天奇之盛化也。聯芳授受。龍象數百員。而師拔其萃。然師不就疏請。不藉檀脂。卓立當陽。開創禪社。愛以劇務繩學者。重振百丈之規。或不堪其勞而去。未期月復來歸之。以故升其堂者。皆挺特有志之士。且函丈之室如旅泊。中夜跏趺。四壁凜然。榻下咄咄之聲。常驚達旦。是以楊岐之令。至師又行焉。<span class='note-inline'>(此段係融公杜撰。)</span>師初受業於講肆。精研性相有聲。同輩憚其鋒。以英邵武嘲之。師獨陰疑．大通智勝佛十劫坐道場。佛法不現前。不得成佛道。<span class='note-inline'>(此段係光澤無聞事。載夢說錄。)</span>乃與義學浩浩盤桓。有曰。既是佛矣。何須更成。或曰。為度眾生故。所以不成佛。師默歎曰。審如是乎。遂盡棄其所好。堅扣禪宗不契。<span class='note-inline'>(此段係融公杜撰。)</span>忽聞馬嘶。廓然自驚。<span class='note-inline'>(此係光澤無聞悟由。不如夢說錄載豁然大悟更妙。)</span>趨見天奇瑞禪師。瑞瞋目叱出。一本纔禮拜。瑞便打。<span class='note-inline'>(融公用瞋目一機慣熟。永慈傳中曾見。今二見矣。)</span>同行者曰。君與和尚無緣耶。師笑曰。真箇那。<span class='note-inline'>(此係融公杜撰。)</span>是晚瑞公問曰。今日我罵底僧在否。有對曰。是必在。公即曳杖下日過寮。師．迎作禮。公便擊之。師進曰。適來艸艸。觸忤和尚。公按杖曰。老僧今日被上座勘破。師又進曰。和尚是在世忘世。在念忘念。豈被人勘破。一本云豈能勘破。<span class='note-inline'>(此段係夢說錄偽揑。)</span>公曰。在世忘世是如何。對曰。了物非物。曰。在念忘念是如何。對曰。於心無心。曰。心物俱忘時如何。對曰。華山高突太行峨。<span class='note-inline'>(此係延安無聞機緣。)</span>公休去。未幾。以化柄囑焉。且誡師曰。從上真宗。有子擔荷何憂哉。但百獸雖潛踪於獅子聲中。然千花却發豔於象王影裏。子其勉之。師既受囑。獨入光州山居六年。六安山又六年。復還光州舊隱又五年。始出隨州關子嶺建立龍泉寺。以安來學。而學者集焉。<span class='note-inline'>(此段係融公杜撰。)</span>嘗謂眾曰。吾師天奇老人。每懼後學外著文義。內生情見。故有語云。文義者。法也。情見者。人也。非人。何以有其見。非法。何以有其文。是以文義。情見。通屬人法。人之不空。情見難絕。法之不空。文義難滅。文若不盡。見奚能盡。義若不盡。情何能絕。如是奔競。展轉無窮。發之乎。文生於見。義生於情。返之乎。見生於文。情生於義．先乃所引生能。後乃能追生所。總名曰生。文滅則見滅。義絕則情亡。情不自忘。因乎義忘而情忘。見不自泯。因乎文泯而見泯。統名曰死。死死生生。實可哀哉。<span class='note-inline'>(此段出載焭絕集中)</span>此吾老人防微杜漸。切實至極。汝輩有志於吾宗。寧可忽諸。然食飯不齩米。行地不蹋土。又作麼生委悉。<span class='note-inline'>(此段係融公畫蛇添足。)</span>是時也。師之同門諸尊宿或隱或現。往來衲子。獨推尊龍泉為人。勦絕枝蔓。不涉離微。惟月心寶得入龍泉之室。<span class='note-inline'>(此段係融公杜撰)</span>師嘗召寶曰。玄沙不肯靈雲意。作麼生。對曰。賊入空房。曰。不得艸艸。寶喝。師諾。寶乃辭去。歷載還侍。師又召曰。人人有箇本來父母。子之父母。今在何處。對曰。佛眼覷不見。師曰。子還見不。對曰。某亦不見。師曰。子何不見。對曰。若見。則非真父母。師曰。如何是真父母。對曰。本來真父母。歷劫不曾離。起坐承他力。寒溫亦共知。相逢不相見。相見不相識。為問今何在。分明舉似師。師深肯之。<span class='note-inline'>(此段載笑巖集中。)</span>僧問。本來面目。師答曰。石香亭。曰。便恁麼去時如何。師曰。喪却了也。寶曰。放去較危。收來太速。又僧問。今朝天下皆慶佛誕。未審佛於何處降生。師畫圓相示之。僧無語。寶代僧作禮云。盡界普瞻。<span class='note-inline'>(此二則機語。係光澤無聞機語。笑巖特舉而拈之代之。故一載夢說錄。一載笑巖集。)</span>師以大法有所倚重。遂隱去。經二載。還龍泉。龍泉牀曆益慎。班白者半滿其間。間有二三玅齡披田服者。皆恪守律度。參請如救眉然。但師有辭世意矣。一日。師陞座說法。已而擲下拄杖。儼然化去。塔於龍泉寺左。<span class='note-inline'>(此段隱去還來。及示寂。係光澤無聞事。載夢說錄。其間潤色數語。係融公杜撰。)</span></p>
<p>延安無聞。雖係天奇之嗣。實非笑巖之師。光澤無聞。確為笑巖之師。實非天奇之嗣。今以二人混合為一人。上嗣天奇。下出笑巖。天奇有二子。可也。笑巖有二父。豈不取笑識者。然紀笑巖面稟親承於明聰。是矣。紀明聰面稟親承於天奇。偽造之中又偽造也。前於永慈傳中。偽撰陞座說法畢。一喝而逝。今於無聞傳中。又偽撰陞座說法化去。偽撰太多。令人刺眼。</p>
<p style="margin-left:1em">箬庵問禪師續燈存稿無聞傳曰。隨州關子嶺龍泉無聞絕學正聰禪師。<span class='note-inline'>(此題以光澤無聞明聰。與館陶絕學正聰。合為　人。)</span>邵武人。族姓奚。母吳氏。髫年出家。二十受具。習止觀唯識等論。一日有宿衲詰師曰。大通智勝佛。十劫坐道場。佛法不現前。不得成佛道。其意云何。師依文答之。宿譏訶而去。師從此激勵。疑情頓發。坐臥不安。經六載。一日。聞馬嘶。大悟。遂往見天奇。乃蒙印可。<span class='note-inline'>(此係光澤無聞事跡。)</span>住後。上堂。舉僧問雲門如何是一代時教。門曰。對一說。龍泉則不然。若有問山僧如何是一代時教。劈脊便打曰。合取狗口。<span class='note-inline'>(此係山茨際公假揑。載東明祖燈錄。)</span>僧問。如何是本來面目。師曰。石香亭。曰。便恁麼去時如何。師曰。喪却了也。問．今朝四月八日。天下叢林皆慶如來聖誕。未審如來何處降生。師於<span class='corr'>几</span>上畫圓相示之。<span class='note-inline'>(此係光澤無聞機緣。載夢說錄。)</span>笑巖寶參一日圍爐次。師曰。人人有箇本來父母。子之父母今在何處。巖曰。一火焚之。師曰。恁麼則子無父母耶。巖曰。有則有。佛眼覷不見。師曰。子還見不。巖曰。不見。師曰。子何不見。巖曰。若見即非真父母。師曰。善哉。巖復呈偈曰。本來真父母。歷劫不曾離。起坐承他力。寒溫亦共知。相逢不相見。相見不相識。為問今何在。分明呈似師。師即付以偈曰。汝心即吾心。吾心本無心。無心同佛心。佛心非吾心。復囑曰。汝當護持。緣熟智愚皆度。<span class='note-inline'>(此段載笑巖行實內)</span>師於壬申七月初一示微疾。訣眾說偈。趺坐而逝。全身塔於寺右。<span class='note-inline'>(此係光澤無聞事實。載夢說錄。)</span></p>
<p>傳中刪去生年機緣法偈。為蓋覆遙嗣一事可也。以明聰正聰合為一人。上嗣天奇。下出笑巖。成何體裁。</p>
<p style="margin-left:1em">山曉皙禪師寶積錄無聞錄曰。隨州龍泉無聞明聰禪師。閩之邵武人。族姓奚。母吳氏。髫年出家。二十受具。因看大通智勝佛。十劫坐道場。佛法不現前。不得成佛道話。疑情頓發。經六載。忽聞馬嘶大悟。<span class='note-inline'>(此段係光澤無聞事載夢說錄。)</span>往見天奇瑞和尚。纔禮拜。瑞便打。同行者曰。君與和尚無緣耶。師笑曰。真箇那。<span class='note-inline'>(此段係融公揑出夢說錄可較。)</span>是晚。瑞問曰。今日見底僧在否。有曰。在。瑞即曳杖下。旦過。師迎作禮。瑞便擊之。師曰。適來艸艸。觸忤和尚。瑞曰。老僧今日被上座勘破。師曰。和尚是在世忘世。在念忘念。豈被勘破。<span class='note-inline'>(此段係夢說錄偽揑。)</span>瑞曰。在世忘世是如何。曰。了物非物。瑞曰。在念忘念是如何。曰。於心無心。瑞曰。心物俱忘時如何。師曰。華山突兀太行峨。<span class='note-inline'>(此係延安無聞機緣。非光澤無聞機緣也。)</span>瑞休去。未幾。受囑焉。一云延安人。<span class='note-inline'>(晳公見機緣。乃延安無聞之機緣。故曰一云延安人。則以延安無聞。與光澤無聞．合為一人。)</span>住後。上堂。舉僧問雲門如何是一代時教。門曰。對一說。龍泉則不然。若有問山僧如何是一代時教。劈脊便打曰。合取狗口。<span class='note-inline'>(此段係山茨際公揑出。載東明祖燈錄中。)</span>僧問。如何是本來面目。師曰。石香亭。曰。便恁麼去時如何。師曰。喪却了也。問今朝四月八日。天下叢林皆慶如來聖誕。未審如來何處降生。師於几上畫圓相示之。僧擬議。師便下座。<span class='note-inline'>(此段係光澤無聞事。)</span>月心寶。侍師次。師曰。人人有箇本來父母。子之父母．今在何處。寶曰。一火焚之。師曰。恁麼則子無父母耶。曰．有則有．佛眼覷不見．師曰．子還見否。曰．不見。師曰．子何不見。曰．若見．即非真父母。師曰．善哉．寶呈偈曰．本來真父母．歷劫不曾離。起坐承他力．寒溫亦共知．相逢不相見．相見不相識。為問今何在．分明呈似師。師即付以偈曰．汝心即吾心．吾心本無心．無心同佛心．佛心非吾心。復囑曰．汝當護持．緣熟智愚皆度。<span class='note-inline'>(此段出載笑巖集中。)</span></p>
<p>傳中．紀笑巖親承明聰．是矣。紀明聰親承天奇．偽之又偽。晳公削去正德九年生．亦不過蓋覆遙嗣一事耳。又以延安無聞．光澤無聞．混合為一人．成何體裁。</p>
<p style="margin-left:1em">繼起儲禪師．南嶽勒古無聞傳曰．玉泉明聰禪師。一日聞馬嘶．豁然大悟。<span class='note-inline'>(此係明聰悟由。)</span>乃曰．如斯之事．如來明見．無有錯謬。<span class='note-inline'>(此係潭吉揑出。)</span></p>
<p>明聰住關子嶺龍泉寺．非玉泉也。此又不知何郡之玉泉明聰．冒認為自出之祖。際公以四無聞為笑巖之父．今又添玉泉一人。俾天奇有五子．不勝其喜。累他笑巖以一身而養五父．不勝其苦。</p>
<p style="margin-left:1em">相雨蔭禪師宗統編年無聞傳曰．武宗丙寅正德元年．天奇祖付明聰正法。<span class='note-inline'>(明聰生正德九年．今妄栽正德元年付法．偽揑一。天奇示寂在弘治戊午．至正德丙寅已九年矣。何得有天奇付法耶。偽揑二。)</span>聰邵武光澤縣人．姓奚．母吳氏。將誕前一夕．有病僧告宿．吳辭之。夜半遂生聰．而病僧是夜道亡．里人咸謂此僧再來。<span class='note-inline'>(削去生正德九年．無乃蓋覆遙嗣一事耳。)</span>十七從隱庵得度．二十受具。精毘尼．兼修止觀．深究唯識等論。一日遊百丈山．逢一老宿．問聰曰．大通智勝佛．十劫坐道場．佛法不見前．不得成佛道．此理如何。聰依文對。老宿詬罵而去。聰疑情頓發。一日．聞馬嘶．豁然大悟。<span class='note-inline'>(此係明聰悟由．)</span>乃曰．如斯之事如來明見．無有錯謬。<span class='note-inline'>(此係潭吉偽揑。)</span>往謁天奇祖。久之．付正法印。<span class='note-inline'>(天奇死後十七年．明聰始生。何得有付法事耶。)</span>戊辰正德三年．天奇祖示寂。<span class='note-inline'>(天奇示寂．在弘治十一年．今妄栽年甲．謂正德三年示寂．偽揑三。)</span>臨濟二十七世祖．諱明聰．字無聞．別號絕學．嗣天奇瑞祖．住隨州關子嶺龍泉寺。癸卯嘉靖二十二年示寂。<span class='note-inline'>(夢說錄載．示寂在隆慶六年．此偽揑四。)</span></p>
<p>夢說錄載有生年．削而去之。載有死年．偽筆改之。天奇已死九年後．明聰未生九年前。偽揑付授正法．兼以偽栽朝代年甲。豈非自誑以誑世乎。</p>
<p style="margin-left:1em">聶先居士續指月錄無聞傳曰．隨州龍泉無聞絕學正聰<span class='note-inline'>(光澤無聞亦別號絕學．特其諱曰明聰．正聰號絕學乃館陶人。今以二人．合為一人。)</span>禪師。邵武光澤人．族姓奚．母吳氏。<span class='note-inline'>(刪去生正德九年．亦為蓋覆遙嗣一事耳。)</span>髫年出家．二十受具．習止觀唯識論。一日．有宿衲詰師曰．大通智勝佛．十劫坐道場．佛法不現前．不得成佛道．其意云何。師依文答之。宿譏訶而去。師從此激勵．疑情頓發．坐臥不安。經六載。一日．聞馬嘶大悟。<span class='note-inline'>(此係光澤無聞事實。)</span>遂往見天奇瑞和尚。纔禮拜。奇便打。師曰．某甲適來艸艸．觸忤和尚。奇曰．老僧今日被上座勘破。師曰．和尚是在世忘世．在念忘念．某甲豈能勘破。<span class='note-inline'>(此段係夢說錄揑出。)</span>奇曰．在世忘世是如何。師曰．了物非物。曰．在念忘念是如何。師曰．於心無心。曰．心物俱忘時如何。師曰．華山高突太行峨。<span class='note-inline'>(此係延安無聞機緣。)</span>奇頷之．遂蒙印可。<span class='note-inline'>(此句係聶先偽揑。)</span>住後．上堂。舉僧問雲門如何是一代時教．門曰．對一說。龍泉則不然。若有問山僧如何是一代時教。劈脊便打曰．合取狗口。<span class='note-inline'>(此係際公偽造法語。)</span>僧問．如何是本來面目。師曰．石香亭。曰．便恁麼去時如何。師曰．喪却了也。僧問．今朝四月八日．天下叢林皆慶如來降誕．未審如來何處降生。師於<span class='corr'>几</span>上．畫圓相示之。僧無語。<span class='note-inline'>(此二則機語載夢說錄中。)</span>師一日．忽遁去．不知所之。門人蹤跡．久而不得。越二年．師復歸山。七月朔夕．謂眾曰．因心不了又遊方．吳越山川路渺茫。拄杖一條擔日月．龍泉寺裏話偏長。偈畢．以拄杖擲地．趺坐而逝。</p>
<p>傳中刪去生正德九年．傳末刪去死隆慶六年．令人摸頭腦不著。此真為蓋覆遙嗣一事。又以光澤．館陶．延安．三無聞混合為一無聞．上嗣天奇．下出笑巖。天奇有三子可也。笑巖有三父．豈不令天下人絕倒。</p>
<p style="margin-left:1em">霽崙永禪師五燈全書無聞傳曰．隨州關子嶺龍泉寺無聞正聰禪師。<span class='note-inline'>(無聞諱明聰．邵武光澤人也。正聰號絕學．東昌館陶人也。今題曰．無聞正聰．是以邵武之無聞．與東昌之正聰．混合而為一無聞也。)</span>邵武奚氏子．母吳。十七出家．二十受具．習止觀唯識論。一日．有宿衲相詰．大通智勝佛．十劫坐道場．佛法不現前．不得成佛道．其意云何。師依文而答。宿譏呵之。師從此疑情頓發．坐臥不安．經六載。一日．聞馬嘶大悟。<span class='note-inline'>(此係邵武無聞事。)</span>遂往見天奇。奇問．在世忘世是如何。師曰．了物非物。奇曰．在念忘念是如何。師曰．於心無心。奇曰．心物俱忘是如何。師曰．華山高突兀．太行峯嵯峨。奇曰．他日教壞人者．乃汝一人。以偈印之。<span class='note-inline'>(此係延安無聞聰．參天奇問答之機緣．載天奇錄中。奇付偈曰．破情情破破還情云云。　霽崙既知此偈乃印延安無聞之偈．故刪去。又不合偷延安無聞之機緣．插入傳中．為邱武無聞參天奇之機緣也。今既偷延安無聞之機緣．為邵武無聞之機緣。又以東昌絕學之法諱．為邵武無聞之法諱。是以三無聞．混合而為一無聞也。)</span>後住關子嶺．<span class='note-inline'>(此邵武無聞事。)</span>上堂。舉僧問雲門如何是一代時教．門曰．對一說。龍泉則不然。若有人問如何是一代時教．便劈脊一棒曰．合取狗口。<span class='note-inline'>(此係際公偽造之語。載東明祖燈錄存稿。不辨真偽．引入傳中。今霽崙　襲取存稿之偽。是以偽傳偽也。)</span>僧問．如何是本來面目。師曰．石香亭。曰．便恁麼去時如何。師曰．喪却了也。問．今朝四月八日．天下叢林皆慶如來聖誕．未審如來何處降生。師於<span class='corr'>几</span>上畫圓相示之。<span class='note-inline'>(此係邵武無聞事．載夢說錄中。)</span>笑巖參．呈前所得見處。師隨印之。乃至囑曰．汝諦受持云云。<span class='note-inline'>(此係笑巖之機緣．載笑巖集中而笑巖所參者．乃邵武無聞也。)</span>師一日．忽遁去．不知所之。越二年．歸山。七月朔夕．謂眾曰．身心了却好遊方<span class='note-inline'>(夢說錄云因心不了．今改身心了却．想是霽崙為無聞了却也。)</span>吳越山川路渺茫。拄杖一條擔日月．龍泉寺裏話偏長。偈畢．以拄杖擲地．趺坐而逝。塔全身於寺右。<span class='note-inline'>(此係邵武無聞事。)</span></p>
<p>傳中所紀生緣．出處．及囑笑巖．皆邵武無聞。而承嗣天奇．則非邵武無聞也。何以知之。按正宗錄載．邵武無聞生正德九年甲戌十二月五日子時。曰．十七出家．則在嘉靖九月庚寅。曰．二十受具．則在嘉靖十二年癸巳。曰．三十三參天奇．則在嘉靖二十五年丙午。曰．服勤五載．始受天奇付囑．則在嘉靖三十年辛亥。今全書載天奇示寂在弘治十一年戊午。正宗錄亦載．天奇寂在弘治間．二書皆實錄也。夫自弘治戊午．至嘉靖辛亥．計五十有四年也。豈已死五十四年之天奇．尚能付邵武無聞之法乎。今霽崙明知天奇示寂在弘治戊午．焉有不知邵武無聞拈香遙嗣者乎。故於傳中削去降生．出家．秉具．參師．受囑之年甲。但曰十七出家．二十受具而已。天奇錄刻在弘治元年．行世二百餘年。又焉有不知在世忘世．破情情破．為延安無聞之機緣法偈乎。今但暗偷其機緣．而法偈不敢顯然全露。但竊其意．輕輕點過。曰以偈印之而已。鏟其踪．埋其跡．可謂偷天賣日之手叚也。然則邵武無聞不但受囑之年相隔五十四載．即生正德甲戌．去弘治戊午．亦相隔十有七年矣。天奇死後十七年．邵武無聞始生。據此．則邵武無聞．非天奇之嗣明矣。十餘年前．余曾述六無聞事跡．敬問諸方．期為考正。不意霽崙依舊剽竊成章．以三無聞混合為一無聞．以之上嗣天奇．下出笑巖。天奇有三子可也。笑巖有三父．豈不令天下人噴飯。</p>
<p style="margin-left:1em">天笠珍禪師辨救無聞曰．我南嶽三十一葉無聞聰祖．<span class='note-inline'>(不知何處無聞也。又以寶藏．東明．兩代世次．合於其中．可謂舉一而兩得。)</span>參天奇機緣。至心物俱忘時．如何。聰云．華山高突太行峨。<span class='note-inline'>(啐．元來是延安無聞也。)</span>又笑巖寶祖．再參聰祖。問．人人有箇本來父母．子之父母今在何處。寶云．一火焚之云云。<span class='note-inline'>(笑巖參者．是關子嶺無聞。莫冒認延安無聞為笑巖爺老子好。)</span>後磬山師翁命先師輩作曹溪下三十四世源流頌序．有金陵城畔．釣得錦鱗。<span class='note-inline'>(此言天奇參　峯明瑄於金陵高峯寺。)</span>關子嶺頭．撥開紅燄。<span class='note-inline'>(此言笑巖參關子嶺無聞。又何得冒認延安無聞為笑巖之師乎。)</span>隻履踢出．親薦大機之用。<span class='note-inline'>(此言龍池參笑巖之事。)</span>驢鳴驚起．洞明大用之機。<span class='note-inline'>(此言磬山悟由。)</span>自南嶽至我師翁三十四世．祖祖授受．遞代皆有機緣．明如指掌。<span class='note-inline'>(我也知汝偷延安無聞之機緣．作關嶺無聞之機緣．明如指掌。)</span>任爾徧搜諸無聞機緣法語抖亂。焉能混我關嶺聰祖之機緣出處乎。<span class='note-inline'>(將謂笑巖之師．別有一無聞。元來依舊是關嶺無聞邪。)</span></p>
<p>祖宗有來歷．終是有來歷。無來歷．終是無來歷。如興化之於臨濟．雪巖之於無準．何妨遙嗣。蓋人真法真。明聰之於天奇．本是遙嗣。今偷他人機緣．作面稟親承．殊不知欲親而反疎也。吾因見著述家紀載不一．故述六無聞一事．請質諸方明眼．乞為考究。畢竟誰為天奇之嗣．笑巖之師。不意天笠依舊偷延安無聞之機緣．為關嶺無聞之機緣．以為親承於天奇．引上一路野狐精作證據且大言誇張．謂我祖祖授受．皆有機緣．其不怕人羞恥．一至於此。</p>
<p style="margin-left:1em">寶華忍禪師辨無聞夢說錄曰．丁丑冬．不肖省先師於天童。偶見無聞聰祖夢說錄一冊．即疑其偽。乃白先師云．此錄說法庸常．機緣沾滯．必非聰祖之語。觀聰祖接笑巖機緣．不忝從上作略。此中接查祖恩．并印證之說．何霄壤也。且內有讖語四句云．此法兩人真可受．次君獨泛月池心。密藏藏密誰能解．一日木頭顛倒生。此以月心讖笑巖．真可讖達觀．而密藏乃達公之徒也．其說尤為背謬。達觀可公．道風德望．隆重一時。其無師承一事．海內誰不共喻。所刻紫柏集共十五卷．於中並無以誰為師之說。憨山清公與達公生平最為莫逆。其作塔銘有云．予以師之見地．足可遠追臨濟．上接大慧之風。以前無師派．未敢妄推．等語。明明可考。更述其參方事實．有過匡山．并遊五臺．參空巖老宿機緣．及參徧融．至參笑巖寶翁．其機緣雖未詳悉．亦云知識。笑巖法主暹理諸大老師．皆及門。曾未有參無聞之說．何從得此妄讖。先師云．從上嫡派．共少五祖語錄。老僧自住金粟．即徧索諸方．漸得二三．皆據原刻．重付諸梓。惟此錄乃抄稿．近得之姑蘇查氏．老僧亦未細閱．但求而得．即刻之耳。今既若此．從今止刷．即命封版。嗣後未知如何．而當時已止。近日三峯會下．有僧樂其讖語可配．全不顧真可之說為偽。惟取月心密藏藏密字眼．自笑巖配下．直配其師．集為五世法談．已為短見。又有呵之者．著正訛說．依然認其讖語為實．將真可密藏．一一配去。獨不許藏密二字為三峯於密藏公之配．註為隱語而奪之。種種呵罵．其暗短尤甚。山僧歎笑不已．乃發天奇瑞翁焭絕集考之。是集刻於弘治元年歲次戊申．無聞參天奇機緣．已刻於中矣。若據夢說錄無聞傳中所載．生於正德九年歲次甲戌．是刻焭絕集後二十七年．無聞方生。又據夢說錄．無聞傳乃三十三歲參天奇機緣．與焭絕集同．則焭絕集中無聞參天奇機緣．於夢說錄為六十年前事矣。豈六十年後．又有一天奇．又有一無聞。師號既同．徒號亦同．相見機緣又同．若是耶。又發月心寶翁笑巖集考之．笑巖生於正德七年歲次壬申．則長於夢說錄之無聞兩年也。笑巖二十七歲．歲次戊戌季秋．已受關子嶺無聞之印。明年二月．辭入終南。若據夢說錄傳中．戊戌己亥．無聞只廿五六歲．正參學時。如所謂五六年．不言不笑．如癡如呆之日．尚未參天奇在。豈無聞尚未參師．尚未發悟．尚未住關子嶺．已先有囑付笑巖之事耶。天奇乃無聞之師也。夢說錄既以天奇為師．考之焭絕集．天奇無此夢說錄之徒矣。月心．乃無聞之徒也。夢說錄亦以月心為徒．考之笑巖集．月心無此夢說錄之師矣。夢說錄之為偽造無疑矣。總不過查氏之子．專為揑箇一日木頭顛倒生之句讖．為查氏屬在己身．以渠為先聖所讖之人．足以取重當時．流芳後世．故偽造此錄此讖．以成其計也。大凡世間讖語．乃讖未然之事。查氏徒知隆慶六年．乃達觀三十歲時．正在參方．名猶未著。故揑無聞讖語之讖．作渠一日木頭顛倒生之根據．不知隆慶六年．笑巖已六十一歲．行道二十四年．付法弟子亦多人矣。此時何用方讖。且聲望重於南北．所以達憨二公北遊．皆趨及門下．但未承嗣耳。據笑巖集載．濟庵與無聞同參。嘉靖十五六年歲次丙申丁酉．時笑巖參濟庵．敘見無聞事。庵云．我與那老兄相別．將四十年。據是則同參時約二三十歲．相別四十年．至此時．無聞已六七十歲矣。若隆慶壬申．無聞猶未去世．亦合百餘歲矣。夢說錄傳．無聞生於正德甲戌．至隆慶壬申乃五十九歲者．不過約人間五六十壽算。來就達觀參學時．以造讖語．不知有焭絕笑巖二集事實之可考．故背謬如此耳。又據錄中．隆慶壬申．無聞扭查祖恩鼻而悟．悟後立為印可。查祖恩即集夢說錄．則此錄乃查氏之家傳手筆矣。又據正訛說云．查氏親述某於某年販馬陝西．抵終南山下．遇一老人．龐眉皓首．問答間頓開心悟。將別．老人手授聰禪師頂相拄杖．及語錄數篇．指讖偈示某云。此一日木頭顛倒生．明明讖在居士查姓無疑矣。老僧．即密藏也。如是．則此夢說錄查氏．似乎前所未聞．今始得見。查祖恩必今查丹壑之祖父．祖父家傳手筆．數十年來不聞不見．今反得於密藏之手．是何說耶。大都千妝萬點．要做箇出乎不意．鼓惑愚盲．掩其揑造。不知愈粧愈點．愈見漏逗。且祖受無聞之印．孫受無聞之讖．可謂世襲祖師。如斯讖記。不忝南嶽馬祖之事．不知當何如光揚祖道．方為合轍。今不過一泯泯流俗之子．則無聞亦安所用此讖耶。查氏偽造法語．虛揑悟門．假粧祖讖．欺世盜名．地獄之罪．無所逃矣。若配讖者．與正訛者．既無擇法之眼．辨語句之瑕瑜。又無鑑事之明．考讖傳之真偽。而如夢如醉．受俗漢之欺。認空華為實．一欲攀為己有．一欲奪諸他人．僅可供一長笑。第聰祖一案．乃千古法脈所係。是以山僧不敢坐視其盜襲．而為之直剖云。</p>
<p>寶華謂焭絕集．刻於弘治元年．無聞參天奇機緣已刻於中。不考為延安無聞之機緣．夢說錄偷來作光澤無聞之機緣也。又謂考之焭絕集。天奇無此夢說錄之徒。考之笑巖集．笑巖無此夢說錄之師。然則今日為臨濟正傳．上嗣天奇．下出笑巖．畢竟為誰耶。又謂夢說錄係查氏偽造．夫偽者對真而言．今無一字之真．遽指查氏偽造．查氏未必心服。如上所述諸書．偏不嫌其偽造．概以夢說錄之無聞．為源流正傳之祖。抑又何耶。</p>
<p style="margin-left:1em">石源雲禪師闢妄說後附較訛二篇。其一曰．雲據偶筆載．明正德間有無聞明聰禪師。姓奚氏．邵武光澤人．<span class='note-inline'>(此夢說錄中無聞也)</span>年十九．隨父宦遊．道經真定．父因盜故．感絕世緣．投三河南巖寶鑑花園．禮曉庵曙公為師。<span class='note-inline'>(夢說錄中無此說．但云生正德九年．三歲喪父．次年母亡．母舅惡其命孤苦．乃送於且隱庵念初禪師出家．此二說不同之一。)</span>曙示以萬法歸一話．令其參究．服勤五載。往伏牛參月天．同眾打火七有省。期畢．與大拙盛庵輩為友．往峨嵋禮普賢．感異瑞。留二載。一夜．因巖石隕崩．頓起疑情。特造西禪．途逢舊友．同往參秋林。舉大通智勝佛．十劫坐道場話。即力參數載。一日．立廊廡間．聞馬嘶．始得脫然。乃述數偈。其略曰．二十年來錯用工．奔馳南北與西東。忽然觸破娘生鼻．積嶽堆山當下空。呈林．林扯碎擲之。怒目視曰．萬法歸一．畢竟一歸何處。師豎拳曰．總在者裏．轉身便出。林深喜。尋書臨濟二十四代源流付師。<span class='note-inline'>(參大通智勝話．聞馬嘶大悟．皆夢說錄中無聞之事。但夢說錄中敘事與此<span class='corr'>迥</span>異．此二說不同之二。)</span>明年．返寶鑑．掃曉庵塔。眾為擁遮。遂開法於寶鑑。次遷開封之松竹。坐三夏。後遷乾明。晚移隨州龍泉。<span class='note-inline'>(住隨州龍泉．即夢說錄中之無聞也。却無許多遷徙。此二說不同之三。)</span>一日．忽遁去。越二年．復歸。<span class='note-inline'>(此又夢說錄中無聞之事。)</span>於正德庚午二月初旬入寂。至壬申七月初二．移龕葬於庵右。壽五十九。<span class='note-inline'>(夢說錄．無聞全身塔於寺右．壽五十九．與此說同。但彼謂生正德九年甲戌．此謂死正德五年庚午．二說不同之四。)</span>南宗敘曰．臨濟之道．二十一傳至天界俊．出隆恩悟．悟傳西禪瑞。我和尚派出西禪．秋林入室弟子。此實錄也。<span class='note-inline'>(夢說錄中．無聞有客牕夜話一篇．自敘臨濟至高峯妙十有八傳．妙出中峯本．本出千巖長．長出萬峯蔚．蔚出海舟慈．慈出寶峯瑄．瑄出天奇瑞．臨濟一脈．不絕如線．至我聰矣。則為雪巖欽九世孫明矣。此敘為斷橋倫八世孫．此二說不同之五。)</span>校訛曰．按長曆．攷天奇瑞入寂五十五年後．無聞聰方出世。匡徒緣天奇聯芳偈載．號無聞聰者三人。西禪瑞下號無聞聰者二人。前鐵山下號無聞聰者一人。遂以明聰作正聰．直改無聞為絕學。上承天奇為師．下以笑巖為子．此訛之所由起也。然西禪下之明聰．係光澤奚氏子。天奇下之正聰．係館陶東倉人。一在福建．一在山東。字與地不同．世代亦不同。正聰下有冒認若干人．具眼者．不得其人。自祖燈正宗．至嚴統以下．暨諸家源流等．皆以訛傳訛。惟南澗箬庵和尚續燈存稿．知天下後世．眼不盡瞎。於明聰示化年號上．刪正德兩字．謬以庚午作壬申。刪正德．正欲以圖蓋其訛也。今寶積錄．硬將入寂年月．一併削去。是何心行。蓋因笑巖寶係正德壬申十二月望日誕生故也。嗟乎。抑知明聰入寂之年．笑巖尚未生哉。</p>
<p>如上諸書．有以兩無聞混合為一無聞．有以三無聞混合為一無聞．有以四無聞混合為一無聞。以之上嗣天奇．下出笑巖。是皆訛書．誠非信史。然細考館陶絕學．臨潼無聞．延安無聞．雖皆天奇之嗣．實非笑巖之師。而光澤無聞．的係笑巖之師．確非天奇之嗣。何以明之。按正宗錄載．光澤無聞生正德九年．十七歲剃度．二十受戒．三十三參天奇．服勤五載．始受付囑．當三十八歲．是在嘉靖三十年。天奇示寂．在弘治十一年。至嘉靖三十年．計五十有四年。豈已死五十四年之天奇．尚乃付光澤無聞之法乎。則光澤無聞．非天奇之嗣明矣。何謂的係笑巖之師。夫住關子嶺者．光澤無聞也。據笑巖行實自敘．初見關子嶺無聞有省．次依襄陽大覺。而關嶺無聞嘗有書與大覺．欲覺警策笑巖．又以書寄勉笑巖．二書俱刻夢說錄中。未幾．笑巖再見關嶺無聞．始受記莂。况笑巖集中．有舉僧問關嶺無聞佛降誕及本來面目兩則機緣．與夢說錄中所載相同。且著語拈之．代之發明其旨。據此．則關嶺無聞．的係笑巖之師．明矣。寶華謂關嶺無聞．不但非天奇之嗣．亦非笑巖之師．不無其疑。今雲公又謂關嶺無聞乃係斷橋後裔．其疑愈甚。故述以請問海內高明。按杭州報先寺亦有一無聞．諱道聰．寺中現供有像．有牌位．寺前有塔．先年濟下諸師．多至報先掃塔．認為即源流中之祖。又雲棲稽古略中．亦有一無聞．諱思聰．洎儲公所祖玉泉明聰．與前四人共七無聞．一併述陳於此。乞海內高明．細心參考．畢竟誰為天奇之嗣．笑巖之師。又安陸府．有一無聞聰．係元末人．魯山縣亦有一無聞聰．係明初人．俱去天奇．遠甚。恐其誤認．故表於此。</p>
</div>
<p class='juan'>正名錄十三卷終</p>
</div><!-- end of div[@id='body'] -->
</body></html>