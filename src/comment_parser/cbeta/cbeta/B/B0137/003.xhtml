<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正名錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>正名錄卷第三</p><p class="byline">衡陽後學智楷惟直氏述</p>
<div class='div-other'><a id='mulu7' />
<p class='h1'>二支五宗來源考之三</p><p style="margin-left:1em">五燈全書凡例曰．一天王於馬祖．天皇於石頭．皆前人所定之案。見諸典籍．不啻數十種。悉從龍藏佛祖通載中原本根據。庶令統系無差。</p>
<p>按霽崙自序曰．自康熙癸亥入京廣徵博採。謹以古今遺集．探其事實。其理不當而言宂偽者則刪之。其旨不二而機冥合者則增之。繼而考訂宗派．申明大端。不使金鍮溷雜．務期支緒詳明。引證辨解．各有根據。靡不窮探極討．編成垂二百餘萬言．名曰五燈全書。哂將謂霽崙有多少書．可搜可討．可根可據。以譜雲法二宗於馬祖之下．元來止據通載一書。則此序豈不成自誑以誑世乎．按通載亦惟援丘碑以成傳。余不憚繁瑣．次第辨出。一以曉霽崙之迷．一以供天下後世著述家之所考較云爾。</p>
<p class="head2">五燈會元<span class='note-inline'>(宋靈隱大川普濟編集　元天衣業海子清重刻　天竺延俊序)</span></p>
<p style="margin-left:1em">重刻五燈會元序．其略曰．至元間雲壑瑞禪師作心燈錄．最為詳盡。特援丘玄素所製塔銘．以龍潭信公出馬祖下．致人沮抑．不傳於世．識者惜焉。至正二十四年甲辰四月杭州中天竺延俊序。</p>
<p style="margin-left:1em">青原下二世石頭遷禪師法嗣荊州天皇道悟禪師。婺州東陽張氏子。神儀挺異．幼而生知。年十四．懇求出家．父母不聽。遂損減飲膳．日纔一食。形體羸悴．父母不得已而許之．依明州大德披削。二十五．詣杭州竹林寺具戒．精修梵行．推為勇猛。或風雨昏夜．晏坐丘塚．身心安靜．離諸怖畏。一日遊餘杭．首謁徑山國一受心法。服勤五載。後參馬祖重印前解．法無異說。依止二夏。乃謁石頭而致問曰．離卻定慧以何法示人。頭曰．我這裏無奴婢離箇甚麼。曰．如何明得。頭曰．汝還撮得虛空麼。曰．恁麼則不從今日去也。頭曰．未審汝早晚從那邊來。曰．道悟不是那邊人。頭曰．我早知汝來處也。曰．師何得贓誣於人。頭曰．汝身見在。曰．雖然如是畢竟如何示於後人。頭曰．汝道誰是後人。師從此頓悟。罄殫前二哲匠言下有所得心．後卜荊州當陽紫陵山．學徒駕肩接迹．都人士女嚮風而至。時崇業寺上首．以狀聞於連帥．迎入城。郡之左有天皇寺．乃名藍也．因火而廢。主僧靈鑑將謀修復。乃曰．苟得悟禪師為化主．必能福我。乃中宵潛往哀請．肩舁而至。時江陵尹右僕射裴公稽首問法．致禮勤至。師素不迎送．客無貴賤．皆坐而揖之。裴公愈加歸向。由是石頭法道盛矣。師因龍潭問從上相承底事如何。師曰．不是明汝來處不得。潭曰．這箇眼目幾人具得。師曰．淺草易為長蘆。僧問如何是玄妙之說。師曰．莫道我解佛法好。曰．爭奈學人疑滯何。師曰．何不問老僧。曰．即今問了也。師曰．去．不是汝存泊處．元和丁亥四月示疾。命弟子先期告終。至晦日．大眾問疾．師驀召典座．座近前。師曰．會麼。曰．不會。師拈枕子拋於地上．即便告寂。壽六十。臘三十五。以其年八月五日．塔於郡東。<span class='note-inline'>(此下有小註一篇辨見於後)</span></p>
<p style="margin-left:1em">青原下三世天皇悟禪師法嗣<span class='corr'>澧</span>州龍潭崇信禪師。渚宮人也。其家賣餅。師少而英異。初悟和尚為靈鑑潛請居天皇寺．人莫之測。師家於寺巷．常日以十餅饋之。天皇受之。每食畢．常留一餅。曰．吾惠汝．以蔭子孫。師一日自念曰．餅是我持去．何以返遺我邪。其別有旨乎。遂造而問焉。皇曰．是汝持來．復汝何咎。師聞之．頗曉玄旨。因投出家。皇曰．汝昔崇福善．今信吾言．可名崇信。由是服勤左右。一日問曰．某自到來不蒙指示心要。皇曰．自汝到來．吾未嘗不指示汝心要。師曰．何處指示。皇曰．汝擎茶來．吾為汝接。汝行食來．吾為汝受。汝和南時．吾便低首。何處不指示心要。師低頭良久。皇曰．見則直下便見。擬思即差。師當下開解。復問如何保任。皇曰．任性逍遙．隨緣放曠。但盡凡心．別無聖解。師後詣<span class='corr'>澧</span>陽龍潭棲止。僧問髻中珠誰人得。師曰。不賞玩者得。曰．安著何處。師曰．有處即道來。有尼問如何得為僧去。師曰．作尼來多少時也。曰．還有為僧時也無。師曰．汝即今是甚麼。曰．現是尼身．何得不識。師曰．誰識汝。李翱刺史問如何是真如般若。師曰．我無真如般若。李曰．幸遇和尚。師曰．此猶是分外之言。<span class='note-inline'>(載第七卷)</span></p>
<p class="head2">佛祖歷代通載<span class='note-inline'>(元華亭念常集．出在至正元年)</span></p>
<p style="margin-left:1em">荊州城東天皇道悟禪師。協律郎符載撰碑。其略云。姓張氏．婺州東陽人。十四出家．依明州大德祝髮。二十五．受戒於杭州竹林寺。初參國一服勤五年。大曆十一年．隱於大梅山。建中初．謁江西馬祖。二年．參石頭。乃大悟。遂隱當陽紫陵山。後於荊南城東有天皇寺．頃因火廢．僧靈鑑將謀修復．乃曰．苟得悟禪師為化主．必能福我。時江陵尹右僕射裴公．稽首問法．致禮迎至。師素不迎送．客無貴賤．皆坐而揖之。裴愈加敬。石頭之道．始盛於此。師患背痛。臨終．大眾問疾．師驀召典座近前。師曰．會麼。對曰．不會。師拈枕子拋於地上．即便告寂。壽六十。坐三十五夏。法嗣三世曰惠真．曰幽閒．曰文賁。實元和二年四月十三日也。<span class='note-inline'>(載大藏我字函二十卷)</span></p>
<p style="margin-left:1em">元和十三年四月十三日．天王道悟禪師入寂。唐正議大夫戶部侍郎平章事荊南節度使丘玄素撰碑云。道悟渚宮人。姓崔氏。子玉之後胤也。年十五．依長沙寺曇翥律師出家。二十三．詣嵩山受戒。三十三．參石頭。頻沐指示．曾未投機。次謁忠國師。三十四．與國師侍者應真南還謁馬祖。祖曰．識取自心．本來是佛。不屬漸次．不假修持。體自如如．萬德圓滿。師於言下大悟。祖囑曰．汝若住持．莫離舊處。師蒙旨已．便返荊州。去郭不遠．結草為廬。後因節使顧問左右申其端緒。節使親臨訪道．見其路隘車馬難通．極目荒榛．曾未修削．覩茲發怒．令人擒師拋於水中。旌斾纔歸．乃見徧衙火發．內外烘燄．莫可近之。唯聞空中聲曰．我是天王神．我是天王神。節使回心設拜．烟燄都息．宛然如初。遂往江邊．見師在水都不濕衣。節使重申懺悔．迎請在衙供養。於府西造寺．額號天王。師常云．快活快活．及臨終時叫苦苦。又云．閻羅王來取我也。院主問曰．和尚當時被節度使拋向水中．神色不動．如今何得恁麼地。師舉枕子云．汝道當時是．如今是。院主無對。便入滅。壽八十二。夏六十三。嗣法一人曰崇信．即龍潭也。</p>
<p style="margin-left:1em">論曰<span class='note-inline'>(寂音尊者曰．荊州天皇寺道悟禪師．如傳燈所載．則曰道悟得法於石頭．所居寺曰天皇。婺州東陽人．姓張氏。年十四出家．依明州大德披剃。年二十五．杭州竹林寺受具。首謁徑山國一禪師．服勤五年。大曆中抵鍾陵．謁馬大師。經二夏．乃造石頭。元和丁亥四月示寂。壽六十。臘三十五。及觀達觀穎禪師所集五家宗派則曰．道悟嗣馬祖．引唐丘玄素所撰碑文幾千言。其略曰．師號道悟．渚宮人．姓崔氏．即子玉後胤也。年十五．於長沙寺禮曇翥律師出家。二十三．詣嵩山．律德得尸羅．謁石頭．扣寂二年．無所契悟．乃入長安．親忠國師。三十四．與侍者應真南還．謁馬大師．大悟。於言下祝曰．他日莫離舊處．故復還渚宮。元和十三年戊戌四月初示疾。十三日歸寂。壽八十二。臘六十三。考其傳正如兩人。然玄素所載曰．有傳法一人崇信．住<span class='corr'>澧</span>州龍潭。南嶽讓禪師碑．唐聞人歸登誕．列法孫數人於後．有道悟名。圭峯答裴相國宗趣狀．列馬祖之嗣六人．首曰江陵道悟．其下注曰兼稟徑山。今妄以雲門臨濟二宗競者．可發一笑。出林間錄。)</span></p>
<p style="margin-left:1em"><span class='note-inline'>(覺夢堂重校五家宗派序云．景德間．吳僧道原集傳燈錄三十卷．自曹溪下列為兩派。一曰南嶽讓．讓出馬大師。一曰青原思．思出石頭遷。自兩派下．又分五宗。馬大師出八十四員善知識．內有百丈海．海出黃檗運大溈祐二人。運下出臨濟玄．故號臨濟宗．祐下出仰山寂．故號溈仰宗．八十四人內又有天王悟．悟得龍潭信．信得德山鑑．鑑得雪峯存．存下出雲門偃．號雲門宗。次玄沙備．備出地藏琛．琛出清涼益號法眼宗．次石頭遷出藥山儼天皇悟二人．悟下得惠真．真下得幽閒．閒下得文賁．三世便絕。唯藥山得雲巖晟．晟得洞山价．价得曹山章．是為曹洞宗。今傳燈卻收雲門法眼兩宗歸石頭下．誤矣。緣同時道悟有兩人．一曰江陵城西天下寺道悟者．渚宮人也．崔子玉之後．嗣馬祖．元和十二年四月十三日化．正議大夫丘玄素撰塔銘文幾千言。其略云．馬祖祝曰．他日莫離舊處．故復還渚宮．一曰江陵城東天皇寺道悟者．婺州東陽人也．姓張氏．嗣石頭。元和二年丁亥化．叶律郎符載撰塔銘。二碑所載生緣出處甚詳．但緣道原採集傳燈之日．非一一親往討尋．不過宛轉託人捃拾而得．其差誤可知矣。自景德至今．天下四海以傳燈為據．雖列剎據位立宗者不能略加究辨．惟丞相無盡居士張公及呂夏卿二君子每會議宗門中事．嘗曰．石頭得藥山．藥山．得曹洞一宗．教理行果．言說宛轉．且天皇道悟下出箇周金剛．呵風罵雨．雖佛祖不敢嬰其鋒．恐自天皇處或有差誤。寂昔尊者亦書疑之云．道悟似有兩人．無盡居士後於達觀穎禪師處得唐符載所撰天皇道悟塔記．又討得丘玄素所作天王道悟塔記。責以徧示諸方曰．吾嘗疑德山洞山同出石頭下．因甚垂示處作用殺活不同。今以丘符二記證之．朗然明白．方信吾擇法驗人不謬耳。寂音曰．圭峯答裴相國宗趣狀．列馬祖之嗣六人．首曰江陵道悟．其下注曰兼稟徑山．今妄以雲門臨濟二宗競者．可發一笑．略書梗概．以傳明達者．庶知五家之正派如是而已。)</span>　<span class='note-inline'>(載二十卷)</span></p>
<p style="margin-left:1em"><span class='corr'>澧</span>州龍潭崇信禪師。本渚宮賣餅家子也。史失其姓。少時英異。初悟禪師居天皇寺．人莫之測。師家於寺巷．日常以十餅饋之。悟受之。每食畢．常留一餅。曰．吾惠汝．以蔭子孫。一日退而省其私。曰．餅是我持去．何以返遺我邪。寧別有旨乎。遂造而問焉。悟曰．是汝持來．復汝何咎。師聞頗曉玄旨．因祈出家。悟曰．汝昔崇福善．今信吾言．可名崇信。由是服勤左右。一日問曰．某自到來．不蒙指示心要。悟曰．自汝到來．吾未嘗不指示汝心要。曰．何處指示。悟曰．汝擎茶來．吾為汝接。汝行食來．吾為汝受。汝和南時．吾便低首。何處不指示心要。師低頭良久。悟曰．見即直下便見．擬思即差。師當下開解。乃復問如何保任。悟曰．任性逍遙．隨緣放曠。但盡凡心．別無聖解。師後詣<span class='corr'>澧</span>陽龍潭棲止。僧問髻中珠誰人得。師曰．不賞翫者得。僧曰．安著何處。師曰．有處即道來。李翱問如何是真如般若。師曰．我無真如般若。翱曰．幸遇和尚。師曰。此猶是分外之言。德山問答．具本傳。</p>
<p class="head2">指月錄<span class='note-inline'>(萬曆壬寅夏瞿汝稷集　崇禎庚午秋破山海明)</span>重刻</p>

<ul class="">
<li>荊州天皇道悟禪師<span class="note-inline">(據符碑嗣石頭)</span></li>

<li>天王道悟禪師<span class="note-inline">(據丘碑嗣馬祖未定宗派二人)</span></li>

<li>澧州龍潭崇信禪師天一德山天二巖頭雪峯天三</li>
</ul><p class="head3">南嶽青原宗派未定法嗣</p>
<p style="margin-left:1em">荊州天皇道悟禪師。婺州東陽張氏子。神儀挺異．幼而生知。年十四．懇求出家．父母不許．遂減飲食．父母不得已．許之。及出家．精修梵行。風雨昏夜．晏坐丘塚．離諸怖畏。謁徑山國一受心法．服勤五載。次參馬祖．重印前解．法無異說。依止二夏。後謁石頭而致問曰．離卻定慧以何法示人。頭曰．我這裏無奴婢離箇甚麼。曰．如何明得。頭曰．汝還撮得虛空麼。曰．恁麼則不從今日去也。頭曰．未審汝早晚從那邊來。曰道悟不是那邊人。頭曰．我早知汝來處也。曰．師何以贓誣於人。頭曰．汝身現在。曰．雖然如是畢竟如何示於後人。頭曰．汝道誰是後人。師從此頓悟。罄殫前二哲匠言下有所得心。後居天皇。客無貴賤．皆坐而揖。江陵尹右僕射裴公．稽首問法．師接之．無加禮。裴愈歸向。元和丁亥四月示疾。命弟子．先期告終。至晦日．大眾問疾．師驀召典座．座近前。師曰．會麼。曰．不會。師拈枕子拋於地上．即便告寂。壽六十。臘三十五。<span class='note-inline'>(嗣石頭．住城東．弟子三人．慧真文賁幽閑。協律郎符載撰碑。傳燈所錄悉同符碑．而誤以龍潭列師法嗣。)</span></p>
<p style="margin-left:1em">天王道悟禪師。渚宮崔氏漢子玉之胤。十五出家。二十三受戒。三十謁石頭．頻沐指示而不契。次謁忠國師。三十四．與國師侍者應真南還謁馬祖。祖曰．識取自心．本來是佛。不屬漸次．不假修持。體自如如．萬德圓滿．師於言下大悟。祖囑曰．汝若住持．莫離舊處。師蒙旨已．便返荊門。去郭不遠．結艸為廬。節使來訪．師不為加禮。使怒．擒師擲江中。及歸．見徧衙火發．且聞空中天王神瞋責聲。遂哀悔設拜。烟燄頓息．宛然如初。乃躬往江邊迎師。見師在水都不濕衣．益自敬重。於府西造天王寺供師。龍潭信問從上相承底事如何。師曰．不是明汝來處不得。潭曰．這箇眼目幾人具得。師曰．淺艸易為長蘆。僧問如何是玄妙之說。師曰．莫道我解佛法好。曰．爭奈學人疑滯何。師曰．何不問老僧。曰．即今問了也。師曰．去．不是汝存泊處。師常云快活快活．及臨終時叫苦苦。又云．閻羅王來取我也。院主問曰．和尚當時被節使拋向水中．神色不動．如今何得恁麼地。師舉枕子云．汝道當時是．如今是。院主無對。便入滅。當元和三年<span class='note-inline'>(林間錄作十三年戊戌)</span>戊子十月十三日也。年八十二。坐六十三夏。<span class='note-inline'>(嗣馬祖．住城西。弟子一人龍潭崇信。荊南節度使丘玄素撰碑。又唐聞人歸登南嶽碑．圭峯答裴相國宗趣狀．權德輿馬祖塔銘．皆以天王為馬祖嗣。佛國白達觀穎呂夏卿張無盡皆著辨．證傳燈之誤。獨其時同．其地同．其參謁石頭馬祖同．故猶不能不闕疑。且石頭參青原．原謂因緣當在馬祖處．頭旋於馬祖處大悟．而竟嗣原．皆釋迦之胤．何彼此足分析耶。載第九卷)</span></p>
<p style="margin-left:1em"><span class='note-inline'>(天皇)</span><span class='corr'>澧</span>州龍潭崇信禪師。渚宮人也。其家賣餅。師少而英異。初悟和尚為靈鑑潛請居天皇寺．人莫之測。師家於寺巷．常日以十餅饋之。天皇受之。每食畢．常留一餅。曰．吾惠汝．以蔭子孫。師一日自念曰．餅是我持去．何以返貽我耶。其別有旨乎。遂造而問焉。皇曰．是汝持來．復汝何咎。師聞之頗曉玄旨。因投出家。皇曰．汝昔崇福善．今信吾言．可名崇信。由是服勤左右。一日問曰．某自到來．不蒙指示心要。皇曰．自汝到來．吾未嘗不指示汝心要。師曰．何處指示。皇曰．汝擎茶來．吾為汝接。汝行食來．吾為汝受。汝和南時．吾便低頭。何處不指示心要。師低頭良久。皇曰．見則直下便見．擬思即差。師當下開解。復問如何保任。皇曰．任性逍遙．隨緣放曠。但盡凡心．別無聖解。師後詣<span class='corr'>澧</span>陽龍潭棲止。僧問髻中珠誰人得。師曰．不賞翫者得。曰．安著何處。師曰．有處即道來。有尼問如何得為僧去。師曰．作尼來多少時也。曰．還有為僧時也無。師曰．汝即今是甚麼。曰．現是尼身．何得不識。師曰．誰識汝。李翱<span class='corr'>刺</span>史問如何是真如般若。師曰．我無真如般若。李曰．幸遇和尚。師曰．此猶是分外之言。<span class='note-inline'>(載十二卷)</span></p>
<p style="margin-left:1em"><span class='note-inline'>(會元小註曰．按景德傳燈稱青原下出石頭遷．遷下出天皇悟．悟下出龍潭信．信下出德山鑑．鑑下出雪峯存．存下出雲門偃玄沙備．備再傳為法眼益．皆謂雲門法眼二宗．來自青原石頭。雖二家兒孫．亦自謂青原石頭所自出。不知其差誤所從來久矣。道悟同時有二人．一住荊南城西天王寺．嗣馬祖。一住荊南城東天皇寺．嗣石頭。其下出龍潭信者．乃馬祖下天王道悟．非石頭下天皇道悟也。)</span></p>
<p>宋景定間．大川濟公輯會元．本傳廣續聯普五燈以成書。故紀青原出三宗．南嶽出兩宗。於天皇章下原無小註。迨元末時．雲壑瑞以丘碑作心燈錄．收雲門法眼於馬祖下。當時宰官護法．秉公斥之．沮抑不行。業海子清重刻會元．引心燈錄中丘符諸碑小註天皇章下．以存疑案。然於大川原刻正文．未敢擅改一字。此一段係子清入小註作開端．以鋪敘其事．然後入丘符二碑．次引數碑以證其實．末後以數語結斷之。起承轉結竟成一篇文章。通載小註拙於此多矣。</p>
<p style="margin-left:1em"><span class='note-inline'>(何以明之。按唐正議大夫戶部侍郎平章事荊南節度使丘玄素所撰天王道悟禪師碑云．道悟渚宮人．姓崔氏．子玉之後胤也。年十五．依長沙寺曇翥律師出家。二十三．詣嵩山受戒。三十參石頭．頻沐指示．曾未投機。次謁忠國師。三十四興國師侍者應真南還謁馬祖。祖曰．識取自心．本來是佛。不屬漸次．不假修持。體自如如．萬德圓滿。師於言下大悟。祖囑曰．汝若住持．莫離舊處。師蒙旨已。便返荊門。去郭不遠．結艸為廬。後因節使顧問左右申其端緒。節使親臨訪道．見其路隘．車馬難通．極目荒榛．曾未修削．覩茲發怒．令人擒師拋於水中。旌斾纔歸．乃見徧衙火發．內外烘燄．莫可近之。唯聞空中聲曰．我是天王神．我是天王神。節使回心設拜．烟燄都息．宛然如初。遂往江邊見師在水都不溼衣。節使重伸懺悔．迎請在衙供養。於府西造寺．額號天王。師常云快活快活．及臨終時叫苦苦。又云．閻羅王來取我也。院主問曰．和尚當時被節度使拋向水中．神色不動．如今何得恁麼地。師舉枕子云．汝道當時是．如今是。院主無對。便入滅。當元和三年戊子十月十三日也。年八十二。坐六十三夏。嗣法一人曰崇信．即龍潭也。)</span></p>
<p>是真難掩．是偽不昌。按嘯峯然公考唐史荊州節使之設．始於肅宗至德二載。從此以至哀宗天祐丙寅止．共一百五十年．而為荊州節度使者．則有李昌夔陳少遊張伯儀嚴綬常滋宋浩段彥謨朱若汶陳儒張瓌成[泳-永+丙]趙匡明等十餘人．并無丘玄素名。且碑銜既稱唐正議大夫戶部侍郎平章事荊南節度使．則又係唐朝宰相兼領藩鎮者。考唐相年表．其以平章兼領荊州節度使者．則有李石李德裕鄭肅本白敏中蕭鄴徐商劉瞻孔緯等諸人．其拜罷遷薨皆有月日可據．亦并無丘玄素名。唐史既無其人．則此碑從何而出。鴛上維魚子遡源問曰．會元所篡入細註曰唐正議大夫戶部侍郎平章事荊南節度使於元和三年戊子為天王悟作碑文．而費隱解惑篇則書丘玄素為天王悟作碑．係元和十三年戊戌．予於是考唐書國史．上自德宗甲子興元元年起．以及順宗永貞憲宗元和穆宗長慶敬宗寶曆文宗太和武宗會昌三年癸亥止．上下六十年．并無所謂戶部侍郎平章事荊南節度使丘玄素者．則欲據一偽碑偽人．而增一偽天王．是何異於演琵琶記見牛丞相而信有一趙五娘耶。此吾里王先生讀嚴統詩不云乎．細將國史參僧史．玄素碑文槩渺茫．復云．年表唐書昭若日．徑山醉夢引丘符。良有以也。此撰碑之人偽矣。</p>
<p>按輿圖摘要．考荊州建置．春秋為楚郢都．秦拔郢置南郡．漢曰臨江曰荊州．三國初屬蜀漢．後屬吳．晉曰新郡．梁元帝都此．隋唐曰江陵曰南都．宋曰荊南．明曰荊州府。玄素既為唐人．碑銜當曰江陵節度使．或曰南都節度使為是．而曰荊南者．豈有唐時館職預用數百年後之建置乎。此碑銜偽矣。</p>
<p>小註謂道悟二十三詣嵩山受戒．三十參石頭．通載謂三十三參石頭．此參訪年歲偽矣。</p>
<p>稽古略註渚宮即荊門州．屬安陸府管．距荊州二百里。小註曰．汝若住持．莫離舊處．故有便返荊門．結草為廬．以應渚宮人姓崔氏之句也。通載謂便返荊州．結草為廬．此住居偽矣。</p>
<p>拋人於水死罪也．節使去二百里外．親臨訪道．其慕道之心可謂至矣。見其路隘．益生渴仰可也。縱然不悅．<span class='corr'>迴</span>車不訪可也。道悟不犯法．豈可因路隘處以死罪乎。國法雖嚴．終不罪及無辜。節使為一方藩鎮．豈有濫刑如此。此訪道拋水之事偽矣。</p>
<p>荊州白馬寺曇照禪師<span class='note-inline'>(嗣南泉願)</span>常云快活快活．及臨終時叫苦苦。又曰．閻羅王來取我也。院主問曰。和尚當時被節度使拋向水中．神色不動．如今何得恁麼地。照舉枕子曰．汝道當時是．如今是。院主無對。照擲枕子而逝。載傳燈諸書．歷歷可考。丘碑偷來以為天王道悟事．此機緣偽矣。</p>
<p>曇照機緣中有節使拋水之句．雖未詳言某節使因某事拋水者．此修燈錄家刪繁取要故也。今城西祗有白馬寺存焉．父老尚能道及曇照叫樂叫苦之事。若天王寺者．絕無形跡．况荊州志亦未見有載及之。然丘碑機緣既屬曇照事．則拋水造寺之事．安知不為曇照之事乎。或者爭謂必天王事．然一郡之西豈有兩人之事．始終如一之理乎。此係造碑之人．但改白馬寺為天王寺耳。此拋水造寺之事偽矣。</p>
<p>小註謂天王入滅．當元和三年戊子十月十三日也。通載謂元和十三年戊戌四月十三日。此入滅年月之事偽矣。</p>
<p>小註通載謂天王壽八十二。坐六十三夏。據十五歲出家．則髮臘六十八。二十三受戒．則坐夏僅五十九。而曰坐六十三夏。此坐夏偽矣。</p>
<p>小註通載俱曰嗣法一人曰崇信．即龍潭也。龍潭之嗣天皇．具述於前諸書．且置勿論．今即會元通載辨之．真偽立見。按通載紀道悟傳曰。初隱當陽紫陵山。後於荊南城東有天皇寺．頃因火廢．僧靈鑑將謀修復．乃曰．苟得悟律師為化主．必能福我。時江陵尹右僕射裴公稽首問法．致禮迎至。石頭之道始盛於此。會元曰．天皇寺主僧靈鑑．中宵潛往哀請．肩舁而至云云。會元紀崇信傳曰．青原下三世天皇悟禪師法嗣<span class='corr'>澧</span>州龍潭崇信禪師云云。觀此一題目何等明白。通載曰．<span class='corr'>澧</span>州龍潭崇信禪師．本渚宮賣餅家子也。史失其姓。少時英異。初悟禪師居天皇寺．人莫之測。師家於寺巷．日常以十餅饋之。乃至賜名崇信．問心要開解云云。夫道悟傳中．則曰靈鑑．裴公請居天皇寺。崇信傳中則曰初悟和尚為靈鑑請居天皇寺。因家於城東天皇寺巷．故得日以十餅饋城東天皇道悟。因饋餅故得賜名崇信。則崇信嗣城東天皇明矣。按荊州城南有街名沙市。城東有街名草市．市中有巷曰天皇．進巷南去半里．即天皇寺．迄今寺塔俱存。城之西北向無街巷．只有往來便路而已。通載小註俱曰極目荒榛．路隘不通．則城西向無街巷明矣。既無街巷．則崇信家於何處．饋餅何人。則崇信家於寺巷者．是城東天皇寺巷也明矣。符碑曰．荊南城東有天皇巷存焉．以此證崇信家城東寺巷又明矣。饋餅者是饋城東天皇道悟也．則龍潭嗣天皇又明矣。二書縱能竊取崇信為天王嗣．其能移城東寺巷作城西寺巷乎。其能以靈鑑所請之道悟居城東天皇寺改作居城西天王寺乎。况二書既紀崇信嗣天皇矣．何又竊嗣天王邪。豈不自相矛盾。况丘碑中初無龍潭問答機緣．會元天皇傳中有皇因龍潭問從上相承底事如何．皇曰．不是明汝來處不得．潭曰這箇眼目幾人具得．皇曰淺草易為長蘆．據此則龍潭出自天皇．其來舊矣。二書既於正傳正文紀龍潭嗣天皇矣．何又竊嗣天王邪。豈遽忘之耶。抑亦有二龍潭耶。古云盡信書．不如無書．此之謂歟。此法嗣偽矣。</p>
<p>拋水造寺節使也．撰碑節使也．不審一人耶．兩人耶。如謂一人．則丘碑內當有引過追悔之詞。如謂兩人．則當明言前任節使某人拋師水中以自別白。今碑全無分曉．豈非說鬼說夢乎。此節使偽矣。</p>
<p style="margin-left:1em"><span class='note-inline'>(城東天皇道悟禪師者．協律郎符載撰碑．乃與景德傳燈合。其碑云．道悟姓張氏．婺州東陽人。十四出家．依明州大德祝髮。二十五受戒於杭州竹林寺．初參國一留五年。大曆十一年隱於大梅山。建中初謁江西馬祖。二年參石頭．乃大悟．遂隱當陽紫陵山。後於荊南城東有天皇廢寺．靈鑑請居之。元和二年丁亥四月十一日以背痛入滅。年六十。坐三十五夏。法嗣三人．曰慧真．曰文賁．曰幽閑。今荊南城東有天皇巷存焉。)</span></p>
<p>天皇示寂在元和二年丁亥．符碑撰在丁亥可知矣。過後一百九十年．至宋太宗時．贊寧始作高僧傳．而天皇一傳．本符碑而作也。今之小註．符碑略去全文．所幸有高僧傳存焉。見高僧傳即所以見符碑之全文也。自元和丁亥至宋真宗景德甲辰．計二百一十九年．傳燈始出．當云傳燈與符碑合可也。反云符碑與傳燈合．謬矣。按高僧傳以崇信慧真文賁幽閑四人悉紀為天皇法嗣。小註以三人嗣天皇．將崇信竊嗣天王．其偽一。高僧傳傳燈俱曰元和丁亥四月晦入滅．小註謂四月十一日入滅．通載謂十三日入滅．其偽二。高僧傳曰．比丘慧真文賁等禪子幽閑皆入室得悟者．或繼坐道場．或分枝化導．小註曰．法嗣三人．曰慧真．曰文賁．曰幽閑．是以三人同一世．均嗣天皇也。覺夢堂序謂天皇悟下得惠真．真下得幽閒．閒下得文賁．便絕。通載於天皇傳末曰．師患背痛．即便告寂。壽六十。坐三十五夏。法嗣三世．曰惠真．曰幽閒．曰文賁．實元和二年四月十三日也。是以三人為天皇三世也。其偽三。通載曰．荊州城東天皇道悟禪師．協律郎符載撰碑云云．試問通載符碑畢竟撰於何年。若謂撰於元和二年。何得預載法嗣三世於碑文中邪。又何知三世後便絕邪。若謂撰於三世之後。且三世之後既已絕矣．則求碑者何人．又不當紀實元和二年邪。豈三世俱死於元和二年乎。若於壽六十．坐三十五夏之下．即當接實元和二年四月十三日也一句。文理乃通。蓋直記告寂之月日也。而今乃於此句之下．竄入法嗣三世曰惠真曰幽閒曰文賁一十三字．而方接實元和二年四月十三日也之句．則惠真等豈皆元和二年四月十三日之人乎。文理不通．文氣不貫．如此偽筆．一覽可見。其偽四。小註符碑後曰．今荊南城東有天皇巷存焉．子清引符碑作小註．以證道悟為兩人也。今此一筆．不惟證天王之偽．亦適足以自證竊崇信之偽矣。蓋崇信家於寺巷者．城東天皇寺巷也．寺巷既存．竊崇信嗣天王可乎。此人贓兩獲於此。然以高僧傳較符碑非偽也．第以小註通載引以為證故而改頭換尾．以致舛偽層出。</p>
<p style="margin-left:1em"><span class='note-inline'>(唐聞人歸登撰南嶽讓禪師碑．列法孫數人於後．有天王道悟名。圭峯答裴相國宗趣狀．列馬祖法嗣六人．首曰江陵道悟．權德輿撰馬祖塔銘．載弟子慧海智藏等十一人．道悟其一也。)</span></p>
<p>南嶽讓示寂於天寶三年甲申。通載謂天王入滅於元和十三年戊戌。壽八十二。則生當玄宗開元二十五年丁丑。曰三十四參馬祖．則在代宗大歷五年庚戌。去上天寶甲申．計二十七年矣。其誅茅荊門．不知幾何歲月。後節使訪道造寺．又不知幾何歲月。觀造寺後即接入滅事．則造於道悟晚年時可知矣。其去天寶甲申遠甚。讓公碑中列法孫道悟名尚不可．何也。以參馬祖時已隔二十七年故也。况列天王道悟名乎。莫是歸登有宿命通．預知數十年後．道悟住天王．故列入乃祖碑中乎。此歸登碑偽矣。</p>
<p>圭峯以裴公問及宗門中事．故引具眼宗師數人成狀用答裴公．故名宗趣狀．初非與馬祖作家譜也。至於首列江陵道悟者．其下圭峯自註曰．兼稟徑山載之林間錄洎通載內．可考也．小註刪去兼稟徑山之句．其私心畢露矣。夫稟徑山者江陵城東天皇道悟也。小註指為馬祖法嗣城西天王道悟．何異白日見鬼．夢中說夢乎。此宗趣狀偽矣。</p>
<p>馬祖示寂於德宗貞元四年戊辰。此時想道悟已住天王矣。銘中止載道悟．不載天王道悟．抑又何耶。按林間錄洎通載述丘碑訖．末附歸登碑宗趣狀二說．德輿銘不聞也．此係小註偽捏明矣。此德輿銘偽矣。</p>
<p style="margin-left:1em"><span class='note-inline'>(呂夏卿張無盡著書皆稱道悟嗣馬祖．宗門反以為誤．然佛國白續燈錄敘雪竇顯為大寂九世孫．祖源通要錄中收為馬祖之嗣．達觀穎以丘玄素碑證之．疑信相半．蓋獨見丘碑．而未見符載碑耳。)</span></p>
<p>夏卿無盡著書．即覺夢堂序也。序謂無盡夏卿會議宗門中事．得丘符二碑證之．以道悟嗣馬祖者此也。按會議在大觀元年之後．達觀穎示寂在嘉祐五年．相距已五十年矣。無盡親言從達觀處討得二碑．賷以徧示諸方．以顯自己擇法驗人之眼不謬．故諸方斥其為誤。小註引以為證．豈非誤中之誤乎。</p>
<p>佛國白乃雪竇顯四世孫．望龍潭十世祖也。其頌饋餅因緣曰．南嶽山頭見石頭．便歸古岸狎沙鷗。謾分胡餅為香餌．引得金龍上直鉤。見大藏田字函第八卷。則以石頭天皇龍潭公孫三代之世系一頌頌出．何等顯明昭著。夫作頌之時．已知十世祖龍潭出自石頭矣。而續燈之時．反不知四世祖雪竇出自石頭．輒續為馬祖九世孫．有是理乎。况續燈續五宗諸禪師也．彼雲門法眼兩宗若干人．咸皆續歸石頭．惟以雪竇一人續歸馬祖．又有是理乎。徧考林間錄通載諸書．並無此說。此係小註偽捏明矣。</p>
<p>祖源通要錄係西余拱辰所集．乃達觀穎之法子也。覺夢堂序謂無盡從達觀處討得符碑．又討得丘碑．則二碑俱在達觀處。小註謂獨見丘碑．未見符碑。此何說耶。林間錄謂達觀引丘碑集五家宗派．以道悟嗣馬祖．通要亦以道悟嗣馬祖．是父子書同文也。而達觀以丘碑證之．疑信相半．抑又何耶。既見疑．是不信丘碑矣。則丘碑之偽可知矣。然則既本丘碑集五家宗派．又疑丘碑何耶。是知宗派通要皆後人偽造．非達觀拱辰所集之書也。無乃借名古人耳。夫丘碑通要．達觀既見疑於前．子清咸引註於天皇章下．豈不疑誤天下後世之人乎。古云．始作俑者．其無後乎。達觀子清皆覆宗絕嗣。今人可不戒歟。</p>
<p style="margin-left:1em"><span class='note-inline'>(今以二碑參合．則應以天皇道悟嗣石頭．以慧真文賁幽閑嗣之．而於馬祖法嗣下．增入天王道悟．以龍潭崇信嗣之．始為不差誤矣。)</span></p>
<p>此一段係子清作小註結斷之文也。觀增入天王道悟者．則馬祖法嗣中原無此人明矣。按傳燈載馬祖法嗣七十六人．正宗記廣蒐全列至一百三十七人．皆無天王道悟名。二書見在皇藏可據。自馬祖死後五百七十七年．小註始出．乃增一天王道悟於馬祖法嗣中．只恐馬祖未首肎．一百三十七同門未首肎也。余觀馬祖法嗣如百丈南泉赫赫有名者勿論．他如大梅龍山亮座主輩．肥遁深隱．亦有人訪之．尚有片言載之燈錄．彼道悟為一宰相兼領節使者親臨訪道．乃至拋水發火．空中神現．供養造寺．事出異常．則名播天下可知矣。况又住在通衢之大邦名郡．又為雲法兩宗之共祖．非肥遁深隱者比．何竟無一人謁之訪之．致留片言載之燈錄．至數百年後．冷灰豆爆．始為子清增入耶。夫增入小註．可據彼累朝名世之文獻．與夫歷代敕賜之藏典不啻數十種．反不敵一偽丘碑．而概不可據耶。然著述堂中事．非庸流所預．必也識見高古．眼目圓明．博通古今．至公無我．方典斯職．故王先生詩云．未是獲麟真手筆．莫將魯史漫除刪．此之謂也。今之著述家．請擇斯真偽可也。</p>
<p>通載紀天皇之傳本於符碑。紀天王之傳本於丘碑．二碑之偽辨見於前。其間附小註一篇．前段引林間錄全文．後段引覺夢堂序全文。後段余昔編次衛燈錄時．見無盡從已死五十年之達觀處討得二碑之偽．故直斷為無盡偽造．蓋據贓以定罪耳。今觀前段謂達觀引丘碑集五家宗派．則又似非無盡偽造也。按覺範見宗派丘碑以道悟嗣馬祖．傳燈以道悟嗣石頭．故曰考其二書．似有兩人．此疑詞耳．非判斷確有二道悟語也。及見宗趣狀．首列江陵道悟．其下圭峯自註曰兼稟徑山．乃劃然明白知稟徑山之道悟．即嗣石頭之道悟也．丘碑以之嗣馬祖．顯然知其偽矣。彼時雲門臨濟二宗人見宗派丘碑以道悟嗣馬祖．以致相競相爭．蓋不考道悟原只一人．故發覺範一笑。於是繼輯禪林僧寶傳以釐正之．自序之．又命侯君序之。皆以雲門法眼宗石頭．又玄沙章末曰石頭之宗至是遂中興之。據此．則知向之林間錄．特為辨清宗派丘碑之偽妄．非確定有二道悟也。會元通載指月三書．反引為證據．以作著書張本．豈止取笑範覺一人．直令天下人絕倒。今霽崙又援通載丘碑為例．以譜雲法兩宗於馬祖下．不惟取笑天下識者．則又違背御序者多矣。而又恃御序簡端之勢．僥倖苟免犯憲之罪．以濟其私心。僭改宗譜．紊亂倫敘．較嚴統之罪倍甚。</p>
<p>指月一書以小註丘碑易作正文．為天王傳．與天皇並列．題曰南嶽青原宗派未定法嗣。而目錄天皇名下小註曰據符碑嗣石頭．天王名下小註曰據丘碑嗣馬祖．未定宗派二人龍潭德山巖頭雪峯名下。小註曰天一天二天三。使後人可以為天皇世次．可以為天王世次。此所謂伏曖昧之機關．亂久定之宗譜。至於列龍潭德山巖頭一脈章次傳首悉加天皇二字．此又以天皇紀龍潭德山巖頭世次矣。則前後自相矛盾一至此也。</p>
<p>僧問天皇如何是玄妙之說一則機緣．載之傳燈禪宗正脈諸書。天皇因龍潭問從上相承底事如何一則機緣．載之宗門統要。會元一齊收入天皇傳中。古今披閱者不知凡幾。自宋景德甲辰至明萬歷壬寅．計五百七十九年．一旦為指月竊入天王傳中。以偽丘碑作天王正傳．已屬妄誕。况又偷天皇機緣作天王機緣．可謂妄誕極矣。</p>
<p>天王傳後附小註一篇．即會元中之小註．其偽辨見於前。至謂石頭參青原．原謂因緣當在馬祖處．頭旋於馬祖處大悟．此又妄誕極矣。不必別引書以辨其偽．即指月馬祖傳末曰．貞元四年戊辰示寂．壽八十．則生當唐中宗景龍三年己酉．至玄宗開元元年癸丑．乃六祖示寂之年．馬祖僅五歲。石頭於六祖將示滅時．稟命參青原．一見便蒙印可．是一麟足矣之機緣．是時馬祖纔五歲孩童．何妄謂石頭參馬祖大悟邪。何遽有馬祖之稱邪。其偽捏誣枉古人如此。</p>
<p>指月通載會元三書．於天皇天王處用盡心行。至紀崇信傳．異口同音．皆謂崇信家於城東天皇寺巷．饋餅城東天皇道悟．嗣法城東天皇道悟．則前此心行豈非枉用乎。此誠欺不盡之天理．昧不盡之良心．亦天皇龍潭有靈．使之吐實．以皆自證其偽妄也。幸我皇上留心宗門日久．深知傳燈會元纘續三書紀雲門法眼來自石頭．故引以為序．以明諭霽崙折衷參訂．以定二支五宗之譜。今全書獨據一通載丘碑為例．以譜雲門法眼於馬祖下．試問霽崙為復是欽遵御序耶。為復是違背御序耶。故存誠錄斥其誑君罔祖以盜名者此也。吾為霽崙懼．不忍坐視其自陷於誑君罔祖盜名之罪．故將此是非真偽之書．悉陳於前。請霽崙置身於是非真偽之外．然後秉至公無我之心．以是非真偽而是非真偽之。何等書理不當言冗偽則刪之。何等書旨不二機冥合則增之。何等書可根可據。何等書不可根據。一一折衷參訂．以成全書之美．庶幾報聖恩於萬一．亦不孤宰官居士助梓之恩。免至以浪費民財．刻此無益之書。則余有補於霽崙．誠非淺矣。</p>
</div>
<p class='juan'>正名錄三卷終</p>
</div><!-- end of div[@id='body'] -->
</body></html>