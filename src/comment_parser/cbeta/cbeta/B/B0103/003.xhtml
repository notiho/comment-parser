<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林象器箋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu137' />
<div class='div-other'><a id='mulu138' />
<p class='h1'>第三類　座位門</p>
<div class='div-other'><a id='mulu139' />●座前<p>敕修清規聖節上堂云。頭首領眾出堂。至法座前。列一行問訊歸西序立。<span class='note-inline'>(又見座下處)</span></p>
<p style="margin-left:1em">忠曰。凡清規。言座前。即橕天柱之間也。</p>
</div>
<div class='div-other'><a id='mulu140' />●座下<p>敕修清規聖節上堂云。待住持斂衣趺坐。侍者先末班。引過座下。列一行問訊。燒香侍者。引班歸位。次首座領班出。列座前問訊。</p>
<p style="margin-left:1em">忠曰凡清規言座下即須彌座直下也。</p>
</div>
<div class='div-other'><a id='mulu141' />●住持轉位<span class='note-inline'>(東序上首)</span><p>舊說曰。都寺立班。宜在後堂對面位。若其前堂對面位。乃是住持轉位也。</p>
<p>敕修清規亡僧大夜念誦云。龕前念誦。知事先燒香。上茶湯。住持至燒香。居東序上首立。維那出燒香。請鎖龕佛事。受請人出班。</p>
<p style="margin-left:1em">忠曰住持避鎖龕人中立。故轉居東序上首也。故知。住持若離中位立班。則必居東序右邊也。</p>
<p>又云。知客平舉楞嚴咒。回向<span class='note-inline'>(云云)</span>住持仍歸東序上首立。江湖道舊。鄉人法眷。次第設祭。</p>
<p style="margin-left:1em">忠曰。此是住持。避江湖等設祭中立也。</p>
<p>鎌倉清規眾寮諷經云。住持入燒香。而立都寺上位。時寮元從西序班末。知客之側。出燒香。</p>
<p style="margin-left:1em">忠曰。此是住持避寮元中立燒香也。</p>
</div>
<div class='div-other'><a id='mulu142' />●入牌小師班位<span class='note-inline'>(居浴司右)</span><p>前住入祖堂。小師居浴司班右邊。出位燒香問訊。向住持。請安牌佛事。</p>
<p>南禪規式前住入祖堂云。小師親度牌於侍者。小師在浴主後立。法語畢。侍者接牌。度於都寺。</p>
<p>清拙小清規云。入祖堂。孝子僧。從頭首之末。進爐前問訊。燒香了。向長老請佛事。</p>
</div>
<div class='div-other'><a id='mulu143' />●單位<p>敕修清規日用軌範云。昏鐘鳴。須先歸單位坐禪</p>
<p style="margin-left:1em">忠曰單者用小紅紙片。題眾僧名貼各各位上壁別源東歸集。云一單一鉢標一名<span class='note-inline'>(止此)</span>。是也。有己名單之位。此謂單位也。又僧堂床前之板。曰單。濶八寸。日用軌範。言床前一尺。蓋依周尺也。凡言七尺單前者。非帳帷之長。謂自床後至前六尺<span class='note-inline'>(日本謂之一間)</span>。更加單板一尺。合成七尺也<span class='note-inline'>(又見文疏門單處○東福僧堂。床深六尺。前單板一尺)</span>。</p>
<p>七尺單　碧巖錄云。三條椽下。七尺單前。試去參詳看。</p>
<p>又有稱六尺單。蓋除單板。為六尺乎。　續燈錄西禪繼圖禪師章云。且向三條椽下。六尺單前。快須究取。</p>
<p>晦菴光禪師錄。石菴玿禪師錄<span class='note-inline'>(並續古尊宿錄)</span>。皆有六尺單前語。</p>
<p>又有稱五尺單。蓋亦六尺單。用周尺則得四尺八寸。存大數言五尺也。　佛果擊節錄雪竇普請話評云。也須是三根椽下。五尺單前。靜坐究取始得。</p>
</div>
<div class='div-other'><a id='mulu144' />●隣單<p>忠曰。己之單位左右也</p>
<p>敕修清規日用軌範云。以枕子安脚下。未要拗。恐驚隣單。　又云。喫食之法。不得抓頭。恐風屑落鄰單鉢中。　又云。不得與鄰單語話。鄰單生疎。當以善言誘喻。不得生嫌惡心。</p>
</div>
<div class='div-other'><a id='mulu145' />●被位<p>日用軌範云。上被位。眠單收一半坐定。</p>
<p>敕修清規出圖帳云。寫被位圖。鉢位圖。</p>
<p style="margin-left:1em">舊說曰。被位是大眾<span class='note-inline'>(平僧)</span>排僧堂之位。鉢位是蒙堂眾。排僧堂之位。</p>
<p style="margin-left:1em">忠曰。按敕修清規鉢位圖注云。被位倣此。不分板首<span class='note-inline'>(止此)</span>。蓋鉢位分板首<span class='note-inline'>(十六板等)</span>。被位不分板首以為異也。其分不分圖。見圖牌門。被位圖處。</p>
<p>敕修清規坐禪云。或有留被在堂。不隨眾者。</p>
<p style="margin-left:1em">忠曰。被者。是坐禪之單也。</p>
</div>
<div class='div-other'><a id='mulu146' />●鉢位<p>見于被位處。圖見圖牌門。</p>
<p>敕修清規入院云。大眾先歸鉢位立定。</p>
<p>又日用軌範云。或歸眾寮喫湯藥。或茶堂經行。次第歸鉢位。</p>
<p style="margin-left:1em">忠曰。永平清規辨道法云。粥了歸眾寮。喫茶喫湯。或復被位打坐<span class='note-inline'>(止此)</span>此即以軌範鉢位又為被位。可知被位鉢位非別余謂。僧堂。大眾粥齋坐位。故謂鉢位。其坐禪則謂之被位而已。但鉢位分板首。被位不分板首。以為異也</p>
</div>
<div class='div-other'><a id='mulu147' />●副鉢位<p>敕修清規出圖帳云。舊以送蒙堂者。排副鉢。後因爭競不排。</p>
<p style="margin-left:1em">忠曰。副鉢者。鉢謂十六板頭也。副相亞之意也。今言。只今但以單寮西堂首座勤舊。排副鉢位。古者蒙堂。亦排副鉢。遂有爭競。故停之。與大眾同。依戒次排之也<span class='note-inline'>(副鉢位圖。見圖牌門。被位圖處)</span>。</p>
<p>校定清規圖云。或六出。八出。十二出。隨僧堂大小眾之多寡。又各排副鉢一位。其餘並依戒次循轉。</p>
</div>
<div class='div-other'><a id='mulu148' />●四案位<span class='note-inline'>(眾寮)</span><p>敕修清規眾寮結解特為眾湯云。大眾依戒四案位。</p>
<p style="margin-left:1em">忠曰。四案位。如僧堂四板頭。備用清規日用清規云。歸眾寮。鳴大板三下。問訊不歸。輕侮大眾。入門分四板頭。依位立定<span class='note-inline'>(止此)</span>此謂眾寮四板頭。即今四案位也。</p>
<p style="margin-left:1em">又眾寮結解點湯行禮圖。見圖牌門。</p>
</div>
<div class='div-other'><a id='mulu149' />●特為位<p>敕修清規方丈小座湯云。第一座分二出。特為。東堂西堂請首座光伴。</p>
<p style="margin-left:1em">舊說曰。方丈特為位者。主之對面位。是也。光伴位者。主之分手位。是也。二出者。除主伴外。分二出也<span class='note-inline'>(圖見二出座處)</span>。</p>
<p style="margin-left:1em">又曰。若僧堂。則分手床頭。立特榻矣。</p>
<p style="margin-left:2em">又特為照牌。見圖牌門。</p>
</div>
<div class='div-other'><a id='mulu150' />●光伴位<p>舊說曰。方丈光伴位者。住持右邊。即是住持分手位也<span class='note-inline'>(又見特為位處)</span></p>
</div>
<div class='div-other'><a id='mulu151' />●主位<p>忠曰。室南鄉者。以東為主位。以西為賓位<span class='note-inline'>(如方丈)</span>室東鄉者。以北為主位。以南為賓位<span class='note-inline'>(如僧堂)</span>。室西鄉者以南為主位。以北為賓位<span class='note-inline'>(如庫司)</span></p>
<p>禮記曲禮云。主人入門而右。客入門而左。主人就東階。客就西階。客若降等。則就主人之階。主人固辭。然後客復就西階。</p>
<p>鶴林玉露云。四方以西為尊<span class='note-inline'>(云云)</span>今朝廷之上。羣臣皆自東階而升。不敢升自西階。非特嫌若賓主敵體。亦以西為尊也。班孟堅西都賦曰。左墄右平。左東也。東則為墄。若世所謂澁道。乃羣臣所由登降之階也。右西也。西則為平。而不為墄也。凡賓主之席。主東而賓西。亦所以尊賓也。非謂東尊於西。而使賓次主也。故禮客降一等。則就主人之階。蓋客不敢自西階。為賓主禮。欲自東階。隨主人而升也。主人辭。客乃復位。蓋主人不許客。然後自西階升也。</p>
<p>唐趙璘因話錄云。人道尚右。以右為尊。先賓客。故西讓客。主人在東。蓋自卑也。今人東讓客豈禮哉。</p>
<p style="margin-left:1em">文選司馬長卿。喻巴蜀檄云。位為通侯。處列東第。　註善曰。東第甲宅也。居帝城之東故曰東第。張揖曰。列東第在天子下方。翰曰。第次也。西為尊。東為下。言為通侯。列在天子之下次。</p>
</div>
<div class='div-other'><a id='mulu152' />●賓位<p>見于主位。</p>
<p>顧元慶簷曝偶談云。古者賓位尚右。史記陳平願以右丞相讓周勃語云。無能出其右者。及行尚西。禮記曰主人就東階客就西階。諺呼主人為東道則古人坐讓右。行尚西。亦甚明矣。後世不察。遂以東左為尊耳。</p>
<p style="margin-left:2em">佛經尊右卑左。</p>
<p>觀佛三昧經云。佛母摩耶。生忉利天。佛從閻浮提上忉利天。為母說法。龍王為佛。作三道寶階上忉利宮。梵天釋提桓因等。侍左階。聲聞菩薩。大眾。侍右階。佛處其中<span class='note-inline'>(取意)</span>。</p>
<p>又佛說海龍王經云。佛愍龍王。受其請。龍王從海邊。化作三道寶階。金銀瑠璃。下至其宮。佛昇寶階陟於中階。諸菩薩眾。住右階。諸大聲聞。住在左階<span class='note-inline'>(略鈔)</span>。</p>
<p style="margin-left:1em">長阿含經遊行經云。世尊到巴連弗城。諸清信士。起大堂舍。世尊與大眾俱。詣彼講堂。處中而坐。時諸比丘。在左面坐。諸清信士。在右面坐。</p>
<p style="margin-left:2em">忠曰。尊比丘。卑諸信士則左右。與前二經違。</p>
</div>
<div class='div-other'><a id='mulu153' />●分手位<p>舊說曰。分手。己之左右也。</p>
<p>又曰。分手不可定也。有住持之分手。有後堂之分手。</p>
<p style="margin-left:1em">忠曰。但分手。依或並向內。或竝向外者。言之。若己之左右班。相對向者。不稱分手。自此名埀手耳。</p>
<p>敕修清規施主請陞座云。僧堂內。設施主位。與住持分手。</p>
<p>又留請兩序云。客頭先報。迎住持入分手坐。</p>
<p style="margin-left:1em">忠曰。左右坐曰分手坐。今須住持主位。知事賓位。</p>
<p>又唱衣云。首座。與主喪分手。兩序大眾。次第而坐。</p>
</div>
<div class='div-other'><a id='mulu154' />●垂手位<p>忠曰。在主席前。東西對向。如埀左右手然。</p>
<p>備用清規唱衣云。主喪首座分手。兩班埀手坐。</p>
</div>
<div class='div-other'><a id='mulu155' />●對面位<p>敕修清規山門管待新命。并專使云。寢堂中。敷住持高座。專使附位于右。兩序如常。列左右。勤舊對面位。侍者知事下位。</p>
</div>
<div class='div-other'><a id='mulu156' />●上板　下板<p>僧堂上間板頭。下間板頭也。</p>
<p>補僧寶傳。雲巖新禪師傳云。一日默坐下板。會知事捶行者。新聞杖聲。忽大悟。</p>
<p>禪林寶訓云。萬菴曰。先師竄衡陽。賢侍者錄貶詞。揭示僧堂前。衲子如失父母。涕泗愁嘆。居不遑處。音首座詣眾寮。白之曰。人生禍患。不可苟免。使妙喜。平生如婦人女子。陸沈下板。緘默不言。故無今日之事。</p>
<p style="margin-left:1em">文字禪石臺夜坐詩云。故鄉乃有此叢林。下板何妨著寂音</p>
</div>
<div class='div-other'><a id='mulu157' />●上堂　下堂<p>僧堂之上間下間也。</p>
<p>敕修清規大掛搭歸堂云。參頭燒香。同眾大展三拜。巡堂一帀。自上堂至下堂。仍如前排立問訊。</p>
<p>又日用軌範云。在上堂。左足先入。在下堂右足先入。<span class='note-inline'>(忠曰。此約僧堂後門出入。而言其左右也。)</span></p>
<p>禪苑清規浴主云。入浴之法。老宿上堂。後生下堂。</p>
<p style="margin-left:1em">忠曰。此浴室。言上堂下堂也。</p>
</div>
<div class='div-other'><a id='mulu158' />●上間<p>忠曰。凡人鄉堂。己身右為上間。法堂方丈<span class='note-inline'>(南向)</span>則東。僧堂<span class='note-inline'>(東向)</span>則北。庫司<span class='note-inline'>(西向)</span>則南。此曰上間。</p>
<p>敕修清規大掛搭歸堂云。維那入堂燒香上間立。</p>
</div>
<div class='div-other'><a id='mulu159' />●下間<p>忠曰。凡人鄉堂己身左為下間。法堂方丈。則西。僧堂則南。庫司則北。此曰下間。</p>
<p>敕修清規告香云。參頭領眾。法堂下間。謝維那侍者。觸禮一拜。</p>
<p style="margin-left:1em">校定清規。書之云。眾人隨參頭。於法堂西北角。謝維那侍者。觸禮一拜</p>
</div>
<div class='div-other'><a id='mulu160' />●左間　右間<p>敕修清規受法衣云。嗣法師。已遷化。法堂右間設靈几。</p>
<p style="margin-left:1em">忠曰。右間即下間也。身南面鄉堂外時。右邊為下間。故言右間也<span class='note-inline'>(法堂則西也)</span>。反之。可上間言左間也<span class='corr'>已</span>。</p>
</div>
<div class='div-other'><a id='mulu161' />●上肩　下肩<p>忠曰。己之上位為上肩。己之下位為下肩。不拘己之左右矣。譬如東序人。以佛座為上。則其在己之右肩者。為上肩。在己之左肩者。為下肩。</p>
<p>敕修清規念誦云。暫到於侍者下肩立。　又兩序交代茶云。西序請茶。則知事分手座。於同列頭首中。請肩下一人光伴。如肩上人赴。坐位相妨。　又謝掛搭云。參頭立於侍者下肩。　又日用軌範云。聞徧食椎。看上下肩。以面相朝。揖食<span class='note-inline'>(此與上肩順轉之上肩別)</span>。</p>
<p style="margin-left:1em">若己身左為上肩。右為下肩。別見身肢門。</p>
</div>
<div class='div-other'><a id='mulu162' />●肩次<p>下肩也。下位也。</p>
<p>敕修清規謝掛搭云。副參趲向前。接聯參頭肩次。伺住持至。</p>
</div>
<div class='div-other'><a id='mulu163' />●上手　下手<p>敕修清規謝掛搭云。參頭居末。至眾寮門外。下手立<span class='note-inline'>(云云)</span>參頭門外轉上手立。　又住持遷化。掛真舉哀云有親書遺言喪司行者。貼法堂中間上手幙上。</p>
<p>備用清規結制行禮云。巡寮<span class='note-inline'>(云云)</span>庫司。蒙堂。前資。眾寮列門外下手立。接住持入。</p>
</div>
<div class='div-other'><a id='mulu164' />●左手　右手<p>敕修清規謝掛搭云。參頭退左足。側轉身於香几右手空處出。行過復位。</p>
<p style="margin-left:1em">忠曰反之。可言左手也。</p>
</div>
<div class='div-other'><a id='mulu165' />●團座　合座<p>圓形坐者。此名團座。圓形坐而開一方者。此名合座。　此圖見敕修清規雲桃解方丈特為新掛搭茶處。</p>
<div><img src='../images/B19p0075_01.gif' alt='B19p0075_01.gif' /></div>
</div>
<div class='div-other'><a id='mulu166' />●第一座　第二座<p>饗禮第一筵謂之第一座。第二筵。謂之第二座。</p>
<p>敕修清規嗣法師忌云。如有三五人西堂則分作兩座。第一座西堂喫湯。住持行禮。第二座兩序喫湯。侍者行禮。</p>
</div>
<div class='div-other'><a id='mulu167' />●小座湯二出座　四出座　六出座<p>敕修清規方丈小座湯云。四節講行。按古有三座湯。第一座分二出。特為東堂西堂。請首座光伴。第二座。分四出。頭首一出。知事二出。西序勤舊三出。東序勤舊四出。西堂光伴。第三座位。多分六出。本山辦事。諸方辦事。隨職高下分座。職同者次之。首座光伴。</p>
<p style="margin-left:1em">忠曰。出者特也。蓋取首出傑特之義。</p>
<p style="margin-left:1em">正字通云。出特也。過人之稱徐稺傳。角立傑出宜稺為先。</p>
<p style="margin-left:1em">凡幾出者皆除主位及光伴位而論之。</p>
<div><img src='../images/B19p0076_01.gif' alt='B19p0076_01.gif' /></div>
</div>
<div class='div-other'><a id='mulu168' />●特為湯四出<p>敕修清規方丈特為新舊兩序湯云。新頭首一出。新知事二出。舊頭首三出。舊知事四。出餘勤舊預光伴者。列主伴兩邊。西序居左。東序居右。</p>
</div>
<div class='div-other'><a id='mulu169' />●特為茶六出<p>校定清規夏前。住持特為新掛搭茶。六出之圖。</p>
<div><img src='../images/B19p0076_02.gif' alt='B19p0076_02.gif' /></div>
</div>
<div class='div-other'><a id='mulu170' />●特為茶八出座<p>校定清規知事頭首。特為新掛搭茶。八出之圖。</p>
<div><img src='../images/B19p0076_03.gif' alt='B19p0076_03.gif' /></div>
</div></div>
</div><!-- end of div[@id='body'] -->
</body></html>