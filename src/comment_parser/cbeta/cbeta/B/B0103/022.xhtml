<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林象器箋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1192' />
<div class='div-other'><a id='mulu1193' />
<p class='h1'>第廿二類　文疏門</p>
<div class='div-other'><a id='mulu1194' />●敕黃<p>敕修清規書記云。古之名宿。多奉朝廷徵召。及名山大剎。凡奉聖旨敕黃。住持者。具謝表。示寂有遺表。或所賜所問。俱奉表進。而住持專柄大法。無事文字。特請書記。以職之。</p>
<p style="margin-left:1em">山堂肆考云。唐太宗。用黃麻紙。寫詔敕文。故杜詩。紫詔仍兼綰。黃麻似六經。唐玄宗別置學士院掌內命。凡拜免將相。皆用白麻。注云。黃麻。詔紙用黃蘗染成。取其辟蠹也似六經者。謂詔誥之詞。渾厚如六經之文也。</p>
<p style="margin-left:1em">野客叢書云。敕舊用白紙。唐高宗上元間。以施行之制。既為永式。白紙多蠹。遂改用黃。除拜將相制書。用黃麻紙。其或學士制。不自中書出。故獨用白麻紙。所以有黃麻。白麻之異也。</p>
<p style="margin-left:2em">又見經單處。聖節黃榜處。</p>
</div>
<div class='div-other'><a id='mulu1195' />●謝表<p>見敕黃處。</p>
</div>
<div class='div-other'><a id='mulu1196' />●公文<p>忠曰。知府所降公憑文也。</p>
<p>居家必用云。公文。謂官遣文字。故曰公文。</p>
<p>敕修清規開堂祝壽云。先呈公文。舉法語畢。接付維那。宣白。次山門諸山江湖疏。一一遞上。有法語分送宣讀。</p>
<p style="margin-left:1em">雪竇顯禪師開堂錄小參云。僧問。四明侯伯。遠降公文。未涉程途。請師速道。師云剳。</p>
<p style="margin-left:1em">大慧武庫云。洪州奉新縣慧安院。偶法席久虗。太守移書寶峰真淨禪師。命擇人主之。時有淵首座。向北人。孤硬自立。白真淨曰。惠淵去得否。真淨曰。汝去得。遂復書舉淵。淵得公文。即辭去。隱山璨禪師錄云。入院。指座云。隱山無量罪過。復被公文追到。要得重整頹綱。不免再陞此座。</p>
<p style="margin-left:2em">已下畧記外典公文語。</p>
<p style="margin-left:1em">魏書高祖紀云。二年夏四月癸酉。詔沙門。不得去寺浮遊民間。行者仰以公文。</p>
<p style="margin-left:1em">春渚紀聞云。江淮發運使盧秉。元祐初。發解赴闕。至泗州。夜夢。肩輿詣郡守。而回。過漕司。有頂帽執撾。而督視工役。丹飾門墻者。問之。云。修此以俟新官也。盧曰。新官為誰。執撾者。厲聲而對曰。盧秉<span class='note-inline'>(云云)</span>。既覺。未及盥濯。而郡將公文一角至。即除盧領大漕事。</p>
<p style="margin-left:1em">為善陰隲曰。王縉為兩路提刑。每斷死囚。必焚香奏天。然後行下。一日暮坐。恍見一玉女。長披大袖手持一角公文。立于簷前。遙告縉曰。此汝平生。所奏事目。一一皆合情法。無有枉濫。上帝嘉汝。已為汝父延壽一紀。兼為汝倍增福矣。汝之子孫。異日亦皆當作監司。更宜自勉。言訖而歿。後果如其言。</p>
</div>
<div class='div-other'><a id='mulu1197' />●府帖<p>公文也。</p>
<p>校定清規新住持入院云。都寺。預請維那首座宣疏帖等人。　注先讀敕黃。省剳或府帖。山門疏。諸山疏。次第宣讀。</p>
</div>
<div class='div-other'><a id='mulu1198' />●諸疏帖<p>文體明辯云。疏者。布也。</p>
<p>正字通云。疏去聲。暮韻。音數。條陳也。</p>
<p style="margin-left:1em">忠曰。疏者。條暢布陳其所蓄望也。</p>
<p>禪苑清規。請尊宿云。具合用錢物。行李。人轎等。或舟船。要用之物。官疏。院疏。僧官疏。諸院長老疏。施主疏。閑居官員疏。住持帖。本州縣開報。彼處州縣文牒。官員書信。院門茶榜。並須子細備辨。如法安置。</p>
<p style="margin-left:1em">舊說曰。士大夫為僧製請疏。泛論之。則南北朝時。沈休文發講疏為始。禪林請住持疏。韶州防禦使何希範等。製請疏。令雲門偃禪師。住靈樹。為始。其疏。載在雲門語錄後也。僧疏。則九峯韶公。作疏請大覺璉和尚。住阿育王山。此為始矣。</p>
</div>
<div class='div-other'><a id='mulu1199' />●官府疏<p>舊說曰。凡請住持。有官府疏。山門諸山道舊法眷江湖勤舊等疏。官府疏者。宣政院選舉之也。</p>
<p>又曰。古者官府疏。有祝聖壽之語。今則山門疏。有祝語。蓋無官府疏時。如此而<span class='corr'>已</span>。若有官府疏。則山門疏。非必作祝天子語。也。</p>
</div>
<div class='div-other'><a id='mulu1200' />●路疏<p>忠曰。某州路官府。請住持疏也。</p>
<p>古林茂禪師永福錄。有拈路疏語。</p>
</div>
<div class='div-other'><a id='mulu1201' />●縣疏<p>虗堂愚和尚錄續輯云。府疏已刊前集。縣疏。知府陸盤隱撰。</p>
</div>
<div class='div-other'><a id='mulu1202' />●府僚疏<p>忠曰。僚官僚也。府中官僚。薦住持疏也。</p>
<p>居頂圓菴集。有青遠禪師住昌國普慈。府僚疏。蓋居頂代府僚製也。</p>
</div>
<div class='div-other'><a id='mulu1203' />●山門疏<p>舊說曰。請住持山門疏。敘勸請。諸山疏。敘促駕。江湖疏。道舊疏。敘展賀<span class='note-inline'>(又見官府疏。法眷疏處)</span>。</p>
<p>敕修清規請新住持云。庫司會兩序勤舊茶。議發專使修書<span class='note-inline'>(頭首知事勤舊蒙堂前資僧眾)</span>。製疏<span class='note-inline'>(山門。諸山。江湖)</span>。茶湯榜。</p>
</div>
<div class='div-other'><a id='mulu1204' />●同門疏<p>新命。同門人。製疏。賀其入院也<span class='note-inline'>(見法眷疏處)</span>。</p>
<p style="margin-left:1em">同門義。見稱呼門。同門處。</p>
</div>
<div class='div-other'><a id='mulu1205' />●諸山疏<p>本寺隣封之諸山。製新住持。入寺疏也<span class='note-inline'>(見山門疏處)</span>。</p>
</div>
<div class='div-other'><a id='mulu1206' />●江湖疏<p>忠曰。江湖上禪剎人。製新命入寺疏也<span class='note-inline'>(見山門疏處)</span>。</p>
<p>有東江湖西江湖二疏。　南禪規式入院云。首座宣山門疏。行者兩人扛疏。住持在椅。其餘疏。以次頭首宣讀。道舊疏。書記。諸山疏。後堂。東江湖西江湖疏。東西藏主宣之。但道舊同門等疏。頭首出眾向法座立定。讀之。蓋無可宣揚位也。</p>
<p style="margin-left:1em">忠曰。江湖者。江外湖邊蕞剎也。凡禪剎名山大剎之外者。稱江湖矣。然舊說。援江西馬祖。湖南石頭。學者憧憧往來之說。實無交涉。如今此方江湖疏。題名銜曰。平沙某甲。遠浦某乙等。是足粗知江湖義。莊子云。魚相忘於江湖。蓮社高賢傳云。周續之曰。心馳魏闕者。以江湖為柣梏。文選劉孝標廣絕交論云。寄通靈臺之下。遺跡江湖之上<span class='note-inline'>(止此)</span>。此等江湖。其義相通<span class='note-inline'>(又見稱呼門江湖處)</span>。</p>
</div>
<div class='div-other'><a id='mulu1207' />●道舊疏<p>忠曰。新住持道舊。製其入寺疏也<span class='note-inline'>(見官府疏山門疏處)</span>。道舊者。道友也。詳稱呼門。道舊處。</p>
</div>
<div class='div-other'><a id='mulu1208' />●法眷疏<p>忠曰。新命法屬。製其入寺疏也<span class='note-inline'>(見官府疏處)</span>。</p>
<p>天隱曰。今時山門疏語。如上表文。例祝天子。如山門疏。以山門事為發端。以祝天子終之。同門疏。以同門事終之。江湖疏。以江湖事終之道舊疏。以道舊事。終之。法眷疏。以兄弟故事。終之。</p>
<p>竺仙來來禪子集。有杭州大慈成止巖。住西興明化法眷疏。蒙頭云。時止時行。何用隔江招手。難兄難弟。倒却門前剎竿。收結云。懽恊人天。光增法社。</p>
</div>
<div class='div-other'><a id='mulu1209' />●法親疏<p>法眷疏。又名法親疏。見義堂空華集。</p>
</div>
<div class='div-other'><a id='mulu1210' />●方外疏<p>在家士大夫。為新住持。製疏也。</p>
<p>居頂圓菴集有方外交疏。其柄語云。竊聞。今浙東天童木菴禪師。靖退已久。一旦虗席。其徒失依。遂勸師。以輕車熟路。復鎮其虗。人謂師之此舉。足以崇重天童。而師固無加損也。凡吾薦紳。所尚在道。道由人興。故疏以賀。</p>
<p>元叟端禪師。杭州靈隱錄。拈方外疏。　又抗州徑山錄拈方外疏語云。言言見諦。句句朝宗。西天昔日淨名老。東土今朝龐蘊公。</p>
</div>
<div class='div-other'><a id='mulu1211' />●江湖友社疏<p>相國寺香渚和尚告忠曰。江湖疏外。復有江湖友社疏。但新命傑出人。而敢當之。非尋常用之。</p>
<p>居頂圓菴集。有青遠禪師。住昌國普慈。友社疏。　又有應中法師。住延慶。禪林友社疏。蓋今為教家發。故有禪林目也。</p>
</div>
<div class='div-other'><a id='mulu1212' />●林泉友社疏<p>舊說曰。山門。諸山。江湖疏外。有林泉友社疏但非尋常有之。</p>
<p>香渚和尚告忠曰。林泉友社疏。例江湖友社疏。必新命傑出人。而敢製之。</p>
<p>義堂空華集。有芳少室住淨智。友社疏。</p>
</div>
<div class='div-other'><a id='mulu1213' />●鄉曲疏<p>居頂圓菴集。有元素住開壽鄉曲疏</p>
</div>
<div class='div-other'><a id='mulu1214' />●淋汗疏<p>忠曰。為化柴燒浴。製疏也。曾聞。五岳學製疏者。必先製之。試手。琳汗義。見叢軌門。</p>
<p>清拙澄禪師錄。化琳汗頌云。<span class='corr'>陝</span>府鐵牛遭日炙。嘉州大象汗交流。有人浴得這箇佛萬兩黃金也合收。</p>
</div>
<div class='div-other'><a id='mulu1215' />●化疏<p>忠曰。凡叢林。化米化炭等。皆造疏。化主齎之去。一展示其意。二證非假竊也。</p>
<p style="margin-left:1em">已下略錄誹僧好化。</p>
<p>笑隱蒲室集與友人書云。不肖。多與士大夫交。嘗聞其言。與僧往來。每懼其袖中有物。便殺風景。謂其持疏也。故五年於此。修造已十成七八。忍貧自力。未嘗妄造人門。頗似倔強。</p>
<p>雲棲竹窓三筆云。有道者。告予曰。我輩冠簪。公等剃削。夫剃削者。應離世絕俗。柰何接踵於長途廣行募化者。罕遇道流。而恒見緇輩也。有手持緣簿。如土地神前之判官者。有魚擊相應。高歌唱和。而談說因緣。如瞽師者。有扛擡菩薩像神像。而鼓樂喧填。賛勸捨施。如歌郎者。有持半片銅鐃。而鼓以竹箸。如小兒戲者。有整衣執香。㳂途禮拜。挨家逐戶。如里甲抄排門冊者。清修法門。或者有玷乎。予無以應。</p>
</div>
<div class='div-other'><a id='mulu1216' />●草疏<p>忠曰。疏語多四六成之。而間有散文者。此名草疏。禪月集上新定宋使君詩云。水疊山層擎草疏。砧清月苦立霜風。</p>
<p style="margin-left:1em">已下。畧錄古今草疏。</p>
<p>九峯韶禪師。請大覺。住育王疏。</p>
<p>圓菴作。竺芳住道塲江湖疏<span class='note-inline'>(見圓菴集)</span>。</p>
<p>又作。性初住雪竇諸山疏<span class='note-inline'>(見圓菴集)</span>。</p>
<p>又作。岱宗住中竺。京剎疏<span class='note-inline'>(見圓菴集)</span>。</p>
<p>笑隱訢禪師。請虗谷。住徑山。江湖疏<span class='note-inline'>(見蒲室集)</span>。</p>
<p>清拙澄禪師。請明蒙山。住聖福。山門疏<span class='note-inline'>(見清拙錄)</span>。</p>
<p>又請夢窓。住建仁疏<span class='note-inline'>(見清拙錄)</span>。</p>
<p>袁中疏集多草疏。</p>
<p style="margin-left:1em">又有以詩準疏。宣讀者。　義堂日工集云。建長中山入寺。以余所寄禪詩。擬疏。付西藏主令讀。拈云。鐔津語脉。筠溪詞源。華袞之贈。感佩何言。蓋日本。以詩準疏讀者。始於此。</p>
</div>
<div class='div-other'><a id='mulu1217' />●柄語<p>忠曰。山門同門等疏。小序。名柄語。蓋如器有柄也。山門疏柄語。造語多一律。同門疏等柄語。有語意不同者。</p>
<p>瑞溪臥雲日件錄云。普廣院僧。持本寺同門疏來。疏語。意句不到。柄語亦冗甚。今時后生。不依師授。叨作文。往往如此。</p>
</div>
<div class='div-other'><a id='mulu1218' />●道塲疏<p>舊說曰。道塲疏。多滿散用之。然啟建。亦有之。凡啟建有疏。則滿散必亦有疏。啟疏。發頭用儒典語。散疏。發頭用釋典詞。</p>
<p style="margin-left:1em">又與諷唱門宣疏交看。　僉疏法。見執務門。僉疏處。</p>
<p>文體明辯附錄云。按道塲疏者。釋老二家。慶禱之詞也。慶詞曰生辰疏。禱詞曰功德疏。二者皆道塲之所用也。</p>
</div>
<div class='div-other'><a id='mulu1219' />●右語<p>忠曰。道塲疏。首敘某州某寺某甲值某事。諷某經等畢次正有四六疏語。故疏語首必蒙右伏以三字。是以疏語稱右語也。右者指已前事緣諷誦等。伏以已下。詳述其志趣禱願等事也。</p>
<p>東漸畧清規。佛降誕云。維那宣疏。至右語。住持跪爐。</p>
<p style="margin-left:1em">忠曰。住持跪爐。必在右伏以時。東漸言右語跪爐。則以右伏以為右語。正同余所解也。</p>
<p style="margin-left:1em">文體明辯附錄云。按右語者。宋時。詞臣。進呈文字之詞也。謂之右語者。所進文字。列于左方。而先之。以此詞。實居其右。故因而名之。蓋變進書表文之體。而別其稱耳。然考之諸集。唯歐陽脩王安石等。有進功德疏右語。豈其特用於此等文字。而他皆不用歟。詞皆儷語。而短簡特甚。</p>
<p style="margin-left:2em">忠曰。徐氏言所進文字在左。此詞居右。故名右語者失矣。余謂功德疏。先列數般功德品目。在右方。而次之。以述其志趣之疏語。在左方。而此疏語之首。必加右伏以三字。故以駢儷疏文。名為右語耳。非為此詞在右矣。徐氏見諸家文集。唯載右伏以已下儷語。未見功德疏全文。故謬以謂。疏前詞。在疏語右。故名右語。然則不名于本疏為右語。而却以前序為右語也。夫一篇文字題。不題本體。却題前序。豈有此理耶。</p>
<p style="margin-left:1em">忠按山門同門等疏。凡有右伏以者。皆當稱右語。然古來右語名。唯於道塲疏。不可稱於餘疏。矣。</p>
<p style="margin-left:2em">舊說曰。祈禱等疏語。名右語。書記製之。其文四六也。凡右方為尊。故右語。猶言尊語也。非疏文在右方之義。　忠曰。此亦一重臆解。固不足取也。</p>
<p style="margin-left:1em">歐陽文忠公集云。</p>
<p style="margin-left:1em">太祖皇帝忌辰。道塲功德疏。右語<span class='note-inline'>(九月八日)</span>。</p>
<p style="margin-left:1em">右伏以。當天開運。聿隆創始之功。繼綂承休。方罄奉先之孝。爰戒徹昔之日。用資作善之祥。嚴法會於金園。啟靈文於貝葉。伏願。超登妙果。高證真乘。瞻不動以常存。祐無疆而永固。下均氓庶。咸獲又寧。</p>
<p style="margin-left:1em">白玉蟾集。懺謝朱表云。</p>
<p style="margin-left:1em">上清大洞寶籙弟子五雷三司判官知北極驅邪院事<span class='note-inline'>(臣白某)</span>。</p>
<p style="margin-left:1em">右<span class='note-inline'>(某)</span>言。伏以。紫鸞嘯月。青皇埀羽葆於樞宮。白鶴呼雲。赤帝降霓旌於璣舍<span class='note-inline'>(已下文繁故畧)</span>。</p>
</div>
<div class='div-other'><a id='mulu1220' />●榜<p>品字箋云。說文榜木片也。古無紙。凡有示告。皆用板。言簡。懸之牌。文繁列之榜。後雖有紙。而牌牓之名。猶昔焉。</p>
<p>敕修清規肅眾云。大慧禪師。住育王時。榜示堂司。僧爭無明。决非好僧。有理無理。竝皆出院。</p>
<p>南堂欲禪師錄。大慧和尚墨蹟。跋云。參學兄弟。未有正見。而務外學。故先德有雜毒入心之誡。老妙喜榜之於門罰及隣案。在洋嶼一夏打發一十三。人夫豈偶然。雪峯龍巖翁。得此牓。時以示人。不為無補。</p>
<p>死心。揭牓于門。見殿堂門。三門處。</p>
</div>
<div class='div-other'><a id='mulu1221' />●茶湯榜<p>文體明辯云。張于食所者。曰茶湯榜<span class='note-inline'>(詳道塲榜處)</span>。</p>
<p>敕修清規。請新住持云。庫司會兩序勤舊茶。議發專使。修書製疏茶湯榜<span class='note-inline'>(專使署名)</span>。請書記為之。如缺書記。擇能文字者。分為之。用絹素寫榜。</p>
<p style="margin-left:1em">解者曰。山門疏。及茶湯榜。書記作之。分為之者。一人作茶榜。一人作湯榜也。</p>
<p style="margin-left:1em">忠曰。新住持。茶湯榜。有入寺前者。有入寺後者。</p>
<p>敕修清規。專使特為新命煎點云。茶湯榜。張于堂外兩側。</p>
<p style="margin-left:1em">是即專使與請疏。共持去。於新命本居處。設煎點時。所張也。</p>
<p>又敕修清規。山門特為新命茶湯云。茶湯榜。預張僧堂前上下間。</p>
<p style="margin-left:1em">是即新命入寺之後。煎點所張也。</p>
</div>
<div class='div-other'><a id='mulu1222' />●回禮榜<p>敕修清規。謝掛搭云。當日侵早。方丈客頭。堂司行者。各寫回禮榜。貼眾寮前。方丈榜。貼上間。兩序榜。貼下間。</p>
<p style="margin-left:1em">榜式云。</p>
<p class="pre">　　堂頭和尚。粥罷回禮<br/>　　新歸堂首座。<br/>　　　　　今月　日客頭行者　<span class='note-inline'>(某)</span>　承準</p>
<p class="pre">　　頭首知事。粥罷。回禮<br/>　　新歸堂首座。<br/>　　　　　今月　日堂司行者　<span class='note-inline'>(某)</span>　拜覆</p>
</div>
<div class='div-other'><a id='mulu1223' />●免告香小榜<p>敕修清規。告香云。侍者預出小榜。貼法堂柱上云。奉堂頭和尚慈旨名德西堂。首座。並免告香。侍司某謹白。</p>
</div>
<div class='div-other'><a id='mulu1224' />●免人事榜<p>敕修清規。庫司四節。特為首座大眾湯云。方丈預出免人事榜云。某節。並就來日。法堂上人事。例免到方丈。伏希眾悉。</p>
<p style="margin-left:1em">舊說曰。榜有古式今式。敕修所載。今式也。</p>
<p>古式免人事榜云<span class='note-inline'>(結制。解制。冬節。歲節)</span>。禮數併就來日。法堂人事。頭首。知事。耆舊。法眷。私下往復。不必講。切希悉及。住山某。咨白。</p>
<p>新式。免人事榜云。某節。禮數。並就來日。法堂上人事。例免到方丈。幸希眾悉。</p>
</div>
<div class='div-other'><a id='mulu1225' />●免人事頌<p>禪苑清規。冬年人事云。節前一日。堂頭有免人事。頌。貼僧堂前。</p>
<p>貞和集。天衣懷禪師元旦免人事頌云。休把僧儀混俗情。江頭野草幾回青。無角鐵牛眠少室。當初豈是賀新正。　又云。日日相逢日日新。何須特地致慇懃。百年三萬六千日。祇是南柯夢裏人。</p>
<p>芙蓉楷禪師錄。歲旦免人事頌云。日出東方夜落西。急須著眼莫遲疑。新年不用來相賀。江月松風是舊時。</p>
<p>圓照本禪師別錄。山中歲旦。免人事頌云。報爾玄徒休賀歲。出家弗比在家同。老僧自看生來事。七十年過一夢中。　又云。自謂居山且免閑豈勞心力賀新年。百千萬歲今朝事。成住壞空彈指間。</p>
</div>
<div class='div-other'><a id='mulu1226' />●閑人不輒入榜<p>臥雲日件錄云。察堂省西堂入寺。據室。有閑人不輒入之語。問之。省答曰。唐土尊宿之室。例揭閑人不輒入之榜。</p>
</div>
<div class='div-other'><a id='mulu1227' />●諸寮報榜<p>敕修清規大掛搭歸堂云。維那發諸寮報榜。</p>
<p style="margin-left:1em">榜式云。</p>
<p class="pre">　　掛搭　一僧某甲上座。某州人氏。某戒。<br/>　　　　　　　某甲上座<br/>　　　　　　　某甲上座<br/>　　　　　　　　今月　日堂司　<span class='note-inline'>(某)</span>　報</p>
<p>報侍司曰申。尊住持也。前堂首座。侍司。眾寮。必具戒次州名。餘皆不具。</p>
</div>
<div class='div-other'><a id='mulu1228' />●掛搭報榜<p>敕修清規遊方參請云。求住。如允。仍觸禮一拜。就求帖子。到侍司。附名云。適奉方丈慈旨。令就上寮附名。侍者次第。發榜頭下堂司。<span class='note-inline'>(詳帖子處)</span>　又大相看云。次早。赴方丈茶。求掛搭。候發榜下堂司送歸堂。</p>
<p style="margin-left:1em">榜式云。</p>
<p class="pre">　　奉　方丈慈旨。掛搭　一僧。某甲上座。<br/>　　　　　　　　　　　　　　　某甲上座<br/>　　　　　　　　　今月　日侍司　<span class='note-inline'>(某)</span>　報</p>
</div>
<div class='div-other'><a id='mulu1229' />●謝掛搭率香錢小榜<p>見錢財門。謝掛搭香錢處。</p>
</div>
<div class='div-other'><a id='mulu1230' />●參榜<p>參榜。即門狀也。見門狀處。</p>
<p>翰墨大全云。凡榜子用白紙濶四寸許。就中心。寫一行。橫卷之。平常見人。添取覆兩字。其餘賀謝辭違。並臨時於名下。改之。　寫榜子式云。</p>
<p class="pre">僧家　　　　　　某院住持僧　<span class='note-inline'>(某)</span>　參</p>
</div>
<div class='div-other'><a id='mulu1231' />●無頭牓<p>鏡堂圓禪師錄。示作無頭榜者。偈云。白壁無頭榜字濃。不知虗費半宵功。損他常住惡徒黨。盡付伽藍掌握中。</p>
<p>義堂日用工夫集云。石室出示無頭榜一卷。大槩舉叢林辨事。不公之論。　又云。石屏寮有無頭榜之嗤。蓋以余不黨門徒之議。獨立弗移也。</p>
<p>一休順和尚年譜云。岐嶽請師。題無頭牓。</p>
<p style="margin-left:1em">忠曰。李肇國史補云。匿名造謗。謂之無名子<span class='note-inline'>(止此)</span>。無頭牓者。所謂無名子也。蓋無頭名也。若人無頭。則不可認其人。今作榜謗人者。藏己姓名。故言無頭榜。張湯傳。言蜚變。亦此類也。寂照堂谷響集作無住方。素無據。</p>
<p style="margin-left:1em">堯山堂外紀云。唐魏扶<span class='note-inline'>(太和中進士)</span>知禮闈。入貢院題詩云。梧桐葉落滿庭陰。鎖閉朱門試院深。曾是當年辛苦地。不將今日負初心。及放榜。無名子削其梧桐。鎖閉。曾是。不將。二字為五言詩。以譏之。</p>
<p style="margin-left:2em">忠曰。所譏。只在削不將二字。</p>
<p style="margin-left:1em">史記張湯傳云。河東人李文。嘗與湯有<span class='corr'>卻</span>。湯有所愛史魯謁居。知湯不平。使人上蜚變。告文姦。　評林云。劉奉世曰。蜚變。謂如無姓名。上變者。岳珂裎史云。熙寧七年。四月。王荊公罷相。鎮金陵。是秋江左大蝗。無名子。題詩賞心亭曰。青苗免役兩妨農。天下嗷嗷怨相公。惟有蝗蟲感恩德又隨鈞旆過江東。荊公一日餞客。至亭上。覽之不悅。命左右物色。竟莫知其為何人也。</p>
</div>
<div class='div-other'><a id='mulu1232' />●道塲榜<p>文體明辯附錄云。按道塲榜者。釋老二家。修建道塲。榜示之詞也。品題不同。而施用亦異。其迎神馭者。曰門榜。淨壇塲者。曰監壇榜<span class='note-inline'>(亦曰衛壇)</span>。燃燈者。曰燈榜。戒孤魂者。曰戒約榜。限孤魂者。曰結界榜。浴孤魂者。曰浴堂榜。施法食者。曰施斛榜。施水燈者。曰水燈榜。張于造齋之所者。曰監齋榜。張于設供之所者。曰供榜。張于食所者。曰茶湯榜。已上數榜。二家錯陳。而互有遺闕。其或用或不用。亦不可知。</p>
</div>
<div class='div-other'><a id='mulu1233' />●聖節黃榜<p>敕修清規聖節云。啟建之先。一日。堂司備榜。張于三門之右。用黃紙書之。　又黃榜式云。</p>
<p class="pre">　　　　某道某路某寺。<br/>　　　　　某月某日。欽遇。<br/>　　天壽聖節。本寺預於今月某日。恭就<br/>　　　　　大佛寶殿。啟建<br/>　　　　　金剛無量壽道塲。一月日。逐日輪<br/>　　　　　僧上殿。披閱真詮。宣持密號。所萃<br/>　　　　　洪因。端為祝延<br/>　　今上皇帝。聖壽萬歲。萬歲。萬萬歲。<br/>　　　　右恭惟<br/>　　　佛日洞明。<br/>　　　龍天昭格。<br/>　　　　某年某月　日都監寺<span class='note-inline'>(臣)</span>僧<span class='note-inline'>(某)</span>　言<br/>　　　　　　　　　住持<span class='note-inline'>(臣)</span>僧　<span class='note-inline'>(某)</span></p>
<p>幻住清規云。榜用黃紙書。如臣僧之名。用紅紙貼。可高四尺闊三尺。此亦隨屋大小。為掛之佛殿上。俟道塲滿散收起。榜用木作骨子。</p>
<p style="margin-left:1em">春明退朝錄云。唐日曆。正<span class='note-inline'>(正字犯仁宗嫌名)</span>觀十年十月。詔始用黃麻紙。寫詔敕。又曰。上元三年。閏三月戊子。敕制敕施行。既為永式比用白紙多有蟲蠹。自今已後。尚書省頒下諸司。及州下縣。宜竝用黃紙<span class='note-inline'>(魏志。劉放孫資。勸明帝召司馬宣王帝納其言即以黃紙令放作詔)</span>。</p>
<p style="margin-left:2em">舊說曰。聖節榜。及經單。用黃紙防[木/虫]也或謂一月日間。豈怕[木/虫]災哉。但是敬之至也。</p>
<p style="margin-left:1em">黃紙。以黃蘗染。　遯齋閒覽云。古人寫書。皆用黃紙。以蘗染之。所以辟蠹。故曰黃卷。</p>
</div>
<div class='div-other'><a id='mulu1234' />●看經榜<p>忠曰。七月十五日。盂蘭盆會。維那預於朔日。發看經榜榜語左方。列寫經咒名題。張之僧堂。眾僧隨意。讀誦某經咒幾卷訖。書己名於某經咒目下。維那依所誦。列寫之疏中。至十五日。臨會宣讀。</p>
<p>榜式云。</p>
<p class="pre">　　山門<br/>　　宓以衲子自恣之日。乃是蘭盆救苦之辰。<br/>　　鵝護雪清調御之真規不墜。蠟人氷冷。目<br/>　　連之報勞有效。真讀至教。課持秘咒所鳩<br/>　　良因。　仰贊<br/>　　常住三寶。果海聖賢。　專祈。　亡沒七世<br/>　　父母親眷心鏡初拭。照破萬劫之昏迷慧<br/>　　劍忽磨。斫開千生之覊鎖四恩總報三有<br/>　　齊寶。法界含靈。均登覺道者。　具列功課<br/>　　品目于後。<br/>　　　大乘妙典　圓覺了義經<br/>　　　金剛般若經　梵網經<br/>　　　盂蘭盆經　般若心經<br/>　　　普門品　壽量品<br/>　　　楞嚴神咒　大悲咒<br/>　　　提婆品　尊勝陀羅尼<br/>　　　光明真言　隨求陀羅尼<br/>　　　八句陀羅尼　破地獄咒<br/>　　　一字金輪咒　阿彌陀名號<br/>　　　　右具在前<br/>　　　　伏希　眾悉<br/>　　　今月　日　　　　堂司<span class='note-inline'>(某甲)</span>榜</p>
<p style="margin-left:2em">右經咒名。一行一名。</p>
<p>正月修正。或亡僧結緣等。皆有看經榜。</p>
</div>
<div class='div-other'><a id='mulu1235' />●經單<p>忠曰。單者。紙片也。經目錄單紙。故云經單<span class='note-inline'>(單有數種見名單處。及座位門單位處)</span>。</p>
<p>敕修清規。聖節云。啟建之先。一日。堂司備榜。及上殿經單。俱用黃紙書之。<span class='note-inline'>(用黃義。見聖節黃榜處。)</span></p>
<p style="margin-left:1em">舊說曰。經單式。似看經榜。</p>
<p>敕修清規經單式云。</p>
<p class="pre">　　今具經文品目于后。<br/>　　　　大方廣佛華嚴經<br/>　　　　大佛頂萬行首楞嚴經<br/>　　　　大乘妙法蓮華經<br/>　　　　大乘金光明經<br/>　　　　大方廣圓覺修多羅了義經<br/>　　　　大乘金剛般若波羅蜜經<br/>　　　　大仁王護國經<br/>　　右具如前<br/>　　　　　　今月　日綱維<span class='note-inline'>(臣)</span>僧　<span class='note-inline'>(某)</span>　具</p>
</div>
<div class='div-other'><a id='mulu1236' />●茶狀<p>舊說曰。請于茶之狀子也。</p>
<p>敕修清規告香云。請客侍者。預依戒次。具茶狀備卓袱筆硯。告香罷。列法堂下間。請茶。各僉名。　又方丈特為新掛搭茶云。次日庫司客頭行者。依戒單字名。具茶狀。列眾寮前。請僉名。書云。某甲敬依來命。　新掛搭茶狀式云。</p>
<p class="pre">　　新掛搭某甲上座。列名。<br/>　　堂頭和尚。今晨齋退。就寢堂點茶。<br/>　　　特為伏希<br/>　　　雲集　　　今月　日侍司<span class='note-inline'>(某)</span>　拜請</p>
<p style="margin-left:1em">庫司頭首式云</p>
<p class="pre">　　新掛搭　某上座。列名。<br/>　　　右某等。今晨齋退。就庫司。點茶一中。<br/>　　　特為。伏望<br/>　　　眾慈同埀<br/>　　　降重。　今月　日庫司比丘<span class='note-inline'>(某)</span>等拜請</p>
<p style="margin-left:1em">頭首當列名。止於知客。就照堂餘同前。</p>
</div>
<div class='div-other'><a id='mulu1237' />●門狀<p>敕修清規月分須知云。正月初一日。有處四孟月。大眾行道諷經祈保。次具門狀。官員檀越。諸山。賀歲。</p>
<p style="margin-left:1em">舊說曰。門狀者。謁見人時。所呈單狀也。紙濶六七寸。內不書文字。自在方卷之。用絲束分中少已上。題姓名於其上。又名參榜。或曰參狀。</p>
<p>翰墨大全云。凡名刺門狀。用好紙。濶三四寸。左卷如箸大。用紅線。束刺腰。須真楷細書。或倉卒無絲線。則剪胚紅紙一小條。就名上束定。亦得。若辭人。則於名下書拜辭。謝人則於名下書拜謝。送人則於名下書拜違。　又寫門狀式云。</p>
<p class="pre">　　具銜姓某。<br/>　　　右某。謹祇候。<br/>　　　參<br/>　　　某官稱呼。伏候<br/>　　　台旨。<br/>　　　　　　　　月　日具銜。姓　<span class='note-inline'>(某)</span>　狀</p>
<p>凡門狀。用大白紙一幅。前空二寸。真楷小書。字疎密相對。如前式。武官不用全幅紙。但濶四五寸。後不用具年。但云某月日。姓某狀。公吏同武官式。僧道。同官員式。尤貴細書。</p>
<p>太平老人袖中錦云。古者未有紙。削竹木。以書姓名。故謂之刺。後以紙書故謂之名紙。唐李德裕為相貴盛。人務加禮。改具銜候起居之狀。謂之門狀。李濟翁資暇錄云。門狀。文宗朝以前無之。自朱崕李相貴盛於武宗朝。且近代稀有生一品。百官無以希取其意。以為舊刺輕<span class='note-inline'>(刺則今之名紙)</span>。相扇留具銜候起居狀。而今又益競。以善價紙。如出印之字。巧謟曲媚。猶有未臻之遺恨。井丹禰正平生於今日。其亦如是乎。</p>
<p>丹鉛總錄云。古以通名為謁。至漢猶然。晉人謂之門牋唐人謂之投刺。今人謂之拜帖。史記酈生踵單門上謁。案劍叱使者。使者懼而失謁。跪拾謁。還走入報。漢徐穉傳。弔喪醊酒畢。留謁則去。注謁刺也。</p>
<p style="margin-left:1em">忠曰。門狀。辭別則主還之。見宼準事。</p>
<p style="margin-left:1em">古今詩話云。宼萊公寫刺。訪魏仲先。議論騷雅。相得甚懽。將別。謂萊公曰。盛刺不復還。留為山家之寶。</p>
</div>
<div class='div-other'><a id='mulu1238' />●參狀<p>門狀又名參狀。見門狀處。</p>
</div>
<div class='div-other'><a id='mulu1239' />●目子<p>忠曰。凡人名。或事條等。其數多。而不可諳記者。列寫其品目於片紙。以備遺忘。此名目子。</p>
<p>敕修清規。入院。當晚小參云。提綱畢。敘謝。行者秉燭。侍者呈目子。庶得詳盡。</p>
<p style="margin-left:1em">忠曰。清規上文云。或有相送官客。諸山留宿者。逐一條列。預用呈稟<span class='note-inline'>(止此)</span>。今所呈目子。列其名者。</p>
<p>敕修清規兩序進退云。住持以擇定人名目子。并西堂勤舊。令客頭行者。請。粥罷會茶。　又掛鉢時。請知事云。維那至住持前。問訊側立。住持付所請人名目子。</p>
<p style="margin-left:1em">忠曰。又叢林。請入牌祖堂等語於住持人。其孝子。詳錄其入牌祖師。屋裏緣語等。呈之住持。以充造語之用。此亦云目子矣。又請禪師號等。於　朝廷時。列書其祖師行狀。緣語等。呈之內記。以備造文之資。此亦云目子矣。故目子之名。廣焉。</p>
</div>
<div class='div-other'><a id='mulu1240' />●批子<p>忠曰。敕修清規兩序進退云。擇定人名目子<span class='note-inline'>(詳目子處)</span>。</p>
<p>校定清規書之。目子作批子。然批子。少異目子。笑隱改名。固有意。批者小片紙書事要。示人也。</p>
<p style="margin-left:1em">舊說曰。批者。但書事簡要者。如禪林批子。曰誰某掛搭。或充某職等也。有首尾語。復用年月日。日本俗言折紙者。類此。莊子庖丁解牛說云。依天理。批大却導大窾。林氏曰。大<span class='corr'>卻</span>。骨肉交際之處也。批擊也<span class='note-inline'>(止此)</span>。蓋以刀背。擊其骨肉間。戞戞然。骨肉自分離。書要者。類之。故云批。凡詩文批語。亦此義。如註語多。批則評至要。僅下三五字。</p>
<p>品字箋云。批手書評隲曰批。進學解。手不停批於六藝之編。</p>
<p>正字通云。批示也。唐李藩傳。藩遷給事中。制敕有不便者。黃紙後批之。帝稱其有宰相器。</p>
<p style="margin-left:1em">已下。略錄批式。亦文有長短。</p>
<p>華嚴經玄談云。藏和尚開講。忽然震動。具以表聞。則天大聖皇后。親運御筆。批云。省狀具云。皆因敷演微言。弘揚秘賾。初譯之日。夢甘露以呈祥。開譯之辰。感地動而標異。斯乃如來降跡。用符九會之文。豈朕庸虗。敢當六種之應披覽來狀。欣暢盈懷堯山堂外紀云。唐中宗。內出綵花。賜近臣。武平一應制賦詩<span class='note-inline'>(云云)</span>。中宗手敕批云。平一年雖最少。文甚警新。悅紅蕊之先開訝黃鶯之未囀。循環吟咀。賞歎兼懷。今更賜花一枝。以彰其美。</p>
<p>宋史張方平傳云。方平進詔草。帝親批之曰。卿文章典雅。煥然有三代風。　又云。新法。鬻河渡坊場司農。并及祠廟。宋閼伯微子廟。皆為賈區。方平言。宋王業所基。閼伯封於商丘。以主大火。微子為始封之君。是二祠者。亦不得免乎。帝震怒。批牘尾曰。慢神辱國。無甚於斯。於是天下祠廟。皆得不鬻。</p>
<p>宋李忠定公奏議。多御批。皆書議後。或云。依奏。或云。不允所乞。今封還卿奏。勿復有請。</p>
<p>王梅溪集御試策卷末云。御批。任賢輝。經學淹通。議論醇正。可作第一人。</p>
</div>
<div class='div-other'><a id='mulu1241' />●免遠迎批<p>敕修清規入院云。專使預當計稟住持。必先發批。免眾遠迎。</p>
</div>
<div class='div-other'><a id='mulu1242' />●送榻位批<p>敕修清規諸方名勝掛搭云。凡欲求掛搭<span class='note-inline'>(云云)</span>。住持如允。隨職名高下。送蒙堂前資<span class='note-inline'>(云云)</span>受送人。懷香。詣方丈。拜謝榻位或方丈發榜頭。煩首座。請送。則首座。令堂司行者。請知事一人。維那侍者。及受送人。同至寮。首座燒香獻茶。白住持發批。山門相送之意。</p>
</div>
<div class='div-other'><a id='mulu1243' />●請侍者批<p>敕修清規。侍者進退云。住持。批下堂司。請新侍者。維那。令行者照批請。</p>
</div>
<div class='div-other'><a id='mulu1244' />●帖子<p>敕修清規。遊方參請云。不拘早晚。不擇處所。各知進退。伺候住持求住。方丈近事人。毋得呵禁。如允。仍觸禮一拜。就求帖子。到侍司附名云。適奉方丈慈旨。令就上寮附名。侍者次第。發榜頭。下堂司。維那令行者。請新到。喫茶畢。出度牒。上床曆。</p>
<p style="margin-left:1em">忠曰。舊說。言帖子。即目子也。差矣。但小片紙。書掛搭一僧某甲。煩侍者附名。之語也。</p>
<p>又敕修清規。亡僧云。用小片白紙。寫帖子云。</p>
<p class="pre">　　新圓寂。某甲上座。某州人。<br/>　　　秉炬<br/>　　　佛事<br/>　　堂頭和尚　堂司比丘　<span class='note-inline'>(某)</span>　拜請</p>
<p>其餘佛事。並準此寫。</p>
<p style="margin-left:1em">舊說曰。祖東傳。入元國。求掛搭於龍翔寺。輝東陽拋出剪刀。令試頌。祖即時呈頌。殺人刀矣活人劍。一句當機不讓師。自此豁開門戶了。喪身失命在斯時。東陽親書帖云。掛搭一僧。煩侍者附名。有住持躬書帖。如此者。</p>
</div>
<div class='div-other'><a id='mulu1245' />●檢子<p>校定清規。侍者職事云。凡上堂。及法語。當隨即編錄。預呈檢子。臻志書寫。</p>
<p>正字通云。檢程式。今俗謂文書[葶-丁+呆]。為檢子。</p>
</div>
<div class='div-other'><a id='mulu1246' />●日子<p>敕修清規入院云。行者進卓筆硯。知事具狀。備盤袱。捧呈寺印。新命看封。付知事。開封。新命視篆訖。就狀上。先僉押。次題日子。使印於上。知事收狀。衣鉢侍者。收印退卓。</p>
<p style="margin-left:1em">忠曰。日子子。非助詞。乃十二支之子也<span class='note-inline'>(餘冬解見于次)</span>。題日子者。書朔日子。二日子等也。</p>
<p style="margin-left:1em">岐陽和尚曰。狀上者。狀尾也。寺印。是山門重寶。不可容易。但入寺事繁。不暇別紙造收納狀。即就送來狀子尾。僅題日子。使印於其上。年月已詳于彼狀。故今只書某日甲子而<span class='corr'>已</span>。使印於上。者。謂日子字上也。或曰。僉押下。日子上之中間。使印也。</p>
<p style="margin-left:2em">忠曰。岐陽。言書某日甲子者。岐陽意謂。若入寺朔日甲子。則押下書甲子字。若二日乙丑。則押下書乙丑字。而其支干上。使住持私印也。是訛矣。但既書某月下書某日子。而日子上。使印而<span class='corr'>已</span>。</p>
<p>餘冬序錄<span class='note-inline'>(何孟春撰)</span>云。年月稱某年月日。有云日子者。或謂。此俗語。按文選陳孔璋。檄吳將校文。年月朔日子。云云。則日子之稱。有自來矣。南史劉之遴。與張纘等。參校古本漢書。稱。永平十六年。五月二十一日己酉郎班固。而今本無上書年月日子。隋袁充上表。寶曆之元。改年仁壽。歲月日子。還共誕聖之時日。十二時每日必起子。日子之稱。其是乎。</p>
<p>孔氏雜說<span class='note-inline'>(宋孔平仲)</span>云。俗所謂日子。亦有所出。文選曹公檄吳將校部曲文。年月朔日子。注。發檄時也。然則日子日時也。<span class='note-inline'>(忠曰。陳孔璋。為曹公作此檄文。)</span></p>
<p style="margin-left:1em">忠曰。文選注。以子為發檄時。則與餘冬解子。較異也。夜半子時。恐非發檄時。余謂餘冬之解。得理也。</p>
<p>葉子奇草木子云。北人無識字。使之為長官。或缺正官。要題判署事。及寫日子。七字鈎不從右<span class='note-inline'>(七)</span>轉。而從左<span class='note-inline'>(七)</span>轉。見者為笑。</p>
</div>
<div class='div-other'><a id='mulu1247' />●標<p>敕修清規唱衣云。行者。瞻顧前後。喝定名字。知客寫名上單。侍者依名發標。　又亡僧估衣云。排字號。就記價直。在下。依號寫標。貼衣物上。入籠。</p>
<p style="margin-left:1em">正字通云。標表也。立木為表。繫<span class='corr'>采</span>于上。為標記。忠曰。發者發遣也。發紙片標記與買人。後時以此標照之。而取某物也。</p>
</div>
<div class='div-other'><a id='mulu1248' />●長標<p>忠曰。聯紙列寫。故言長標。</p>
<p>敕修清規。亡僧估衣云。隨號依價。逐件別寫長標以備唱衣時用。</p>
</div>
<div class='div-other'><a id='mulu1249' />●引標<p>黃檗清規梵行章。第五云<span class='note-inline'>(三師七證共十條)</span>。</p>

<ul class="">
<li>第一引票上<span class="note-inline">(某)</span>下<span class="note-inline">(某某)</span>宗師。為得戒大和尚。</li>

<li>第二引票上<span class="note-inline">(某)</span>下<span class="note-inline">(某某)</span>宗師。為羯磨阿闍黎。</li>

<li>第三引票上<span class="note-inline">(某)</span>下<span class="note-inline">(某某)</span>宗師。為教授阿闍黎。</li>

<li>第四引票上<span class="note-inline">(某)</span>下<span class="note-inline">(某某)</span>宗師。為尊證阿闍黎。</li>
</ul><p><span class='note-inline'>(至第十引票俱倣此)</span>　票用紅紙長二尺餘。闊五寸。</p>
<p style="margin-left:1em">忠曰。票。標俗省。　上<span class='note-inline'>(某)</span>下<span class='note-inline'>(某)</span>者。檗山僧。稱隱元。言上隱下元老和尚之類也。</p>
</div>
<div class='div-other'><a id='mulu1250' />●單<span class='note-inline'>(名單)</span><p>忠曰。以名書單片紙。故言單也。凡清規稱單者。數種。名同物別。有名單。有單板。單位<span class='note-inline'>(見座位門)</span>。眠單<span class='note-inline'>(見服章門)</span>。並但言單。又有經單。差單。簿單。單帳等<span class='note-inline'>(見簿券門)</span>今此即名單也。</p>
<p>又曰。僧堂單者。紅紙小片。書各位名。一紙一名。以貼各位床上。壁外面<span class='note-inline'>(今太清僧寺如此)</span>。別源東歸集。賀太虗侍者。侍聖僧偈云。五湖四海堂內客。一單一鉢標一名<span class='note-inline'>(止此)</span>。是也<span class='note-inline'>(又見座位門單位處)</span>。</p>
<p style="margin-left:1em">敕修清規坐禪云。大眾歸堂向裏坐<span class='note-inline'>(止此)</span>。解者曰。面己坐牌坐<span class='note-inline'>(止此)</span>。依此。似名單在後壁如東福僧堂。後壁。當對面處。各畫一圓相。藝州佛通寺僧堂亦後壁當坐可對面處。畫圓相圓相中。次第書竺土大仙心。東西密相付。云云<span class='note-inline'>(參同契語)</span>。一圓一字。即是第二世。一笑和尚親蹟<span class='note-inline'>(忠親覽)</span>。</p>
<p>敕修清規請喪司職事云。喪司合干人僕。排單揭示。</p>
</div>
<div class='div-other'><a id='mulu1251' />●單票<p>叢林兩序須知<span class='note-inline'>(費隱撰)</span>知客須知云。在寺及新到僧眾。有懇求進堂者。預先引拜方丈。給出單票。然後送入。白維那安單</p>
</div>
<div class='div-other'><a id='mulu1252' />●花押<p>見執務門僉押處。</p>
</div>
<div class='div-other'><a id='mulu1253' />●遺囑書<p>敕修清規尊宿遷化。遺囑式云。</p>
<p class="pre">　　某寺住持某。世緣報謝。風燭不停。所有隨<br/>　　身衣鉢。檀信施利。非常住物。煩兩序抄剳。<br/>　　端請<br/>　　某人。主行喪事。餘俵眾僧。看經行喪。毋致<br/>　　繁多。侵用常住。幸察此意。伏希<br/>　　悉及。　　　年　月　日。住山　<span class='note-inline'>(某)</span>　押。</p>
</div>
<div class='div-other'><a id='mulu1254' />●遺書<p>敕修清規尊宿遷化云。有官員檀越。諸山法眷。遺書。即當遣送。　遺書式云。</p>
<p class="pre">　　早忝<br/>　　遊從。柰合離之有數。繼承推挽。遂黽勉於<br/>　　微緣。電露俄空。<br/>　　雲山益渺。敢祈<br/>　　保護。以<br/>　　壽斯文。拜檮。不備。</p>
<p style="margin-left:1em">鄰封式云</p>
<p class="pre">　　住山無補。每依<br/>　　鄰壁之光。夢境元空。幸謝世緣之幻。莫諧<br/>　　面別。惟切心馳。冀<br/>　　佛日以流輝。俾<br/>　　宗風而益振。伏惟<br/>　　珍重。</p>
<p style="margin-left:1em">法眷式云</p>
<p class="pre">　　叨濫住山。有媿<br/>　　同門之友。因循抱疾。將為畢世之人。敬奉<br/>　　手書。聊伸<br/>　　面別。光昭<br/>　　先師之令德。道在<br/>　　吾屬之力行。無任傾勤。伏惟<br/>　　珍重。</p>
<p style="margin-left:1em">可漏子書云</p>
<p class="pre">　　書拜　某人稱呼　某寺比丘　<span class='note-inline'>(某)</span>　謹封</p>
</div>
<div class='div-other'><a id='mulu1255' />●病僧口詞<p>敕修清規病僧口詞云。</p>
<p>抱病僧某。右某。本貫某州。某姓。幾歲。給到某處度牒為僧。某年。到某寺挂搭。今來抱病。恐風火不定。所有隨身行李。合煩公界抄剳。死後望。依叢林清規津送。　　年　月　日。抱病僧　<span class='note-inline'>(某甲)</span>口詞。</p>
<p style="margin-left:1em">又見幻住菴清規。</p>
</div>
<div class='div-other'><a id='mulu1256' />●訃狀<p>敕修清規尊宿入龕云。首座同兩序勤舊。商議。發訃狀。　狀式云。</p>
<p class="pre">　　某寺喪司比丘　<span class='note-inline'>(某)</span>。<br/>　　　右某山門不幸。<br/>　　堂頭和尚。今月某日。遽爾歸真。謹以訃<br/>　　　聞謹狀。<br/>　　　　　年　月　日。某寺喪司比丘<span class='note-inline'>(某)</span>狀。</p>
<p style="margin-left:1em">可漏子書云</p>
<p class="pre">　　訃告　某處堂頭和尚禪師　具位　謹封</p>
</div>
<div class='div-other'><a id='mulu1257' />●祭文<p>敕修清規尊宿遷化云。凡祭文。皆喪司書記為之東漸清規送亡式云。祭文不拘時節若為師為父。則倒展讀之。可也。</p>
</div>
<div class='div-other'><a id='mulu1258' />●諡號<p>僧史略云。僧循萬行。故有迹焉。善行。則諡以嘉名。惡行。則人皆不齒。是以六羣比丘。終非杜多之號。六和勝士。方旌所易之名。自漢魏晉宋。無聞斯禮。後魏重高僧法果生署之以官。死幸之而臨<span class='note-inline'>(去聲)</span>。乃追贈胡靈公。此僧諡之始也<span class='note-inline'>(果為沙門統封公爵追贈胡靈諡也)</span>。原此出於太常寺矣。後周隋世唐初皆不行。至天后朝。有北宗神秀居荊州。神龍二年。詔賜諡大通禪師矣。</p>
<p style="margin-left:1em">日本禪林諡號。始於大覺。見稱呼門。禪師處。</p>
</div>
<div class='div-other'><a id='mulu1259' />●可漏子<p>忠曰。納文疏紙筒也。書柬袋。亦名可漏子。可漏即是殼漏。殼漏者卵㲉也。比人身骸。又言封皮。可殼唐音相近。故假用。猶如弄引作弄胤。此類甚多。</p>
<p>敕修清規。迎待尊宿請狀云。可漏子。狀請。某處堂頭和尚禪師。具位。謹封。　又山門請新命齋狀云。可漏子狀請。新命<span class='note-inline'>(云云)</span>尊座前。具位謹封。</p>
<p style="margin-left:1em">容齋三筆云。蔡京。盜弄威柄。有一兵。齎一雙緘及紫匣來。乃福建轉運判官。直龍圖閣鄭可簡。以新茶獻。即就可漏上。書秘撰運副四字。授之。潛確居類書云。敕黃。用蜀中麻紙為之。其可漏子。又長於敕黃一尺。　可漏子註云封皮。</p>
<p style="margin-left:1em">孤樹裒談云。內閣題本。用小揭帖。楷書斜摺。內封。外則可漏。封以文淵閣印。方銀鑄。五筯篆。大如御史印。</p>
<p style="margin-left:1em">忠曰。書柬可漏。糊封上下。啟之之法。截開其底。如疏可漏上下不封。如竹筒然。行者度疏於維那時。維那亦自底。抽取之。或曰。可漏者。上下通透。可脫漏之義。余謂若然。則上下糊封者。亦名可漏。當如何解之。故此義不足取也。</p>
<p style="margin-left:2em">已下。錄可漏即是殼漏之證。</p>
<p style="margin-left:1em">圓悟勤禪師錄普說云。先師常云。莫學瑠璃瓶子禪。輕輕被人觸著。便百雜碎。參時須參皮可漏子禪。任是向高峯頂上撲下。亦無傷損。</p>
<p style="margin-left:1em">碧巖錄舉之。作但參皮殼漏子禪。</p>
<p style="margin-left:2em">已下。錄身骸稱殼漏子。</p>
<p style="margin-left:1em">傳燈錄洞山价禪師章云。師將圓寂。謂眾曰。離此殼漏子。向什麼處。與吾相見。眾無對。</p>
<p style="margin-left:2em">掌珠故事。載此。注云。殼漏子。身尸也。</p>
<p style="margin-left:1em">傳燈錄長慶稜禪師章云。保福遷化。人問師。保福拋却殼漏子。向什麼處去也。師曰。且道保福在那箇殼漏子裏。　又南陽忠國師語云。有知識。示學人。但自識性了無常時。拋却㲉漏子一邊著。靈臺智性。迥然而去。名為解脫<span class='note-inline'>(是外道量)</span>。</p>
<p style="margin-left:2em">已下。錄衣稱可漏又殼可通用之證。</p>
<p style="margin-left:1em">恕中慍禪師錄云。洪祐和尚。送歸源法衣至。上堂。拈衣示眾云。者箇是先歸源。向異類中。遺下皮可漏子。日炙風吹而不壞。刀斫鋸解而不開。</p>
<p>舊說云。疏可漏貼小黃紙者。為防蠹災也。雖少時用之。表其謹至。　忠曰。此義不然。余謂。可漏貼黃紙者。引黃之遺範也。施食法疏可漏。貼黑紙者。蓋黑北方水色。取救渴義也。</p>
<p style="margin-left:1em">引黃者。正字通云。貼黃。即古之引黃。唐制。詔敕有更改。以紙貼之曰貼黃。其表章。略舉事目。見于前封皮者。謂之引黃。後世即以引黃。為貼黃。不用黃紙。龍川志曰。富鄭公上章。貼黃言。臣與韓琦言。不當。起復。是以引黃為貼黃也。李肇曰貼黃。或曰押黃。</p>
</div></div>
</div><!-- end of div[@id='body'] -->
</body></html>