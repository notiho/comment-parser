<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林象器箋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu978' />
<div class='div-other'><a id='mulu979' />
<p class='h1'>第十六類　報禱門</p>
<div class='div-other'><a id='mulu980' />●聖節<p>忠曰。天子生日。曰聖節。</p>
<p>敕修清規。聖節云。欽遇聖節。必先啟建金剛無量壽道場。<span class='note-inline'>(其規詳彼)</span></p>
<p style="margin-left:1em">小補韻會云。聖武正切。說文聖通也。通論曰。通而先識曰聖。於文耳呈為聖。心通萬物之情。若耳之通聲。</p>
<p style="margin-left:1em">尚書洪範云。睿作聖。　傳。於事無不通。謂之聖。正義曰。鄭玄周禮注云。聖通而先識也。是言識事。在於眾物之先。無所不通。以是名之為聖。聖是智之上。通之大也。</p>
<p style="margin-left:1em">書言故事云。尊稱天子。曰聖皇聖帝。東都賦聖皇乃握乾符。注班固稱光武。為聖皇<span class='note-inline'>(文選)</span>。晁錯策。五帝神聖。其臣莫能及<span class='note-inline'>(前漢書晁錯傳)</span>。故後人尊稱天子。曰聖帝。</p>
<p>僧史略云。生日為節名。自唐玄宗始也。魏大武帝始光二年。立道場。至神䴥四年。敕州鎮。悉立道場。慶帝生日。始光中。是帝自崇福之始也。神䴥中。是臣下。奉祝帝壽之始也。自爾以來。臣下吉祝。必營齋轉經。謂之生辰節道場。于今盛行焉。　又云。昔漢祖。與盧綰同日生。有奉酒饌相遺。此為慶生之權輿也。後則束帛<span class='corr'>壺</span>酒。孩兒服玩。以加祝賀。大則玉帛。長生久視之意。屬于物品。以為慶生之豐禮也。及聞佛法中。有弭災延命之說則以佛事。為慶也。元魏後周隋世。多召名行廣學僧。與儒道對論。悅視王道。亦慶生之美事矣。唐高宗。召賈公彥。於御前。與道士沙門。講說經義。德宗誕日。御麟德殿。命許孟容等。登座。與釋老之徒講論。貞元十二年。四月誕日。御麟德殿詔給事中徐岱。兵部郎中趙需。及許孟容韋渠牟與道士葛參成。沙門談筵等。二十人。講論三教。渠牟最辯給。文宗九月誕日。召白居易。與僧惟澄。道士趙常盈。於麟德殿談論。居易論難鋒起。辭辯泉注。上疑宿搆。深嗟揖之。莊宗代。有僧錄慧江。與道門程紫霄。談論。互相切磋。謔浪嘲戲。以悅帝焉。莊宗自好吟唱。雖行營軍中。亦攜法師談讚。或時嘲挫。每誕辰飯僧。則內殿論義。明宗。石晉之時。僧錄雲辯。多於誕月談讚。皇帝親座。累對論義。至大宋太祖朝。天下務繁。乃罷斯務。止重僧講。三學為上。此無乃太厚重。而貞實乎。</p>
<p>宋洪邁容齋三筆云。唐德宗。以誕日。歲歲詔佛老者。大論麟德殿。并召給事中徐岱。及趙需。許孟容。韋渠牟。講說。始三家若矛盾然。卒而同歸于善。帝大悅。賚予有差。此新書列傳所載也<span class='note-inline'>(云云)</span>。國朝命僧。升座祝聖。蓋本於此。</p>
<p style="margin-left:1em">宋喻文豹唾玉集云。德宗每年生日。令僧道。及給事中等官。大論麟德殿。相與問難。賚賜有差。時以為上儀。白樂天有三教論衡。我朝聖節昇座本於此。</p>
<p>居家必用云。聖節唐太宗以前有宴。而無節。至明皇。始曰千秋節。歷代節名。不同。</p>
<p>事物紀原云。唐會要曰。開元十七年。八月五日。源乾曜張說等。請以是日。為千秋節。休暇三日。至長慶七年。十月十日。穆宗誕日。令天下州府。置宴。文宗開成二年誕日。始禁屠宰。此聖節禁屠置宴之始也。宋朝俱循用之。</p>
<p style="margin-left:1em">忠按。舊唐書文宗本紀。開成二年。有聖節斷屠之制。然實聖節斷屠。始於隋高祖。仁壽三年。東齋紀事<span class='corr'>辦</span>事物紀原之誤。見節時門三長齋月處。</p>
<p>隋書文帝紀云。仁壽三年。夏五月癸卯詔曰。哀哀父母。生我劬勞。欲報之德。昊天罔極。但風樹不靜。嚴敬莫追。霜露既降。感思空切。六月十三日。是朕生日。宜令海內。為武元皇帝。元明皇后。斷屠。</p>
<p>周必大淳熙玉堂雜紀云。錢文僖公惟演。金坡遺事云。舊規。學士六人。遇聖節。共率百二十緡。寺中設齋。今送五十千。與樞密使同開道場。前一日赴宴。當時所記如此。近歲樞密院滿散聖節。及貢院賜宴。則學士待制皆與。而無送錢故事。</p>
</div>
<div class='div-other'><a id='mulu981' />●六好日祝聖<p>帝王誕生。支干相當之日。諷經祝讚。一年有六箇本命好日。故曰六好日也。</p>
<p>幻住清規云。一年內有六日。是本命好日。此六日亦與朔望同。粥前諷大悲咒祝聖。切惟。皇恩如天之覆。林泉懦弱之者。仰承帝澤。而獲終身之安。其賛祝之誠。豈可擇日而為之。蓋二六時中。俯仰折旋。皆是謝恩祈禱之時也。今特取本命朔望。而為者。乃表而出之之意也。</p>
<p>又云。如遇本命好日。回向。稱甲子令辰。</p>
<p style="margin-left:1em">莊子天地篇云。堯觀乎華。華封人曰。嘻聖人。請祝聖人使聖人壽。</p>
<p style="margin-left:2em">忠曰。祝聖祝壽語。出于此。</p>
</div>
<div class='div-other'><a id='mulu982' />●景命日祝讚<p>天子即位之日。祝讚諷經。</p>
<p style="margin-left:1em">忠曰。或以六好日。為景命好日。非也。</p>
<p>敕修清規景命祝讚云。景命好日。隔宿。堂司行者報眾。掛諷經牌。</p>
<p style="margin-left:1em">忠按。景命日。葢每月有祝。蒲室集。奉敕。重修百丈清規疏語中。十二箇月。但除正月三月。餘皆有景命日祝香語。都十道。</p>
<p style="margin-left:1em">詩經既醉篇云。君子萬年。景命有僕。　箋云。成王女。既有萬年之壽。天之大命。又附著於女。謂使為政教也。</p>
<p style="margin-left:1em">文選劉越石勸進表云。高祖宣皇帝。肇基景命。</p>
<p style="margin-left:2em">註良曰。肇始。景大也。</p>
</div>
<div class='div-other'><a id='mulu983' />●每日祝讚<p>敕修清規每日祝讚云。齋粥二時。下堂。僧眾必須登殿。維那舉無量壽咒。三遍。回向。</p>
<p style="margin-left:1em">舊說曰。每日三時。祝禱皇風永扇。帝道遐昌者。唯有禪林而<span class='corr'>已</span>。餘所未聞之。</p>
</div>
<div class='div-other'><a id='mulu984' />●萬歲祝君<p>敕修清規聖節黃榜式云。逐日輪僧上殿。披閱真詮。宣持密號。所萃洪因。端為祝延今上皇帝。聖壽萬歲。萬歲。萬萬歲。</p>
<p>禪林開堂祝聖。有萬歲語。蓋葉縣省禪師為始<span class='note-inline'>(見叢軌門祝聖拈香處)</span>。後代例有萬歲。萬歲。萬萬歲語。</p>
<p>虗堂愚和尚育王錄入寺云。師陞座拈香云。此一瓣香爇向爐中。恭為祝延今上皇帝。聖躳萬歲萬歲萬萬歲陛下。恭願。堯仁廣被。舜德日新。<span class='note-inline'>(淨慈錄。徑山錄。皆有萬歲萬歲萬萬歲語。)</span></p>
<p>無學元禪師建長錄入院云。驟步登座。祝聖拈香云。此一瓣香。恭為祝延今上皇帝。聖躳萬歲萬歲萬萬歲。陛下。恭願。如日之明。如天之普。九州共貫。并包有截之區。三景同光。申錫無疆之祚。</p>
<p style="margin-left:1em">忠曰。日本有萬歲萬歲萬萬歲語。此為始。自後大休念禪師。一山寧禪師。皆有此語。</p>
<p>明極俊禪師。建長錄入寺云。祝聖。拈香。大日本國相模州巨福山建長興國禪寺。新住持。傳法<span class='note-inline'>(臣)</span>僧。入院開堂之次。虔爇此香。端為祝延今上皇帝。聖躳萬歲萬歲萬萬歲。皇帝陛下。恭願。統一國聖明之尊。如日如月。恢萬世鴻熙之祚。同地同天。</p>
<p style="margin-left:1em">忠曰。大日本國等語。似今時造語者。此為始。</p>
<p>前漢書郊祀志云。武帝登中嶽太室。從官在山上。聞若有言萬歲云。</p>
<p style="margin-left:1em">祖庭事苑云。呼萬歲。自古至周。未有此禮。按春秋後語趙惠王。得楚和氏璧。秦昭王聞之。遺王書。願以十五城易之。趙遣藺相如。奉璧入秦。秦王見相如奉璧大喜。左右呼萬歲。又田單守即墨。使老弱女子。乘城上。偽約降。燕軍皆呼萬歲。馮瑗之薛。召諸民債者。合券。券既合。瑗乃矯孟嘗君之命。所債賜諸民。因燒其券。民皆呼萬歲。至秦始皇殿上上壽。羣臣皆呼萬歲。見優孟傳。蓋七國之時。眾所喜慶於君。皆呼萬歲。自漢已後。臣下對見於君及拜恩慶賀。以為常制。又謂山呼者。漢武帝。至中嶽翌日親登崇高。御史乘屬在廟旁。吏卒盛聞呼萬歲者三。山呼萬歲者。自漢武始也。</p>
<p style="margin-left:1em">野客叢書云。東漢臣下。多呼萬歲。馮魴既降羣盜赦其罪。各返農桑。皆稱萬歲。耿恭於虜圍中拜井得泉眾皆稱萬歲。馬援曰。今賴士大夫之力。蒙被大恩。紆佩青紫。吏士皆稱萬歲。歲旦門下掾王望請上太守壽。掾史皆稱萬歲。臣下往往若此。不以為<span class='corr'>僭</span>。此猶可也。觀漢刻中有故民吳仲山碑。其銘中。有子孫萬歲之語。民猶稱萬歲。官吏可知。鮮有非之者。惟竇憲為將軍。至長安。尚書以下。議欲拜之伏稱萬歲。韓稜正色曰。禮無臣下稱萬歲之制。議者皆慚。所避忌者惟此語。此語在當時。不無諱避。但不至如後世之切耳。</p>
<p style="margin-left:1em">事物紀原云。萬歲考古。逮周未有此禮。戰國時秦王見藺相如奉璧。田單偽約降燕。馮瑗焚孟嘗君債券。左右及民。皆呼萬歲。葢七國時。眾所喜慶於君者。皆呼萬歲。秦漢以來。臣下對見於君。拜恩慶賀。率以為常。</p>
<p style="margin-left:1em">宋許觀東齋紀事云。萬歲之稱。不知起於何代。商周以來。不復可攷。呂氏春秋。宋康王飲酒。室中有呼萬歲者。堂上悉應。戰國策。馮驩燒債券。民稱萬歲。藺相如奉璧入秦。秦王大喜。左右皆呼稱萬歲。韓非子。巫覡之祝人曰。使君千秋萬歲之聲聒耳。新序梁君出獵。歸入廟中。呼萬歲曰幸今日也。紀信乘黃屋。載左纛曰。食盡漢王降。楚呼萬歲。陸賈奏新語。左右皆稱善。呼萬歲。漢武帝登嵩高呼萬歲者三。元帝送許后。入太子家。謂左右酌酒賀我。左右呼萬歲。馮異傳。趙臣將兵助異。并送縑穀。軍中皆稱萬歲。王望曰。今日雖擊牛釃酒勞饗。軍士皆稱萬歲。伏王馬援封侯。乃首請上雅壽。掾史皆稱萬歲吳甘寧入魏營。斬數十級還入營。作鼓吹稱萬歲。是則慶賀之際。上下通稱之。初無禁制。不知自何時始專為君之祝也。</p>
<p style="margin-left:1em">孔氏<span class='note-inline'>(平仲)</span>雜說云。人臣不嫌稱萬歲。馬援傳。援釀酒享軍士。皆伏稱萬歲。是也。</p>
<p style="margin-left:1em">居家必用云萬歲大雅云。虎拜稽首。天子萬年。始於戰國以來。臣下對君慶賀。呼曰萬歲。</p>
<p style="margin-left:2em">又詩經大雅既醉篇云。君子萬年。介爾景福。又小雅瞻彼洛矣及鴛鴦篇。有君子萬年語。</p>
<p style="margin-left:1em">宋史外國傳云。勃泥國。在西南大海中。太平興國二年。其王向打。遣使齎表入貢。其表以華言譯之云。勃泥國王。向打。稽首拜皇帝。萬歲萬歲萬萬歲。願皇帝萬歲壽。今遣使進貢<span class='note-inline'>(云云)</span>。</p>
<p style="margin-left:1em">三才圖會儀制類。蕃國接詔儀云。司賛唱。搢笏鞠躳。三舞蹈。三拱手加額。山呼萬歲山呼萬歲再山呼萬歲。出笏俯伏興。</p>
<p style="margin-left:1em">元史禮樂志云。通贊贊曰。搢笏。曰鞠躳。曰三舞蹈。曰跪左膝三叩頭。曰山呼。曰山呼。曰再山呼<span class='note-inline'>(凡傳山呼控鶴呼譟應和曰萬歲傳再山呼應曰萬萬歲)</span>。曰出笏。曰就拜。曰興。</p>
<p style="margin-left:2em">忠曰。累言萬歲。萬歲。萬萬歲。見宋史勃泥國事中。及圖會蕃國。接詔儀中。其於中國。見元史禮樂志。然則如上累言者。本是西戎北狄之祝語歟。</p>
</div>
<div class='div-other'><a id='mulu985' />●修正<p>義堂日工集云。永和五年己未正月。在報恩。正旦對眾說云。吾國叢林。或三日或五日。修正勤行。亦是同國俗也。吾山。例定坐七日。以祈國家安全。亦成<span class='corr'>辦</span>自己修行也。</p>
</div>
<div class='div-other'><a id='mulu986' />●二祖三佛忌<p>二祖者。達磨及某寺開山也。或云。達磨百丈二忌也。三佛者。涅槃忌。誕生會。成道會也。</p>
<p>忠曰。誕生成道非忌。然言二祖三佛忌。隨多得名也。</p>
<p>正月十七日。為百丈忌。十月五日。為達磨忌。然日本古來不修百丈忌。故加某寺開山忌。以為二祖忌矣。凡開山忌。自常住經營之。達磨百丈二忌。率眾財營辨。非常住措致之。</p>
</div>
<div class='div-other'><a id='mulu987' />●佛誕生會<p>四月八日。其規如清規。</p>
<p>忠按。佛生日。當以二月八日為正。何緣作此說。曰周書異記云。昭王二十四年。甲寅歲。四月八日。江河泉池。忽然汎溢。井皆騰涌。宮殿震動。其夜五色光氣。貫于太微。徧于西方作青虹色。時王問太史蘇由。由對曰。有大聖。出于西方。故現此瑞。王曰。於國無損乎。對曰。一千年後。聲教當被于此<span class='note-inline'>(僧史略引)</span>。忠以謂。周書異記。周時記錄。必當用周正。則其四月<span class='note-inline'>(建卯)</span>。是夏小正二月<span class='note-inline'>(建卯)</span>也。故當定二月八日。為佛生日。然今例用四月。是以周四月<span class='note-inline'>(建卯)</span>。謬為夏小正四月<span class='note-inline'>(建<span class='corr'>巳</span>)</span>而<span class='corr'>已</span>。</p>
<p style="margin-left:1em">僧史略云。今東京。以臘月八日。浴佛。言佛生日者。案祇桓圖經。寺中有玻黎師子。形如拳許大。口出妙音。菩薩聞之。皆超地位。每至臘月八日。舍衛城中士女。競持香花。來聽法音。詳彼不言佛生日。疑天竺以臘八為節日耳。又疑是用多論二月八日。臘月乃周之二月也。東西遼敻。故多差異焉。<span class='note-inline'>(薩婆多論云。佛。二月八日。沸星現時生。)</span></p>
<p style="margin-left:2em">忠曰。東京。臘八稱佛生日者。以余觀之。周書異記四月八日佛生。而周四月。即夏小正二月<span class='note-inline'>(建卯)</span>也。然或以夏小正二月。又謬為周二月<span class='note-inline'>(建丑)</span>。周二月。即夏小正十二月。故以臘八。為佛生日也。又薩婆多所謂。二月八日佛生者。取夏小正二月<span class='note-inline'>(即合周書異記)</span>。然賛寧。以為周二月。而以合夏小正臘月。非也。又自引周書異記現瑞。證佛生。何不主張周四月<span class='note-inline'>(建卯)</span>佛生義耶。又臘八浴佛。出于譬喻經說<span class='note-inline'>(次佛成道會處引)</span>。然賛寧不得之。強援祇桓圖經。未足成浴佛義。</p>
<p style="margin-left:1em">忠曰。佛誕生。或省生。但言佛誕者。非也。</p>
<p style="margin-left:1em">趙與旹賓退錄云。詩誕彌厥月。誕大也。朱文公則以為發語之辭。世俗誤以誕訓生。遂有降誕慶誕之語。前輩辯者多矣。書曰。誕膺天命。誕亦大也。范曄賛光武。乃有光武誕命之語。尤不可曉。殤帝紀云。誕育百餘日。亦誤。</p>
</div>
<div class='div-other'><a id='mulu988' />●佛成道會<p>十二月八日。其規如清規。</p>
<p>忠曰。八相事略云。佛成道。五大院安然出五說。一二月八日<span class='note-inline'>(出因果經)</span>。二四月八日<span class='note-inline'>(出方等泥洹經)</span>。三三月八日<span class='note-inline'>(出西域記)</span>。四三月十五日<span class='note-inline'>(又出西域記)</span>。五八月八日。　　忠按。佛祖統紀正宗記等。取二月八日說。似以因果經為正。然中華日本。古今用十二月八日。僧史略會之云。臘月乃周之二月也<span class='note-inline'>(止此)</span>。名義集引周書異記云。周穆王二年癸未。二月八日。佛年三十成道。正當今之臘八也<span class='note-inline'>(止此)</span>。</p>
<p style="margin-left:1em">忠曰。周書異記者。周時記錄。必可用周正。則其二月<span class='note-inline'>(建丑)</span>。是夏小正。十二月也。</p>
<p>臘八有浴佛者。　丹霞淳禪師錄臘八上堂云。屈指忻逢臘月八。釋迦成道是斯辰。二千年後追先事。重把香湯浴淨身。諸禪德。古有十六開士。因僧浴時。隨例入室。忽悟水因。洞明妙觸。盡入圓通境界。大洪今日普請。往靈濟殿上。灌沐釋迦如來。箇中亦有悟底消息。諸人還會麼。香湯瀲灔兩三杓。便向如來頂上傾。</p>
<p style="margin-left:1em">臘八浴僧有本緣。　法苑珠林云。譬喻經云。佛以臘月八日。神通降伏六師。六師不如。投水而死。仍廣說法。度諸外道。外道伏化。白佛言。佛以法水。洗我心垢。我今請僧洗浴。以除身穢。仍為常緣也<span class='note-inline'>(今臘月八日洗僧。唯出此經文)</span>。</p>
<p style="margin-left:1em">釋氏要覽。引譬喻經。作請佛僧。洗浴身垢。註云。今淮北及至三京。皆用臘八浴佛。</p>
<p style="margin-left:2em">又寶積經云。波斯匿王女無垢施。始年八歲。二月八日。沸星現日。與五百婆羅門俱。持滿瓶水。出至城外。浴洗天像。婆羅門。見諸比丘。在門外立。皆謂不吉<span class='note-inline'>(廣說)</span>。　依之。二月八日浴像。本是天竺風俗。</p>
</div>
<div class='div-other'><a id='mulu989' />●佛涅槃忌<p>二月十五日。其規如清規。忌義。見節時門。忌日處。</p>
</div>
<div class='div-other'><a id='mulu990' />●達磨忌<p>十月初五日。其規如清規。</p>
</div>
<div class='div-other'><a id='mulu991' />●百丈忌<p>正月十七日也。</p>
<p>清拙澄禪師圓覺錄。百丈祖忌。拈香語尾云。白丈祖忌。日本未曾講行。今次初設此禮。百丈以前。無住持。今之住持。兩序大小職任。堂宇規式。皆百丈祖立之。為長老者。不肯設忌。可謂昧本。本且不知。末奚取焉。聞之者。足以勸。</p>
</div>
<div class='div-other'><a id='mulu992' />●開山忌<p>某寺開山入滅日。修供養。其規見清規。</p>
</div>
<div class='div-other'><a id='mulu993' />●嗣法師忌<p>某寺住持之嗣法師。入滅日。修供養。其規見清規。碧巖錄云。巴陵。眾中謂之鑒多口。常縫坐具行脚。深得他雲門脚跟下大事。所以奇特。後出世。法嗣雲門。先住岳州巴陵。更不作法嗣書。只將三轉語。上雲門。如何是道。明眼人落井。如何是吹毛劍。珊瑚枝枝撐著月。如何是提婆宗。銀椀裏盛雪。雲門云。他日老僧忌辰。只舉此三轉語。報恩足矣。自後。果不作忌辰齋。依雲門之囑。只舉此三轉語。</p>
<p>備用清規嗣法師忌云。巴陵三轉語作忌。不墮流俗。後世道不及古務在廣設祭筵修營厚供可無愧乎。近代大川。做浙翁和尚忌。橫川設天目和尚忌。方丈設位。置食一分。燒香一炷。大展九拜。不許諷經。二大老。深有意焉。</p>
</div>
<div class='div-other'><a id='mulu994' />●愍忌<p>誕生日。曰愍忌。</p>
<p>中峯本禪師錄。吳江州太湖。簡村順心禪菴。高峯和尚愍忌拈香云。順心菴裏。太湖中央。俄然逢愍忌。世相未能忘。大眾高峯老和尚來也。雨蒸苗葉綠。風撼稻花香。</p>
<p style="margin-left:1em">岐陽曰。幻住清規云。三月廿三日。高峯和尚愍忌。按高峯行狀。師生宋嘉熙戊戌。三月廿三日申時。乃知愍忌。是誕生日也。或云。尊宿示寂後。稱其誕生日。為愍忌也。</p>
<p style="margin-left:1em">雲章曰。高峯生日。中峯設愍忌齋。依此。誕生日亦言忌也。</p>
<p style="margin-left:2em">或曰。善知識。為哀愍眾生出生應世。故其誕生日曰愍忌。　忠曰。此義杜撰。按癡絕冲禪師錄普說云。為令尊堂戴氏小一太君愍忌與百日。同時辨香積供<span class='note-inline'>(止此)</span>。是則婦人言愍忌非哀愍應世之義。明矣。亦不必局尊宿善知識也。</p>
</div>
<div class='div-other'><a id='mulu995' />●入牌祖堂<p>入祖師牌於某寺。祖師堂也。</p>
<p>敕修清規尊宿全身入塔云。每日三時。上茶湯。集眾諷經。俟迎牌位入祖堂。則止。或待新住持至。方入祖堂有佛事。</p>
<p style="margin-left:1em">有存日逆修入牌者。　臥雲日件錄云。無極和尚在世時。入自牌於天龍祖堂。後其孫鹿苑寺東岳攀例。又入自牌於天龍。近時景南愚極。皆有是舉矣。</p>
</div>
<div class='div-other'><a id='mulu996' />●千佛會<p>圓悟勤禪師天寧錄。喬貴妃設千佛會上堂云。千華顯瑞應。萬善積靈臺。廣闢解脫門。大開無價藏。<span class='note-inline'>(乃至)</span>集無涯福祿。祝睿算無彊<span class='note-inline'>(云云)</span>。</p>
</div>
<div class='div-other'><a id='mulu997' />●知識會<p>忠曰。供養華嚴入法界品。五十三善知識也。</p>
<p>北磵簡禪師續集。靈隱散知識會。首求頌云。無識無知五十三。勞他童子遍咨參。朝來靈隱羅齋去。添得從前滿面慚。</p>
</div>
<div class='div-other'><a id='mulu998' />●祖師會<p>圓悟勤禪師天寧錄。祖師會上堂云。西天二十八祖也恁麼。唐土六祖也恁麼。天下列剎相望。諸老宿也恁麼。山僧也恁麼<span class='note-inline'>(云云)</span>。</p>
<p>中峯本禪師廣錄。歷代祖師畫像讚序云。臨濟十七傳。而至仰山雪巖和尚。先師入巖翁之室。於羣弟子未造之先。誤中其毒。口耳俱喪。既而深棲天目。影不出山三十年。無一法與人領荷。杭之妙行寺。嘗集五宗傳道之師遺像數千軸。每遇歲旦展挂。緇白瞻禮。目之曰祖師會。有好事者。圖少林至天目。直下相承。二十八代。祖師遺像。歲遇少林諱日。薦羞粢盛。以酬遞代傳持之意。</p>
<p>退菴先禪師錄有祖師會上堂。</p>
<p>雪巖欽禪師錄。嘯巖居士請。自贊題註云。入錢塘北關祖師會。</p>
<p style="margin-left:1em">備用清規達磨祖師忌云。住持專誠。山門執事備辨。維那侍者提點。法堂敷陳玩具書畫。</p>
<p style="margin-left:1em">忠曰。祖師會在歲旦。其達磨忌。張列祖像。亦是祖師會而<span class='corr'>已</span>。備用稱。敷陳書畫似不局祖像。日本東福寺。每歲十月十七日。聖一國師忌。展掛名畫珍墨數百軸。觀者如堵。蓋攀中華儀也。</p>
</div>
<div class='div-other'><a id='mulu999' />●楞嚴會<p>敕修清規云。楞嚴會。乃祈保安居<span class='note-inline'>(其規詳彼)</span>。</p>
<p>又云。四月十三日啟建。至七月十三日滿散。</p>
<p>備用清規楞嚴會云。古法放參後。山門首諷誦。真歇和尚住徑山。謂眾不專誠。則在粥罷。　又云。普回向偈。真歇和尚自製。信知。名行尊宿一舉。四海一律也。</p>
<p style="margin-left:1em">舊說曰。夏中楞嚴會始於真歇了禪師。真歇初住明州補陀山。僧行悉病疫。歇禱觀音大士。大士夢中告云。佛在世時。有楞嚴咒。須令僧行。依戒臘行道誦持。回向聖凡。覺而依教行法。果眾病平愈矣。自此叢林依行。但逐一回向。歇後住徑山。方作普回向偈。天下遵用。</p>
<p style="margin-left:2em">忠曰。真歇作普回向文。及觀音夢告。誦咒脫疫。沒可疑焉。但如言夏中楞嚴會。始于真歇。為難信耳。備用云。古法放參後。山門首諷誦。真歇住徑山在粥罷。既言古法。則真歇已前。有楞嚴會。</p>
<p style="margin-left:2em">又普陀山志有十五卷。第三卷云。高宗紹興元年。真歇清了禪師。泛海。結菴于山椒。題曰海岸孤絕處。郡請于朝。易律為禪。　又第六卷。載真歇小傳云。此山禪宗。蓋自師始。稱開法第一世云<span class='note-inline'>(止此)</span>。不言觀音靈夢。誦咒病愈事。</p>
<p>曹源生禪師錄。散楞嚴會上堂云。將聞持佛佛。何不自聞聞。曼殊室利五臟心肝。盡情吐露。這裡薦得。九十日內。異口一音。諷演摩訶悉怛多。般怛羅無上神咒。聲聲無間。無見頂相。無為心佛。時時見前。若也躊躇。龜峯。不免重下注脚。卓拄杖一下。遂高聲喚云。侍者收取拄杖。</p>
</div>
<div class='div-other'><a id='mulu1000' />●盂蘭盆會<p>盂蘭盆經云。大目犍連。始得六通。欲度父母。報乳哺之恩。即以道眼。觀視世間。見其亡母。生餓鬼中。不見飲食。皮骨連立。目連悲哀。即以鉢盛飯。往餉其母。母得鉢飯。便以左手障鉢。右手摶食。食未入口。化成火炭。遂不得食。目連大叫。悲號涕泣。馳還白佛。具陳如此。佛言。汝母罪根深結。非汝一人力。所奈何。汝雖孝順。聲動大地。天神地祇。邪魔外道。道士。四天王神。亦不能柰何。當須十方眾僧威神之力。乃得解脫。吾今當說救濟之法。令一切難。皆離憂苦。佛告目連。十方眾僧。七月十五日。僧自恣時。當為七世父母。及現在父母。戹難中者。具飯百味五果。汲灌盆器。香油挺燭。牀敷臥具。盡世甘美。以著盆中。供養十方大德眾僧。當此之日。一切聖眾。或在山間禪定。或得四道果。或在樹下經行。或六通自在。教化聲聞緣覺。或十地菩薩大人權現比丘。在大眾中。皆同一心。受鉢和羅飯。具清淨戒。聖眾之道。其德汪洋。其有供養此等自恣僧者。現在父母。六親眷屬。得出三塗之苦。應時解脫。衣食自然。若父母現在者。福樂百年。若七世父母。生天。自在化生。入天華光。時佛敕十方眾僧。皆先為施主家。咒願。願七世父母。行禪定意。然後受食。初受食時。先安在佛前。塔寺中佛前。眾僧咒願竟。便自受食。時目連比丘及大菩薩眾。皆大歡喜。目連悲啼泣聲。釋然除滅。是時目連母。即於是日。得脫一劫餓鬼之苦。目連復白佛言。弟子所生母。得蒙三寶功德之力。眾僧威神之力故。若未來世。一切佛弟子。應亦奉盂蘭盆救度現在父母。乃至七世父母。為可爾否。佛言。大善。快問。我正欲說。汝今復問。善男子。若比丘。比丘尼。國王。太子。大臣。宰相。三公百官。萬民庶人。行慈孝者。皆應先為所生現在父母。過去七代父母。於七月十五日。佛歡喜日。僧自恣日。以百昧飯食。安盂蘭盆中。施十方自恣僧。願使現在父母。壽命百年。無病。無一切苦惱之患。乃至七世父母。離餓鬼苦。生人天中。福樂無極。是佛弟子。修孝順者。應念念中。常憶父母。乃至七世父母。年年七月十五日。常以孝慈。憶所生父母。為作盂蘭盆。施佛及僧。以報父母。長養慈愛之恩。若一切佛弟子。應當奉持是法。時目連比丘。四輩弟子。歡喜奉行。</p>
<p>佛祖統紀云。盂蘭盆經言。是佛弟子。修孝順者。應念念中。常憶父母。乃至七世父母。年年七月十五日。以百味飲食。安盂蘭盆中。施佛及僧。以報父母長養。慈愛之恩<span class='note-inline'>(止此)</span>。盂蘭。此翻解倒懸。言奉盆供於三寶福田。用以解飢虗倒懸之急。　又述曰。目連託救母。以興緣。如來云奉盆。以埀法。所以教人道。以報重恩也。自大教東流。古今帝王。所以奉盆供者為多矣。然今之寺舍。多於此日。施斛供亡。如常法者。雖無奉盆之儀。而不失盂蘭之意。</p>
<p style="margin-left:1em">忠曰。依玄應意。連盆字。為梵語。</p>
<p>玄應一切經音義云。盂蘭盆。此言訛也。正言烏藍婆拏。此譯云倒懸。按西國法。至於眾僧自恣之日。盛設佛具。奉施佛僧。以救先亡倒懸之苦。以彼外書云先亡有罪。家復絕嗣。無人祭神請救。則於鬼處受倒懸之苦。佛雖順俗。亦設祭儀。乃教於三寶田中。深處功德。舊云盂盆。是貯食之器。此言誤也。</p>
<p style="margin-left:1em">又見祭供門。盂蘭盆供處。</p>
<p style="margin-left:1em">雲棲正訛集云。世人以七月十五。施鬼神食。為盂蘭盆大齋之會。此訛也。蘭盆緣起目連。謂七月十五。眾僧解夏自恣。九旬參學。多得道者。此日修供。其福百倍。非施鬼神食也。施食自緣起阿難。不限七月十五。所用之器。是摩竭國斛。亦非蘭盆。蓋一則上奉聖賢。一則下濟餓鬼。悲敬異出。惡可等混。</p>
<p style="margin-left:1em">羣談採餘云。中元七月十五日。俗傳地官赦罪之辰。人家多持齋誦經。薦奠祖考。攝孤判斛。僧家建盂蘭盆會。放燈水中。及塔上。謂之照冥官府。亦登郡邑厲壇祭祀。</p>
<p style="margin-left:2em">又羣談採餘云。七月十五日。盂蘭盆之說。諸皆主佛經目連救母。於是日。以百味。著盆中供佛。然不知何謂盂蘭盆也。及讀釋氏要覽云。盂蘭猶華言解倒懸似有救母之說矣。而盆字。又無著落。問之博識。不知也。後見老學菴筆記。父老云。故都於中元。具素饌享先。織竹為盆盂狀。貯紙錢於中。承之以竹。迨焚倒。以視方隅。而占冬之寒煖。謂盂蘭盆。乃知風俗祀先。全無佛氏之意。因而考夢華錄亦云。以竹斫成三脚。上織燈窩。謂之盂蘭盆。又買素食。擦米飯。享先。以告報秋成。但多目連經搬其雜劇數言。反覆思之。盂蘭盆實起於風俗。而目連救母之事。偶符是日。且佛氏盂蘭盆。二字之音。又與之同。遂訛而為盂蘭盆也。或當是此箊籃盆三字。亦不可知。但佛教與祀先之事日崇。而風俗之事日遠且微也。故不復知前知義。併筆記華錄。抄過亦錯。但於三字難通。因得其說。贅之於稿。</p>
<p style="margin-left:2em">忠曰。欲通盂蘭盆字義。何不讀大盆經小盆經。此三字。本出于佛經。而燈窩為盂蘭盆。告報秋成或視焚倒占寒煖。皆起於俚俗謬作。倪綰不言世俗訛轉佛氏盂蘭盆。而為盂蘭盆實起於風俗不辨本末也。要知俗儒有此說。故收錄。</p>
<p>釋氏通鑑。唐代宗大曆元年紀云。七月壬午。作盂蘭盆會于禁中。設高祖太宗已下。七聖位。建巨幡。各以帝號。標其上。自大廟迎。入內道場。鐃吹鼓舞。旌幢燭天。是日立仗百僚。於光順門迎拜。導從。自是歲以為常。<span class='note-inline'>(忠按。唐書元載傳。載此事。)</span></p>
<p style="margin-left:1em">水滸傳云。七月十五日。盂蘭盆大齋之日。年例各處。點放河燈。修設好事。</p>
<p style="margin-left:2em">忠曰。河燈。小片板樹燭。流之於水上。今大清僧寺。七月修水懺作此。其實。事係水懺。而不關盂蘭矣。</p>
</div>
<div class='div-other'><a id='mulu1001' />●祈禱<p>舊說曰。有災則祈禱。無災則不用之。故祈禱。無定式。</p>
<p>敕修清規祈禱云。凡有祈禱。須如法嚴治壇場。鋪陳供養。住持專心加謹。僧眾各務整肅。</p>
<p style="margin-left:1em">義堂日工集云。余告恕義天曰。禪家大尊宿。病中或臨終。祈禱。是何義。儒尚言。丘之禱久矣。况出家。視生死如幻乎。又今時例為住持本命。祈禱于方丈是則取笑於有識者。公他日據師位。莫隨例顛倒矣。</p>
</div>
<div class='div-other'><a id='mulu1002' />●祈保<p>忠曰。禱保安也。</p>
<p>敕修清規楞嚴會云。楞嚴會。乃祈保安居。　又月分須知云。有處。四孟月。大眾行道諷經。祈保。</p>
</div>
<div class='div-other'><a id='mulu1003' />●祈晴<p>敕修清規有祈晴。祈雨。祈雪。遣蝗。禳日蝕。禳月蝕。等疏語。凡有災厲。則無不禱焉。</p>
<p style="margin-left:1em">舊唐書五行志云。大曆四年秋。大雨。是歲自四月。霖澍至九月。京城閉坊市北門。門置土臺。臺上置壇及黃幡。以祈晴。秋末方止。</p>
<p style="margin-left:2em">忠曰。土臺。土剋水。黃亦土色。剋水義也。</p>
</div>
<div class='div-other'><a id='mulu1004' />●祈雨　祈雪<p>祈雨。祈雪等見祈晴處。</p>
<p>法藏別傳云。景雲再春。時雨罕潤。冬又不雪。人皆籲天君命。召藏禁中。懇訊救農之術。乃啟沃曰。有經名隨求。則得大自在陀羅尼。若結壇淨寫是總持語。投於龍湫。應時必獲。詔可其請。遽往藍田山悟真寺龍池所。作法。未旬大雪。</p>
</div>
<div class='div-other'><a id='mulu1005' />●禳日蝕　禳月蝕<p>見祈晴處。</p>
</div>
<div class='div-other'><a id='mulu1006' />●遣蝗<p>見祈晴處。</p>
</div>
<div class='div-other'><a id='mulu1007' />●青苗會<p>祈保田稼也。</p>
<p>敕修清規月分須知云。五月端午日。住持上堂。次第建青苗會。堂司預出諸寮。看誦經單。</p>
<p>幻住菴清規云。五月二十八日。起青苗經會。三日。至六月初一日散。須預備香燭供料。并立疏文。及預出經單。請大眾。結緣披閱。然後聚其經目。入疏回向。　又青苗經疏云。歲遇中夏當植物長茂之時啟建青苗勝會。用保田疇。仰祈護祐。</p>
<p style="margin-left:1em">南堂欲禪師本覺錄上堂云。毘盧藏中。有大經卷。主伴互融。理事俱顯。及乎點讀開科。多是討頭不見。山門保護青苗。為汝提掇一遍。卓拄杖。乃合掌云。稽首文殊普賢。却須管取一百四十大願下座。</p>
<p style="margin-left:2em">忠曰。葢青苗會轉華嚴經也。</p>
<p style="margin-left:1em">介石朋禪師能仁錄。有保苗上堂。</p>
<p style="margin-left:1em">明極俊禪師寶林錄。有散青苗經上堂。</p>
<p style="margin-left:1em">石溪月禪師報恩錄。清拙澄禪師圓覺錄等。有青苗會上堂。</p>
</div>
<div class='div-other'><a id='mulu1008' />●不斷輪<p>敕修清規祈禱云。如祈晴。祈雨。則輪僧十員廿員。或三五十員。分作幾引。接續諷誦。每引諷大悲咒消災咒大雲咒。各三七遍。謂之不斷輪。終日諷誦。必期感應。方可滿散懺謝。</p>
<p style="margin-left:1em">忠曰。輪者。自第一引。次第精修。數引終。則復第一引臨場。如輪環然。故言輪。</p>
</div>
<div class='div-other'><a id='mulu1009' />●浴佛<p>佛祖統紀云。摩訶利頭經。四月八日。是佛生日。人民念佛。浴佛形像。</p>
<p style="margin-left:1em">舊說曰。浴佛香湯方。沉香<span class='note-inline'>(壹兩)</span>。白檀<span class='note-inline'>(壹兩)</span>。甘松<span class='note-inline'>(半兩)</span>。丁子<span class='note-inline'>(半兩)</span>。熏陸<span class='note-inline'>(半兩)</span>。芎藭<span class='note-inline'>(半兩)</span>。鬱金<span class='note-inline'>(壹錢參分)</span>。此七種。盛淨布囊。投於鐺內。用淨水三揆。煎減二揆。移鐺冷之。然後盛浴盆。</p>
<p style="margin-left:1em">天中記云。四月八日。浴佛。以都梁香。為青色水。鬱金香。為赤色水。丘隆香。為白色水。附子香。為黃色水。安息香。為黑色水。以灌佛頂。</p>
<p style="margin-left:2em">誕生佛像法。見靈像門。</p>
<p>傳燈錄。藥山儼禪師章云。師見遵布衲洗佛。乃問。這箇從汝洗。還洗得那箇麼。遵曰。把將那箇來。師乃休。</p>
<p style="margin-left:1em">臘八浴佛。見佛成道會處。</p>
</div>
<div class='div-other'><a id='mulu1010' />●浴聖<p>浴聖僧也。</p>
<p>敕修清規知浴云。浴頭覆維那首座住持畢。鳴鼓三下。浴聖。桶內皆著少湯。燒香禮拜。想請聖浴。</p>
<p>高僧傳道安傳云。安立誓。願生兜率。忽有異僧。形甚庸陋。來寺寄宿。寺房既窄。處之講堂。時維那直殿。夜見此僧。從窓隙出入。遽以白安。安驚起。禮訊問其來意。答云。相為而來。安曰。自惟罪深。詎可度脫。彼答云。甚可度耳。然須更浴聖僧。情願必果。具示浴法。安請問來生所之處。彼乃以手。虗撥天之西北。即見雲開。備覩兜率妙勝之報。爾夕。大眾數十人。悉皆同見。安後營浴具。見有非常小兒。伴侶數十。來入寺戱。須臾就浴。果是聖應也。</p>
<p>法苑珠林。洗僧法云。敷揚玄教已自周圓。嚴儀洗具。後皆備訖。唯眾一心。奉請三寶。稽首歸依。上請。十方諸佛。三世慈尊。五分法身。真應兩體。九十八使。惑纏已盡。三十二相。微妙莊嚴。實無四求。假同四事。為眾生故。有感便來。唯願各各。乘摩尼寶殿。坐碼碯雲中。放百億光明。照三千剎土。梵王持蓋。帝釋布華。降此道場。入溫室浴。次請發心已上。補處已還。歡喜離垢之人。善慧法雲之士。三賢十聖一切諸菩薩。惟願運天人於掌內。安法界於毛端。齊馭四足之靈鵬。俱騁六通之神驥。不見相而見。不來相而來。降此道場。入溫室浴。次請。山中宴坐。獨覺大人。言下證真。四果高士。及向趣聖僧。賓頭上座等。惟願空中振錫。戲六神通。雲內持瓶。具十八變發波斯之正信。伏勞度之邪心。及此現前和合大眾。百千臘已下。乃至無臘。竝入溫室浴。次請。弘慈本誓。誓度四生。方便善權。權形六道。隨聲即至。如影赴身。不念即彰。不請之友。竝入溫室浴。次請。三界天眾。四海龍王。八部鬼神。一切含識。有形之類。蠕動之流。竝入溫室浴。</p>
<p style="margin-left:1em">又南海寄歸傳。出灌沐尊儀法。</p>
</div>
<div class='div-other'><a id='mulu1011' />●焚疏<p>忠曰。日本禪林。修正滿散。解夏滿散。焚疏及經馬紙錢。在諷經後。而諸清規未錄此。<span class='note-inline'>(化紙錢見錢財門)</span></p>
<p>大慧為孟宗丞普說云。本朝仁宗皇帝時。京師有言法華者。不知從何所來。常行闤闠中。飲啖無所擇。道俗莫能凡聖之。時呂文靖公作相。欲驗其真偽。遂焚疏。請明日就府第齋。言公如期果至。文靖遂釋所疑。</p>
</div>
<div class='div-other'><a id='mulu1012' />●跪爐<p>敕修清規聖節云。兩序分班對立。住持就跪。知客跪進手爐。侍者跪進香合。維那白佛宣疏畢。知客跪接爐。住持收坐具。</p>
<p>備用清規聖節云。或住持。受州縣關請。上首知事。偏位跪爐。庫司客頭。跪進手爐。復跪接爐。庫司茶頭跪進香合。　又如來降誕云。如或住持它緣。首座偏位跪爐。聖僧侍者。堂司庫子。跪進手爐香合。方丈侍者亦得。為法重也。古宿公論。唯佛祖忌。當首座代住持。為傳法故。聖節知事代。為山門也。大慧笑翁皆行之。</p>
<p style="margin-left:1em">舊說曰。聖節。知事代住持跪爐。由山門設供矣。若三佛二祖。率眾財設供。則首座代住持。偏位跪爐。聖僧侍者。進手爐。庫司行者。進香合。如今日本。三佛二祖。山門設供。而住持不在。則須都寺偏位跪爐也。</p>
<p style="margin-left:2em">忠曰。備用重法。故首座代住持。舊說則眾財設供。非由山門。故首座代焉。若依備用意。則三佛二祖。雖山門設供。須首座代住持也。又按備用言知事代。為山門也者。謂聖節事。係山門世諦也。非謂為山門設供。舊說庶於野矣。</p>
<p>敕修清規楞嚴會云。原夫大眾拜。與住持跪爐宣疏者。以祝聖壽。報佛恩。當嚴其禮。以示特重。</p>
<p>僧史略云。據寄歸傳中曰。焚香胡跪。歎佛相好。合是導師胡跪爾。<span class='note-inline'>(胡跪法。詳禮則門。)</span></p>
<p style="margin-left:1em">忠曰。跪爐。亦見世禮。　戒環法華要解云。偏右肉袒。示降志尊法。右膝虔跪。示屈節致欽也。袒跪。不唯西竺之禮。此方春秋。鄭伯肉袒降楚。示為臣僕。及禱則跪爐。祭則跪奠。皆致欽也。</p>
<p style="margin-left:1em">宋史禮志忌日云。命行香羣臣。班殿下。宰相一員。升殿跪爐。而罷通揖。　又云。宰相執政官。分左右。行香訖。執笏俱復位。次引班首升殿。詣香案前俛伏跪。搢笏執爐。俟讀疏畢。執笏俛伏。興降階復位。又再拜退。</p>
</div>
<div class='div-other'><a id='mulu1013' />●出班上香<p>敕修清規聖節云。行者鳴鈸。維那轉身爐前。揖住持上香。燒香侍者。捧香合。次東堂西堂。出班上香。次兩序對出。向佛問訊。上香畢。兩兩相朝轉身歸位。大眾同展三拜。　又兩序出班上香云。凡出班上香。行者鳴鈸。維那出爐前。向外偏立。揖住持上香<span class='note-inline'>(侍者捧合)</span>。次揖兩序。相朝而出。轉身問訊住持<span class='note-inline'>(謂之借香)</span>然後上香。若聖節。佛祖。嗣法師忌。無借香問訊。有立班西堂。當先上香或謂首座已出世。當先上香者非。蓋必與都寺。同出班故也。</p>
<p style="margin-left:1em">忠曰。出班燒香。亦見世禮。宋史所謂。宰相執政官。分左右行香<span class='note-inline'>(止此)</span>。是也。見跪爐處。</p>
</div>
<div class='div-other'><a id='mulu1014' />●揖班上香<p>即出班上香也。</p>
<p>敕修清規。佛降誕云。維那揖班上香。</p>
</div>
<div class='div-other'><a id='mulu1015' />●放生<p>佛祖統紀云。放生光明經。述流水長者救魚。十千天子報德。此緣起也。智者買斷簄梁。悉罷江上採捕。此立法也。赴計詡獄中之難。報修禪堂上之恩。此顯驗也<span class='note-inline'>(此三事並見知者紀)</span>。唐肅宗乾元二年。詔天下。置放生池。凡八十一所<span class='note-inline'>(顏真卿為碑)</span>。本朝真宗天禧元年。詔復天下放生池。㳂江淮州郡。上下水五里。並禁採捕<span class='note-inline'>(二事詳見通塞志)</span>。慈雲奏西湖為放生池。以四月八日。會郡人。縱魚鳥。法智於南湖以佛生日。放魚鳥。祝聖人壽。樞密劉均。奉敕撰碑。此皆放生之梗槩也。</p>
<p>釋門正統曰。復次精舍所踞。號曰仁祠。式警羣迷。聿形悲濟。於彼坊佐。或臨江湖川澤。汙沼隄防之處。多有因高就下。普化博施。捐以為放生池者。濫觴雖非於真經。滲漉實推於佛隴。自天台海曲。買滬梁之地。綿亘三百里。敷奏王家。全宥潜蟄。因艸菴曰。海上漁人。截流一網。巨尾纖鱗。皆為所有。一日何止萬死耶。智者嘗剏放生池於海涯。當其放之也。則為授歸戒。說大法。然後縱之海中。圉圉洋洋。得其所也。而不知日活幾千萬億乎。智者沒至唐末。中國台道漸息。而海東諸國極熾。忠法師謂。智者緣在此方。而道敷于海東者。此必放生諸魚所致耳。聞者莫不笑之。以余觀之。其語若誕。教理有憑。流水十千天子。即脫魚報。豈非此乎。中興以來。祥開延慶。化廣葛川。金塘大堤。歌放劉禮部之頌。溍潯淥浦。酬於王丞相之恩。故教行錄金園集。各有放生儀軌。鱗番疊幅。率土化之。佛生之旦。眾大和會。浮泛綵蠲。演唱竺墳。悟流水勝因。識銜珠善報者。舉袂揚塵。揮汗成雨。固不待於百年。而後勝殘去殺也。况動以祝聖為名。則憂國愛君。顧不韙歟。　又利生志中廣說。文繁不錄。</p>
<p style="margin-left:1em">放生事。在外典。　列子說符篇云。邯鄲之民。以正月之旦。獻鳩於簡子。簡子大悅。厚賞之。客問其故。簡子曰。正旦放生。示有恩也。客曰。民知君之欲放之。競而捕之。死者眾矣。君如欲生之。不若禁民勿捕。捕而放之。恩過不相補矣。簡子曰。然。</p>
</div></div>
</div><!-- end of div[@id='body'] -->
</body></html>