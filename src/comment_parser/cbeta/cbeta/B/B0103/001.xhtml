<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林象器箋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<p class='juan'>禪林象器箋</p><p class="byline">神京妙心龍華沙懣道忠無著甫輯</p>
<div class='div-other'><a id='mulu2' />
<p class='h1'>第一類　區界門</p>
<div class='div-other'><a id='mulu3' />●叢林<p>智度論云。僧伽秦言眾。多比丘一處和合。是名僧伽譬如大樹叢聚。是名為林。一一樹。不名為林。除一一樹。亦無林。如是。一一比丘。不名為僧。除一一比丘。亦無僧。諸比丘和合。故僧名生。</p>
<p>祖庭事苑云。梵語貧婆那。此云叢林。大論云<span class='note-inline'>(如上所引)</span>。又大莊嚴論云。如是眾僧者。乃是勝智之叢林。一切諸善行。運集在其中。又雜阿含二十五。佛告阿難。汝遙見彼青色叢林否。唯然已見。是處名曰優留曼荼山。如來滅後百歲。有商人子。名優波掘多。當作佛事。教授師中。最為第一。即四祖優波毱多。梵音楚夏爾。以祖師居之。今禪庭稱叢林也。</p>
<p style="margin-left:1em">忠曰。優留曼荼山在摩偷羅國。見雜阿含。又以優波毱多所居青色叢林。今禪庭稱叢林者。睦菴附會也。固無根據矣。</p>
<p>寶積經菩薩見實會云。過去有王。名曰尼彌。了達諸法。如法為王。<span class='note-inline'>(乃至)</span>三十三天欲得見彼尼彌王。帝釋天主即告御臣名摩多棃莊嚴千馬寶車。往閻浮提鞞提呵國迎尼彌王。<span class='note-inline'>(乃至)</span>爾時摩多棃又復將王到須彌頂。爾時尼彌王遙見青茂叢林。告摩多棃言。彼林定是不顛倒眾生。所居之處。摩多棃言。大王。此是忉利諸天善法之堂<span class='note-inline'>(廣說如彼)</span>。</p>
<p>宋高僧傳石霜諸禪師傳云。諸得石霜山。便議終焉之志<span class='note-inline'>(云云)</span>。堂中老宿。長坐不臥。屹若椔杌。天下謂之石霜枯木眾。是也。南方謂之叢林者。翻禪那。為功德叢林也。</p>
<p>大乘義章云。禪者。是其中國之言。此飜名為思惟修習。亦云功德叢林。<span class='note-inline'>(乃至)</span>功德叢林者。從果為名。智慧神通。四無量等。是其功德。眾德積聚。說為叢林。定能生之因。從果目。是故說為功德叢林。</p>
<p>中峯本禪師東語西話云。世稱叢林者。蓋取喻於草木也。法道之所寄。材器之所從出焉。然草木培植則豐。沾濡則榮。霜雪則彫。斧斤則敗。叢林以無上大道為培植。以慈悲喜捨為沾濡。以偷安利養為霜雪。以貪欲瞋恚為斧斤。主叢林者。不諳其培植之道。沾濡之理。則草木病矣。况偷安利養之霜雪。貪欲瞋恚之斧斤。時時斫伐。而殞穫之。故其草木。區萌芽蘖。猶不暇。而欲望叢林之盛。材器之萃。難矣哉。</p>
<p>聯燈會要。智門光祚禪師章云。示眾云。汝等諸人。橫擔拄杖。出一叢林。入一叢林。儞道。叢林有幾種。或有栴檀叢林。栴檀圍繞。或有荊棘叢林。荊棘圍繞。或有荊棘叢林栴檀圍繞。或有栴檀叢林荊棘圍繞。只如四種叢林。是汝諸人。在阿那箇叢林裏。安身立命。若無安身立命處。虗踏破草鞋。閻羅王徵儞草鞋錢。有日在。</p>
<p style="margin-left:1em">忠按四種叢林出智度論說。彼荊棘作伊蘭。</p>
<p style="margin-left:1em">智度論云。如栴檀譬喻經中說。有栴檀林伊蘭圍之。有伊蘭林栴檀圍之。有栴檀栴檀以為叢林。有伊蘭伊蘭自相圍遶。佛諸阿羅漢。亦復如是。佛住善法解脫中。諸阿羅漢亦住善法解脫中。住法相應。眷屬莊嚴。佛以大眾圍遶。如須彌山王十寶山圍遶。如白香象王白香象圍遶。如師子王師子眾圍遶。佛亦如是。佛為世間無上福田。與諸弟子圍遶共住。</p>
<p>華嚴經淨行品云。若見叢林。當願眾生。諸天及人。所應敬禮。</p>
<p style="margin-left:1em">長阿含經世記經閻浮提洲品。說閻浮樹邊空地。種種叢林名。</p>
</div>
<div class='div-other'><a id='mulu4' />●五山<p>支那五山者。一徑山興聖萬壽寺<span class='note-inline'>(在杭州臨安府)</span>。二阿育王山鄮峯廣利寺<span class='note-inline'>(在明州慶元府)</span>。三太白山天童景德寺<span class='note-inline'>(在明州慶元府)</span>。四北山景德靈隱寺<span class='note-inline'>(在杭州臨安府)</span>。五南山淨慈報恩光孝寺<span class='note-inline'>(在杭州臨安府武林縣)</span>。</p>
<p>宋濂護法錄覺原禪師遺衣塔銘序曰。浮圖之為禪學者自隋唐以來。初無定止。惟借律院以居。至宋而樓觀方盛。然猶不分等第。惟推在京鉅剎為之首。南渡後。始定江南。為五山十剎。俾其拾級而升。黃梅曹溪諸道塲。反不與其間。則其去古也。益遠矣。元氏有國。文宗潛邸在金陵。及至臨御。詔建大龍翔集慶寺獨冠五山。蓋矯其弊也。國朝因之。錫以新額。就寺建官。摠轄天下僧尼。</p>
<p>虎關鍊和尚曰。唐土五山。起於大慧已後。當時靈隱寺兄弟。會于直指堂<span class='note-inline'>(在法堂傍)</span>議定五山。非朝廷之制矣。一徑山二靈隱等也。或問靈隱何因得獨議定耶。答曰。靈隱之在京都內也如日本平安城有北山。徑山則隔遠。如平安於東大寺。故靈隱兄弟。得專定之。又徑山本小剎。至大慧初為巨剎。此時王都在杭州也。</p>
<p>中峯本禪師山房夜話云。及達磨東邁。百丈未生。牛頭橫出一枝。南北宗分兩派。皆腰鎌荷鍤。火種刀耕。執爨負舂。鶉衣丐食。鐵石身心。氷霜懷抱。以佛祖大事因緣。一肩負荷。了無畏怯。蓋行處既親所到必的矣。彼時安有五山十剎之廣居。三玄五位之奇唱。放收殺活之異作。拈頌判別之殊音。不加雕琢。而玉本無瑕。安用規模。而眼元自正。自百丈建叢林已來。廣田大宅。指顧如意。其柰正因日墜。謬妄日滋。紀綱日繁。禮義日削。</p>
<p>敕修清規遊方參請云。住持遇名勝相看。就送客位回禮<span class='note-inline'>(云云)</span>。而五山大方。則不回禮。</p>
<p>日本皇都五山者。一靈龜山天龍資聖寺<span class='note-inline'>(五山第一)</span>。開山夢窓疎石<span class='note-inline'>(嗣高峯)</span>。號正覺心宗普濟玄猷佛統大圓國師。二萬年山相國承天寺勸請夢窓為開山。春屋妙葩<span class='note-inline'>(嗣夢窓)</span>。為第二世號智覺普明國師。三東山建仁寺開山明菴榮西<span class='note-inline'>(嗣虗菴)</span>號千光祖師。四慧日山東福寺開山圓爾辯圓<span class='note-inline'>(嗣無準)</span>號聖一國師。五京師山<span class='note-inline'>(又名九重山)</span>萬壽寺兩開山。十地覺空上人。及東山湛照寶覺禪師<span class='note-inline'>(同嗣聖一)</span>。瑞龍山太平興國南禪寺<span class='note-inline'>(五山之上)</span>。開山無關普門<span class='note-inline'>(嗣聖一)</span>號大明國師。此山為五山之冠矣。蓋準中華天界大龍翔集慶寺冠於五山也。</p>
<p>日本鐮倉五山者。一巨福山建長興國寺。開山蘭溪道隆<span class='note-inline'>(嗣無明)</span>號大覺禪師。二瑞鹿山圓覺興聖寺開山子元祖元<span class='note-inline'>(自號無學嗣無準)</span>號圓滿常照國師佛光禪師。三龜谷山金剛壽福寺。開山明菴榮西<span class='note-inline'>(嗣虗菴)</span>。四金峯山淨智寺開山大休正念<span class='note-inline'>(嗣石沒)</span>。號佛源禪師。準開山南洲宏海<span class='note-inline'>(嗣兀菴)</span>。號真應禪師。五稻荷山淨妙寺。開山退耕行勇<span class='note-inline'>(嗣明菴)</span>。</p>
<p>夢巖應和尚旱霖集云。應子從容曰。二三子。欲聞五山十剎之故乎。五山之稱。古無今有。今有何。貴寺不貴人也。古無何。貴人不貴寺也。古者雖窮鄉遠地。蟒巖虎穴。有有道之人處。則有志之士。四方萬里麇至。王公大人。望山而拜。過者不敢唾其地。如佛之所住。何寺院大小之問乎。厥後檀信。競造大寺。擇名德主之。人以為道德之所在。而食之豐約。眾之多寡。不較矣。今者。乃官差住持。僧園加富。而費用殷繁。五山之稱。由此而著。彼方乃吳越錢王置之。後世沿焉不革。此方乃關東平元師置之。平氏亡。南朝先皇。陞南禪為第一。近代又加天龍餘並如舊。法運將季。外衛者不視不擇。由此妄庸之徒。埀涎聲利。以機巧以狐媚。濫膺竊據。紛焉沓然。成風成俗也。雖謂聚學者。但以濡<span class='corr'>沫</span>小惠。羈縻其心。學者又貌敬腹非。上下交相欺。蓋牙儈履狶之不如也。遂使古佛叢林。忍訽于柳柳州鐵爐步志者。蓋斯輩歟。不思五山位名之弊。臻于此極。嗚呼堯舜如在井。則以為鼃黽乎。鼃黽如在天。則以為蛟龍乎。果無此理。則託物焉欲身之立名之揚者。不亦甚惑乎。浮光幻影。須臾變謝。來報之說不誣。則吁可恐哉。二三子。一日意行出通衢。偶見禪衲有遠行之色者。問之何往。曰京師南禪。或曰相陽建長。住持者誰歟。曰不知。或曰某人。某人言可為法行可為師否。三種住持。十科僧業。具闕何如。曰不知。且其人與子親舊而省覲耶。又以富囊褚好施予有所于求耶。曰並無之。若爾遠趨奚為。曰天下之望剎也。濫厠僧倫。不一日掛錫於其間不亦恨乎。主人賢否何恤。遂行。余自語曰。甚哉後生之無識也。假如嘯此等之族。千百圍遶。鐘鼓闛鞳。飯氣饙餾。但是一閧之市。而住持蓋其平也。豈佛祖建立。永延慧命之本意也耶。</p>
<p style="margin-left:1em">忠曰天竺亦有五山名。或言準之立支那五山。我未見其本說。今且錄於茲。</p>
<p style="margin-left:1em">智度論云。問曰。佛何以多住王舍城答曰。以坐禪精舍多故。餘處無有。如竹園鞞婆羅跋恕。薩多般那求呵。因陀世羅求呵。薩簸恕魂直迦鉢婆羅。耆闍崛。五山中。有五精舍。竹園在平地。</p>
<p style="margin-left:2em">法華文句云。有五精舍。鞞婆羅跋恕此云天主穴。薩多般那求訶。此云七葉穴。因陀世羅求訶。此云虵神山。薩簸恕魂直迦鉢婆羅。此云少獨力山。五是耆闍崛山。　又云耆闍崛山者。此飜靈鷲。亦曰鷲頭。云狼跡。</p>
</div>
<div class='div-other'><a id='mulu5' />●十剎<p>忠曰。剎者剎竿之義。寺前樹剎竿。故稱寺為剎也。剎竿見器物門。</p>
<p>支那十剎者。一中天竺山天寧萬壽永祚寺<span class='note-inline'>(在杭州臨安府)</span>。二道塲山護聖萬壽寺<span class='note-inline'>(在湖州烏程縣)</span>。三蔣山太平興國寺<span class='note-inline'>(在建康上元府)</span>。四萬壽山報恩光孝寺<span class='note-inline'>(在蘇州平江府)</span>。五雪竇山資聖寺<span class='note-inline'>(在明州慶元府)</span>。六江心山龍翔寺<span class='note-inline'>(在溫州永嘉縣)</span>。七雪峯山崇聖寺<span class='note-inline'>(在福州侯官縣)</span>。八雲黃山寶林寺<span class='note-inline'>(在婺州金華縣)</span>。九虎丘山雲巖寺<span class='note-inline'>(在蘇州平江府)</span>。十天台山國清教忠寺<span class='note-inline'>(在台州天台縣)</span>。</p>
<p>日本十剎者。曆應五年所定。一淨智寺<span class='note-inline'>(在相模)</span>。二禪興寺<span class='note-inline'>(在相模)</span>。三聖福寺<span class='note-inline'>(在筑前)</span>。四萬壽寺<span class='note-inline'>(在山城)</span>。五東勝寺<span class='note-inline'>(在相模)</span>。六萬壽寺<span class='note-inline'>(在相模)</span>。七長樂寺<span class='note-inline'>(在上野)</span>。八真如寺<span class='note-inline'>(在山城)</span>。九安國寺<span class='note-inline'>(在山城)</span>。十萬壽寺<span class='note-inline'>(在豐後)</span>。</p>
<p>康曆年中。重議定。一萬年山等持寺<span class='note-inline'>(在山城一山號鳳凰)</span>。開山夢窓疎石。二靈龜山臨川寺<span class='note-inline'>(在山城)</span>。開山夢窓疎石。三安國山聖福寺<span class='note-inline'>(在筑前博多)</span>。開山明菴榮西。四萬年山真如寺<span class='note-inline'>(在山城)</span>。開山子元祖元。五神鷄山安國寺<span class='note-inline'>(在山城舊號北禪寺)</span>。開山大同。六蔣山興聖萬壽寺<span class='note-inline'>(在豐後)</span>。開山直翁智侃。七巨鰲山興國清見寺<span class='note-inline'>(在駿河)</span>。開山關聖。八瑞雲山定林寺<span class='note-inline'>(在美濃)</span>。開山高峯顯日。九覺雄山大福田寶幢寺<span class='note-inline'>(在山城)</span>。開山春屋妙葩。十龍嵨山崇禪寺<span class='note-inline'>(在出羽)</span>。開山春屋妙葩。</p>
<p>爾後歷代沿革。不得悉記。</p>
</div>
<div class='div-other'><a id='mulu6' />●甲剎<p>十剎之外。甲於禪剎者。為甲剎支那甲剎。有龍翔山集慶寺。華藏山顯報寺等。不得盡錄。</p>
<p>日本甲剎有平安山佛心寺。靈龜山景德寺等。不得盡錄。</p>
</div>
<div class='div-other'><a id='mulu7' />●隣封<p>忠曰。隣寺隣山言隣封。封者封疆也。</p>
<p>敕修清規。尊宿遷化有隣封遺書。</p>
</div>
<div class='div-other'><a id='mulu8' />●山隣<p>忠曰。大德寺妙心寺稱山隣矣。吾聞諸先師。蓋為其在五山之隣封也。或曰。五山僧。自稱叢林。貶大德妙心。稱山林。故五山僧。製大德妙心長老入寺疏。多用山林兩字。意在輕侮。謂我輩居公方官寺。渠自居山林也。余謂。此說差矣。夫大德妙心。天子敕願寺。豈可貶稱哉。五山亦各有山號而各稱叢林豈非山林耶。故支那五岳。亦有以山林稱之者。居頂圓菴集木菴再住天童京城方外交疏云。聖人同一心。豈分竺乾洙泗。天下無二道。何論鐘鼎山林<span class='note-inline'>(止此)</span>蓋鐘鼎。謂儒在朝廷。山林謂釋在佛寺。又愚菴及禪師錄。淨慈冬至小參云。千載南屏古道塲。目前無法可論量。群陰銷盡陽生也。四海同瞻化日長。如是則鐘鼓山林依舊。太平氣象維新<span class='note-inline'>(止此)</span>。夫天童淨慈皆居五山之一。住天童疏。而居頂有此詞。淨慈小參。而愚菴有此言。則山林之目。何在貶抑。故其說無謂矣。又敕修清規。聖節疏語曰。山林鐘鼓樂化日之舒長。草木昆蟲被膏澤之滲漉<span class='note-inline'>(止此)</span>。此之疏。五山大方。蕞剎巨剎。可皆通用而取蘇軾句。成山林鐘鼓之語。五山亦可稱山林矣。又叢林者。凡眾僧所集處之稱。五岳何得專稱而令他不稱哉。</p>
<p style="margin-left:1em">東坡贈清凉寺和長老詩云。老去山林徒夢想。雨餘鐘鼓更清新。</p>
</div>
<div class='div-other'><a id='mulu9' />●十方剎<p>忠曰。請諸方名宿住持。不拘甲乙。故為十方剎也。敕修清規請新住持云。凡十方寺院住持虗席。必聞于所司。伺公命下。庫司會兩序勤舊茶議。發專使。修書製疏茶湯榜。請書記為之。</p>
<p>義堂信禪師日工集云。上杉兵部來。和會報恩永式。堂曰。昔十方諸檀為先師造寺。不可勝計。特以天龍為十方剎。兵部曰。吾聞臨川以下。大小寺院。皆為度弟院。今此瑞泉又然。</p>
<p>空華集云。天龍資聖寺以本備十方之居。故先師不允徒弟者掛搭<span class='note-inline'>(詳職位門淨頭處)</span>。</p>
<p>飜譯名義集云。裕師寺誥云。寺是攝十方一切眾僧。修道境界。法為待一切僧經游來往。受供處所無彼無此無主無客。僧理平等。同護佛法故。其中飲食眾具。悉是供十方。凡聖同有。鳴鐘作法。普集僧眾。同時共受。與檀越作生福之田。如法及時者。皆無遮礙。是宜開廓遠意除蕩鄙懷。不恡身財。護持正法。</p>
<p style="margin-left:1em">忠曰。寺誥十方義與請十方僧住持少異焉然寺通十方。則其義同。</p>
</div>
<div class='div-other'><a id='mulu10' />●度弟院<p>忠曰。未詳何義。蓋對十方剎為言。則己所度之弟子令住持之。甲乙而傳者<span class='note-inline'>(又見稱呼門度弟處)</span>。</p>
<p>義堂日工集云。神崎某。以寺施與。余堅却之曰。凡今時以度弟院為資者。天下皆是也余則不然。以有三寶互用之誡也。　又云府君賜東榮寺。為度弟院。　又云承新規。改度弟院為十方。則許預十剎。余伏以臨川已為十剎首。是度弟也。當寺及普門亦皆度弟諸方以為何如哉。府君僧錄皆頷之。</p>
</div>
<div class='div-other'><a id='mulu11' />●受業院<p>首受出家業寺院也<span class='note-inline'>(受業義見稱呼門受業師)</span></p>
<p>傳燈錄云。福州古靈神讚禪師。本州大中寺受業。後行脚遇百丈開悟。却廻本寺。受業師。問曰。汝離吾在外得何事業。曰並無事業。遂有蜂鑽窓紙因緣</p>
</div>
<div class='div-other'><a id='mulu12' />●常住<p>敕修清規副寺云。掌常住金穀錢帛米麥出入。　又典座云。護惜常住不得暴殄。　又莊主云。有補常住。而消禍未萌。　又辦道具。濾水囊云。常住若不濾水。罪歸主執之人。</p>
<p>忠曰。常住者。行事鈔隨戒釋相篇云。僧物有四種。一者。常住常住。謂眾僧舍宇什物。樹木田園。僕畜米麥等物。以體局當處。不通餘界。但得受用不通分賣故重言常住也。云云<span class='note-inline'>(器物門常住物處詳引四種)</span>今禪林總轄常住僧物之所。又謂之常住。所謂千年常住也<span class='note-inline'>(二者十方常住三者現前現前。四者十方現前詳釋如彼)</span>。</p>
<p>釋氏要覽云。增輝記。梵云拓鬬提奢。唐言四方僧物但筆者訛。拓為招。去鬬奢留提。故稱招提。即今十方住持寺院。是也。</p>
<p>廣燈錄洞山聰禪師章云。僧問。無根樹子。向什麼處栽。師云。千年常住一朝僧。</p>
<p>羅湖野錄云。明州啟霞宏禪師。院之山林深秀。有貴人卜葬所親迎柩至。宏堅臥其穴。不克喪事。郡守仇待制遣人諭之曰。千年常住。一朝僧。長老何苦爭耶。宏曰。不可以一朝僧。壞千年常住。貴人亦賢者。善其言而改圖。</p>
<p>中峯本禪師山房夜話云。今之苾蒭。於所為處。動背至理。惟務惡求。如片地之不獲。或多財以壓之。或重勢以臨之。或搆罪以恐之。或挾術以勝之。雖成就於一時。皆煩惱業根。豈福田利益者哉。競以千年常住一朝僧之說。為張本。殊不思千年常住苟非定慧資熏自他兼利。必何所從而得耶。或罔其所自。是猶捨池而招明月。棄樹以集眾鳥。理豈然哉。</p>
<p style="margin-left:1em">禪林寶訓云。妙喜曰。安著禪和子。不過錢穀而已。時萬菴以謂不然。計常住所得。善能撙節浮費。用之有道錢穀不勝數矣。何足為慮。然當今住持。惟得抱道衲子。為先。</p>
<p style="margin-left:1em">虗堂和尚徑山錄有朝廷降賜度牒二十道。入常住修造上堂</p>
</div>
<div class='div-other'><a id='mulu13' />●公界<p>公道之疆界也。</p>
<p>敕修清規日用軌範云。不得以兩邊公界手巾拭頭面。公界手巾。係著衣後淨手拭之。以披五條也。</p>
</div>
<div class='div-other'><a id='mulu14' />●塔頭<p>祖師塔處也。</p>
<p>臨濟玄禪師錄云。師到達磨塔頭。塔主云。長老先禮佛。先禮祖。師云。佛祖俱不禮。塔主云。佛祖與長老是什麼冤家。師便拂袖而出。</p>
</div>
<div class='div-other'><a id='mulu15' />●子院<p>叢林諸院。依附本寺者。為子院。</p>
</div>
<div class='div-other'><a id='mulu16' />●都道塲<p>都道塲者。每郡縣。建祝壽道塲。以為一郡一縣聚會祈禱之處。義堂日工集云。唐土每城裡有都道塲。諸宗集會祝聖<span class='note-inline'>(止此)</span>。是也。</p>
<p>敕修清規聖節云。或住持赴郡縣都道塲所歸時。鳴鐘集眾。門迎。詣方丈問訊。</p>
<p>僧史略云。魏大武帝始光二年。立道塲。至神䴥四年。敕州鎮。悉立道塲。慶帝生日<span class='note-inline'>(報禱門聖節詳引)</span>。</p>
</div>
<div class='div-other'><a id='mulu17' />●定額<p>忠曰。朝廷定天下佛寺之數有限。此云定額。定額外。不許私建寺<span class='note-inline'>(凡定僧數或定賦稅數皆稱定額)</span>。</p>
<p>本朝文粹前中書王。請以施無畏寺為定額寺。狀云。伏願陛下鴻慈特降龍渙。準之前例。列之定額。</p>
</div>
<div class='div-other'><a id='mulu18' />●宣政院<p>朝廷管僧道衙門。此謂宣政院。</p>
<p>忠曰。元朝初置之。日本寺社所也。</p>
<p>元史百官志云。宣政院秩從一品。掌釋教僧徒。及吐蕃之境。而隸治之。遇吐蕃有事。則為分院往鎮。亦別有印。如大征伐。則會樞府議。其用人。則自為選。其為選。則軍民通攝。僧俗並用。至元初。立總制院。而領以國師。二十五年。因唐制。吐蕃來朝。見於宣政殿之故。更名宣政院。置院使二員。同知二員。副使二員。參議二員。經歷二員。都事四員。管勾一員。照磨一員。二十六年。置斷事官四員。二十八年。增僉院同僉各一員。元貞元年。增院判一員。大德四年。罷斷事官。至大初。省院使一員。至治三年。置院使六員。天曆二年。罷功德使司。歸宣政。定置院使一十員。從一品。同知二員。正二品。副使二員。從二品。僉院二員。正三品。同僉三員。正四品。院判三員。正五品。參議二員。正五品。經歷二員。從五品。都事三員。從七品。照磨一員。管勾一員。並正八品。掾史十五人。蒙古必闍赤二人。回回掾史。二人。怯里馬赤四人。知印二人。宣使十五人。典吏有差。</p>
<p>續文獻通考云。宣政院古無之。元立。掌釋教僧徒。佛祖通載云。迨我皇元世祖皇帝混一海宇。條綱制度。一出睿思。謂以俗制於僧殊失崇敬。諭天下。設立宣政院。僧錄僧正都綱司。錫以印信。行移各路。主掌教門。護持教法。賴聖天子。不負佛囑也。然而裨販之流。好爵縻賢恃其所貴而貴之。奔走伺候。處污不羞。以敲朴喧囂。牒訴倥傯。為得志。不奪不厭。致有囊加巴僧錄。枉取栲栳山僧錢。罔咈律行。可謂師子身蟲也。仁宗皇帝居儲宮日。目擊其弊。降旨。除宣政院外。一例革之。是亦不負靈山付囑也。</p>
<p style="margin-left:1em">中峯本禪師錄師子正宗寺陞座云。今乃與宣政院使平章相國。及王子宰相。尚書侍郎。舍人。宣使一行官從。同時會集。</p>
</div>
<div class='div-other'><a id='mulu19' />●行宣政院<p>舊說曰。在朝廷曰宣政院。在諸道。曰行宣政院。行奉行也。謂遐方州縣。難通治。故置之。奉行宣政院事。</p>
<p>敕修清規兩序進退云。泰定間。脫歡丞相。領行宣政院。分上中下三等寺院。額定歲請知事員數。</p>
<p>佛祖通載云。元仁宗。延祐五年戊午。六月。再立行宣政院。　又云。文宗天曆元年戊辰。革行宣政院。設立十六處廣教總官府。以攝僧。</p>
<p>續文獻通考云。行宣政院。順帝元統二年。革罷廣教總管府十六處。置行宣政院於杭州。除院使同知副使各二人。同僉院判各一人。至元二年。西蕃宼起。又置行宣政院。以也先帖木兒為院使。往討之。至正二年。江浙行宣政院。又設崇教所。擬行中書省。理問官。以理僧民之事。</p>
<p>虞集撰笑隱訢和尚行道記云。江淛行省丞相脫歡公。故荅<span class='corr'>剌</span>罕順德王之子也。以世勛。名德靖重。知大體。兼行宣政院事。領東南浮圖之教。凡大剎。非名德。不輕授。</p>
<p style="margin-left:1em">中峯本和尚錄。示脫歡丞相法語云。賢宰相。以是光。沛仁澤。宣大政。</p>
<p style="margin-left:2em">忠曰。脫歡兼行宣政院。故有宣大政之語。</p>
<p style="margin-left:1em">忠按日本昔時亦有此職名。　義堂日工集云。貞治三年甲辰夏。有朝旨。關東幕府。始置行宣政院。以十州管內禪教諸剎系焉。</p>
</div>
<div class='div-other'><a id='mulu20' />●涅槃臺<p>涅槃臺。焚化亡骸之處。</p>
<p>敕修清規尊宿遷化云。喪至涅槃臺。</p>
</div>
<div class='div-other'><a id='mulu21' />●化壇<p>涅槃臺。又名化壇。</p>
<p>幻住菴清規云。默持經咒送至化壇。　又云。公界與鄉人。往化人壇上。收骨。</p>
</div></div>
</div><!-- end of div[@id='body'] -->
</body></html>