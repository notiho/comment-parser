<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛教繪畫史料</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu70' />
<div class='div-other'><a id='mulu71' />
<div class='div-other'><a id='mulu72' />
<p class='h2'>書評</p>
<ul class="">
<li>〔四庫全書總目提要〕畫禪一卷，舊本題明釋蓮儒撰。蓮儒自稱白石山衲子，其始末未詳。自跋謂古尊宿六十餘家，見於王氏畫苑及夏士良圖繪寶鑑，則嘉隆以後人矣。所紀自惠覺以下迄智海，凡緇流之能畫者皆列焉。然元僧中如絕照之見於俟菴集，天然之見於林屋漫稿，枯林之見於桂隱集，南岳雲及蓮公之見於梧溪集，鏡塘之見於玩齋集者，悉佚不載，則其挂漏尚多矣。</li>

<li>〔鄭堂讀書記〕畫禪一卷，普祕笈本（即寶顏堂刊普祕笈本），明釋蓮儒撰，四庫全書存目。是編就王弇州畫苑，夏士良圖繪寶鑑二書中所載緇流之能畫者纂為一帙，凡六十四家。而自二書之外，未及增入一家，亦不免因陋就簡。</li>

<li>〔余紹宋書畫書錄解題〕畫禪一卷，明釋蓮儒撰。是書輯錄緇流能畫者為一編，自惠覺迄雪窗，<span class="note-inline">(四庫提要云迄智海，偶誤。)</span>凡六十四家。四庫譏其挂漏，誠然。然彼固自言此六十餘家，皆采自畫苑及圖繪寶鑑兩書也。不務博采，草草成書，殆明季士人通習，觀此編，知緇流亦染其風矣。</li>
</ul></div>
<div class='div-other'><a id='mulu73' />
<p class='h2'>作者事略</p><p>蓮儒明僧，自號白石山衲子。著畫禪，凡緇流之能畫者皆列焉。又有湖州竹派，記文同畫竹之派，凡二十人。<span class='note-inline'>(中國人名大辭典)</span></p>
</div>
<div class='div-other'><a id='mulu74' />
<p class='h2'>畫禪校勘記<span class='note-inline'>(陳氏寶顏堂秘笈本，用百川學海本校。)</span></p>
<ul class="">
<li>吳僧繼肇——「但峯巒稍薄怯也」。百川本無「稍」字。</li>

<li>智平——「一夕風浪大作」。陳本無「一夕」二字，依百川本補。「至今現存」。陳本作「水石現存」。從百川本改至今。</li>

<li>祖鑒——末句「計敏功為作瑞像記」。陳本無「作」字，依百川本補。</li>

<li>虛己——「柏林院」，圖繪寶鑑作相林院。末「今白馬院」。上下無着，疑有脫落，待考。</li>

<li>蘿窗與下子溫，陳本作兩條，此依百川本合為一條。</li>

<li>頭陀溥圓——「書學雪庵」。陳本無「書」字，依百川本補。</li>
</ul></div>
<div class='div-other'><a id='mulu75' />
<p class='h2'>畫禪目錄</p>
<table>
<tr><td>釋惠覺</td>
<td>威公</td>
<td>迦佛陀禪師</td>
<td>曇摩拙义</td>
</tr>
<tr><td>法明</td>
<td>智瑰</td>
<td>金剛三藏</td>
<td>釋翛然</td>
</tr>
<tr><td>貫休</td>
<td>傳古</td>
<td>楚安</td>
<td>智蘊</td>
</tr>
<tr><td>德符</td>
<td>令宗</td>
<td>蘊能</td>
<td>巨然</td>
</tr>
<tr><td>夢休</td>
<td>居寧</td>
<td>釋仁</td>
<td>繼肇</td>
</tr>
<tr><td>仲仁</td>
<td>寶覺</td>
<td>真惠</td>
<td>惠洪覺範</td>
</tr>
<tr><td>妙喜</td>
<td>道臻</td>
<td>德正</td>
<td>道宏</td>
</tr>
<tr><td>法能</td>
<td>智平</td>
<td>祖鑒</td>
<td>虛己</td>
</tr>
<tr><td>慧琳</td>
<td>覺心</td>
<td>智源</td>
<td>智永</td>
</tr>
<tr><td>真休</td>
<td>維真</td>
<td>元靄</td>
<td>超然</td>
</tr>
<tr><td>梵隆</td>
<td>法常</td>
<td>月蓬</td>
<td>靜賓</td>
</tr>
<tr><td>瑩玉澗</td>
<td>蘿窗<span class="note-inline">(子溫)</span></td>
<td>若芬</td>
<td>仁濟</td>
</tr>
<tr><td>圓悟</td>
<td>慧舟</td>
<td>太虛</td>
<td>智葉</td>
</tr>
<tr><td>真惠</td>
<td>希白</td>
<td>德止</td>
<td>溥光</td>
</tr>
<tr><td>溥圓</td>
<td>海雲</td>
<td>妙圓</td>
<td>智浩</td>
</tr>
<tr><td>道隱</td>
<td>允才</td>
<td>時溥</td>
<td>智海</td>
</tr>
<tr><td>明雪窗</td>
<td/>
<td/>
<td/>
</tr></table></div>
<div class='div-other'><a id='mulu76' />
<p class='juan'>陳眉公訂正畫禪</p><p class="byline">白石山衲子　　蓮儒　纂</p><p class="byline">秀水　戴全祐　子受　華亭　張其琛　公玉　校</p>
<ul class="">
<li><p>釋惠覺</p>
<p style="margin-left:2em">姚曇度子也。姚最云：丹青之用，繼父之美，定其優劣，嵇聶之流。</p>
</li>

<li><p>光澤寺僧威公</p>
<p style="margin-left:2em">姚最云：下筆為京洛所知。</p>
</li>

<li><p>迦佛陀禪師</p>
<p style="margin-left:2em">天竺人。學行精慤，靈感極多。初在魏，魏帝重之。至隋，隋帝於嵩山起少林寺，至今房門上有畫神，即是迦佛陀之迹。</p>
</li>

<li><p>曇摩拙义</p>
<p style="margin-left:2em">天竺人。善畫。隋文帝時，自本國來，遍禮中夏阿育王塔。至成都雒縣大石寺，空中見十二神形，便一一貌之，乃刻木為十二神形於寺塔下，至今存焉。</p>
</li>

<li><p>同州法明</p>
<p style="margin-left:2em">善寫貌，開元中嘗在內庭畫人物。</p>
</li>

<li><p>智瑰</p>
<p style="margin-left:2em">善山水鬼神，氣韻洒落。</p>
</li>

<li><p>金剛三藏</p>
<p style="margin-left:2em">師子國人。善西域佛像，運筆持重，非常畫可擬。</p>
</li>

<li><p>釋脩然</p>
<p style="margin-left:2em">俗姓裴氏，為人詼誕強學，不成一名。善丹青，工山水。</p>
</li>

<li><p>貫休</p>
<p style="margin-left:2em">俗姓姜氏，字德隱，婺州蘭溪人。初以詩得名，後入兩川，頗為王衍待遇，因賜紫衣，號禪月大師。能畫，間為本教像，唯羅漢最著。其畫像多作古野之貌，不類人間所傳。</p>
</li>

<li><p>傳古</p>
<p style="margin-left:2em">四明人。畫龍獨造乎妙。弟子德饒、無染，皆臻其妙。</p>
</li>

<li><p>楚安</p>
<p style="margin-left:2em">漢州什邡人。俗姓勾氏。善畫山水、人物、樓閣，點綴甚細。</p>
</li>

<li><p>智蘊</p>
<p style="margin-left:2em">河南人。工畫像人物。</p>
</li>

<li><p>德符</p>
<p style="margin-left:2em">善畫松柏，氣韻瀟洒，住汴州相國寺。</p>
</li>

<li><p>令宗</p>
<p style="margin-left:2em">乃丘文播異姓弟。工山水、人物、天王像。</p>
</li>

<li><p>浙僧蘊能</p>
<p style="margin-left:2em">工雜畫，善畫佛像。</p>
</li>

<li><p>巨然</p>
<p style="margin-left:2em">鍾陵人。善畫山水，筆墨秀潤，善為煙嵐氣象於峯巒嶺竇之外。至於林麓之間，猶作卵石、松柏、疎筠、蔓草之類，相與映發，而幽溪細路，屈曲縈帶，竹籬茅舍，斷橋危棧，真若山間景趣也。得董源正傳。</p>
</li>

<li><p>夢休</p>
<p style="margin-left:2em">江南人。喜丹青，學唐希雅，作花竹禽魚，盡物之態。</p>
</li>

<li><p>居寧</p>
<p style="margin-left:2em">毘陵人。好為戲墨，作草蟲筆力勁峻，不專於形似。</p>
</li>

<li><p>釋仁</p>
<p style="margin-left:2em">寓永嘉。善畫松，初集諸家所長而學之，後夢吞數百條龍，遂臻神妙。</p>
</li>

<li><p>吳僧繼肇</p>
<p style="margin-left:2em">工畫山水，與巨然同時，體亦相類，但峯巒稍薄怯也。</p>
</li>

<li><p>仲仁</p>
<p style="margin-left:2em">會稽人，住衡州花光山。以墨暈作梅花如影然，別成一家，所謂寫意者也。</p>
</li>

<li><p>寶覺和尚</p>
<p style="margin-left:2em">翎毛蘆雁不俗。</p>
</li>

<li><p>杭僧真惠</p>
<p style="margin-left:2em">畫山水佛像，近世佳品。翎毛林木，有江南氣象。</p>
</li>

<li><p>惠洪覺範</p>
<p style="margin-left:2em">能畫梅竹，每用皂子膠畫梅於生絹扇上，燈月下映之，宛然影也。其筆力於枝梗，極遒健。</p>
</li>

<li><p>妙喜師</p>
<p style="margin-left:2em">長寫貌。嘗寫御容，東坡贈詩云：「天容玉色誰敢畫？老師古寺晝閉房；夢中神授心有得，覺來信手筆已忘。幅巾長服儼不動，孤臣入門涕自滂；元老侑坐鬢眉古，虎臣侍立冠劍長。」</p>
</li>

<li><p>道臻</p>
<p style="margin-left:2em">嘉州石洞講師也。能墨竹，山谷贈序云：「道臻刻意尚存，行自振於溷濁之波，故以墨竹自名。然臻過與可之門，而不入其室也。」</p>
</li>

<li><p>德正</p>
<p style="margin-left:2em">信州人，徐競明叔之兄，徐林樨山之弟。登科，為平江教官，棄而為僧。能畫山水人物，種種清絕，專師李伯時。</p>
</li>

<li><p>道宏</p>
<p style="margin-left:2em">峨眉人，姓楊，受業於雲頂山，相貌枯瘁。善畫山水僧佛。晚年似有所遇，遂復冠巾，改號龍巖隱者。其族甚富，宏不復顧止，寄迹旅店，惟一空榻，雖被襆之屬亦無有。每往人家畫土神，其家必富，畫貓則無鼠。往往言人心事，輒符合。凡如廁，必出郭五里外，鄉人怪訝，每隨而窺之，既就溷，則無復便利，但立語再四而出。後竟坐化店中，八十餘。成都正法院法堂，有所畫高僧。</p>
</li>

<li><p>法能</p>
<p style="margin-left:2em">吳僧也。作五百羅漢圖，少游為之記云：「昔戴逵嘗畫佛像，而自隱於帳中，人有所否臧，輒竊聽而隨改之，積年而就；意法能研思，亦當若此，非率然而為之者也。」</p>
</li>

<li><p>智平</p>
<p style="margin-left:2em">成都清涼院僧也。善畫觀音，南商毛大節得其像以歸，過海，一夕風浪大作，開展懇祈，光相忽現，如大月輪，長久之間，已數千里，侯溥賢良載之觀音儀中。今水陸院普賢閣所畫像，其徒虛己作，至今現存。</p>
</li>

<li><p>祖鑒</p>
<p style="margin-left:2em">成都僧，住不動尊院。師智平畫觀音，今大慈超悟院佛殿有十觀音。又於卭州鳳凰山畫觀音，一日忽現五方圓相，直閣計敏功為作瑞像記，現存。</p>
</li>

<li><p>虛己</p>
<p style="margin-left:2em">成都柏林院僧。善山水，有圖軸傳世，今白馬院。</p>
</li>

<li><p>僧慧琳</p>
<p style="margin-left:2em">本仕族。多蓄圖書，尊尚士大夫，入慈藍者，以為稅鞅之所，爇香煑茗，終日蕭然，不知身在囂塵中也。有虛己雪幛及山水二圖，甚佳。</p>
</li>

<li><p>覺心</p>
<p style="margin-left:2em">字虛靜，嘉州夾江農家，甚富。少好游獵，一日縱鷹犬，棄妻子出家。游中原，作從犢圖詩，孔南明、崔德符見而愛之，招來臨汝，連住葉縣東禪，及州之天寧香山三大剎。兵亂還蜀，邵澤民、劉中遠兩侍郎復喜之，請住毘盧，凡十八年。初作草蟲，南僧稱為「心草蟲」，後因宣和待詔一人，因事藏匿香山，心得其山水訣，一日千里。陳澗上稱之曰：「虛靜師所造者道也，放乎詩，游戲乎畫，如煙雲水月，出沒太虛，所謂風行水上，自成文理者也。」陳去非稱其詩無一點僧氣。</p>
</li>

<li><p>智源</p>
<p style="margin-left:2em">字子豐，遂寧人，傳法牛頭山。攻雜畫，尤長於人物山水。嘗見看雲圖，畫一高僧抱膝而坐石岸，昂首佇目，蕭然有出塵之姿。</p>
</li>

<li><p>智永</p>
<p style="margin-left:2em">成都四天王院僧。工小景，長於傳模，宛然亂真，其印湘之匹亞歟。初，宇文季、蒙龍圖喜其談禪，欲請住院，永牢辭曰：「智永親在，未能也。」於是售己所長，專以為養，不免狥豪富[厂@墨]肆所好，今流布於市者，非其本趣也。嘗作瀟湘夜雨圖上邵西山，西山即題云：「嘗擬扁舟湘水西，篷窗剪燭數歸期；偶因勝士揮毫處，却憶當年夜雨時。」西山既咏詩，問永云：「前輩曾有此詩否？」永因誦義山問歸篇，西山矍然，亟取詩以歸，翌日乃復改與之：「曾擬扁舟湘水夜，雨窗聽雨數歸期；歸來偶對高人畫，却憶當年夜雨時。」深恐多犯前人也。</p>
</li>

<li><p>真休</p>
<p style="margin-left:2em">漢嘉僧也，山谷所與游清閑居士王朴之子。善模搨人物如真，今現存。</p>
</li>

<li><p>維真</p>
<p style="margin-left:2em">嘉禾人。工傳寫。</p>
</li>

<li><p>元靄</p>
<p style="margin-left:2em">蜀人，太宗朝供奉。工寫貌。</p>
</li>

<li><p>超然</p>
<p style="margin-left:2em">不知何許人？善作山水，其峯巒礬頭，酷似郭熙。至於屋宇林石，坡灘水口，筆法孱弱，與巨然殊不相類。今人多以巨然超然連稱，莫曉所謂。</p>
</li>

<li><p>梵隆</p>
<p style="margin-left:2em">字茂宗，號無住，吳興人。善白描人物山水，師李伯時。高宗極喜其畫，每見輒品題之，然氣韻筆法，皆不迨龍眠。</p>
</li>

<li><p>法常</p>
<p style="margin-left:2em">號牧溪，喜畫龍虎猿鶴蘆雁山水樹石人物，皆隨筆點墨而成，意思簡當，不費妝飾；但粗惡無古法，誠非雅玩。</p>
</li>

<li><p>月蓬</p>
<p style="margin-left:2em">不知何許人？貌古怪，亦不知止宿何地？畫觀音、佛像、羅漢、天王，得古人體韻。其畫不妄與人，人罕有之。</p>
</li>

<li><p>靜賓</p>
<p style="margin-left:2em">號白雲，善作異松怪石，如龍騰虎踞。上寫草字，寺院多收。</p>
</li>

<li><p>瑩玉澗</p>
<p style="margin-left:2em">西湖淨慈寺僧。師惠崇畫山水。</p>
</li>

<li><p>蘿窗</p>
<p style="margin-left:2em">不知名，居西湖六通寺。與牧溪畫意相侔。子溫，字仲言，號日觀，作水墨葡萄，自成一家法，人莫能測。又號知歸子。</p>
</li>

<li><p>若芬</p>
<p style="margin-left:2em">字仲石，婺州曹氏子。為上竺寺書記，模寫雲山以寓意，求者漸眾，因謂：「世間宜假不宜真，如錢塘八月潮，西湖雪後諸峯，極天下偉觀，二三子當面蹉過，却求玩道人數點殘墨，何耶？」歸老家山古澗側流蒼壁間，占勝作亭，扁<span class="note-inline">(匾)</span>曰「玉澗」，因以為號。又建閣對夫容峯，號夫容峯主。嘗自題畫竹云：「不是之僧親寫，曉來誰報平安？」</p>
</li>

<li><p>仁濟</p>
<p style="margin-left:2em">字澤翁，姓童氏，玉澗之甥。書學東坡，墨竹學俞子清，梅學揚補之，自謂「用心四十年，作花圈稍圓耳」。山水亦得意。</p>
</li>

<li><p>圓悟</p>
<p style="margin-left:2em">閩人，號枯崖。能詩，喜作竹石。</p>
</li>

<li><p>慧舟</p>
<p style="margin-left:2em">號一山叟，天台人，居西湖長慶寺。能詩，作叢竹，或三二竿，或百十成林，不見其重複冗雜。</p>
</li>

<li><p>太虛</p>
<p style="margin-left:2em">江西人。作竹學鄆王楷。</p>
</li>

<li><p>智葉</p>
<p style="margin-left:2em">白描佛像人物。</p>
</li>

<li><p>真惠</p>
<p style="margin-left:2em">善畫花果。</p>
</li>

<li><p>希白</p>
<p style="margin-left:2em">白描荷花。</p>
</li>

<li><p>德止</p>
<p style="margin-left:2em">號清谷，工畫。嘗畫廬山尋真觀二壁，朱文公題其上。</p>
</li>

<li><p>宗師溥光</p>
<p style="margin-left:2em">字玄暉，號雪庵，俗姓李氏，大同人。特封昭文館大學士，賜號玄悟大師。善真行草書，亦善畫；山水學關仝，墨竹學文湖州，俱成趣。</p>
</li>

<li><p>頭陀溥圓</p>
<p style="margin-left:2em">字大方，號如庵，俗姓李氏，河南人。於雪庵為法弟。書學雪庵，山水墨竹俱學黃。</p>
</li>

<li><p>海雲</p>
<p style="margin-left:2em">墨竹學㯉軒。</p>
</li>

<li><p>妙圓</p>
<p style="margin-left:2em">墨竹頗法度。</p>
</li>

<li><p>智浩</p>
<p style="margin-left:2em">號梅軒，墨竹雖少蘊藉，脫洒簡略，得自然趣。</p>
</li>

<li><p>道隱</p>
<p style="margin-left:2em">字仲博，號月澗，俗姓李氏，海鹽當湖人。蘭石學趙子固，墨竹宗王翠岩。</p>
</li>

<li><p>允才</p>
<p style="margin-left:2em">號雪岑，受業□興石佛寺。墨梅竹似丁子卿。</p>
</li>

<li><p>時溥</p>
<p style="margin-left:2em">字君澤，號雨岩，華亭人，居奉賢鄉接待寺。通經律，作詩，亦畫墨竹，三稍<span class="note-inline">(梢)</span>五葉而已。</p>
</li>

<li><p>智海</p>
<p style="margin-left:2em">居燕中。喜畫墨竹，學海雲禪師。</p>
</li>

<li><p>明雪窗</p>
<p style="margin-left:2em">畫蘭。</p>
</li>
</ul><p>右古尊宿六十餘家，見于王氏畫苑及夏士良圖繪寶鑑，蓋皆德成而後一藝之名隨之，非捐本而務末也。若唐之翛然、禪月；宋之寂音、妙喜；元之玉澗、海雲；皆僧林巨擘，意其游戲繪事，令人心目清涼，蓋無適而非說法也。書之以彙，題曰畫禪。</p>
</div></div>
</div><!-- end of div[@id='body'] -->
</body></html>