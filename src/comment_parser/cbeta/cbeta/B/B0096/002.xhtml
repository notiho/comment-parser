<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛教繪畫史料</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu23' />
<p class='juan'>宣和畫譜卷第二</p>
<div class='div-other'><a id='mulu24' />
<p class='h2'>道釋二</p>
<ul class="">
<li>唐
<ul class="">
<li>吳道玄
<ul class="">
<li>翟　琰</li>

<li>楊庭光</li>

<li>盧楞伽</li>

<li>趙德齊</li>
</ul></li>

<li>范　瓊
<ul class="">
<li>常　粲</li>

<li>孫　位</li>

<li>張南本</li>

<li>辛　澄</li>
</ul></li>

<li>張素卿
<ul class="">
<li>陳若愚</li>

<li>姚思元</li>
</ul></li>
</ul></li>
</ul>
<div class='div-other'><a id='mulu25' />
<div class='div-other'><a id='mulu26' /><p>吳道玄，字道子，陽翟人也，舊名道子。少孤貧，客游洛陽，學書於張顛、賀知章，不成；因工畫，未冠，深造妙處，若悟之於性，非積習所能致。初為兗州瑕邱尉，明皇聞之，召入供奉，更今名，復以道子為字，由此名振天下。大率師法張僧繇，或者謂為後身焉，至其變態縱橫，與造物相上下，則僧繇疑不能及也。且畫有六法，世稱顧愷之能備，愷之畫鄰女，以棘刺其心而使之呻吟，道子畫驢於僧房，一夕而聞有踏藉破迸之聲；僧繇畫龍點睛，則聞雷電破壁飛去，道子畫龍，則鱗甲飛動，每天雨則煙霧生；且顧冠於前，張絕於後，而道子乃兼有之，則自視為如何也。開元中將軍裴旻居母喪，請道子畫鬼神於天宮寺，資母冥福。道子使旻屏去縗服，用軍裝纏結，馳馬舞劍，激昂頓挫，雄傑奇偉，觀者數千百人，無不駭慄，而道子解衣䃲礴，因用其氣以壯畫思，落筆風生，為天下壯觀。故庖丁解牛，輪扁斲輪，皆以技進乎道；而張顛觀公孫大娘舞劍器，則草書入神。道子之於畫，亦若是而已，況能屈驍將如此氣概，而豈常者哉。然每一揮毫，必須酣飲，此與為文章何異，正以氣為主耳。至於畫圓光，最在後，轉臂運墨，一筆而成，觀者喧呼，驚動坊邑，此不幾於神耶。且貴耳賤目者，人之常情，在當時猶取重若是，况於傳遠乎。議者謂有唐之盛，文至於韓愈，詩至於杜甫，書至於顏真卿，畫至於吳道玄，天下之能事畢矣。世所共傳而知者，惟地獄變相，觀其命意，得陰隲陽受、陽作陰報之理，故畫或以金冑雜於桎梏，固不可以體與迹論，當以情考而理推也。其他種種妙筆，雜見於小說傳記，此得以略，姑紀其大概勝絕者云。道玄供奉時為內教博士，非有詔不得畫，官止寧王友。今御府所藏九十有三：</p>

<ul class="">
<li>天尊像一</li>

<li>木紋天尊像一</li>

<li>列聖朝元圖一</li>

<li>佛會圖一</li>

<li>熾盛光佛像一</li>

<li>阿彌陁佛像一</li>

<li>三方如來像一</li>

<li>毗盧遮那佛像一</li>

<li>維摩像二</li>

<li>孔雀明王像四</li>

<li>寶檀花菩薩像一</li>

<li>觀音菩薩像二</li>

<li>思維菩薩像一</li>

<li>寶印菩薩像一</li>

<li>慈氏菩薩像一</li>

<li>大悲菩薩像三</li>

<li>等覺菩薩像一</li>

<li>如意菩薩像一</li>

<li>二菩薩像一</li>

<li>菩薩像一</li>

<li>地藏像一</li>

<li>帝釋像二</li>

<li>太陽帝君像一</li>

<li>辰星像一</li>

<li>太白像一</li>

<li>熒惑像一</li>

<li>羅<span class="corr">睺</span>像二</li>

<li>計都像一</li>

<li>五星像五</li>

<li>五星圖一</li>

<li>二十八宿像一</li>

<li>托塔天王圖一</li>

<li>護法天王像二</li>

<li>行道天王像一</li>

<li>雲蓋天王像一</li>

<li>毗沙門天王像一</li>

<li>請塔天王像一</li>

<li>天王像五</li>

<li>神王像二</li>

<li>大護法神十四</li>

<li>善神像九</li>

<li>六甲神像一</li>

<li>天龍神將像一</li>

<li>摩那龍王像一</li>

<li>和修吉龍王像一</li>

<li>溫鉢羅龍王像一</li>

<li>跋難陀龍王像一</li>

<li>德義伽龍王像一</li>

<li>檀相手印圖二</li>

<li>雙林圖一</li>

<li>南方寶生如來像一</li>

<li>北方妙聲如來像一</li>
</ul></div>
<div class='div-other'><a id='mulu27' /><p>翟琰，早師吳道玄，每道玄畫，落墨已即去，多命琰布色，蓋人物精神，只在約略穠淡間，而道玄輒許可，故知琰自不凡。琰布色落墨，與道玄，真贋故未易辨也。今御府所藏四：</p>

<ul class="">
<li>天尊聖像一</li>

<li>太上像一</li>

<li>孔雀明王像一</li>

<li>天王圖一</li>
</ul></div>
<div class='div-other'><a id='mulu28' /><p>楊庭光，與吳道玄同時，善寫釋氏像與經變相，旁工雜畫山水等，皆極其妙，時謂頗有吳生體，但行筆差細，以此不同，要之行筆細，則所以劣於吳生也。今御府所藏十有四：</p>

<ul class="">
<li>藥師佛像一</li>

<li>五秘密如來像一</li>

<li>觀音像二</li>

<li>如意輪菩薩像一</li>

<li>思定菩薩像一</li>

<li>思惟菩薩像一</li>

<li>仁王菩薩像一</li>

<li>長壽菩薩像一</li>

<li>菩薩像一</li>

<li>五星像一</li>

<li>星官像一</li>

<li>明星攜行圖一</li>

<li>寫武后真一</li>
</ul></div>
<div class='div-other'><a id='mulu29' /><p>盧楞伽，長安人。學畫於吳道玄，但才力有所未及。尤喜作經變相，入蜀名益著，雖一時名流，莫不<span class='corr'>斂</span>袵。乾元初嘗於大聖慈寺畫行道僧，顏真卿為之題名，時號二絕。又嘗畫莊嚴寺三門，竊自比道玄總持壁，一日道玄忽見之，驚嘆曰：「此子筆力，常時不及我，今乃相類，是子也，精爽盡於此矣。」居一月，楞伽果卒。楞伽所畫，類皆佛像，故知道玄之賞歎以為類己，非虛得名也。今御府所藏一百五十：</p>

<ul class="">
<li>獻芝真人像一</li>

<li>成道釋迦佛像一</li>

<li>釋迦佛像四</li>

<li>大悲菩薩像一</li>

<li>觀音菩薩像一</li>

<li>文殊菩薩像一</li>

<li>普賢菩薩像一</li>

<li>七俱胝菩薩像一</li>

<li>羅漢像四十八</li>

<li>十六尊者像十六</li>

<li>羅漢像十六</li>

<li>小十六羅漢像三</li>

<li>智嵩笠渡僧像一</li>

<li>渡水僧圖二</li>

<li>高僧像二</li>

<li>高僧圖二</li>

<li>孔雀明王像一</li>

<li>十六大阿羅漢像四十八</li>
</ul></div>
<div class='div-other'><a id='mulu30' /><p>趙德齊，父溫，以畫稱於世，德齊遂能世其家，奇蹤逸筆，雅為時輩推許。光化中，詔許王建於成都置生祠，命德齊畫西平王儀仗，車輅旌旂，森衛嚴整，形容備盡。及朝真殿上畫后妃嬪御，皆極精妙。昭宗喜之，遷翰林待詔。今御府所藏一：</p>

<ul class="">
<li>過海天王像一</li>
</ul></div>
<div class='div-other'><a id='mulu31' /><p>范瓊，不知何許人也？寓居成都，與陳皓、彭堅同時，俱以善畫人物道釋鬼神得名。三人同手於諸寺圖畫佛像甚多，咸通中於聖興寺大殿畫東北方天王并大悲像，名動一時。有鳥瑟摩像，設色未半而罷，筆蹤超絕，後之名手，莫能補完。是猶杜甫詩曰「身輕一鳥過」，初傳之者偶闕一過字，而當時詞人墨客補之，終不能到，故知筆端造化，至超絕處，則脫落筆墨畦徑矣。今御府所藏九：</p>

<ul class="">
<li>天地水三官像三</li>

<li>南斗星君像一</li>

<li>維摩像一</li>

<li>文殊菩薩像一</li>

<li>降塔天王像一</li>

<li>寫飛廉神像一</li>

<li>高僧圖一</li>
</ul></div>
<div class='div-other'><a id='mulu32' /><p>常粲，長安人。咸通中路巖侍中牧蜀日，粲入蜀，雅為巖賓禮甚厚。粲善畫道釋人物，尤得時名，喜為上古衣冠，不墮近習。衣冠益古，則韻益勝，此非畫工專形似之學者所能及也。當時有伏羲畫卦、神農播種、陳元達鎖諫等圖，皆傳世之妙也。曲眉豐臉，燕歌趙舞，耳目所近，玩者猶不見之，而粲於筆下，獨取播種鎖諫等事，備之形容，則亦詩人主文而譎諫之義也，宜後世之有傳焉。今御府所藏十有四：</p>

<ul class="">
<li>伏羲畫卦像圖一</li>

<li>神農播種像圖一</li>

<li>佛因地圖一</li>

<li>陳元達鎖諫圖一</li>

<li>寫懿宗射兔圖一</li>

<li>星官像一</li>

<li>十才子圖二</li>

<li>驗丹圖一</li>

<li>故實人物圖五</li>
</ul></div>
<div class='div-other'><a id='mulu33' /><p>孫位，會稽人也。僖宗幸蜀，位自京入蜀，稱會稽山人。舉止疎野，襟韻曠達，喜飲酒，罕見其醉，樂與幽人為物外交。光啟中畫應天寺東壁，位因潤州高座寺張僧繇戰勝天王本筆之。畫成，矛戟森嚴，鼓吹戛擊，若有聲在縹緲間；至於鷹犬馳突，雲龍出沒，千狀萬態，勢若飛動。非筆精墨妙，情高格逸，其能與於此耶。其後改名遇，卒不知所在。今御府所藏二十有七：</p>

<ul class="">
<li>說法太上像一</li>

<li>天地水三官像三</li>

<li>維摩圖一</li>

<li>三教圖一</li>

<li>星官圖一</li>

<li>會仙圖一</li>

<li>神仙故實圖四</li>

<li>高士圖一</li>

<li>四皓奕棋圖一</li>

<li>王波利圖一</li>

<li>寫馬融像一</li>

<li>寫筆卓圖一</li>

<li>高逸圖一</li>

<li>取性圖二</li>

<li>草堂圖三</li>

<li>圍棋圖一</li>

<li>掃象圖一</li>

<li>番部搏易圖一</li>
</ul></div>
<div class='div-other'><a id='mulu34' /><p>張南本，不知何許人？畫佛像鬼神甚工，尤喜畫火。火無常體，世俗罕有能工之者，獨南木得之。嘗於成都金華寺大殿畫八明王，時有一僧遊禮至寺，整衣升殿，壁間見所畫火勢焰逼人，驚怛幾仆。時孫位以畫水得名，世之論畫水火之妙者，獨推二子，蓋水幾於道，而火應於神，非筆端深造理窟，未易於形容也。又嘗為寶曆寺圖佛事，曲盡其妙，後為人模寫竊換而去，多散落荊湖間。當時有勘書詩會、高麗王行香等圖，盛傳於世。今御府所藏三：</p>

<ul class="">
<li>寫觀音圖一</li>

<li>文殊部從圖一</li>

<li>勘書圖一</li>
</ul></div>
<div class='div-other'><a id='mulu35' /><p>辛澄，不知何許人？多遊蜀中，見於益州名畫錄。工畫西方像，不聞其他，蓋專門之學也。大抵釋氏貌像多作慈悲相，趺坐即結跏，垂臂則袒肉，目不高視，首不軒舉，淡然如枯木死灰，便同設教，故自為一家，所以海州觀音，泗州僧伽，畫工之精者，擅名一方，以資衣食，而不必兼善也。澄嘗於蜀中大聖寺畫僧伽及諸變相，士女傾城邑往觀焉，後至者無地以容，蜀人傳之為佳話，且築室於道，議者無不二三，茲乃眾目所歸，不待較而可得矣。今御府所藏二十有五：</p>

<ul class="">
<li>佛像一</li>

<li>佛鋪圖一</li>

<li>寶生佛像一</li>

<li>甘露如來像一</li>

<li>大悲菩薩像二</li>

<li>觀音像二</li>

<li>白衣觀音像一</li>

<li>如意輪菩薩像二</li>

<li>慈氏菩薩像一</li>

<li>仁王菩薩像一</li>

<li>寶印菩薩像二</li>

<li>寶檀花菩薩像一</li>

<li>文殊菩薩像一</li>

<li>思維菩薩像一</li>

<li>思念菩薩像一</li>

<li>樂音菩薩像一</li>

<li>不空釣菩薩像一</li>

<li>侍香菩薩像一</li>

<li>獻花菩薩像一</li>

<li>蓮花菩薩像一</li>

<li>香花菩薩像一</li>
</ul></div>
<div class='div-other'><a id='mulu36' /><p>張素卿，簡州人也。少孤貧，作道士，好畫道像。僖宗時遣使封丈人山為希夷公，素卿上表言「丈人山在五嶽之上，五嶽封王，則此不當稱公」，詔可其請，因賜紫。其後作十二真君像，各寫其賣卜、貨丹、書符、導引之意，人稱其妙，安思謙因偽蜀主王氏誕辰獻之，命翰林學士歐陽炯作讚，黃居寶以八分書題之。今御府所藏十有四：</p>

<ul class="">
<li>天官像一</li>

<li>三官像一</li>

<li>九曜像一</li>

<li>壽星像一</li>

<li>容成真人像一</li>

<li>董仲舒真人像一</li>

<li>嚴君平真人像一</li>

<li>李阿真人像一</li>

<li>馬自然真人像一</li>

<li>葛元真人像一</li>

<li>長壽仙真人像一</li>

<li>黃初平真人像一</li>

<li>竇子明真人像一</li>

<li>左慈真人像一</li>
</ul></div>
<div class='div-other'><a id='mulu37' /><p>道士陳若愚，左蜀人。師張素卿，得丹青之妙。於成都精思觀作青龍、白虎、朱雀、玄武四君像，聲譽益著。畫東華帝君像尤工，蓋東華帝君應位乎震，自乾再索而得震，震帝出以應物之地，若愚非道家者流，何以知此，宜前此未有寫之者也。今御府所藏一：</p>

<ul class="">
<li>東華帝君像</li>
</ul></div>
<div class='div-other'><a id='mulu38' /><p>姚思元，林泉人也。畫道釋一時知名，作紫微二十四化，皆所以警悟世俗，非止於遊戲丹青而自娛悅者也。畫佛亦多取因地為之圖，所傳於世者故自罕見之。今御府所藏三：</p>

<ul class="">
<li>佛會圖一</li>

<li>孔雀佛鋪圖一</li>

<li>紫微二十四化圖一</li>
</ul></div></div></div>
<p class='juan'>宣和畫譜卷第二終</p></div>
</div><!-- end of div[@id='body'] -->
</body></html>