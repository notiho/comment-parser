<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛教繪畫史料</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1' />
<div class='div-other'><a id='mulu2' />
<div class='div-other'><a id='mulu3' />
<p class='h2'>四庫全書總目提要</p><p>宣和畫譜二十卷，不著撰人名氏，記宋徽宗朝內府所藏諸畫，前有宣和庚子御製序。然序中稱「今天子」云云，乃類臣子之頌詞，疑標題誤也。所載共二百三十一人，計六千三百九十六軸，分為十門：一、道釋，二、人物，三、宮室，四、蕃族，五、龍魚，六、山水，七、鳥獸，八、花木，九、墨竹，十、蔬果。考趙彥衛雲麓漫鈔載：「宣和畫學，分六科：一曰佛道，二曰人物，三曰山川，四曰鳥獸，五曰竹花，六曰屋木。」與此大同小異，蓋後又更定其條目也。蔡絛鐵圍山叢談曰「崇寧初，命宋喬年值御前書畫所，喬年後罷去，繼以米莆輩。迨至末年，上方所藏，率至千計。吾以宣和癸卯歲，嘗得見其目」云云。癸卯在庚子後三年，當時書畫二譜，蓋即就其目，排比成書歟？徽宗繪事本工，米莆又稱精鑑，故其所錄，收藏家據以為徵，非王黼等所輯博古圖，動輒舛謬者比。絛又稱「御府所秘古來丹青，其最高遠者，以曹不興玄女授黃帝兵符圖為第一，曹髦卞莊子刺虎圖第二，謝稚烈女貞節圖第三，自餘始數顧陸僧繇而下，與今本次第不同。蓋作譜之時，乃分類排纂，其收藏之目，則以時代先後為差也」。又「卞莊子刺虎圖，今本作衛協，不作曹髦，則併標題名氏亦有所考正更易矣」。王肯堂筆塵曰「畫譜採薈諸家記錄或臣下撰述，不出一手，故有自相矛盾者。如山水部稱王士元兼有諸家之妙，而宮室部以早隸目之之類，許道寧條稱張文懿公深加嘆賞，亦非徽宗口語，蓋仍劉道醇名畫評之詞」云云。案肯堂以是書為徽宗御撰，蓋亦未詳繹序文，然所指牴牾之處，則固切中其失也。</p>
</div>
<div class='div-other'><a id='mulu4' />
<ul class="">
<li>卷第一
<ul class="">
<li>道釋一<span class="note-inline">(三教、鍾馗氏、鬼神附)</span>
<ul class="">
<li>敘論</li>

<li>晉
<ul class="">
<li>顧愷之</li>
</ul></li>

<li>宋
<ul class="">
<li>陸探微</li>
</ul></li>

<li>梁
<ul class="">
<li>張僧繇</li>
</ul></li>

<li>隋
<ul class="">
<li>展子虔</li>

<li>董伯仁</li>
</ul></li>

<li>唐
<ul class="">
<li>閻立德</li>

<li>閻立本</li>

<li>張孝師</li>

<li>范長壽</li>

<li>何長壽</li>

<li>尉遲乙僧</li>
</ul></li>
</ul></li>
</ul></li>

<li>卷第二
<ul class="">
<li>道釋二
<ul class="">
<li>唐
<ul class="">
<li>吳道玄</li>

<li>翟　琰</li>

<li>楊庭光</li>

<li>盧楞伽</li>

<li>趙德齊</li>

<li>范　瓊</li>

<li>常　粲</li>

<li>孫　位</li>

<li>張南本</li>

<li>辛　澄</li>

<li>張素卿</li>

<li>陳若愚</li>

<li>姚思元</li>
</ul></li>
</ul></li>
</ul></li>

<li>卷第三
<ul class="">
<li>道釋三
<ul class="">
<li>五代
<ul class="">
<li>王　商</li>

<li>燕　筠</li>

<li>支仲元</li>

<li>左　禮</li>

<li>朱　繇</li>

<li>李　昇</li>

<li>杜子瓌</li>

<li>杜齯龜</li>

<li>張　元</li>

<li>曹仲元</li>

<li>陸晃</li>

<li>貫　休</li>
</ul></li>
</ul></li>
</ul></li>

<li>卷第四
<ul class="">
<li>道釋四
<ul class="">
<li>宋
<ul class="">
<li>孫夢卿</li>

<li>孫知微</li>

<li>勾龍爽</li>

<li>陸文通</li>

<li>王齊翰</li>

<li>顏德謙</li>

<li>侯　翌</li>

<li>武洞清</li>

<li>韓　虬</li>

<li>楊　棐</li>

<li>武宗元</li>

<li>徐知常</li>

<li>李德柔</li>
</ul></li>
</ul></li>
</ul></li>
</ul>
<p class='juan'>宣和畫譜卷第一</p></div>
<div class='div-other'><a id='mulu5' />
<p class='h2'>道、釋敘論</p><p>志於道，據於德，依於仁，游於藝。藝也者，雖志道之士所不能忘，然特游之而已。畫亦藝也，進乎妙，則不知藝之為道，道之為藝，此梓慶之削鐻，輪扁之斲輪，昔人亦有所取焉。於是畫道釋像與夫儒冠之風儀，使人瞻之仰之，其有造形而悟者，豈曰小補之哉。故道釋門因以三教附焉。自晉宋以來，還迄於本朝，其以道釋名家者，得四十九人。晉宋則顧陸，梁隋則張展輩，蓋一時出乎其類，拔乎其萃者矣。至於有唐，則吳道玄遂稱獨步，殆將前無古人。五代如曹仲元，亦駸駸度越前輩。至本朝，則繪事之工，凌轢晉宋間，人物如道士李得柔，畫神仙得之於氣骨，設色之妙，一時名重，如孫知微輩，皆風斯在下。然其餘非不善也，求之譜系，當得其詳，姑以著者概見於此。若趙裔、高文進輩，於道釋亦籍籍知名者，然裔學朱繇，如婢作夫人，舉止羞澀，終不似真；文進蜀人，世俗多以蜀畫為名家，是虛得名，此譜所以黜之。</p>
</div>
<div class='div-other'><a id='mulu6' />
<p class='h2'>道釋一<span class='note-inline'>(三教、鍾馗氏、鬼神附)</span></p>
<ul class="">
<li>晉
<ul class="">
<li>顧愷之</li>
</ul></li>

<li>宋
<ul class="">
<li>陸探微</li>
</ul></li>

<li>梁
<ul class="">
<li>張僧繇</li>
</ul></li>

<li>隋
<ul class="">
<li>展子虔
<ul class="">
<li>董伯仁</li>
</ul></li>
</ul></li>

<li>唐
<ul class="">
<li>閻立德
<ul class="">
<li>閻立本</li>

<li>張孝師</li>

<li>范長壽</li>

<li>何長壽</li>
</ul></li>

<li>尉遲乙僧</li>
</ul></li>
</ul>
<div class='div-other'><a id='mulu7' />
<div class='div-other'><a id='mulu8' /><p>顧愷之，字長康，小字虎頭，晉陵無錫人。義熙中為散騎常侍。愷之博學有才氣，丹青亦造其妙，而俗傳謂之三絕：畫絕，癡絕，才絕。方時為謝安知名，以謂自生民以來，未之有也。愷之每畫人成，或數年不點目睛，人問其故，答曰：「四體妍蚩，本亡關於妙處，傳神寫照，正在阿堵中。」嘗圖裴楷像，頰上加三毛，觀者覺神明殊勝。又為謝鯤像在石巖裏，云：「此子宜置在邱壑中。」欲圖殷仲堪，仲堪有目病，固辭，愷之曰：「明府正為眼耳，若明點瞳子，飛白拂上，使如輕雲之蔽月，豈不美乎？」仲堪乃從之。嘗於瓦官寺北殿畫維摩詰，將畢，欲點眸子，乃謂寺僧曰：「不三日，觀者所施，可得百萬。」已而果如之。杜甫題瓦官寺詩，云「虎頭金粟影」者謂此。愷之世以謂天材傑出，獨立無偶，妙造精微，雖苟衛曹張，未足以方駕也。謝赫以謂「蹟不逮意，聲過於實」，豈知愷之者。惜今罕見其畫，蓋愷之深自秘惜，如嘗以一廚畫寄桓溫家，而後為溫竊取，則愷之之畫，所以傳於世者，宜罕見之也。今御府所藏九：</p>

<ul class="">
<li><span class="corr">淨</span>名居士圖一</li>

<li>三天女美人圖一</li>

<li>夏禹治水圖一</li>

<li>黃初平牧羊圖一</li>

<li>古賢圖一</li>

<li>春龍出蟄圖一</li>

<li>女史箴圖一</li>

<li>斲琴圖一</li>

<li>牧羊圖一</li>
</ul></div></div>
<div class='div-other'><a id='mulu9' />
<div class='div-other'><a id='mulu10' /><p>陸探微，吳人也。善畫，事明帝，在左右，丹青之妙，眾所推稱，其名略見於宋書。人謂「畫有六法，自古鮮能足之，探微得法為備，窮理盡性，事絕言象，包前孕後，古今獨立」，真萬代之耆龜衡鑑也。議者率以顧陸僧繇為之品第，或譬之論書，「顧陸則鍾張，僧繇則逸少也」，是知書畫同體。又曰「張得其肉，陸得其骨，顧得其神」，言肉則淺，言骨則深，言神則妙；深淺神妙，不有間乎。探微雖介於二者，然摭古今之說，若兼有之，但得骨則精深可知矣。豈非顧在前，愈於己，則陸當居後；獨言陸，則可以絕人耶。探微平生所畫者，多愛圖古聖賢像，不為無意。近時米芾喜論畫，嘗謂「明白易辨者，唯顧陸與吳生」，詎不信夫。二子綏洪、綏肅，以家學傳授，作畫亦工，不墜素習，綽有父風，而終不近也。張彥遠謂「體運遒舉，風力頓挫，一點一拂，動筆新奇」，固自不凡矣。然能之而不從事於此，故傳世者極少。嘗於麻紙畫釋迦像，為時所珍，蓋麻紙緩膚飲墨，不受推筆，亦丹青家所難，宜得譽云。洪肅亦紹箕裘，見聞習尚，往往有不待學而能者，名載譜錄，而所畫不傳，豈非為父兄之所掩乎？今御府所藏一十：</p>

<ul class="">
<li>無量壽佛像一</li>

<li>佛因地圖一</li>

<li>降靈文殊像一</li>

<li>淨名居士像一</li>

<li>托塔天王圖一</li>

<li>北門天王圖一</li>

<li>天王圖一</li>

<li>王獻之像一</li>

<li>五馬圖一</li>

<li>摩利支天菩薩像一</li>
</ul></div></div>
<div class='div-other'><a id='mulu11' />
<div class='div-other'><a id='mulu12' /><p>張僧繇，吳人也。天監中，歷官至右將軍、吳興太守，以丹青馳譽于時。方梁武帝以諸王居外，每想見其面目，即遣僧繇乘，傳寫之以歸，對之如見其人。江陵天皇寺有柏堂，僧繇畫廬舍那及孔子像，明帝見之，怪以孔子參佛氏，以問僧繇，僧繇對曰：「他日賴此無恙耳。」又嘗於金陵安樂寺畫四龍，不點目睛，謂「點即騰驤而去」，人以謂誕，固請點之，因為落墨，才及二龍，果雷電破壁，徐視畫，已失之矣，獨二龍未點睛者在焉。世謂僧繇畫「骨氣奇偉，規模宏逸，六法精備，當與顧陸並馳爭先」。僧繇畫，釋氏為多，蓋武帝時崇尚釋氏，故僧繇之畫，往往從一時之好。今御府所藏十有六：</p>

<ul class="">
<li>佛像一</li>

<li>文殊菩薩像三</li>

<li>大力菩薩像一</li>

<li>維摩菩薩像一</li>

<li>佛十弟子圖一</li>

<li>十六羅漢像一</li>

<li>十高僧圖一</li>

<li>九曜像一</li>

<li>鎮星像一</li>

<li>天王像一</li>

<li>神王像一</li>

<li>掃象圖一</li>

<li>摩利支天菩薩像一</li>

<li>五星二十八宿真形圖一</li>
</ul></div></div>
<div class='div-other'><a id='mulu13' />
<div class='div-other'><a id='mulu14' /><p>展子虔，歷北齊、周<span class='corr'>、隋</span>，至隋為朝散大夫。而所畫臺閣，雖一時如董展，不得以窺其妙。寫江山遠近之勢尤工，故咫尺有千里趣。僧琮謂「子虔觸物留情，備皆絕妙」，是能作難寫之狀，略與詩人同者也。今御府所藏二十：</p>

<ul class="">
<li>北極巡海圖二</li>

<li>石勒問道圖一</li>

<li>維摩像一</li>

<li>法華變相圖一</li>

<li>授塔天王圖一</li>

<li>摘瓜圖一</li>

<li>按鷹圖一</li>

<li>故實人物圖二</li>

<li>人馬圖一</li>

<li>人騎圖一</li>

<li>挾彈遊騎圖一</li>

<li>十馬圖一</li>

<li>北齊後主幸晉陽圖六</li>
</ul></div>
<div class='div-other'><a id='mulu15' /><p>董展，字伯仁，汝南人也。以才藝稱，鄉里號為「智海」，官至光祿大夫、殿內將軍。尤長於畫，雖無祖述，不愧前賢，夙德名流，見者失色。但地處平原，而無江山之助；與戎馬為鄰，而無中朝冠冕之儀，非其不至也，蓋風聲地氣之所習爾。伯仁與展子虔齊名于時，然董造其微，展得其駿，展於董之臺閣則不及，董於展之車馬則乏所長焉。是則董之視展，蓋亦猶詩家之李杜也。展作道經變相，尤為世所稱賞，自非畫外有情，參靈酌妙，入華胥之夢，與化人同遊，何以臻此。今御府所藏一：</p>

<ul class="">
<li>道經變相圖</li>
</ul></div></div>
<div class='div-other'><a id='mulu16' />
<div class='div-other'><a id='mulu17' /><p>閻立德，歷官工部尚書。父毗，在隋以丹青得名。與弟立本，家學俱造其妙。唐貞觀中，東蠻謝元深入朝，顏師古奏言：「昔周武時遠國歸欵，乃集其事為王會圖，今卉服鳥章，俱集蠻邸，實可圖寫。」因命立德等圖之。其序位之際，折旋規矩，端簪奉笏之儀，與夫鼻飲頭飛，人物詭異之狀，莫不備該毫末，故李嗣真云「大安博陵，難兄難弟」，謂立德立本也。今御府所藏九：</p>

<ul class="">
<li>採芝太上像一</li>

<li>七曜像二</li>

<li>遊行天王圖二</li>

<li>莊生馬知圖一</li>

<li>右軍點翰圖一</li>

<li>沈約湖雁詩意二</li>
</ul></div>
<div class='div-other'><a id='mulu18' /><p>閻立本，總章元年以司平太常伯拜右相，有應務之才。與兄立德以善畫齊名，立本尤工於形似。初，唐太宗與侍臣泛舟春苑池，見異鳥容與波上，喜見顏色，詔坐者賦詩，召立本寫焉。閣外傳呼畫師閻立本，時立本已為主爵郎中，俯伏池左，研吮丹粉，顧視坐者，愧與汗下。歸戒其子曰：「吾少讀書，文辭不减儕輩，今獨以畫見名，遂與廁役等，若曹慎毋習。」然性所好，欲罷不能也。及為右相，而姜恪以戰功擢左相，故時人有「左相宣威沙漠，右相馳譽丹青」之嘲。嘗奉詔寫太宗真容，後有善畫者傳於玄都觀，以鎮九五岡之氣，猶可以仰神武之英威也。又寫秦府十八學士、凌煙閣功臣等，悉皆輝映前古，時人咸稱其妙。嘗作醉道圖，或以張僧繇醉僧圖比。立本嘗至荊州，視僧繇畫，曰：「定虛得名耳。」明日又往，曰：「猶是近代佳手。」明日又往，曰：「名下定無虛士。」坐臥觀之，留宿其下，十日不能去，是猶歐陽詢之見索靖碑也。且立本以閣外傳呼畫師，至戒其子弟毋習，而張彥遠正以魏明帝起凌雲臺，敕韋誕題榜，竊比其事，是豈知言也哉。且戴安道碎琴，不為王門之伶人；而阮千里終日應客不倦，議者以安道不如千里之達也。然漁陽摻撾，果可以辱禰衡耶！今御府所藏四十有二：</p>

<ul class="">
<li>三清像一</li>

<li>元始像二</li>

<li>行化太上像一</li>

<li>傳法太上像一</li>

<li>巖居太上像一</li>

<li>四子太上像一</li>

<li>太上西昇經一</li>

<li>拱極圖一</li>

<li>玉晨道君像一</li>

<li>延壽天尊像一</li>

<li>木紋天尊像一</li>

<li>北帝像一</li>

<li>十二真君像一</li>

<li>維摩像二</li>

<li>孔雀明王像一</li>

<li>觀音感應像一</li>

<li>五星像二</li>

<li>太白像一</li>

<li>房宿像一</li>

<li>十二神符一</li>

<li>宣聖像一</li>

<li>步輦圖一</li>

<li>王右軍真一</li>

<li>竇建德圖一</li>

<li>寫李思摩真一</li>

<li>凌煙閣功臣圖一</li>

<li>魏徵進諫圖一</li>

<li>飛錢驗符圖一</li>

<li>取性圖二</li>

<li>西域圖二</li>

<li>職貢圖二</li>

<li>異國鬬寶圖一</li>

<li>職貢獅子圖一</li>

<li>掃象圖一</li>

<li>紫微北極大帝像一</li>

<li>混元上德皇帝像一</li>
</ul></div>
<div class='div-other'><a id='mulu19' /><p>張孝師，為驃騎尉。善畫，嘗死而復生，故畫地獄相為尤工，是皆冥游所見，非與想像得之者比也。吳道玄見其畫，因效為地獄變相。畫評謂「孝師眾制有功，未為盡善，而地獄變相，羣雄推服」，宜道玄之肯摹倣也。然怪力亂神，聖人所不語，宜孝師以冥游特紀於畫，而不為傳也。今御府所藏一：</p>

<ul class="">
<li>傳法太上像</li>
</ul></div>
<div class='div-other'><a id='mulu20' /><p>范長壽，不知何許人？學張僧繇畫，然能知風俗好尚，作田家景候人物，皆極其情。至於山川形勢，屈曲向背，分布遠近，各有條理，而其間室廬放牧之所在，牛羊鷄犬，齕草飲水，動作態度，生意具焉。人謂可以企及僧繇也，當時得名甚著。官止司人校尉。今御府所藏二：</p>

<ul class="">
<li>醉道圖一</li>

<li>醉真圖一</li>
</ul></div>
<div class='div-other'><a id='mulu21' /><p>何長壽，與范長壽同師法，故所畫多相類，然一源而異派，論者次之。至於並駕齊驅，得名則均也。初，何與范俱作醉道圖傳於世，好事者以僧繇名之，蓋必有能辨之者云。今御府所藏二：</p>

<ul class="">
<li>辰星像一</li>

<li>五嶽真官像一</li>
</ul></div>
<div class='div-other'><a id='mulu22' /><p>尉遲乙僧，吐火羅國胡人也。<span class='note-inline'>(唐朝名畫錄作土火羅國，歷代名畫記作于闐國人。)</span>父跋質那。乙僧貞觀初，其國以善畫薦中都，授宿衛官，封郡公。時人以跋質那為大尉遲，乙僧為小尉遲，蓋父子皆擅丹青之妙，人故以大小尉遲為之別也。乙僧嘗於慈惠寺塔前畫千手眼降魔像，時號奇蹤，然衣冠物像，略無中都儀形，其用筆妙處，遂與閻立本為之上下也。蓋立本畫外國，妙于前古；乙僧畫中國人物，一無所聞；由是評之，優劣為之遂分。今御府所藏八：</p>

<ul class="">
<li>彌勒佛像一</li>

<li>佛鋪圖一</li>

<li>佛從像一</li>

<li>外國佛從圖一</li>

<li>大悲像一</li>

<li>明王像二</li>

<li>外國人物圖一</li>
</ul></div></div></div>
<p class='juan'>宣和畫譜卷第一終</p></div>
</div><!-- end of div[@id='body'] -->
</body></html>