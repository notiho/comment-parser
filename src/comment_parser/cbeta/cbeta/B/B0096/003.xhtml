<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛教繪畫史料</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu39' />
<p class='juan'>宣和畫譜卷第三</p>
<div class='div-other'><a id='mulu40' />
<p class='h2'>道釋三</p>
<ul class="">
<li>五代
<ul class="">
<li>王　商
<ul class="">
<li>燕　筠</li>

<li>支仲元</li>

<li>左　禮</li>

<li>朱　繇</li>
</ul></li>

<li>李　昇
<ul class="">
<li>杜子瓌</li>

<li>杜齯龜</li>

<li>張　元</li>

<li>曹仲元</li>
</ul></li>

<li>陸　晃
<ul class="">
<li>貫　休</li>
</ul></li>
</ul></li>
</ul>
<div class='div-other'><a id='mulu41' />
<div class='div-other'><a id='mulu42' /><p>王商，不知何許人也？工畫道釋士女，尤精外國人物，與胡翼同時，並為都尉趙嵓所厚。嵓筆法高妙，方時謂一經品目，即便為名流，商所以致嵓之厚者，豈虛名哉。商有職貢、遊春、士女等圖及佛像傳於世。今御府所藏十有一：</p>

<ul class="">
<li>老子度關圖一</li>

<li>職貢圖二</li>

<li>貢奉圖五</li>

<li>[卄/拂]林風俗圖一</li>

<li>[卄/拂]林士女圖一</li>

<li>[卄/拂]林婦女圖一</li>
</ul></div>
<div class='div-other'><a id='mulu43' /><p>燕筠，不知何許人也？工畫天王，筆法以周昉為師，頗臻其妙。然不見他畫，獨天王傳於世，豈非當五代兵戈之際，事天王者為多，亦時所尚乎。至於輔世遺烈，見於澶淵，則天王功德，亦不誣矣，宜為世所崇奉焉，筠以名家，亦可貴也。今御府所藏二：</p>

<ul class="">
<li>行道天王圖一</li>

<li>天王圖一</li>
</ul></div>
<div class='div-other'><a id='mulu44' /><p>支仲元，鳳翔人。畫人物極有工，隨其所宜，見於動作態度。多畫道家與神仙像，意其亦物外人也。又喜作棋圖，非自能棋，則無由知布列變易之勢，至於松下林間對棋者，莫不率有思致焉。今御府所藏二十有一：</p>

<ul class="">
<li>太上傳法圖一</li>

<li>太上誡尹喜圖一</li>

<li>太上度關圖一</li>

<li>三教像一</li>

<li>五星圖一</li>

<li>三仙圖一</li>

<li>七賢圖二</li>

<li>商山四皓</li>

<li>四皓圍棋圖一</li>

<li>圍棋圖一</li>

<li>會棋圖一</li>

<li>松下奕棋圖二</li>

<li>勘書圖一</li>

<li>堯民擊壤圖二</li>

<li>林石棋會圖二</li>

<li>棋會圖二</li>
</ul></div>
<div class='div-other'><a id='mulu45' /><p>左禮，不知何許人也？工寫道釋像，與張南木同時，故筆法近相類。蓋道釋雖非鬼神之狀為難知，若近習而易工者，然氣貌亦自殊體，道家則仙風道骨，要非世俗抗塵之狀；釋氏則慈悲枯槁，與世淡泊，無貪生奔競之態。非有得於心者，詎能以筆端形容所及哉。禮專以道釋為工，其亦技進乎妙者也。有二十四化圖、十六羅漢、三官、十真人等像傳於世。今御府所藏三：</p>

<ul class="">
<li>天官圖一</li>

<li>地官圖一</li>

<li>水官圖一</li>
</ul></div>
<div class='div-other'><a id='mulu46' /><p>朱繇，唐末長安人也。工畫道釋，妙得吳道玄筆法，人未易優劣也。洛中廣愛寺，河中府金真觀，皆有繇所畫壁。工道釋，未有不以道玄為法者，然升堂入室，世罕其人，獨繇不唯妙造其極，而時出新意，千變萬態，動人耳目。國朝武宗元嘗在洛見其所畫壁，云「文殊隊中舊有善財童子，予酷愛其筆法，玩之月餘不忍去，今遂失其童子所在」，信其畫亦神矣。弟子趙裔，亦知名一時。今御府所藏八十有三：</p>

<ul class="">
<li>元始天尊像一</li>

<li>天地水三官像三</li>

<li>金星像一</li>

<li>木星像二</li>

<li>水星像二</li>

<li>火星像三</li>

<li>土星像一</li>

<li>天蓬像二</li>

<li>南北斗星真像一</li>

<li>釋迦佛像四</li>

<li>無量壽佛像二</li>

<li>藥師佛像二</li>

<li>問疾維摩圖二</li>

<li>五方如來像一</li>

<li>佛像二</li>

<li>兜率佛鋪圖一</li>

<li>文殊菩薩像四</li>

<li>降靈文殊像一</li>

<li>普賢菩薩像三</li>

<li>降靈普賢像一</li>

<li>維摩像二</li>

<li>觀世音菩薩像三</li>

<li>行道菩薩像五</li>

<li>大悲像二</li>

<li>香花菩薩像一</li>

<li>寶檀菩薩像一</li>

<li>菩薩像二</li>

<li>帝釋圖一</li>

<li>金剛手菩薩像一</li>

<li>西方圖一</li>

<li>揭帝神像四</li>

<li>護法神像六</li>

<li>善神像七</li>

<li>天王像二</li>

<li>北門天王像二</li>

<li>捧塔天王像一</li>

<li>高僧像一</li>

<li>地獄變相一</li>
</ul></div>
<div class='div-other'><a id='mulu47' /><p>李昇，唐末成都人也。初得李思訓筆法，而清麗過之。一日得唐張璪山水一軸，凝玩久之，輒舍去，後乃心師造化，脫略舊習，命意布景，視前輩風斯在下，猶韓幹視廄中萬馬，曰「真吾師也」，故能度越曹霸輩數等，昇之於畫，蓋得之矣。蜀人亦呼為「小李將軍」，蓋當時李昭道，乃思訓子也，思訓號大李將軍，昭道號小李將軍，今昇與昭道聲聞並馳，故以名云。昇筆意幽閒，人有得其畫者，往往誤稱王右丞者焉。今御府所藏五十有二：</p>

<ul class="">
<li>採芝太上像一</li>

<li>太上度關圖一</li>

<li>六甲神像六</li>

<li>葛洪移居圖一</li>

<li>仙山圖一</li>

<li>仙山故實圖一</li>

<li>天王像一</li>

<li>行道天王像二</li>

<li>渡海天王像一</li>

<li>吳王避暑圖一</li>

<li>滕王閣宴會圖一</li>

<li>滕王閣圖五</li>

<li>姑蘇集會圖一</li>

<li>避暑宮圖五</li>

<li>江上避暑圖一</li>

<li>故實人物圖二</li>

<li>江山清樂圖一</li>

<li>出峽圖一</li>

<li>遠山圖一</li>

<li>山水圖一</li>

<li>象耳山大悲真相一</li>

<li>十六羅漢像十六</li>
</ul></div>
<div class='div-other'><a id='mulu48' /><p>杜子瓌，華陰人也。精意道釋。因畫圓光，自謂得意，非丹青家所及，每詫於流輩曰：「我作圓光時，心游海上，遐想日出扶桑，滄滄凉凉，其狀若此，故脫略筆墨，使妍淡無迹，宜他人所不能到也。」論者以為信然。子<span class='corr'>瓌</span>，研吮丹粉，尤得其術，故綵繪特異。今御府所藏十有六：</p>

<ul class="">
<li>毗盧遮那佛像一</li>

<li>釋迦文佛像一</li>

<li>彌勒佛像一</li>

<li>大悲佛鋪圖一</li>

<li>大悲像二</li>

<li>大力明王像二</li>

<li>五如來像一</li>

<li>觀音像一</li>

<li>白衣觀音像一</li>

<li>文殊菩薩像一</li>

<li>如意輪菩薩像一</li>

<li>寶印菩薩像一</li>

<li>寶檀像一</li>
</ul></div>
<div class='div-other'><a id='mulu49' /><p>杜齯龜，其先秦人也。避地居蜀，事王衍為翰林待詔。博學強識，無不兼能，至丹青之習，妙出意外，畫佛相人物尤工。始師當粲，後捨舊學，自成一家，故筆法凌轢輩流，粲亦莫得接武也。成都僧舍所畫壁，名蓋一時。今御府所藏十有四：</p>

<ul class="">
<li>天地水三官像三</li>

<li>佛因地圖一</li>

<li>釋迦佛像一</li>

<li>大悲像二</li>

<li>孔雀明王像一</li>

<li>慈氏菩薩像一</li>

<li>普賢菩薩像一</li>

<li><span class="corr">淨</span>名居士圖一</li>

<li>托塔天王像一</li>

<li>善神像二</li>
</ul></div>
<div class='div-other'><a id='mulu50' /><p>張元，簡州金水石城山人。善畫釋氏，尤以羅漢得名。世之畫羅漢者，多取奇怪，至貫休則脫略世間骨相，奇怪益甚，元所畫得其世態之相，故天下知有金水張元羅漢也。今御府所藏八十有八：</p>

<ul class="">
<li>大阿羅漢三十二</li>

<li>釋迦佛像一</li>

<li>羅漢像五十五</li>
</ul></div>
<div class='div-other'><a id='mulu51' /><p>曹仲元，建康豐城人，江南李氏時，為翰林待詔。畫道釋鬼神，初學吳道玄，不成，棄其法，別作細密以自名家，尤工傅彩，遂有一種風格。嘗於建業佛寺畫上下座壁，凡八年不就，李氏責其緩，命周文矩較之，文矩曰：「仲元繪上天本樣，非凡工所及，故遲遲如此。」越明年乃成，李氏特加恩撫焉。杜甫詩謂「十日一水，五日一石，能事不受相促迫」，信不誣也，此與左思十年三賦何異？故古之畫工，率非俗士，其模寫物象，多與文人才士思致相合，以其冥搜相類耳。當時江左言道釋者，稱仲元為第一，不為過焉。今御府所藏四十有一：</p>

<ul class="">
<li>九曜像一</li>

<li>三官像三</li>

<li>佛會圖三</li>

<li>地藏圖一</li>

<li>釋迦佛像二</li>

<li>無量壽佛像一</li>

<li>彌勒佛像二</li>

<li>五十三佛像一</li>

<li>五方如來像一</li>

<li>觀音像十二</li>

<li>白衣觀音像三</li>

<li>慈氏菩薩像一</li>

<li>文殊菩薩像二</li>

<li>摩利支天菩薩像二</li>

<li>如意輪菩薩像一</li>

<li>玩蓮菩薩像一</li>

<li>孔雀明王像一</li>

<li>大悲像二</li>

<li>普賢像一</li>
</ul></div>
<div class='div-other'><a id='mulu52' /><p>陸晃，嘉禾人也。善人物，多畫道釋星辰神仙等，而又喜為數稱者，如三仙，四暢，五老，六逸，七賢與山陰會仙，五王避暑之類是也。或言「晃尤工田家人物，落筆便成，殊不搆思，古人所不到」。蓋田父村家，或依山林，或處平陸，豐年樂歲，與牛羊雞犬熙熙然。至於追逐婚姻，鼓舞社下，率有古風，而多見其真，非深得其情，無由命意，然擊壤鼓腹，可寫太平之像，古人謂禮失而求諸野，時有取焉，雖曰田舍，亦能補風化耳。今御府所藏五十有二：</p>

<ul class="">
<li>玉皇大帝像一</li>

<li>太上像一</li>

<li>天官像一</li>

<li>星官像一</li>

<li>散聖圖一</li>

<li>列曜圖二</li>

<li>道釋像一</li>

<li>孔聖像一</li>

<li>四暢圖四</li>

<li>五老圖一</li>

<li>六逸圖一</li>

<li>明王宴樂圖一</li>

<li>按樂圖一</li>

<li>烹茶圖一</li>

<li>繡線圖一</li>

<li>開元避暑圖三</li>

<li>五王避暑圖三</li>

<li>火龍烹茶圖一</li>

<li>山陰會仙圖四</li>

<li>神仙事迹圖一</li>

<li>故實人物圖一</li>

<li>春江漁樂圖二</li>

<li>田戲人物圖一</li>

<li>水仙圖三</li>

<li>勘書圖一</li>

<li>古木圖一</li>

<li>三仙圍棋圖一</li>

<li>葛仙翁飛錢出井圖二</li>

<li>長生保命真君像一</li>

<li>九天定命真君像一</li>

<li>天曹益算真君像一</li>

<li>天曹掌祿真君像一</li>

<li>天曹解厄真君像一</li>

<li>九天司命真君像一</li>

<li>九天度厄真君像一</li>

<li>天曹賜福真君像一</li>

<li>天曹掌算真君像一</li>
</ul></div>
<div class='div-other'><a id='mulu53' /><p>僧貫休，姓姜，字德隱，婺州蘭溪人。初以詩得名，流布士大夫間；後入兩川，頗為偽蜀王衍待遇，因賜紫衣，號禪月大師。又善書，時人或比之懷素，而書不甚傳。雖曰能畫，而畫亦不多。間為木教像，唯羅漢最著，偽蜀主取其本納之宮中，設香燈崇奉者踰月，乃付翰苑大學士歐陽烱作歌以稱之。然羅漢狀貌古野，殊不類世間所傳，豐頤蹙額，深目大鼻，或巨顙槁項，黝然若夷䝤異類，見者莫不駭矚。自謂得之夢中，疑其託是以神之，殆立意絕俗耳，而終能用此傳世。太平興國初，太宗詔求古畫，偽蜀方歸朝，乃獲羅漢。今御府所藏三十：</p>

<ul class="">
<li>維摩像一</li>

<li>須菩提像一</li>

<li>高僧像一</li>

<li>天竺高僧像一</li>

<li>羅漢像二十六</li>
</ul></div></div></div>
<p class='juan'>宣和畫譜卷第三終</p></div>
</div><!-- end of div[@id='body'] -->
</body></html>