<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南傳長部經典</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu712' />
<p class='h1'>長部經典二</p><p class="byline">江鍊百據日譯本重譯</p><p class="byline">沙門芝峯校證</p>
<div class='div-other'><a id='mulu713' />
<p class='h2'>目次</p>
<ul class="">
<li><p>大緣經第十五　　奇崎修一原譯　　一</p>
<p style="margin-left:1em">舊譯　長阿含卷第一〇大緣方便經（大正藏一）。中阿含卷第二四大因經（大正藏二六）．人本欲生經（大正藏一四）．大生義經（大正藏五四）。本經開端．阿難言佛所說緣起法非深邃。却為易知．佛告以緣不了達此法者．不得出離輪迴．於是為說緣起諸支（老死、生、有、取、愛、受、觸、名色、識）之相關關係．更說計我者四類。七識住。八解脫等。其中述說緣起之系列．有二事可注意．一為本經唯舉九支．二為述愛支之下．更有求、利、用、欲、著、嫉、守、護之枝末愛等．次第由愛生起．由最後之護．生杖、劍、鬬、諍、爭競、爭論、惡口、妄語等無數罪惡法．而由此溯及受。換言之．於說緣起支之文中．存有末枝之釋述是也。本經異譯之人本欲生經．傳有道安之註釋．分別緣起初勝法門經及其異譯之緣生初勝分法本經、婆沙論、俱舍論等．則引用大緣方便經．是知後世認為說緣起之經者．以此經為重要而特有其一系統．故研究十二因緣說．不得忽視本經也。</p>
</li>

<li><p>大般涅槃經第十六　　平等通昭原譯　　九</p>
<p style="margin-left:1em">舊譯　長阿含卷第二至第四遊行經（大正藏一）．佛般泥洹經（大正藏五）．般泥洹經（大正藏六）．大般涅槃經（大正藏七）。本經就分量言．為長部經典中之最長經典．關於佛陀晚年．王舍城附近之消息．最後之說法．向涅槃地之道途。入滅、荼毗、分舍利等．所述頗詳。本經全體．於巴漢雙方經文中．難見一致．然就巴漢及漢譯諸經相較．可得言者．為本經之二大骨幹．一、為一代師主佛陀之入滅．二、為領導教團者．以後非為佛之自身而是法．不論佛或存或沒．而此法當永為教團之中心。本經以此骨幹為主．此外有附加補充．形跡所在．隨處可見。所補充者．為佛之入滅談話．其相互間．初無聯系．嗣經整理．循序貫串．復於語句間．增補說明．因得演成此部經文。蓋本經原非完整之作．而於佛之入滅談話．當時編纂．似較散漫也。巴利聖典中．如大本經之過去佛傳。中部經典第二六及第三六．律藏之大品小品．及小經集經．隨處散記之佛陀生涯之事蹟．此等記述．皆屬鱗爪．而完整佛傳．除本經外．餘無有焉。又本經中．有二特點．一、所述佛陀為生身之師．同於人法．二、所載偈文．皆為古雅文言．於此可見本經所存佛傳資料．較近事實．足稱為佛傳文學之最古者。至華氏城之繁榮及三禍之豫言．以某教戒．勘校經律．辨其正邪．比丘相互間稱呼之指示．起塔之說等．顯屬後代之事實。然跋祇與摩揭陀之爭．種族國城之七不退法．則為表示當時社會政情之資料。而經中諸偈．多係佛及弟子思想感情之吐露與詠歎．為僧團所傳承．結集本經之動機在此．經文之中心亦在此．可謂為最原始之部分。</p>
</li>

<li><p>大善見王經第十七　　千潟龍祥原譯　　五八</p>
<p style="margin-left:1em">舊譯　中阿含卷第一四大善見王經（大正藏一）．長阿含卷第三遊行經中分之後半（大正藏一）．佛般泥洹經卷下（大正藏五）．般泥洹經卷下（大正藏六）．大般涅槃經卷中卷下（大正藏七）。新譯本生經第九五（南傳藏小部經典七）．及行藏經第四（南傳藏小部經典一九）。本經為述說大善見王本生之經．蓋原自有大善見王之故事．王所居者為拘尸城地．已見於大般涅槃經中．以示佛入滅之拘尸城非邊鄙小城．故涅槃經中所插入者．殆係故事全部．惟納之於一經。殆有失之於過長．而礙全體之結構．乃於涅槃經中．保留其必要部分．而將全部故事．獨成一經．另置此經於涅槃經之次云。</p>
</li>

<li><p>闍尼沙經第十八　　千潟龍祥原譯　　七二</p>
<p style="margin-left:1em">舊譯　長阿含卷第五闍尼沙經（大正藏一）．人仙經（大正藏九）。本經主旨．係述說以梵天為首一切天界．皆是為依佛教修行者之住所。修行有進．得住上位天界．新生於天者．依佛道修行之德．其色光勝餘天神．即諸天界．應行之道．亦不外佛道。本經結構．為常童形梵天．化作五髻童子．現於三十三天．為諸天說四神通．三徑路．四念處．七定具．歸依三寶．善行於教．則死後生於他化自在天乃至乾闥婆界。毘沙門天王眷屬闍尼沙夜叉。從天王聞此說．以告佛陀．佛復以此告阿難。經之開端．為佛於那提迦村．說村民及諸國信者死後之運命．此亦見於大般涅槃經．似同出一源．而本經所置重者．為佛具能力觀知此等死者之運命也。</p>
</li>

<li><p>大典尊經第十九　　山本快龍原釋　　八二</p>
<p style="margin-left:1em">舊譯　長阿含卷第五典尊經（大正藏一）．大堅固婆羅門緣起經（大正藏八）。本經與前之闍尼沙經同一趣向．兩者之中．亦有相同部分。經述常童梵天．化現其身．為五髻童子．欲使三十三天．知世尊成大智．非一朝一夕之所致。於是說佛前生．稱大典尊（內大臣或侍從職位）．為王者師．以此段因緣．為談話骨幹．示以如來八無等法．先述修四無量心而至梵界之道．復為說示．與梵王如是共住．然斯究非所以至涅槃之道．而真能證涅槃者．為八聖道。其要旨謂當時一般人．均以得生梵天梵界為理想．實較佛說涅槃．遙有遜色．此旨與前之闍尼沙經同。</p>
</li>

<li><p>大會經第二十　　阿部文雄原譯　　九八</p>
<p style="margin-left:1em">舊譯　長阿含卷第十二大會經（大正藏一）．大三摩惹經（大正藏一九）．雜阿含卷第四四之一一九二經（大正藏九九）．別譯雜阿含卷第五之一〇五經（大正藏一〇一）。舊譯後二經僅相當於本經一至三之部分．而前二經．亦與本經．大有出入。原文殊屬晦澁．殆因諸天神名甚多且全為偈語．故西藏譯．亦與漢巴兩文頗異．本經以偈述說十方世界諸眾天神．覲瞻佛陀．及其僧團．表示讚歎、而欲聞法．咸集會於迦毘羅城佛所在處。諸天神中．有化作自然現象者．地方神、守護神、鬼神、鳥神、龍神、夜叉．以及淨居天、梵天、四天王、水天、日天、月天等。眾皆歡喜．集於大會。經末所述．有魔軍來．圖擾此和平法會．未果而去云。</p>
</li>

<li><p>帝釋所問經第二十一　　小野島行忍原譯　　一〇四</p>
<p style="margin-left:1em">舊譯　長阿含卷第一〇釋提桓因問經（大正藏一）．中阿含卷第三三釋問經（大正藏二六）．帝釋所問經（大正藏一五）．雜寶藏經卷第六帝釋問事緣（大正藏二〇三）。人本經所說．佛答帝釋問．以妄想為眾生不和之本．當就善心．滅此妄想．具戒．修三業．向六善境．律六根以離欲。經初有乾闥婆之相思歌．及帝釋說瞿波故事．兩皆偈語。此歌為情味盎然之絕唱。瞿波本事歌．詩趣雖不及前歌．然亦神韻超逸。經末有帝釋六果報偈．述其聞法向上之歡喜。就此經內容結構觀之．在佛教文學上．有其優越地位．可斷言也。</p>
</li>

<li><p>大念處經第二十二　　石川海淨原譯　　一一四</p>
<p style="margin-left:1em">舊譯　中阿含卷第二四念處經（大正藏二六。）本經示四念處觀．為可淨眾生、度憂悲、滅苦惱、得正法、證涅槃之唯一道。又說就五蓋、五蘊、六處、七覺支、四聖諦．如法觀察．可破淨、樂、常、我之四倒。其中詳述身念處觀．就呼吸、身體位置、態度．及其構造要素．解剖部分．以及死屍等．若起精勤．正智正念．則破其身之四倒．得證解脫。復述修習四念處者．所受果報．得阿羅漢果或阿那含果。並反覆明示．不退轉之奮勉精勤．有其必要原因。四念處觀之說．散見於多數經典中．其綱領較簡敷陳適當者．為中部經典之念處經．而本經所述．則於此觀法．復加入必要之四聖諦教說。此經所述修行方法．與戒律關係頗深．在相應部經典念處經中．將此觀法與戒律．視為同一．而就正法護持上．力述四念處觀。於此可見本經內容所說者．在根本佛教之重要方面．足示一斑也。</p>
</li>

<li><p>弊宿經第二十三　　水野弘元原譯　　一二五</p>
<p style="margin-left:1em">舊譯　長阿含卷第七弊宿經（大正藏一）．中阿含卷第一六蜱肆經（大正藏二六）．大正句王經（大正藏四五）。本經述佛滅以後事．凡明記於文中者．南傳五部之中約有十種．本經即其一．係述佛滅未久．鳩摩羅迦葉與婆羅門弊宿相問答．以示教化。其問答之長而有序．為經典中所罕見者．此足與彌蘭王問經（那先比丘經）相比擬。婆羅門弊宿．否認有來世．及化生有情與善惡業報．鳩摩羅迦葉．巧引諸喻．破其邪見．善為雜論．以暢悅心識．善解美語．善於言談．可知其為談論名手．而有比丘五百相從．亦可窺知其在教團所處地位也。</p>
</li>
</ul></div><p class="head1">長部經典二</p>

<div class='div-other'><a id='mulu714' />
<p class='h2'>大緣經第十五</p>
<div class='div-other'><a id='mulu715' />
<p class='h3'>一</p><p>如是我聞。一時佛住拘樓國．名劍磨瑟曇之拘樓城邑。爾時長老阿難．詣世尊所．至已．禮世尊．一面坐．長老阿難．坐於一面．問世尊言．『云何世尊．謂此緣起法．極為深邃．具深邃相．奇特不可思議。如我等觀．明白易了故。』『阿難．勿作此言。阿難．勿作此言。阿難．此緣起法．殊為深邃．具深邃相。阿難．生類於此法．不覺不徹見．如絲之紛纏．亦如所覆瘡．亦如捫叉草．如波羅波草．不得出離惡生、惡趣、地獄輪迴。</p>
</div>
<div class='div-other'><a id='mulu716' />
<p class='h3'>二</p><p>阿難．若〔有人〕問．「由決定緣．有老死耶．」應答言「有。」若復問言．「由云何緣．有老死耶。」應告彼言．『由生緣有老死。』阿難．若有人問．「由決定緣．而有生耶。」應答言「有。」若復問言．「由云何緣．而有生耶。」應告彼言．「由有緣有生。」阿難．若有人問．「由決定緣．而有有耶。」應答言「有。」若復問言．「由云何緣．而有有耶。」應告彼言．「由取緣有有。」阿難．若有人問．「由決定緣．而有取耶。」應答言「有。」若復問言．「由云何緣．而有取耶。」應告彼言．「由愛緣有取。」阿難．若有人問．「由決定緣．而有愛耶。」應答言「有。」若復問言．「由云何緣．而有愛耶。」應告彼言．「由受緣有愛。」阿難．若有人問．「由決定緣．而有受耶。」應答言「有。」若復問言．「由云何緣．而有受耶。」應告彼言．「由觸緣有受。」阿難．若有人問．「由決定緣．而有觸耶。」應答言「有。」若復問言．「由云何緣．而有觸耶。」應告彼言．「由名色緣有觸。」阿難．若有人問．「由決定緣．有名色耶。」應答言「有。」若復問言．「由云何緣．有名色耶。」應答彼言．「由識緣有名色。」阿難．若有人問．「由決定緣．而有識耶。」應答言「有。」若復問言．「由云何緣．而有識耶。」應答彼言．「由名色緣有識。」</p>
</div>
<div class='div-other'><a id='mulu717' />
<p class='h3'>三</p><p>阿難．如是緣名色生識．緣識生名色．緣名色生觸．緣觸生受．緣受生愛．緣愛生取．緣取生有．緣有生生．緣生生老死．緣老死生愁、悲、苦、憂、惱。於是有一切苦蘊集。</p>
</div>
<div class='div-other'><a id='mulu718' />
<p class='h3'>四</p><p>「由生緣有老死．」既言之矣。阿難．云何由生緣有老死．當如是知。阿難．若任何者．在任何處．一切無生．如天之於天相．乾闥婆之於乾闥婆相．夜叉之於夜叉相．物精之於物精相．人之於人相．四足之於四足相．鳥之於鳥相．蝎蛇之於蝎蛇相。阿難．若諸有情．於如實相．無有生時．即無一切生時．由生滅故．亦得施設老死耶。』『是實不然．世尊。』『是故阿難．此即老死因．有其因緣．有其集．有其緣．曰生是也。</p>
</div>
<div class='div-other'><a id='mulu719' />
<p class='h3'>五</p><p>「由有緣有生．」既言之矣。阿難．云何由有緣有生．當如是知。阿難．若任何者．在任何處．一切無有．如欲有、色有、無色有．無一切有時．由有滅故．亦得施設生耶。』『是實不然．世尊。』『是故阿難．此即生因．有其因緣．有其集．有其緣．曰有是也。</p>
</div>
<div class='div-other'><a id='mulu720' />
<p class='h3'>六</p><p>「由取緣有有．」既言之矣。阿難．云何由取緣有有．當如是知。阿難．若任何者．在任何處．一切無取．如欲取、見取、戒取、我取．無一切取時．由取滅故．亦得施設有耶。』『是實不然．世尊。』『是故阿難．此即有因．有其因緣．有其集．有其緣．曰取是也。</p>
</div>
<div class='div-other'><a id='mulu721' />
<p class='h3'>七</p><p>「由愛緣有取．」既言之矣。阿難．云何由愛緣有取．當如是知。阿難．若任何者．在任何處．一切無愛．如色愛、聲愛、香愛、味愛、觸愛、法愛．無一切愛時．由愛滅故．亦得施設取耶。』『是實不然．世尊。』『是故阿難．此即取因．有其因緣．有其集．有其緣．曰愛是也。</p>
</div>
<div class='div-other'><a id='mulu722' />
<p class='h3'>八</p><p>「由受緣有愛．」既言之矣。阿難．云何由受緣有愛．當如是知。阿難．若任何者．在任何處．一切無受．如眼觸所生受、耳觸所生受、鼻觸所生受、舌觸所生受、身觸所生受、意觸所生受．無一切受時．由受滅故．亦得施設愛耶。』『是實不然．世尊。』『是故阿難．此即愛因．有其因緣．有其集．有其緣．曰愛是也。</p>
</div>
<div class='div-other'><a id='mulu723' />
<p class='h3'>九</p><p>阿難．如是緣受生愛．緣愛生求．緣求生利．緣利生用．緣用生欲（欲貪）．緣欲生著．緣著生嫉．緣嫉生守．緣守生護．緣護生劍、杖、鬬、諍、爭競、爭論、惡口、妄語等無數罪惡法。</p>
</div>
<div class='div-other'><a id='mulu724' />
<p class='h3'>一〇</p><p>「緣護生劍、杖、鬬、諍、爭競、爭論、惡口、妄語等無數罪惡法．」既言之矣。阿難．云何緣護生劍、杖、鬬、諍、爭競、爭論、惡口、妄語等無數罪惡法．當如是知。阿難．若任何者．在任何處．一切無護．無一切護時．由護滅故．亦生劍、杖、鬬、諍、爭競、爭論、惡口、妄語等無數罪惡法耶。』『是實不然．世尊。』『是故阿難．此即生劍、杖、鬬、諍、爭競、爭論、惡口、妄語等無數罪惡法之因．有其因緣．有其集．有其緣．曰護是也。</p>
</div>
<div class='div-other'><a id='mulu725' />
<p class='h3'>一一</p><p>「緣守有護．」既言之矣。阿難．云何緣守有護．當如是知。阿難．若任何者．在任何處．一切無守．無一切守時．由守滅故．亦得施設護耶。』『是實不然．世尊。』『是故阿難．此即護因．有其因緣．有其集．有其緣．曰守是也。</p>
</div>
<div class='div-other'><a id='mulu726' />
<p class='h3'>一二</p><p>「緣嫉有守．」既言之矣。阿難．云何緣嫉有守．當如是知。阿難．若任何者．在任何處．一切無嫉．無一切嫉時．由嫉滅故．亦得施設守耶。』『是實不然．世尊。』『是故阿難．此即守因．有其因緣．有其集．有其緣．曰嫉是也。</p>
</div>
<div class='div-other'><a id='mulu727' />
<p class='h3'>一三</p><p>「緣著有嫉．」既言之矣。阿難．云何緣著有嫉．當如是知。阿難．若任何者．在任何處．一切無著．無一切著時．由著滅故．亦得施設嫉耶。』『是實不然．世尊。』『是故阿難．此即嫉因．有其因緣．有其集．有其緣．曰著是也。</p>
</div>
<div class='div-other'><a id='mulu728' />
<p class='h3'>一四</p><p>「緣欲有著．」既言之矣。阿難．云何緣欲有著．當如是知。阿難．若任何者．在任何處．一切無欲．無一切欲時．由欲滅故．亦得施設著耶。』『是實不然．世尊。』『是故阿難．此即著因．有其因緣．有其集．有其緣．曰欲是也。</p>
</div>
<div class='div-other'><a id='mulu729' />
<p class='h3'>一五</p><p>「緣用有欲．」既言之矣。阿難．云何緣用有欲．當如是知。阿難．若任何者．在任何處．一切無用．無一切用時．由用滅故．亦得施設欲耶。』『是實不然．世尊。』『是故阿難．此即欲因．有其因緣．有其集．有其緣．曰用是也。</p>
</div>
<div class='div-other'><a id='mulu730' />
<p class='h3'>一六</p><p>「緣利有用．」既言之矣。阿難．云何緣利有用．當如是知。阿難．若任何者．在任何處．無一切利．無一切利時．由利滅故．亦得施設用耶。』『是實不然．世尊。』『是故阿難．此即用因．有其因緣．有其集．有其緣．曰利是也。</p>
</div>
<div class='div-other'><a id='mulu731' />
<p class='h3'>一七</p><p>「緣求有利．」既言之矣。阿難．云何緣求有利．當如是知。阿難．若任何者．在任何處．無一切求．無一切求時．由求滅故．亦得施設利耶。』『是實不然．世尊。』『是故阿難．此即利因．有其因緣．有其集．有其緣．曰求是也。</p>
</div>
<div class='div-other'><a id='mulu732' />
<p class='h3'>一八</p><p>「緣愛有求．」既言之矣。阿難．云何緣愛有求．當如是知。阿難．若任何者．在任何處．無一切愛．如欲愛、有愛、非有愛．無一切愛時．由愛滅故．亦得施設求耶。』『是實不然．世尊。』『是故阿難．此即求因．有其因緣．有其集．有其緣．曰愛是也。阿難．如是愛有二類法．雖由此二類．而於受則會於一。</p>
</div>
<div class='div-other'><a id='mulu733' />
<p class='h3'>一九</p><p>「緣觸有受．」既言之矣。阿難．云何緣觸有受．當如是知。阿難．若任何者．在任何處．一切無觸．如眼觸、耳觸、鼻觸、舌觸、身觸、意觸．無一切觸時．由觸滅故．亦得施設受耶。』『是實不然．世尊。』『是故阿難．此即受因．有其因緣．有其集．有其緣．曰觸是也。</p>
</div>
<div class='div-other'><a id='mulu734' />
<p class='h3'>二〇</p><p>「緣名色有觸．」既言之矣。阿難．云何緣名色有觸．當如是知。阿難．依彼形、色、相、貌．施設名身．然無其形、色．無其相、貌時．猶於色身．得施設名觸（心觸）耶。』『是實不然．世尊。』『阿難．依彼形色相貌．施設色身．然無其形色相貌時．猶於名身．得施設有對觸（身觸）耶。』『是實不然．世尊。』『阿難．依彼形色相貌．雖施設名身色身．然無其形色相貌時．猶得施設名觸、有對觸耶。』『是實不然．世尊。』『阿難．依彼形色相貌．雖施設名色．然無其形色相貌時．猶得施設名色耶。』『是實不然．世尊。』『是故阿難．此即觸因．有其因緣．有其集．有其緣．曰名色是也。</p>
</div>
<div class='div-other'><a id='mulu735' />
<p class='h3'>二一</p><p>「緣識有名色．」既言之矣。阿難．云何緣識有名色．當如是知。阿難．識不入母胎時．名色於母胎．猶得結成耶。』『是實不然．世尊。』『阿難．識入母胎後．若歸於消滅．猶得現名色相耶。』『是實不然．世尊。』『阿難．若識在幼少童男童女時斷．名色猶得增長、發達耶。』『是實不然．世尊。』『是故阿難．此即名色因．有其因緣．有其集．有其緣．曰識是也。</p>
</div>
<div class='div-other'><a id='mulu736' />
<p class='h3'>二二</p><p>「緣名色有識．」既言之矣。阿難．云何緣名色有識．當如是知。阿難．若識不依名色．猶得於未來．施設生、老、死、苦集存在耶。』『是實不然．世尊。』『是故阿難．此即識因．有其因緣．有其集．有其緣．曰名色是也。阿難．唯於〔人之〕生、老、死、滅．或再生時．唯於有名道時．有言語道時．有施設道時．有智慧界時．唯於流轉輪迴而施設現相時．名色悉與識俱。</p>
</div>
<div class='div-other'><a id='mulu737' />
<p class='h3'>二三</p><p>阿難．夫計我者說有幾種。阿難．計我為有色有量者說言．「我之我．有色有量。」復次阿難．計我為有色無量者說言．「我之我．有色無量。」復次阿難．計我為無色有量者說言．「我之我．無色有量。」復次阿難．計我為無色無量者說言．「我之我．無色無量。」</p>
</div>
<div class='div-other'><a id='mulu738' />
<p class='h3'>二四</p><p>阿難．此中計我．說有色有量者．或於現世計我．說有色有量．或於來世計我．說有色有量．彼如是思惟．「若有異相．當使合致我之此相。」是故阿難．謂彼執我為有色有量之邪見．蓋至言也。阿難．此中計我．說有色無量者．或於現世計我．說有色無量．或於來世計我．說有色無量．彼如是思惟．「若有異相．當使合致我之此相。」是故阿難．謂彼執我為有色無量之邪見．蓋至言也。阿難．此中計我．說無色有量者．或於現世計我．說無色有量．或於來世計我．說無色有量．乃至於來世計我．說無色無量．彼如是思惟．「若有異相．當使合致我之此相。」是故阿難．謂彼執我為無色無量之邪見．蓋至言也。阿難．計我者所說如是。</p>
</div>
<div class='div-other'><a id='mulu739' />
<p class='h3'>二五</p><p>阿難．夫不計我不為是說者又有幾種。阿難．不計我為有色有量者．不說「我之我為有色有量。」復次阿難．不計我為有色無量者．不說「我之我為有色無量。」復次阿難．不計我為無色有量者．不說「我之我為無色有量。」復次阿難．不計我為無色無量者．不說「我之我為無色無量。」</p>
</div>
<div class='div-other'><a id='mulu740' />
<p class='h3'>二六</p><p>阿難．此中不計我為有色有量．不為是說者．或不於現世計我．說有色有量．或不於來世計我．說有色有量．彼不如是思惟．「若有異相．當使合致我之此相。」是故阿難．謂彼不執我為有色有量之邪見．蓋至言也。阿難．此中不計我為有色無量．不為是說者．或不於現世計我．說有色無量．或不於來世計我．說有色無量．彼不如是思惟．「若有異相．當使合致我之此相。」是故阿難．謂彼不執我為有色無量之邪見．蓋至言也。阿難．此中不計我為無色有量．不為是說者．或不於現世計我．說無色有量．或不於來世計我．說無色有量．彼不如是思惟．「若有異相．當使合致我之此相。」是故阿難．謂彼不執我為無色有量之邪見．蓋至言也。阿難．此中不計我為無色無量．不為是說者．或不於現世計我．說無色無量．或不於來世計我．說無色無量．彼不如是思惟．「若有異相．當使合致我之此相。」是故阿難．謂彼不執我為無色無量之邪見．蓋至言也。阿難．不計我而不說者如是。</p>
</div>
<div class='div-other'><a id='mulu741' />
<p class='h3'>二七</p><p>阿難．云何觀我。阿難．謂有如是觀我者．就受而言．或以「受是我之我．」或以「受實非我之我．不能感受者是我之我。」阿難．或有如是觀我者．以「受實非我之我．不能感受者亦非我之我．我依於我而可領納．即受法是我之我。」</p>
</div>
<div class='div-other'><a id='mulu742' />
<p class='h3'>二八</p><p>阿難．此中彼言．「受是我之我」者．當語彼言．「吾友．此受有三．樂受、苦受、不苦不樂受。於此三受中．汝見何受為我耶。」阿難．若於或時．領納樂受．不於同時領納苦受．亦不領納不苦不樂受．是時領納．當唯樂受。阿難．又若於或時．領納苦受．不於同時領納樂受．亦不領納不苦不樂受．是時領納．當唯苦受。阿難．又若於或時．領納不苦不樂受．不於同時領納樂受．亦不領納苦受．是時領納．當唯不苦不樂受。</p>
</div>
<div class='div-other'><a id='mulu743' />
<p class='h3'>二九</p><p>阿難．樂受實是無常、有為緣起法．是滅盡法．是敗壞法．是離欲法．是滅法也。阿難．苦受亦實是無常、有為、緣起法．是滅盡法．是敗壞法．是離欲法．是滅法也。阿難．不苦不樂受亦實是無常、有為、緣起法．是滅盡法．是敗壞法．是離欲法．是滅法也。若適領納樂受者．亦將念「此是我之我．」彼依樂受滅故．實又不得不念「我之我已滅。」若適領納苦受者．亦將念「此是我之我．」彼依苦受滅故．實又不得不念「我之我已滅。」若適領納不苦不樂受者．亦將念「此是我之我．」彼依不苦不樂受滅故．實又不得不念「我之我已滅。」如是說「受是我之我」者．其所觀我．於現見法．為無常與樂苦俱滅之生滅法。是故阿難．觀「受是我之我．」蓋實不可。</p>
</div>
<div class='div-other'><a id='mulu744' />
<p class='h3'>三〇</p><p>阿難．此中彼言．「受實非我之我．不能感受者是我之我」者．又當語彼言．「吾友．無一切所受處．是處猶得以為有我耶。」』『是實不然．世尊。』『是故阿難．觀「受實非我之我．不能感受者是我之我．」蓋亦不可。</p>
</div>
<div class='div-other'><a id='mulu745' />
<p class='h3'>三一</p><p>阿難．此中彼言．「受實非我之我．不能感受者亦非我之我．我依於我而可領納．即我之我．受法是也。」又當語彼言．「吾友．一切受悉皆滅時．即無一切受時．由此受滅故．猶得以為有我耶。」』『是實不然．世尊。』『是故阿難．觀「受實非我之我．不能感受者亦非我之我．我依於我而可領納．即我之我．是為受法．」蓋亦不可。</p>
</div>
<div class='div-other'><a id='mulu746' />
<p class='h3'>三二</p><p>阿難．是故比丘不觀受是我．亦不觀不能感受者是我．亦不觀我依於我而可領納．即我之我．是為受法。如是不觀我．則彼於世．一無所執。不執故無怖畏．無怖畏故獨般涅槃．自知「生已盡．梵行已立．所作已辦．更無後有。」阿難．於如是解脫心比丘．設有人問言．「如來死後有耶．」彼言斯執．其言不正。問言「如來死後無耶．」彼言斯執．其言不正。問言「如來死後亦有亦無耶．」彼言斯執．其言不正。問言「如來死後亦非有亦非無耶．」彼言斯執．其言不正。是依何因耶。阿難．唯有名．有名道．唯有言語．有言語道．唯有施設．有施設道．唯有智慧．有智慧界．唯為流轉輪迴．比丘唯於此等知之解脫。若有不知不見．如是知如是解脫比丘〔之徒．〕而起執著．是不正也。</p>
</div>
<div class='div-other'><a id='mulu747' />
<p class='h3'>三三</p><p>阿難．識住有七．處有二。云何為七。阿難．或有有情．具異類身異類想．即人、與一分天．與一分墮獄者．是為第一識住。阿難．或有有情．具異類身一類想．即由初禪而生之梵眾天．是為第二識住。阿難．或有有情．具一類身異類想．即光音天．是為第三識住。阿難．或有有情．具一類身一類想．即遍淨天．是為第四識住。阿難．或有有情．超一切色想．超有對想．不作意諸種想．生「空無邊」之空無邊處．是為第五識住。阿難．或有有情．超一切空無邊處．生「識無邊」之識無邊處．是為第六識住。阿難．或有有情．超一切識無邊處．生「一切無有」之無所有處．是為第七識住。〔云何二處。第一為〕無想有情處．第二為非想非非想處。</p>
</div>
<div class='div-other'><a id='mulu748' />
<p class='h3'>三四</p><p>阿難．此中如是知．具異類身異類想有情．即人、與一分天．與一分墮獄．是第一識住者．阿難．實又知其集、滅、福、禍．知其出離〔輪迴。〕彼猶依此〔識住〕得歡喜耶。』『是實不然．世尊。』如是如是．乃至『阿難．此中如是知．超一切識無邊處．生「一切無有」之無所有處．是第七識住者．阿難．實又知其集、滅、福、禍．知其出離〔輪迴。〕彼猶依此〔識住〕得歡喜耶。』『是實不然．世尊。』『阿難．此中如是知．是無想有情處者．阿難．實又知其集、滅、福、禍．知其出離〔輪迴。〕彼猶依此〔處〕得歡喜耶。』『是實不然．世尊。』『阿難．此中如是知．是非想非非想處者．阿難．實又知其集、滅、福、禍．知其出離〔輪迴。〕彼猶依此〔處〕得歡喜耶。』『是實不然．世尊。』『是故阿難．由比丘如實知此等七識住．及此等二處之集、滅、福、禍．出離．生（緣起）解脫。阿難．此比丘名曰慧解脫。</p>
</div>
<div class='div-other'><a id='mulu749' />
<p class='h3'>三五</p><p>阿難．此解脫有八．云何為八。有色想者觀色．是第一解脫。內懷無色想觀外色．是第二解脫．唯〔觀〕「清淨」解脫．是第三解脫。超一切色想．超有對想．不作意諸種想．入住「空無邊」之空無邊處．是第四解脫。超一切空無邊處．入住「識無邊」之識無邊處．是第五解脫。超一切識無邊處．入住「一切無有」之無所有處．是第六解脫。超一切無所有處．入住非想非非想處．是第七解脫。超一切非想非非想處．入住想受滅盡．是第八解脫。</p>
</div>
<div class='div-other'><a id='mulu750' />
<p class='h3'>三六</p><p>是故阿難．比丘於此八解脫．順入或逆入．或順逆俱入．唯樂時樂所．唯於樂間出入解脫．便由有漏滅．謂於現見法．自知現前．入住無漏心解脫、慧解脫。阿難．此比丘名曰俱解脫。阿難．除此俱解脫．更無較此殊勝解脫。』世尊如是說。長老阿難．〔聞〕世尊說．觀喜踴躍。</p>
</div></div>
<div class='div-other'><a id='mulu751' />
<p class='h2'>大槃涅槃經第十六</p>
<div class='div-other'><a id='mulu752' />
<p class='h3'>第一誦品</p>
<div class='div-other'><a id='mulu753' />
<p class='h4'>一</p><p>如是我聞。一時世尊．在王舍城靈鷲山。爾時韋提希〔夫人〕子摩揭陀王阿闍世．欲伐跋祇國人。彼作是言．『此跋祇國人．縱使如是強豪．如是威勇．我將伐之．我將除之．我將滅之．我將使之歸於覆亡。』</p>
</div>
<div class='div-other'><a id='mulu754' />
<p class='h4'>二</p><p>時韋提希子摩揭陀王阿闍世．告摩揭陀大臣禹舍〔雨行〕婆羅門言．『婆羅門．汝詣世尊所．禮世尊足。持我之聲．敬問無病離苦．輕利安易．愉快強健。說言．「世尊．韋提希子摩揭陀王阿闍世．禮世尊足．敬問無病離苦．輕利安易．愉快力強．健勝不耶。」又如是言。『世尊．韋提希子摩揭陀王阿闍世．欲伐跋祇國人。彼為是言．「此跋祇國人．縱有強威．我將伐之．我將除之．我將滅之．我將使之歸於覆亡。」』世尊所教誡．汝善憶念．如實語我。因世尊言不虛妄也。』</p>
</div>
<div class='div-other'><a id='mulu755' />
<p class='h4'>三</p><p>摩揭陀大臣禹舍婆羅門．諾韋提希子摩揭陀王阿闍世曰．『唯然。』備諸多華車．己亦乘華車．離王舍城．往靈鷲山。到車所止處．下車步進．至世尊所．禮敬世尊．共相問訊．互致歡詞於一面坐。摩揭陀大臣禹舍婆羅門．坐於一面．為如是言．『瞿曇．韋提希子摩揭陀王阿闍世．禮世尊足．敬問無病離苦．輕利安易．愉快力強．健勝不耶。瞿曇．韋提希子摩揭陀王阿闍世．欲伐跋祇國人。彼如是言．「此跋祇國人．縱有強威．我將伐之．我將除之．我將滅之．我將使之歸於覆亡。」』</p>
</div>
<div class='div-other'><a id='mulu756' />
<p class='h4'>四</p><p>爾時尊者阿難．立世尊後．執扇扇世尊。世尊語尊者阿難曰．『阿難．汝聞跋祇國人．數相集會．集者眾多不。』『世尊．我聞跋祇國人．數相集會．集者眾多。』『阿難．跋祇國人．數相集會．集者眾多．若能爾者．跋祇國人．可望繁榮．當無衰亡。阿難．汝聞跋祇國人．共集共起．咸共為其所當為不。』『世尊．我聞跋祇國人．共集共起．咸共為其所當為。』『阿難．跋祇國人．共集共起．咸共為其所當為．阿難．若能爾者．跋祇國人．可望繁榮．當無衰亡。阿難．汝聞跋祇國人．不制定未制定事．不破壞已制定事．於昔所制定跋祇人法．遵奉而行不。』『世尊．我聞跋祇國人．不制定未制定事．不破壞已制定事．於昔所制定跋祇人法．遵奉而行。』『阿難．跋祇國人．不制定未制定事．不破壞已制定事．於昔所制定跋祇人法．遵奉而行．阿難．若能爾者．跋祇國人．可望繁榮．當無衰亡。阿難．汝聞跋祇國人．敬其耆老．尊崇供養．於彼等言．心順從不。』『世尊．我聞跋祇國人．敬其耆老．尊崇供養．於彼等言．心能順從。』『阿難．跋祇國人．敬其耆老．尊崇供養．於彼等言．心能順從．阿難．若能爾者．跋祇國人．可望繁榮．當無衰亡。阿難．汝聞跋祇國人．於宗族之婦女閨幼．不強暴攫取．無拘留事不。』『世尊．我聞跋祇國人．於宗族之婦女閨幼．不強暴攫取．無拘留事。』『阿難．跋祇國人．於宗族之婦女閨幼．不強暴攫取．無拘留事．阿難．若能爾者．跋祇國人．可望繁榮．當無衰亡。阿難．汝聞跋祇國人．敬〔城〕內外跋祇宗廟．尊崇維護．不廢供養．不違定法．合於前規不。』『世尊．我聞跋祇國人．敬〔城〕內外跋祇宗廟．尊崇維護．不廢供養．不違定法．合於前規。』『阿難．跋祇國人．敬〔城〕內外跋祇宗廟．尊崇維護．不廢供養．不違定法．合於前規．阿難．若能爾者．跋祇國人．可望繁榮．當無衰亡。阿難．汝聞跋祇國人．於阿羅漢．善為正當之護衛支持不。復次．汝聞阿羅漢若來其土者．此阿羅漢．於領土內．可得安住不。』『世尊．我聞跋祇國人．於阿羅漢．善為正當之護衛支持．設阿羅漢．來其土者．此阿羅漢．於領土內．可得安住。』『阿難．跋祇國人．於阿羅漢．善為正當之護衛支持．設阿羅漢．來其土者．此阿羅漢．於領土內．可得安住．若能爾者．跋祇國人．可望繁榮．當無衰亡。』</p>
</div>
<div class='div-other'><a id='mulu757' />
<p class='h4'>五</p><p>爾時世尊．告摩揭陀大臣禹舍婆羅門曰．『婆羅門．我曾一時．在毗舍離薩爛陀陀廟．我於其處．為跋祇國人．說此七不退法。婆羅門．跋祇國人間．存此七法．彼等依此七法．善受教訓．婆羅門．故若爾者．跋祇國人．可望繁榮．當無衰亡。』摩揭陀大臣禹舍婆羅聞如是說．白世尊言．『嗚呼瞿曇．跋祇國人．若具一法．即繁榮可期．當無衰亡．況具七法．復何言哉。嗚呼瞿曇．韋提希子摩揭陀王阿闍世．設以戰爭．或以外交．唯除不和反間．而欲征伏跋祇國人．誠不可能。我今請辭．嗚呼瞿曇．我因事忙．諸端待理．』『婆羅門．知時宜者．但去可也。』時摩揭陀大臣禹舍婆羅門．於世尊言．愉悅歡喜．起坐而去。</p>
</div>
<div class='div-other'><a id='mulu758' />
<p class='h4'>六</p><p>摩揭陀大臣禹舍婆羅門去未久．世尊告尊者阿難曰．『阿難．汝往集王舍城左右諸比丘．盡會講堂。』尊者阿難諾世尊曰．『唯然世尊。』即集近在王舍城諸比丘．盡會講堂．至世尊前。至已．禮敬世尊．於一面立。尊者阿難．立於一面．白世尊言．『世尊．諸比丘已集．世尊．世尊知時．願即來臨。』世尊即從座起．往詣講堂．就座而坐．告諸比丘曰．『諸比丘．我當教汝．七不退法。諦聽諦聽．善憶念之．今為汝說。』諸比丘諾世尊曰．『唯然世尊。』世尊曰．『諸比丘．比丘等數相集會．集者眾多時．則比丘等．可期繁榮．當無衰亡。復次諸比丘．比丘等共集共立．咸共為僧伽行時．則比丘等可期繁榮．當無衰亡。復次諸比丘．比丘等不制定未制定事．不破壞已制定事．於制定學處．遵從行時．則比丘等可期繁榮．當無衰亡。復次諸比丘．比丘等於具經驗久出家諸長老．於僧伽師父．僧伽導師．皆為恭敬．尊崇供養．於彼等言．心順從時．則比丘等．可期繁榮．當無衰亡。復次諸比丘．比丘等．不起後有愛慾．不為所制時．則比丘等可期繁榮．當無衰亡。復次諸比丘．比丘等喜住蘭若時．則比丘等可期繁榮．當無衰亡。復次諸比丘．比丘等獨住自覺．又願善梵行者來．來已安心住時．則比丘等可期繁榮．當無衰亡。諸比丘．此七不退法．住比丘間．而比丘等．依此七法．善受教訓時．則比丘等可期繁榮．當無衰亡。</p>
</div>
<div class='div-other'><a id='mulu759' />
<p class='h4'>七</p><p>諸比丘．復有七不退法．我當教汝。諦聽諦聽．善憶念之．今為汝說。』彼諸比丘．諾世尊曰．『唯然世尊。』世尊曰．『復次諸比丘．比丘等無喜行事．不悅樂行事．不好與行事時．則比丘等可期繁榮．當無衰亡。復次諸比丘．比丘等無喜談話．不悅樂談話．不好與談話時．則比丘等可期繁榮．當無衰亡。復次諸比丘．比丘等無喜睡眠．不悅樂睡眠．不好耽睡眠時．則比丘等可期繁榮．當無衰亡。復次諸比丘．比丘等無喜羣黨．不悅樂羣黨．不好入羣黨時．則比丘等可期繁榮．當無衰亡。復次諸比丘．比丘等無有惡欲．不陷於惡欲而為所左右時．則比丘等可期繁榮．當無衰亡。復次諸比丘．比丘等自不為惡友．又不黨同惡友時．則比丘等可期繁榮．當無衰亡。復次諸比丘．比丘等．達到下位特殊境地．而於中途．不停止其到達〔涅槃〕時．則比丘等可期繁榮．當無衰亡。復次諸比丘．此七不退法．住比丘間．而比丘等．依此七法．善受教訓時．則比丘等可期繁榮．當無衰亡。</p>
</div>
<div class='div-other'><a id='mulu760' />
<p class='h4'>八</p><p>復次諸比丘．復有七不退法我當教示。諦聽諦聽．善憶念之．今為汝說。』彼諸比丘．諾世尊曰．『唯然世尊。』世尊曰．『諸比丘．比丘等有信、有慚、有愧、多聞、勤於精進、念不忘失、有智慧時．則比丘等可期繁榮．當無衰亡。復次諸比丘．此七不退法．住比丘間．而比丘等．依此七法．善受教訓時．則比丘等可期繁榮．當無衰亡。</p>
</div>
<div class='div-other'><a id='mulu761' />
<p class='h4'>九</p><p>復次諸比丘．復有七不退法．我當教示。諦聽諦聽．善憶念之．今為汝說。』彼諸比丘．諾世尊曰．『唯然世尊。』世尊曰．『諸比丘．比丘等修思念覺意（念覺支）．修法研鑽覺意（擇法覺支）．修精進覺意（精進覺支）．修喜悅覺意（喜覺支）．修靜安覺意（輕安覺支）．修三昧覺意（定覺支）．修捨覺意（行捨覺支）時．則比丘等可期繁榮．當無衰亡。復次諸比丘．此七不退法．住比丘間．而比丘等．依此七法．善受教訓時．則比丘等可期繁榮．當無衰亡。</p>
</div>
<div class='div-other'><a id='mulu762' />
<p class='h4'>一〇</p><p>復次諸比丘．復有七不退法．我當教示。諦聽諦聽．善憶念之．今為汝說。』彼諸比丘．諾世尊曰．『唯然世尊。』世尊曰．『復次諸比丘．比丘等修無常想．修無我想．修不淨想．修苦想．修捨離想．修離情想．修滅想時．則比丘等可期繁榮．當無衰亡。復次諸比丘．此七不退法．住比丘間．而比丘等．依此七法．善受教訓時．則比丘等可期繁榮．當無衰亡。</p>
</div>
<div class='div-other'><a id='mulu763' />
<p class='h4'>一一</p><p>諸比丘．復有六不退法．我當教示。諦聽諦聽．善憶念之．今為汝說。』彼諸比丘．諾世尊曰．『唯然世尊。』世尊曰．『復次諸比丘．比丘等於梵行者間．無論公私．常行仁慈身業時．則比丘等可期繁榮．當無衰亡。復次諸比丘．比丘等於梵行者間．無論公私．常行仁慈口業時．則比丘等．可期繁榮．當無衰亡。復次諸比丘．比丘等於梵行者間．無論公私．常行仁慈意業時．則比丘等可期繁榮．當無衰亡。復次諸比丘．比丘等從僧團規定所得物．乃至鉢所盛．簡單食物．凡未分配．皆不取食．與持戒者．與梵行者．共分而食．無偏頗時．則比丘等可期繁榮．當無衰亡。復次諸比丘．比丘等不殘不壞．無瑕無穢．令為自由人．為智者所讚．不為他所污．如趣三昧．於斯戒律．而持聖戒．無論公私．與梵行者．相共住時．則比丘等可期繁榮．當無衰亡。復次諸比丘．比丘等有趣涅槃聖見．行聖見者．如趣苦滅．由斯正見而持正見．無論公私．與梵行者．相共住時．則比丘等可期繁榮．當無衰亡。諸比丘．此六不退法．住比丘間．而比丘等．依此六法．善受教訓時．則比丘等可期繁榮．當無衰亡。』</p>
</div>
<div class='div-other'><a id='mulu764' />
<p class='h4'>一二</p><p>爾時世尊．住彼王舍城靈鷲山．為比丘等．數數說法。所說之法．即戒定慧。若所修戒共定．其果報大．利益亦大。若所修定共慧．其果報大．利益亦大。若所修慧共心．則欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu765' />
<p class='h4'>一三</p><p>爾時世尊．於王舍城．隨宜住已．告尊者阿難曰．『阿難．吾欲往菴婆羅提迦園。』尊者阿難諾曰．『唯然世尊。』世尊即與大比丘眾俱．往菴婆羅提迦園。</p>
</div>
<div class='div-other'><a id='mulu766' />
<p class='h4'>一四</p><p>於是世尊．住菴婆羅提迦園王家。世尊為比丘等．數數說法。所說之法．即戒定慧。若所修戒共定．其果報大．利益亦大。若所修定共慧．其果報大．利益亦大。若所修慧共心．則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu767' />
<p class='h4'>一五</p><p>爾時世尊．於菴婆羅提迦園．隨宜住已．告尊者阿難曰．『阿難．我今欲往那爛陀。』尊者阿難諾世尊曰．『唯然世尊。』世尊即與大比丘眾俱．往那爛陀。於是世尊．住那爛陀波波利菴婆林。</p>
</div>
<div class='div-other'><a id='mulu768' />
<p class='h4'>一六</p><p>爾時尊者舍利弗．至世尊前．頂禮世尊．於一面坐。坐一面已．尊者舍利弗．如是白言．『世尊．我於世尊．有如是信。若沙門若婆羅門中．猶較世尊．更為大知．謂於正覺〔尤殊勝〕者．昔未〔曾〕有．〔將亦〕不當有．〔今亦〕無有。』『舍利弗．汝言中肯．偉而且勇．發師子吼．謂「世尊．我於世尊．有如是信。若沙門若婆羅門中．猶較世尊．更為大知．謂於正覺〔尤殊勝〕者．昔未〔曾〕有．〔將亦〕不當有．〔今亦〕無有。」舍利弗．於過去久長時間．曾有諸阿羅漢、等正覺者．汝以汝心．知是等諸世尊心．知「彼世尊．已有如是戒．彼世尊已有如是法．如是慧．如是行．如是解脫」耶。』『不也世尊。』『復次舍利弗．於未來久長時間．將有諸阿羅漢、等正覺者．汝以汝心．知是等諸世尊心．知「彼世尊．當有如是戒．彼世尊當有如是法．如是慧．如是行．如是解脫」耶。』『不也世尊。』『復次舍利弗．今我阿羅漢．等正覺者．汝以汝心．而知我心．知「世尊有如是戒．世尊有如是法．如是慧．如是行．如是解脫」耶。』『不也世尊。』『舍利弗．今汝於過去、未來、現在諸阿羅漢、等正覺者．無是他心通．汝今何故．說此偉而且勇．中肯之言．發師子吼．謂「世尊．我於世尊．有如是信。若沙門若婆羅門中．猶較世尊．更為大知．謂於正覺〔尤殊勝〕者．昔未〔曾〕有．〔將亦〕不當有．〔今亦〕無有」耶。』</p>
</div>
<div class='div-other'><a id='mulu769' />
<p class='h4'>一七</p><p>『世尊．我於過去、未來、現在諸阿羅漢、等正覺者．無是他心通．唯我知法次第。世尊．譬如城市．在王邊境．城有堅壁．堅壘及門．而復唯留單門出入。是處門守．賢明精智．阻止生人．讓熟人入。〔設若有人〕循行城周．彼於壘穴．或壘破處．或柵隙間．貓出入者．悉不之見。彼如是推測．無論何者．體大生物．出入城市．唯當從此單門出入。世尊．我亦如是．知法次第。世尊．我知過去諸阿羅漢、等正覺者。彼諸世尊．捨去五蓋．知心污濁足以損人．而心善住於四念處．如實修行．七菩提分．成就最勝之等正覺。復次世尊．我知未來諸阿羅漢．等正覺者。彼諸世尊．捨去五蓋．知心污濁足以損人．而心善住於四念處．如實修行．七菩提分．成就正覺。復次世尊．我知現在阿羅漢等正覺者世尊．捨去五蓋．知心污濁足以損人．而心善住於四念處．如實修行．七菩提分．成就最勝之等正覺。』</p>
</div>
<div class='div-other'><a id='mulu770' />
<p class='h4'>一八</p><p>爾時世尊．住彼那爛陀波波利菴婆林．又為比丘等．種種說法。所說之法．即戒如是．定如是．慧如是。所修戒共定．是大果報．亦大利益。所修定共慧．是大果報．亦大利益。所修慧共心．則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu771' />
<p class='h4'>一九</p><p>世尊於那爛陀．隨宜住已．告尊者阿難曰．『阿難．我今欲往巴吒釐村。』尊者阿難．諾世尊曰．『唯然世尊。』世尊即與大比丘眾俱．往巴吒釐村。</p>
</div>
<div class='div-other'><a id='mulu772' />
<p class='h4'>二〇</p><p>巴吒釐村優婆塞等．悉聞世尊．來至巴吒釐村。巴吒釐村優婆塞等．便至世尊前．至已禮敬．却坐一面。巴吒釐村優婆塞等．坐一面已．白世尊言．『唯願世尊屈住我等之休息所。』世尊默然許可。</p>
</div>
<div class='div-other'><a id='mulu773' />
<p class='h4'>二一</p><p>巴吒釐村優婆塞等知世尊許可．即從座起．禮敬世尊．右遶而去．至休息所。於休息所．鋪諸敷具．為設寶座．安置水瓶．立油燈已．還世尊所。至已禮敬世尊．於一面立。巴吒釐村優婆塞等立於一面．白世尊言．『世尊．休息所中．敷具已鋪．寶座已設．水瓶已置．油燈已立。世尊知宜．今唯是時。』</p>
</div>
<div class='div-other'><a id='mulu774' />
<p class='h4'>二二</p><p>於是世尊．整著下衣．攝持衣鉢．與比丘眾俱往休息所。至已洗足．入休息所．近中央柱．東面而坐。眾比丘等．亦皆洗足．入休息所．隨從世尊．傍近西壁．東面而坐。巴吒釐村優婆塞等．亦皆洗足入休息所．隨從世尊．傍近東壁．西面而坐。</p>
</div>
<div class='div-other'><a id='mulu775' />
<p class='h4'>二三</p><p>爾時世尊．告巴吒釐村優婆塞等曰．『諸家長．人因犯戒．成無戒者．有此五禍。何謂為五。諸家長．犯戒之無戒者．因放逸故．食極不足。此因犯戒成無戒者之第一禍。復次諸家長．犯戒之無戒者．惡聲流布。此因犯戒成無戒者之第二禍。復次諸家長．犯戒之無戒者．任入何處．若剎帝利眾間．若婆羅門眾間．若家長眾間．若沙門眾間．皆感不安而入昏惑。此因犯戒成無戒者之第三禍。復次諸家長．犯戒之無戒者．惱亂而死。此因犯戒成無戒者之第四禍。復次諸家長．犯戒之無戒者．身壞死後．生於惡生、惡趣、苦趣、地獄。此因犯戒成無戒者之第五禍。諸家長．此實因犯戒成無戒者之五禍也。</p>
</div>
<div class='div-other'><a id='mulu776' />
<p class='h4'>二四</p><p>諸家長．人因修戒成持戒者．有此五利。何謂為五。諸家長．修戒之持戒者．因不放逸．食至豐足。此因修戒成持戒者之第一利。復次諸家長．修戒之持戒者．善譽周聞。此因修戒成持戒者之第二利。復次諸家長．修戒之持戒者．任入何處．若剎帝利眾間．若婆羅門眾間．若家長眾間．若沙門眾間．皆感安泰不入昏惑。此因修戒成持戒者之第三利。復次諸家長．修戒之持戒者．不亂惱而死。此因修戒成持戒者之第四利。復次諸家長．修戒之持戒者．身壞死後．生於善處天界。此因修戒成持戒者之第五利。諸家長．此因修戒成持戒者之五利也。』</p>
</div>
<div class='div-other'><a id='mulu777' />
<p class='h4'>二五</p><p>爾時世尊．為巴吒釐村優婆塞等．說法至夜．忠言勉勵．歡喜令去．曰．『諸家主．夜已闌．知時所宜．當可歸去。』巴吒釐村優婆塞等諾世尊曰．『唯然世尊。』即從座起．禮敬世尊．右遶而去。世尊於巴吒釐村優婆塞等去後．即入空舍。</p>
</div>
<div class='div-other'><a id='mulu778' />
<p class='h4'>二六</p><p>爾時摩揭陀大臣須尼陀及禹舍．正在巴吒釐村．築造城塞．以防跋祇人〔侵入。〕時巴吒釐村．有千眾天神．構築宅地。是時威力之王及其大臣．於威力天神．構築宅地處．意將築宅。中位之王及其大臣．於中位天神．構築宅地處．意將築宅。下位之王及其大臣．於中位天神．構築宅地處．意將築宅。</p>
</div>
<div class='div-other'><a id='mulu779' />
<p class='h4'>二七</p><p>世尊以超過人眼．清淨天眼．見彼千天神．正在巴吒釐村．構築宅地。世尊晨起．問阿難曰．『阿難．在巴吒釐村．築城塞者誰耶。』『世尊．摩揭陀大臣須尼陀及禹舍．正在巴吒釐村．築造城塞．以防跋祇人〔侵入．〕』</p>
</div>
<div class='div-other'><a id='mulu780' />
<p class='h4'>二八</p><p>『阿難．猶如與三十三天相商而為．阿難．摩揭陀大臣須尼陀及禹舍．正復如是．在巴吒釐村．築造城塞．以禦跋祇人。阿難．我以超過人眼．清淨天眼．見千眾天神．正在巴吒釐村．構築宅地。威力之王．及其大臣．於威力天神構築宅地處．意將築宅。中位之王．及其大臣．於中位天神．構築宅地處．意將築宅。下位之王．及其大臣．於下位天神．構築宅地處．意將築宅。阿難．唯聖者所居．商賈所集．此巴吒釐子（華氏）城當為首都．當為貨物集散之地。然華氏城．將有三危。即或因火危．或因水危．或因鄰友失和之危是。』</p>
</div>
<div class='div-other'><a id='mulu781' />
<p class='h4'>二九</p><p>時摩揭陀大臣須尼陀及禹舍．至世尊前。與世尊互為敬禮。敬禮已．共相問訊．於一面立。摩揭陀大臣須尼陀及禹舍．立於一面．白世尊言．『唯願尊者瞿曇．許於今日〔在我等舍．〕與比丘眾．受供養食．』世尊默然許可．</p>
</div>
<div class='div-other'><a id='mulu782' />
<p class='h4'>三〇</p><p>摩揭陀大臣須尼陀及禹舍．知世尊許可．即歸己舍．供辦甘美嚼食噉食．以時白世尊言．『瞿曇．時已至．食已辦。』世尊清旦．整著下衣．攝持衣鉢．與比丘眾俱．往摩揭陀大臣須尼陀及禹舍居。至已．就座而坐。眾比丘中．佛坐上首．時摩揭陀大臣須尼陀及禹舍．以甘美嚼食噉食．手自斟酌．勸請佛及比丘眾．咸得飽滿．悉至饜足。世尊食訖．澡手洗鉢．摩揭陀大臣須尼陀及禹舍．別取低座．坐於一面。</p>
</div>
<div class='div-other'><a id='mulu783' />
<p class='h4'>三一</p><p>摩揭陀大臣須尼陀及禹舍．坐一面時．世尊以偈致感謝言。</p>

<div class="lg regular" style="margin-left:0em;"><div class='lg-row'>賢者誕居處　於是處持戒　守護梵行故　是處有諸神　彼於諸神等　奉事以供養</div>
<div class='lg-row'>敬神神敬彼　互崇敬亦然　故受神之惠　如母惠愛子　諸神所惠者　當常邀福祉</div>
</div><p>世尊以此偈．感謝摩揭陀大臣須尼陀及禹舍已．起座而去。</p>
</div>
<div class='div-other'><a id='mulu784' />
<p class='h4'>三二</p><p>時摩揭陀大臣須尼陀及禹舍．侍從世尊．立而念曰．『今沙門瞿曇．出此城門．當名此門．為瞿曇門。當其所渡恆河渡處．曰瞿曇渡。』於是世尊所出之門．爰名瞿曇門。</p>
</div>
<div class='div-other'><a id='mulu785' />
<p class='h4'>三三</p><p>爾時世尊．至恒河邊。時河水平岸．鳥可得飲。或者求舟．或者求筏．或者結桴．欲渡彼岸。爾時世尊．譬如力士．屈伸臂頃．隱身此岸．與比丘眾．同登彼岸。</p>
</div>
<div class='div-other'><a id='mulu786' />
<p class='h4'>三四</p><p>世尊觀見．或者求舟．或者求筏．或者結桴．皆欲渡河。爾時世尊．知此意已．無問自說（鳥陀那）曰。</p>
<p style="margin-left:0em;text-indent:0em;" class="lg-abnormal"><div class='lg-row'>『當於世人結筏時　有人捨深處造橋　依此得渡河與海　如是彼為賢智者』</div>
</p></div></div>
<div class='div-other'><a id='mulu787' />
<p class='h3'>第二誦品</p>
<div class='div-other'><a id='mulu788' />
<p class='h4'>一</p><p>爾時世尊．告尊者阿難曰．『阿難．今當往拘利村。』尊者阿難．諾世尊曰．『唯然世尊。』世尊即與大比丘眾俱．往拘利村。於是世尊．住彼拘利村。</p>
</div>
<div class='div-other'><a id='mulu789' />
<p class='h4'>二</p><p>世尊於彼處．告比丘等曰．『諸比丘．我及汝等．因不覺了四聖諦故．久在輪迴．俱共流轉。云何為四。諸比丘．我及汝等．因不覺了苦聖諦故．久在輪迴．俱共流轉。諸比丘．我及汝等．因不覺了苦集聖諦．久在輪迴．俱共流轉。諸比丘．乃至因不覺了苦滅聖諦亦復如是。諸比丘．我及汝等．因不覺了趣苦滅道聖諦故．久在輪迴．俱共流轉。然諸比丘．覺了苦聖諦．覺了苦集聖諦．覺了苦滅聖諦．覺了趣苦滅道聖諦．斷除有愛．斷趣有〔綱〕時．自今更無後有。』</p>
</div>
<div class='div-other'><a id='mulu790' />
<p class='h4'>三</p><p>世尊善逝．說此語已．師主復說偈言。</p>

<div class="lg regular" style="margin-left:0em;"><div class='lg-row'>『因於四聖諦　不能如實知　各各於所生　久處輪迴道　觀見彼〔聖諦〕　能斷趣有〔<span class='corr'>網</span>〕</div>
<div class='lg-row'>切斷苦根故　便無有再生』</div>
</div></div>
<div class='div-other'><a id='mulu791' />
<p class='h4'>四</p><p>爾時世尊．住拘利村．為比丘等．數數說法。所說之法．即戒如是．定如是．慧如是．所修戒共定．其果報大．利益亦大。所修定共慧．其果報大．利益亦大。所修慧共心．則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu792' />
<p class='h4'>五</p><p>世尊於拘利村．隨宜住已．告尊者阿難曰．『阿難．我今欲往那提迦。』尊者阿難諾世尊曰．『唯然世尊。』世尊即與大比丘眾俱．往那提迦。世尊於彼那提迦．住根葭迦筏沙多〔磚堂。〕</p>
</div>
<div class='div-other'><a id='mulu793' />
<p class='h4'>六</p><p>尊者阿難．至世尊前．禮敬世尊．於一面坐。尊者阿難．坐於一面．白世尊言．『世尊．有一比丘．名曰遮樓．於那提迦命終．彼趣生何處．死後何狀。世尊．有比丘尼．名曰難陀．於那提迦命終．彼女趣生何處．死後何狀。世尊．有優婆塞．名須達哆．於那提迦命終．彼趣生何處．死後何狀。世尊．有優婆夷．名曰善生．於那提迦命終．彼女趣生何處．死後何狀。世尊．有優婆塞．名迦俱陀．於那提迦命終．彼趣生何處．死後何狀。世尊．有優婆塞．名迦陵伽．有優婆塞．名尼迦吒．有優婆塞．名迦提沙婆．有優婆塞．名曰陀多．有優婆塞．名散陀多．有優婆塞．名婆頭樓．乃至世尊．有優婆塞．名蘇婆頭樓．於那提迦命終．彼趣生何處．死後何狀。』</p>
</div>
<div class='div-other'><a id='mulu794' />
<p class='h4'>七</p><p>『阿難．遮樓比丘．於此現世．即自漏盡．知無漏心解脫、慧解脫．實逮達作證而住。阿難．難陀比丘尼．斷五下分結．而為化生．於其處入滅．於彼世界．更不還來。阿難．須達哆優婆塞．斷除三結．漸滅貪瞋癡．得斯陀含一度還來此世．盡於苦滅。阿難．善生優婆．夷．斷除三結．得須陀洹不墮惡趣．必成〔阿羅漢果〕正覺。阿難．迦俱陀優婆塞．斷五下分結．命終化生．於其處入滅．於彼世界．更不還來。阿難．迦陵伽優婆塞．尼迦吒優婆塞．迦提沙婆優婆塞．陀多優婆塞．散陀多優婆塞．婆頭樓優婆塞．乃至阿難．蘇婆頭樓優婆塞．斷五下分結．而為化生．即於其處入滅．於彼世界．更不還來。阿難．復有五十餘人優婆塞．於那提迦命終．斷五下分結．而為化生．即於其處入滅．於彼世界．更不還來。阿難．復有九十人優婆塞．於那提迦命終．斷除三結．漸滅貪瞋癡．得斯陀含．一度還來此世．盡於苦滅。阿難．更有五百人優婆塞．於那提迦命終．斷除三結．得須陀洹．不墮惡趣．必成正覺。</p>
</div>
<div class='div-other'><a id='mulu795' />
<p class='h4'>八</p><p>阿難．夫人之有死．非不可思議。然於人死．來問如來．阿難．是於如來．殊煩擾也。阿難．今當為汝．說法鏡次第。具是法鏡聖聲聞．隨所樂欲．得自說言「我滅地獄．滅畜生道．滅餓鬼境．滅墮地獄惡趣．我得須陀洹．住不退轉法．必定成正覺。」</p>
</div>
<div class='div-other'><a id='mulu796' />
<p class='h4'>九</p><p>阿難．云何具是法鏡聖聲聞．隨所樂欲．自謂「我滅地獄．滅畜生道．滅餓鬼境．滅墮地獄惡趣．我得須陀洹．住不退轉法．必定成正覺．」說是法鏡次第者耶。阿難．謂聖聲聞．於佛陀具正信．以「如斯世尊．是阿羅漢、等正覺、明行足、善逝、世間解、無上士、調御丈夫、天人師、佛陀、世尊。」於法具足正信．以「依於世尊善所說法．有目得見．隨時顯現．見得明瞭．導於涅槃．在於智者．各自當知。」於僧伽具足正信．以「世尊弟子僧伽．善能修身．世尊弟子僧伽．立時修身．世尊弟子僧伽．以智修身．世尊弟子僧伽．正直修身．是即世尊弟子僧伽．四雙八輩．皆可供養．皆可接待．可敬可拜．為此世之無上福田。」謂聖聲聞．聖者所愛．不殘不缺．無瑕無穢．令為自由人．為賢者所讚．不為他所污．具足如是趣三昧戒。阿難．此實為法鏡次第．聖聲聞具足此者．隨所樂欲．得自說言．「我滅地獄．滅畜道生．滅餓鬼境．滅墮地獄惡趣．我得須陀洹．住不退轉法．必定成正覺」也。』</p>
</div>
<div class='div-other'><a id='mulu797' />
<p class='h4'>一〇</p><p>世尊住那提迦磚堂．又為比丘等．數數說法。所說之法．即戒如是．定如是．慧如是。乃至則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu798' />
<p class='h4'>一一</p><p>世尊於那提迦．隨宜住已．告尊者阿難曰．『阿難．我今欲往毘舍離。』尊者阿難諾世尊曰．『唯然世尊。』世尊即與大比丘眾俱．往毘舍離。世尊於彼毘舍離．住菴婆波梨林。</p>
</div>
<div class='div-other'><a id='mulu799' />
<p class='h4'>一二</p><p>世尊於彼處．告比丘等曰．『諸比丘．比丘當具正念自覺．是為我之教汝等者。諸比丘．云何比丘當具正念。諸比丘．茲有比丘．於身觀身．精勤自覺．深住思念．當除〔此〕世貪欲憂悲。於受亦復如是如是。於心亦復如是如是。於法觀法．精勤自覺．深自思念．當除〔此〕世貪欲憂悲。諸比丘．是為比丘正念。</p>
</div>
<div class='div-other'><a id='mulu800' />
<p class='h4'>一三</p><p>諸比丘．云何比丘當具自覺。諸比丘．比丘於出於入．恆為自覺．視前顧後．恆為自覺．屈臂伸臂．恆為自覺．攝持衣鉢．恒為自覺．食飲咀嘗．恆為自覺．大小便利．恆為自覺．行止坐聽．覺寤語默．恆為自覺。諸比丘．是為比丘自覺。諸比丘．比丘當具正念自覺．是為我所教汝等者。』</p>
</div>
<div class='div-other'><a id='mulu801' />
<p class='h4'>一四</p><p>娼婦菴婆波梨．聞『世尊實至毘舍離．住我菴羅林。』娼婦菴婆波梨．備諸最極華麗之車．乘華車中．駕此諸車．即從毘舍離．進赴己園林。至已．禮敬世尊．却坐一面。世尊於娼婦菴婆波梨．即以法言示教訓誡．鼓舞使喜。娼婦菴婆波梨．依世尊法言．受教承訓．為所鼓舞．心生歡喜．白世尊言．『世尊．唯願世尊．許於明日．在我家園．與比丘眾．受供養食。』世尊默然許可。娼婦菴婆波梨知世尊許可．即從座起．禮敬世尊．右遶而去。</p>
</div>
<div class='div-other'><a id='mulu802' />
<p class='h4'>一五</p><p>住毘舍離眾離車人．聞『世尊實至毘舍離．住菴婆波梨林。』彼眾離車人．備諸最極華麗之車．乘華車中．駕此諸車．從毘舍離出．離車人中．或者以紺青．為紺青色紺青衣．紺青莊嚴．或者以黃．為黃色黃衣．黃莊嚴．或者以赤．為赤色赤衣．赤莊嚴．或者以白．為白色白衣．白莊嚴。</p>
</div>
<div class='div-other'><a id='mulu803' />
<p class='h4'>一六</p><p>時娼婦菴婆波梨．與最青年之離車人．車輪軸軛．共相衝撥。離車人語娼婦菴婆波梨曰．『菴婆波梨．今汝何故．與青年離車人．車輪軸軛．相衝撥耶。』『諸公子．我因已請世尊與比丘眾．在我家園．受供養食故。』『菴婆波梨．與汝十萬金．換此供養食。』『諸公子．設使汝與我毘舍離國土．我亦不能讓此大供養食。』眾離車人．即振手曰．『嗚呼悲哉．今一小婦人．我等為所勝。嗚呼悲哉．今一小婦人．我等為所辱。』彼眾離車人．即詣菴婆波梨林。</p>
</div>
<div class='div-other'><a id='mulu804' />
<p class='h4'>一七</p><p>世尊見彼諸離車人．從遠處來。告比丘等曰．『諸比丘．比丘等中．有未覩忉利天者諸比丘．今可觀離車人眾。諸比丘．汝等可數數觀離車人眾。諸比丘．彼離車人眾．與忉利天眾．可作同觀。』</p>
</div>
<div class='div-other'><a id='mulu805' />
<p class='h4'>一八</p><p>彼諸離車人．到車所止處．下車步進．至世尊前。至已．禮敬世尊．卻坐一面。諸離車人．坐一面已．世尊即以法言．示教訓誡．鼓舞使喜。彼眾離車人．依世尊法言．受教承訓．為所鼓舞．心生歡喜．白世尊言．『世尊．唯願世尊．許於明日．在我等舍．與比丘眾．受供養食。』『諸離車人．我於明日．已受娼婦菴婆波梨設供養食。』彼眾離車人．即振手曰．『嗚呼悲哉．今一小婦人．我等為所勝。嗚呼悲哉．今一小婦人．我等為所辱。』彼眾離車人．於世尊言．歡喜感謝．即從座起．禮敬世尊．右遶而去。</p>
</div>
<div class='div-other'><a id='mulu806' />
<p class='h4'>一九</p><p>娼婦菴婆波梨．即於其夜．．在己家園．供辦甘美嚼食噉食．以時白世尊言．『世尊．時已至．食已辦。』世尊清旦．整著下衣．攝持衣鉢．與比丘眾俱．往娼婦菴婆波梨居。至已．就座而坐。眾比丘中．佛坐上首．時娼婦菴婆波梨．以甘美嚼食噉食．手自斟酌．勸請佛及比丘眾．咸得飽滿．悉至饜足。世尊食訖．澡手洗鉢．娼婦菴婆波梨．別取低座．坐於一面。娼婦菴婆波梨坐一面已．白世尊言．『世尊．我今以此園林．奉獻於佛．及比丘眾。』世尊受之。世尊於娼婦菴婆波梨．即以法言．示教訓誡．鼓舞使喜．起座而去。</p>
</div>
<div class='div-other'><a id='mulu807' />
<p class='h4'>二〇</p><p>於是世尊．在毘舍離．住菴婆波梨林．時為比丘等．數數說法。所說之法．即戒如是．定如是．慧如是．所修戒共定．其果報大．利益亦大．所修定共慧．其果報大．利益亦大。所修慧共心．則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu808' />
<p class='h4'>二一</p><p>世尊於菴婆波梨林．隨宜住已．告尊者阿難曰．『阿難．我今欲往竹林村。』尊者阿難諾世尊曰．『唯然世尊。』世尊即與大比丘眾俱．往竹林村．於是世尊．住竹林村。</p>
</div>
<div class='div-other'><a id='mulu809' />
<p class='h4'>二二</p><p>爾時世尊．告比丘等曰．『諸比丘．汝等且往毘舍離邊境．或依友人．或依知識．或依親友．度雨安居。我亦於此竹林村中．度雨安居。』比丘等諾世尊言．『唯然世尊。』彼等即往毘舍離邊境．或依友人．或依知識．或依親友．度雨安居。世尊亦於彼竹林村．度雨安居。</p>
</div>
<div class='div-other'><a id='mulu810' />
<p class='h4'>二三</p><p>世尊於度雨安居中．身生重病．劇痛瀕死。然世尊正念自覺．不訴病苦．而自耐持。是時世尊．作是思惟．『我不告諸弟子．不訓教比丘眾．便即入滅．則非我宜。我今當以自力精進．耐持此病．住留壽命。』世尊即以自力精進．耐持其病．住留壽命．世尊之病．即便止息。</p>
</div>
<div class='div-other'><a id='mulu811' />
<p class='h4'>二四</p><p>爾時世尊．從病恢復。病恢復已．從居室出．坐蔭座處。時尊者阿難．至世尊前。至已．禮敬世尊．於一面坐。尊者阿難．坐一面已．白世尊言．『世尊．我見世尊安健。世尊．我見世尊堪耐。世尊．我見世尊有疾身衰．我深惶惑．不知東西．於法迷昧。然思「世尊．於比丘眾．尚無教命．此時世尊．當不入滅．」如是思念．我心稍安。』</p>
</div>
<div class='div-other'><a id='mulu812' />
<p class='h4'>二五</p><p>『然則阿難．諸比丘眾．於我尚有所待望耶。我〔悉〕說法．無分內外。阿難．如來法中．師無握拳．於諸弟子．一無所隱。是實阿難．設若有人．以「我導比丘眾．」「比丘眾依我．」作是念者．於比丘眾．應有教命。然而阿難．如來實無是念．「我導比丘眾．」「比丘眾依我。」如是阿難．如是於比丘眾．尚有何教命乎。復次阿難．我今衰老．為一老人．齡齒老邁．年已八十。阿難．譬如故車．依革紐助．．以趨以行．阿難．如來身體．亦復如是．依革紐助．以趨以行。阿難．如來不憶念一切相．入一一受滅無相心三昧時．阿難．是時如來身安健也。</p>
</div>
<div class='div-other'><a id='mulu813' />
<p class='h4'>二六</p><p>是故阿難．當以己為洲．以己為依處．．不以他人為依處．當以法為洲．以法為依處．不以他為依處而住。阿難．云何以己為洲．．以己為依處．不以他人為依處．以法為洲．以法為依處．不以他為依處而住耶。阿難．比丘於身觀身．精勤自覺．深自思惟．當除〔此〕世貪欲憂悲。於受於心．如是如是。於法觀法．精勤自覺．深自思惟．當除〔此〕世貪欲憂悲。阿難．比丘如是．以己為洲．以己為依處．不以他人為依處．以法為洲．以法為依處．不以他為依處而住。阿難．若於現在．或我滅後．若有樂欲以己為洲．以己為依處．不以他人為依處．以法為洲．以法為依處．不以他為依處．如是修行者．阿難．是則彼等．在我比丘中．最為第一。』</p>
</div></div>
<div class='div-other'><a id='mulu814' />
<p class='h3'>第三誦品</p>
<div class='div-other'><a id='mulu815' />
<p class='h4'>一</p><p>世尊清旦．整著下衣．攝取衣鉢．入毗舍離行乞。於毘舍離．行乞歸來．飯食訖．告尊者阿難曰．『阿難．可攜敷具俱行。我欲往遮波羅塔廟．以便日中止息。』尊者阿難諾世尊曰．『唯然世尊。』即取敷具．從世尊後．隨侍而行。</p>
</div>
<div class='div-other'><a id='mulu816' />
<p class='h4'>二</p><p>世尊往遮波羅塔廟。至已．就座而坐。尊者阿難禮敬世尊．於一面坐。坐一面已．世尊告曰．『阿難．毘舍離可樂。憂園塔廟可樂。瞿曇塔廟可樂。薩達婆迦塔廟可樂。婆富弗塔廟可樂。薩爛陀陀塔廟可樂。遮波羅塔廟可樂。</p>
</div>
<div class='div-other'><a id='mulu817' />
<p class='h4'>三</p><p>阿難．若有人修四神足．反復修行．如車如礎．確然而立．充分修積．切實修習者．隨意所欲．當得住於一劫或住一劫以上。如來實修四神足．反復修行．如車如礎．確然而立．充分修積．切實修習。阿難．如來當隨意所欲．得住一劫．或住一劫以上。』</p>
</div>
<div class='div-other'><a id='mulu818' />
<p class='h4'>四</p><p>時尊者阿難．不能洞見．世尊如是．明示以相．光明顯發．未向世尊．為如是請．『世尊．為利眾生．為福眾生．為慈愍世間．為利益人天．為福樂人天．唯願世尊．垂住一劫．唯願善逝．垂住一劫。』是因阿難．心為魔所覆故。</p>
</div>
<div class='div-other'><a id='mulu819' />
<p class='h4'>五</p><p>世尊再度乃至三度．告尊者阿難曰．『阿難．毘舍離可樂。憂園塔廟可樂。瞿曇塔廟可樂。薩達婆迦塔廟可樂。婆富弗塔廟可樂。薩爛陀陀塔廟可樂。遮波羅塔廟可樂。阿難．若有人修四神足．反復修行．如車如礎．確然而立．充分修積．切實修習者．隨意所欲．當得住於一劫．或住一劫以上。如來實修四神足．反復修行．如車如礎．確然而立．充分修積．切實修習。阿難．如來當隨意所欲．得住一劫．或住一劫以上。』時尊者阿難．不能洞見．世尊如是．明示以相．光明顯發．未向世尊．為如是請．「世尊．為利眾生．為福眾生．為慈愍世間．為利益人天．為福樂人天．唯願世尊．垂住一劫．唯願善逝．垂住一劫。」是因阿難．心為魔所覆故。</p>
</div>
<div class='div-other'><a id='mulu820' />
<p class='h4'>六</p><p>爾時世尊．告尊者阿難曰．「阿難．知時宜者．汝今且去。」尊者阿難諾世尊曰．「唯然世尊。」即從座起．禮敬世尊．右遶而去．於不遠處。坐一樹下。</p>
</div>
<div class='div-other'><a id='mulu821' />
<p class='h4'>七</p><p>尊者阿難．甫去之頃．爾時惡魔．至世尊前．於一面立。惡魔立於一面．作如是言。『世尊．今請世尊入般涅槃．今請善逝入般涅槃．世尊可般涅槃．今正是時。復次世尊。世尊曾如是言．「惡者．我於我之比丘聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．惡者．我當不入般涅槃。」</p>
</div>
<div class='div-other'><a id='mulu822' />
<p class='h4'>八</p><p>然而世尊．今世尊之比丘聲聞等．悉已善能決定．善能自調．賢明多聞．持法修法。並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。世尊．今請世尊入般涅槃．今請善逝．入般涅槃．世尊可般涅槃．今正是時。世尊．世尊實曾有如是言．「我之比丘尼女聲聞等．當使善能決定．善能自調云云。乃至我之優婆塞聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．惡者．我當不入般涅槃。」然而世尊．今世尊之優婆塞聲聞等．悉已善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。世尊．今請世尊入般涅槃．今請善逝入般涅槃。世尊可般涅槃．今正是時。世尊．復次世尊實曾有如是言．「我之優婆夷女聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．惡者．我不當入般涅槃。」然而世尊．今世尊之優婆夷女聲聞等．悉已善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。世尊．今請世尊入般涅槃．今請善逝入般涅槃。世尊．可般涅槃．今正是時。世尊．復次世尊實曾有如是言．「我此梵行．尚未成就．未榮未普．多人未知．未行擴布．未廣為人說．於是時中．惡者．我當不入般涅槃。」然而世尊．世尊梵行．今已成就．已榮已普．多人所知．已行擴布．已廣為人說。世尊．今請世尊入般涅槃．今請善逝入般涅槃。世尊可般涅槃．今正是時。』</p>
</div>
<div class='div-other'><a id='mulu823' />
<p class='h4'>九</p><p>如是言已．世尊告惡魔曰．「惡者．且安。如來般涅槃．為時不遠。是後三月．如來當般涅槃。」</p>
</div>
<div class='div-other'><a id='mulu824' />
<p class='h4'>一〇</p><p>世尊即於遮波羅塔廟．正念正智．捨壽命行。當此之時．地大震動．〔人民〕驚怖．身毛豎立．天鼓破裂。時世尊知此義．述烏陀那言。</p>
<p style="margin-left:0em;text-indent:0em;" class="lg-abnormal"><div class='lg-row'>「牽趣有量無量生　牟尼已捨是有因　內心有喜住正念　已裂如鎧我之生」</div>
</p></div>
<div class='div-other'><a id='mulu825' />
<p class='h4'>一一</p><p>尊者阿難．時作是念．「噫．實不可思議哉。噫．實未曾有哉。噫．此大地震。噫．如此劇烈之大地震。〔人人〕驚怖．身毛豎立．天鼓破裂。此大地震．是何因緣。」</p>
</div>
<div class='div-other'><a id='mulu826' />
<p class='h4'>一二</p><p>時尊者阿難．即至世尊前。至已．禮敬世尊．於一面坐。尊者阿難．坐一面已．白世尊言．「不可思議也．世尊。未曾有也．世尊。噫．此大地震。噫．如此劇烈之大地震。〔人人〕驚怖．身毛豎立．天鼓破裂。此大地震．是何因緣。」</p>
</div>
<div class='div-other'><a id='mulu827' />
<p class='h4'>一三</p><p>『阿難．現此大地震．實有八因八緣。云何為八。阿難．夫地在水上．水在風上．風處於空。阿難．大風起時．風吹水動．吹動之水．致地震動。此是現大地震之第一因第一緣。</p>
</div>
<div class='div-other'><a id='mulu828' />
<p class='h4'>一四</p><p>復次阿難．有具神通制御其心之沙門婆羅門．或有具大神力具大威力之天神．修地想少．修水想多時．致地震動。此是現大地震之第二因第二緣。</p>
</div>
<div class='div-other'><a id='mulu829' />
<p class='h4'>一五</p><p>復次阿難．菩薩從兜率天沒．正念正智．入母胎時．致地震動。此是現大地震之第三因第三緣。</p>
</div>
<div class='div-other'><a id='mulu830' />
<p class='h4'>一六</p><p>復次阿難．菩薩正念正智．出母胎時．致地震動。此是現大地震之第四因第四緣。</p>
</div>
<div class='div-other'><a id='mulu831' />
<p class='h4'>一七</p><p>復次阿難．如來證無上等正覺時．致地震動。此是現大地震之第五因第五緣。</p>
</div>
<div class='div-other'><a id='mulu832' />
<p class='h4'>一八</p><p>復次阿難．如來轉無上法輪時．致地震動。此是現大地震之第六因第六緣。</p>
</div>
<div class='div-other'><a id='mulu833' />
<p class='h4'>一九</p><p>復次阿難．如來正念正智．捨壽命行時．致地震動。此是現大地震之第七因第七緣。</p>
</div>
<div class='div-other'><a id='mulu834' />
<p class='h4'>二〇</p><p>復次阿難．如來完全捨離．於涅槃界．般涅槃時．致地震動。此是現大地震之第八因第八緣。阿難．此等是現大地震之八因八緣也。</p>
</div>
<div class='div-other'><a id='mulu835' />
<p class='h4'>二一</p><p>阿難．世有八眾。云何為八。曰剎帝利眾、婆羅門眾、居士眾、沙門眾、四天王眾、忉利天眾、魔眾、梵天眾。</p>
</div>
<div class='div-other'><a id='mulu836' />
<p class='h4'>二二</p><p>阿難．我復憶念．昔與數百剎帝利眾．近接相處．我於其處．曾坐曾語．亦曾會談。是時我色同彼等色．我聲同彼等聲。我以法言教誡令喜。語談之我．彼等莫識．〔意〕以「作斯語者．不知誰何。神乎人乎。」我以法言．教誡令喜已。隱身而沒。隱沒之我．彼等莫識．〔意〕以「隱身沒者．不知誰何。神乎人乎。」</p>
</div>
<div class='div-other'><a id='mulu837' />
<p class='h4'>二三</p><p>阿難．我復憶念．昔與數百婆羅門眾．亦復如是如是。與數百居士眾．亦復如是如是。與數百沙門眾．亦復如是如是。與數百四天王眾．亦復如是如是。與數百忉利天眾．亦復如是如是。與數百魔眾．亦復如是如是。乃至與數百梵天眾．近接相處．我於其處．曾坐曾語．亦曾會談。是時我色同彼等色．我聲同彼等聲。我以法言．教誡令喜。語談之我．彼等莫識．〔意〕以「作斯語者．不知誰何。神乎人乎。」我以法言．教誡令喜。隱身而沒。隱沒之我．彼等莫識．〔意〕以「隱身沒者．不知誰何。神乎人乎。」阿難。此是八眾。</p>
</div>
<div class='div-other'><a id='mulu838' />
<p class='h4'>二四</p><p>阿難．有八勝處。云何為八。</p>
</div>
<div class='div-other'><a id='mulu839' />
<p class='h4'>二五</p><p>或者內懷色想．觀外色有量．若好若醜。「於是等勝知勝見．」得如實想。此是第一勝處。</p>
</div>
<div class='div-other'><a id='mulu840' />
<p class='h4'>二六</p><p>或者內懷色想．觀外色無量．若好若醜．「於是等勝知勝見．」得如實想。此是第二勝處。</p>
</div>
<div class='div-other'><a id='mulu841' />
<p class='h4'>二七</p><p>或者內懷無色想．觀外色有量．若好若醜．「於是等勝知勝見．」得如實想。此是第三勝處。</p>
</div>
<div class='div-other'><a id='mulu842' />
<p class='h4'>二八</p><p>或者內懷無色想．外觀色無量．若好若醜．「於是等勝知勝見．」得如實想。此是第四勝處。</p>
</div>
<div class='div-other'><a id='mulu843' />
<p class='h4'>二九</p><p>或者內懷無色想．觀外色青、青顯、青現、青光．譬如烏摩迦華．又如兩面光滑之波羅奈衣青、青顯、青現、青光．如是內懷無色想．觀外色青、青顯、青現、青光．「於是等勝知勝見．」得如實想。此是第五勝處。</p>
</div>
<div class='div-other'><a id='mulu844' />
<p class='h4'>三〇</p><p>或者內懷無色想．觀外色黃、黃顯、黃現、黃光．譬如羯尼迦華．又如兩面光滑之波羅奈衣黃、黃顯、黃現、黃光．如是內懷無色想．觀外色黃、黃顯、黃現、黃光．「於是等勝知勝見．」得如實想。此是第六勝處。</p>
</div>
<div class='div-other'><a id='mulu845' />
<p class='h4'>三一</p><p>或者內懷無色想．觀外色赤、赤顯、赤現、赤光．譬如般豆時婆迦華．又如兩面光滑之波羅奈衣赤、赤顯、赤現、赤光．如是內懷無色想．觀外色赤、赤顯、赤現、赤光．「於是等勝知勝見．」得如實想。此是第七勝處。</p>
</div>
<div class='div-other'><a id='mulu846' />
<p class='h4'>三二</p><p>或者內懷無色想．觀外色白、白顯、白現、白光．譬如烏沙那斯星<span class='note-inline'>(太白金星．)</span>又如兩面光滑之波羅奈衣白、白顯、白現、白光．如是內懷無色想．觀外色白、白顯、白現、白光．「於是等勝知勝見．」得如實想。此是第八勝處。阿難．此是八勝處</p>
</div>
<div class='div-other'><a id='mulu847' />
<p class='h4'>三三</p><p>阿難．有八解脫。云何為八。有色想者觀色．此是第一解脫。內懷無色想觀外色．此是第二解脫．唯念「清淨．」心成一心．此是第三解脫。超一切色想．滅瞋恚想．不念諸想．入住「空無邊」之空無邊處。此是第四解脫。超一切空無邊處．入住「識無邊」之識無邊處。此是第五解脫。超一切識無邊處．入住「一切無有」之無所有處。此是第六解脫。超一切無所有處．入住非想非非想處。此是第七解脫。超一切非想非非想處．入住想受滅盡。此是第八解脫。阿難．此是八解脫。</p>
</div>
<div class='div-other'><a id='mulu848' />
<p class='h4'>三四</p><p>阿難．我曾於時．成無上正覺．住鬱鞞羅之尼連禪河畔阿踰波羅尼拘律樹下。阿難．爾時惡魔．來至我前．於一面立。阿難．惡魔立一面已．如是白我言．「世尊．今請世尊入般涅槃．今請善逝入般涅槃。世尊可般涅槃．今正是時。」</p>
</div>
<div class='div-other'><a id='mulu849' />
<p class='h4'>三五</p><p>如是言時．阿難．我告惡魔曰．「惡者．我於我之比丘聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．我當不入般涅槃。我之比丘尼女聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．惡者．我當不入般涅槃。我之優婆塞聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．惡者．我當不入般涅槃。我之優婆夷女聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復能說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．惡者．我當不入般涅槃。惡者．我此梵行．尚未成就．未榮未普．多人未知．未行擴布．未廣為人說．於是時中．我當不入般涅槃。」</p>
</div>
<div class='div-other'><a id='mulu850' />
<p class='h4'>三六</p><p>然而阿難．今於遮波羅塔廟．惡魔又至我前．於一面立。阿難．惡魔立一面已．如是白我言．『世尊．今請世尊入般涅槃．今請善逝入般涅槃。世尊可般涅槃．今正是時。復次世尊．世尊曾如是言．「惡者．我於我之比丘聲聞等．當使善能決定．善能自調．賢明多聞．持法修法．並修隨法．真正修行．行隨法行．奉持師說．復善說法．令知確立．開明分別．所為正直．若於非難異論．則能降之以法．及說具足神變之法。彼等未得如是法時．我當不入般涅槃。」然而世尊．今世尊之比丘聲聞等．悉已善能決定．善能自調．賢明多聞．持法修法．並修隨法．真正修行．行隨法行．奉持師說．復善說法．令知確立．開明分別．所為正直．若於非難異論．則能降之以法．及說具足神變之法。世尊．今請世尊入般涅槃．今請善逝入般涅槃。世尊可般涅槃．今正是時。復次世尊．世尊又曾如是言．「惡者．我之比丘尼．我之優婆塞．我之優婆夷如是如是．乃至我此梵行．尚未成就．未榮未普．多人未知．未行擴布．未廣為人說．我當不入般涅槃。」然而世尊．世尊梵行．今已成就．已榮已普．多人所知．已行擴布．已廣為人說。世尊．今請世尊入般涅槃．今請善逝入般涅槃。世尊可般涅槃．今正是時。』</p>
</div>
<div class='div-other'><a id='mulu851' />
<p class='h4'>三七</p><p>如是言時．阿難．我告惡魔曰．「惡者且安．如來般涅槃．為時不遠。是後三月．如來當般涅槃。」阿難．如來今日於遮波羅塔廟．正念正智．已捨壽命行。』</p>
</div>
<div class='div-other'><a id='mulu852' />
<p class='h4'>三八</p><p>如是言時．尊者阿難．白世尊言．『世尊．為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。』『止．阿難．勿請如來．阿難．勸請如來．今非其時。』</p>
</div>
<div class='div-other'><a id='mulu853' />
<p class='h4'>三九</p><p>尊者阿難．再〔白世尊言．『世尊．為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。』『止．阿難．勿請如來。阿難．勸請如來．今非其時。』〕尊者阿難．三白世尊言．『世尊．為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。』『阿難．汝信如來之菩提耶。』『如是世尊。』『然則阿難．今汝何故三擾如來。』</p>
</div>
<div class='div-other'><a id='mulu854' />
<p class='h4'>四〇</p><p>『世尊．我親從世尊聞如是言．受如是言．「阿難．若有人修四神足．反復修行．如車如礎．確然而立．充分修積．切實修習者．隨意所欲．當得住於一劫．或住一劫以上。如來實修四神足．乃至得住一劫．或住一劫以上。」』『阿難．汝信之耶。』『如是世尊。』『阿難．是汝惡作．是汝之咎。如來如是明示以相．光明顯發．時汝不能洞見．為何不向如來．作如是請．「為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。」阿難．汝於如來．若有勸請．汝再度言．如來或卻．但三度言．當蒙許可。是故阿難．為汝惡作．為汝之咎。</p>
</div>
<div class='div-other'><a id='mulu855' />
<p class='h4'>四一</p><p>阿難．我曾一時．住王舍城靈鷲山。阿難．我於其處說曰．「阿難．王舍城可樂。靈鷲山可樂。阿難．若有人修四神足．反復修行．如車如礎．確然而立．充分修積．切實修習者．隨意所欲．當得住一劫．或住一劫以上。今如來修四神足．反復修行．如車如礎．確然而立．充分修積．切實修習。阿難．如來隨所欲．得住一劫．或住一劫以上。」阿難．如來如是明示以相．光明顯發．時汝不能洞見．不向如來．為如是請．「為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂往一劫。」阿難．汝於如來．若有勸請．汝再度言．如來或却．但三度言．當蒙許可。是故阿難．為汝惡作．為汝之咎。</p>
</div>
<div class='div-other'><a id='mulu856' />
<p class='h4'>四二</p><p>阿難．我曾一時．住王舍城尼拘律樹園．住王舍城遮羅崖．住王舍城毘婆羅山側七葉窟．住王舍城仙人山側黑石窟．住王舍城寒林蛇頭巖．住王舍城榻補園．住王舍城迦蘭陀竹林．住王舍城耆婆菴羅園．悉曾如是如是說。乃至住王舍城摩陀究制鹿園。</p>
</div>
<div class='div-other'><a id='mulu857' />
<p class='h4'><span class='corr'>四三</span></p><p>阿難．我亦於彼處曰．「阿難．王舍城可樂．靈鷲山可樂．瞿曇尼拘律樹園可樂．遮羅崖可樂．毘婆羅山側七葉窟可樂．仙人山側黑石窟可樂．寒林蛇頭巖可樂．榻補園可樂．迦蘭陀竹林可樂．耆婆菴羅園可樂．摩陀究制鹿園可樂。</p>
</div>
<div class='div-other'><a id='mulu858' />
<p class='h4'>四四</p><p>阿難．若有人修四神足．反復修行．如車如礎．確然而立．充分修積．切實修習者．隨意所欲．當得住一劫．或住一劫以上。今如來修四神足．反復修行．如車如礎．確然而立．充分修積．切實修習。阿難．如來隨所欲．得住一劫．或住一劫以上。」阿難．如來如是．明示以相．光明顯發．時汝不能洞見．不向如來．為如是請．「為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。」阿難．汝於如來．若有勸請．汝再度言．如來或却．但三度言．當蒙許可。是故阿難．為汝惡作．為汝之咎。</p>
</div>
<div class='div-other'><a id='mulu859' />
<p class='h4'>四五</p><p>阿難．我曾一時．住毘舍離憂園塔廟。阿難．我於其處曰．「阿難．毘舍離可樂。憂園塔廟可樂。阿難．若有人修四神足．反復修行．如車如礎．確然而立．充分修積．切實修習者．隨意所欲．當得住一劫．或住一劫以上。今如來修四神足．反復修行．如車如礎．確然而立．充分修積．切實修習。阿難．如來隨所欲．得住一劫．或住一劫以上。」阿難．如來如是．明示以相．光明顯發．時汝不能洞見．不向如來．為如是請．「為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。」阿難．汝於如來．若有勸請．汝再度言．如來或却．但三度言．當蒙許可。是故阿難．為汝惡作．為汝之咎。</p>
</div>
<div class='div-other'><a id='mulu860' />
<p class='h4'>四六</p><p>阿難．我曾一時．住毘舍離瞿曇塔廟．住毘舍離薩達婆塔廟．住毘舍離婆富弗塔廟．住毘舍離薩爛陀陀塔廟．悉曾如是如是說．乃至阿難．為汝惡作．為汝之咎。</p>
</div>
<div class='div-other'><a id='mulu861' />
<p class='h4'>四七</p><p>阿難．我今於遮波羅塔廟曰．「阿難．毘舍離可樂．憂園塔廟可樂．瞿曇塔廟可樂．薩達婆塔廟可樂．婆富弗塔廟可樂．薩爛陀陀塔廟可樂．遮波羅塔廟可樂。阿難．若有人修四神足．反復修行．如車如礎．確然而立．充分修積．切實修習者．隨意所欲．當得住一劫．或住一劫以上。今如來修四神足．反復修行．如車如礎．確然而立．充分修積．切實修習。阿難．如來隨所欲．得住於一劫．或住一劫以上。」阿難．如來如是．明示以相．光明顯發．時汝不能洞見．不向如來．為如是請．「為利眾生．為福眾生．為慈愍世間．為利益人天．為福樂人天．唯願世尊垂住一劫．唯願善逝垂住一劫。」阿難．汝於如來．若有勸請．汝再度言．如來或却．但三度言．當蒙許可。是故阿難．為汝惡作．為汝之咎。</p>
</div>
<div class='div-other'><a id='mulu862' />
<p class='h4'>四八</p><p>阿難．我豈未曾為是言耶。凡恩愛者．〔生〕離〔死〕別．〔身死已後、境界〕各殊。阿難．彼所生所存．所造破壞法．云何得謂實不破壞．無有是處。是以阿難．如來已棄已吐．已脫已擲．已捨壽命行。如來實已決為是言．「如來不久．當般涅槃。是後三月．如來入般涅槃。」如來復於壽命．自食言者．無有是處。阿難．我今欲往大林重閣講堂。』尊者阿難．諾世尊曰．『唯然世尊。』</p>
</div>
<div class='div-other'><a id='mulu863' />
<p class='h4'>四九</p><p>時世尊與尊者阿難俱往大林重閣講堂。世尊告尊者阿難曰．『阿難．汝往集毘舍離左近諸比丘．盡會講堂。』尊者阿難諾世尊曰．『唯然世尊．』即集毘舍離左近諸比丘．盡會講堂．至世尊前．至已．禮敬世尊．於一面立。尊者阿難．立於一面．白世尊言．『世尊．諸比丘已集．世尊．唯世尊知時．乞垂駕臨。』</p>
</div>
<div class='div-other'><a id='mulu864' />
<p class='h4'>五〇</p><p>世尊即往講堂．就座而坐．告諸比丘曰．『諸比丘．我所知法．已示汝等。汝等當善理解．實踐修習．廣為宣布。為令梵行長續久住．是即為饒益眾生．福樂眾生．慈愍世間．為饒益人天．福樂人天。諸比丘．云何謂我所知法．為汝等說．汝等當善理解．實踐修習．廣為宣布．而於梵行．為令長續．為令久住．是即為饒益眾生．福樂眾生．慈愍世間．為饒益人天．福樂人天之法。曰四念處、四精進、四神足、五根、五力、七菩提分、八聖道分。諸比丘．我知此法．已為汝說。汝等當善理解．實踐修習．廣為宣布。能令梵行長續久住．是即為饒益眾生．福樂眾生．慈愍世間．為饒益人天．福樂人天．』</p>
</div>
<div class='div-other'><a id='mulu865' />
<p class='h4'>五一</p><p>於是世尊．告諸比丘曰．『諸比丘．我今告汝等。諸行是壞法。依不放逸．而起精進。如來不久．當般涅槃。是後三月．如來入般涅槃。』世尊如是說．善逝如是說已．師復重說偈言。</p>

<div class="lg regular" style="margin-left:0em;"><div class='lg-row'>我年已老　我命無幾　今捨汝等　我將去矣　由於我身　得自歸依　汝比丘等</div>
<div class='lg-row'>其自精勤　當具正念　善守戒行　思惟攝意　善守己心　於法於律　住精勤者</div>
<div class='lg-row'>可捨流轉　令苦終盡</div>
</div></div></div>
<div class='div-other'><a id='mulu866' />
<p class='h3'>第四誦品</p>
<div class='div-other'><a id='mulu867' />
<p class='h4'>一</p><p>世尊清旦．整着下衣．攝取衣鉢．於毘舍離行乞。飯食訖已．行乞歸來．如象之矚．矚毘舍離．告尊者阿難曰．『阿難．如來矚毘舍離．此當為最後。阿難．我今欲往犍荼村。』尊者阿難．諾世尊曰．『唯然世尊。』世尊即與大比丘眾俱．往犍荼村。爾時世尊住彼犍荼村。</p>
</div>
<div class='div-other'><a id='mulu868' />
<p class='h4'>二</p><p>世尊於其處．告諸比丘曰．『諸比丘．我及汝等．以不了知通達四法故．於斯長道．而有流轉輪迴。何謂為四。諸比丘．我及汝等．以不了知通達聖戒故．於斯長道．而有流轉輪迴。諸比丘．我及汝等．以不了知通達聖定故．於斯長道．而有流轉輪迴。諸比丘．我及汝等．以不了知通達聖慧故．於斯長道．而有流轉輪迴。諸比丘．我及汝等．以不了知通達聖解脫故．於斯長道．而有流轉輪迴。諸比丘．知達聖戒．知達聖定．知達聖慧．知達聖解脫故．則斷有欲．滅趣有〔綱．〕更不再生。』</p>
</div>
<div class='div-other'><a id='mulu869' />
<p class='h4'>三</p><p>世尊如是說．善逝如是說已．師復重說偈言。</p>

<div class="lg regular" style="margin-left:0em;"><div class='lg-row'>戒定慧解脫　四者為無上　依大名瞿曇　此法得覺知　佛知如是法　為諸比丘說</div>
<div class='lg-row'>具眼之師尊　滅苦般涅槃</div>
</div></div>
<div class='div-other'><a id='mulu870' />
<p class='h4'>四</p><p>爾時世尊．住犍荼村．為比丘等．種種說法。所說之法．即戒如是．定如是．慧如是。所修戒共定．其果報大．利益亦大。所修定共慧．其果報大．利益亦大。所修慧共心．則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu871' />
<p class='h4'>五</p><p>世尊於犍荼村．隨宜住已．告阿難曰．『阿難．我今欲往授手村．如是往菴羅村．往閻浮村．乃至往負彌城。』尊者阿難諾世尊曰．『唯然世尊。』世尊即與大比丘眾俱．往負彌城。</p>
</div>
<div class='div-other'><a id='mulu872' />
<p class='h4'>七</p><p>爾時世尊於負彌城．住阿難塔廟。世尊於其處．告諸比丘曰．『諸比丘．我當說此四大教法。諦聽諦聽．善憶念之．當為汝說。』彼比丘等諾世尊曰．『唯然世尊。』</p>
</div>
<div class='div-other'><a id='mulu873' />
<p class='h4'>八</p><p>世尊曰．『諸比丘．若有比丘．作如是言．「諸友．我從世尊．親聽親受．如是法．如是戒．如是師教義。」諸比丘．於彼比丘言．不應欣受．亦不應毀。以不欣不毀故．而於其辭句．善為理解．一依經律．而為勘合。若其所言．勘合經律．既離於經又違於律．乃得結論．「此言確非世尊所說．此由比丘．所謬聽受。」諸比丘．如是言者．當捐捨之。若其所言．勘合經律．既合於經又依於律．乃得結論．「此言是真世尊所說．此由比丘．所正聽受。」諸比丘．於此第一大教法．當宜受持。</p>
</div>
<div class='div-other'><a id='mulu874' />
<p class='h4'>九</p><p>諸比丘．復次比丘．作如是言．「於如是處．實有僧團．奉有長老．多聞耆舊。我從僧團．親聽親受。如是法．如是律．如是師教義。」諸比丘．於彼比丘言．不應欣受．亦不應毀。以不欣不毀故．於其辭句．善為理解．一依經律．而為勘合。若其所言．勘合經律．離經違律．乃得結論．「此言確非世尊所說．由彼僧團所謬聽受。」諸比丘．如是言者．當捐捨之。若其所言．勘合經律．合經依律．乃得結論．「此言是真世尊所說．由彼僧團．所正聽受。」諸比丘．於此第二大教法．當宜受持。</p>
</div>
<div class='div-other'><a id='mulu875' />
<p class='h4'>一〇</p><p>諸比丘．復次比丘．作如是言．「於如是處．實住眾多長老比丘．具足多聞．善知阿含．持法持律持摩夷。我從眾長老．親聽親受。如是法．如是律．如是師教義。」諸比丘．於彼比丘言．不應欣受．亦不應毀。以不欣不毀故．於其辭句．善為理解．一依經律．而為勘合。若其所言．勘合經律．離經違律．乃得結論．「此言確非世尊所說．彼眾長老．所謬聽受。」諸比丘．如是言者．當捐捨之。若其所言．勘合經律．合經依律．乃得結論．「此言是真世尊所說．彼眾長老．所正聽受。」諸比丘．於此第三大教法．當宜受持。</p>
</div>
<div class='div-other'><a id='mulu876' />
<p class='h4'>一一</p><p>諸比丘．復次比丘．作如是言．「於如是處．實住一長老比丘．具足多聞．善知阿含．持法持律持摩夷。我從長老．親聽親受。如是法．如是律．如是師教義。」諸比丘．於彼比丘言．不應欣受．亦不應毀。以不欣不毀故．於其辭句．善能理解．一依經律．而為勘合。若其所言．勘合經律．離經違律．乃得結論．「此言確非世尊所說．由彼長老．所謬聽受。」諸比丘．如是言者．當捐捨之。若其所言．勘合經律．合經依律．乃得結論．「此言是真世尊所說．由彼長老．所正聽受。」諸比丘．於此第四大教法．當宜受持。諸比丘．於此四大教法．當宜受持。』</p>
</div>
<div class='div-other'><a id='mulu877' />
<p class='h4'>一二</p><p>爾時世尊．住彼負彌城．為比丘等．種種說法。所說之法．即戒如是．定如是．慧如是。所修戒共定．其果報大．利益亦大。所修定共慧．其果報大．利益亦大。所修慧共心．則由欲漏、有漏、見漏、無明漏等諸漏．完全解脫。</p>
</div>
<div class='div-other'><a id='mulu878' />
<p class='h4'>一三</p><p>世尊於負彌城．隨宜住已．告尊者阿難曰．『阿難．我今欲往波婆城。』尊者阿難．諾世尊曰．『唯然世尊。』世尊即與大比丘眾俱．往波婆城。世尊於其處．住波婆城鍛工子純陀之菴羅林。</p>
</div>
<div class='div-other'><a id='mulu879' />
<p class='h4'>一四</p><p>鍛工子純陀．聞『世尊實至波婆城．住我菴羅林。』鍛工子純陀．即至世尊前。至已禮敬世尊．於一面坐。鍛工子純陀．坐一面已．世尊以法言．示教訓誡．鼓舞使喜。</p>
</div>
<div class='div-other'><a id='mulu880' />
<p class='h4'>一五</p><p>鍛工子純陀．依世尊法言．受教承訓．為所鼓舞．心生歡喜．白世尊言．『世尊．唯願世尊．許於明晨．與比丘眾．在我舍中受供養食。』世尊默然許可。</p>
</div>
<div class='div-other'><a id='mulu881' />
<p class='h4'>一六</p><p>鍛工子純陀知世尊許可．即從座起．禮敬世尊．右遶而去。</p>
</div>
<div class='div-other'><a id='mulu882' />
<p class='h4'>一七</p><p>鍛工子純陀．即於其夜．供辦甘美嚼食噉食．並多備蕈．以時白世尊言．『世尊．時已至．食已辦。』</p>
</div>
<div class='div-other'><a id='mulu883' />
<p class='h4'>一八</p><p>世尊清旦．整著下衣．攝取衣鉢．與比丘眾俱．往鍛工子純陀舍。至已．就座而坐。世尊告鍛工子純陀曰．『汝所備蕈．取以供我。其餘嚼食噉食．供比丘眾。』鍛工子純陀．諾世尊曰．『唯然世尊。』即以所備蕈．供奉世尊．其餘嚼食噉食．供養比丘眾。</p>
</div>
<div class='div-other'><a id='mulu884' />
<p class='h4'>一九</p><p>爾時世尊．告鍛工子純陀曰．『純陀．所餘之蕈．埋諸穴中。純陀．我於天、魔、梵界．沙門婆羅門間．天人之間．唯除如來．未見食是能消化者。』鍛工子純陀．諾世尊曰．『唯然世尊。』即埋蕈於穴．至世尊前。禮敬世尊．於一面坐。鍛工子純陀．坐一面已．世尊以法言．示教利喜已．起坐而去。</p>
</div>
<div class='div-other'><a id='mulu885' />
<p class='h4'>二〇</p><p>世尊受鍛工子純陀食．時發重〔赤痢〕病．赤血迸出．劇痛瀕死。爾時世尊．正念正智．堪忍不苦．世尊告尊者阿難曰．『阿難．我今欲往拘夷那竭。』尊者阿難．諾世尊曰．『唯然世尊。』</p>

<div class="lg regular" style="margin-left:0em;"><div class='lg-row'>我聞如是事　純陀舍受食　賢者身罹疾　沈重瀕於危　師之發重病　食蕈為其因</div>
<div class='lg-row'>世尊雖患痢　猶向拘夷城</div>
</div></div>
<div class='div-other'><a id='mulu886' />
<p class='h4'>二一</p><p>爾時世尊．中路却退．止一樹下。告尊者阿難曰．『阿難．汝可為我重敷四叠上衣。阿難．我疲欲坐。』尊者阿難．諾世尊曰．『唯然世尊。』即重敷四叠上衣。</p>
</div>
<div class='div-other'><a id='mulu887' />
<p class='h4'>二二</p><p>世尊就坐於所敷座。坐已．告尊者阿難曰．『阿難．汝可為我．盛取水來。阿難．我渴欲飲。』尊者阿難．聞是言已．白世尊言．『世尊．適有五百車乘．越水而過。水受車輪阻．少而混淆．濁流不清。世尊．彼脚拘多河．去此不遠．其水清澄．涼爽宜人．得之易易．殊為可喜。唯願世尊．就飲其處．又於四肢．可獲清涼。』</p>
</div>
<div class='div-other'><a id='mulu888' />
<p class='h4'>二三</p><p>世尊再告尊者阿難曰．『阿難．汝可為我盛取水來。阿難．我渴欲飲。』尊者阿難再白世尊言．『世尊．適有五百車乘．越水而過。水受車輪阻．少而混淆．濁流不清。世尊．彼脚拘多河．去此不遠．其水清澄．涼爽宜人．得之易易．殊為可喜。唯願世尊就飲其處．又於四肢．可獲清涼。』</p>
</div>
<div class='div-other'><a id='mulu889' />
<p class='h4'>二四</p><p>世尊三告尊者阿難曰．『阿難．汝可為我盛取水來。阿難．我渴欲飲。』尊者阿難諾世尊曰．『唯然世尊。』即取鉢詣河。是處河水．受車輪阻．少而混淆．濁流不清．尊者阿難．詣彼河時．水乃清澄．不濁而流。</p>
</div>
<div class='div-other'><a id='mulu890' />
<p class='h4'>二五</p><p>尊者阿難．便自思念．『嗚呼．如來大神通大威力．實不可思議。嗚呼．實為希有。是處河水．受車輪阻．少而混淆．濁流不清．而我詣時．水乃清澄．不濁而流。』〔於是〕以鉢汲水．至世尊前。至已．白世尊言．『如來大神通大威力．不可思議哉世尊。希有哉世尊。世尊．彼河之水．受車輪阻．少而混淆．濁流不清．而我詣時．水乃清澄．不濁而流。願世尊飲。願善逝飲。』於是世尊飲水。</p>
</div>
<div class='div-other'><a id='mulu891' />
<p class='h4'>二六</p><p>爾時．末羅子福貴．為阿羅羅迦羅摩弟子．從拘夷那竭．步向波婆大道．末羅子福貴．見世尊坐一樹下。見已．至世尊前．禮敬世尊．於一面坐。末羅子福貴．坐於一面．白世尊言．『嗚呼世尊．出家之人．如是寂定。不可思議哉世尊。希有哉世尊。</p>
</div>
<div class='div-other'><a id='mulu892' />
<p class='h4'>二七</p><p>世尊．阿羅邏迦羅摩．昔於一時．步行大道．日中止息．於道側不遠坐一樹下。世尊．時有五百乘車．近而復近．經過其邊。世尊．彼商隊車．後隨一人．行至阿羅邏迦羅摩前．向彼為是言．「尊者．五百乘車經過．曾覩見耶。」「吾友．我實未見。」「然則尊者．曾聞聲耶。」「吾友．我實未聞。」「然則尊者．為睡眠耶。」「吾友．我實未睡。」「然則尊者．為醒覺耶。」「實然．吾友。」「若然尊者．身既醒覺．等有意識．今五百乘車．在近經過．而竟未見．未曾聞聲。尊者．汝之上衣．非塵土之所坌蔽耶。」「然也．吾友。」世尊．彼人作是念．「嗚呼．實不可思議哉。嗚呼．實為希有哉。嗚呼．出家之人．其心如是寂靜．既為醒覺等有意識．今五百乘車．在近經過．而竟未見．未曾聞聲。」彼於阿羅邏迦羅摩．發深信言．言已而去。』</p>
</div>
<div class='div-other'><a id='mulu893' />
<p class='h4'>二八</p><p>『福貴．於汝意云何。若有既為醒覺．等有意識．五百乘車．在近通過．而不之見．不聞聲者．與有既為醒覺．等有意識．於天降雨．電閃雷鳴．灼爍霹靂．而不之見．不聞聲者．孰更為難能．孰更為難逮耶．』</p>
</div>
<div class='div-other'><a id='mulu894' />
<p class='h4'>二九</p><p>『尊者．莫言彼五百乘車．即若六百乘車．若七百乘車．若八百乘車．若九百乘車．若一千乘車．若一萬乘車．何足為難。若有既為醒覺．等有意識．於天降雨．電閃雷鳴．灼爍霹靂．而不之見．不聞聲者．斯更難能．斯更難逮。』</p>
</div>
<div class='div-other'><a id='mulu895' />
<p class='h4'>三〇</p><p>『然而福貴．昔於一時．我在阿頭．住籾穀家。時天降雨．電閃雷鳴．灼爍霹靂．殺彼籾穀家兄弟農夫二人．及四頭牛。福貴．時阿頭人眾大聚．至所殺兄弟農夫二人．及四牛側。</p>
</div>
<div class='div-other'><a id='mulu896' />
<p class='h4'>三一</p><p>福貴．爾時我從籾穀家出．於其戶外．敞地經行。福貴．彼大眾中．有一人來．至我所在．向我禮敬．於一面立。福貴．彼立一面已．我如是問言．</p>
</div>
<div class='div-other'><a id='mulu897' />
<p class='h4'>三二</p><p>「吾友．彼大眾聚．為何故耶。」「世尊．今天降雨．電閃雷鳴．灼爍霹靂．殺却農夫兄弟二人．及四頭牛。彼大眾聚．正為此故。然而世尊．身在何處。」「吾友．我身在此。」「然則世尊．何所見耶。」「吾友．我〔一〕無所見。」「然則世尊．聞何聲耶。」「吾友．我未聞聲。」「然則世尊．為睡眠耶。」「吾友．我未睡也。」「然則世尊．為醒覺耶。」「然也吾友。」「然則世尊．身即醒覺．等有意識．於天降雨．電閃雷鳴．灼爍霹靂．而竟不見．不聞聲耶。」「然也吾友。」</p>
</div>
<div class='div-other'><a id='mulu898' />
<p class='h4'>三三</p><p>福貴．彼人作是念．「嗚呼．實不可思議。嗚呼實為希有．嗚呼．出家之人．其心如是寂靜．既為醒覺．等有意識．於天降雨．電閃雷鳴．灼爍霹靂．而竟不見．不聞其聲。」彼人於我．發深信言．向我禮敬．右遶而去。』</p>
</div>
<div class='div-other'><a id='mulu899' />
<p class='h4'>三四</p><p>末羅子福貴．聞是言已．白世尊言．『世尊．我於阿羅邏迦羅摩．一己所信．散若風吹．逝若奔流。殊勝哉世尊．殊勝哉世尊．如使倒者得起．隱者得顯．示迷以道．冥室燃燈．有目得見．世尊如是．以無數方便．曉人以法。世尊．我今歸依世尊．歸依法及比丘僧。唯願世尊攝受我．盡壽歸依為優婆塞。』</p>
</div>
<div class='div-other'><a id='mulu900' />
<p class='h4'>三五</p><p>末羅子福貴．告餘人曰。『汝將金色柔絹二疊衣．為我取來。』彼人諾末羅子福貴曰．『唯然尊者。』即取金色柔絹二疊衣來．末羅子福貴．以彼金色柔絹二疊衣．奉世尊曰．『世尊．是為金色柔絹二疊衣。唯願世尊．哀愍我故．垂賜納受。』『福貴．當以一疊施我．一施阿難。』末羅子福貴．諾世尊曰．『唯然世尊。』即以一疊奉世尊．一奉阿難。</p>
</div>
<div class='div-other'><a id='mulu901' />
<p class='h4'>三六</p><p>爾時世尊．於末羅子福貴．即以法言示教訓誡．鼓舞使喜。末羅子福貴．依世尊語．受教承訓．為所鼓舞．心生歡喜．即從座起．禮敬世尊．右遶而去。</p>
</div>
<div class='div-other'><a id='mulu902' />
<p class='h4'>三七</p><p>末羅子福貴去未久．尊者阿難即以金色柔絹二疊衣．被世尊身。金色柔絹．光輝若失。時尊者阿難．白世尊言．『不可思議哉世尊。希有哉世尊。如來膚色．清淨輝麗。世尊．我以金色柔絹二疊衣．被世尊身時．是金色衣．光輝若失。』『然也阿難。阿難．實於二時．如來膚色．極為清麗。云何為二。阿難．是即如來成無上等正覺之夜．及入無餘涅槃界之夜。於此二時．如來膚色．極為清麗。</p>
</div>
<div class='div-other'><a id='mulu903' />
<p class='h4'>三八</p><p>阿難．今夜末更．於拘夷那竭末羅種之惒跋單林之沙羅雙樹間．如來當般涅槃。阿難．我欲往河。』尊者阿難．諾世尊言．『唯然世尊。』</p>
<p style="margin-left:0em;text-indent:0em;" class="lg-abnormal"><div class='lg-row'>福貴奉柔絹　金色二疊衣　著衣者我師　光色燦若金</div>
</p></div>
<div class='div-other'><a id='mulu904' />
<p class='h4'>三九</p><p>爾時世尊．與大比丘眾俱．往脚俱多河。至已．入脚俱多河．澡浴飲水．出往菴羅林。至已．告尊者純陀曰．『純陀．汝可為我重敷上衣四叠．純陀．我疲欲臥。』尊者純陀．諾世尊曰．『唯然世尊．』即重敷上衣四叠。</p>
</div>
<div class='div-other'><a id='mulu905' />
<p class='h4'>四〇</p><p>世尊即偃右脅．作師子臥．兩足相累．思欲起立．正念正智．注心專一。是時尊者純陀．坐世尊前。</p>
</div>
<div class='div-other'><a id='mulu906' />
<p class='h4'>四一</p>
<div class="lg regular" style="margin-left:0em;"><div class='lg-row'>脚俱多河水　清澄而爽潔　佛趣往其處　現極疲氣色　世無比如來　入河浴復飲</div>
<div class='lg-row'>教主居於中　比丘眾遶圍　世尊為說法　復趣菴羅林　比丘名純陀　世尊告之曰</div>
<div class='lg-row'>於我臥床上　宜敷衣四叠　純陀受飭勵　制己速敷衣　教主色極疲　〔就床〕為臥息</div>
<div class='lg-row'>爾時有純陀　於佛前侍坐</div>
</div></div>
<div class='div-other'><a id='mulu907' />
<p class='h4'>四二</p><p>爾時世尊．告尊者阿難曰．『阿難．或亦有人使鍛工子純陀起悔恨心。曰．「如來最後．受汝所奉供養食故．便般涅槃。吾友純陀．是故於汝．無有利益．無有功德。」〔然而〕阿難．於鍛工子純陀．應以如是言．除其悔恨心。曰．「如來最後．受汝所奉供養食故．即般涅槃。吾友．此事於汝．為有利益．為有功德。吾友純陀．我從如來．親聞親受。於此二供養食．果報正等．而異熟果亦復正等．較餘供養食．最為殊勝．果報尤大．利益尤大。云何為二。即為如來受此供養食．成無上等正覺．及如來受此供養食．入無餘涅槃界。此二供養食．果報正等．而異熟果亦復正等．較餘供養食．最為殊勝．果報尤大．利益尤大。鍛工子尊者純陀．得積是業趣於長壽。鍛工子尊者純陀．得積是業．趣生善種族。鍛工子尊者純陀．得積是業．趣於安樂。鍛工子尊者純陀．得積是業．趣於名聞。鍛工子尊者純陀．得積是業．趣生天界。鍛工子尊者純陀．得積是業．趣獲王位。」阿難．於鍛工子純陀．應以如是言．除其悔恨心。』</p>
</div>
<div class='div-other'><a id='mulu908' />
<p class='h4'>四三</p><p>爾時世尊．令知此義已．即說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>於施與者增功德　自制其心不積怨　善人如是捨惡故　滅貪瞋癡而寂定</div>
</p></div></div>
<div class='div-other'><a id='mulu909' />
<p class='h3'>第五誦品</p>
<div class='div-other'><a id='mulu910' />
<p class='h4'>一</p><p>爾時世尊．告尊者阿難曰．『阿難．我今欲往熙連禪河彼岸．拘夷那竭末羅族之惒跋單沙羅林。』尊者阿難．諾世尊曰．『唯然世尊。』世尊即與大比丘眾俱．往熙連禪河彼岸．拘夷那竭之惒跋單。至已．世尊告尊者阿難曰．『阿難．汝可為我．於沙羅雙樹間．敷置床座．使頭向北。阿難．我疲欲臥。』尊者阿難．諾世尊曰．『唯然世尊．』即於沙羅雙樹間．敷置床座．使頭向北。世尊即偃右脅．雙足相累．作師子臥．住於正念正智。</p>
</div>
<div class='div-other'><a id='mulu911' />
<p class='h4'>二</p><p>是時沙羅雙樹．開非時花．羣花彌敷．供養如來．集雨布散於如來身。天曼陀羅華．亦從空降．供養如來．集雨布散於如來身。天栴檀末．亦從空降．供養如來．集雨布散於如來身。天鐃亦為供養如來．鳴於虛空。天歌亦為供養如來．起於虛空。</p>
</div>
<div class='div-other'><a id='mulu912' />
<p class='h4'>三</p><p>爾時世尊．告尊者阿難曰．『阿難．沙羅雙樹．開非時花．羣花彌敷．供養如來．集雨布散於如來身。天上曼陀羅華．亦從空降．集雨布散於如來身。天上栴檀末．亦從空降．供養如來．集雨布散於如來身。天鐃亦為供養如來．鳴於虛空。天歌亦為供養如來．起於虛空。阿難．雖以如是施設．非敬崇如來．非供養如來。阿難．若比丘．若比丘尼．若優婆塞、若優婆夷．達住於法．達住隨法．真正逮達．隨法而行．斯於如來．最上敬崇．最上供養。是故阿難．「當達住法．達住隨法．真正逮達．隨法而行。」阿難．當如是修習。』</p>
</div>
<div class='div-other'><a id='mulu913' />
<p class='h4'>四</p><p>爾時尊者優波摩那．立世尊前．執扇扇世尊。世尊命尊者優波摩那却退曰．『比丘汝却．勿立我前。』時尊者阿難念言．『尊者優波摩那．久侍世尊．常為近侍．為近行者。今世尊臨終．而命彼却退曰．「比丘汝却．勿立我前．」是何因緣．世尊乃命尊者優波摩那曰．「比丘汝却．勿立我前。」』</p>
</div>
<div class='div-other'><a id='mulu914' />
<p class='h4'>五</p><p>尊者阿難白世尊言．『世尊．尊者優波摩那．久侍世尊．常為近侍．為近行者。今世尊臨終．而命彼曰．「比丘汝却．勿立我前。」是何因緣．世尊乃命尊者優波摩那曰．「比丘汝却．勿立我前。」』『阿難．十方世界．極眾諸天．冀覲如來．咸來會集。阿難．拘夷那竭末羅種之惒跋單沙羅林．周圍十二由旬間．住大力諸神．無空缺處．纖如兔毫尖．細難觸覺者．都無可插立。阿難．諸天喃喃為言．「嗚呼．我等冀覲如來．來自遠方。阿羅漢、等正覺者、如來出於世唯有是時。今日今夜末更．如來將般涅槃。而此比丘．有大威力．立如來前．而為障蔽．然則我等．冀於末更．奉覲如來．亦不可得。」阿難．諸天如是為喃喃言。』</p>
</div>
<div class='div-other'><a id='mulu915' />
<p class='h4'>六</p><p>『世尊．世尊思惟諸天何狀。』『阿難．有此諸天．處於虛空．念地上事．散髮而泣．伸臂而泣．宛轉躃踴．如岩奔裂．念「世尊般涅槃．毋乃過早．善逝般涅槃．毋乃過早．世間眼滅．毋乃過早。」阿難．有此諸天．處於地上．念地上事．散髮而泣．伸臂而泣．宛轉躃踴．如岩奔裂．念「世尊般涅槃．毋乃過早．善逝般涅槃．毋乃過早．世間眼滅．毋乃過早。」若彼諸天．愛已盡者．正念正智．深自堪耐．念言「諸行無常．安得〔不滅。〕」』</p>
</div>
<div class='div-other'><a id='mulu916' />
<p class='h4'><span class='corr'>七</span></p><p>『世尊．嘗於諸方．度雨安居已．時諸比丘．來覲如來。我等於彼諸比丘．心積修業者．因得親見．得為禮敬。然而世尊．世尊滅度後．我等於諸比丘．心積修業者．莫得親見．莫得禮敬。』</p>
</div>
<div class='div-other'><a id='mulu917' />
<p class='h4'>八</p><p>『阿難．有此四〔處．〕善信男子．當可得見．當可禮敬。云何為四。謂「如來生處．」阿難．如是之處．善信男子．當可得見．當可禮敬。謂「如來成等正覺處．」阿難．如是之處．善信男子．當可得見．當可禮敬。謂「如來轉無上法輪處．」阿難．如是之處．善信男子．當可得見．當可禮敬。謂「如來入無餘涅槃處．」阿難．如是之處．善信男子．當可得見．當可禮敬。阿難．此等四〔處．〕善信男子．實可得見．可禮敬也。阿難．實有善信比丘．若比丘尼．若優婆塞．若優婆夷．念此「如來生處．」「如來成無上等正覺處．」「如來轉無上法輪處．」「如來入無餘涅槃處．」當自來集。阿難．若人遍歷巡禮塔廟者．具有信心．而將臨死．於其死後．離軀體時．當得再生善趣天界。』</p>
</div>
<div class='div-other'><a id='mulu918' />
<p class='h4'>九</p><p>『世尊．我等於女人．當如之何。』『阿難．莫與相見。』『世尊．設相見者．當如之何。』『阿難．莫與共語。』『世尊．設來語者．當如之何。』『阿難．時當警戒。』</p>
</div>
<div class='div-other'><a id='mulu919' />
<p class='h4'>一〇</p><p>『世尊．我等於如來舍利．如何安置。』『阿難．汝等於如來舍利．無用煩慮。阿難．汝等宜自致力最上善法。宜修最上善行。於最上善．心不放逸．慇懃精勤而住。阿難．彼信如來．剎帝利學者．婆羅門學者．居士學者．當為如來．舍利供養。』</p>
</div>
<div class='div-other'><a id='mulu920' />
<p class='h4'>一一</p><p>『然則世尊．於如來舍利．當如何安置。』『阿難．如安置轉輪王舍利．於如來舍利．亦復如是。』『世尊．轉輪王舍利．如何安置。』『阿難．人於轉輪王體．纏以新布。纏新布已．裹新麻布。裹新麻布已．包以新衣。如是包纏．至五百重．納入鐵棺．灌注以油．舉此鐵棺．置鐵槨中．以眾名香．作成香[卄/積]．用付荼毗．於四衢道．起轉輪王塔。阿難．轉輪王體．如是安置。阿難．如安置轉輪王舍利．安置如來舍利．亦復如是。在四衢道．起如來塔．於彼塔處．供置華鬘．香及顏料．使禮拜者．永獲利益．長有安樂。</p>
</div>
<div class='div-other'><a id='mulu921' />
<p class='h4'>一二</p><p>阿難．世有四者．應得起塔。云何為四。謂如來、阿羅漢、等正覺者．應得起塔。辟支佛．應得起塔。如來聲聞．應得起塔。轉輪王．應得起塔。阿難．云何如來、阿羅漢、等正覺者．應得起塔。阿難．大眾思念．「此是世尊、阿羅漢、等正覺者塔．」眾心得淨。彼等緣於其處心淨故．身壞命終時．而得再生善趣天界。阿難．是故如來、阿羅漢、等正覺者．應得起塔。復次阿難．云何辟支佛．應得起塔。阿難．大眾思念．「此是世尊辟支佛塔．」眾心得淨。彼等緣於其處心淨故．身壞命終時．而得再生善趣天界。阿難．是故辟支佛．應得起塔。復次阿難．云何如來聲聞．應得起塔。阿難．大眾思念．「此是世尊、阿羅漢、等正覺者聲聞之塔．」眾心得淨。彼等緣於其處心淨故．身壞命終時．而得再生善趣天界。阿難．是故如來聲聞．應得起塔。復次阿難．云何轉輪王．應得起塔。阿難．大眾思念．「此是喜法之法王塔．」眾心得淨。彼等緣於其處心淨故．身壞命終時．而得再生善趣天界。阿難．是故轉輪王．應得起塔。阿難．此等四者．得起塔也。』</p>
</div>
<div class='div-other'><a id='mulu922' />
<p class='h4'>一三</p><p>時尊者阿難入於住所．手把門閂．涕泣而立．如是念言．『嗚呼．我在學地．猶有所為。然而愍我教主．行將捨我．入般涅槃。』爾時世尊．問比丘等曰．『阿難何在。』『世尊．尊者阿難．入於住所．手把門閂．涕泣而立．如是念言．「嗚呼．我在學地．猶有所為。然而愍我教主．行將捨我．入般涅槃。」』世尊告一比丘曰．『比丘汝往．可持我聲．喚阿難言．「吾友阿難．教主召汝。」』比丘諾世尊曰．『唯然世尊。』即至尊者阿難前．向尊者阿難為如是言．『吾友．教主召汝。』尊者阿難．諾比丘曰．『唯然吾友。』即至世尊前．至已．禮敬世尊．於一面坐。</p>
</div>
<div class='div-other'><a id='mulu923' />
<p class='h4'>一四</p><p>尊者阿難．坐一面已．世尊語曰．『止．阿難．勿悲勿哭。阿難．我豈未曾為是言耶．凡恩愛者．〔生〕離〔死〕別．〔身死已後．境界〕各殊。阿難．彼云何得所生所存．所造破壞法．謂實不壞者．無有是處。阿難．汝久侍如來．身業有慈．利益安樂．無二無量。口業有慈．利益安樂．無二無量。意業有慈．利益安樂．無二無量。阿難．汝善所為．宜事精進．速得無漏。』</p>
</div>
<div class='div-other'><a id='mulu924' />
<p class='h4'>一五</p><p>爾時世尊．告諸比丘曰．『汝諸比丘．於過去世．曾有諸阿羅漢、等正覺者。彼諸世尊．有勝侍者．猶如我今之有阿難。汝諸比丘．於未來世．當有諸阿羅漢、等正覺者。彼諸世尊．亦有勝侍者．當如我今之有阿難。汝諸比丘．阿難實為賢者．善知「此是比丘等可見如來之時．此是比丘尼之時．此是優婆塞之時．此是國王、或大臣、外道教師、外道弟子之時。」</p>
</div>
<div class='div-other'><a id='mulu925' />
<p class='h4'>一六</p><p>諸比丘．阿難有四不可思議希有之法。云何為四。諸比丘．若比丘眾．來見阿難．見俱歡喜。若於其處．阿難說法．彼等聞法．亦俱歡喜。諸比丘．阿難默然時．比丘眾不樂。諸比丘．若比丘尼眾．亦復如是如是。若優婆塞眾．亦復如是如是。乃至若優婆夷眾．來見阿難．見俱歡喜。若於其處．阿難說法．彼等聞法．亦俱歡喜。諸比丘．阿難默然時．優婆夷眾不樂。諸比丘．轉輪王亦有此四不可思議希有之法。諸比丘．若剎帝利眾．如是如是。婆羅門眾．如是如是。居士眾．如是如是。乃至沙門眾．皆來見王．見俱歡喜。若於其處．王為眾說．彼等聞說．亦俱歡喜。諸比丘．轉輪王默時．沙門眾不樂。諸比丘．阿難如是有四不可思議希有之法。諸比丘．若比丘眾．若比丘尼眾．若優婆塞眾．如是乃至若優婆夷眾．來見阿難．見俱歡喜。若於其處．阿難說法．彼等聞法．亦俱歡喜。諸比丘．阿難默然時．優婆夷眾不樂。諸比丘．阿難有此四不可思議希有之法。』</p>
</div>
<div class='div-other'><a id='mulu926' />
<p class='h4'>一七</p><p>尊者阿難．聞是說已．白世尊言．『世尊．唯願世尊．莫於此小城．竹藪中城．如枝葉城．入般涅槃。世尊．更有諸大城．如瞻婆城、王舍城、舍衛城、娑祇城、憍賞彌城、波羅奈城。唯願世尊．於彼等處而般涅槃。彼處有眾多剎帝利大講堂．婆羅門大講堂．居士大講堂．有歸依如來者。彼等當為如來．供養舍利。』『阿難．勿作是言．阿難．勿謂小城．勿謂竹藪中城．如枝葉城。</p>
</div>
<div class='div-other'><a id='mulu927' />
<p class='h4'>一八</p><p>阿難．昔者有王．名大善見．為喜法之轉輪法王．征服四境．安固人民．具足七寶。阿難．此拘夷那竭．時為大善見王王都．名拘舍婆提．東西長十二由旬．南北廣七由旬。阿難．拘舍婆提都．繁榮富裕．人民眾多．萬庶咸集．食物豐盛。阿難．猶如諸天阿羅迦曼陀王城．繁榮富裕．人民眾多．萬庶咸集．食物豐盛。阿難．拘舍婆提都．亦復如是．繁榮富裕．人民眾多．萬庶咸集．食物豐盛。阿難．拘舍婆提都．有十種聲．彌滿晝夜．自然歡喜。十種聲者．象聲、馬聲、兵車聲、大鼓聲、鼓聲、琵琶聲、歌聲、鈸聲、小鐃聲．及第十種「且食且飲．且歌」之聲。</p>
</div>
<div class='div-other'><a id='mulu928' />
<p class='h4'>一九</p><p>阿難．汝往拘夷那竭．告諸末羅人曰．「諸筏斯多．於今夜末更．如來般涅槃。諸筏斯多．宜來會集．勿於後時．以「如來在我等村土而般涅槃。我等於末更．未得見如來．」致貽後悔。」』尊者阿難．諾世尊曰．『唯然世尊。』即整下衣．攝持衣鉢．攜同一人．入拘夷那竭。</p>
</div>
<div class='div-other'><a id='mulu929' />
<p class='h4'>二〇</p><p>時拘夷那竭諸末羅人．以事集於會議堂中。尊者阿難．往彼講堂．至已．告拘夷那竭諸末羅人曰．『諸筏斯多．如來於今夜末更般涅槃．諸筏斯多．宜來會集。諸筏斯多．宜來會集。勿於後時．以「如來在我等村地．而般涅槃。我等於末更．未得見如來．」致貽後悔。』</p>
</div>
<div class='div-other'><a id='mulu930' />
<p class='h4'>二一</p><p>諸末羅人．末羅人子．末羅人女．末羅人妻．從尊者阿難．聞是言已．苦慼悲憂．心慟不支．或者散髮而泣．伸臂而泣．宛轉躃踴．如岩奔裂．念『如來般涅槃．毋乃過早。善逝般涅槃．毋乃過早。世間眼滅．毋乃過早。』諸末羅人．末羅人子．末羅人女．末羅人妻．苦慼悲憂．心慟不支．咸詣惒跋單沙羅林阿難所。</p>
</div>
<div class='div-other'><a id='mulu931' />
<p class='h4'>二二</p><p>時尊者阿難．如是念言．『若使拘夷那竭諸末羅人．一一禮世尊．即至天明．彼末羅人禮敬世尊．當不能畢。我今寗可使末羅人．某為一團．某為一團．分團而立．禮世尊言．「世尊．某名某名諸末羅人．率子及妻．偕眾及友．禮世尊足。」』尊者阿難．以此方便．使末羅人．即於末更．禮敬世尊。</p>
</div>
<div class='div-other'><a id='mulu932' />
<p class='h4'>二三</p><p>是時有遊行僧．名曰須跋．住拘夷那竭。遊行僧須跋．聞『今夜末更．沙門瞿曇．當般涅槃。』遊行僧須跋．如是念言．『我嘗聞彼年高長老．師之弟子遊行僧言．「阿羅漢、等正覺者、如來．出現於世．為希有也。」沙門瞿曇．然於今夜末更．當般涅槃．而我於法有疑．我信瞿曇．能以說法．祛我此疑。』</p>
</div>
<div class='div-other'><a id='mulu933' />
<p class='h4'>二四</p><p>於是遊行僧須跋．即詣惒跋單沙羅林．尊者阿難所。至已．白尊者阿難言．『嗚呼阿難．我聞年高長老．師之弟子遊行僧言．「阿羅漢、等正覺者、如來．出現於世．為希有也。」沙門瞿曇．然於今夜末更．當般涅槃。而我於法有疑．我信瞿曇．能以說法．祛我此疑。嗚呼阿難．唯願使我得見沙門瞿曇。』如是言時．尊者阿難．告須跋曰．『止．吾友須跋．勿擾如來。世尊已疲。』遊行僧須跋再度如是言．乃至三度如是白尊者阿難言．『嗚呼阿難．我聞年高長老．師之弟子遊行僧言．「阿羅漢、等正覺者、如來．出現於世．為希有也。」沙門瞿曇．然於今夜末更．當般涅槃。而我於法有疑．我信曇瞿．能以說法．祛我此疑。嗚呼阿難．唯願使我得見沙門瞿曇。』尊者阿難．三告須跋曰．『止止．吾友須跋．勿擾如來。世尊已疲。』</p>
</div>
<div class='div-other'><a id='mulu934' />
<p class='h4'>二五</p><p>世尊聞知尊者阿難與須跋間所為之言。世尊即告尊者阿難曰．『止．阿難．勿遮須跋。阿難．須跋可見如來。須跋所問．皆因欲知．故爾為問．非欲擾〔我。〕我應答彼所問．彼當立可理解。』尊者阿難．乃告須跋曰．『可往．吾友須跋．已蒙世尊．親自許可。』</p>
</div>
<div class='div-other'><a id='mulu935' />
<p class='h4'>二六</p><p>時遊行僧須跋．即至世尊前。至已．禮敬世尊．共相問訊．互道友誼．於一面坐。遊行僧須跋坐一面已．白世尊言．『瞿曇乎．彼沙門婆羅門．領有僧伽．率有弟子．為弟子師．而為知者頗有名聞．身為教主．眾所崇敬者．如不蘭迦葉、末伽梨憍舍利、阿浮陀拘舍金披羅、波浮迦旃、薩若毘那梨弗、尼犍子．此諸師等．皆以己智．能盡知耶．不盡知耶．有能知耶．有不知耶。』『止．須跋。「彼等以己智．能盡知耶．不盡知耶．有能知耶．有不知耶．」勿作是言．須跋。我當為汝說法．諦聽諦聽．善憶念之．我為汝說。』遊行僧須跋．諾世尊曰．『唯然世尊。』</p>
</div>
<div class='div-other'><a id='mulu936' />
<p class='h4'>二七</p><p>世尊曰．『須跋．雖於諸法諸律．若不見八聖道處者．則於彼處不見〔第一果〕沙門．不見第二〔果〕沙門．不見第三〔果〕沙門．不見第四〔果〕沙門。須跋．凡於法於律．若見八聖道處者．便於彼處．見〔第一果〕沙門．亦見第二〔果〕沙門．亦見第三〔果〕沙門．亦見第四〔果〕沙門。須跋．今於〔我〕法〔我〕律．見八聖道處．是故便見〔第一果〕沙門．第二〔果〕沙門．第三〔果〕沙門．第四〔果〕沙門。若餘言論．是於沙門．徒為空談。是故須跋比丘等當正住此。則此世界．於阿羅漢非為空也。</p>

<div class="lg regular" style="margin-left:0em;"><div class='lg-row'>我年二十九　出家求善道　自從出家來　已五十一年　正理正法地　是我所遊行</div>
<div class='lg-row'>須跋於此外　無有沙門〔果〕</div>
</div><p>此外亦無第二沙門〔果．〕無第三沙門〔果．〕無第四沙門〔果。〕若餘言論．是於沙門徒為空談。是故須跋．比丘等當正住此。則此世間．於阿羅漢不為空也。』</p>
</div>
<div class='div-other'><a id='mulu937' />
<p class='h4'>二八</p><p>遊行僧須跋．聞是說已．白世尊言．『殊勝哉世尊。殊勝哉世尊。猶如使倒者得起．隱者得顯．示迷以道．冥室來燈．有目得視．世尊如是．以無數方便．說法示教。世尊．我今歸依世尊．歸依正法及比丘僧。唯願許我於世尊所．可得出家受具足戒。』『須跋．嘗有外道．於〔我〕法律中．求請出家．受具戒者．先當別住．為期四月。俟經四月．稱僧眾意．則使出家．受具足戒．淨修梵行。但在是時．我當觀察其人個性差別．而後許之。』</p>
</div>
<div class='div-other'><a id='mulu938' />
<p class='h4'>二九</p><p>『世尊．既曾有餘外道．於此法律．求請出家受具戒者．先當別住為期四月．俟經四月．稱僧眾意．則使出家受具足戒．淨修梵行者．我則自願別住四年。經四年後．稱僧眾意．使我出家．受具足戒．淨修梵行。』世尊即告尊者阿難曰．『阿難．可使須跋出家。』尊者阿難．諾世尊曰．『唯然世尊．』</p>
</div>
<div class='div-other'><a id='mulu939' />
<p class='h4'>三〇</p><p>時遊行僧須跋．白尊者阿難言．『吾友阿難．卿得大利益。吾友阿難．卿得最大利益。於教主前．而得近住．以灌頂而行灌水．』遊行僧須跋．即於世尊所．出家受戒。受戒未久．是尊者須跋．獨自離住．成不放逸．慇懃精進而住．為時未久．成就善男子離家出家所求無上梵行．彼於現世．逮達自知自證而住。知『生已盡．梵行已立．所作已辦．不復來此。』</p>
<p style="margin-left:0em;text-indent:0em;" class="lg-abnormal"><div class='lg-row'>是尊者須跋　今成阿羅漢　彼是為世尊　最後之弟子</div>
</p></div></div>
<div class='div-other'><a id='mulu940' />
<p class='h3'>第六誦品</p>
<div class='div-other'><a id='mulu941' />
<p class='h4'>一</p><p>爾時世尊．告尊者阿難曰．『阿難．汝等或作是念．「教主之言畢．我等失教主。」阿難．勿如是觀。阿難．依我所說所教法律．我滅度後．是汝等師。</p>
</div>
<div class='div-other'><a id='mulu942' />
<p class='h4'>二</p><p>復次阿難．今比丘等．互以「友」稱．我滅度後．勿如是稱。阿難．年老比丘．於年幼者．當稱姓名．或稱為「友。」年幼比丘．於年老者．當稱「尊者．」或「具壽者。」</p>
</div>
<div class='div-other'><a id='mulu943' />
<p class='h4'>三</p><p>阿難．我滅度後．隨僧伽樂欲．可廢小小學處〔戒。〕</p>
</div>
<div class='div-other'><a id='mulu944' />
<p class='h4'>四</p><p>阿難．我滅度後．於闡怒比丘．當行梵檀罰。』『世尊．何者是梵檀罰。』『阿難．若闡怒比丘．恣意肆言。但比丘等．不得與語．亦勿訓誡．亦勿教誡。』</p>
</div>
<div class='div-other'><a id='mulu945' />
<p class='h4'>五</p><p>世尊告諸比丘曰．『復次諸比丘．或有比丘．於佛法僧．道及方法．有疑惑者。諸比丘．當即諮問。勿於後時．而生悔言．「我等面師．未得諮問。」』諸比丘等．聞言默然。世尊再度．乃至三度．告比丘等曰．『復次諸比丘．或有比丘．於佛法僧．道及方法．有疑惑者。諸比丘．當即諮問。勿於後時．而生悔言．「我等面師．未得諮問。」』諸比丘等．三度默然。世尊告比丘等曰．『諸比丘．汝等誠以尊崇如來．故爾不問。諸比丘．當如友於其友．而為諮問．』諸比丘等．聞如是言．又復默然。</p>
</div>
<div class='div-other'><a id='mulu946' />
<p class='h4'>六</p><p>時尊者阿難．白世尊言．『世尊．不可思議。世尊．為希有也。世尊．我於比丘眾．有如是信。無一比丘．疑佛法僧．道及方法。』『阿難．汝緣信故而作是言。阿難．然如來具如是智．知「比丘眾中．無一比丘．疑佛法僧．道及方法．是實無疑。阿難．五百比丘眾．即其最末比丘．亦達預流．住不退轉法．必定成正覺。」』</p>
</div>
<div class='div-other'><a id='mulu947' />
<p class='h4'>七</p><p>是時世尊．告諸比丘曰．『諸比丘乎．我告汝等．「諸行是壞法．當以不放逸．而行精進。」此是如來．最後說法。』</p>
</div>
<div class='div-other'><a id='mulu948' />
<p class='h4'>八</p><p>於是世尊．即入初禪。從初禪起．入第二禪。從第二禪起．入第三禪。從第三禪起．入第四禪。從第四禪起．入空處定。從空處定起．入識處定。從識處定起．入無所有定．從無所有定起．入非想非非想定。從非想非非想定．入滅想定。時尊者阿難．語尊者阿那律言．『尊者阿那律．世尊般涅槃。』『吾友阿難．世尊入滅想定．非般涅槃。』</p>
</div>
<div class='div-other'><a id='mulu949' />
<p class='h4'>九</p><p>於是世尊．從滅想定起．入非想非非想定。從非想非非想定起．入無所有定。從無所有定起．入識處定。從識處定起．入空處定。從空處定起．入第四禪。從第四禪起．入第三禪。從第三禪起．入第二禪。從第二禪起．入於初禪。從初禪起．入第二禪。從第二禪起．入第三禪。從第三禪起．入第四禪。從第四禪起．世尊即入般涅槃。</p>
</div>
<div class='div-other'><a id='mulu950' />
<p class='h4'>一〇</p><p>當世尊入般涅槃時．地大震動．〔人皆〕驚怖．身毛豎立．天鼓亦裂。當世尊般涅槃時．娑婆世界主梵天．說此偈言。</p>
<p style="margin-left:0em;text-indent:0em;" class="lg-abnormal"><div class='lg-row'>於世一切有生者　會當捨壞所聚身　處世無比斯教主　大力如來般涅槃</div>
</p><p>當世尊般涅槃時．釋提桓因說此偈言。</p>
<p style="margin-left:0em;text-indent:0em;" class="lg-abnormal"><div class='lg-row'>噫諸行無常　生滅法所成　是等生則滅　寂靜為安樂</div>
</p><p>當世尊般涅槃時．尊者阿那律．說此偈言。</p>

<div class="lg regular" style="margin-left:0em;"><div class='lg-row'>心寂救世者　不用出入息　無欲達寂靜　牟尼於是滅　復以不動心　能忍於諸苦</div>
<div class='lg-row'>心已獲解脫　猶如燈火滅</div>
</div><p>當世尊般涅槃時．尊者阿難．說此偈言。</p>
<p style="margin-left:0em;text-indent:0em;" class="lg-abnormal"><div class='lg-row'>維時有恐怖　身毛為豎立　具慈悲正覺　時入般涅槃</div>
</p><p>世尊般涅槃時．未離欲諸比丘中．或有比丘．伸臂而泣．宛轉躄踴．如岩奔裂．咸作是念．『世尊般涅槃．毋乃過早。善逝般涅槃．毋乃過早。世間眼滅．毋乃過早。』彼離欲諸比丘等．正念正智．深自堪耐．念言『諸行無常．安得〔不滅。〕』</p>
</div>
<div class='div-other'><a id='mulu951' />
<p class='h4'>一一</p><p>時尊者阿那律．告諸比丘曰．『止止．吾友．勿悲勿哭。吾友．世尊豈曾不為是言．凡恩愛者．〔生〕離〔死〕別．〔身死已後．境界〕各殊。吾友．云何得彼所生所存．所造壞法．謂不壞者．無有是處。吾友．諸天如是為暔暔言。』『尊者．今尊者阿那律所思．為何種天耶。』『吾友阿難．諸天在虛空中．念地上事．散髮而泣．伸臂而泣．宛轉躄踴．如岩奔裂．念言「世尊般涅槃．毋乃過早。善逝般涅槃．毋乃過早。世間眼滅．毋乃過早。」吾友阿難．諸天在地上．念地上事．散髮而泣．伸臂而泣．宛轉躄踴．如岩奔裂．念言「世尊般涅槃．毋乃過早。善逝般涅槃．毋乃過早。世間眼滅．毋乃過早。」復有離欲諸天．正念正智．深自堪耐．咸自念言「諸行無常．安得〔不滅。〕」』</p>
</div>
<div class='div-other'><a id='mulu952' />
<p class='h4'>一二</p><p>尊者阿那律與尊者阿難．問答法言．竟夜達曉。於是尊者阿那律．告尊者阿難曰．『吾友阿難．當往拘夷那竭．告末羅族曰．「諸筏斯多．世尊已般涅槃．知時宜者〔可往詣也。〕」』尊者阿難諾阿那律曰．『唯然尊者。』即於清旦．整著下衣．攝持衣鉢．將一從者．入拘夷那竭。時末羅人眾．以事集於講堂。尊者阿難．往彼講堂。至已．告拘夷那竭末羅族曰．『諸筏斯多．世尊已般涅槃。知時宜者〔可往詣也。〕』諸末羅人．末羅人子．末羅人女．末羅人妻．聞尊者阿難言．莫不悲嘆．苦惱痛心．或有散髮而泣．伸臂而泣．宛轉躄踴．如岩奔裂．咸念『世尊般涅槃．毋乃過早。善逝般涅槃．毋乃過早。世間眼滅．毋乃過早。』</p>
</div>
<div class='div-other'><a id='mulu953' />
<p class='h4'>一三</p><p>拘夷那竭諸末羅人．即命眾曰．『宜盡集辦拘夷那竭諸香及鬘．一切樂器。』於是拘夷那竭諸末羅人．持取香鬘．一切樂器．及五百牒布．詣惒跋單沙羅林世尊身所。至已．咸以歌、舞、音樂、鬘、香．奉世尊身．崇敬供養．擎張天幕．獻曼陀羅華鬘．如是竟其一日。拘夷那竭諸末羅人．作是思念．『世尊之身．今日荼毘．尚非是時。我等明朝．為世尊身．舉行荼毘。』拘夷那竭諸末羅人．乃以歌、舞、音樂、鬘、香．奉世尊身．崇敬供養．擎張天幕．獻曼陀羅華鬘．復竟第二日．復竟第三日．復竟第四日．復竟第五日．復竟第六日。</p>
</div>
<div class='div-other'><a id='mulu954' />
<p class='h4'>一四</p><p>於第七日．拘夷那竭諸末羅人．如是思念．『我等以歌、舞、音樂、鬘、香．奉世尊身．崇敬供養．從南奉迎於城市南．從外〔奉迎〕於城市外．於城市南．為世尊身．當行荼毘。』是時末羅族八首長．洗頭著新衣．將欲奉迎世尊．而不能前進。</p>
<p>拘夷那竭諸末羅人．白尊者阿那律言．『是何因緣．末羅族八首長．洗頭著新衣．將欲奉迎世尊．而不能前進。』『諸筏斯多．汝等所有意願．而於諸天意願不同。』</p>
</div>
<div class='div-other'><a id='mulu955' />
<p class='h4'>一五</p><p>『尊者．諸天意願云何。』『諸筏斯多．汝等意願．謂「我以歌、舞、音樂、鬘、香．奉世尊身．崇敬供養．從南奉迎於城市南．從外奉迎於城市外．於城市南．舉行荼毘。」諸筏斯多．諸天意願．謂「我以天上歌、舞、音樂、鬘、香．奉世尊身．崇敬供養．從北奉迎於城市北．從由北門．入於城市．從由中央．迎於城中．從由東門．迎至城東．有末羅塔廟．曰天冠寺．即於其處．為世尊身．舉行荼毘。」』『尊者．當如諸天意願。』</p>
</div>
<div class='div-other'><a id='mulu956' />
<p class='h4'>一六</p><p>爾時拘夷那竭．遍撒鬘陀羅華．高與膝齊．乃至塵箱所積塵芥之上．亦皆遍撒。於是諸天．及末羅人．以天人歌、舞、音樂、鬘、香．奉世尊身．崇敬供養．從北奉迎入城市北．從由北門入於城市．從由中央．迎於城中．從由東門．迎之城東．至天冠寺．將世尊身．奉安其處。</p>
</div>
<div class='div-other'><a id='mulu957' />
<p class='h4'>一七</p><p>時拘夷那竭諸末羅人．問尊者阿難曰．『尊者阿難．我等於如來身．當如何安置。』『諸筏斯多．一如安置轉輪王體．於如來身．當如是安置。』『尊者阿難．轉輪王身．如何安置。』『諸筏斯多．人於轉輪王體．纏以新布．纏新布已．裹新麻布．裹新麻布已．包以新衣。如是包纏轉輪王體．至五百重．納入鐵棺．灌注以油．舉此鐵棺．置鐵槨中．以眾名香．作成香[卄/積]．用付荼毘．於四衢道．起轉輪王塔。諸筏斯多．轉輪王體．如是安置。諸筏斯多．一如荼毘轉輪王體．於如來身．當如是荼毘．於四衢道．起如來塔。於其塔處．供置華鬘．香及顏料．使禮拜者．使淨心者．永獲利益．及與安樂。</p>
</div>
<div class='div-other'><a id='mulu958' />
<p class='h4'>一八</p><p>拘夷那竭諸末羅人．即命眾曰．『可告末羅人．集辦新麻布。』於是拘夷那竭諸末羅人．於世尊身．纏以新布。纏新布已．裹新麻布。裹新麻布已．包以新衣。如是包纏世尊身體．至五百重．納入鐵棺．灌注以油．舉此鐵棺．置鐵槨中．以眾名香．作成香[卄/積]．奉世尊身．安置[卄/積]上。</p>
</div>
<div class='div-other'><a id='mulu959' />
<p class='h4'>一九</p><p>爾時尊者大迦葉．與大比丘眾五百人俱．從彼波婆．向拘夷那竭大道中行。尊者大迦葉．時於道中．退坐一樹下。尊者大迦葉．見邪命外道．手執曼陀羅華．從拘夷那竭．行向波婆大道。乃作是問言．『吾友．知我等教主耶。』『唯然吾友．我知其事。七日以前．沙門瞿曇．已般涅槃。故我執此曼陀羅華。』是時未離欲諸比丘中．或有比丘．伸臂而泣．宛轉躄踴．如岩奔裂．咸念『世尊般涅槃．毋乃過早。善逝般涅槃．毋乃過早。世間眼滅．毋乃過早。』彼離欲諸比丘等．正念正智．乃能堪耐．念言『諸行無常．安得〔不滅。〕』</p>
</div>
<div class='div-other'><a id='mulu960' />
<p class='h4'>二〇</p><p>時有年老出家名須跋〔比丘〕者．坐大眾中．告諸比丘曰．『止止吾友．勿悲勿哭。我等完全脫離彼大沙門矣。彼常以「是許汝等．是不許汝等．」而為彼所苦惱．為彼所壓迫．今者我等．可為所欲為．不為所不欲為。』尊者大迦葉．於是告諸比丘曰．『止止吾友．勿悲勿哭。吾友．世尊豈不曾為是言耶。凡恩愛者．〔生〕離〔死〕別．〔身死已後．境界〕各殊。吾友．云何得彼所生所存．所造壞法．謂不壞者．無有是處。』</p>
</div>
<div class='div-other'><a id='mulu961' />
<p class='h4'>二一</p><p>是時末羅四首長．洗頭著新衣．欲燃世尊[卄/積]．火不能燃。拘夷那竭諸末羅人．白尊者阿那律言．『尊者阿那律．此是何因緣．末羅四首長．洗頭著新衣．欲燃世尊[卄/積]．而火不能燃。』『諸筏斯多．是與諸天意願．有相違故。』『尊者．諸天意願云何。』『諸筏斯多．諸天意願．謂「彼尊者大迦葉．與大比丘眾五百人俱．今從波婆．向拘夷那竭大道中行。若尊者大迦葉．猶未頂禮世尊足時．於世尊[卄/積]．火不能燃。」』『尊者．當如諸天意願。』</p>
</div>
<div class='div-other'><a id='mulu962' />
<p class='h4'>二二</p><p>時尊者大迦葉．往詣拘夷那竭末羅族塔廟之天冠寺。至已．整一肩衣．叉手合掌．恭向香[卄/積]．右遶三匝．揭去足覆．禮世尊足。彼五百比丘．亦整一肩衣．叉手合掌．恭向香[卄/積]．右遶三匝．禮世尊足。尊者大迦葉．與五百比丘．如是頂禮已．世尊香[卄/積]．不燒自燃。</p>
</div>
<div class='div-other'><a id='mulu963' />
<p class='h4'>二三</p><p>世尊之身．一經荼毘．皮肉筋髓．乃至炭灰．皆悉不見．唯存舍利．猶如酥油．經燃燒後．不見灰燼．世尊之身．亦復如是．經荼毘後．皮肉筋髓．乃至炭火．皆悉不見．唯存舍利。而五百重衣．唯燃二重．即最內部及最外部。世尊身燃時．虛空注水．滅香[卄/積]火．及水倉水迸．滅香[卄/積]火。拘夷那竭諸末羅人以眾香水．消滅世尊香[卄/積]之火。拘夷那竭諸末羅人．便以七日．在講堂中．立槍作垣．圍弓作柵．以舞、歌、音樂、鬘、香．奉世尊身．崇敬供養。</p>
</div>
<div class='div-other'><a id='mulu964' />
<p class='h4'>二四</p><p>韋提希子摩揭陀王阿闍世．聞『世尊於拘夷那竭．已般涅槃。』即遣使者．告拘夷那竭末羅族〔言．〕『世尊剎帝利種．我亦剎帝利種。於世尊舍利．應得請一分。我當為世尊．起立舍利塔．供養舍利。』毘舍離離車族．聞『世尊於拘夷那竭．已般涅槃。』即遣使者．告拘夷那末羅族〔言．〕『世尊剎帝利種．我等亦剎帝利種。於世尊舍利．應得請一分。我等為世尊．當起舍利塔．供養舍利。』迦毘羅城釋迦族．聞『世尊於拘夷那竭．已般涅槃。』即遣使者．告拘夷那竭末羅族〔言．〕『我種姓之中．世尊為最勝。於世尊舍利．應得請一分。我等為世尊．當起舍利塔．供養舍利。』遮羅頗跋離族．聞『世尊於拘夷那竭．已般涅槃。』即遣使者．告拘夷那竭末羅族〔言．〕『世尊剎帝利種．我等亦剎帝利種。於世尊舍利．應得請一分。我等為世尊．當起舍利塔．供養舍利。』羅摩伽拘利族．聞『世尊於拘夷那竭．已般涅槃。』即遣使者．告拘夷那竭末羅族〔言．〕『世尊剎帝利種．我等亦剎帝利種。於世尊舍利．應得請一分。我等為世尊．當起舍利塔．供養舍利。』毘留提婆羅門．聞『世尊於拘夷那竭．已般涅槃。』即遣使者．告拘夷那竭末羅族〔言．〕『世尊剎帝利種．我為婆羅門也。於世尊舍利．應得請一分。我當為世尊．起立舍利塔．供養舍利。』波婆末羅族．聞『世尊於拘夷那竭．已般涅槃。』即遣使者．告拘夷那竭末羅族〔言．〕『世尊剎帝利種．我等亦剎帝利種。於世尊舍利．應得請一分。我等為世尊．當起舍利塔．供養舍利。』</p>
</div>
<div class='div-other'><a id='mulu965' />
<p class='h4'>二五</p><p>拘夷那竭末羅族．聞是言已．於諸來集會眾中．作如是言．『世尊般涅槃．是在我村地。是故我等於世尊舍利．不與一分。』如是言時．香姓婆羅門．曉彼來眾曰。</p>

<div class="lg regular" style="margin-left:0em;"><div class='lg-row'>『一言告卿等　我佛說忍辱　求請分舍利　相爭非所宜　大眾具慧信　我等應安和</div>
<div class='lg-row'>可均作八分　廣起四方塔』</div>
</div><p>『然則婆羅門．汝應將世尊舍利．請作八分．善為我等．平等分配。』香姓婆羅門．諾彼眾曰．『唯然卿等。』即分舍利．均作八分．平等分配已．告彼眾曰．『卿等．願以此瓶．見與於我。當起瓶塔．為塔供養。』彼等共許以瓶．與香姓婆羅門。</p>
</div>
<div class='div-other'><a id='mulu966' />
<p class='h4'>二六</p><p>時畢鉢之孔雀族．聞『世尊於拘夷那竭．已般涅槃。』即遣使者．告拘夷那竭末羅族〔言．〕『世尊剎帝利種．我等亦剎帝利種。於世尊舍利．應得請一分。我等為世尊．當起舍利塔．供養舍利。』『世尊舍利．一分無存。世尊舍利．均分已訖。請持灰去。』是故彼等．持灰而去。</p>
</div>
<div class='div-other'><a id='mulu967' />
<p class='h4'>二七</p><p>於是韋提希子摩揭陀王阿闍世．於王舍城．敬為世尊．起舍利塔．供養舍利。毘舍離離車族．於毘捨離．敬為世尊．起舍利塔．供養舍利。迦毘羅城釋迦族．於迦毘羅．敬為世尊．起舍利塔．供養舍利。遮羅頗跋羅族．於遮羅頗．敬為世尊．起舍利塔．供養舍利。羅摩伽拘利族．於羅摩伽．敬為世尊．起舍利塔．供養舍利。毘留提婆羅門．於毘留提．敬為世尊．起舍利塔．供養舍利。波婆末羅族．自於波婆．敬為世尊．起舍利塔．供養舍利。拘夷那竭末羅族．於拘夷那竭．敬為世尊．起舍利塔．供養舍利。香姓婆羅門．起立瓶塔．為瓶供養。毘鉢孔雀族．則於毘鉢．起立灰塔．為灰供養。是以舍利．起有八塔．第九瓶塔．第十灰塔。如是如是．有如是事。</p>
</div>
<div class='div-other'><a id='mulu968' />
<p class='h4'>二八</p>
<div class="lg regular" style="margin-left:0em;"><div class='lg-row'>具眼者舍利　為量有八斛　七斛供養地　是在閻浮洲　一斛供養者　羅摩村龍王</div>
<div class='lg-row'>奉一牙供養　在彼忉利天　又一牙供養　於犍陀羅城　又迦陵迦王　及與彼龍王</div>
<div class='lg-row'>各得奉供養　我佛之一牙　舍利光所照　國土為莊嚴　於具眼舍利　恭敬最恭敬</div>
<div class='lg-row'>天龍與人主　及人間長者　佛百劫難遇　供養合掌禮</div>
</div></div></div></div>
<div class='div-other'><a id='mulu969' />
<p class='h2'>大善見王經第十七</p>
<div class='div-other'><a id='mulu970' />
<p class='h3'>第一誦品</p>
<div class='div-other'><a id='mulu971' />
<p class='h4'>一</p><p>如是我聞。一時世尊．在拘尸那揭羅城惒跋單末羅族之娑羅林。於娑羅雙樹間．般涅槃時。</p>
</div>
<div class='div-other'><a id='mulu972' />
<p class='h4'>二</p><p>爾時尊者阿難．至世尊所．禮敬世尊．於一面坐。尊者阿難．坐一面已．白世尊言．「世尊．唯願世尊．勿入滅於此隘小之城．荒廢之城．邊鄙之城。世尊．更有餘諸大城．如瞻波城、王舍城、舍衛城、沙計多城、憍賞彌城、波羅奈城。唯願世尊．於此等大城入滅。其處多有王族大家、婆羅門大家、居士大家．彼等當為尊重恭敬．如來舍利。」</p>
</div>
<div class='div-other'><a id='mulu973' />
<p class='h4'>三</p><p>「阿難．勿得說此為隘小城．為荒廢城．為邊鄙城。阿難．昔者有王．名大善見。身為王族．為灌頂王．為四邊主為常勝者．為保國者。阿難．此拘尸那揭羅．為大善見王所居．名曰拘舍婆提城。阿難．此拘舍婆提城．東西長十二由旬．南北廣七由旬。阿難．此王城拘舍婆提．繁華殷盛．居民眾多．人口稠密．物資豐饒。阿難．猶如諸神王城．名阿羅迦曼陀者．繁華殷盛．居者眾多．夜叉稠密．物資豐饒。阿難．拘舍婆提王城．亦復如是．繁華殷盛．居民眾多．人口稠密．物資豐饒。阿難．拘舍婆提王城．有十種聲．晝夜洋溢．為象聲、馬聲、車聲、鼓聲、杖鼓聲、琵琶聲、歌聲、鐃聲、銅鑼聲．及第十種「且食．且飲．且歡嬉」聲。</p>
</div>
<div class='div-other'><a id='mulu974' />
<p class='h4'>四</p><p>阿難．拘舍婆提王城．周匝圍有七種城壁。一為金造．一為銀造．一琉璃造．一水精造．一珊瑚造．一車渠造．一眾寶造。</p>
</div>
<div class='div-other'><a id='mulu975' />
<p class='h4'>五</p><p>阿難．拘舍婆提王城．有四種門。一為金造．一為銀造．一琉璃造．一水精造。一一之門．立有七柱．一一柱高．人身三倍或為四倍．一為金造．一為銀造．一琉璃造．一水精造．一珊瑚造．一車渠造．一眾寶造。</p>
</div>
<div class='div-other'><a id='mulu976' />
<p class='h4'>六</p><p>阿難．拘舍婆提王城．遶有七種多羅行樹．一為金造．一為銀造．一琉璃造．一水精造．一珊瑚造．一車渠造．一眾寶造。金多羅樹．其幹為金．葉果為銀。銀多羅樹．其幹為銀．葉果為金。琉璃多羅樹．其幹為琉璃．葉果為水精。水精多羅樹．其幹為水精．葉果為琉璃。珊瑚多羅樹．其幹為珊瑚．葉果為車渠。車渠多羅樹．其幹為車渠．葉果為珊瑚。眾寶多羅樹．其幹為眾寶．葉果為眾寶。阿難．此等多羅行樹．受風吹盪其音美妙．使人興奮．心悅神往。阿難．猶如五支樂器．善受調練．由於名手．善奏之時．其音美妙．使人興奮．心悅神往。阿難．多羅行樹．亦復如是．受風吹盪．其音美妙．使人興奮．心悅神往．阿難．是時拘舍婆提王城．無賴之徒．樂欲自娛者．咸隨此等多羅行樹．風所吹盪美妙之音．狂歡踴躍。</p>
</div>
<div class='div-other'><a id='mulu977' />
<p class='h4'>七</p><p>阿難．大善見王．自然具足七寶及四如意德。阿難．何謂七寶。大善見王．於月十五．布薩之日．沐浴齋戒．昇高殿上．現天輪寶。千輻轂輪．具一切善。大善見王．見之言曰．「我實曾聞．設若王族之灌頂王．於月十五．布薩之日．沐浴齋戒．昇高殿上．現天輪寶．千輻轂輪．具一切善．則彼王當為轉輪王。果若爾者．我將即為轉輪王乎。」</p>
</div>
<div class='div-other'><a id='mulu978' />
<p class='h4'>八</p><p>阿難．爾時大善見王．即從座起．偏袒一肩．便以左手．執持水瓶．右手注〔水〕於輪寶言．一願卿轉動．輪寶。願卿征服．輪寶。」阿難．時此輪寶．轉向東方。大善見王．率同四軍．隨此輪寶．俱共前進。阿難．輪寶止處．大善見王．率同四軍．止住其處。</p>
</div>
<div class='div-other'><a id='mulu979' />
<p class='h4'>九</p><p>阿難．時在東方諸敵王等．詣大善見王所白曰．「來乎大王。善來大王。〔一切〕莫非主有．大王。願垂教命．大王。」大善見王曰．「不得殺生物。勿取非所與。勿為邪婬行．勿為虛妄語。勿飲醉人物。食應從習制。」阿難．於是東方諸敵王等．咸皆服從大善見王。</p>
</div>
<div class='div-other'><a id='mulu980' />
<p class='h4'>一〇</p><p>阿難．此天輪寶．沈東大海．後再出現．轉向南方．如是如是．乃至沈南大海．後再出現．轉向西方．如是如是．乃至沈西大海．後再出現．轉向北方。大善見王．率同四軍．隨此輪寶．俱共前進。阿難．輪寶止處．大善見王．率同四軍．止住其處。阿難．北方敵王等．詣大善見王所白曰．「來乎大王。善來大王。一切莫非主有．大王。願垂教命．大王。」大善見王曰．「不得殺生物。勿取非所與。勿為邪婬行。勿為虛妄語。勿飲醉人物。食應從習制。」阿難．北方敵王等．服從大善見王。</p>
</div>
<div class='div-other'><a id='mulu981' />
<p class='h4'>一一</p><p>阿難．彼天輪寶．如是征服大海周境．即便還來拘舍婆提城．其軸止於王內城門法廷之前．照曜內城．如是停住。阿難．大善見王．出現如是輪寶。</p>
</div>
<div class='div-other'><a id='mulu982' />
<p class='h4'>一二</p><p>復次阿難．大善見王．出現象寶。有名布薩陀象王．全身純白．七處具拄．復具神力．而能飛空。大善見王．見已心喜．為如是言．「若可調者．此象實為供乘良象。」阿難．猶如生來純正良象．久受善調．此象寶者．亦復如是．得善調御。阿難．大善見王．曾試象寶．平旦乘之．巡遊大海周邊四境．即還王城．而進朝食。阿難．大善見王．出現如是象寶。</p>
</div>
<div class='div-other'><a id='mulu983' />
<p class='h4'>一三</p><p>復次阿難．大善見王．出現馬寶。是為馬王．名曰雲馬．全身純白．頭黑如烏．頸上鬣毛．如們叉草．具有神力而能飛空。大善見王．見已心喜．為如是言．「若可調者．此馬實為供乘良馬。」阿難．猶如生來純正良馬．久受善調．此馬寶者．亦復如是．得善調御。阿難．大善見王．曾試馬寶．平旦乘之．巡遊大海周邊四境．即還王城．而進朝食。阿難．大善見王．出現如是馬寶。</p>
</div>
<div class='div-other'><a id='mulu984' />
<p class='h4'>一四</p><p>復次阿難．大善見王．出現珠寶。是琉璃珠．光輝燦爛．性質純正．八面具足．磨治極好．瑩明清徹．具眾妙德。阿難．珠寶之光．普照所及．廣一由旬。阿難．大善見王．曾試珠寶．配列四軍．高幢之上安置珠寶．於夜闇中．得以進軍。復次阿難．四周村眾．普受光照．得作業務．謂為晝日。阿難．大善見王．出現如是珠寶。</p>
</div>
<div class='div-other'><a id='mulu985' />
<p class='h4'>一五</p><p>復次阿難．大善見王．出現女寶。形相殊妙．清麗可悅．容顏最勝．色美如花。長短合度．肥瘦適中．黑白稱宜．超人間色．備天人姿。阿難．女寶皮膚．柔軟之感．猶如綿絮．亦如絲綿。阿難．女寶體肢．冬溫夏涼。阿難．女寶身體．發栴檀香．從口發出青蓮華香。阿難．此女寶者．先王而起．後王而寢．從順貞淑．言行可喜。阿難．女寶無有以心違王．况以身體。阿難．大善見王．出現如是女寶。</p>
</div>
<div class='div-other'><a id='mulu986' />
<p class='h4'>一六</p><p>復次阿難．大善見王出現居士寶。彼由業報．得生天眼．凡於寶藏．有主無主．皆悉見之。彼詣大善見王所白曰．「大王．願主莫憂．我主之財．臣善辦之。」阿難．大善見王曾試居士寶．乘船放於恒河中流．告居士寶曰．「我欲得金。」「然則大王．願船至岸。」「居士．我於此處．正欲得金。」阿難．時居士寶．兩手觸水．舉瓶而出．中滿黃金．白大善見王曰．「大王．此亦可乎。」大善見王乃曰．「居士．斯為可矣．斯為足矣。」阿難．大善見王．出現如是居士寶。</p>
</div>
<div class='div-other'><a id='mulu987' />
<p class='h4'>一七</p><p>復次阿難．大善見王．出現將軍寶。賢明雄略．智謀具足．其力能為大善見王．當進勸進．當退勸退．當止勸止。彼詣大善見王所白曰．「大王．願主莫憂．臣善指揮。」阿難．大善見王．出現如是將軍寶。阿難．大善見王．自然具足此等七寶。</p>
</div>
<div class='div-other'><a id='mulu988' />
<p class='h4'>一八</p><p>復次阿難．大善見王．自然具足四如意德。云何為四。阿難．大善見王．形相殊妙．清麗可悅．容顏最勝．色美如花．遠過常人。阿難．大善見王．有此第一如意德。</p>
</div>
<div class='div-other'><a id='mulu989' />
<p class='h4'>一九</p><p>復次阿難．大善見王．為長壽者。壽命之長．遠過常人。阿難．大善見王．有此第二如意德。</p>
</div>
<div class='div-other'><a id='mulu990' />
<p class='h4'>二〇</p><p>復次阿難．大善見王．無病息災．有均齊力．消化飲食。〔身體熱度〕溫冷適中．〔身體健康〕遠過常人。阿難．大善見王．有此第三如意德。</p>
</div>
<div class='div-other'><a id='mulu991' />
<p class='h4'>二一</p><p>復次阿難．大善見王．受婆羅門及居士等．所愛所悅。阿難．猶如父受其子．所愛所悅．大善見王．亦復如是．受婆羅門及居士等．所愛所悅。阿難．彼婆羅門居士．亦蒙大善見王所愛所悅。阿難．猶如子蒙其父．所愛所悅．婆羅門居士．亦復如是．蒙大善見王．所愛所悅。阿難．大善見王．嘗偕四軍．出遊園地。阿難．時婆羅門．及居士等．至王前白曰．「大王．願主徐行．我等可得久拜吾主。」阿難．大善見王．亦告御者曰．「御者．徐徐御車．俾我久視婆羅門居士。」阿難．大善見王．有此第四如意德。阿難．大善見王．自然具足此等四如意德。</p>
</div>
<div class='div-other'><a id='mulu992' />
<p class='h4'>二二</p><p>阿難．大善見王．作是念言．「我今於此等多羅樹間．每隔百肘．造一蓮池。」阿難．大善見王．即於此等多羅樹間．每隔百肘．造一蓮池。阿難．此等蓮池．以四種塼．砌積而成。一為金造．一為銀造一琉璃造．一水精造。阿難．此等蓮池．各有四階．階分四種。一為金造．一為銀造．一琉璃造．一水精造。金階金柱．桄櫨為銀。銀階銀柱．桄櫨為金。琉璃階琉璃柱．衡桄及櫨．乃為水精。水精階水精柱．衡桄及櫨．乃為琉璃。此等蓮池．周匝繞以二種勾欄。一為金造．一為銀造。若金勾欄．其柱為金．桄櫨為銀。若銀勾欄．其柱為銀．桄櫨為金。</p>
</div>
<div class='div-other'><a id='mulu993' />
<p class='h4'>二三</p><p>阿難．大善見王．復又念言．「我今當於此等蓮池．植種種華．使之成為天然華鬘．即青蓮、紅蓮、黃蓮、白蓮等．四季常開．世所珍奇。」阿難．大善見王．乃於此等蓮池之中．植種種華．使之成為天然華鬘．即青蓮、紅蓮、黃蓮、白蓮等．四季常開．世所珍奇。復次阿難．大善見王念言．「我今當於諸蓮池畔．置助浴者．為過路人．便於入浴。」阿難．大善見王．乃於此諸蓮池岸邊．置助浴者．為過路人．便於入浴。復次阿難．大善見王念言．「我今當於諸蓮池畔．供設布施．需食與食．需飲與飲．需衣與衣．需乘具者與以乘具．需休息者與以臥床．需婦女者與以婦女．需金銀者與以金銀。」阿難．大善見王．乃於此諸蓮池之畔．供設布施．需食與食．需飲與飲．需衣與衣．需乘具者與以乘具．需休息者與以臥床．需婦女者與以婦女．需金銀者與以金銀。</p>
</div>
<div class='div-other'><a id='mulu994' />
<p class='h4'>二四</p><p>復次阿難．諸婆羅門及居士等．多持財寶．詣大善見王所白曰．「大王．此多財寶．齎獻大王．幸垂納受。」「有稅如法．作我之財．既云足矣。汝可持之．且可加多持去。」彼等見拒於王．却退一面．共相議言．「我等不宜將此財寶．復持還家．寧可為王造獻宮殿。」彼等詣大善見王所白言．「大王．當為家主造獻宮殿。」阿難．大善見王．默然許之。</p>
</div>
<div class='div-other'><a id='mulu995' />
<p class='h4'>二五</p><p>阿難．時諸天之主帝釋天．以心知大善見王心．命毘首羯摩天子曰．「毘首羯摩．來．為大善見王起造宮殿．名曰法堂。」阿難．毘首羯摩天子．答諸天之主帝釋天曰．「唯然。」猶如力士．屈伸臂頃．自三十三天倏然隱沒．出現於大善見王之前。阿難．毘首羯摩天子．即向大善見王白曰．「大王．我將為主．起造宮殿．名曰法堂。」阿難．大善見王．默然許可。毘首羯摩天子．便為大善見王．起造宮殿．法之高堂。</p>
</div>
<div class='div-other'><a id='mulu996' />
<p class='h4'>二六</p><p>阿難．是法高堂．東西長一由旬．南北廣半由旬。阿難．是法高堂．為四種塼．砌積成基．比諸人身．高達三倍。一為金造．一為銀造．一琉璃造．一水精造。阿難．法高堂柱．八萬四千．柱有四種．一為金造．一為銀造．一琉璃造．一水精造。阿難．是法高堂．敷四種板．一為金造．一為銀造．一琉璃造．一水精造。阿難．法高堂階．二十四級．階有四種．一為金造．一為銀造．一琉璃造．一水精造。金階金柱．桄櫨為銀。銀階銀柱．桄櫨為金。琉璃階琉璃柱．衡桄及櫨．乃為水精。水精階水精柱．衡桄及櫨．乃為琉璃。阿難．是法堂樓．八萬四千．樓有四種．一為金造．一為銀造．一琉璃造．一水精造。金樓閣中．備銀牀座。銀樓閣中．備金牀座。琉璃樓閣．象牙牀座。水精樓閣．堅木牀座。金樓閣門．立銀多羅樹．銀幹金葉果。銀樓閣門．立金多羅樹．金幹銀葉果。琉璃樓閣門．立水精多羅樹．幹為水精．葉果琉璃。水精樓閣門．立琉璃多羅樹．幹為琉璃．葉果水精。</p>
</div>
<div class='div-other'><a id='mulu997' />
<p class='h4'>二七</p><p>阿難．時大善見王念言．「我今當於大莊嚴樓門．為令遍造金多羅樹林．我可於日中．安棲其處。」阿難．大善見王．乃於大莊嚴樓門．令遍造金多羅樹林．日中安棲其處。</p>
</div>
<div class='div-other'><a id='mulu998' />
<p class='h4'>二八</p><p>阿難．是法高堂．有二種欄楯．周匝遼遶．一為金造．一為銀造。金造欄楯．黃金為柱．銀為桄櫨。銀造欄楯．白銀為柱．金為桄櫨。</p>
</div>
<div class='div-other'><a id='mulu999' />
<p class='h4'>二九</p><p>阿難．是法高堂．有二種鈴網．周匝遼遶．一為金造．一為銀造。金造之網．懸有銀鈴。銀造之網．懸有金鈴。此等鈴網．受風吹盪．其音美妙．使人興奮．心悅神往。阿難．猶如五支樂器．善受調練．由於名手．善奏之時．其音美妙．使人興奮．心悅神往．阿難．此等鈴網．實亦如是．受風吹盪．其音美妙．使人興奮．心悅神往。阿難．是時拘舍婆提王城．無賴之徒．樂欲自娛者．隨此鈴網．風所吹盪美妙之音．狂歡踴躍。</p>
</div>
<div class='div-other'><a id='mulu1000' />
<p class='h4'>三〇</p><p>阿難．是法高堂．當成就時．光明晃耀眩目難視。阿難．猶如雨期末月．秋季晴天．清澄無雲．赫日昇空．光明晃耀．眩目難視．彼法高堂．亦復如是．光明晃耀．眩目難視。</p>
</div>
<div class='div-other'><a id='mulu1001' />
<p class='h4'>三一</p><p>阿難．大善見王．復又念言．「我今當於法高堂前．起造蓮池．曰法蓮池。」大善見王．乃於法高堂前．起造蓮池．曰法蓮池。阿難．是法蓮池．東西長一由旬．南北廣半由旬。阿難．此法蓮池．以四種塼．砌集而成．一為金造．一為銀造．一琉璃造．一水精造。阿難．法蓮池階．二十四級．階有四種．一為金造．一為銀造．一琉璃造．一水精造。金階金柱．桄櫨為銀。銀階銀柱．桄櫨為金。琉璃階琉璃柱．衡桄及櫨．乃為水精。水精階水精柱．衡桄及櫨．乃為琉璃。阿難．此法蓮池．周匝遶有二種勾欄．一為金造．一為銀造。金造勾欄．黃金為柱．銀為桄櫨。銀造勾欄．白銀為柱．金為桄櫨。</p>
</div>
<div class='div-other'><a id='mulu1002' />
<p class='h4'>三二</p><p>阿難．此法蓮池．遶有七種多羅行樹．一為金造．一為銀造．一琉璃造．一水精造．一珊瑚造．一車渠造．一眾寶造。金樹金幹．葉果為銀。銀樹銀幹．葉果為金。琉璃樹琉璃幹．葉果為水精。水精樹水精幹．葉果為琉璃。瑚珊樹瑚珊幹．葉果為車渠。車渠樹車渠幹．葉果為珊瑚。眾寶樹眾寶幹．葉果為眾寶。阿難．此等多羅行樹．受風吹盪．其音美妙．使人興奮．心悅神往。阿難．猶如五支樂器．善受調練．由於名手．善奏之時．其音美妙．使人興奮．心悅神往．阿難．多羅行樹．亦復如是．受風吹盪．其音美妙．使人興奮．心悅神往。阿難．是時拘舍婆提王城．無賴之徒．樂欲自娛者．咸隨此等多羅行樹．風所吹盪美妙之音．狂歡踴躍。</p>
</div>
<div class='div-other'><a id='mulu1003' />
<p class='h4'>三三</p><p>阿難．是法高堂．及法蓮池．成就之時．大善見王．即以眾樂具．使沙門中之沙門．受尊敬者．婆羅門中之婆羅門．受尊敬者．悉令滿足．昇法高堂。</p>
</div></div>
<div class='div-other'><a id='mulu1004' />
<p class='h3'>第二誦品</p>
<div class='div-other'><a id='mulu1005' />
<p class='h4'>一</p><p>阿難．時大善見王．作是念言．「我今獲有如是大威力如是大勢力．緣何業果．緣何業報。」阿難．大善見王於是念言．「緣我三業果．緣我三業報。即是布施、調御、及以自制。緣是我今獲有如是大威力．如是大勢力。」</p>
</div>
<div class='div-other'><a id='mulu1006' />
<p class='h4'>二</p><p>阿難．大善見王．即便往詣大莊嚴樓．立樓門前．發感興言。</p>

<div class="lg regular" style="margin-left:0em;"><div class='lg-row'>「愛欲心乎當止息　瞋恚心乎當止息　傷害心乎當止息　愛欲心乎更莫起</div>
<div class='lg-row'>瞋恚心乎更莫起　傷害心乎更莫起」</div>
</div></div>
<div class='div-other'><a id='mulu1007' />
<p class='h4'>三</p><p>阿難．時大善見王．入大莊嚴樓．坐金御床．捨離諸欲．離不善法．有尋有伺．離生喜樂．入住初禪。滅除尋伺．內心靜安．心成專一．無尋無伺．定生喜樂．入第二禪。離喜住捨．正念正智．身正受樂．如諸聖說「捨喜離喜．正念樂住．」入第三禪。捨樂離苦．先滅樂喜．不苦不樂．捨念清淨．入第四禪。</p>
</div>
<div class='div-other'><a id='mulu1008' />
<p class='h4'>四</p><p>阿難．時大善見王．出大莊嚴樓．次入金樓．坐銀御床．心與慈俱．遍滿一方．而自安住。如是遍滿第二第三．及第四方．而為安住。如是心與慈俱．以廣大無量無比無害心．遍滿上方下方．四維諸方．一切世界．而為安住。如是乃至心與悲俱．乃至心與喜俱．悉皆如是如是。乃至心與捨俱．遍滿一方．而為安住。如是遍滿第二第三．及第四方．而自安住。如是心與捨俱．以廣大無量無比無害心．遍滿上方下方．四維諸方．一切世界．而為安住。</p>
</div>
<div class='div-other'><a id='mulu1009' />
<p class='h4'>五</p><p>阿難．大善見王有八萬四千城．拘舍婆提王城第一。有八萬四千高堂．法高堂第一。有八萬四千樓閣．大莊嚴樓第一。有八萬四千床座．金床、銀床、牙床、堅木床．覆以長毛包被．錦綺氍毹．及迦陀利鹿皮．上張天蓋．兩端安置丹枕。有八萬四千象．皆以黃金為飾．立黃金幡．覆黃金網．布薩陀象王為其首。有八萬四千馬．以黃金為飾．立黃金幡．覆黃金網．雲馬王為其首。有八萬四千車．圍獅子皮、虎皮、彪皮．淡紅毛毯．以黃金為飾．立黃金幡．覆黃金網．樂聲車為其首。有八萬四千珠玉．珠寶為第一。有八萬四千婦女．善賢妃為第一。有八萬四千居士．居士寶為第一。有八萬四千剎帝利臣．將軍寶為第一。有八萬四千乳牛．著有頸飾．陀俱羅草所織．具有乳鉢．為銀所製。有八萬四千俱胝布．麻布、綿布、絹布、毛布．精巧微妙。有八萬四千鉢乳粥．朝夕供養。</p>
</div>
<div class='div-other'><a id='mulu1010' />
<p class='h4'>六</p><p>阿難．時王之象．八萬四千．來禮敬王．朝夕為常。阿難．大善見王．作是念言．「我此等象．八萬四千．前來禮敬．朝夕為常。今後當使四萬二千象．百年一度．前來禮敬。」阿難．大善見王．乃命將軍寶曰．「敬愛將軍．我此等象．八萬四千．前來禮敬．朝夕為常．吾卿．今可使象四萬二千．百年一度．前來禮敬。」彼將軍寶．答大善見王．曰．「唯然大王。」阿難．自是以後．四萬二千象．百年一度．前來禮敬大善見王。</p>
</div>
<div class='div-other'><a id='mulu1011' />
<p class='h4'>七</p><p>阿難．時善賢妃．乃經多百千年後．一時作是念言．「我久不見大善見王．今者將往奉覲大王。」阿難．善賢妃告諸婇女曰．「汝等咸來．宜各洗頭．身著金衣。我等久違大善見王．今者將往奉覲大王。」諸婇女答善賢妃曰．「唯然．」各自洗頭．身著金衣．咸詣妃所。阿難．善賢妃即告將軍寶曰．「敬愛將軍．可整四軍．我等久違大善見王．今者當往奉覲大王。」阿難．將軍寶答善賢妃曰．「唯然．」即整四軍．報善賢妃曰．「女王．謹為女王．已整四軍．唯命是承。」</p>
</div>
<div class='div-other'><a id='mulu1012' />
<p class='h4'>八</p><p>阿難．善賢妃即與四軍俱．率諸婇女．詣法高堂．循堂復詣大莊嚴樓．於樓門前．側倚而立。阿難．時大善見王．有所訝異．「何來羣眾．起大聲響。」出大莊嚴樓．見善賢妃．倚門而立。王見妃曰．「吾妃．且止勿入。」</p>
</div>
<div class='div-other'><a id='mulu1013' />
<p class='h4'>九</p><p>阿難．大善見王．告左右曰．「汝往大莊嚴樓．取出金床．敷於金多羅樹林。」左右答大善見王曰．「唯然大王．」即從大莊嚴樓．取出金床．敷於金多羅樹林。阿難．大善見王．即偃右脅．作獅子臥．足足相累．正念正智。</p>
</div>
<div class='div-other'><a id='mulu1014' />
<p class='h4'>一〇</p><p>阿難．時善見王妃．作是念言．「王之感官．實為清淨．膚色極為清淨精緻。大善見王．將捨壽耶。」乃白王言．「大王．此八萬四千城．拘舍婆提城第一．皆主所有．是以大王．願懷欲念．冀望保有。大王．此八萬四千堂．法高堂第一．皆主所有．是以大王．願懷欲念．冀望保有。大王．此八萬四千樓．大莊嚴樓第一．皆主所有．是以大王．願懷欲念．冀望保有。大王．此八萬四千御床．金床、銀床、牙床、堅木床．覆以長毛．錦綺氍毹．及覆迦陀利鹿皮．上張天蓋．兩端安置丹枕．皆主所有．是以大王．願懷欲念．冀望保有。大王．此八萬四千象．黃金為飾．立有金幡．覆有金網．布薩陀象王為其首．皆主所有．是以大王．願懷欲念．冀望保有。大王．此八萬四千馬．黃金為飾．立有金幡．覆有金網．雲馬王為其首．皆主所有．是以大王．願懷欲念．冀望保有。大王．此八萬四千車．圍獅子皮、虎皮、彪皮．淡紅毛毯．黃金為飾．立有金幡．覆有金網．樂聲車為第一．皆主所有．是以大王．願懷欲念．冀望保有。大王．此八萬四千珠．珠寶為第一．皆主所有．是以大王．願懷欲念．冀望保有。大王．此八萬四千女．女寶為第一．皆主所有．是以大王．願懷欲念．冀望保有。大王．此八萬四千居士．居士寶第一．皆主所有．是以大王．願懷欲念．冀望保有。大王．此八萬四千剎帝利臣．將軍寶第一．皆主所有．是以大王．願懷欲念．冀望保有。大王．此八萬四千乳牛．著有頸飾．陀俱羅草所織．具有乳鉢．為銀所製．皆主所有．是以大王．願懷欲念．冀望保有。大王．此八萬四千俱胝布．麻布、綿布、絹布、毛布．精巧微妙．皆主所有．是以大王．願懷欲念．冀望保有。大王．此八萬四千鉢乳粥．朝夕供養．皆主所有．是以大王．願懷欲念．冀望保有。」</p>
</div>
<div class='div-other'><a id='mulu1015' />
<p class='h4'>一一</p><p>阿難．大善見王．聞如是言．告善賢妃曰．「吾妃．汝於我前．所說稱適樂喜愛語．久以為常。但汝今者．於我之前．所說非樂非喜非愛之語。」「大王．我今應為如何言耶．」「吾妃．應如是言．「凡可愛者．凡可樂者．當為種種變易．當為捨離．當成為他。願主捨壽．不懷欲念。人死懷欲．是為不幸．當受誹毀。大王．主之此等八萬四千城．拘舍婆提城第一．唯願大王．捨離欲念．不執著於此等保有。大王．主之此等八萬四千堂．法高堂第一．唯願大王．捨離欲念．不執著於此等保有。大王．主之此等八萬四千樓．大莊嚴樓第一．唯願大王．捨離欲念．不執著於此等保有。大王．主之此等八萬四千御床．金床、銀床、牙床、堅木床．覆以長毛包被．錦綺氍毹．及覆迦陀利鹿皮．上張天蓋．兩端安置丹枕．唯願大王．捨離欲念．不執著於此等保有。大王．此等八萬四千象．黃金為飾．立有金幡．覆有金網．布薩陀象王為其首．唯願大王．捨離欲念．不執著於此等保有。大王．此等八萬四千馬．黃金為飾．立有金幡．覆有金網．雲馬王為其首．唯願大王．捨離欲念．不執著於此等保有。大王．此等八萬四千車．圍獅子皮、虎皮、彪皮．淡紅毛毯．黃金為飾．立有金幡．覆有金網．樂聲車為第一．唯願大王．捨離欲念．不執著於此等保有。大王．此等八萬四千珠．珠寶為第一．唯願大王．捨離欲念．不執著於此等保有。大王．此等八萬四千女．善賢妃為第一．唯願大王．捨離欲念．不執著於此等保有。大王．此等八萬四千居士．居士寶為第一．唯願大王．捨離欲念．不執著於此等保有。大王．此等八萬四千剎帝利臣．將軍寶為第一．唯願大王．捨離欲念．不執著於此等保有。大王．此等八萬四千乳牛．著有頸飾．陀俱羅草所織．具有乳鉢．為銀所製．唯願大王．捨離欲念．不執著於此等保有。大王．此等八萬四千俱胝布．麻布、綿布、絹布、毛布．精巧微妙．唯願大王．捨離欲念．不執著於此等保有。大王．此等八萬四千鉢乳粥．朝夕供養．唯願大王．捨離欲念．不執著於此等保有。」」</p>
</div>
<div class='div-other'><a id='mulu1016' />
<p class='h4'>一二</p><p>阿難．善賢妃聞是言已．號哭涕淚。阿難．善賢妃涕淚白王曰．「大王．凡可愛者．凡可樂者．當為種種變易．當為捨離．當成為他。願主捨壽．不懷欲念。懷欲捨壽．是為不幸．當受誹毀。大王．主之此等八萬四千城．拘舍婆提城第一．唯願大王．捨離欲念．不執著於此等保有。大王．主之此等八萬四千堂．法高堂第一．唯願大王．捨離欲念．不執著於此等保有。大王．主之此等八萬四千樓．大莊嚴樓第一．唯願大王．捨離欲念．不執著於此等保有。大王．主之此等八萬四千御床．金床、銀床、牙床、堅木床．覆以長毛包被．錦綺氍毹．及覆迦陀利鹿皮．上張天蓋．兩端安置丹枕．唯願大王．捨離欲念．不執著於此等保有。大王．此等八萬四千象．黃金為飾．立有金幡．覆有金網．布薩陀象王為其首．唯願大王．捨離欲念．不執著於此等保有。大王．此等八萬四千馬．黃金為飾．立有金幡．覆有金網．雲馬王為其首．唯願大王．捨離欲念．不執著於此等保有。大王此等八萬四千車．圍獅子皮、虎皮、彪皮．淡紅毛毯．黃金為飾．立有金幡．覆有金網．樂聲車為第一．唯願大王．捨離欲念．不執著於此等保有。大王．此等八萬四千珠．珠寶為第一．唯願大王．捨離欲念．不執著於此等保有。大王．此等八萬四千女．善賢妃為第一．唯願大王．捨離欲念．不執著於此等保有。大王．此等八萬四千居士．居士寶為第一．唯願大王．捨離欲念．不執著於此等保有。大王．此等八萬四千剎帝利臣．將軍寶為第一．唯願大王．捨離欲念．不執著於此等保有。大王．此等八萬四千乳牛．著有頸飾．陀俱羅草所織．具有乳鉢．為銀所製．唯願大王．捨離欲念．不執著於此等保有。大王．此等八萬四千俱胝布．麻布、綿布、絹布、毛布．精巧微妙．唯願大王．捨離欲念．不執著於此等保有。大王．此等八萬四千鉢乳粥．朝夕供養．唯願大王．捨離欲念．不執著於此等保有。」</p>
</div>
<div class='div-other'><a id='mulu1017' />
<p class='h4'>一三</p><p>阿難．是大善見王．旋即命終。阿難．猶如居士．或居士子．食美妙食．食訖欲睡．大善見王．實亦如是．善知命終。阿難．大善見王死後．上昇善道梵界。阿難．大善見王．八萬四千年間．作兒童嬉．八萬四千年間．攝理政治．八萬四千年間為王．八萬四千年間居家．於法高堂修習梵行。彼修四梵住．身壞命終．昇於梵界。</p>
</div>
<div class='div-other'><a id='mulu1018' />
<p class='h4'>一四</p><p>阿難．汝或作是念．「是時大善見王．當為他人。」勿作斯念。當知是時大善見王．即我身是。彼八萬四千城．拘舍婆提第一．昔為我所有。彼八萬四千堂．法高堂第一．昔為我所有。彼八萬四千樓．大莊嚴樓第一．昔為我所有。彼八萬四千御床．金床、銀床、牙床、堅木床．覆以長毛包被．錦綺氍毹．及覆迦陀利鹿皮．上張天蓋．兩端安置丹枕．昔為我所有。彼八萬四千象．黃金為飾．立有金幡．覆有金網．布薩陀象王為其首．昔為我所有。彼八萬四千馬．黃金為飾．立有金幡．覆有金網．雲馬王為其首．昔為我所有。彼八萬四千車．圍獅子皮、虎皮、彪皮．淡紅毛毯．黃金為飾．立有金幡．覆有金網．樂聲車為第一．昔為我所有。彼八萬四千珠．珠寶為第一．昔為我所有。彼八萬四千女．善賢妃為第一．昔為我所有。彼八萬四千居士．居士寶為第一．昔為我所有。彼八萬四千剎帝利臣．將軍寶為第一．昔為我所有。彼八萬四千乳牛．著有頸飾．陀俱羅草所織．具有乳鉢．為銀所製．昔為我所有。彼八萬四千俱胝布．麻布、綿布、絹布、毛布．精巧微妙．昔為我有。彼八萬四千鉢乳粥．朝夕供養．昔為我所有。</p>
</div>
<div class='div-other'><a id='mulu1019' />
<p class='h4'>一五</p><p>阿難．彼八萬四千城．其中之一．即為昔我所住之城．拘舍婆提王城是也。阿難．彼八萬四千堂．其中之一．即為昔我所住之堂．法高堂是也。阿難．彼八萬四千樓．其中之一．即為昔我所住之樓．大莊嚴樓是也。阿難．彼八萬四千御床．其中之一．即為昔我所用之床．是為金造．或為銀造．或為牙造．或堅木造。阿難．彼八萬四千象．其中之一．即為昔我所乘之象．布薩陀象王是也。阿難．彼八萬四千馬．其中之一．即為昔我所乘之馬．雲馬王是也。阿難．彼八萬四千車．其中之一．即為昔我所乘之車．樂聲車是也。阿難．彼八萬四千女．其中一女．即為昔者侍我之妃．是剎帝利女．或吠羅摩女。阿難．彼八萬四千俱胝布．其中之一．即為昔我所著之布．是為麻布．或為綿布．或為絹布．或為毛布。阿難．彼八萬四千鉢．其中之一．即為昔我所用之鉢．我以此鉢．食一合米．飲等量汁。</p>
</div>
<div class='div-other'><a id='mulu1020' />
<p class='h4'>一六</p><p>阿難應觀．此等一切行．已逝去矣．已滅去矣．已變化矣。阿難．諸行如是．非常住也。阿難．諸行如是．非永久也。阿難．諸行如是．非安定也。是故阿難．於一切行．離脫為宜．心不為動．正是所宜．由是解脫．正是所宜。</p>
</div>
<div class='div-other'><a id='mulu1021' />
<p class='h4'>一七</p><p>阿難．我自憶念．實曾六度．安置我舍利．於此方土。身為彼王．為轉輪王從於法者為法王．為四境主．為常勝者．為保國者．具七寶者．復於斯土．安置我舍利．為第七度。阿難．今我如來．為第八度安置舍利土．今後於諸神界、魔界、梵界．於諸沙門婆羅門間．於諸人天中生．如是等處．不復更見。』世尊如是言。善逝如是言已．師復重說偈言。</p>
<p style="margin-left:0em;text-indent:0em;" class="lg-abnormal"><div class='lg-row'>諸行是無常　是生滅之法　是等生又滅　心寂滅為樂</div>
</p></div></div></div>
<div class='div-other'><a id='mulu1022' />
<p class='h2'>闍尼沙經第十八</p>
<div class='div-other'><a id='mulu1023' />
<p class='h3'>一</p><p>如是我聞。一時世尊．在那提迦部落塼屋。時世尊於迦尸、拘薩羅、跋耆、末羅、支提、拔沙、拘樓、般遮羅、婆蹉、戍囉西那等國．為諸信者．說命終再生事．作如是言．『彼人生彼處．彼人生彼處。那提迦人諸信者五十餘人命終．斷五下分結．成不還者．生於天上而取滅度．從彼世界更不還來。那提迦人諸信者九十餘人命終．斷除三結．滅貪瞋癡．成一來者．唯餘一度．還來此世．苦得終盡。那提迦人諸信者五百餘人命終．斷除三結．成預流者．不墮惡趣．必趣正覺。』</p>
</div>
<div class='div-other'><a id='mulu1024' />
<p class='h3'>二</p><p>那提迦人諸信者．聞『世尊於迦尸、拘薩羅、跋耆、末羅、支提、跋沙、拘樓般、遮羅、婆蹉、戍囉西那等國、為諸信者．說命終再生事．作如是言．「彼人生彼處．彼人生彼處。那提迦人諸信者五十餘人命終．斷五下分結．成不還者．生於天上而取滅度．從彼世界．更不還來。那提迦人諸信者九十餘人命終．斷除三結．滅貪瞋癡．成一來者．唯餘一度．還來此世．苦得終盡。那提迦人諸信者五百餘人命終．斷除三結．成預流者．不墮惡趣．必趣正覺。」』那提迦人諸信者．悉皆滿足．聞世尊解說．欣然喜悅。</p>
</div>
<div class='div-other'><a id='mulu1025' />
<p class='h3'>三</p><p>尊者阿難．聞『世尊實於迦尸、拘薩羅、跋耆、末羅、支提、跋沙、拘樓、般遮羅、婆蹉、戍囉西那等國為諸信者．說命終再生事．作如是言．「彼人生彼處．彼人生彼處。那提迦人諸信者五十餘人命終．斷五下分結．成不還者．生於天上而取滅度．從彼世界．更不還來。那提迦人諸信者九十餘人命終．斷除三結．滅貪瞋癡．成一來者．唯餘一度．還來此世．苦得終盡。那提迦人諸信者五百餘人命終．斷除三結．成預流果．不墮惡趣．必趣正覺。」那提迦人諸信者．悉皆滿足．聞世尊解說．欣然喜悅。』</p>
</div>
<div class='div-other'><a id='mulu1026' />
<p class='h3'>四</p><p>尊者阿難．便自念言．『彼摩揭陀人諸信者．實亦多有久時修行而命終者。有人或於鴦伽、摩揭陀國．將思鴦伽、摩揭陀人．無有善信而命終者。然而彼等亦皆信佛信法信僧．善行於教。彼等命終．而不蒙世尊．說其運命．設於彼等．亦為說者．斯誠慶幸。眾當信之．緣是當得．趣於善趣。又彼摩揭陀國王斯尼喻頻婆娑羅．為如法者．從法之王．彼於婆羅門及居士．於都市居民．於一般人民．皆悉深具哀愍之情。眾實讚王言．「彼如法者從法我王．如是以福．賜與我等．然後命終．我等如是．於彼如法從法王之國土．幸福生存。」彼實亦為信佛信法信僧．善行於教。眾人實又作如是念．「摩揭陀王斯尼喻頻婆娑羅．終生稱讚世尊．讚已命終。」彼命已終．猶不蒙世尊．說其運命。設若於彼．亦為說者．則為幸甚．眾當信之．緣是當得．趣於善趣。又復世尊．實於摩揭陀國．得成正覺。云何世尊．於此成正覺地之摩揭陀人諸信者．不說彼等．命終之後所再生處。若世尊於摩揭陀人諸信者．不說彼等命終之後所再生處．是於摩揭陀人諸信者．殊為不幸。云何世尊．於摩揭陀人諸信者．以不說故致不幸者．而不為說耶。』</p>
</div>
<div class='div-other'><a id='mulu1027' />
<p class='h3'>五</p><p>尊者阿難．竊自思惟．摩揭陀人諸信者事．於清旦起．詣世尊所．禮敬世尊．於一面坐。尊者阿難．坐一面已．白世尊言．『世尊．我聞世尊於迦尸、拘薩羅、跋耆、末羅、支提、拔沙、拘樓、般遮羅、婆蹉、戍囉西那等國．為諸信者．說命終後．所再生處．作如是言．「彼人生彼處．彼人生彼處。那提迦人諸信者五十餘人命終．斷五下分結．成不還者．生於天上而取滅度．從彼世界．不再還來。那提迦人諸信者九十餘人命終．斷除三結．滅貪瞋癡．成一來者．唯餘一度．還來此世．苦得終盡。那提迦人諸信者五百餘人命終．斷除三結．成預流者．不墮惡趣．必趣正覺。」那提迦人諸信者．悉皆滿足．聞世尊解說．欣然喜悅。</p>
</div>
<div class='div-other'><a id='mulu1028' />
<p class='h3'>六</p><p>復次世尊．此摩揭陀人諸信者．多有久時修行而命終者。有人或於鴦伽、摩揭陀人．將思鴦伽、摩揭陀人．無有善信而命終者。然而世尊．彼等亦皆信佛信法信僧．善行於教。彼等命終．而不蒙世尊．說其運命．設於彼等．亦為說者．斯誠慶幸．眾當信之．緣是當得趣於善趣。又彼摩揭陀國王斯尼喻頻婆娑羅．為如法者．從法之王．彼於婆羅門及居士．於都市居民．於一般人民．皆悉深具哀愍之情。眾實讚王言．「彼如法者．從法我王．如是以福．賜與我等．然後命終．我等如是於彼如法從法王之國土．幸福生存。」世尊．彼實亦為信佛信法信僧．善行於教。眾人實又作如是念．「摩揭陀王斯尼喻頻婆娑羅．終生稱讚世尊．讚已命終。」彼命已終．猶不蒙世尊．說其運命．設若於彼．亦為說者．則為幸甚．眾當信之．緣是當得趣於善趣。復次世尊．世尊實於摩揭陀國．得成正覺。云何世尊．於此成正覺地之摩揭陀人諸信者．不說彼等命終之後．所再生處。世尊．若世尊於摩揭陀人諸信者．不說彼等．命終之後．所再生處．是於摩揭陀人．殊為不幸。云何世尊．於摩揭陀人諸信者．以不說故致不幸者．而不為說耶。』尊者阿難．為摩揭陀人諸信者事．於世尊前．作是說已．即從座起．禮敬世尊．右遶而去．</p>
</div>
<div class='div-other'><a id='mulu1029' />
<p class='h3'>七</p><p>阿難去未久．世尊清旦整下衣．著上衣持鉢．往那提迦村乞食。乞食歸來．食後洗足．步入塼屋．於摩揭陀人諸信者事．行深思惟．心念專一．就常座坐．而如是念．『我將欲知彼等所趣．及其運命．〔將知〕彼尊者等．趣云何趣．及其運命。』於是世尊．見知摩揭陀人諸信者．趣云何趣．彼尊者等．為何運命。世尊便於夕刻．從獨坐起。步出塼屋．於僧院蔭．就常座坐。</p>
</div>
<div class='div-other'><a id='mulu1030' />
<p class='h3'>八</p><p>時尊者阿難．詣世尊所．禮敬世尊．於一面坐。尊者阿難．坐一面已．白世尊言．『世尊．今觀世尊．寂然而靜．世尊顏色．蓋因諸根清淨．故現光明．世尊今者．寂然而靜以度斯日耶。』</p>
</div>
<div class='div-other'><a id='mulu1031' />
<p class='h3'>九</p><p>『阿難．汝為摩揭陀人諸信者事．在我面前．作是說已．起座而去．時我即往那提迦村乞食．從乞食歸．食後洗足．步入塼屋．於摩揭陀人諸信者事．行深思惟．心專一念．就常座坐．而如是念．「我將欲知彼等所趣．及其運命．〔將知〕彼尊者等．趣云何趣．及其運命。」阿難．我見知彼摩揭陀人諸信者趣云何趣．彼尊者等．為何運命。阿難．時一夜叉．隱形舉聲言曰．「世尊．我是闍尼沙。善逝．我是闍尼沙。」阿難．汝嘗聞知．有如是名．名闍尼沙者耶．』『世尊．我未嘗聞知．有如是名．名闍尼沙者。我聞闍尼沙名故．身毛豎立。我如是念．「彼有如是名．名闍尼沙者．當非尋常夜叉。」』</p>
</div>
<div class='div-other'><a id='mulu1032' />
<p class='h3'>一〇</p><p>『阿難．時彼夜叉．聲言未久．面色光明．現於我前。復舉聲言．「世尊．我是頻婆娑羅。善逝．我是頻婆娑羅。世尊．我生為毘沙門天王眷屬．此是七度。前者之我．為人間王．由彼處滅．生於天上．又為非人王。</p>
<p style="margin-left:0em;text-indent:0em;" class="lg-abnormal"><div class='lg-row'>從此經彼各七度　共輪迴歷十四度　凡我前世所經者　知有如許之住處</div>
</p><p>世尊．我已久時．為不墮惡趣者．自知不墮惡趣．我住是願．將成一來者。」是尊者闍尼沙夜叉所言．「我已久時．為不墮惡趣者．自知不墮惡趣．」又言．「我住是願．將成一來者．」誠不可思議．為希有事也。「然尊者闍尼沙夜叉．以何因緣．能如是偉大．得殊勝智耶。」</p>
</div>
<div class='div-other'><a id='mulu1033' />
<p class='h3'>一一</p><p>「世尊．唯世尊教．不依餘教。唯善逝教．不依餘教。我自最初一向歸信世尊．自是以後．我已久時．為不墮惡趣者．自知不墮惡趣．而住是願．將成一來者。我今奉毗沙門天王命．以事往詣增長天王所．於路途中．見世尊步入塼屋．於摩揭陀人諸信者事．行深思惟．心專一念．思惟將知．彼等所趣．及其運命．彼尊者等．趣云何趣．為何運命。然曾一時．毗沙門天王．偶於眾會中．說彼〔摩揭陀〕尊者等．趣云何趣．為何運命．我於彼前．親聞親受。於是我念．欲覲世尊．奉告此事。世尊．我以此二緣．來覲世尊。</p>
</div>
<div class='div-other'><a id='mulu1034' />
<p class='h3'>一二</p><p>世尊．曾於遠昔．初雨安居．月之十五．滿月之夜．布薩之時．三十三天眾．集坐善法堂。眾大天神．普坐諸方。又四天王．在四方坐．持國天王．在東方坐．其面西向．諸神在前．增長天王．在南方坐．其面北向．諸神在前．廣目天王．在西方坐．其面東向．諸神在前．毗沙門天王．在北方坐．其面南向．諸神在前。世尊．三十三天眾．集坐善法堂．眾大天神．普坐諸方．又四天王亦在四方坐者．此是彼等〔四天王〕之坐法也。彼等座後．有我等座。世尊．若有諸神．於世尊所．淨修梵行．新生於三十三天者．彼等色光．勝餘諸神。三十三天諸神．由是充滿喜悅．念言．「實天界增盛．阿修羅界減滅．」故生歡喜。</p>
</div>
<div class='div-other'><a id='mulu1035' />
<p class='h3'>一三</p><p>世尊．時帝釋天．知三十三天諸神歡喜．以偈隨喜曰．</p>

<div class="lg regular" style="margin-left:0em;"><div class='lg-row'>「三十三天眾　與主共歡喜　歸命於如來　法之善法性　見新生諸神　於佛所梵行</div>
<div class='lg-row'>今來生此間　故色光最勝　見彼色光壽　超餘諸天神　大智者弟子　生此乃殊勝</div>
<div class='lg-row'>三十三天眾　與主共歡喜　歸命於如來　法之善法性」</div>
</div><p>三十三天諸神．由是彌更喜悅．念言「實天界增盛．阿修羅界減滅．」故生歡喜。</p>
</div>
<div class='div-other'><a id='mulu1036' />
<p class='h3'>一四</p><p>世尊．三十三天諸神．集會善法堂．共相思惟．集會所以。彼四天王．於此義趣．受教言已．在其座前．各自起立。</p>
<p style="margin-left:0em;text-indent:0em;" class="lg-abnormal"><div class='lg-row'>彼四天王　受教言已　心淨寂靜　各立座前</div>
</p></div>
<div class='div-other'><a id='mulu1037' />
<p class='h3'>一五</p><p>世尊．時於北方．現大光明．其光顯耀．遠勝在會．諸神神威。時帝釋天．告三十三天曰．「諸卿．若所現相．光明現起．光耀發時．梵天當現。如是光明現起．光耀顯發者．乃實梵天出現前相。</p>
<p style="margin-left:0em;text-indent:0em;" class="lg-abnormal"><div class='lg-row'>徵斯現相　梵天當現　大光晃耀　梵天之兆」</div>
</p></div>
<div class='div-other'><a id='mulu1038' />
<p class='h3'>一六</p><p>世尊．三十三天諸神．各於座上說言．「欲知此光．齎有何果。欲詣其處而實見之。」四天王亦各於座上言．「欲知此光．齎有何果。欲詣其處而實見之。」三十三天諸神聞已．共相和言．「欲知此光．齎有何果。欲詣其處而實見之．」</p>
</div>
<div class='div-other'><a id='mulu1039' />
<p class='h3'>一七</p><p>世尊．常童形梵天．於三十三天諸神之前出現時．是以粗相．化現而出。蓋若出現梵天自然相者．彼三十三天諸神．眼難見故。常童形梵天．出現三十三天之前．彼之色光．勝餘諸神。世尊．如黃金體．光勝人體．常童形梵天．亦復如是．出現三十三天之前．彼之色光．勝餘諸神。常童形梵天出現三十三天前時．集會諸神．不與交言．亦不起立．亦不請坐。眾咸默默．而於座上合掌．結跏趺坐．作如是念．「常童形梵天．今於某神有事．將就彼座而坐。」常童形梵天．於是坐其所坐．彼座之神．得大法悅．得大歡喜。如為剎帝利王灌頂．新即王位時．得大法悅．得大歡喜．常童形梵天．坐其所坐彼座之神．實亦如是．得大法悅．得大歡喜。</p>
</div>
<div class='div-other'><a id='mulu1040' />
<p class='h3'>一八</p><p>世尊．常童形梵天．即化作粗相．為童子形．頭五角髻．現於三十三天之前。彼行虛空．於虛空間．結跏趺坐。猶如力士．於平正地上．寬廣床座．結跏趺坐．常童形梵天．實亦如是．行虛空中．於虛空間．結跏趺坐。知三十三天諸神歡喜．乃以偈隨喜曰。</p>

<div class="lg regular" style="margin-left:0em;"><div class='lg-row'>「三十三天眾　與主共歡喜　歸命於如來　法之善法性　見新生諸神　於佛所梵行</div>
<div class='lg-row'>今來生此間　故色光最勝　見彼色光壽　超餘諸天神　大智者弟子　生此乃殊勝</div>
<div class='lg-row'>三十三天眾　與主共歡喜　歸命於如來　法之善法性」</div>
</div></div>
<div class='div-other'><a id='mulu1041' />
<p class='h3'>一九</p><p>世尊．常童形梵天說如此事。說此事時．具備八種聲音．即玲瓏、清徹、美妙、和雅、充滿、不亂、甚深、廣博。世尊．常童形梵天．若唯以聲告此集會時．其聲即不出於會外。具備此八種聲者．稱曰梵聲。</p>
</div>
<div class='div-other'><a id='mulu1042' />
<p class='h3'>二〇</p><p>世尊．常童形梵天．即以己身．化作三十三身．結跏趺坐於三十三天一一座上．告三十三天曰．「三十三天．諸卿於意云何．彼世尊為福利眾生．安樂眾生．哀愍世間．饒益人天．福樂人天故．有所行動．是以若人歸依佛陀．歸依法．歸依僧伽．善行於教．則身壞命終．或有生於他化自在天界者．或有生於化樂天界者．或有生於覩史多天界者．或有生於夜摩天界者．或有生於三十三天界者．或有生於四天王界者。即趣低界．亦得趣於乾闥婆界。」</p>
</div>
<div class='div-other'><a id='mulu1043' />
<p class='h3'>二一</p><p>世尊．常童形梵天說如此事。說此事時．諸神咸各自作是念．「在我座上者．唯有一神說。」</p>

<div class="lg regular" style="margin-left:0em;"><div class='lg-row'>一神說時　眾化神說　一神默坐　眾化神默　三十三天　與主同念　在我座上</div>
<div class='lg-row'>唯一神說</div>
</div></div>
<div class='div-other'><a id='mulu1044' />
<p class='h3'>二二</p><p>世尊．常童形梵天．即攝己身．還於一身。攝一身已．結跏趺坐於帝釋天座上．告三十三天曰．「三十三天．諸卿於意云何。豈不從彼世尊、知者、見者、應供者、等正覺者．為令充滿神通．熟達神通．變化神通故．善說此等四神足耶。云何為四．謂令比丘成就欲等持．及以勤勇．二事．修習神足。成就精進等持、心等持．亦復如是．修習神足。乃至思惟等持及以勤勇二事．修習神足。此四神足．是從世尊、知者、見者、應供者、等正覺者．為充滿神通．熟達神通．變化神通故．而為教說。諸卿．過去沙門婆羅門．而於種種．現諸神通者．皆是已曾為四神足之修習者。復次諸卿．未來沙門婆羅門．亦於種種．現諸神通者．皆是當為四神足之修習者。復次諸卿．現在沙門婆羅門．而於種種．現諸神通者．皆悉是為四神足之修習者。三十三天．諸卿亦見我之如是神通威德不。」「然也梵天。」「諸卿．我實亦是四神足之修習者。故有如是偉大如是威德。」</p>
</div>
<div class='div-other'><a id='mulu1045' />
<p class='h3'>二三</p><p>世尊．常童形梵天說如此事。常童形梵天．說此事已．復告三十三天曰．「三十三天．諸卿於意云何。豈不依彼世尊。知者、見者、應供者、等正覺者．為令到達安樂故．善為開示三徑路耶。云何為三。諸卿．或有眾生．親近愛欲．親近不善法。彼於後時．得聞聖法．熱心修習．了達一切法。彼為成就聖法聲聞故．熱心修習．了達一切法．不親近愛欲．不親近不善法。彼不親近愛欲．不親近不善法故．即便生樂．又於樂上．更生喜樂。諸卿．猶如從愉快中而生喜悅．彼不近親愛欲．不親近不善法故．即便生樂．又於樂上．更生喜樂．亦復如是。諸卿．依彼世尊、知者、見者、應供者、等正覺者．為令達安樂故．實開示此第一徑路。</p>
</div>
<div class='div-other'><a id='mulu1046' />
<p class='h3'>二四</p><p>復次諸卿．或有眾生．粗身行不寂滅．粗口行不寂滅．粗意行不寂滅．彼於後時．得聞聖法．熱心修習．了達一切法。彼為成就聖法聲聞故．熱心修習．了一切法．粗身行寂滅．乃至粗意行寂滅。若彼寂滅粗身行．寂滅粗口行寂滅粗意行者．即便生樂．又於樂上．更生喜樂。諸卿猶如從愉快中而生喜悅．彼寂滅粗身行．寂滅粗口行．寂滅粗意行故．即便生樂．又於樂上．更生喜樂．亦復如是。諸卿．依彼世尊、知者、見者、應供者、等正覺者．為令達安樂故．實開示此第二徑路。</p>
</div>
<div class='div-other'><a id='mulu1047' />
<p class='h3'>二五</p><p>復次諸卿．或有眾生．不如實知「此是善．」不如實知「此是不善．」不如實知「此當誹難．此不當誹難．此當用．此不當用．此是卑劣．此是高尚．此是黑白等分。」彼於後時．得聞聖法．熱心修習．了達一切法。彼為成就聖法聲聞故．熱心修習．了達一切法．如實知「此是善．」如實知「此是不善．」如實知「此當誹難．此不當誹難．此當用．此不當用．此是卑劣．此是高尚．此是黑白等分。」若如是知如是見者．則無明滅而明生。彼無明滅而明生故．即便生樂．又於樂上．更生喜樂。諸卿．猶如從愉快中而生喜悅．彼既生樂．又於樂上．更生喜樂．亦復如是。諸卿．依彼世尊、知者、見者、應供者、等正覺者．為令達安樂故．實開示此第三徑路。諸卿．此三徑路．實依世尊、知者、見者、應供者、等正覺者．為令到達安樂故之所開示。」</p>
</div>
<div class='div-other'><a id='mulu1048' />
<p class='h3'>二六</p><p>世尊．常童形梵天．說如此事。說此事已．常童形梵天．復告三十三天曰．「三十三天．諸卿於意云何。豈不依彼世尊、知者、見者、應供者．等正覺者．於四念處．為令到達於善故．善說此等四念處耶。何云為四。諸卿．謂比丘當於自身．而觀於身．精勤專念．除世貪憂。當於自身．而觀於身．於是得正靜慮．正心平和。彼以得正靜慮．正心平和故．外於他身．生知生見。當於自身．而觀於受．亦復如是．觀心亦然。乃至當於自身．而觀於法．精勤專念．除世貪憂。當於自身．而觀於法．於是得正靜慮．正心平和。彼以得正靜慮．正心平和故．外於他法．生知生見。諸卿．此四念處．是依世尊、知者、見者、應供者、等正覺者．為令到達於善故．之所開示。」</p>
</div>
<div class='div-other'><a id='mulu1049' />
<p class='h3'>二七</p><p>世尊．常童形梵天．說如此事。常童形梵天說此事已．復告三十三天曰．「三十三天．諸卿於意云何。豈不依彼世尊、知者、見者、應供者、等正覺者．為令修行正定．成就正定故．善說七定具耶。云何為七。謂正見、正思惟、正語、正業、正命、正精進、正念。諸卿．以此七支．心成一向專念者．是得名曰具足方法具足資具之聖正定。諸卿．緣正見生正思惟．緣正思惟生正語．緣正語生正業．緣正業生正命．緣正命生正精進．緣正精進生正念．緣正念生正定．緣正定生正智．緣正智生正解脫。諸卿．設有正語者．應如是言．斯法從世尊故．善能為說．勝果即現．且非一時．於諸眾生．樂為誘導．以智者故．自得了知。又應為是言．不死門已開．此實正語也。諸卿．蓋如斯之法．勝果現前．且非一時．於諸眾生．樂為誘導．以智者故．自得了知者．實已從世尊．善能為說。向不死道．其門已開。諸卿．蓋於佛陀．具確信心．於法於僧．具確信心．體得聖樂誡者．不論何人．及生天者．趣入於法．如八百四十萬餘摩揭陀人信者命終．皆斷除三結．成預流者．不再墮惡趣．必定趣正覺。又於彼等中．亦有一來者。</p>
<p style="margin-left:0em;text-indent:0em;" class="lg-abnormal"><div class='lg-row'>其次之生類　當為具德者　然我難計量　恐犯妄語罪」</div>
</p></div>
<div class='div-other'><a id='mulu1050' />
<p class='h3'>二八</p><p>世尊．常童形梵天說如此事。說此事時．毘沙門天王．心作是念．「說有如是大師．如是大說法．如是大勝智．實不可思議．實為希有也。」世尊．常童形梵天．知毘沙門天王心中所念．即告毘沙門天王曰．「毘沙門天王．於卿意云何。是應說在過去世．亦曾有如是大師．如是大說法．如是大勝智。在未來世．亦當有如是大師．如是大說法．如是大勝智。」」』</p>
</div>
<div class='div-other'><a id='mulu1051' />
<p class='h3'>二九</p><p>常童形梵天．為三十三天說如此事。常童形梵天說此事時．毘沙門天王．親聞親受．為會眾說．毘沙門天王為會眾說此事時．闍尼沙夜叉．親聞親受．為世尊說。世尊從闍尼沙夜叉．親聞親受此事．而自了知．為尊者阿難說。尊者阿難從世尊親聞親受此事．為比丘、比丘尼、優婆塞、優婆夷說。是故梵行興盛．輾轉布演．多所附麗．益致廣敷．頗為世人之所樂說。</p>
</div></div>
<div class='div-other'><a id='mulu1052' />
<p class='h2'>大典尊經第十九</p>
<div class='div-other'><a id='mulu1053' />
<p class='h3'>第一誦品</p>
<div class='div-other'><a id='mulu1054' />
<p class='h4'>一</p><p>如是我聞。一時世尊在王舍城靈鷲山中。爾時有容貌端正乾闥婆之子五髻．於黎明頃．放光普照靈鷲山．來詣世尊所．到已．禮敬世尊．於一面坐。坐一面已乾闥婆子五髻．白世尊言．『世尊．我從三十三天諸神．親聞親受者．欲以白世尊。』世尊曰．『五髻．汝可告我。』</p>
</div>
<div class='div-other'><a id='mulu1055' />
<p class='h4'>二</p><p>『世尊．昔者於十五日布薩會自恣之日．滿月之夜．三十三天諸神．集會善法堂．天人大會眾．普坐一切方．四天王亦在四方坐。持國諸神．在東方坐．其面西向．諸神在前．增長天王．在南方坐．其面向北．諸神在前．廣目天王．在西方坐．其面向東．諸神在前．多聞天王．在北方坐．其面向南．諸神在前。世尊三十三天諸神．集會善法堂．天人大會眾．普坐一切方．復有四天王．亦在四方坐者．此是彼等〔四天王〕之坐法也。彼等座後．有我等座。世尊．有先於世尊所．淨修梵行．新生於三十三天者眾．容色盛光．遠勝餘神。世尊．是故三十三天諸神．歡喜悅樂．喜悅滿足．咸謂「諸天眾團．實為繁榮．阿修羅眾團．實為衰減。」</p>
</div>
<div class='div-other'><a id='mulu1056' />
<p class='h4'>三</p><p>世尊．時天主帝釋．知三十三天諸神歡喜．以偈讚曰。</p>

<div class="lg regular" style="margin-left:0em;"><div class='lg-row'>「三十三天神　共帝釋歡喜　禮敬於如來　法之善法性　見新來諸神　從佛修梵行</div>
<div class='lg-row'>生於此間者　色麗而光熾　見彼色光壽　遠勝餘諸神　大智者聲聞　特向此間生</div>
<div class='lg-row'>三十三天神　共帝釋歡喜　禮敬於如來　法之善法性」</div>
</div><p>世尊．三十三天諸神．由是倍生歡喜悅樂．喜悅滿足．咸謂「諸天眾團．實為繁榮．阿修羅眾團．實為衰減。」</p>
</div>
<div class='div-other'><a id='mulu1057' />
<p class='h4'>四</p><p>世尊．時天主帝釋．知三十三天諸神歡喜．告三十三天諸神曰。「諸賢．汝等頗欲聞世尊八無等法不。」「賢者．我等願樂欲聞．世尊八無等法。」世尊．時天主帝釋．為三十三天諸神．說示世尊八無等法。</p>
</div>
<div class='div-other'><a id='mulu1058' />
<p class='h4'>五</p><p>「三十三天諸神．汝等於意云何。世尊為福利眾生．安樂眾生．哀愍世間．饒益人天．福樂人天．而有所行。若夫教主．具足如是為福利眾生．安樂眾生．哀愍世間．饒益人天．福樂人天．有所行者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1059' />
<p class='h4'>六</p><p>從彼世尊．所說示法．功德即現．非定一時．於諸眾生．皆樂誘導．以智者故．內心自得了知。若夫教主．具足如是說示誘導法者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1060' />
<p class='h4'>七</p><p>實從世尊．善說此是善．善說此是惡．善說此是邪．此是正．此當從．此不當從．此是劣．此是優。此是黑白調和。若夫教主．具足如是教示善惡邪正．當從不當從．是劣是優．及黑白調和之法者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1061' />
<p class='h4'>八</p><p>實從世尊．為弟子等．善說趣於涅槃之道．涅槃與道．結合為一。如殑伽河及閻牟那河．二水合流．世尊實亦如是．為弟子等．善說趣於涅槃之道．涅槃與道．結合為一。若夫教主．具足如是．教示涅槃道者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1062' />
<p class='h4'>九</p><p>世尊實與有學并與到達聖道及漏盡〔阿羅漢．〕為伴為友．世尊離去彼等．以心傾住於一樂遊。若夫教主．具足如是．以心傾住於一樂遊者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1063' />
<p class='h4'>一〇</p><p>諸餘王族．喜溢眉宇．實於世尊．供與利養．及以名聞．是時世尊．實離愛樂．而唯攝取資養。若夫教主．具足如是．捨離愛樂．攝取資養者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1064' />
<p class='h4'>一一</p><p>世尊實所行如言．所言如行。若夫教主．具足如是．所行如言．所言如行．獲得法隨法者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1065' />
<p class='h4'>一二</p><p>世尊實超疑惑．脫離疑論．已成就欲望及第一梵行思惟。若夫教主．具足如是．超越疑惑．脫離疑論．成就欲望及第一梵行思惟者．我等於過去及現在．皆所不曾見。唯有世尊．具足．如是。」世尊．天主帝釋．為彼三十三天諸神．說示世尊八無等法。世尊．三十三天諸神．得聞世尊八無等法．由是倍更歡喜悅樂．喜悅滿足。</p>
</div>
<div class='div-other'><a id='mulu1066' />
<p class='h4'>一三</p><p>世尊．時有諸神．作是說言．「諸賢．若使四人等正覺者．出現於世．如世尊說法者．其為福利眾生．安樂眾生．哀愍世間．饒益人天．福樂人天．將如何耶。」或有諸神．作是說言．「諸賢．且置四人等正覺者．諸賢．若使三人等正覺者．出現於世．如世尊說法者．其為福利眾生．安樂眾生．哀愍世間．饒益人天．福樂人天．將如何耶。」或有諸神．作是說言．「諸賢．且置三人等正覺者．諸賢．若使二人等正覺者．出現於世．如世尊說法者．其為福利眾生．安樂眾生．哀愍世間．饒益人天．福樂人天．將如何耶。」</p>
</div>
<div class='div-other'><a id='mulu1067' />
<p class='h4'>一四</p><p>世尊．如是問已．天主帝釋．告三十三天諸神曰．「諸賢．於一世界．同時出現二人應供等正覺者．無有是理。諸賢．設若世尊．無病健全．當永生存。是為福利眾生．安樂眾生．哀愍世間．饒益人天．福樂人天。」世尊．爾時三十三天諸神．集會善法堂．於所論議．深思惟已．彼四天王．於此義趣．承受教說．在其座前．各自起立。</p>
<p style="margin-left:0em;text-indent:0em;" class="lg-abnormal"><div class='lg-row'>彼四天王　受教言已　心淨寂靜　各立座前</div>
</p></div>
<div class='div-other'><a id='mulu1068' />
<p class='h4'>一五</p><p>世尊．時於北方．現大光明．輝耀顯赫．凌駕諸天之威神力。世尊．時天主帝釋．告三十三天諸神曰．「諸天．若所現相．光明現起．輝耀顯赫者．梵天將現．即光明現起．光耀顯發者．乃是梵天出現前相。</p>
<p style="margin-left:0em;text-indent:0em;" class="lg-abnormal"><div class='lg-row'>徵斯現相　梵天將現　大光晃耀　梵天之兆</div>
</p><p>世尊．時三十三天諸神．各當位坐．如是思惟．「欲知此光．生云何果．欲詣其處．而實見之。」四天王亦各當位坐．如是思惟．「欲知此光．生云何果．欲詣其處．而實見之。」三十三天諸神感知是語已．咸同意念．「欲知此光．生云何果．欲詣其處．而實見之。」</p>
</div>
<div class='div-other'><a id='mulu1069' />
<p class='h4'>一六</p><p>世尊．常童梵天．於三十三天諸神之前出現時．是以粗相．化現而出。世尊．以梵天本來容貌．不能入於三十三天諸神眼界故。世尊．常童梵天．現於三十三天諸神之前．色相光明．勝餘諸神。世尊．常童梵天．現於三十三天諸神之前．會中諸神．不之禮敬．亦不起立．亦不請坐．眾咸默然．合掌趺坐．作如是念．「今常童梵天．若有意於某神．將就彼座坐。」世尊．常童梵天．於是坐其所坐．而彼座之神．獲得滿足．生大歡喜。世尊．猶如剎帝利王．繼承登位時．獲得滿足．生大歡喜。世尊．常童梵天．所就之座．其座之神．亦復如是．獲得滿足．生大歡喜。</p>
</div>
<div class='div-other'><a id='mulu1070' />
<p class='h4'>一七</p><p>世尊．時常童梵天．知三十三天諸神歡喜．隱身說偈．如是讚曰。</p>

<div class="lg regular" style="margin-left:0em;"><div class='lg-row'>「三十三天神　共帝釋歡喜　禮敬於如來　法之善法性　見新來諸神　依佛修梵行</div>
<div class='lg-row'>生於此間者　色麗而光熾　見彼色光壽　遠勝餘諸神　大智者聲聞　特向此間生</div>
<div class='lg-row'>三十三天神　共帝釋歡喜　禮敬於如來　法之善法性」</div>
</div></div>
<div class='div-other'><a id='mulu1071' />
<p class='h4'>一八</p><p>世尊．常童梵天．說如此事。世尊．說此事之常童梵天．聲具八支．即朗音、智音、美音、爽音、約音、短音、深音、大音。世尊．常童梵天．以此聲告會眾時．其聲不聞於會眾外．世尊．聲具此八支者．名曰梵音。</p>
</div>
<div class='div-other'><a id='mulu1072' />
<p class='h4'>一九</p><p>世尊．時三十三天諸神．向常童梵天作是言．「善哉梵天．我等聞此．不勝欣喜．我等又聞．天主帝釋．稱說世尊八無等法．不勝欣喜。」世尊．時常童梵天．語天主帝釋曰．「善哉善哉．天主帝釋．彼世尊之八無等法．我亦樂聞。」天主帝釋答曰．「唯然大梵天。」即為常童梵天．說世尊之八無等法。</p>
</div>
<div class='div-other'><a id='mulu1073' />
<p class='h4'>二〇</p><p>「大梵天．於汝意云何。世尊為福利眾生．安樂眾生．哀愍世間．饒益人天．福樂人天．而有所行。若夫教主．具足如是為福利眾生．安樂眾生．哀愍世間．饒益人天．福樂人天．有所行者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1074' />
<p class='h4'>二一</p><p>從彼世尊．所說示法．功德即現．非定一時．於諸眾生．皆樂誘導．以智者故．內心自得了知。若夫教主．具足如是．說示誘導法者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1075' />
<p class='h4'>二二</p><p>實從世尊．善說此是善．善說此是惡．善說此是邪．此是正．此當從．此不當從．此是劣．此是優．此是黑白調和。若夫教主．具足如是．教示善惡邪正．當從不當從．是劣是優．及黑白調和之法者．我等於過去及現在．皆所不曾見。唯有世尊．具足如是。</p>
</div>
<div class='div-other'><a id='mulu1076' />
<p class='h4'>二三</p><p>實從世尊．為弟子等．善說趣於涅槃之道．涅槃與道．結合為一。如殑伽河及閻牟那河．二水合流．世尊實亦如是．為弟子等善說．趣於涅槃之道．涅槃與道．結合為一。若夫教主．具足如是教示涅槃道者．我等於過去及現在．皆所不曾見．唯有世尊．具足如是。</p>
</div>
<div class='div-other'><a id='mulu1077' />
<p class='h4'>二四</p><p>世尊實與有學并與到達聖道及漏盡〔阿羅漢．〕為伴為友．世尊離去彼等．以心傾住於一樂遊。若夫教主具足如是以心傾住於一樂遊者．我等於過去及現在．皆所不曾見．唯有世尊．具足如是。</p>
</div>
<div class='div-other'><a id='mulu1078' />
<p class='h4'>二五</p><p>諸餘王族．喜溢眉宇．實於世尊供與利養．及以名聞．是時世尊實離愛樂．而唯攝取資養。若夫教主．具足如是．捨離愛樂．攝取資養者．我等於過去及現在．皆所不曾見．唯有世尊．具足如是。</p>
</div>
<div class='div-other'><a id='mulu1079' />
<p class='h4'>二六</p><p>世尊實所行如言．所言如行。若夫教主．具足如是．所行如言．所言如行．獲得法隨法者．我等於過去及現在．皆所不曾見．唯有世尊．具足如是。</p>
</div>
<div class='div-other'><a id='mulu1080' />
<p class='h4'>二七</p><p>世尊實超疑惑．脫離疑論．已成就欲望及第一梵行思惟。若夫教主．具足如是．超越疑惑．脫離疑論．已成就欲望及第一梵行思惟者．我等於過去及現在．皆所不曾見．唯有世尊．具足如是。」世尊．天主帝釋．為常童梵天．說世尊之八無等法。世尊．常童梵天．得聞世尊八無等法．由是歡喜悅樂．喜悅滿足。</p>
</div>
<div class='div-other'><a id='mulu1081' />
<p class='h4'>二八</p><p>世尊．時常童梵天．即化作粗相．為童子形．頭五角髻．現於三十三天諸神之前．昇虛空中．空中趺坐。世尊．猶如力士．坐廣大牀．或平地上．世尊．常童梵天．亦復如是．昇虛空中．空中趺坐。作如是語．告三十三天諸神．</p>
</div>
<div class='div-other'><a id='mulu1082' />
<p class='h4'>二九</p><p>「三十三天諸神．汝等於意云何。世尊於何時．為大智者耶。古昔有王．名曰域主．此域主王．有婆羅門帝師．名曰典尊。王又有子．名曰黎努。典尊婆羅門有子．名曰護明。黎努王子．護明童子．與六剎帝利．此八人者相與為友。其後典尊．不久命終。彼命終時．域主悲泣．為如是言．「嗚呼．我等盡以國政．委付典尊．自繫五欲以耽娛樂．其時典尊．乃命終矣。」黎努王子．聞斯語時．白域主言．「父王．勿以典尊喪．如是大悲泣。父王．典尊有子．名曰護明．賢過其父．聰明有為．亦過其父。可使護明．繼其父事．輔佐國政。」「然耶王子。」「實然父王。」</p>
</div>
<div class='div-other'><a id='mulu1083' />
<p class='h4'>三〇</p><p>時域主王．告餘臣曰．「汝今可往詣．護明童子所．到已可傳言於護明童子。護明童子．願汝幸福。王欲語汝．王欲見汝。」彼臣報曰．「唯然大王。」即遵王言．詣護明所．到已．語護明曰．「護明童子．願汝幸福。王欲語汝．王欲見汝。」護明童子答曰．「唯然吾友。」即從彼臣言．詣域主王所．到已．禮敬於王．互道契好．作禮如儀．於一面坐。護明童子．坐一面已．王告之曰．「護明童子．汝當輔佐我等．護明童子．此輔助事．汝勿辭謝。我將以汝．補卿父職．就典尊位。」護明童子承諾王意．答曰．「唯然大王。」</p>
</div>
<div class='div-other'><a id='mulu1084' />
<p class='h4'>三一</p><p>時域主王．即令護明童子．就典尊位．補乃父職。護明童子．就典尊位．補父職已．父所輔佐．己亦輔佐．所未輔佐．亦不輔佐．父所為事．己亦為之．所未為事．己亦不為。於是眾人．咸稱彼曰．「彼婆羅門．實是典尊．彼婆羅門．是大典尊。」故護明童子．獲有名稱．曰大典尊。</p>
</div>
<div class='div-other'><a id='mulu1085' />
<p class='h4'>三二</p><p>爾時．大典尊婆羅門．往彼六人剎帝利所．到已．語彼等曰．「今域主王．年已垂老。人之壽命．誰能知者。王若駕崩．立王之人．殆將奉立黎努王子．紹王之位。爾等可來．詣黎努王所．到已．將此意．白黎努王子。我等是汝相親之友．情誼深厚．汝幸福時．我等幸福．汝不幸時．我等不幸。今域主王．年已垂老。人之壽命．誰能知者。王若駕崩．立王之人．殆將立汝．紹王之位。汝若掌國．願於我等．亦得封土。」</p>
</div>
<div class='div-other'><a id='mulu1086' />
<p class='h4'>三三</p><p>彼六剎帝利．諾大典尊曰．「唯然吾友。」即詣黎努王子所．到已．白王子言．「黎努王子．我等是汝相親之友．情誼深厚。汝幸福時．我等幸福．汝不幸時．我等不幸。今域主王．年已垂老。人之壽命．誰能知者。王若駕崩．立王之人．殆將立汝．紹王之位。汝若掌國．願於我等．亦得封土。」「除汝等外．於我王國．得增幸福．將更有誰。我若掌國．當與汝等．列土封邑。」</p>
</div>
<div class='div-other'><a id='mulu1087' />
<p class='h4'>三四</p><p>其後不久．域主王崩。王崩御時．立王之人．立黎努王子．紹王之位。此黎努王．紹王位已．五欲所繫．娛樂自恣。時大典尊．往彼六人剎帝利所．到已．語彼等曰．「諸君．域主王崩．可畏敬之黎努王登位．五欲所繫．娛樂自恣。諸君．愛欲迷人．寧不知之。汝等可來．詣黎努王所．到已．可將此意．白黎努王。域主王崩．汝登王位。汝今尚憶．所約言耶。」彼六剎帝利．諾大典尊曰．「唯然吾友．」即詣黎努王子所．到已．白努黎王言．「域主王崩．汝登王位．汝今尚憶．所約言耶。」「諸子．我憶約言。但此大地．北方寬廣．南方之形．如車前部．誰能分此．正為七分。」「大王．除大典尊．無能分者。」</p>
</div>
<div class='div-other'><a id='mulu1088' />
<p class='h4'>三五</p><p>時黎努王．告一臣曰．「汝今可往大典尊所．到已．告大典尊言．黎努王召汝。」彼臣遵王言曰．「唯然大王。」詣大典尊所．到已．語大典尊曰．「卿．黎努王召汝。」大典尊從彼臣言．答曰「唯然。」詣黎努王所．到已．禮敬於王．互道契好．作禮如儀．於一面坐。大典尊坐一面．黎努王告曰．「典尊．今此大地．北方寬廣．南方之形．如車前部．汝當分此．正為七分。」答曰．「唯然大王。」即遵王言．分此大地．北方寬廣．南方之形如車前部者．正為七分．皆悉形如車之前部。</p>
</div>
<div class='div-other'><a id='mulu1089' />
<p class='h4'>三六</p>
<div class="lg regular" style="margin-left:0em;"><div class='lg-row'>黎努王有國　居大地中央　一迦陵誡國　捺多布囉城　摩濕摩迦國　曰褒怛那城</div>
<div class='lg-row'>三晚帝那國　摩呬沙摩城　四蘇尾囉國　曰勞嚕迦城　五尾提呬國　曰彌體羅城</div>
<div class='lg-row'>六為瞻波城　是曰鴦伽國　七為迦尸國　曰波羅奈城　劃分列土者　出自大典尊</div>
</div><p>時彼六人剎帝利．各得封土．所願成就．喜而言曰．「我等所欲已得．計劃已成．願望已果。」</p>

<div class="lg regular" style="margin-left:0em;"><div class='lg-row'>是黎努王與六友　稱曰七婆羅多王　即破冤王梵授王　勝尊王及明愛王</div>
<div class='lg-row'>次即黎努王者是　六七為二持國王</div>
</div></div></div>
<div class='div-other'><a id='mulu1090' />
<p class='h3'>第二誦品</p>
<div class='div-other'><a id='mulu1091' />
<p class='h4'>三七</p><p>爾時．六人剎帝利．詣大典尊所．到已．語大典尊言．「典尊．汝為黎努王．相親之友．情誼深厚．汝於我等．亦復如是．為相親友．情誼深厚。典尊．汝當輔佐我等．此輔佐事．汝勿辭謝。」</p>
<p>大典尊諾六剎帝利曰．「唯然諸子。」時大典尊．為登位之七剎帝利王．輔佐王政．又為七富有之婆羅門及七百梵行期已終了者．教授呪文。</p>
</div>
<div class='div-other'><a id='mulu1092' />
<p class='h4'>三八</p><p>後大典尊．有如是名稱．流聞揚溢．謂「大典尊波羅門．親見梵天．大典尊婆羅門．親與梵天相共論議。」時大典尊．如是念言．「我有如是名稱．流聞揚溢．大典尊婆羅門．親見梵天．大典尊婆羅門．親與梵天相共論議。但我不見梵天．不與梵天相共論議。我曾聞諸耆宿婆羅門師之師言．於雨期四月．閑居靜處．修悲禪定者．得見梵天．與共論議。今我當於雨期四月．閑居靜處．修悲禪定。」</p>
</div>
<div class='div-other'><a id='mulu1093' />
<p class='h4'>三九</p><p>爾時大典尊．詣黎努王所．到已．白王言．「我有如是名稱．流聞揚溢．謂大典尊婆羅門．親見梵天．大典尊婆羅門．親與梵天相共論議。但我不見梵天．不與梵天．相共論議。我曾聞諸耆宿婆羅門師之師言．於雨期四月．閑居靜處．修悲禪定者．得見梵天．與共論議．故我欲於雨期四月．閑居靜處．修悲禪定。唯除送食者．勿使人近我。」「典尊．汝知時宜者．是當可行。」</p>
</div>
<div class='div-other'><a id='mulu1094' />
<p class='h4'>四〇</p><p>爾時大典尊．詣彼六人剎帝利所．到已．語彼等曰．「我有如是名稱．流聞揚溢．謂大典尊婆羅門．親見梵天．大典尊婆羅門．親與梵天相共論議。但我不見梵天．不與梵天相共論議。我曾聞諸耆宿婆羅門師之師言．於雨期四月．閑居靜處．修悲禪定者．得見梵天．與共論議。故我欲於雨期四月．閑居靜處．修悲禪定。唯除送食者．勿使人近我。」「典尊．汝知時宜者．是當可行。」</p>
</div>
<div class='div-other'><a id='mulu1095' />
<p class='h4'>四一</p><p>爾時大典尊．往七富婆羅門及七百梵行期已終了者所．到已．語彼等曰．「我有如是名稱．流聞揚溢．謂大典尊婆羅門．親見梵天．大典尊婆羅門．親與梵天相共論議。但我不見梵天．不與梵天相共論議。我曾聞諸耆宿婆羅門師之師言．於雨期四月．閑居靜處．修悲禪定者．得見梵天．與共論議。是故諸子．當詳習呪文．轉相教授．如所聞如所憶。我意欲於雨期四月．閑居靜處．修悲禪定。唯除送食者．勿使人近我。」「典尊．汝知時宜者．是當可行。」</p>
</div>
<div class='div-other'><a id='mulu1096' />
<p class='h4'>四二</p><p>爾時大典尊．往身分同等四十夫人所．到已．語彼等曰．「我有如是名稱．流聞揚溢．謂大典尊婆羅門．親見梵天．大典尊婆羅門．親與梵天相共論議。但我不見梵天．不與梵天相共論議。我曾聞諸耆宿婆羅門師之師言．於雨期四月．閑居靜處．修悲禪定者．得見梵天．與共論議。故我欲於雨期四月．閑居靜處．修悲禪定。唯除送食者．勿使人近我。」「典尊．汝知時宜者．是當可行。」</p>
</div>
<div class='div-other'><a id='mulu1097' />
<p class='h4'>四三</p><p>時大典尊．於城東方．造新講堂．雨期四月．閑居靜處．修悲禪定．除送食者外．皆未曾近彼。過四月後．彼大典尊．起失望念．生恐怖心。所以然者．因彼曾聞諸耆宿婆羅門師之師言．於雨期四月．閑居靜處．修悲禪定者．得見梵天．與共論議．而彼今者．不見梵天．不與梵天共論議故。</p>
</div>
<div class='div-other'><a id='mulu1098' />
<p class='h4'>四四</p><p>時常童梵天．心知大典尊．心中所念．速如力士．屈伸臂頃．從梵界隱身．現於大典尊前。爾時大典尊．於其像貌．見所未見．為之驚怖．痲痺戰慄。時大典尊激動顫慄．身毛豎立．以偈問常童梵天曰。</p>

<div class="lg regular" style="margin-left:0em;"><div class='lg-row'>「妙相盛光吉祥具　主乎汝竟是何人　我以不知故問汝　云何令我得知汝」</div>
<div class='lg-row'>「所有梵界諸神眾　咸悉知我是常童　一切諸神既知我　典尊汝亦應知我」</div>
<div class='lg-row'>「牀座洗足水熟蜜　是等敬為梵天設　奉此供養今問汝　唯願於我有所賜」</div>
<div class='lg-row'>「典尊汝言供養物　今為汝故我納受　為現法益或來世　恣所欲問許汝問」</div>
</div></div>
<div class='div-other'><a id='mulu1099' />
<p class='h4'>四五</p><p>爾時大典尊．蒙常童梵天．許其諮問．即自思念．當問常童梵天．現法善利耶．來世善利耶。時大典尊．已熟知現法善利．而且他人．轉從彼聞．現法善利。故自思念．當於常童梵天．問來世善利。時大典尊．以偈問曰。</p>

<div class="lg regular" style="margin-left:0em;"><div class='lg-row'>「梵童是無疑　能為我决疑　今所諮問者　亦眾所欲知　應於何處住　應於何修習</div>
<div class='lg-row'>人方得到達　不死梵界耶」</div>
</div><p style="margin-left:0em;text-indent:0em;" class="lg-abnormal"><div class='lg-row'>「婆羅門應知　於世捨我執　成心一境相　專修悲禪定</div>
<div class='lg-row'>為解脫臭穢　遠離不淨法　應於此處住　應於此修習　人乃得到達　不死之梵界」</div>
</p></div>
<div class='div-other'><a id='mulu1100' />
<p class='h4'>四六</p><p>「梵天．捨我執法．是我所知。有人於此．捨其家財．不論大小．捨其親屬．不問多寡．剃除髮鬚．著袈裟衣．離於在家．入出家生活。梵天．我知此是捨我執法。梵天．心一境相．亦我所知。人於此時．遠離住處．即就森林．以及樹根、山岳、洞窟、墓地、林藪、野外[葶-丁+呆]場處住。梵天．我知此是得心一境相法。專修悲禪定法．亦我所知。其人於此時．以悲與俱心．使遍滿一方而住。如是第二方、第三方、第四方亦然。即遍於上下．水平一切處．以悲與俱之廣大無邊無冤無害心．於全世界．遍滿而住。梵天．我知此是專修悲禪定法。梵天．汝言臭穢．為我所不知。</p>

<div class="lg regular" style="margin-left:0em;"><div class='lg-row'>人間之臭穢　是為何者耶　因我不知此　求說於賢者　生類由何蔽　以致放惡臭</div>
<div class='lg-row'>梵界為所閉　而墮於惡趣」</div>
</div><p style="margin-left:0em;text-indent:0em;" class="lg-abnormal"><div class='lg-row'>「忿怨與妄語　偽瞞與不信　貪婪與高慢　妬嫉與欲求</div>
<div class='lg-row'>疑惑與害他　貪欲與瞋恚　憍慢與愚癡　有是等諸蔽　若於此繫縛　臭穢不得離</div>
<div class='lg-row'>梵界為所蔽　而墮於惡趣」</div>
</p><p>「汝說臭穢．我已解知。夫在家者．於此等事．無由得制．是故梵天．我今意欲．離於在家入出家生活。」「典尊．汝知時宜者．是當可行。」</p>
</div>
<div class='div-other'><a id='mulu1101' />
<p class='h4'>四七</p><p>爾時大典尊．詣黎努王所．到已．白王言．「大王．唯願我王．別求帝師．輔佐王位。我今意欲．離在家境．營出家生活。我從梵天．聞說臭穢．夫在家者．於此等事．無由得制。大王．故我意欲．離在家境．營出家生活。</p>
<p style="margin-left:0em;text-indent:0em;" class="lg-abnormal"><div class='lg-row'>奉告黎努王　願主聽我語　王位王所知　師位非我喜」</div>
</p><p style="margin-left:0em;text-indent:0em;" class="lg-abnormal"><div class='lg-row'>「諸欲若不足　我當滿汝欲</div>
<div class='lg-row'>設有害汝者　我為國土主　我領率士卒　當為汝剪除　汝如我之父　我猶汝之子</div>
<div class='lg-row'>唯願大典尊　勿捨我而去」</div>
</p>
<div class="lg regular" style="margin-left:0em;"><div class='lg-row'>「諸欲非不足　害我者亦無　我聞超人語　故不樂家居」</div>
<div class='lg-row'>「云何為超人　以何事語汝　汝何一聞此　悉捨我等去」</div>
</div><p style="margin-left:0em;text-indent:0em;" class="lg-abnormal"><div class='lg-row'>「我曾修供養　欲舉行此時</div>
<div class='lg-row'>敷陳吉祥草　壇火炎炎熾　是時從梵界　常童梵天現　我聞彼答語　故不樂家居」</div>
<div class='lg-row'>「奉告典尊聽　我信汝所言　是聞超人語　此外無他途　我等當從汝　奉汝為教主</div>
<div class='lg-row'>猶如貴琉璃　淨潔放光輝　我等心清淨　當守汝教訓</div>
</p><p>典尊．汝若離在家境．營出家生活．則我亦將離在家境．營出家生活。蓋汝所往處．亦即是我所往處．」</p>
</div>
<div class='div-other'><a id='mulu1102' />
<p class='h4'>四八</p><p>爾時大典尊．往彼六人剎帝利所．到已．語彼等曰．「汝等今當．別選帝師．輔佐王位。諸子．我欲離在家境．營出家生活。我從梵天．聞說臭穢。夫在家者．於此等事．無由得制．諸子．故我意欲離在家境．營出家生活。」爾時六剎帝利．集於一處．共相念言．凡婆羅門．為貪欲者．是故我等．今可以財誘大典尊。彼等詣大典尊所．為如是言．「此七王國．多有財寶．故隨汝欲．可恣意取。」「諸子無用．我蒙汝等．已多財寶。我欲捨斯名譽．離在家境．營出家生活。我從梵天．聞說臭穢。夫在家者．於此等事．無由得制．諸子．故我意欲離在家境．營出家生活。」</p>
</div>
<div class='div-other'><a id='mulu1103' />
<p class='h4'>四九</p><p>爾時六剎帝利．集於一處．以婆羅門．當好婦人．是故我等．今可以婦人誘大典尊。彼等詣大典尊所．為如是言．「此七王國．婦人眾多．故隨汝欲．可與俱去。」諸子無用．我有身分同等四十夫人．我欲悉捨彼女．離在家境．營出家生活。我從梵天．聞說臭穢。夫在家者．於此等事．無由得制．諸子．故我意欲離在家境．營出家生活。」</p>
</div>
<div class='div-other'><a id='mulu1104' />
<p class='h4'>五〇</p><p>「典尊．汝若離在家境．營出家生活．我等亦將離在家境．營出家生活。蓋汝所往處．亦即是我等所往處．」</p>

<div class="lg regular" style="margin-left:0em;"><div class='lg-row'>「汝若欲捨却　凡夫諸執著　是則當具足　堅固忍辱力　如此者是道　正道無上道</div>
<div class='lg-row'>生梵由正法　善人所守護」</div>
</div></div>
<div class='div-other'><a id='mulu1105' />
<p class='h4'>五一</p><p>「然則典尊．汝可留待七年。過七年後．我等亦將離在家境．營出家生活．蓋汝所往處．亦即我等所往處。」「諸子．七年歲月．毋乃過長。待汝七年．我所不能。人之壽命．誰能知者。未來必至．智必須證．善根必作．梵行必修．生必有死。我從梵天．聞說臭穢。夫在家者．於此等事．無由得制．諸子．故我意欲．離在家境．營出家生活。」</p>
</div>
<div class='div-other'><a id='mulu1106' />
<p class='h4'>五二</p><p>「典尊．汝可留待六年．如是如是。留待五年、四年、三年、二年、乃至留待一年。過一年後．我等亦將離在家境．營出家生活．蓋汝所往處．亦即是我等所往處。」</p>
</div>
<div class='div-other'><a id='mulu1107' />
<p class='h4'>五三</p><p>「諸子．一年歲月．毋乃過長．待汝一年．我所不能。人之壽命．誰能知者。未來必至．智必須證．善根必作．梵行必修．生必有死。我從梵天．聞說臭穢。夫在家者．於此等事．無由得制．諸子．故我意欲．離在家境．營出家生活。」「典尊．汝可留待七月。過七月後．我等亦將離在家境．營出家生活。蓋汝所往處．亦即我等所往處。」</p>
</div>
<div class='div-other'><a id='mulu1108' />
<p class='h4'>五四</p><p>「諸子．七月為時．毋乃過長。待汝七月．我所不能。人之壽命．誰能知者。未來必至．智必須證．善根必作．梵行必修．生必有死。我從梵天．聞說臭穢。夫在家者．於此等事．無由得制．諸子．故我意欲離在家境．營出家生活。」「典尊．汝可留待六月．如是如是。留待五月、四月、三月、二月、一月、乃至留待半月。過半月後．我等亦將離在家境．營出家生活。蓋汝所往處．亦即我等所往處。」</p>
</div>
<div class='div-other'><a id='mulu1109' />
<p class='h4'>五五</p><p>「諸子．半月為時．毋乃過長。待汝半月．我所不能。人之壽命．誰能知者。未來必至．智必須證．善根必作．梵行必修．生必有死。我從梵天．聞說臭穢。夫在家者．於此等事．無由得制．諸子．故我意欲．離在家境．營出家生活。」「然則典尊．可待七日．以便我等．付王國於子或兄弟。過七日後．我等亦將離在家境．營出家生活。蓋汝所往處．亦即我等所往處。」「諸子．七日非長．我當待汝。」</p>
</div>
<div class='div-other'><a id='mulu1110' />
<p class='h4'>五六</p><p>爾時大典尊．詣七富婆羅門及七百梵行期已終了者所．到已．語彼等曰．「汝等今可別求軌範師．教授咒文。諸子．我欲離在家境．營出家生活。我從梵天．聞說臭穢。夫在家者．於此等事．無由得制．諸子．故我意欲．離在家境．營出家生活。」「典尊．汝勿離在家境．營出家生活。出家力微．所得者少．為婆羅門．則具偉力．所得者多。」「勿言出家力微．所得者少．勿言為婆羅門．則具偉力．所得者多。諸子．除我以外．復有何人．更為偉大．更多所得耶。我今實為王中之王．於婆羅門．我為梵天．而於長者．我則為神．即此一切．我亦捨離．意欲離在家境．營出家生活。我從梵天．聞說臭穢。夫在家者．於此等事．無由得制．諸子．故我意欲．離在家境．營出家生活。」「典尊．汝若離在家境．營出家生活．我等亦將離在家境．營出家生活。蓋汝所往處．亦即我等所往處。」</p>
</div>
<div class='div-other'><a id='mulu1111' />
<p class='h4'>五七</p><p>爾時大典尊．往身分同等四十夫人所．到已．語彼等曰．「若意所欲．可歸汝家．或親屬家．擇夫而侍．我欲離在家境．營出家生活。我從梵天．聞說臭穢。夫在家者．於此等事．無由得制．故我意欲．離在家境．營出家生活。」「我等欲親屬者．唯汝為親．欲侍夫者．唯汝是侍。典尊．汝若離在家境．營出家生活．我等亦將離在家境．營出家生活。蓋汝所往處．亦即我等所往處。」</p>
</div>
<div class='div-other'><a id='mulu1112' />
<p class='h4'>五八</p><p>時大典尊婆羅門．過七日已．剃除鬚髮．著袈裟衣．離在家境．入出家生活。七剎帝利王．七富婆羅門．七百梵行期已終了者．身分同等四十夫人．數千剎帝利．數千婆羅門．數千長者．及婦女眾中眾多婦人等．皆悉剃除髮鬚．著袈裟衣．從大典尊．而為出家。是大典尊．為此會眾之所圍遶．遊行村城．都會之間。大典尊．每到村城．為王中王．於婆羅門．彼為梵天．而於長者．彼則為神。當時人民．於嚏於躓．輒言「歸命大典尊．歸命於人師。」</p>
</div>
<div class='div-other'><a id='mulu1113' />
<p class='h4'>五九</p><p>大典尊婆羅門．以慈與俱心．遍滿一方而住．如是於第二方、第三方、第四方亦然。即遍於上下水平一切處．以慈與俱之廣大無邊．無冤無害心．於全世界．遍滿而住。以悲與俱心．亦復如是如是而住。以喜與俱心．亦復如是如是而住。乃至以捨與俱心．使遍滿一方而住．如是於第二方、第三方、第四方亦然。即遍於上下．水平一切處．以捨與俱之廣大無邊．無冤無害心．於全世界．遍滿而住。以梵天為友之道．示諸弟子。</p>
</div>
<div class='div-other'><a id='mulu1114' />
<p class='h4'>六〇</p><p>爾時大典尊婆羅門弟子．若已具足了達諸所教者．身壞命終．生於有福梵天。其未充分了達諸所教者．身壞命終．或者得與他化自在天為伴侶．或者得與化樂天為伴侶．或者得與兜率天為伴侶．或者得與夜摩天為伴侶．或者得與三十三天為伴侶．或者得與四天王天為伴侶。其最低身者．亦得乾闥婆身。此等一切出家善男子．悉有實益而非唐捐．齎得果報及功德」云。』</p>
</div>
<div class='div-other'><a id='mulu1115' />
<p class='h4'>六一</p><p>〔五髻說言．〕『世尊猶記憶耶。』〔世尊曰〕『五髻．我尚記憶。我於爾時．為大典尊。我示諸弟子．以與梵天為友之道。五髻．但此梵行．非導趣於厭污、離欲、滅、寂靜、神智力、正覺、涅槃之法．唯是生於梵界之法。五髻．然我梵行．是導趣於厭污、離欲、滅、寂靜、神智力、正覺、涅槃之究竟法。此是八聖道．即正見、正思、正語、正業、正命、正精進、正念、正定。五髻．唯此梵行．方是導趣於厭污、離欲、滅、寂靜、神智力、正覺、涅槃之究竟法。</p>
</div>
<div class='div-other'><a id='mulu1116' />
<p class='h4'>六二</p><p>五髻．我之弟子．若已具足了達諸所教者．則為滅漏．以無漏心解脫、慧解脫．於現法中．而自現證．得神通而住。其有未能充分了達諸所教者．或斷五下分結．而得涅槃．在更不還法所有者住處．於此世間．無父母故．而不再生。復有未能充分了達諸所教者．或斷三結．漸減貪瞋癡．成斯陀含．一度還此世．令苦終滅。復有未能充分了達諸所教者．或斷三結．成須陀洹．離墮惡趣法．必得成正覺。五髻．此等一切出家善男子．悉有實益而非唐捐．齎得果報及功德也。』世尊如是說。乾闥婆子五髻．心生歡喜．聞世尊說．滿足感謝．禮敬世尊．右遶而退。</p>
</div></div></div>
<div class='div-other'><a id='mulu1117' />
<p class='h2'>大會經第二十</p>
<div class='div-other'><a id='mulu1118' />
<p class='h3'>一</p><p>如是我聞。一時世尊．住釋迦族地迦毘羅城之大園林．與大比丘眾五百人俱．皆是阿羅漢。眾多諸天．欲覲世尊．及比丘眾．從十方世界．咸來集會。</p>
</div>
<div class='div-other'><a id='mulu1119' />
<p class='h3'>二</p><p>時四淨居天念言．『今彼世尊．住釋迦族地迦毘羅城之大園林．與大比丘眾五百人俱．皆是阿羅漢。眾多諸天．欲覲世尊．及比丘眾．從十方世界．咸來集會。我等何不亦詣世尊所．於世尊前．各自唱偈。』</p>
</div>
<div class='div-other'><a id='mulu1120' />
<p class='h3'>三</p><p>於是彼等諸天．猶如力士．屈伸臂頃．從淨居天．〔疾速〕隱身．現世尊前。時彼諸天．禮拜世尊．於一面立。立一面已．中有一天．於世尊前．以偈唱曰。</p>
<p style="margin-left:0em;text-indent:0em;" class="lg-abnormal"><div class='lg-row'>『大會此園林　諸天眾來集　我等亦與會　覲無能勝僧』</div>
</p><p>是時餘天．於世尊前．以偈唱曰。</p>
<p style="margin-left:0em;text-indent:0em;" class="lg-abnormal"><div class='lg-row'>『是處諸比丘　心安靜而正　如御者執轡　眾賢護諸根』</div>
</p><p>是時餘天．於世尊前．以偈唱曰。</p>

<div class="lg regular" style="margin-left:0em;"><div class='lg-row'>『斷除諸覊絆　門閂亦切斷　打破城門礎　離欲而遊行　具眼之彼等　清淨離垢穢</div>
<div class='lg-row'>譬如少壯象　曾受善調御』</div>
</div><p>復次餘天．於世尊前．以偈唱曰。</p>
<p style="margin-left:0em;text-indent:0em;" class="lg-abnormal"><div class='lg-row'>『諸歸依佛者　終不墮惡趣　其捨此人身　得天身圓滿』</div>
</p></div>
<div class='div-other'><a id='mulu1121' />
<p class='h3'>四</p><p>爾時世尊．告諸比丘眾曰．『諸比丘．眾多諸天．為覲世尊及比丘眾故．從十方世界．咸來集會。諸比丘．於昔久遠．時有應供、等正覺者．曾有此等最高諸天．為諸世尊．咸來集會．猶如今日諸天．咸皆為我集會。諸比丘．遠於未來．將有應供、等正覺者．亦當有此等最高諸天．為諸世尊．咸來集會．猶如今日．諸天咸皆為我集會。諸比丘．我當為汝等．稱諸天族名。諸比丘．我當為汝等．宣諸天族名。諸比丘．我當為汝等．示諸天族名。當善諦聽．善憶念之．我告汝等。』彼諸比丘答曰．『世尊．願如所說。』世尊如是言。</p>
</div>
<div class='div-other'><a id='mulu1122' />
<p class='h3'>五</p>
<div class="lg regular" style="margin-left:0em;"><div class='lg-row'>我今亦以偈　當為汝等說　謂有地處所　〔諸天〕所寄託　住於山窟者　心決定堅固</div>
<div class='lg-row'>如眾獅子毛　豎立而卷縮　持有潔白心　清淨復澄明　知迦毘羅城　在城園林中</div>
<div class='lg-row'>為數五百餘　眾多〔弟子〕等　教主告彼等　喜受教弟子　天族已到來　比丘宜知識</div>
<div class='lg-row'>聞佛陀教已　彼等皆奮勵</div>
</div></div>
<div class='div-other'><a id='mulu1123' />
<p class='h3'>六</p>
<div class="lg regular" style="margin-left:0em;"><div class='lg-row'>彼諸〔比丘等〕　明識非人相　或者見一百　亦見有七萬　或又見非人　其數為百千</div>
<div class='lg-row'>或見無邊數　多遍一切處　具眼師宣說　悉知彼諸天　即便告彼等　喜受教弟子</div>
<div class='lg-row'>天族已到來　比丘宜知識　我今以頌言　稱道彼諸天　次第無錯謬　一一為汝宣</div>
</div></div>
<div class='div-other'><a id='mulu1124' />
<p class='h3'>七</p>
<div class="lg regular" style="margin-left:0em;"><div class='lg-row'>迦毘羅城地　夜叉有七千　具神通光明　威容與聲名　彼等皆歡喜　來比丘園林</div>
<div class='lg-row'>雪山之夜叉　其數有六千　此諸夜叉眾　各各異容色　具神通光明　威容與聲名</div>
<div class='lg-row'>彼等皆歡喜　來比丘園林　娑多山夜叉　其數有三千　此諸夜叉眾　各各異容色</div>
<div class='lg-row'>具神通光明　威容與聲名　彼等皆歡喜　來比丘園林　共一萬六千　各各異容色</div>
<div class='lg-row'>具神通光明　威容與聲名　彼等皆歡喜　來比丘園林</div>
</div></div>
<div class='div-other'><a id='mulu1125' />
<p class='h3'>八</p>
<div class="lg regular" style="margin-left:0em;"><div class='lg-row'>毘波密夜叉　其數有五百　此諸夜叉眾　各各異容色　具神通光明　威容與聲名</div>
<div class='lg-row'>彼等皆歡喜　來比丘園林　住毘富羅山　而在王舍城　有金毘羅神　奉彼夜叉眾</div>
<div class='lg-row'>數逾百千眾　王舍城所住　彼金毘羅神　亦來到園林</div>
</div></div>
<div class='div-other'><a id='mulu1126' />
<p class='h3'>九</p>
<div class="lg regular" style="margin-left:0em;"><div class='lg-row'>統東方天王　名提頭賴吒　乾闥婆之長　具名聞大王　眾子有大力　皆字因陀羅</div>
<div class='lg-row'>具神通光明　威容與聲名　彼等皆歡喜　來比丘園林　次南方天王　名曰毘樓勒</div>
<div class='lg-row'>鳩槃荼之長　具名聞大王　眾子有大力　皆字因陀羅　具神通光明　威容與聲名</div>
<div class='lg-row'>彼等皆歡喜　來比丘園林　次西方天王　名毘樓博叉　實諸龍之長　具名聞大王</div>
<div class='lg-row'>眾子有大力　皆字因陀羅　具神通光明　威容與聲名　彼等皆歡喜　來比丘園林</div>
<div class='lg-row'>次北方天王　名曰俱毘羅　實諸夜叉長　具名聞大王　眾子有大力　皆字因陀羅</div>
<div class='lg-row'>具神通光明　威容與聲名　彼等皆歡喜　來比丘園林　在東方天王　是提頭賴吒</div>
<div class='lg-row'>在南方天王　此是毘樓勒　在西方天王　是毘樓博叉　在北方天王　此是俱毘羅</div>
<div class='lg-row'>如斯四天王　光普照四方　立迦毘羅城　眾比丘園林</div>
</div></div>
<div class='div-other'><a id='mulu1127' />
<p class='h3'>一〇</p>
<div class="lg regular" style="margin-left:0em;"><div class='lg-row'>彼等部下眾　有幻偽虛妄　復懷有惡心　咸共來到此　摩野拘天陀　復共吠天陀</div>
<div class='lg-row'>以及韋馱質　與韋馱遮俱　復有旃陀那　與加摩世致　及迦尼延豆　並尼延豆俱</div>
<div class='lg-row'>復有波那摣　及嗚呼杈奴　并與摩頭羅　是天之御者　復有乾闥婆　支多羅斯那</div>
<div class='lg-row'>復有那羅王　俱共闍尼沙　復有珍浮樓　修利婆折斯　與般闍尸呵　亦皆來到此</div>
<div class='lg-row'>凡此一切眾　與餘他諸王　及諸乾闥婆　咸與諸王俱　悉懷歡喜心　來比丘園林</div>
</div></div>
<div class='div-other'><a id='mulu1128' />
<p class='h3'>一一</p>
<div class="lg regular" style="margin-left:0em;"><div class='lg-row'>時那陀瑟龍　與毘舍離俱　復與怛叉迦　咸共來到此　又加毘羅攝　與波耶伽俱</div>
<div class='lg-row'>復與其親族　咸共來到此　又有耶無那　及提頭賴吒　具名聲諸龍　咸共來到此</div>
<div class='lg-row'>又有彼大龍　名伊羅婆陀　亦前來與會　而詣於園林　彼於速疾間　能搏龍王去</div>
<div class='lg-row'>具淨眼雙翅　天再生者〔鳥〕　從天空飛來　棲止園林中　美麗金翅鳥　是彼等名稱</div>
<div class='lg-row'>其時諸龍王　曾無所畏怖　因佛已為設　避難安穩處　彼等兩者間　互以愛語呼</div>
<div class='lg-row'>諸龍與眾鳥　皆已歸依佛</div>
</div></div>
<div class='div-other'><a id='mulu1129' />
<p class='h3'>一二</p>
<div class="lg regular" style="margin-left:0em;"><div class='lg-row'>敗於金剛手　住海阿修羅　婆三婆弟兄　有神通名聲　又有大怖畏　諸迦羅鏗騫</div>
<div class='lg-row'>陀那吠伽沙　與毘摩質多　及蘇啷怛囉　并與波羅陀　共那無夷俱　悉詣於園林</div>
<div class='lg-row'>又跋離百子　皆稱毘盧遮　糾合大力軍　羅耶跋兜樓　曰「諸賢來會　於比丘園林」</div>
</div></div>
<div class='div-other'><a id='mulu1130' />
<p class='h3'>一三</p>
<div class="lg regular" style="margin-left:0em;"><div class='lg-row'>又水地火風　諸天亦來此　水天與其族　蘇摩共耶舍　慈悲天一族　是有名諸天</div>
<div class='lg-row'>此等十天族　各各異容色　具神通光明　威容與聲名　彼等皆歡喜　來比丘園林</div>
</div></div>
<div class='div-other'><a id='mulu1131' />
<p class='h3'>一四</p>
<div class="lg regular" style="margin-left:0em;"><div class='lg-row'>有曰毘紐天　舍伽利諸天　及共阿沙摩　並雙孿耶摩　月天諸侍者　供奉月天來</div>
<div class='lg-row'>日天諸侍者　禮敬日天來　遲遲之雲神　隨侍諸星來　婆藪天之主　婆娑婆帝釋</div>
<div class='lg-row'>即普楞陀陀　今亦來到此　此等十天族　各各異容色　具神通光明　威容與聲名</div>
<div class='lg-row'>彼等皆歡喜　來比丘園林</div>
</div></div>
<div class='div-other'><a id='mulu1132' />
<p class='h3'>一五</p>
<div class="lg regular" style="margin-left:0em;"><div class='lg-row'>沙訶沸諸天　爾時亦到來　勢如熖頂燃　又有阿栗吒　俱共櫨耶天　風趣如麻華</div>
<div class='lg-row'>有嚩嚕拏天　遮婆陀暮天　及以阿周陀　與阿尼輸天　光輝須勒耶　彼眾皆來到</div>
<div class='lg-row'>毘沙門伊灑　亦復來到此　此等十天族　各各異容色　具神通光明　威容與聲名</div>
<div class='lg-row'>彼等皆歡喜　來比丘園林</div>
</div></div>
<div class='div-other'><a id='mulu1133' />
<p class='h3'>一六</p>
<div class="lg regular" style="margin-left:0em;"><div class='lg-row'>有賒摩天者　與摩呵賒摩　麼㝹沙與俱　摩㝹疏多摩　乞陀波頭灑　眾皆來到此</div>
<div class='lg-row'>摩㝹波頭灑　亦復來到此　時呵羅諸天　及與著紅衣　露希多諸天　亦皆來到此</div>
<div class='lg-row'>有波羅諸神　及摩訶波羅　是具有名聲　亦皆來到此　此等十天族　各各異容色</div>
<div class='lg-row'>具神通光明　威容與聲名　彼等皆歡喜　來比丘園林</div>
</div></div>
<div class='div-other'><a id='mulu1134' />
<p class='h3'>一七</p>
<div class="lg regular" style="margin-left:0em;"><div class='lg-row'>叔伽阿羅那　共伽羅摩俱　及鞞摩尼娑　眾皆來到此　鳴婆提奇呵　鞞波羅微那</div>
<div class='lg-row'>此等之諸天　亦皆來到此　有薩陀摩多　與訶羅伽遮　名聞之彌沙　亦皆來到此</div>
<div class='lg-row'>又有波純提　降雨四方者　於震雷聲中　亦復來到此　此等十天族　各各異容色</div>
<div class='lg-row'>具神通光明　威容與聲名　彼等皆歡喜　來比丘園林</div>
</div></div>
<div class='div-other'><a id='mulu1135' />
<p class='h3'>一八</p>
<div class="lg regular" style="margin-left:0em;"><div class='lg-row'>差摩與兜率　共彼夜摩俱　及名聞伽沙　共彼藍鞞者　與主藍婆天　火天之樹提</div>
<div class='lg-row'>與伊灑天俱　及化樂諸天　他化自在天　相將來到此　此等十天族　各各異容色</div>
<div class='lg-row'>具神通光明　威容與聲名　彼等皆歡喜　來比丘園林</div>
</div></div>
<div class='div-other'><a id='mulu1136' />
<p class='h3'>一九</p>
<div class="lg regular" style="margin-left:0em;"><div class='lg-row'>此六十天族　各各異容色　依名依種族　與同等天俱　既共來集已　〔咸作如是言〕</div>
<div class='lg-row'>「願使我等見　捨生拔三毒　及已渡暴流　成就無漏者　〔彼等〕渡暴流　其勢殆如龍</div>
<div class='lg-row'>又如黑闇中　明月乍湧出」</div>
</div></div>
<div class='div-other'><a id='mulu1137' />
<p class='h3'>二〇</p>
<div class="lg regular" style="margin-left:0em;"><div class='lg-row'>神通具足者　其子善梵天　婆羅摩多共　與常童底沙　是等梵天子　亦來園林會</div>
<div class='lg-row'>大梵天為王　君臨千梵界　彼具足光輝　有名形可怖　時十自在者　各名得自在</div>
<div class='lg-row'>彼等所圍遶　中為訶利多　如是諸天眾　亦復來到此</div>
</div></div>
<div class='div-other'><a id='mulu1138' />
<p class='h3'>二一</p><p style="margin-left:0em;text-indent:0em;" class="lg-abnormal"><div class='lg-row'>復有因陀羅　共梵天俱來　爾時有魔軍　於諸天前曰</div>
</p><p style="margin-left:0em;text-indent:0em;" class="lg-abnormal"><div class='lg-row'>「前進且觀看　是緩慢迦訶</div>
<div class='lg-row'>可縛可捕捉　彼實受欲縛　從四方合圍　勿得任彼脫」</div>
</p><p style="margin-left:0em;text-indent:0em;" class="lg-abnormal"><div class='lg-row'>於是在此時　有摩訶塞那</div>
<div class='lg-row'>遣發迦訶軍　以手拍地面　其聲可怖驚　猶如雨期雲　電閃復雷鳴　彼由是忿怒</div>
<div class='lg-row'>不能制其軍　乃退而散去</div>
</p></div>
<div class='div-other'><a id='mulu1139' />
<p class='h3'>二二</p>
<div class="lg regular" style="margin-left:0em;"><div class='lg-row'>了知此一切　具眼師宣說　即便告彼等　喜受教弟子　魔軍已到來　比丘宜知識</div>
<div class='lg-row'>彼等承佛教　精神皆奮舉　魔軍今已退　不近離欲者　一毛未傾動　戰乃得全勝</div>
<div class='lg-row'>彼一切眾生　聞此皆歡喜　諸天聞〔此語〕　歡喜亦復然</div>
</div></div></div>
<div class='div-other'><a id='mulu1140' />
<p class='h2'>帝釋所問經第二十一</p>
<div class='div-other'><a id='mulu1141' />
<p class='h3'>第一誦品</p>
<div class='div-other'><a id='mulu1142' />
<p class='h4'>一</p><p>如是我聞。一時世尊．住摩揭陀．在王舍城東．菴婆散陀婆羅門聚落北．毗陀山因陀娑羅窟。爾時天主帝釋．發渴仰心．欲見世尊。彼乃思惟．『世尊、應供、等正覺者．今住何所。』天主帝釋．見世尊住摩揭陀王舍城東．菴婆散陀婆羅門聚落北．毘陀山因陀娑羅窟。彼遙瞻已．語忉利諸天曰．『諸天．彼世尊住摩揭陀王舍城東．菴婆散陀婆羅門聚落北．毘陀山因陀娑羅窟。今者我等欲往詣見彼世尊、應供、等正覺者．則為如何。』忉利諸天．答天主帝釋曰．『唯然．願卿多福。』</p>
</div>
<div class='div-other'><a id='mulu1143' />
<p class='h4'>二</p><p>天主帝釋．復語乾闥婆子般遮翼（五髻）曰．『般遮翼．彼世尊住摩揭陀王舍城東．菴婆散陀婆羅門聚落北．毘陀山因陀娑羅窟。般遮翼．今者我等欲見彼世尊、應供、等正覺者．往詣如何。』乾闥婆子般遮翼．答帝釋曰．『唯然．願卿多福。』即持毘留筏木黃色之琴．隨天主帝釋俱行。於是天主帝釋．忉利諸天之所圍遶．率同乾闥婆子般遮翼．猶如力士．屈伸臂頃．於忉利天．隱身而沒．現於摩揭陀王舍城東．菴婆散陀婆羅門聚落北．毘陀山。</p>
</div>
<div class='div-other'><a id='mulu1144' />
<p class='h4'>三</p><p>時毘陀山．盛光晃耀．婆羅門聚落菴婆散陀亦復如是。此是諸天神威所致。而彼周圍聚落諸人．咸作是言．『毘陀山今正燃燒．火燄昇騰。今毘陀山．盛光晃耀．婆羅門聚落菴婆散陀．亦復如是．為何故耶。』彼等畏悚．毛髮豎立。</p>
</div>
<div class='div-other'><a id='mulu1145' />
<p class='h4'>四</p><p>時天主帝釋．告乾闥婆子般遮翼曰．『般遮翼．凡入禪定．悅樂禪定．純靜居時如來．則若我者．甚難得近。今汝先可怡悅世尊．而後我等詣見彼世尊、應供、等正覺者．則為如何。』乾闥婆子般遮翼．答帝釋曰．『唯然．願卿多福。』即持毘留筏木黃色琴．詣因陀婆羅窟．至已．立於一面．自念『世尊離我．不遠亦不近．可聞我聲。』乾闥婆子般遮翼．鼓毘留筏木黃色琴．於佛法．聖者．及愛樂者．曼聲為之歌曰。</p>
</div>
<div class='div-other'><a id='mulu1146' />
<p class='h4'>五</p>
<div class="lg regular" style="margin-left:0em;"><div class='lg-row'>『跋陀聽我歌　如日晶瑩女　卿父耽浮樓　為我所敬禮　是生〔汝〕麗姝　為我歡喜因</div>
<div class='lg-row'>如於熱汗人　可喜清涼風　猶渴夫於水　如聖者於法　我於卿天女　鍾愛亦如此</div>
<div class='lg-row'>猶藥於病人　食於飢餓者　如是跋陀兮　〔我思〕若火燃　願卿施涼水　解我相思熱</div>
<div class='lg-row'>蓮池水清涼　盈溢浸華梢　象受驕陽炙　熱逼〔入〕於池　如是我何堪　欲投卿胸次</div>
<div class='lg-row'>如象不伏鈎　突破狼牙棒　覿卿胸豐美　最使我狂醉　如是莫自持　更不知所措</div>
<div class='lg-row'>我專念於汝　心神殊平昔　猶如吞鈎魚　欲吐不可得　腿美兮跋陀　歡娛恣擁抱</div>
<div class='lg-row'>青眼任流盻　玉手握莫釋　如是誠相宜　我專意此欲　噫此鬈髮女　我戀不少弛</div>
<div class='lg-row'>猶獻供於聖　彌增而彌進　遍身美嬌姝　我於彼聖者　所為諸善語　福果與卿共</div>
<div class='lg-row'>遍身美嬌姝　我之於此世　所為諸功德　福報與卿共　我於所愛卿　晶瑩如日女</div>
<div class='lg-row'>猶彼牟尼佛　依禪定一心　聰慧復正念　意在求常住　如是我所求　為在〔欲〕得汝</div>
<div class='lg-row'>如牟尼怡然　樂無上正覺　若得汝盟約　我心深悅樂　如願主帝釋　為我垂恩澤</div>
<div class='lg-row'>跋陀我求卿　戀戀堅若此　慧卿如沙羅　初開〔麗光輝〕　卿父我膜拜　斯亦緣彼女』</div>
</div></div>
<div class='div-other'><a id='mulu1147' />
<p class='h4'>六</p><p>歌聲既畢。世尊告乾闥婆子般遮翼曰．『般遮翼．今汝歌聲與絃音和．絃音亦復與歌聲和．而此歌聲．不亞絃音．絃音亦不亞於歌聲。汝於何時．如是薈萃佛法聖者．及愛樂者．為此曼聲之歌。』『世尊．昔時世尊．初成正覺．住鬱鞞羅．在尼連禪河岸．阿闇惒羅榕樹下。世尊．時乾闥婆王耽浮樓．有女跋陀．晶瑩如日．我所思慕。但此王女．念他男子．繫其情思於御者摩兜利之子尸漢陀。我竭諸方便．以求彼女．而不能得．乃持毘留筏木黃色琴．至乾闥婆王耽浮樓宮所。到已鼓琴．於佛法聖者．及愛樂者．曼聲為之歌曰。</p>
</div>
<div class='div-other'><a id='mulu1148' />
<p class='h4'>七</p>
<div class="lg regular" style="margin-left:0em;"><div class='lg-row'>「跋陀聽我歌　如日晶瑩女　汝父耽浮樓　為我所敬禮　是生〔汝〕麗姝　為我歡喜因</div>
<div class='lg-row'>如是復如是　戀戀堅若此　慧卿如沙羅　初開〔麗光輝〕　卿父我膜拜　斯亦緣彼女」</div>
</div><p>如是歌畢．彼晶瑩如日跋陀．乃語我曰．「我雖未曾．面見世尊．然於忉利天善法堂上．奏舞之時．聞世尊事。卿於世尊果讚歎者．我等今當相共會也。」世尊．唯於後時．彼女會我。』</p>
</div>
<div class='div-other'><a id='mulu1149' />
<p class='h4'>八</p><p>爾時天主帝釋．如是念言．『乾闥婆子．般遮翼．實與世尊．彼此之間．互訂誼好。』於是天主帝釋．告般遮翼曰．『般遮翼．汝可為我．白世尊言「天主帝釋．宰相扈從．禮世尊足。」』乾闥婆子．般遮翼．答帝釋曰．『唯然．願卿多福．』即白世尊言．『天主帝釋．宰相扈從．禮世尊足。』『般遮翼．願天主帝釋．與宰相扈從．俱共安樂。蓋此安樂．實為神人．及阿修羅．龍及乾闥婆．一切眾生等．所欲得者。』如來凡於如上諸眾．致問訊言．皆如是也。天主帝釋．於彼世尊．致問訊已．入因陀娑羅窟．禮拜世尊．立於一面．忉利諸天與乾闥婆子般遮翼．亦入因陀娑羅窟．禮拜世尊．立於一面。</p>
</div>
<div class='div-other'><a id='mulu1150' />
<p class='h4'>九</p><p>爾時因陀娑羅窟．崎嶇之地．自然平坦．狹隘之處．自然廣博．暗窟之內．自然光明。此是諸天神威所致。世尊乃語天主帝釋曰．『帝釋尊．如是任重事繁．乘隙臨此．殊為難能。』『世尊．我於長時．已懷斯願．為欲詣見世尊。但我於忉利天．任務紛繁．無有閑暇．欲見世尊．來詣未果。世尊．曾於一時．世尊住舍衛國．在松林精舍。我於是時．欲見世尊．詣舍衛國。</p>
</div>
<div class='div-other'><a id='mulu1151' />
<p class='h4'>一〇</p><p>爾時世尊．入住三昧而坐．毘沙門天后槃遮提．奉侍世尊．合掌恭敬。我曾語槃遮提曰．「夫人．願汝為我．啟白世尊。天主帝釋．宰相扈從．禮世尊足。」槃遮提聞言已．語我曰．「汝見世尊．今非其時．世尊適在靜居中。」「夫人．若世尊從三昧起者．為我啟白．天主帝釋宰相扈從．禮世尊足。」世尊．彼夫人殆已為我啟白世尊．世尊當能憶念其辭。』『天主．彼夫人白我．我憶其辭。且我復因聞汝車輪聲．從三昧起。』</p>
</div>
<div class='div-other'><a id='mulu1152' />
<p class='h4'>一一</p><p>『世尊．有彼諸天．先於我等．生忉利天．我於彼等．而得聞知「凡有如來、應供、等正覺．出現於世．天眾增盛．阿修羅減衰。」我於其時．實曾自見．如來、應供、等正覺．出現於世．於是天眾增盛．阿修羅減衰。世尊．迦毘羅城．曾有釋女．名曰瞿毘．信佛法僧．具足戒行。彼捨女心．起丈夫心．身壞命終．得生善趣天界．與忉利天為我之子。而於彼處．以天子瞿波之名．見知於眾。復有三比丘．於世尊所．雖修梵行．但生卑賤乾闥婆中。彼等樂享五欲．來我等所．奉侍供使。天子瞿波．訶責之曰．「卿等豈未曾聞世尊之法．面向何處耶。我雖女身．信佛法僧．具足戒行．捨棄女心．起丈夫心．身壞命終．得生善趣天界．與忉利天儔．為天主帝釋之子。我於是處．以天子瞿波之名．見知於眾。然而卿等．於世尊所．雖曾修梵行．但生卑賤乾闥婆中。俱修同法．而乃生於卑賤乾闥婆中者．以我觀之．可謂愚矣。」世尊．彼等中二人．以受訶責於天子瞿波故．於其生中．已復得念．生梵輔天。但其一人．猶住於欲。</p>
</div>
<div class='div-other'><a id='mulu1153' />
<p class='h4'><span class='corr'>一</span>二</p>
<div class="lg regular" style="margin-left:0em;"><div class='lg-row'>「我〔本〕名瞿毘　具眼優婆夷　敬信佛與法　樂奉侍僧伽　我恒以虔誠　從佛所教故</div>
<div class='lg-row'>得生忉利天　今為帝釋子　具有大威力　復有大光輝　且於諸天中　以瞿波見知</div>
<div class='lg-row'>我見乾闥婆　眾中所住者　前世為比丘　而今乃如是　彼等先世相　實與瞿曇等</div>
<div class='lg-row'>我為人時見　飲食親供養　我家雖劇忙　來必敬奉侍　佛法不受持　卿面向何處</div>
<div class='lg-row'>具眼覺說法　自身應憶知　我本侍卿等　聞諸聖妙說　得生忉利天　〔今〕為帝釋子</div>
<div class='lg-row'>具有大威力　復有大光輝　卿等侍勝尊　修無上梵行　而生於卑賤　誤卿等之世</div>
<div class='lg-row'>俱共受佛法　而生於卑賤　身為乾闥婆　來奉侍諸天　使我等觀見　嗚呼何愚癡</div>
<div class='lg-row'>卿等何不觀　我本在家者　今位乃高尊　原為女人身　今成大丈夫　得天神快樂」</div>
<div class='lg-row'>佛弟子瞿波　如是加詰責　彼等受其責　悶悶心不樂</div>
</div>
<div class="lg regular" style="margin-left:0em;"><div class='lg-row'>「我等從今始　當即捨離〔欲〕</div>
<div class='lg-row'>奮勵而精勤　身免為人役」</div>
</div><p style="margin-left:0em;text-indent:0em;" class="lg-abnormal"><div class='lg-row'>中二人精進　憶念瞿曇道　心乃得清淨　於欲見過患</div>
<div class='lg-row'>彼等已切斷　強魔繫欲繮　猶象破覊紲　超忉利天上　善法堂諸天　帝釋與梵王</div>
<div class='lg-row'>然彼離愛染　離塵欲丈夫　是以彼所往　超越此會眾　時天主帝釋　在天眾中央</div>
<div class='lg-row'>見是懷惱悶　作不安念言</div>
</p><p style="margin-left:0em;text-indent:0em;" class="lg-abnormal"><div class='lg-row'>「彼等生卑賤　竟超忉利天」</div>
</p><p style="margin-left:0em;text-indent:0em;" class="lg-abnormal"><div class='lg-row'>瞿波聞是言　乃白帝釋曰</div>
<div class='lg-row'>「釋迦牟尼佛　人世克欲〔聖〕　彼原佛〔弟子〕　然以失念故　〔異〕世而轉變　受乾闥婆身</div>
<div class='lg-row'>佛子受我訶　復還得此念　三者中之一　猶住乾闥婆　惟有彼二人　能隨於正覺</div>
<div class='lg-row'>堅定其自性　復降伏五欲　故神見彼等　心亦為惱悶　開闡如是法　弟子復何疑</div>
<div class='lg-row'>故我等歸依　度暴流斷惑　彼佛陀勝者　及以人中王」</div>
</p><p style="margin-left:0em;text-indent:0em;" class="lg-abnormal"><div class='lg-row'>於是彼二人　覺已而上昇</div>
<div class='lg-row'>得登梵輔天　進位於高尊　我等於是法　亦將即當得　若蒙垂許者　欲有所請問』</div>
</p></div>
<div class='div-other'><a id='mulu1154' />
<p class='h4'>一三</p><p>爾時世尊．便作是念．『是帝釋實為長時無垢。凡問我者．皆屬切要．非徒然也。又於我所答義．彼當即能了解。』於是世尊以偈答言。</p>
<p style="margin-left:0em;text-indent:0em;" class="lg-abnormal"><div class='lg-row'>『帝釋恣問我　隨意之所樂　凡有所問者　皆悉為卿決』</div>
</p></div></div>
<div class='div-other'><a id='mulu1155' />
<p class='h3'>第二誦品</p>
<div class='div-other'><a id='mulu1156' />
<p class='h4'>一</p><p>時天主帝釋．得許可故．乃問世尊曰．『世尊．天、人、阿修羅、龍、乾闥婆．及餘諸眾生．緣以何結．彼等雖念「我等當無恚、無訶、無爭、無害、無怨諸過．」然猶有恚、有訶、有爭、有害有怨諸過耶。』天主帝釋．於世尊前．如是問已。世尊答曰．『天主．天、人、阿修羅、龍、乾闥婆．及餘諸眾生．各有嫉慳二結。彼等雖念「我等當無恚、無訶、無爭、無害、無怨諸過．」然猶有恚、有訶、有爭、有害、有怨諸過。』世尊如是答帝釋已．天主帝釋．衷心踴躍．於世尊說．歡喜信受。如是白曰．『唯然世尊．唯然善逝。我聞世尊答故．疑消迷開。』</p>
</div>
<div class='div-other'><a id='mulu1157' />
<p class='h4'>二</p><p>天主帝釋．聞世尊說．如是歡喜信受已．復為問曰．『世尊．嫉慳以何為緣．從何而起．由何而生．以何為源。有何始有嫉慳．無何乃無嫉慳。』『天主．嫉慳以愛憎為緣．從愛憎起．由愛憎生．愛憎為源。有愛憎時有嫉慳．無愛憎時無嫉慳。』『世尊．愛憎以何為緣．從何而起．由何而生．以何為源。有何始有愛憎．無何乃無愛憎。』『天主．愛憎以欲為緣．從欲而起．由欲而生．以欲為源。有欲時有愛憎．無欲時無愛憎。』『世尊．欲以何為緣．從何而起．由何而生．以何為源。有何始有欲．無何乃無欲。』『天主．欲以尋為緣．從尋而起．由尋而生．以尋為源。有尋時有欲．無尋時無欲。』『世尊．尋以何為緣．從何而起．由何而生．以何為源。有何始有尋．無何乃無尋。』『天主．尋以妄想諸支為緣．從妄想諸支起．由妄想諸支生．以妄想諸支為源。有妄想諸支時有尋．無妄想諸支時無尋。』</p>
</div>
<div class='div-other'><a id='mulu1158' />
<p class='h4'>三</p><p>『世尊．彼能滅妄想諸支得道比丘．依何而行耶。』『天主．我說喜有二種．謂可親及不可親．我說憂有二種．謂可親及不可親．我說捨有二種．謂可親及不可親。茲言「天主．我說喜有二種．謂可親及不可親。」云何為是言。謂若有人．自念「我親此喜．則惡法增．而善法減．」斯喜則不可親。又若有人．自念「我親此喜．則惡法減．而善法增．」斯喜可親。於斯是有．有尋伺者．及無尋伺者．無尋伺者勝。是故得言．「天主．我說喜有二種．謂可親及不可親。」茲言「天主．我說憂有二種．可親及不可親。」云何為是言。謂若有人．自念「我親此憂．則惡法增．而善法減．」斯憂則不可親。又若有人．自念「我親此憂．則惡法減．而善法增．」斯憂可親。於斯是有．有尋伺者．及無尋伺者．無尋伺者勝。是故得言．「天主．我說憂有二種．謂可親及不可親。」茲言「天主．我說捨有二種．謂可親及不可親。」云何為是言。謂若有人．自念「我親此捨．則惡法增．而善法減．」斯捨則不可親。又若有人．自念「我親此捨．則惡法減．而善法增．」斯捨可親。於斯是有．有尋伺者．及無尋伺者．無尋伺者勝。是故得言．「天主．我說捨有二種．謂可親及不可親。」天主。彼能滅妄想諸支得道比丘．是依此而行也。』世尊如是答帝釋問。天主帝釋．衷心踴躍．聞世尊說．歡喜信受。如是白曰．『唯然世尊．唯然善逝。我聞世尊答故．疑消迷開。』</p>
</div>
<div class='div-other'><a id='mulu1159' />
<p class='h4'>四</p><p>天主帝釋．聞世尊說．如是歡喜信受已．復為問曰．『世尊．彼得波羅提木叉律儀比丘．依何而行耶。』『天主．我說身業有二種．謂可親及不可親．我說口業有二種．謂可親及不可親．我說遍尋有二種．謂可親及不可親。茲言「天主．我說身業有二種．謂可親及不可親。」云何為是言。謂若有人．自念「我親此身業．則惡法增．而善法減．」如斯身業則不可親。又若有人．自念．「我親此身業．則惡法減．而善法增．」如斯身業可親。是故得言．「天主．我說身業有二種．謂可親及不可親。」茲言「天主．我說口業有二種．謂可親及不可親。」云何為是言。謂若有人．自念「我親此口業．則惡法增．而善法減．」如斯口業則不可親。又若有人．自念「我親此口業．則惡法減．而善法增．」如斯口業可親。是故得言「天主．我說口業有二種．謂可親及不可親。」茲言「天主．我說遍尋有二種．謂可親及不可親。」云何為是言。謂若有人．自念「我親此遍尋．則惡法增．而善法減．」如斯遍尋則不可親。又若有人．自念「我親此遍尋．則惡法減．而善法增．」如斯遍尋可親。是故得言「天主．我說遍尋有二種．謂可親及不可親。」天主．彼得波羅提木叉律儀比丘．是依此而行也。』世尊如是答帝釋問．天主帝釋．衷心踴躍．聞世尊說．歡喜信受。如是白曰．『唯然世尊．唯然善逝。我聞世尊答故．疑消迷開。』</p>
</div>
<div class='div-other'><a id='mulu1160' />
<p class='h4'>五</p><p>天主帝釋．聞世尊說．如是歡喜信受已．復為問曰．『世尊．彼得諸根律儀比丘．依何而行耶。』『天主．我說以眼知色有二種．謂可親不可親。天主．我說以耳知聲．以鼻知香．以舌知味．以身知觸．如是如是。乃至我說以意知法．有二種．謂可親不可親。』天主帝釋．如是聞已．白世尊曰．『世尊今者．簡約言之．我已一一知其如是。世尊．於眼知色．親之惡法增．善法減損者．則是眼所知．斯色不可親。復次世尊．於眼知色．親之惡法減．善法增長者．則是眼所知．斯色可親。復次世尊．於耳知聲．於鼻知香．於舌知味．於身知觸．如是如是。乃至於意知法．親之惡法增．善法減損者．則是意所知．斯法不可親。復次世尊．於意知法．親之惡法減．善法增長者．則是意所知．斯法可親。世尊今者．簡約言之．我一一知．於是疑消迷開。』</p>
</div>
<div class='div-other'><a id='mulu1161' />
<p class='h4'>六</p><p>天主帝釋．聞世尊說．如是歡喜信受已．復為問曰．『世尊．凡沙門婆羅門．信念、戒行、欲求、意趣．皆同一耶。』『不也天主．凡沙門婆羅門．信念、戒行、欲求、意趣．非同一也。』『世尊．云何凡沙門婆羅門．信念、戒行、欲求、意趣．非同一耶。』『天主．緣以世體．種種非一。有情處世．由〔所成〕此種種非一之體．依所有體．堅固執著．定言「唯此是真．餘者是癡。」是故凡沙門婆羅門．信念、戒行、欲求、意趣．非為同一。』『世尊．凡沙門婆羅門．依憑、安穩、梵行、滅度．為究竟耶。』『不也天主．凡沙門婆羅門．依憑、安穩、梵行、滅度．非為究竟。』『世尊．云何凡沙門婆羅門．依憑、安穩、梵行、滅度．非為究竟。』『天主．唯斷愛欲而得解脫沙門婆羅門．依憑、安穩、梵行、滅度．是為究竟。是故凡沙門婆羅門．依憑、安穩、梵行、滅度．非為究竟。』世尊如是答天帝問。天主帝釋．衷心踴躍．聞世尊說．歡喜信受。如是白曰．『唯然世尊．唯然善逝。我聞世尊答．於是疑消迷開。』</p>
</div>
<div class='div-other'><a id='mulu1162' />
<p class='h4'>七</p><p>天主帝釋．聞世尊說．如是歡喜信受已．〔更復〕白曰．『世尊．愛欲是病、是腫、是箭。愛欲牽人．生此生彼．是故役人隨其上下。世尊．我於長時．懷此等問．餘他外道沙門婆羅門．竟不得聞．今蒙世尊．明示我義．今者世尊．拔出我心疑惑之箭。』『天主．卿曾以此等．問餘沙門婆羅門耶。』『世尊．我曾以此等．問餘沙門婆羅門。』『天主．彼等於卿．云何為答．卿無礙者．願以語我。』『於世尊前．或於如世尊者〔如來〕之前．我何礙者。』『然則天主．願以語我。』『世尊．我昔念言．若有遠離住於森林．而坐臥者．當為沙門婆羅門．時我至彼等所．問此等義。然而彼等不能了達．轉問我言．「尊者是誰。」答彼等曰．「我是天主帝釋。」彼等復問．「天主何故．來此處耶。」我悉教以曾所聞所學法．於是彼等．乃大喜言．「我等瞻仰天主帝釋．於我等問．悉蒙彼答。」彼等即為我之弟子．而我不為彼等弟子。但我今者．為世尊弟子．得入預流不墮惡趣．必定成為向正覺者。』『天主．卿頗曾得如是歡喜耶。』『世尊．我頗曾得如是歡喜。』『天主．卿曾云何．得如是歡喜耶。』『世尊．昔諸天神與阿修羅．興兵鬬戰。時於是役．諸天得勝．破阿修羅。我軍既勝．乃作是念．「今者諸天．不但享樂天界精華．並將享樂阿修羅者。」然而世尊．但我所得此等歡喜．是憑刀杖．非依、厭世、離欲、滅盡、寂靜、神通、正覺、涅槃。我以聞世尊法故．所得此歡喜．非憑刀杖．乃依一向厭世、離欲、滅盡、寂靜、神通、正覺、涅槃。』</p>
</div>
<div class='div-other'><a id='mulu1163' />
<p class='h4'>八</p><p>『天主．卿之所言．為念何果報．得斯歡喜耶。』『世尊．我之所言．思惟六果報故．得如斯歡喜。</p>
<p style="margin-left:0em;text-indent:0em;" class="lg-abnormal"><div class='lg-row'>此尊神之我　躬自得復生　惟願如是事　見知於世尊</div>
</p><p>世尊．我之所言．思惟此是第一果報故．得如斯歡喜。</p>
<p style="margin-left:0em;text-indent:0em;" class="lg-abnormal"><div class='lg-row'>捨離非人生　我轉此神身　入胎無過患　我心所欣求</div>
</p><p>世尊．我之所言．思惟此是第二果報故．得如斯歡喜。</p>
<p style="margin-left:0em;text-indent:0em;" class="lg-abnormal"><div class='lg-row'>凡有所請問　示教使不迷　我常為歡喜　當正住慧念</div>
</p><p>世尊．我之所言．思惟此是第三果報故．得如斯歡喜。</p>
<p style="margin-left:0em;text-indent:0em;" class="lg-abnormal"><div class='lg-row'>我於正行住　若得成正覺　我具智慧住　斯即是歸寂</div>
</p><p>世尊．我之所言．思惟此是第四果報故．得如斯歡喜。</p>
<p style="margin-left:0em;text-indent:0em;" class="lg-abnormal"><div class='lg-row'>捨離人世生　我從人身轉　昇於天上界　再成無比神</div>
</p><p>世尊．我之所言．思惟此是第五果報故．得如斯歡喜。</p>
<p style="margin-left:0em;text-indent:0em;" class="lg-abnormal"><div class='lg-row'>譽稱色究竟　是彼殊勝神　唯於如是處　最後住此身</div>
</p><p>世尊．我之所言．思惟此是第六果報故．得如斯歡喜。世尊．我之所言．思惟此六果報故．得斯歡喜也。</p>
</div>
<div class='div-other'><a id='mulu1164' />
<p class='h4'>九</p>
<div class="lg regular" style="margin-left:0em;"><div class='lg-row'>所望未得遂　我〔唯有〕疑迷　為求問如來　徘徊長久時　見彼沙門等　在遠離而住</div>
<div class='lg-row'>謂是正覺者　我往詣其處</div>
</div><p style="margin-left:0em;text-indent:0em;" class="lg-abnormal"><div class='lg-row'>「行何則有得　行何而有失」</div>
</p><p style="margin-left:0em;text-indent:0em;" class="lg-abnormal"><div class='lg-row'>問已彼不知　聖道及方便</div>
<div class='lg-row'>知來此之我　是天主帝釋　彼等乃問言</div>
</p><p style="text-indent:0em" class="lg-abnormal"><div class='lg-row'>「卿為何來此」</div>
</p><p style="margin-left:0em;text-indent:0em;" class="lg-abnormal"><div class='lg-row'>我教示以法　悉如曾所聞</div>
<div class='lg-row'>彼皆喜傾聽　言「<span class='corr'>已</span>見帝釋」</div>
</p><p style="margin-left:0em;text-indent:0em;" class="lg-abnormal"><div class='lg-row'>及我得見佛　疑惑悉消除　今奉敬正覺　此身無畏怖</div>
<div class='lg-row'>我頂禮佛陀　大雄無等尊　親覲〔麗天〕日　拔除愛欲箭　我與彼諸天　俱共禮世尊</div>
<div class='lg-row'>今以梵天禮　向世尊致敬　如來正覺者　無上士尊師　天及此世中　無二無儔匹』</div>
</p></div>
<div class='div-other'><a id='mulu1165' />
<p class='h4'>一〇</p><p>爾時天主帝釋．語乾闥婆子般遮翼曰．『般遮翼．由汝先時．娛樂世尊故．於我有大饒益。以汝先娛樂世尊故．然後我等．乃得詣見世尊、應供、等正覺。我今為父．當以汝為乾闥婆王．而彼跋陀．是汝所思慕晶瑩如日者．當以與汝。』時天主帝釋．以手投地．三呼白言。</p>
<p style="margin-left:0em;text-indent:0em;" class="lg-abnormal"><div class='lg-row'>『歸命於世尊　應供等正覺　歸命於世尊　應供等正覺　歸命於世尊　應供等正覺』</div>
</p><p>天主帝釋．宣說此時．得清淨無垢法眼．〔知〕「所有集法皆是滅法。」餘八萬諸天．亦復如是。天主帝釋．如是請問．世尊如是答。故此說名．『帝釋所問經。』</p>
</div></div></div>
<div class='div-other'><a id='mulu1166' />
<p class='h2'>大念處經第二十二</p>
<div class='div-other'><a id='mulu1167' />
<p class='h3'>一</p><p>如是我聞。一時世尊．在拘樓國劍磨瑟曇都邑。世尊於其處．告諸比丘曰．『諸比丘。』彼比丘等．答世尊曰．『世尊。』世尊為如是言。『諸比丘．為淨眾生．為度憂悲．為滅苦惱．為得正理．為證涅槃．有此唯一趣向之道．即四念處。云何為四。諸比丘．今有比丘．就身觀身而住．精勤、正智、正念．捨世欲惱。就受觀受而住．精勤、正智、正念．捨世欲惱。就心觀心而住．精勤、正智、正念．捨世欲惱。就法觀法而住．精勤、正智、正念．捨世欲惱。</p>
</div>
<div class='div-other'><a id='mulu1168' />
<p class='h3'>二</p><p>諸比丘．比丘云何就身觀身而住耶。諸比丘．今有比丘．赴森林中．或赴樹下．或赴空所．結跏直身．立念當前．如是趺坐。彼正念入息．正念出息．或入息長．知「我入息長．」又出息長．知「我出息長。」或入息短．知「我入息短．」又出息短．知「我出息短。」修「我當知全身入息．」修「我當知全身出息．」修「我當鎮攝身行入息．」修「我當鎮攝身行出息。」諸比丘．猶如熟巧轆轤工匠．或其弟子．轉〔轆轤〕長．知「我轉之長」轉〔轆轤〕短．知「我轉之短．」諸比丘．比丘如是．其入息長．知「我入息長．」又出息長．知「我出息長．」或入息短．知「我入息短．」又出息短．知「我出息短。」修「我當知全身入息．」修「我當知全身出息．」修「我當鎮攝身行入息．」修「我當鎮攝身行出息。」如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」念思現前。彼無依而住．且於世物．皆不執著。諸比丘．比丘如是．就身觀身而住。</p>
</div>
<div class='div-other'><a id='mulu1169' />
<p class='h3'>三</p><p>諸比丘．復次比丘．行則知「我行．」住則知「我住．」坐則知「我坐．」臥則知「我臥。」此身在何狀．亦知如其身。如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」思念現前。彼無依而住．且於世物．皆不執著。諸比丘．比丘如是．就身觀身而住。</p>
</div>
<div class='div-other'><a id='mulu1170' />
<p class='h3'>四</p><p>諸比丘．復次比丘．於行於歸．正智所作。見前見後．正智所作。於屈於伸．正智所作。著僧伽梨．執持衣鉢．正智所作。食、飲、嚙、嘗．正智所作。大小便利．正智所作。行、住、坐、眠．醒寤、語、默．皆正智所作。如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」思念現前。彼無依而住．且於世物．皆不執著諸比丘．比丘如是．就身觀身而住。</p>
</div>
<div class='div-other'><a id='mulu1171' />
<p class='h3'>五</p><p>諸比丘．復次比丘．上自髮端．下迄足蹠．觀察此身．為皮所覆．不淨充滿．〔知〕「此身中有髮、髦、爪、齒、皮、肉、筋、骨、髓、腎、心、肝臟、肋膜、脾臟、肺、腸、腸膜、胃、排泄物、胆汁、痰、膿、血、汗、脂、淚、淋巴液、唾液、粘液、關節液、尿。」諸比丘．猶如雙口之囊．充滿稻、粳、綠豆、豆顆、胡麻、糙米種種穀物．有目之士．解囊察知．「此稻此粳．此是綠豆．此是豆顆．此是胡麻．此是糙米。」諸比丘．比丘如是．上自髮端．下迄足蹠．觀察此身．為皮所覆．不淨充滿．〔知〕「此身中．有髮、髦、爪、齒、皮、肉、筋、骨、髓、腎、心、肝臟、肋膜、脾臟、肺、腸、腸膜、胃、排泄物、胆汁、痰、膿、血、汗、脂、淚、淋巴液、唾液、粘液、關節液、尿。」如是於內就身觀身而住．於外就身觀身而住．於內外就身觀身而住．或就身觀生法而住．就身觀滅法而住．就身觀生滅法而住．又復與智識所成．憶念所成者．同其等量．「有身」思念現前。彼無依而住．且於世物．皆不執著．諸比丘．比丘如是．就身觀身而住。</p>
</div>
<div class='div-other'><a id='mulu1172' />
<p class='h3'>六</p><p>諸比丘．復次比丘．觀察此身．從界而觀．如其所有及所賦與．〔知〕「此身中．有地界、水界、火界、風界。」諸比丘．猶如熟巧屠兒．或其弟子．坐四衢道．殺牛割肉．分作片片．諸比丘．比丘如是．觀察此身．從界而觀．如其所有及所賦與．〔知〕「此身中．有地界、水界、火界、風界。」如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」思念現前。彼無依而住．且於世物．皆不執著。諸比丘．比丘如是．就身觀身而住。</p>
</div>
<div class='div-other'><a id='mulu1173' />
<p class='h3'>七</p><p>諸比丘．復次比丘．如觀死屍．棄於塚間．死後一日二日．乃至三日．膨脹青黑．已腐爛壞．而彼注視此身．〔知〕「此身即為斯法．實亦如斯．不能免此。」如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住．又復與智識所成．憶念所成者．同其等量．「有身」思念現前。彼無依而住．且於世物．皆不執著。諸比丘．比丘如是．就身觀身而住。</p>
</div>
<div class='div-other'><a id='mulu1174' />
<p class='h3'>八</p><p>諸比丘．復次比丘．如觀死屍．棄於塚間．鳥鷹鷲啄．犬豺所食．乃至各種生類所食．而彼注視此身．〔知〕「此身即為斯法．實亦如斯．不能免此。」如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」思念現前。彼無依而住．且於世物．皆不執著。諸比丘．比丘如是．就身觀身而住。</p>
</div>
<div class='div-other'><a id='mulu1175' />
<p class='h3'>九</p><p>諸比丘．復次比丘．如觀死屍．棄於塚間．筋繫骸骨．有血與肉。又觀筋繫骸骨．無肉附血。又觀唯筋繫骸骨．無血無肉。乃至觀〔關節〕解散．手骨在此．足骨在彼．髁骨在此．腿骨在彼．骨盤骨在此．背骨在彼．頭蓋骨在彼．此等骸骨．散於四處．而彼注視此身．〔知〕「此身即為斯法．實亦如斯．不能免此。」如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」思念現前。彼無依而住．且於世物．皆不執著。諸比丘．比丘如是就身觀身而住。</p>
</div>
<div class='div-other'><a id='mulu1176' />
<p class='h3'>一〇</p><p>諸比丘．復次比丘．如觀死屍．棄於塚間．骨白如螺色。又觀骨積曾經一年．乃至觀骨碎敗壞。而彼注視此身．〔知〕「此身即為斯法．實亦如斯．不能免此。」如是於內就身觀身而住．於外就身觀身而住．於內外就身觀身而住。或就身觀生法而住．就身觀滅法而住．就身觀生滅法而住。又復與智識所成．憶念所成者．同其等量．「有身」思念現前。彼無依而住．且於世物．皆不執著。諸比丘．比丘如是．就身觀身而住。</p>
</div>
<div class='div-other'><a id='mulu1177' />
<p class='h3'>一一</p><p>諸比丘．比丘云何就受觀受而住耶。諸比丘．今有比丘．覺樂受時．知「我覺樂受．」覺苦受時．知「我覺苦受．」覺不苦不樂受時．知「我覺不苦不樂受。」或於身覺樂受時．知「我身覺樂受．」於心覺樂受時．知「我心覺樂受。」或於身覺苦受時．知「我身覺苦受．」於心覺苦受時．知「我心覺苦受。」或於身覺不苦不樂受時．知「我身覺不苦不樂受．」於心覺不苦不樂受時．知「我心覺不苦不樂受。」如是於內就受觀受而住．於外就受觀受而住．於內外就受觀受而住。或就受觀生法而住．就受觀滅法而住．就受觀生滅法而住。又復與智識所成．憶念所成者．同其等量．「有受」思念現前。彼無依而住．且於世物．皆不執著。諸比丘．比丘如是．就受觀受而住。</p>
</div>
<div class='div-other'><a id='mulu1178' />
<p class='h3'>一二</p><p>諸比丘．比丘云何就心觀心耶。諸比丘．今有比丘．心貪知「心貪．」心離貪知「心離貪．」心瞋知「心瞋．」心離瞋知「心離瞋．」心癡知「心癡．」心離癡知「心離癡。」心轉倒知「心轉倒．」心不轉倒知「心不轉倒．」心廣大知「心廣大．」心狹小知「心狹小．」心有上知「心有上．」心無上知「心無上。」心有定知「心有定．」心無定知「心無定．」心解脫知「心解脫．」心不解脫知「心不解脫。」如是於內就心觀心而住．於外就心觀心而住．於內外就心觀心而住。或就心觀生法而住．就心觀滅法而住．就心觀生滅法而住。又復與智識所成．憶念所成者．同其等量．「有心」思念現前。彼無依而住．且於世物．皆不執著。諸比丘．比丘如是．就心觀心而住。</p>
</div>
<div class='div-other'><a id='mulu1179' />
<p class='h3'>一三</p><p>諸比丘．比丘云何就法觀法耶。諸比丘．今有比丘．就法觀法．即就五蓋觀法而住。復次．諸比丘．比丘云何就法觀法．即就五蓋觀法而住耶。諸比丘．今有比丘．或內有貪欲．知「我內有貪欲．」或內無貪欲．知「我內無貪欲。」彼於未生貪欲生起．如實知之．於已生貪欲滅盡．如實知之．又於已滅貪欲．未來不生．如實知之。或內有瞋恚．知「我內有瞋恚．」或內無瞋恚．知「我內無瞋恚．」於未生瞋恚生起．如實知之．於已生瞋恚滅盡．如實知之．於已滅瞋恚．未來不生．如實知之。或內有睡眠．知「我內有睡眠．」或內無睡眠．知「我內無睡眠．」於未生睡眠生起．如實知之．於已生睡眠滅盡．如實知之．於已滅睡眠．未來不生．如實知之。或內有掉悔．知「我內有掉悔．」或內無掉悔．知「我內無掉悔．」於未生掉悔生起．如實知之．於已生掉悔滅盡．如實知之．於已滅掉悔．未來不生．如實知之。或內有疑惑．知「我內有疑惑．」或內無疑惑．知「我內無疑惑．」於未生疑惑生起．如實知之．於已生疑惑滅盡．如實知之．於已滅疑惑．未來不生．如實知之。如是於內就法觀法而住．於外就法觀法而住．於內外就法觀法而住。或就法觀生法而住．就法觀滅法而住．就法觀生滅法而住。又復與智識所成．憶念所成者．同其等量．「有法」思念現前。彼無依而住．且於世物．皆不執著。諸比丘．比丘如是．就法觀法．即就五蓋觀法而住。</p>
</div>
<div class='div-other'><a id='mulu1180' />
<p class='h3'>一四</p><p>復次諸比丘．比丘就法觀法．即就五取蘊觀法而住。諸比丘．比丘云何就法觀法．即就五取蘊觀法而住耶。諸比丘．今有比丘．〔知〕「色如是．色生如是．色滅如是。復次受如是．受生如是．受滅如是。想如是．想生如是．想滅如是。行如是．行生如是．行滅如是。識如是．識生如是．識滅如是。」如是於內就法觀法而住．於外就法觀法而住．於內外就法觀法而住．或就法觀生法而住．就法觀滅法而住．就法觀生滅法而住。又復與智識所成．憶念所成者．同其等量．「有法」思念現前。彼無依而住．且於世物．皆不執著。諸比丘．比丘如是．就法觀法．即就五蓋觀法而住。</p>
</div>
<div class='div-other'><a id='mulu1181' />
<p class='h3'>一五</p><p>復次諸比丘．比丘就法觀法．即就六內外處觀法而住．諸比丘．比丘云何就法觀法．即就六內外處觀法而住耶。諸比丘．今有比丘．知眼．知色．知緣此兩者所生結。於未來結生起．如實知之．於已生結滅盡．如實知之．於已滅結．未來不生．如實知之。又知耳知聲．如是如是。知鼻知香．如是如是．知舌知味．如是如是。知身知觸．如是如是。乃至知意知法．知緣此兩者所生結。於未來結生起．如實知之．於已生結滅盡．如實知之．於已滅結．未來不生．如實知之。如是於內就法觀法而住．於外就法觀法而住．於內外就法觀法而住。或就法觀生法而住．就法觀滅法而住．就法觀生滅法而住。又復與智識所成．憶念所成者．同其等量．「有法」思念現前。彼無依而住．且於世物．皆不執著。諸比丘．比丘如是．就法觀法而住。</p>
</div>
<div class='div-other'><a id='mulu1182' />
<p class='h3'>一六</p><p>復次諸比丘．比丘就法觀法．即就七覺支觀法而住。諸比丘．比丘云何就法觀法．即就七覺支觀法而住耶。諸比丘．今有比丘．或內有念覺支．知「我內有念覺支．」或內無念覺支．知「我內無念覺支．」於未生念覺支生起．如實知之．已生念覺支發達成就．如實知之。或內有擇法覺支．亦復如是．乃至發達成就．如實知之。或內有精進覺支．亦復如是．乃至發達成就．如實知之。或內有喜覺支．亦復如是．乃至發達成就．如實知之。或內有息（輕安）覺支．亦復如是．乃至發達成就．如實知之。或內有定覺支．亦復如是．乃至發達成就．如實知之。或內有捨覺支．知「我內有捨覺支．」或內無捨覺支．知「我內無捨覺支．」於未生捨覺支生起．如實知之．已生捨覺支發達成就．如實知之。如是於內就法觀法而住．於外就法觀法而住．於內外就法觀法而住。或就法觀生法而住．就法觀滅法而住．就法觀生滅法而住。又復與智識所成．憶念所成者．同其等量．「有法」思念現前。彼無依而住．且於世物．皆不執著。諸比丘．比丘如是．就法觀法．即就七覺支觀法而住。</p>
</div>
<div class='div-other'><a id='mulu1183' />
<p class='h3'>一七</p><p>復次諸比丘．比丘就法觀法．即就四聖諦觀法而住。諸比丘．比丘云何就法觀法．即就四聖諦觀法而住耶。諸比丘．今有比丘．如實知「此是苦．」如實知「此是苦集．」如實知「此是苦滅．」如實知「此是趣苦滅之道。」</p>
</div>
<div class='div-other'><a id='mulu1184' />
<p class='h3'>一八</p><p>諸比丘．何者是苦聖諦。生是苦．老是苦．〔病是苦．〕死是苦．憂、悲、苦、惱、悶是苦．所求不得是苦．約言五取蘊是苦。復次諸比丘．何者是生．以處處生類中．有諸眾生．出產、出生、出成、更生．顯現諸蘊．攝受〔內外〕諸處．諸比丘．此名曰生。復次諸比丘．何者是老。以處處生類中．有諸眾生．年老、老耄、齒落、髮白、皮皺、壽命垂盡．諸根毀熟．諸比丘．此名曰老。復次諸比丘．何者是死。以處處生類中．有諸眾生．消失、散滅、破壞、滅亡、消滅、死亡．期滿（命終．）破壞諸蘊．捨棄死屍．諸比丘．此名曰死。復次諸比丘．何者是憂。諸比丘．隨諸不幸．惱諸苦法．憂、愁、傷慼．內憂、內愴．諸比丘．此名曰憂。復次諸比丘．何者是悲．諸比丘．隨諸不幸．惱諸苦法．嘆、悲、悲哀、悲歎、悲痛．諸比丘．此名曰悲。復次諸比丘．何者是苦。諸比丘．身之苦痛．身之不快．由身觸所生．苦痛不快之感受．諸比丘．此名曰苦。復次諸比丘．何者是惱。諸比丘．心之苦痛．心之不快．由意觸所生．苦痛不快之感受．諸比丘．此名曰惱。復次諸比丘．何者是悶。諸比丘．隨諸不幸．苦法所惱．失望、惶怖、沮喪、愁悶．諸比丘．此名曰悶。諸比丘．何者是求不得苦。諸比丘．生法眾生．生斯欲求．謂「我等實願．不處生法．即願我等．不致有生。」但此欲求莫能得達．此是求不得苦。諸比丘．老法眾生．亦復如是。諸比丘．病法眾生．亦復如是。諸比丘．死法眾生．亦復如是。諸比丘．憂、悲、苦、惱、悶法眾生．生斯欲求．謂「我等實願．不處憂、悲、苦、惱、悶法．即願我等．不致有憂、悲、苦、惱、悶法。」但此欲求莫能得達．此是求不得苦。諸比丘．何者是約言五取蘊苦。色取蘊、受取蘊、想取蘊、行取蘊、識取蘊．諸比丘．此等約言名五取蘊苦。諸比丘．此即名曰．苦聖諦也。</p>
</div>
<div class='div-other'><a id='mulu1185' />
<p class='h3'>一九</p><p>諸比丘．何者是苦集聖諦。此愛導引再生．與喜貪俱．隨處求滿足者．即欲愛、有愛、無有愛是。復次諸比丘．愛生於何處．止住何處耶。謂世有可愛喜者．則愛生於此處．止住此處。何者於世為可愛喜者。謂眼於世．是可愛喜者。此愛生於此處．止住此處。謂耳於世．亦復如是。謂鼻於世．亦復如是。謂舌於世．亦復如是。謂身於世．亦復如是。乃至謂意於世．是可愛喜者。此愛生於此處．止於此處。如是色之於世．聲之於世．香之於世．味之於世．觸之於世．亦復如是如是。乃至法之於世．是可愛喜者。此愛生於此處．止住此處。眼識於世．耳識於世．鼻識於世．舌識於世．身識於世．亦復如是如是。乃至意識於世．是可愛喜者。此愛生於此處．止住此處。眼觸於世．耳觸於世．鼻觸於世．舌觸於世．身觸於世．亦復如是如是。乃至意觸於世．是可愛喜者。此愛生於此處．止住此處。眼觸所生受．耳觸所生受．鼻觸所生受．舌觸所生受．身觸所生受．亦復如是如是。乃至意觸所生受．此受於世．是可愛喜者。此愛生於此處．止住此處。色想於世．聲想於世．香想於世．味想於世．觸想於世．亦復如是如是。乃至法想於世．是可愛喜者。此愛生於此處．止住此處。色思於世．聲思於世．香思於世．味思於世．觸思於世．亦復如是如是。乃至法思於世．是可愛喜者。此愛生於此處．止住此處。色愛於世．聲愛於世．香愛於世．味愛於世．觸愛於世．亦復如是如是。乃至法愛於世．是可愛喜者。此愛生於此處．止住此處。色尋於世．聲尋於世．香尋於世．味尋於世．觸尋於世．亦復如是如是。乃至法尋於世．是可愛喜者。此愛生於此處．止住此處。色伺於世．聲伺於世．香伺於世．味伺於世．觸伺於世．亦復如是如是。乃至法伺於世．是可愛喜者。此愛生於此處．止住此處。諸比丘．此即名曰．苦集聖諦。</p>
</div>
<div class='div-other'><a id='mulu1186' />
<p class='h3'>二〇</p><p>復次諸比丘．何者是苦滅聖諦。彼愛無餘．離欲、滅盡、捨離、棄捨、解脫、無染是也。復次諸比丘．愛捨於何處．止滅何處耶。謂世有可愛喜者．此愛捨於此處．止滅此處。云何世有可愛喜者。眼之於世．是可愛喜者。此愛捨於此處．止滅此處。耳之於世．鼻之於世．舌之於世．身之於世．亦復如是如是。乃至意之於世．是可愛喜者。此愛捨於此處．止滅此處。如是色之於世．聲之於世．香之於世．味之於世．觸之於世．亦復如是如是。乃至法之於世．是可愛喜者。此愛捨於此處．止滅此處。眼識於世．耳識於世．鼻識於世．舌識於世．身識於世．亦復如是如是。乃至意識於世．是可愛喜者。此愛捨於此處．止滅此處。眼觸於世．耳觸於世．鼻觸於世．舌觸於世．身觸於世．亦復如是如是。乃至意觸於世．是可愛喜者。此愛捨於此處．止滅此處。眼觸所生受．耳觸所生受．鼻觸所生受．舌觸所生受．身觸所生受．亦復如是如是。乃至意觸所生受．此受於世．是可愛喜者。此愛捨於此處．止滅此處。色想於世．聲想於世．香想於世．味想於世．觸想於世．亦復如是如是。乃至法想於世．是可愛喜者。此愛捨於此處．止滅此處。色思於世．聲思於世．香思於世．味思於世．觸思於世．亦復如是如是。乃至法思於世．是可愛喜者。此愛捨於此處．止滅此處。色愛於世．聲愛於世．香愛於世．味愛於世．觸愛於世．亦復如是如是。乃至法愛於世．是可愛喜者。此愛捨於此處．止滅此處。色尋於世．聲尋於世．香尋於世．味尋於世．觸尋於世．亦復如是如是。乃至法尋於世．是可愛喜者。此愛捨於此處．止滅此處。色伺於世．聲伺於世．香伺於世．味伺於世．觸伺於世．亦復如是如是。乃至法伺於世．是可愛喜者。此愛捨於此處．止滅此處。諸比丘．此即名曰．苦滅聖諦。</p>
</div>
<div class='div-other'><a id='mulu1187' />
<p class='h3'>二一</p><p>復次諸比丘．何者是苦滅道聖諦。謂八支聖道是也．即正見、正思、正語、正業、正命、正精進、正念、正定。諸比丘．何者是正見。諸比丘．知苦．知苦集．知苦滅．知趣苦滅之道。諸比丘．此名正見。復次諸比丘．何者是正思。無欲思．無恚思．無害思。諸比丘．此名正思。復次諸比丘．何者是正語。禁制兩舌．禁制惡口．禁制妄語．禁制綺語。諸比丘．此名正語。復次諸比丘．何者是正業。禁制殺生．禁制不與取．禁制邪婬。諸比丘．此名正業。復次諸比丘．何者是正命。諸比丘．有聖弟子．捨離邪命．依於正命以自營活。諸比丘．此名正命。復次諸比丘．何者是正精進。諸比丘．若有比丘．於未生惡不善法．決使不生．奮勉精進．力振心神。於已生惡不善法．決意遠離．奮勉精進．力振心神。於未生善法．決使生起．奮勉精進．力振心神。於已生善法．決意而住．使不惑亂．增長充滿．成立成就．奮勉精進．力振心神。諸比丘．此名正精進。復次諸比丘．何者是正念。諸比丘．若有比丘．就身觀身而住．精勤正智正念．捨世欲惱。就受就心．亦復如是。乃至就法觀法而住．精勤正智正念．捨世欲惱。諸比丘．此名正念。復次諸比丘．何者是正定。諸比丘．若有比丘．斷除諸欲．離不善法．有尋有伺．離生喜樂．入住初禪。滅除尋伺．內心靜安．心成專一．無尋無伺．定生喜樂．入第二禪。復次離喜住捨．正念正智．以身受樂．唯諸聖說．「捨離於喜．正念樂住．」入第三禪。次又捨樂離苦．先滅憂喜．不苦不樂．捨念清淨．入第四禪。諸比丘．此名曰正定。諸比丘．此名苦滅道聖諦。如是於內就法觀法而住．於外就法觀法而住．於內外就法觀法而住。或就法觀生法而住．就法觀滅法而住．就法觀生滅法而住。又復與智識所成．憶念所成者．同其等量「有法」思念現前。彼無依而住．且於世物．皆不執著。諸比丘．比丘如是．就法觀法而住。</p>
</div>
<div class='div-other'><a id='mulu1188' />
<p class='h3'>二二</p><p>諸比丘．無論何人．於此四念處．實如是修七年者．二果之中．可得一果．〔即〕於現法．得究竟智．尚有餘者．可得不還。故諸比丘．當立〔念〕七年。諸比丘．無論何人．於此四念處．實如是修六年者．當得如是。乃至五年、四年、三年、二年、乃至實如是修一年者．二果之中．可得一果．〔即〕於現法．得究竟智．尚有餘者．可得不還。故諸比丘．當立〔念〕一年。諸比丘．無論何人．於此四念處．如是修七月者．二果之中．可得一果．〔即〕於現法．得究竟智．尚有餘者．可得不還。故諸比丘．當立〔念〕七月。諸比丘．無論何人．於此四念處．實如是修六月乃至五月、四月、三月、二月、一月、乃至實如是修半月者．二果之中．可得一果．〔即〕於現法．得究竟智．尚有餘者．可得不還。故諸比丘．當立〔念〕半月。諸比丘．無論何人．於此四念處．實如是修七日者．二果之中．可得一果．〔即〕於現法．得究竟智．尚有餘者．可得不還。是故此〔經．〕為如是說．「諸比丘．為淨眾生．為度憂悲．為滅苦惱．為得正理．為證涅槃．有此唯一趣向之道．即四念處。」』世尊如是說。彼隨喜之諸比丘等．聞世尊說．咸皆歡喜。</p>
</div></div>
<div class='div-other'><a id='mulu1189' />
<p class='h2'>弊宿經第二十三</p>
<div class='div-other'><a id='mulu1190' />
<p class='h3'>一</p><p>如是我聞。一時尊者鳩摩羅迦葉．遊行拘薩羅國．與大比丘眾五百人俱．至拘薩羅斯波醯城。時尊者鳩摩羅迦葉．住斯波醯北尸舍婆林。爾時王族弊宿．居住斯波醯。此城人畜繁盛．牧草、薪、水、穀類豐饒．為王領地．由拘薩羅國王波斯匿．封為淨施。</p>
</div>
<div class='div-other'><a id='mulu1191' />
<p class='h3'>二</p><p>爾時王族弊宿．懷惡邪見．謂『斯無他世．無化生有情．無善惡業報。』時波斯醯城．婆羅門長者等．聞『沙門瞿曇弟子．沙門鳩摩羅迦葉．遊行拘薩羅國．與大比丘眾五百人俱．來斯波醯．住於北方尸舍婆林。而彼尊者鳩摩羅迦葉．具如是大名稱．即廣博聰明．叡智多聞．辯才應機．長於談論．耆舊尊宿阿羅漢也。得見如斯阿羅漢者．不亦善哉。』時斯波醯城．婆羅門、長者等．出斯波醯．大眾成羣．隊隊相隨．往向北方．詣尸舍婆林。</p>
</div>
<div class='div-other'><a id='mulu1192' />
<p class='h3'>三</p><p>爾時王族弊宿．在高樓上．日中休息。弊宿適見．斯波醯城婆羅門、長者等．出斯波醯．大眾成羣．隊隊相隨．往向北方．詣尸舍婆林。問從者言．『從者．斯波醯城婆羅門、長者等．何故出斯波醯．大眾成羣．隊隊相隨．往向北方尸舍婆林。』『吾主．沙門瞿曇弟子．沙門鳩摩羅迦葉．遊行拘薩羅國．與大比丘眾俱．來斯波醯．住於北方尸舍婆林。而彼尊者．鳩摩羅迦葉．具如是大名稱．即廣博聰明．叡智多聞．辯才應機．長於談論．耆舊尊宿阿羅漢也。彼等為欲往見彼尊者鳩摩羅迦葉．是故相隨而行。』『從者．往斯波醯城婆羅門、長者所．語彼等言．「我主王族弊宿有言．「卿等少待．王族弊宿．亦欲往見沙門鳩摩羅迦葉．故當共行。」」〔所以者何．〕沙門鳩摩羅迦葉．於彼蒙昧愚鈍斯波醯城婆羅門、長者等．恐將豫示教言．「斯有他世．有化生有情．有善惡業報。」蓋〔實〕無他世．無化生有情．無善惡業報。』時彼從者．諾王族弊宿．即往斯波醯諸婆羅門所．語彼等言．『我主王族弊宿有言．「卿等少待．王族弊宿亦欲往見沙門鳩摩羅迦葉．故當共行。」』</p>
</div>
<div class='div-other'><a id='mulu1193' />
<p class='h3'>四</p><p>時王族弊宿．為斯波醯婆羅門、長者等．前後圍遶．往詣尸舍婆林．尊者鳩摩羅迦葉所．到已．與尊者鳩摩羅迦葉．相親問訊．慇勤致敬．坐於一面。斯波醯婆羅門、長者等．有禮敬尊者迦葉而坐一面者．有與尊者迦葉．相親問訊．慇懃致敬而坐一面者．有向尊者迦葉．合掌低首而坐一面者．有稱姓名坐一面者．有默然而坐於一面者。</p>
</div>
<div class='div-other'><a id='mulu1194' />
<p class='h3'>五</p><p>王族弊宿．坐一面已．向尊者鳩摩羅迦葉．作如是言．『尊者迦葉．我謂「無他世．無化生有情．無善惡業報．」我為如是論者．如是見者。』『王族．若如是論．如是見者．我未曾見．亦未曾聞。何故謂「斯無他世．無化生有情．無善惡業報．」如是論耶。王族．我今問卿．卿隨意答。王族．於卿意云何．此日月者．為此世有耶．為他世有耶．為天耶人耶。』『尊者迦葉．此日月者．是他世有．故非此世．是天故非人。』『然則王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1195' />
<p class='h3'>六</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿謂「斯無他世．無化生有情．無善惡業報．」有論據耶。』『尊者迦葉．我謂「斯無他世．無化生有情．無善惡業報．」有論據也。』『若然王族．云何論據。』『尊者迦葉．設我今有朋友、知己、親屬、血族．為殺生、偷盜、邪婬、妄語、兩舌、惡口、綺語、貪欲、瞋恚、邪見者。彼等異日．罹疾病故．苦惱劇痛。我知「彼等．今者不能．痊愈恢復」時．至彼等所．語如是言．「卿等．某沙門婆羅門．為如是論．起如是見．謂「殺生、偷盜、邪婬、妄語、兩舌、惡口、綺語、貪欲、瞋恚、邪見者．身壞命終．生於惡趣、苦處、地獄。」卿等實為殺生、偷盜、邪婬、妄語、兩舌、惡口、綺語、貪欲、瞋恚、邪見者。若彼尊者沙門婆羅門．所言真實．是則卿等．身壞命終．當生惡趣、苦處、地獄。卿等身壞命終．若生惡趣、苦處、地獄．當來告我。謂「斯有他世．有化生有情．有善惡業報。」卿等實為我所信賴之人．卿等所見．猶我自見。」彼等雖諾我言．然不來告．亦不遣其使者前來。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1196' />
<p class='h3'>七</p><p>『王族．我今問卿．卿隨意答。王族．於卿意云何。設卿今有臣民．捕獲盜賊惡徒．前來白言．「主君．此是盜賊惡徒．唯主所欲．處彼刑罰。」卿命彼等言．「若然．汝等當以堅索．反縛此人．剃其頭髮．鳴擊小鼓．牽之遍歷．由街至街．由巷至巷．再出南門．於城南方刑場斬首。」彼等承命．即以堅索．反縛彼人．剃其頭髮．鳴擊小鼓．牽之遍歷．由街至街．由巷至巷．再出南門．令至城南．坐刑場上。時彼盜言．「我刑吏等．某村某邑．有我朋友、知己、親屬、血族之人．惟願俟我．往見彼等．還來〔處刑．〕」如是懇求．能得刑吏之許可耶。抑或刑吏立斬其首耶。』『尊者迦葉．彼盜賊言．「我刑吏等．某村某邑．有我朋友、知己、親屬、血族之人．惟願俟我．往見彼等．還來〔處刑．〕」雖如是懇求．當不能得刑吏許可。刑吏自當立斬其首。』『王族．彼雖盜賊．亦人類也。彼〔同人類．而〕於人類刑吏．懇求緩刑．猶不見許。況卿朋友、知己、親屬、血族之人．為殺生、偷盜、邪婬、妄語、兩舌、惡口、綺語、貪欲、瞋恚、邪見者．身壞命終．生於惡趣、苦處、地獄．懇求「我獄卒等．惟願俟我等．至王族弊宿所．告以有他世．有化生有情．有善惡業報．然後還來．」而能得一獄卒許可耶。王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1197' />
<p class='h3'>八</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿所思惟．「斯無他世．無化生有情．無善惡業報．」有論據耶。』『尊者迦葉．我所思惟．「斯無他世．無化生有情．無善惡業報．」有論據也。』『若然王族．云何論據。』『尊者迦葉．設我今有朋友、知己、親屬、血族．捨離殺生．捨離偷盜．捨離邪婬．捨離妄語．捨離兩舌．捨離惡口．捨離綺語．不為貪欲．不為瞋恚．為正見者。彼等異日．罹疾病故．苦惱劇痛。我知「彼等．此病不能．痊愈恢復」時．至彼等所．語如是言．「卿等．某沙門婆羅門．為如是論．起如是見．謂「捨離殺生．捨離偷盜．捨離邪婬．捨離妄語．捨離兩舌．捨離惡口．捨離綺語．不為貪欲．不為瞋恚．為正見者．身壞命終．當得生於善趣、天界。」卿等實離殺生．離偷盜．離邪婬．離妄語．離兩舌．離惡口．離綺語．不貪欲．不瞋恚．為正見者。若彼尊者沙門婆羅門．所言真實．是則卿等身壞命終．當生善趣、天界。卿等身壞命終．若生善趣、天界．當來告我．「斯有他世．有化生有情．有善惡業報。」卿等實為我所信賴之人．卿等所見．猶我自見。」彼等雖諾我言．然不來告．亦不遣其使者前來。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1198' />
<p class='h3'>九</p><p>『然則王族．我當為卿說譬喻言．諸有智者．依譬喻故．解所說義。王族．譬如有人．墜落糞坑．身首沒溺。時卿命臣下言．「汝等挽救此人．出於糞坑。」彼等承命．即從糞坑．救出此人。卿復命曰．「汝等可以竹篦．三刮其身．拭除糞穢。」彼等承命．即以竹篦．三刮其身．拭除糞穢。卿復命曰．「汝等．可以黃土．三塗其身。」彼等承命．即以黃土．三塗其身。卿復命曰．「汝等．可以香油．塗抹其身．更以細末．三潔淨之。」彼等即以香油．塗抹其身．又以細末．三潔淨之。復次卿言「汝等．可為其人．調整鬚髮。」彼等即為調整鬚髮。復次卿言．「汝等．可為其人．持取最上花環、香水及衣裳來。」彼等即為持取最上花環香水衣裳來。復次卿又命曰．「汝等．可使其人．上昇高樓．恣五欲樂。」彼等即使彼人．上昇高樓．恣五欲樂。王族．於卿意云何。其人既已淨浴、塗香調髮、嚴飾美衣．上昇高樓．得五欲樂．而恣享樂．而更欲墜於糞坑耶。』『不也．尊者迦葉。』『是為何故。』『尊者迦葉．以糞坑不淨．視為不淨．糞坑臭穢．視為臭穢．是可嫌忌．當所嫌忌．是可厭避．當行厭避故。』『王族．實則人世．亦復如是。是於諸天以人界不淨．視為不淨．人界臭穢．視為臭穢．是可嫌忌．當所嫌忌．是可厭避．當行厭避。王族．人界臭氣．上達天界．實百由旬。卿之朋友、知己、親屬、血族之人．捨離殺生．捨離偷盜．捨離邪婬．捨離妄語．捨離兩舌．捨離惡口．捨離綺語．不為貪欲．不為瞋恚．為正見者．身壞命終．生天上界．寧當復肯還來告曰．「斯有他世．有化生有情．有善惡業報」耶。王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1199' />
<p class='h3'>一〇</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿所思惟．如是如是．有論據耶。』『尊者迦葉．我所思惟．如是如是．有論據也。』『若然王族．云何論據。』『尊者迦葉．設我今有朋友、知己、親屬、血族．捨離殺生．捨離偷盜．捨離邪婬．捨離妄語．捨離飲酒。彼等異日．罹疾病故．苦惱劇痛。我知「彼等．此病不能．痊愈恢復」時．至彼等所．語如是言．「卿等．某沙門婆羅門．謂「捨離殺生．捨離偷盜．捨離邪婬．捨離妄語．捨離飲酒者．身壞命終．當生善趣、天界．為忉利天眷屬．」彼為如是論．如是見者。卿等實為離殺生．離偷盜．離邪婬．離妄語．離飲酒者。若彼尊者沙門婆羅門．所言真實．是則卿等．身壞命終．當生善趣、天界．為忉利天眷屬。卿等身壞命終．若生善趣、天界．為忉利天眷屬．當來告我．「斯有他世．有化生有情．有善惡業報。」卿等實為我所信賴之人．故卿等所見．猶我自見。」彼等雖諾我言．然不來告．亦不遣其使者前來。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1200' />
<p class='h3'>一一</p><p>『然則王族．我今有問．卿隨意答。王族．人界百年．實當忉利天上．一日一夜。彼以三十夜為一月．十二月為一年．以一千年．為忉利天壽量。卿之朋友、知己、親屬、血族之人．為離殺生．離偷盜．離邪婬．離妄語．離飲酒者．身壞命終．當生善趣、天界．為忉利天眷屬。設若彼等〔作是念言．〕「我等當於二三晝夜間．得天五欲樂．以享樂自恣．然後往詣王族弊宿所．告以斯有他世．有化生有情．有善惡業報。」如是彼等還來．寧得語卿以「斯有他世．有化生有情．有善惡業報耶。」』『不也．尊者迦葉．我等是時．命終久矣。縱有人以「有忉利天．」或「忉利天．如斯長壽．」告尊者迦葉者．但今尊者迦葉所言．「有忉利天．」或「忉利天．如斯長壽．」我不信也。』『王族．譬如有人．生而盲目。彼人不見黑白之色．不見青黃赤白等色．不見同異．不見星宿日月。而若彼言．「無黑白色．無見黑白色者。無青黃赤白、同異、星宿、日月．無見青黃赤白、同異、星宿、日月者．」王族．其言正耶。』『不也．尊者迦葉．有黑白色．有見黑白色者．有青黃赤白、同異、星宿、日月．有見青黃赤白、同異、星宿、日月者。尊者迦葉．故彼所言「我不知不見此等．故皆無有．」非正當也。』『王族．卿亦如是。如生盲者想．以卿亦答言．「尊者迦葉．縱有人言．以有忉利天．或忉利天是長壽．但我等不信尊者迦葉言．有忉利天．或忉利天長壽。」王族．如斯他世．當非如卿思惟．肉眼可見者。王族．沙門婆羅門．坐臥於稀聲疎響森林遠處．住不放逸．一心不亂．修淨天眼。彼等以超人清淨天眼．見此世他世．見化生有情。王族．於是他世．可得而見．當非如卿思惟．以肉眼見者。王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1201' />
<p class='h3'>一二</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿所思惟．如是如是．有論據耶。』『尊者迦葉．我所思惟．如是如是．有論據也。』『若然王族．云何論據。』『尊者迦葉．今者我見沙門婆羅門．具戒有德者．願生而不欲死．求樂而避忌苦。尊者迦葉．我乃思惟．若此具戒有德沙門婆羅門等．果知「我等從此處死．可更得勝境．」則此具戒有德尊者沙門婆羅門等．當仰毒自殺．或以刀劍自刎．或投墮懸崖。然此具戒有德沙門婆羅門等．實因不知「我等從此處死．可更得勝境」故．是以彼等．樂生厭死。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1202' />
<p class='h3'>一三</p><p>『然則王族．我當為卿說譬喻言．諸有智者．依譬喻故．解所說義。王族．昔者一婆羅門．有二夫人。大夫人有子．十一二歲．小夫人有娠．行將分娩。彼婆羅門．時乃命終。時彼孺子．語小夫人言．「小母．所有財穀及金銀等．皆屬於我．汝無一分。以父遺產．交付於我。」彼小夫人語孺子言．「小子．待我分娩．若為童男．彼亦應有財產一分．若為童女．彼女亦當為汝之妻。」孺子再語小夫人言．「小母．所有財穀及金銀等．皆屬於我．汝無一分。以父遺產．交付於我。」小夫人再語孺子言．「小子．待我分娩．若為童男．彼亦應有財產一分．若為童女．彼女亦當為汝之妻。」孺童三語小夫人言．「小母．所有財穀及金銀等．皆屬於我．汝無一分。以父遺產．交付於我。」時小夫人．即執利刀．進入內室．自剖其腹．言「欲明知．為男為女。」彼女喪失自己生命．亦復喪失胎兒財產。彼女如是蒙昧無智．貪求遺產．蹈陷災禍．實為不當。王族．卿亦如是．蒙昧無智．貪求他世．蹈陷災禍．實為不當．亦猶如彼婆羅門妻．蒙昧無智．貪求遺產．蹈陷災禍之不當也。王族．若具戒有德沙門婆羅門等．皆為賢智．待機成熟．未成熟者．不強之熟。所以者何．王族．具戒有德沙門婆羅門等．以其生存．〔饒益於世。〕王族．具戒有德沙門婆羅門等．隨住世久長者．彼等所生福德則愈多．為利益眾人．安樂眾人．憐愍世間．利益人天．安樂人天而住於世。王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1203' />
<p class='h3'>一四</p><p>『尊者迦葉．縱如斯言．我猶思惟．「斯無他世．無化生有情．無善惡業報。」』『王族．卿所思惟．如是如是．有論據耶。』『尊者迦葉．我所思惟．如是如是．有論據也。』『若然王族．云何論據。』『尊者迦葉．今有臣民等．捕獲盜賊惡徒．請示我言「主君．此是盜賊惡徒．唯願隨意處彼刑罰。」我命之曰．「然則汝等．可將此人．生投釜中．加以覆蓋．密封濕皮．厚塗濕泥．置於竈上．以火煑之。」彼等承命．即將此人．生投釜中．加以覆蓋．密封濕皮．厚塗濕泥．置於竈上．以火煑之。我等知「彼已死」時．將釜取下．解封啟蓋．言「我等想可見彼生命之出去狀．」我等徐窺．亦不見彼生命出去。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1204' />
<p class='h3'>一五</p><p>『然則王族．我今問卿．卿隨意答。王族．卿於日中休息獲夢．頗曾嘗歷苑囿、林野、國邑、泉池之怡悅不。』『尊者迦葉．我於日中休息獲夢．頗曾嘗歷苑囿、林野、國邑、泉池之怡悅也。』『爾時有侏儒、傴僂、少女、處女侍役．護衛卿耶。』『唯．然尊者迦葉．爾時有侏儒、傴僂、少女、處女侍役．為我護衛。』『然彼女等．亦見卿生命〔從卿身體〕出入耶。』『不也．尊者迦葉。』『王族．於生存者．且於生者如卿．生命〔從卿身體〕出入．彼諸女等．尚不得見．況於死者．生命出入．卿得見耶。王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1205' />
<p class='h3'>一六</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿所思惟．如是如是．有論據耶。』『尊者迦葉．我所思惟．如是如是．有論據也。』『若然王族．云何論據。』『尊者迦葉．今有臣民等．捕獲盜賊惡徒．請示我言．「主君．此是盜賊惡徒．唯願隨意．處彼刑罰。」我命之曰．「汝等．可將此人．於生存中．以秤稱之．再用弓絃．而絞殺之．後復以秤稱之。」彼等承命．即將此人．於生存中．以秤稱之．再用弓絃．而絞殺之．後復以秤稱之。彼生存中．輕柔易動．彼命終後．重硬不動。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1206' />
<p class='h3'>一七</p><p>『王族．我當為卿說譬喻言．諸有智者．依譬喻故．解所說義。王族．譬如有人．以秤稱彼終日炎熾赤熱鐵丸．他日鐵丸已冷却時．復以秤稱。此鐵丸者．何時輕柔易動．為炎熾赤熱時耶．為冷却失熱時耶。』『尊者迦葉．有熱及空氣．炎熾赤熱時鐵丸．輕柔易動。無熱及空氣．冷却失熱時鐵丸．重硬不動。』『王族．人之身體．亦復如是。壽、煖、識俱有時．輕柔易動．壽、煖、識俱無時．重硬不動。王族．依此論據．卿當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1207' />
<p class='h3'>一八</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿所思惟．如是如是．有論據耶。』『尊者迦葉．我所思惟．如是如是．有論據也。』『若然王族．云何論據。』『尊者迦葉．今有臣民等．捕獲盜賊惡徒．請示我言．「主君．此是盜賊惡徒．唯願隨意處以刑罰。」我命之曰．「汝等可奪此人生命．勿傷皮、膚、肉、腱、骨、髓。」彼等承命．即奪其生命．不傷皮、膚、肉、腱、骨、髓。盜賊惡徒．於半死時．我乃命曰．「汝等可使此人仰臥。我等或可見彼生命之去。」彼等即使此人仰臥．然而我等．亦不見彼生命出去。我再命曰．「汝等可使此人俯臥．乃至使左側臥．使右側臥．使起立．使倒置．撲以手．撲以棒．撲以杖．撲以刀劍．如是乃至上下左右而振盪之。我等當可見彼生命之去。」彼等即上下左右．振盪此人．然而我等．皆悉不見彼生命之去。彼具有眼．色亦存在．而彼〔眼〕處．竟不識〔色．〕彼具有耳．聲亦存在．而彼〔耳〕處．竟不識〔聲．〕彼具有鼻．香亦存在．而彼〔鼻〕處．竟不識〔香．〕彼具有舌．味亦存在．而彼〔舌〕處．竟不識〔味．〕彼具有身．觸亦存在．而彼〔身〕處．竟不識〔觸．〕尊者迦葉．我依此論據故．如是思惟．「斯無他世．無化生有情．無善惡業報．」』</p>
</div>
<div class='div-other'><a id='mulu1208' />
<p class='h3'>一九</p><p>『王族．我當為卿說譬喻言．諸有智者．依譬喻故．解所說義。王族．昔有一吹貝者．身攜螺貝．往到邊國。彼至一村落．立村中央．三吹螺貝．將貝置地．坐於一面。王族．時彼邊地諸人．如是思惟．「此誰之聲．使人魅惑．愉悅陶醉．莊重潤朗．乃如是耶．」彼等來集．向吹貝者言．「吾友．此誰之聲．使人魅惑．愉悅陶醉．莊重潤朗．乃如是耶．」「諸人．使人魅惑．愉悅陶醉．莊重潤朗．有如是者．是此物聲．物名螺貝。」彼等即將螺貝仰臥．曰．「螺貝螺貝．汝可出聲。」但此螺貝．終不出聲。彼等乃將螺貝俯臥．左側臥．右側臥．起立．倒置．以手撲．以杖撲．以刀劍撲．如是乃至上下左右而振盪之．曰．「螺貝螺貝．汝可出聲。」然此螺貝．終不出聲。王族．時吹貝者．如是思惟．「邊地諸人．何其愚昧．何以故．彼等如是求螺貝聲．非適當也。」乃從彼等觀貝諸人．取還螺貝．三度吹鳴．攜貝而去。王族．時彼邊地諸人．如是思惟．「此螺貝者．實因有人．有力有風．方始出聲．若此螺貝．無人、力、風與俱者．當不出聲．」王族．人之身體．亦復如是。有壽、煖、識與俱時．則可行住坐臥．眼可見色．耳可聞聲．鼻可嗅香．舌可嘗味．身可感觸．意可識法。無壽、煖、識與俱時．則不行住坐臥．眼不見色．耳不聞聲．鼻不嗅香．舌不嘗味．身不感觸．意不識法。王族．依此論據．汝當可信．「斯有他世．有化生有情．有善惡業報。」』</p>
</div>
<div class='div-other'><a id='mulu1209' />
<p class='h3'>二〇</p><p>『尊者迦葉．縱如是言．我猶思惟．「斯無他世．無化生有情．無善惡業報。」』『王族．卿所思惟．如是如是．有論據耶。』『尊者迦葉．我所思惟．如是如是．有論據也。』『若然王族．云何論據。』『尊者迦葉．今有臣民等．捕獲盜賊惡徒．請示我言．「主君．此是盜賊惡徒．唯願隨意．處以刑罰。」我命之曰．「汝等．可剝此人之皮．我等或可見彼生命。」彼等雖剝此人之皮．我等猶不見彼生命。我再命曰．「可剝其膚．乃至可切其肉．可斷其腱．可截其骨．如是乃至可割其髓。我等或可見彼生命。」彼等雖割此人之髓．我等猶不見彼生命。尊者迦葉．我依此論據故．如是思惟．「斯無他世．無化生有情．無善惡業報。」』</p>
</div>
<div class='div-other'><a id='mulu1210' />
<p class='h3'>二一</p><p>『然則王族．我當為卿說譬喻言．諸有智者．依譬喻故．解所說義。昔有結髮事火外道．住森林茅屋中。王族．是時彼處．到一商隊．時彼隊商．於彼結髮事火外道．草庵附近．一宿而去。王族．爾時結髮事火外道．如是思惟．「我今往彼商隊宿所．或可獲得若干糧食。」彼結髮事火外道．適時晨興．往彼商隊宿所。至宿所已．見有仰臥柔嫩孩兒．被人遺棄。彼見此已．如是思惟．「我親見之而置其死於不顧者．豈非非道。我今寧可．將此孩兒．抱歸草菴．養之成長。」時彼結髮事火外道．抱孩歸菴．而養長之。彼童子者．年屆十一二歲之時．結髮事火外道．適因某事．須往村落。語童子曰．「小子．我欲往村。汝善守火。勿使火滅。若火滅者．此處有斧．有薪有鑽．〔可再燃火．〕善守護之。」如是教已．即往村落。童子貪戲．火乃熄滅。時彼童子．如是思惟．「我父有言．「小子．汝善守火．勿使火滅．若火滅者．此處有斧．有薪有鑽．可再燃火．善守護之。」我當燃火．善為守護。」時彼童子．以斧斫鑽．意「當得火。」但彼於火．已不能得。將鑽析為二分、三分、四分、五分、十分、百分．漸至細分．分之細細．置於臼中．搗為粉碎．粉碎之已．播揚於大風之中．意「當得火。」但彼於火．已不能得。時彼結髮事火外道．村事已了．歸己草菴。至已．語彼童子曰．「小子．何故汝滅火耶。」「我父．我因貪戲．故火熄滅。時我思惟．我父有言．「小子．汝善守火．勿使火滅．若火滅者．此處有斧．有薪有鑽．可再燃火．善守護之。」我當燃火．善為守護。我父．時我以斧斫鑽．意「當得火．」但火已不能得。我將鑽分為二分、三分、四分、五分、十分、百分．漸至細分。分之細細．置於臼中．搗為粉碎．粉碎之已．播揚於大風之中．意「當得火。」但我於火．已不能得。」時彼結髮事火外道．如是思惟「此童何其愚鈍無智。求火之道．不當乃爾．」于童子前．取鑽作火．而語之曰．「小子．求火法應如是．汝愚鈍無智．求之不當．火不能得。」王族．卿亦如是．愚鈍無智．卿求他世．殊不得當。王族．應捨此惡邪見。勿為長夜無益苦惱。』</p>
</div>
<div class='div-other'><a id='mulu1211' />
<p class='h3'>二二</p><p>『尊者迦葉．縱如是言．我仍不能捨此邪見。拘薩羅國王波斯匿．及餘諸國王．盡皆知我「王族弊宿．為如是諭．如是見者．謂無有他世．無化生有情．無善惡業報．」尊者迦葉．若我捨此見者．眾將笑我．「王族弊宿．信難信事．其人何等蒙昧愚鈍．」緣〔於嘲笑．〕將生忿覆．及以惱怒．是故我寧．固持我說。』</p>
</div>
<div class='div-other'><a id='mulu1212' />
<p class='h3'>二三</p><p>『然則王族．我當為卿．說譬喻言．諸有智者．依譬喻故．解所說義。昔有千乘大車商隊．從東國土．往西國土。商隊所至．草、薪、水、蔬．立時消盡。彼商隊中．有二導者．各各領導五百乘車。時彼導者．如是思惟．「此是千乘大車商隊。我等所至．草、薪、水、蔬．立時消盡．寧將此隊．分為二分．各五百車。」彼等即分為二隊．各五百車。其一導者．多載草薪．及多量水．率隊進發。行二三日．見有一人．從前路來．色黑晴赤．髮束散亂．執蓮華環．衣髮皆濕．驢牽之車．為泥所塗。見已問言．「卿從何來。」「從如是如是處。」「汝往何處。」「往如是如是處。」「前方荒地．降大雨不。」「然也卿等．前方荒地．大雨如注．路為水滿．多草薪水。卿等可棄所攜草薪及水。輕車疾行．毋疲軛牛。」時彼導者．語商隊言．「此人有言．「前方荒地．大雨如注．路為水滿．多草薪水．卿等可棄所攜草薪及水．輕車疾行．毋疲軛牛。」汝等可棄草薪及水．輕車進發。」彼商隊等．從導者言．捐棄所攜草薪及水．輕車進發。彼等於第一宿處．不見草薪及水。於第二宿處．第三宿處．第四宿處．第五宿處．第六宿處．悉皆不見草薪及水．如是乃至於第七宿處．亦不見有草薪及水。全隊陷於災禍之中。彼隊人畜．皆為夜叉非人所食．僅剩骸骨。其第二商隊導者．知「前商隊．出發以來．為日已久。」乃多載草薪．及多量水．率隊進發。行二三日．見有一人．從前路來．色黑晴赤．髮束散亂．執蓮華環．衣髮皆濕．驢牽之車．為泥所塗。見已問言．「卿從何來。」「從如是如是處。」「汝往何處。」「往如是如是處。」「前方荒地．降大雨不。」「然也卿等．前方荒地．大雨如注．路為水滿．多草薪水。卿等可棄所攜草薪及水．輕車疾行．毋疲軛牛。」時彼導者．語商隊言．「此人有言．「前方荒地．大雨如注．路為水滿．多草薪水。卿等可棄所攜草薪及水．輕車疾行．毋疲軛牛。」汝等當知．此人非是我等朋友、親屬、血族．我等何得信之而行。所攜草薪及水．不可捐棄．積載如故．將隊進發．我等不棄．向所積載。」彼商隊等．從導者言．積載如故．將隊進發。彼等於第一宿處．不見草薪及水。於第二宿處．第三宿處．第四宿處．第五宿處．第六宿處．如是乃至於第七宿處．亦不見有草薪及水。而見陷於災禍之前商隊．彼隊人畜．皆為夜叉非人所食．僅剩骸骨。時彼導者．語商隊言．「汝等當知．彼隊因從愚鈍導者．以致陷於如是災禍。是故汝等．應棄隊中低值之物．拾取彼隊中高值物品。」彼商隊等．從導者言．棄其隊中低值之物．拾取彼隊中高值物品。因從如斯賢明導者．乃得無恙通過荒地。王族．卿亦如是．貪求他世．而陷災禍．卿之不當．亦猶如彼商隊導者．愚鈍無智．人以所聞事．不加批判．為即可信．如彼商隊．當陷災禍。王族．應捨此惡邪見．勿為長夜無益苦惱。』</p>
</div>
<div class='div-other'><a id='mulu1213' />
<p class='h3'>二四</p><p>『尊者迦葉．縱如是言．我仍不能捨此邪見。拘薩羅國王波斯匿及餘諸國王．盡皆知我．「王族弊宿．為如是論．如是見者．謂「無有他世．無化生有情．無善惡業報。」」尊者迦葉．若我捨此見者．眾將笑我．「王族弊宿．信難信事．其人何等蒙昧愚鈍。」緣〔於嘲笑〕將生忿覆．及以惱怒．是故我寧．固持我說。』</p>
</div>
<div class='div-other'><a id='mulu1214' />
<p class='h3'>二五</p><p>『然則王族．我當為卿說譬喻言．諸有智者．依譬喻故．解所說義。王族．昔有養豚者．從己村落．往他村落。見多乾糞．棄於其處。彼見此已．如是思惟．「此所棄者多量乾糞．是豚飼料．當持之歸。」彼展上衣．集多乾糞．以衣包之．頭戴而行。乃於途中．逢大驟雨。糞汁所塗．及於足趾．滴瀝淋漓．仍戴糞行。人見其狀．而語之言．「汝非癲耶。汝非神志有錯亂耶。何乃戴糞．滴瀝淋漓．糞汁所塗．及於足趾。」「汝等自癲．汝等神志．自是錯亂。所以者何．以我如是．得豚飼料故。」王族．卿亦如是。意卿所答．當亦如彼戴糞者言。王族．應捨此惡邪見。王族．應捨此惡邪見。勿為長夜．無益苦惱。』</p>
</div>
<div class='div-other'><a id='mulu1215' />
<p class='h3'>二六</p><p>『尊者迦葉．縱如是言．我仍不能捨此邪見。拘薩羅國王波斯匿．及餘諸國王．盡皆知我．「王族弊宿．為如是論．如是見者．謂無有他世．無化生有情．無善惡業報。」若我捨此見者．眾將笑我．「王族弊宿．信難信事．其人何等蒙昧愚鈍。」緣〔於嘲笑〕將生忿覆．及以惱怒．是故我寧．固持我說。』</p>
</div>
<div class='div-other'><a id='mulu1216' />
<p class='h3'>二七</p><p>『然則王族．我當為卿說譬喻言．諸有智者．依譬喻故．解所說義。王族．昔有二博徒．為骰子戲。其一博徒．每逢敗骰．即取吞之。他一博徒．每見彼敗．即吞其骰。乃語之曰．「吾友．汝必勝也。吾友．以骰與我．將以供神。」博徒答曰．「然也吾友．」以骰與之。時他博徒．以毒塗骰．語彼博徒曰．「吾友．來共博戲。」彼即欣然諾之．乃共相博。彼博徒者．每逢敗骰．復取吞之。他一博徒每見彼敗．即吞其骰．乃語之曰。</p>
<p style="margin-left:0em;text-indent:0em;" class="lg-abnormal"><div class='lg-row'>「骰塗最惡毒　吞之而不覺　偽漢汝且吞　後當有痛苦」</div>
</p><p>王族．卿亦如是．意卿所答．當如博徒。王族．應捨此惡邪見。王族．應捨此惡邪見。勿為長夜無益苦惱。』</p>
</div>
<div class='div-other'><a id='mulu1217' />
<p class='h3'>二八</p><p>『尊者迦葉．縱如是言．我仍不能．捨此邪見。拘薩羅國王波斯匿．及餘諸國王．盡皆知我．「王族弊宿．為如是論．如是見者．謂無有他世．無化生有情．無善惡業報。」尊者迦葉．若我捨此見者．眾將笑我．「王族弊宿．信難信事．其人何等蒙昧愚鈍。」緣〔於嘲笑〕將生忿覆．及以惱怒．是故我寧．固持我說。』</p>
</div>
<div class='div-other'><a id='mulu1218' />
<p class='h3'>二九</p><p>『然則王族．我當為卿．說譬喻言．諸有智者．依譬喻故．解所說義。王族．昔有一興盛地。時有一人．語其友言．「吾友．我等往詣彼地．或於其處．得些微財物。」友然其言．同往彼地一村道上．彼等見有多量之麻．棄於其處。彼一人者．語其友言．「吾友．此處棄有多麻．是故吾友．汝我各可捆麻成束．共攜而行。」其友答曰．「唯然吾友。」即捆麻束。彼等荷麻．更往一村道．見多麻縷．棄於其處。彼一人者．語其友言．「吾友．我等求麻．是正為得麻縷。今多麻縷．棄於此處。是故吾友．汝我各可棄麻．攜縷而行。」「吾友．我荷此麻．齎來道遠．且復縛固．有此已足．汝可棄之。」時彼一人．乃棄麻束．取荷麻縷。彼等更往一村道上．見多麻布．棄於其處。彼一人者．語其友言．「吾友．我等求麻及麻縷者．是正為欲得此麻布。今多麻布．棄於此處。是故吾友．汝當棄麻．我棄麻縷。我等俱荷麻布而行。」「吾友．我荷此麻．齎來道遠．且復縛固．有此已足．汝可棄之。」時彼一人．棄去麻縷．取荷麻布。彼等更往一村道上．見多亞麻．棄於其處．亦復如是如是。乃至見多亞麻縷．棄於其處。見多亞麻布．棄於其處。見有多綿．棄於其處。見多綿縷．棄於其處。見多綿麻．棄於其處。見有多鐵棄於其處。見有多銅．棄於其處。見有多錫．棄於其處。見有多鉛．棄於其處。見有多銀．棄於其處。悉皆如是如是。乃至見有多金．棄於其處。彼一人者．語其友言．「吾友．我等求麻．及縷與布．我等求亞麻．及縷與布．我等求綿．及縷與布．我等求鐵、求銅、求錫、求鉛、及求銀者．是正為欲得金耳。是故吾友．汝當棄麻．我亦捨銀．俱荷金行。」「吾友．我荷此麻．齎來道遠．且復縛固。有此已足．汝可棄之。」時彼一人．乃棄銀取金．荷之而行。彼等還至己村。荷麻還者．父母不悅．妻子不悅．朋友知己．亦皆不悅。以是因緣．彼亦不得喜樂。荷金還者．父母喜悅．妻子喜悅．朋友知己．亦皆喜悅。以是因緣．彼亦得喜樂。王族．卿亦如是。意卿所答．如荷麻者。王族．應捨此惡邪見。王族．應捨此惡邪見。勿為長夜．無益苦惱。』</p>
</div>
<div class='div-other'><a id='mulu1219' />
<p class='h3'>三〇</p><p>『尊者迦葉．初設譬喻．我已由是．喜悅滿足。〔但〕我猶欲為得聞此種種問答．故我思惟應如是反問於尊者迦葉也。尊者迦葉．至可感歎。尊者迦葉．至可感歎。尊者迦葉．猶如使倒者得起．隱者得顯．示迷以道．暗夜來燈．具眼得見．尊者迦葉．亦復如是．以無數方便．說法示教。尊者迦葉．我今歸依世尊瞿曇．歸依法僧。唯願尊者迦葉聽我．自今以後．盡形壽為歸依優婆塞。尊者迦葉．我欲為大供養。唯願尊者迦葉．為我長夜利益．為我悅樂．教我誨我。』</p>
</div>
<div class='div-other'><a id='mulu1220' />
<p class='h3'>三一</p><p>『王族．人若殺牛．殺山羊．宰鷄豚．死諸生類．又復執持邪見、邪思惟、邪語、邪業、邪命、邪精進、邪念、邪定者．王族．若為此種供養．當無大果．無大功德．無大光輝．無大遍滿。王族．譬如農夫．攜種子犂鋤．入於林中。彼以破壞、腐敗、風熱所害．陳惡種子．播於惡地．木株未除．耕耘未藏．天又不降及時好雨。彼種子可發芽成長繁茂耶．而彼農夫．可得大果耶。』『不也．尊者迦葉。』『王族．人若殺牛．殺山羊．宰鷄豚．死諸生類．又復執持邪見、邪思惟、邪語、邪業、邪命、邪精進、邪念、邪定者．亦復如是。王族．若為此種供養．當無大果．無大功德．無大光輝．無大遍滿。王族．夫不殺牛．不殺山羊．不宰鷄豚．不死諸種生類．而持正見、正思惟、正語、正業、正命、正精進、正念、正定者．若為此種供養．當有大果．有大功德．有大光輝．有大遍滿。王族．譬如農夫．攜種子犂鋤．入於林中。彼以不破壞．不腐敗．不受風熱所害．新良種子．播於良地．木株盡除．耕耘克臧．天復降以適時好雨。彼種子可發芽成長繁茂耶。而彼農夫．可得大果耶。』『然也．尊者迦葉。』『王族．夫不殺牛．不殺山羊．不宰鷄豚．不死諸種生類．復持正見、正思惟、正語、正業、正命、正精進、正念、正定者．亦復如是。若為此種供養．當得大果．得大功德．得大光輝．得大遍滿。』</p>
</div>
<div class='div-other'><a id='mulu1221' />
<p class='h3'>三二</p><p>爾時王族弊宿．為沙門婆羅門、窮人、流民、乞丐設施。其所施與．則為粗粥酸粥之食．粗布舊服之類。於布施時．有一儒童．名鬱多羅．熱心從事於分配事。彼施與時．而作是言．『我因此施．遇王族弊宿．但於他世。當不相遇。』王族弊宿．聞『鬱多羅儒童施與時．而作是言．「我因此施．遇王族弊宿．但於他世．當不相遇．」』王族弊宿．召鬱多羅．而語之曰．『我鬱多羅．汝施與時．實有此言．謂「我因此施．遇王族弊宿．但於他世．當不相遇」者耶。』『實然。』『我鬱多羅．汝於施時．何故說言．「我因此施．遇王族弊宿．但於他世．當不相遇」耶。我鬱多羅．我等欲善福者．非冀施果耶。』『卿所施與．則為粗粥酸粥之食。卿尚不欲以之觸足．况食之耶。施與粗布．舊服之類．卿尚不欲以之觸足．况著之耶。卿於我等．愛而喜悅。既於我等愛而喜悅．云何又加以不喜悅者耶。』『然我鬱多羅．今汝得以如我所食．為之施與．如我所著．為之施與。』鬱多羅儒童．諾王族弊宿已．即施食物．如弊宿所食．所施衣服．如弊宿所著。時王族弊宿．為不恭敬施．不親手施．不至心施．為吝惜施故．身壞命終．為四天王眷屬．生榵樹林空宮殿中。彼鬱多羅儒童．於施與時．熱心分配．為恭敬施．為親手施．為至心施．為不吝惜施故．身壞命終．生善趣天界．為忉利天眷屬。</p>
</div>
<div class='div-other'><a id='mulu1222' />
<p class='h3'>三三</p><p>爾時尊者牛主．常為日中休息故．往榵樹林之空宮殿。時弊宿天子．至尊者牛主前．問訊已．於一面立。弊宿天子．立一面已．尊者牛主．為是問曰．『吾友．汝為誰耶。』『尊者．我為王族弊宿。』『汝非曾謂「斯無他世．無化生有情．無善惡業報．」如是見者耶。』『尊者．我為如是見者。我復從尊者鳩摩羅迦葉．捨此惡邪見。』『吾友．鬱多羅儒童．於汝施與．為熱心分配者．生何處耶。』『尊者．鬱多羅儒童．於我施與．熱心分配．為恭敬施．為親手施．為至心施．為不吝惜施故．身壞命終．生善趣天界．為忉利天眷屬。我為不恭敬施．不親手施．不至心施．為吝惜施故．身壞命終．為四天王眷屬．生榵樹林空宮殿中。是故惟願．尊者牛主．至人間世界．宣如斯言．「應恭敬施．應親手施．應至心施．應不吝惜施。王族弊宿．以不恭敬施．不親手施．不至心施．為吝惜施故．身壞命終．為四天王眷屬．生榵樹林空宮殿中。但鬱多羅儒童．於弊宿施．從事分配．為恭敬施．為親手施．為至心施．為不吝惜施故．身壞命終．生善趣天界．為忉利天眷屬。」』</p>
</div>
<div class='div-other'><a id='mulu1223' />
<p class='h3'>三四</p><p>時尊者牛主．來人間世界．宣如是言．『應恭敬施．應親手施．應至心施．應不吝惜施。王族弊宿．以不恭敬施．不親手施．不至心施．為吝惜施故．身壞命終．為四天王眷屬．生榵樹林空宮殿中。但鬱多羅儒童．於弊宿施．從事分配．為恭敬施．為親手施．為至心施．為不吝惜施故．身壞命終．生善趣天界．為忉利天眷屬。』</p>
</div></div></div>
</div><!-- end of div[@id='body'] -->
</body></html>