<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu61' />
<div class='div-other'><a id='mulu62' />【二十五圓通】（出楞嚴經）<p style="margin-left:1em">性體周徧曰圓。妙用無礙曰通。乃一切眾生。本有之心源。諸佛菩薩所證之聖境也。而有二十五種者。謂諸菩薩及大羅漢。於六塵六根六識七大。各各悟入不同故也。此由阿難。於楞嚴會上。雖聞根塵同源。縛脫無二之旨。而未達圓通本根。請佛開示。如來於是問諸弟子。最初發心。方便令其各各自陳證悟之由。使阿難曉了圓通法門所入之處也。然論圓通。本無優劣。如來令文殊選擇。而唯取觀音耳根者。蓋為此方之人。耳根聰利。聞法易解。當以音聞而為教體。故特取觀音耳根。為入道之門也。然不取陳那音聲者。以聲本屬塵。根有聞性。故揀陳那居初。觀音極後。以見取捨之明。亦根塵首尾相貫之意也。（六塵者。色塵。聲塵。香塵。味塵。觸塵。法塵也。六根者。眼根。耳根。鼻根。舌根。身根。意根也。六識者。眼識。耳識。鼻識。舌識。身識。意識也。七大者。地大。水大。火大。風大。空大。見大。識大也。梵語阿難。華言慶喜。文殊。梵語具云文殊師利。華言妙德。）一音聲。音聲即聲塵也。謂憍陳那等。在鹿苑中。聞佛說四諦之法。密悟圓理。了達一切聲塵。本然清淨。無動無靜。皆是常住圓妙之音。於是得入圓通。故云如我所證。音聲為上。（梵語憍陳那。華言已知。四諦者。苦諦。集諦。滅諦。道諦也。）二色因。色因即色塵也。謂優波尼沙陀。因多貪欲。佛令作不淨觀。於是觀色身不淨之相。生大厭離。悟諸色性歸於虛空。空色兩忘。本然清淨。於是得入圓通。故云如我所證。色因為上。（梵語優波尼沙陀。華言塵性。）三香因。香因即香塵也。謂香嚴童子。聞如來教。於清淨室。修習禪定。見諸比丘燒沉水香。遂觀此香氣。非木非空。非煙非火。即是本然清淨妙香。於是開悟。得入圓通。故云如我所證。香因為上。（梵語比丘。華言乞士。）四味因。味因即味塵也。謂藥王藥上二法王子等。於無始劫。為世良醫。一切草木金石之味。悉能徧知。承事如來。了知味性。非空非有。非即身心。非離身心。皆是本然清淨妙味。從是開悟。得入圓通。故云如我所證。味因為上。（劫。梵語具云劫波。華言分別時節。）五觸因。觸因即觸塵也。謂跋陀婆羅。先於威音王佛所。聞法出家。於浴僧時。隨例入室。忽悟水因。既不洗塵。亦不洗體。中間安然。得無所有。妙觸清淨。本來無染。於是得入圓通。故云如我所證。觸因為上。（梵語跋陀婆羅。華言賢守。）六法因。法因即法塵也。謂摩訶迦葉等。因觀世間六塵變壞。悟法性空。遂修滅盡定。以滅意根。受想不起。妙法開明。消滅諸漏。得無生滅。遂入圓通。故云如我所證。法因為上。（梵語摩訶迦。葉華言大飲光。滅盡定者。謂受想心滅。出入息盡。而證此定也。諸漏者。謂由一切煩惱。漏落生死也。從憍陳那至迦葉。是於六塵悟入圓通。）七見元。見元即眼根也。謂阿那律陀。初出家時。常樂睡眠。被如來訶責。因是七日不眠。失其雙目。世尊示以金剛三昧。遂得清淨天眼。是故不因眼根。能觀三千世界。猶如掌果。於是悟入圓通。故云如我所證。旋見循元。斯為第一。（梵語阿那律。華言無貪。梵語三昧。華言正受。亦云正定。三千者。大千。中千。小千也。旋見循元者。旋大千之見。循真性之元也。）八息空。息空即鼻根也。謂周利槃特迦。於過去世。為大法師。祕吝佛法。不肯教人。後感愚鈍。亦以宿有善因。遇佛出家。以根鈍故。憶持如來一句伽陀。經一百日。終不能誦。佛令安居。數息攝心。因是觀息出入。剎那生滅之相。豁然無礙。得入圓通。故云如我所證。反息循空。斯為第一。（梵語周利槃特迦。華言繼道。梵語伽陀。華言諷頌。數息者。息即鼻中氣息。謂從一至十。漸漸而數也。梵語剎那。華言一念。反息循空者。反背妄根。循依真空也。）九味知。味知即舌根也。謂憍梵鉢提。於過去世。輕弄沙門。有牛呞（音詩。）病。佛為遮謗。賜之數珠。令常念佛。清淨心地。又觀舌根。知味之性。非體非物。應念得超世間諸漏。悟入圓通。故云還味旋知。斯為第一。（梵語憍梵鉢提。華言牛呞。以其宿世曾作牛王。餘習未除。故食後常虛噍也。梵語沙門。華言勤息。還味旋知者。謂不著塵味。不隨妄知也。）十身覺。身覺即身根也。謂畢陵伽婆蹉。聞佛說諸世間不可樂事。因行乞食。被刺傷足。舉身疼痛。即反觀覺痛之心。無有痛覺。本自清淨。如是思惟。攝念未久。身心忽空。諸漏虛盡。得入圓通。故云如我所證。純覺遺身。斯為第一。（梵語畢陵伽婆蹉。華言餘習。純覺遺身者。謂覺心純淨。而遺失妄身也。）十一法空。法空即意根也。謂須菩提。於曠劫來。心得無礙。蒙佛開示。性覺真空。於是頓入如來寶明空海圓通境界。故云如我所證。諸相入非。非所非盡。旋法歸無。斯為第一。（梵語須菩提。華言空生。寶明空海者。即如來所證明妙之理。無礙深廣也。非所非盡。旋法歸無者。謂能非之心。所非之相。悉盡無餘。而轉諸法塵。皆歸寂滅也。從阿那律至須菩提。是於五根悟入圓通。）十二心見。心見即眼識也。謂舍利弗。於曠劫來。心見清淨。後於路中逢迦葉波。宣說因緣。從佛出家。於一切法。照了無礙。悟入圓通。故云如我所證。心見發光。光極知見。斯為第一。（梵語舍利弗。華言身子。心見發光。光極知見者。由心見發明。而圓照萬法也。）十三心聞。心聞即耳識也。謂菩薩已曾與恒沙如來為法王子。常用心聞。分別眾生所有知見。若有眾生。修普賢行。分身百千。皆至其處。摩頂擁護。令其成就心聞。圓通普賢境界。故云。我說本因。心聞發明。分別自在。斯為第一。十四鼻息。鼻息即鼻識也。謂孫陀羅難陀。從佛出家。雖具戒律。心多散動。世尊教其觀鼻端白。遂觀鼻中之氣。出入如煙。身心內明。圓洞虛淨。煙相漸消。鼻息成白。心開漏盡。諸出入息。化為光明。照十方界。即得圓通。故云我以消息。息久發明。明圓滅漏。斯為第一。（梵語孫陀羅難陀。華言好愛歡喜。漏盡者。生死之漏斷滅也。明圓滅漏者。真性明了圓融。滅諸有漏也。）十五法音。法音即舌識也。謂富樓那彌多羅尼子。從曠劫來。辯才無礙。世尊知其有大辯才。以音聲輪。教其發揚。於是助佛轉輪。成師子吼。悟入圓通。故云我以法音降伏魔怨。消滅諸漏。斯為第一。（梵語富樓那彌多羅尼。華言滿慈。是其父母名。因以稱之。）十六身戒。身戒即身識也。謂優波離。最初隨佛踰城出家。親觀如來六年勤苦。承佛教戒。乃至三千威儀。八萬微細行業。悉皆清淨。身心寂滅。悟入圓通。故云我以執身。身得自在。次第執心。心得通達。然後身心一切通利。斯為第一。（梵語優波離。華言上首。）十七心達。心達即意識也。謂目乾連。聞迦葉波宣說如來因緣深義。即頓發心。得大通達。如來惠其袈裟著身。鬚髮自落。游於十方。無所罣礙。由是神通自在。圓明清淨。故云我以旋湛。心光發宣。如澄濁流。久成清瑩。斯為第一。（梵語目乾連。華言綵菽氏。旋湛謂旋復澄湛之性也。從舍利弗至目乾連。是於六識悟入圓通。）十八火性。火性即火大也。謂烏芻瑟摩。久遠劫前。性多貪欲。有佛出世。名曰空王。說多婬人。成猛火聚。教其徧觀百骸四支。諸冷煖氣。由是諦觀。神光內凝。化多婬心。成智慧火。因此火光三昧力故。得入圓通。故云我以諦觀身心煖觸。無礙流通。諸漏既消。生火寶焰。證無上覺。斯為第一。（梵語烏芻瑟摩。華言火頭。）十九地性。地性即地大也。謂持地菩薩。於往昔時。普光如來出現於世。曾為比丘。平填道路。造作橋梁。行諸苦行。後世復值毘舍浮佛出現。國王延佛設齋。爾時平地待佛。毘舍如來摩頂告言。當平心地。則世界地一切皆平。因是即得心開。見身微塵及與世界一切微塵。等無差別。即得悟入圓通。故云我以諦觀身界二塵。等無差別。本如來藏虛妄發塵。塵銷智圓。成無上道。斯為第一。（梵語毘舍浮。華言徧一切自在。如來藏者。即一切眾生本具真如之理藏也。）二十水性。水性即水大也。謂月光童子。往昔劫中。於水天佛所。修習水觀。觀於身中涕涶津液。大小便利。與世界外諸香水海。水性一同。是時初成此觀。但見其水。未得無身。經無量佛。方得無身。與諸香水海性合真空。無二無別。悟入圓通。故云我以水性。一味流通。得無生忍。圓滿菩提。斯為第一。（無生忍者。謂一切諸法。本來不生。於此法中。能忍可印證也。梵語菩提。華言道。）二十一風性。風性即風大也。謂瑠璃光法王子。往昔劫中。於無量聲佛所。蒙佛開示妙明心體及說世界眾生皆是妄緣風力所轉。即於爾時。觀此世界及與身心。各有所動。遂即覺了此群動性。來無所從。去無所至。身心發光。洞徹無礙。而入圓通。故云我以觀察風力無依。悟菩提心。入三摩地。斯為第一。（梵語三摩地。華言等持。）二十二空性。空性即空大也。謂虛空藏菩薩。於定光佛所。得無邊身。爾時手執四大寶珠。照明十方微塵佛剎。化成虛空。身同虛空。不相妨礙。能善入微塵國土。廣行佛事。由是諦觀。四大無依。虛空佛國。同一虛妄。於同發明。得入圓通。故云我以觀察虛空無邊。入三摩地。斯為第一。二十三識性。識性即識大也。謂彌勒菩薩。往昔劫中。於日月燈明佛所。而得出家。修習唯心識定。至然燈佛出世。方乃得成無上妙圓識心三昧。了一切如來國土。淨穢有無。皆是我心變化所現。而悟入圓通。故云我以諦觀十方唯識。識心圓明。得無生忍。斯為第一。（梵語彌勒。華言慈氏。）二十四淨念。淨念即根大也。謂大勢至菩薩等。往昔劫中。於超日月光佛所。修念佛三昧。收攝六根。定心念佛。由是不假方便。自得心開。悟入圓通。故云我無選擇。都攝六根。淨念相繼。得三摩地。斯為第一。（從烏芻瑟摩至勢至。是於七大悟入圓通。）二十五耳根。耳根者。謂觀世音菩薩。往昔劫中。於觀世音佛所。發菩提心。彼佛教其從聞思修入三摩提。於是菩薩即於聞中入流亡所。所入既寂。動靜二相了然。不生一念。頓空聞性。而入圓通矣。經中所謂生滅既滅。寂滅現前者。即圓通之體也。上合諸佛妙心。下同眾生悲仰。而現乎三十二應。施以十四無畏等者。乃圓通之用也。故云我從耳門圓照三昧。緣心自在。成就菩提。斯為第一。（聞思修。即三慧也。梵語三摩提。即三摩地也。入流亡所者。不隨聲塵。頓入法流。而亡其所入也。三十二應者。佛應。獨覺應。緣覺應。聲聞應。梵王應。帝釋應。自在天應。大自在天應。天大將軍應。天王應。四天王太子應。人王應。長者應。居士應。宰官應。婆羅門應。比丘應。比丘尼應。優婆塞應。優婆夷應。女主應。童男應。童女應。諸天應。龍應。藥叉應。乾闥婆應。阿修羅應。緊那羅應。摩呼羅伽應。人應。非人應也。十四無畏者。一不自觀音以觀觀者。二知見旋復。三觀聽旋復。四斷滅妄想心無殺害。五熏聞成聞六根消復同於聲聽。六聞熏精明明徧法界。七音性圓消觀聽返入。八滅音圓聞徧生慈力。九熏聞離塵色不能劫。十純音無塵根境圓融。十一消塵旋明。十二融形復聞。十三六根圓通明照無二。十四我一名與六十二恒河沙名等無有異也。）</p>
【二十五護戒神】（出法苑珠林）<p style="margin-left:1em">護戒神者。謂五戒之中。各有五神為作衛護也。灌頂經云。若持五戒者。有二十五善神衛護其身。在人左右。守於宮宅門戶之上。使萬事吉祥也。一護不殺戒五神。一茶蒭毘愈陀尼。護持戒人身。辟除邪鬼。二輸多利輸陀尼。護持戒人六情。悉令完具。三毘樓遮那世波。護持戒人腹內。使五藏平調。四阿陀龍摩坻。護持戒人血脉。悉令通暢。五婆羅桓尼和婆。護持戒人爪指。無所毀傷。（六情。即眼耳鼻舌身意六根也。五藏者。心。肝。脾。肺。腎也。）二護不盜戒五神。一坻摩阿毘婆䭾。護持戒人出入往來。使得安寧。二阿修輸婆羅陀。護持戒人所噉飲食。悉使甘香。三婆羅摩亶雄雌。護持戒人睡夢平安。覺寤歡悅。四婆羅門地鞞哆。護持戒人不為蠱毒所中。五邪摩呼哆耶舍。護持戒人不為霧露之毒所害。三護不邪婬戒五神。一佛䭾仙陀樓哆。護持戒人口舌鬬諍不行。二鞞闍耶藪多婆。護持戒人不為瘟瘧鬼所持。三涅坭醯䭾多耶。護持戒人不為縣官所得。四阿邏多賴都耶。護持戒人舍宅四方。驅逐凶殃。五波羅那佛曇。護持戒人平定舍宅。四護不妄語戒五神。一阿提梵者珊耶。護持戒人不為塚墓鬼所嬈。二因臺羅因臺羅。護持戒人門戶辟除邪惡。三阿伽風施婆多。護持戒人不為外氣鬼神所害。四佛曇彌摩多哆。護持戒人不為灾火所延。五多賴叉三密陀。護持戒人不為偷盜所侵。五護不飲酒戒五神。一阿摩羅斯兜嘻。護持戒人若入山林。不為虎狼所害。二那羅門闍兜帝。護持戒人不為傷亡所嬈。三鞞尼乾那波。護持戒人除惡鳥鳴狐鳴。四茶鞞鬬毘舍羅。護持戒人除犬鼠變怪。五伽摩毘那闍尼佉。護持戒人不為凶注所牽。（凶注者。謂陰司注寫凶惡之事也。）</p>
【二十五有】（出天台四教儀）<p style="margin-left:1em">二十五有。不出六道。有生有死。因果不亡之謂也。然梵王天。無想天及五那含天。總在四禪天中而別出其名者。以外道計梵王天為生萬物之主。計無想天以無心為涅槃。計五那含天為真解脫。所以經教特立此三天為三有。以對破外道之計也。（六道者。即天道。人道。修羅道。餓鬼道。畜生道。地獄道也。）一四洲為四有。謂東弗于逮。西瞿耶尼。南閻浮提。北鬱單越也。（梵語弗于逮。華言勝。梵語瞿耶尼。華言牛貨。梵語閻浮提。華言勝金洲。梵語鬱單越。華言勝處。）二四惡趣為四有。謂六道中修羅餓鬼畜生地獄四者。皆由愚癡貪欲。造諸惡業。故感斯趣也。三六欲天為六有。謂欲界六天也。一四天王天。二忉利天。三夜摩天。四兜率天。五化樂天。六他化自在天。（梵語忉利。華言三十三。梵語夜摩。亦云須燄摩華言善時分。梵語兜率。華言知足。）四梵天為一有。謂初禪中大梵王天。乃三千世界之主也。（三千者。小千。中千。大千也。）五無想天為一有。謂四禪中之無想天。此天以無心想為果故也。六五那含天為一有。那含。梵語具云阿那含。華言不還。謂四禪中無煩天。無熱天。善見天。善現天。色究竟天。亦名五淨居天。此之五天。名位雖別。皆第三果聖人所居。故通為一有也。（第三果。即聲聞阿那含果也。）七四禪天為四有。謂色界初禪天。二禪天。三禪天。四禪天也。八四空處天為四有。謂無色界空處天。識處天。無所有處天。非想非非想處天也。</p>
【二十五三昧破二十五有】（出法華玄義）<p style="margin-left:1em">梵語三昧。華言正定。二十五三昧。破前二十五有者。約理對治。隨義以立名也。蓋欲色無色三界。雖苦樂不同。然實有生死執著。故以此無垢等三昧之法。一一破之。令諸眾生出於諸有也。一無垢三昧破地獄有。謂菩薩由淨諸業惑。證於無垢三昧。愍彼眾生。受於地獄之苦。故以此三昧。令其修行。出離重垢所報之處也。（重垢即惡業報。處即地獄也。）二不退三昧破畜生有。謂菩薩修於持戒禪定。破諸惡業。自獲不退。證於不退三昧。愍彼眾生。受畜生苦。故以此三昧。令其遠捨諸惡。永不退失善道也。三心樂三昧破餓鬼有。謂菩薩修戒定慧。破諸惡業。證於心樂三昧。愍彼眾生。受餓鬼苦。故以此三昧。令其遠離諸惡。而生喜樂也。四歡喜三昧破阿修羅有。梵語阿修。羅華言無端正。謂菩薩修戒定慧。破於惡業等怖。證於歡喜三昧。愍彼眾生。受阿修羅苦。故以此三昧。令其離諸猜疑怖畏也。五日光三昧破弗婆提有。梵語弗婆提。華言勝。即東洲也。謂菩薩修戒定慧。獲一切智光。破諸惡業無明等闇。證於日光三昧。愍彼東洲眾生。受諸生死。故以此三昧。令其破諸惡業等闇。而得出離也。六月光三昧破瞿耶尼有。梵語瞿耶尼。華言牛貨。即西洲也。謂菩薩修戒定慧。獲一切智光。破諸惡業無明等闇。證於月光三昧。愍彼西洲眾生。受諸生死。故以此三昧。令其破諸惡業等闇也。七熱焰三昧破鬱單越有。梵語鬱單越。華言勝處。即北洲也。謂菩薩修戒定慧。破諸我執。證於熱焰三昧。愍彼北洲眾生。計著於我。<span class='corr'>氷</span>執難化。故以此三昧。令其遠離妄我。計執不生。而得出離也。八如幻三昧破閻浮提有。梵語閻浮提。華言勝金洲。即南洲也。謂菩薩修戒定慧。破諸虛幻惑業。證於如幻三昧。愍此南洲眾生。果報雜雜。壽命不定。猶如幻化。故以此三昧。令其破於諸幻。而得出離也。九不動三昧破四天王有。四天王者。東方持國天王。南方增長天王。西方廣目天王。北方多聞天王也。謂菩薩修戒定慧。破諸煩惱散亂。證於不動三昧。以此天游行世間。則有果報惑業等動。故以此三昧。令其悉破諸動惑業。亦得證此也。十難伏三昧破三十三天有。三十三天即忉利天也。謂菩薩修戒定慧。破一切惑業。證於難伏三昧。以此天是地居之頂。果報惑業難以折伏。故以此三昧。令其破諸難伏。亦得證此也。（梵語忉利。華言三十三。）十一悅意三昧破焰摩天有。焰摩。梵語具云須焰摩。華言善時分。謂菩薩修戒定慧。破諸煩惱。證此悅意三昧。以此天處空為悅。而未有上界不動等悅。故以此三昧。令其捨離空處之悅。而證不動等悅也。十二青色三昧破兜率陀天有。梵語兜率陀。華言知足。謂菩薩修戒定慧。破諸煩惱。證於青色三昧。以此天果報。宮殿服玩。一切皆青。故以此三昧。令其捨離一切煩惱。亦得證此也。十三黃色三昧破化樂天有。謂菩薩修戒定慧。破諸煩惱。證於黃色三昧。以此天果報。宮殿服玩。一切皆黃。故以此三昧。令其捨離一切煩惱。亦得證此也。十四赤色三昧破他化自在天有。謂菩薩修戒定慧。破諸煩惱。證於赤色三昧。以此天果報。宮殿服玩。一切皆赤。故以此三昧。令其捨離一切煩惱。亦得證此也。十五白色三昧破初禪有。初禪即色界天也。謂菩薩修戒定慧。證於白色三昧。以此天果報。一切皆白。故以此三昧。令其捨離一切煩惱。亦得證此也。十六種種三昧破梵王有。梵王亦色界初禪天也。謂菩薩修戒定慧。證於種種三昧。以此天主領大千世界。種類既多。果報不等。故以此三昧。令其捨離種種果報。亦得證此也。十七雙三昧破二禪有。二禪亦色界天也。謂菩薩修戒定慧。證雙三昧。以此天獨有內淨支喜支二種定相。即果報雙。而未見雙空雙假雙中之理。故以此三昧。令其捨離淨喜。而證雙空等也。（雙空者。謂見思二惑俱空也。雙假者。謂見假思假。即見思惑。以此惑體。虛假不實故也。雙中者。謂破見思惑。同入中道也。）十八雷音三昧破三禪有。三禪亦色界天也。謂菩薩修戒定慧。證於雷音三昧。以此天禪樂最深。如冰魚蟄蟲。著於果報之樂。故以此三昧而驚駭之。令其捨離諸樂。亦證於此也。十九注雨三昧破四禪有。四禪亦色界天也。謂菩薩修戒定慧。證於注雨三昧。以此天如大地。具諸種子。若不得雨。善芽不生。故以此三昧之雨。令其發生三諦之種。亦得證此也。（三諦者。真諦。俗諦。中諦也。）二十如虛空三昧破無想天有。無想亦色界天也。謂菩薩修戒定慧。證於如虛空三昧。以此天一期。心想不行。妄計果報非空。而為涅槃。故以此三昧。破彼非空。令其起修空淨之行。亦得證此也。（梵語涅槃。華言滅度。一期者。從生至死也。）二十一照鏡三昧破阿那含天有。梵語阿那含。華言不還。即第三果。生於色界之天也。謂菩薩修戒定慧。證於照鏡三昧。以此天雖得無漏淨色。但是果報之淨。未獲究盡色空。故以此三昧。令其破彼報淨之色。究竟真空之理。亦得證此也。二十二無礙三昧破空處有。空處即無色界天也。謂菩薩修戒定慧。證於無礙三昧。以此天得出色籠。果報無礙未是空假中無礙。故以此三昧。令其捨離果報。亦得證此也。（色籠者。謂色界色質籠罩也。空假中。即三觀也。離性離相之謂空。無法不備之謂假。非空非假之謂中也。）二十三常三昧破識處有。識處亦無色界天也。謂菩薩修戒定慧。證常三昧。以此天以識相續不斷為常。此乃定報。即非無為等常。故以此三昧。令其捨離定報之常。亦得證此也。二十四樂三昧破不用處有。不用處。又名無所有處。亦無色界天也。謂菩薩修戒定慧。證樂三昧。以此天厭識處無邊。入無所有處。以此處如癡。癡故是苦。故以此三昧。令其捨離於癡。亦得證此也。二十五我三昧破非想非非想處有。非想非非想處。亦無色界天也。謂菩薩修戒定慧。證我三昧。以此天居無色界頂。謂是涅槃果報。猶有細煩惱等惑而不自在。故以此三昧。令其捨離煩惱。亦得證此也。</p>
【二十五種外道冥諦】（出華嚴經隨疏演義鈔）<p style="margin-left:1em">二十五種冥諦者。乃是迦毘羅外道之所計也。蓋此外道。亦修禪定。有神通力。知八萬劫中事。八萬劫前。冥然不知。謂之冥諦。從冥初自性。生智大。乃至神我。開成二十五諦。合為九位也。（梵語迦毘羅。華言黃色。劫。梵語具云劫波。華言分別時節。）一冥初自性。謂此外道。以八萬劫前之事。冥然不知之處。昧為自性。故云冥初自性。二智大。智大亦名覺大。即增長之義。謂冥初之際。覺知增長。故云從冥初生智大。三我心。我心亦名我慢。即我執也。謂由覺知。生我慢心。故云從智大生我心。四五唯。唯即微也。五唯亦名五微。即色聲香味觸也。以色等五種。由我執之心方現。故云從我心生五唯。五五大。五大即地水火風空也。此五種性徧一切處。故名為大。由極微而生。故云此五唯生五大。六五知根。五根即眼耳鼻舌身。謂之知者。以此五種。皆有知覺故也。因五大而成。故云從五大生五知根。七五作業根。五根即口與手足小便大便。謂之作業者。以此五種。能作業用故也。亦因五大而成。故云從五大生五作業根。八心平等根。心乃肉團心。即意根也。謂之平等者。以此根能徧一切根境而生分別也。此亦五大所成。故云從五大生平等根。并前五知五作業。共為十一根也九。神我。神我即第八識也。外道執神我能生諸法。常住不壞。計為涅槃。是二十五諦之主也。（第八識即藏識也。梵語涅槃。華言滅度。）</p>
</div>
<div class='div-other'><a id='mulu63' />【二十八天】（出天台四教儀）<p style="margin-left:1em">一欲界六天。一四天王天。東方持國天王。南方增長天。王西方廣目天王。北方多聞天王。二忉利天。梵語忉利。華言三十三。往世三十三人。同修勝業。同生此天三。須夜摩天。梵語須夜摩。華言善時分。謂此天時時唱快樂故。又云受五欲境。知時分故。四兜率陀天。梵語兜率陀。華言知足。謂此天於五欲境。知止足故。五化樂天。謂此天自化五塵而娛樂故。六他化自在天。謂此天假他所化樂事以成己樂。即欲界天主。（五欲者。色欲。聲欲。香欲。味欲。觸欲也。五塵者。色塵。聲塵。香塵。味塵。觸塵也。）二色界十八天。初禪三天。一梵眾天。梵淨也。以無染欲故眾猶民也。謂此天是初禪天主之民眾也。二梵輔天。輔佐也。謂此天是初禪天主之輔佐臣僚也。三大梵天。謂此天是初禪天之主也。名尸棄劫初先生。劫盡後滅。主領三千大千世界也。（梵語尸棄。華言火。三千者。大千。中千。小千也。言三千大千者。總別雙舉也。）二禪三天。一少光天。謂此天光明少故。二無量光天。謂此天光明增勝。無限量故。三光音天。謂此天以光明為語音故。三禪三天。一少淨天。謂此天意識。樂受清淨故。二無量淨天。謂此天淨勝於前。不可量故。三徧淨天。謂此天樂受最勝淨。周徧故。四禪九天。一無雲天。以前諸天空居。依雲而住。此天在雲之上。居無雲之首。故號無雲。二福生天。謂此天修勝福力而生其中。從因得名故。三廣果天。謂此天果報廣大。無能勝故。四無想天。謂此天一期果報。心想不行故。（一期者。謂從生至死也。）五無煩天。謂此天離欲界苦及色界樂。苦樂兩滅。無煩惱故。六無熱天。謂此天研究心境。無依無處。清涼自在。無熱惱故。七善見天。謂此天妙見十方世界圓澄無塵垢故。八善現天。謂此天空無障礙。精見現前故。九色究竟天。謂此天於諸塵幾微之處。研窮究竟故。三無色界四天。一空處天。謂此天厭於色身繫縛。不得自在。心緣虛空。與無色相應。住空處定故。二識處天。謂此天厭虛空無邊。於是即捨虛空。轉心緣識。以識為處故。三無所有處天。謂此天厭於識處無邊。於是捨識。入無所有處。亦名不用處。謂不用前空處識處故。四非想非非想處天。謂此天居無色界之極頂。非無所有處之無想。非識處之有想故。</p>
【二十八宿】（出法苑珠林）<p style="margin-left:1em">大集經云。佛告娑婆世界主大梵天王等言。過去天仙。云何布置諸宿曜辰。攝護國土。養育眾生。大梵天王等白佛言。過去天仙。分布安置諸宿曜辰。於四方中各有所主。如云角宿。主於眾鳥。亢宿主於出家求聖道等。爾時佛告梵王等言。我亦使諸曜星辰。攝護國土。養育眾生。汝等宣告。令彼得知。如我所分國土眾生。各各隨分攝護養育。故說二十八宿所屬不同。各有威靈護衛也。（梵語娑婆。華言能忍。）一東方七宿。角宿主於眾鳥。亢宿主出家求聖道者。氐宿主水主眾生。房宿主行車求利。心宿主於女人。尾宿主洲渚眾。箕宿主於陶師。二南方七宿。井宿主於金師。鬼宿主一切國王大臣。柳宿主雪山龍。星宿主巨富者。張宿主於盜賊。翼宿主於貴人。軫宿主須羅吒國三西方七宿。奎宿主行船人。婁宿主於商人。胃宿主婆樓迦國。昴宿主於水牛。畢宿主一切眾生。觜宿主鞞提訶國。參宿主於剎利。（剎利。梵語具云剎帝利。華言田主。即王種也。）四北方七宿。斗宿主澆部沙國。牛宿主於剎利及安多鉢竭那國。女宿主鴦伽摩伽陀國。虛宿主那遮羅國。危宿主著華冠。室宿主乾陀羅國輸盧那國及諸龍蛇蝮行之類。壁宿主乾闥婆善樂。（梵語乾闥婆。華言香陰。即帝釋樂神也。）</p>
</div>
<div class='div-other'><a id='mulu64' />【三十一色】（出翻譯名義）<p style="margin-left:1em">三十一色者。謂青黃赤白光影明闇煙雲塵霧空。此十三種名為顯色。以其顯現為色故也。長短方圓麤細高下正與不正。此十種名為形色。以其形量為色故也。取捨屈伸行住坐臥。此八種。名為表色。以其表彰為色故也。</p>
</div>
<div class='div-other'><a id='mulu65' />【如來三十二相】（出法界次第）<p style="margin-left:1em">謂如來應化之身。具此三十二相。以表法身眾德圓極。人天中尊。眾聖之王也。一足安平相謂足下安立。皆悉平滿。猶如奩底也。（奩。力鹽切。奩底者。即盒底也。）二千輻輪相。輻即車輪中之輻。謂足下轂網輪紋。眾相圓滿有如千輻輪也。三手指纖長相。謂手指纖細圓長。端直傭好。指節參差。光潤可愛。勝餘人也。四手足柔軟相。謂手足極妙柔軟。勝餘身分也。五手足縵網相。謂手指中間縵網交合。文同綺畫。猶如鵝王之足也。六足跟滿足相。跟。足踵也。謂足之踵。圓滿具足也。七足趺高好相。謂足之趺高起。如真金之色。趺上之毛。青瑠璃色。種種莊飾。妙好圓滿也。（梵語瑠璃。華言青色寶。）八腨如鹿王相。（腨。時兗切。）腨股肉也。腨如鹿王相者。謂足腨漸次纖圓。如彼鹿王之腨。纖好第一也。九手過膝相。謂雙臂修直。不俯不仰。平立過膝也。十馬陰藏相。謂陰相藏密。猶如馬陰。不可見也。十一身。縱廣相。謂身儀端正。竪縱橫廣。無不相稱也。十二毛孔生青色相。謂身諸毛孔。一孔一毛。生相不亂。右旋上向。青色柔軟也。十三身毛上靡相。謂身諸毫毛。皆右旋向上而偃伏也。十四身金色相。謂身皆金色。光明晃曜。如紫金聚。眾相莊嚴。微妙第一也。十五身光面各一丈相。謂身放光明。四面各一丈也。十六皮膚細滑相。謂皮膚細膩滑澤。不受塵水。不停蚊蚋。十七七處平滿相。謂兩足下兩手兩肩項中。七處皆平滿端正也。十八兩腋滿相。謂左右兩腋平滿而不窊也。（窊烏瓜切。不滿貌。）十九身如師子相。謂身體平正。威儀嚴肅。如師子王也。二十身端直相。謂身形端正。平直不傴曲也。（傴委羽切。不伸也。）二十一肩圓滿相。謂兩肩圓滿而豐腴也。二十二四十齒相。謂常人但有三十六齒。唯佛具足四十齒也。二十三齒白齊密相。謂四十齒皆白淨齊密。根復深固也。二十四四牙白淨相。謂四牙最白而大。瑩潔鮮淨也。二十五頰車如師子相。謂兩頰車隆滿如師子王也。二十六咽中津液得上味相。謂咽喉中常有津液上妙美味。如甘露流注也。二十七廣長舌相。謂舌廣而長。柔軟紅薄。能覆面而至于髮際也。二十八梵音深遠相。謂音聲和雅。近遠皆到。無處不聞也。二十九眼色如金精相。謂眼目清淨明瑩。如金色精也。三十眼睫如牛王相。睫目旁毛也。謂眼睫殊勝如牛王也。三十一眉間白毫相。謂兩眉之間有白玉毫。清淨柔軟。如兜羅綿。右旋宛轉。常放光明也。（梵語兜羅綿。華言細香。）三十二頂肉髻成相。謂頂上有肉。高起如髻。亦名無見頂相。謂一切人天二乘菩薩。皆不能見故也。（二乘者。聲聞乘緣覺乘也。）</p>
【三十二應】（出楞嚴經）<p style="margin-left:1em">謂觀世音菩薩。於往昔無數恒河沙劫。有佛名觀世音。蒙彼如來授以如幻聞熏聞修金剛三昧。同佛慈悲。拔苦與樂。身成三十二應。入諸國土。化一切眾生也。（劫。梵語具云劫波。華言分別時節。聲教熏習。故曰聞熏。聞而復修。故曰聞修。金剛有堅利之能。以喻三昧之力也。梵語三昧。華言正定。）一佛身應。佛。梵語具云佛陀。華言覺。謂若諸菩薩入三摩地。進修無漏勝解現圓。觀世音菩薩。即應現佛身而為說法。令其解脫也。（梵語三摩地。華言等持。進修無漏勝解現圓。謂修無為之法。即趣入三摩地。得無漏勝解。究竟圓成也。）二獨覺應。出無佛世。無師自悟。故名獨覺。謂若諸有學。寂靜妙明。勝妙現圓。菩薩即於彼前。應現獨覺身而為說法。令其解脫也。（有學者。有所學也。謂第三阿那含果已前。俱屬有學。勝妙現圓者。能妙萬物以明自性。究竟圓成也。）三緣覺應。因觀十二因緣。覺真諦理。故名緣覺。謂若諸有學。斷十二因緣。緣斷勝性。勝妙現圓。菩薩即於彼前。應現緣覺身而為說法。令其解脫也。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。緣斷勝性者。謂觀因緣。得斷煩惱。而證勝妙之性也。）四聲聞應。聞佛聲教。故曰聲聞。謂若諸有學。得四諦空。修道入滅。勝性現圓。菩薩即於彼前。應現聲聞身而為說法。令其解脫也。（得四諦空者。謂觀苦集滅道四諦。證真空理也。修道入滅。勝性現圓者。謂從三果入滅。將登第四無學果位。勝妙之性。現前圓成也。）五梵王應。梵王者。即色界初禪天主也。謂若諸眾生。欲心明悟。不犯欲塵。欲身清淨。菩薩即於彼前。應現梵王身而為說法。令其解脫也。六帝釋應。帝釋即忉利天主。梵語釋提桓因。華言能天主。言帝釋者。華梵雙舉也。謂若諸眾生。欲為天主統領諸天。菩薩即於彼前。應現帝釋身而為說法。令其成就也。（梵語忉利。華言三十三。）七自在天應。自在天者。即欲界第五天也。謂若諸眾生。欲身自在。遊行十方。菩薩即於彼前。應現自在天身而為說法。令其成就也。八大自在天應。大自在天者。即欲界第六天主也。謂若諸眾生。欲身自在。飛行虛空。菩薩即於彼前。應現大自在天身而為說法。令其成就也。九天大將軍應。天大將軍。即帝釋天主之大將軍也。謂若諸眾生。愛統鬼神。救護國土。菩薩即於彼前。現天大將軍身而為說法。令其成就也。十四天王應。四天王。東方持國天王。南方增長天王。西方廣目天王。北方多聞天王也。謂若諸眾生愛統世界。保護眾生。菩薩即於彼前。應現四天王身而為說法。令其成就也。十一四天王太子應。謂若諸眾生。愛生天宮。驅使鬼神。菩薩即於彼前。應現四天王太子身而為說法。令其成就也。十二人王應。謂若諸眾生。樂為人王。菩薩即於彼前。應現人王身而為說法。令其成就也。十三長者應。謂若諸眾生。愛主族姓。世間推讓。菩薩即於彼前。應現長者身而為說法。令其成就也。十四居士應。謂若諸眾生。愛談名言。清淨自居。菩薩即於彼前。應現居士身而為說法。令其成就也。（名言者。名教典雅之言也。）十五宰官應。謂若諸眾生。愛治國土。剖斷邦邑。菩薩即於彼前。應現宰官身而為說法。令其成就也。十六婆羅門應。梵語婆羅門。華言淨行。謂若諸眾生。愛諸數術。攝衛自居。菩薩即於彼前。應現婆羅門身而為說法。令其成就也。（數術者。咒禁算藝。調養方法之類是也。攝衛者。收攝其心。衛護身口也。）十七比丘應。梵語比丘。華言乞士。謂若有男子。好學出家。持諸戒律。菩薩即於彼前。應現比丘身而為說法。令其成就也。十八比丘尼應。梵語尼。華言女。謂若有女人。好學出家。持諸禁戒。菩薩即於彼前。應現比丘尼身而為說法。令其成就也。十九優婆塞應。梵語優婆塞。華言清淨士。謂若有男子樂持五戒。菩薩即於彼前。應現優婆塞身而為說法。令其成就也。（五戒。不殺。不盜。不邪婬。不妄語。不飲酒也。）二十優婆夷應。梵語優婆夷。華言清淨女。謂若有女子。五戒自居。菩薩即於彼前。應現優婆夷身而為說法。令其成就也。二十一女主應。女主天子之后也。謂若有女人。內政立身以修家國。菩薩即於彼前。應現女主身及國夫人命婦大家而為說法。令其成就也。二十二童男應。謂若有眾生。不壞男根。菩薩即於彼前。應現童男身而為說法。令其成就也。二十三童女應。謂若有處女。愛樂處身。不求侵暴。菩薩即於彼前。應現童女身而為說法。令其成就也。二十四天應。謂若有諸天樂出天倫。菩薩即應現天身而為說法。令其成就也。（倫類也。）二十五龍應。謂若有諸龍樂出龍倫。菩薩即應現龍身而為說法。令其成就也。二十六藥叉應。梵語藥叉。亦云夜叉。華言勇健。謂若有藥叉。樂度本倫。菩薩即於彼前。應現藥叉身而為說法。令其成就也。二十七乾闥婆應。梵語乾闥婆。華言香陰。即帝釋樂神也。謂若乾闥婆。樂脫其倫。菩薩即於彼前。應現乾闥婆身而為說法。令其成就也。二十八阿修羅應。梵語阿修羅。華言無端正。以形貌醜陋故也。謂若阿修羅。樂脫其倫。菩薩即於彼前。應現阿修羅身而為說法。令其成就也。二十九緊那羅應。梵語緊那羅。華言疑神。又云人非人。以頭上有角。似人而非人也。謂若緊那羅。樂脫其倫。菩薩即於彼前。應現緊那羅身而為說法。令其成就也。三十摩呼羅伽應。梵語摩呼羅伽。華言大蝮行。即大蟒蛇也。謂若摩呼羅伽。樂脫其倫。菩薩即於彼前。應現摩呼羅伽身而為說法。令其成就也。三十一人應。謂若諸眾生。樂人修人。菩薩即於彼前。應現人身而為說法。令其成就也。（樂人修人者。謂愛樂人身。而修人之行也。）三十二非人應。非人即鬼畜之類也。謂若諸非人。有形無形。有想無想。樂度其倫。菩薩即於彼前。皆現其身而為說法。令其成就也。</p>
</div>
<div class='div-other'><a id='mulu66' />【三十四心斷結】（出天台四教儀集註）<p style="margin-left:1em">謂三藏教菩薩。扶惑潤生。歷劫具修六度梵行。饒益有情。最後至於菩提樹下。一念相應。慧發真無漏之時。以八忍八智十六心。九無礙九解脫十八心。頓斷見思習氣而成正覺。故云三十四心斷結也。（三藏教者。即經律論三藏也。扶惑潤生者。謂此教菩薩。雖已離見思之惑。為欲化度眾生故。伏惑不斷。而示同三界生死也。六度者。一布施。二持戒。三忍辱。四精進。五禪定。六智慧也。梵語菩提。華言道。菩提樹者。以佛於樹下成道故也。見思者。謂意根對法塵起諸分別曰見。眼等五根對色等五塵起諸貪愛曰思。習氣者謂見思惑之餘習氣分也。）一八忍。忍即忍可印證之義。一苦法忍。謂觀欲界苦諦之法。而能忍可也。二苦類忍。謂以色界無色界苦諦之法。比類欲界苦諦觀之。而能忍可也。三集法忍。謂觀欲界集諦煩惱之法。而能忍可也。四集類忍。謂以色界無色界集諦煩惱之法。比類欲界集諦觀之。而能忍可也。五滅法忍。謂觀欲界滅諦之法。而能忍可也。六滅類忍。謂以色界無色界滅諦之法。比類欲界滅諦觀之。而能忍可也。七道法忍。謂觀欲界道諦之法。而能忍可也。八道類忍。謂以色界無色界道諦之法。比類欲界道諦觀之。而能忍可也。二八智。智即明了之義。一苦法智。謂因觀欲界苦諦。而斷見惑之智明發也。二苦類智。謂以色界無色界苦諦。比類欲界苦諦觀之。而斷上二界見惑之智明發也。三集法智。謂因觀欲界集諦。而斷見惑之智明發也。四集類智。謂以色界無色界集諦。比類欲界集諦觀之。而斷上二界見惑之智明發也。五滅法智。謂因觀欲界滅諦。而斷見惑之智明發也。六滅類智。謂以色界無色界滅諦。比類欲界滅諦觀之。而斷上二界見惑之智明發也。七道法智。謂因觀欲界道諦。而其斷惑之智明發也。八道類智。謂以色界無色界道諦。比類欲界道諦觀之。而斷上二界見惑之智明發也。三九無礙道。無礙者。謂念念修觀斷惑。不為惑所礙也。蓋欲界為一地。色界初禪二禪三禪四禪。為四地。無色界空處。識處。無所有處。非想非非想處。為四地。則三界共為九地。每地各有九品思惑。於一一地修此無礙道以斷之也。（思惑言九品者。謂因此惑難斷。遂分上中下之三品。於三品中又各分三品共九品也。）四九解脫道。解脫即自在之義。謂惑業斷離。無所繫縛而得自在。蓋欲界一地。色界四地。無色界四地。共為九地。每地各有九品思惑。此惑既斷。即證解脫道也。</p>
</div>
<div class='div-other'><a id='mulu67' />【三十六物】（出華嚴經隨疏演義鈔）<p style="margin-left:1em">一外相十二。謂髮。毛。爪。齒。眵。（尺支切。）淚。涎。唾。屎。尿。垢。汗也。二身器十二。謂皮。膚。血。肉。筋。脈。骨。髓。肪。（音方。）膏。腦。膜也。三內含十二。含即含藏。謂肝。膽。腸。胃。脾。腎。心。肺。生藏。熟藏。赤痰。白痰也。</p>
</div></div>
</div><!-- end of div[@id='body'] -->
</body></html>