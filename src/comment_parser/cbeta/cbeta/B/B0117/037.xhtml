<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu68' />
<div class='div-other'><a id='mulu69' />【三十七道品】（出法界次第）<p style="margin-left:1em">道即能通之義。品猶類也。合四念處等法門。為三十七。皆是入道淺深之氣類。故云道品也。一四念處。念即想念。處即身受心法也。一身念處。謂觀此色身。皆是不淨也。二受念處。謂觀領受好惡等事。悉皆是苦也。三心念處謂觀此識心。生滅無常也。四法念處。謂觀諸法從因緣生。皆無有我也。二四正勤。正謂不邪。勤謂不怠。一已生惡令永斷。謂一切惡法。若已生者。當精勤一心决剔。令其永斷除也。二未生惡令不生。謂一切惡法。若未生時。當精勤一心遮止。令其不復萌生也。三未生善令生。謂諸善法。若未生時。當精勤一心勇猛。令其發生也。四已生善令增長。謂諸善法。若已生者。當精勤一心修習。令其增長也。三四如意足。謂所修之法。如願滿足也。一欲如意足。謂希慕所修之法。如願滿足也。二精進如意足。謂於所修之法。專注一心。無有間雜。如願滿足也。三念如意足。謂於所修之法。記憶不忘。如願滿足也。四思惟如意足。謂心思所修之法。不令忘失。如願滿足也。四五根。根即能生之義。謂此五根。能生一切善法也。一信根。謂信於正道也。二精進根。謂修正法。無間無雜也。三念根。謂於正法。記憶不忘也。四定根。謂攝心不散也。五慧根。謂於諸法。觀照明了也。五五力。力即力用。謂能破惡成善也。一信力。謂信根增長。能破諸疑惑也。二精進力。謂精進根增長。能破身心懈怠。成辦出世之事也。三念力。謂念根增長。能破諸邪念。成就出世正念功德也。四定力。謂定根增長。能破諸亂想。發諸禪定也。五慧力。謂慧根增長。能遮止三界見思之惑。發真無漏也。（三界者。欲界。色界。無色界也。見思惑者。分別曰見惑。貪愛曰思惑也。真無漏者。謂阿羅漢。斷見思惑盡。不漏落三界生死。異於初果等。故名真也。）六七覺分。覺即覺了。分即支分。謂此七法。各有支派分齊也。一擇覺分。謂揀擇諸法之真偽也。二精進覺分。謂修諸道法。無有間雜也。三喜覺分。謂契悟真法。得懽喜也。四除覺分。謂斷除諸見煩惱也。五捨覺分。謂捨離所見念著之境也。六定覺分。謂覺了所發之禪定也。七念覺分。謂思惟所修之道法也。七八正道。不邪曰正。能通曰道。一正見。謂能見真理也。二正思惟。謂心無邪念也。三正語。謂言無虛妄也。四正業。謂白淨善業也。五正命。謂依法乞食活命也。六正精進。謂修諸道行。無間雜也。七正念。謂專心憶念善法也。八正定。謂一心住於真空之理也。</p>
</div>
<div class='div-other'><a id='mulu70' />【四十二字門】（出華嚴經）<p style="margin-left:1em">眾聖所由。名之為門。智論云。四十二字。是一切字之根本。因字有語。因語有名。因名有義。從此字門。則能入於無相之智。般若經云。一字皆入四十二字。四十二字亦入一字。故華嚴經中。善知眾藝童子告善財言。我恒唱持此之字母。入般若波羅蜜門。所以眾聖皆由此而入於實相之慧也。（梵語般若波羅蜜。華言智慧到彼岸。謂到涅槃彼岸也。）一阿字門。阿。梵語具云阿提阿耨波陀。華言不生。謂一切法本來不生也。經云。唱阿字時。入般若波羅蜜門。名菩薩威力入無差別境界。疏云。阿者。入無生義。無生之理。統該萬法。菩薩得此無生之旨。則能達諸法空。斷一切障也。二多字門。多。大品般若經作羅。梵語具云羅闍。華言垢。謂一切法本來清淨。離諸染污也。經云。唱多字時。入般若波羅蜜門。名無邊差別。疏云。是清淨無染。離塵垢義。三波字門。波。梵語具云波羅末陀。華言第一義。謂聖智自覺所得。非言說妄想境界故也。經云。唱波字時。入般若波羅蜜門。名普照法界。疏云。諸法皆等。即普照法界。四者字門。者。大品般若經作遮。梵語具云遮黎夜。華言行。謂知一切法皆不可得。亦知一切諸行皆非行故也。經云。唱者字時。入般若波羅蜜門。名普輪斷差別。疏云。諸法無有。諸行既空。徧摧差別。（普輪者。普即普徧之義。輪有摧碾之用。言此字門。能摧碾一切差別之法也。）五那字門。梵語那。華言不。謂知一切法。離名離相。不得不失。不來不去故也。經云。唱那字時。入般若波羅蜜門。名得無依。疏云。諸法無有言說文字。性相雙亡。故無所依。六邏字門。邏。梵語具云邏求。華言輕。謂知一切法離輕重相故。經云。唱邏字時。入般若波羅蜜門。名離依止無垢。疏云。悟一切法離世間惑染故。七柁字門。梵語柁。又云陀摩。華言善。謂知一切法善相善心生故。經云。唱柁（輕呼。）字時。入般若波羅蜜門。名不退轉方便。疏云。悟一切法。調伏寂靜。真如平等。無分別故。八婆字門。（婆。蒲我切。）婆。梵語具云婆陀。華言縛。謂知一切法無縛無解故。經云。唱婆字時。入般若波羅蜜門。名金剛場。疏云。悟一切法離縛解故。方入金剛場。（金剛場。即金剛心。等覺菩薩位也。）九茶字門。（茶。徒解切。）茶。梵語具云茶闍他。華言不熱。謂知一切法無熱惱相故。經云。唱茶字時。入般若波羅蜜門。名曰普輪。疏云。悟一切法。離熱惱穢。得清涼故。是普摧義。謂輪能摧碾一切煩惱也。十沙字門。（沙。失我切。）梵語沙。華言六。謂知人身六根之相。皆自在故。經云。唱沙字時。入般若波羅蜜門。名為海藏。疏云。悟一切法無罣礙故。如海含容萬像。（六根者。眼根。耳根。鼻根。舌根。身根。意根也。皆自在者。如眼根任運觀色。自在無礙。五根隨用。亦復如是也。）十一嚩字門。嚩。大品般若經作和。梵語具云和波陀。華言語言。謂知一切法離語言相故。經云。唱嚩字時。入般若波羅蜜門。名普生安住。疏云。悟一切法。言語道斷。能徧安住。十二哆字門。（哆。丁可切。）哆。大品般若經作多。梵語具云多他。華言如。謂入諸法真如之相不動故。經云。唱哆字時。入般若波羅蜜門。名圓滿光。疏云。悟一切法。真如不動。圓滿顯現。十三也字門。（也。以可切。）也。梵語具云夜他跋。華言實。謂知色心等一切諸法。入實相中不生不滅故。經云。唱也字時。入般若波羅蜜門。名差別積聚。疏云。悟如實不生故。則諸乘積聚。皆不可得。十四瑟吒字門。瑟吒。大品般若經作吒。梵語具云吒婆。華言障礙。謂知一切法無障礙故。經云。唱瑟吒字時。入般若波羅蜜門。名普光明。息煩惱故。十五迦字門。迦。梵語具云迦邏。華言作者。謂知諸法之中無有作者。經云。唱迦字時。入般若波羅蜜門。名無差別雲。疏云。作業如雲。皆無差別。十六娑字門。（娑。蘇我切。）娑。梵語具云娑娑。華言一切。謂入一切法時皆不可得故。經云。唱娑字時。入般若波羅蜜門。名降霔大雨。疏云。即平等性。十七麼字門。麼。梵語具云磨磨迦邏。華言我所。謂知一切法離我所故。肇法師曰。我為萬物主。萬物為我所。經云。唱麼字時。入般若波羅蜜門。名大流湍激。眾峯齊峙。疏云。即我所執性。若眾峯齊峙。長流湍激。十八伽字門。伽。梵語具云伽陀。華言底。謂知一切諸法根底不可得故。經云。唱伽字時。入般若波羅蜜門。名普安立。疏云。即一切法行取性。十九他字們。（他。他可切。）他。梵語具云多他阿伽陀。華言如去。謂入諸法處不可得故。經云。唱他字時。入般若波羅蜜門。名真如平等藏。二十社字門。社。大品般若經作闍。梵語具云闍提闍羅。華言生。謂知諸法之生不可得故。經云。唱社字時。入般若波羅蜜門。名入世間海清淨。二十一鎖字門。梵語鎖。大品般若經作簸。（無翻。）謂知一切法不可得故。經云。唱鎖字時。入般若波羅蜜門。名念一切佛莊嚴。疏云。即安隱性。二十二䭾字門。䭾。梵語具云䭾摩。華言法性。謂知一切法中法性不可得故。經云。唱䭾字時。入般若波羅蜜門。名觀察揀擇一切法聚。二十三奢字門。（奢。尸荷切。）奢。大品般若經作賒。梵語具云賒多。華言寂滅。謂知諸法皆寂滅相不可得故。經云。唱奢字時。入般若波羅蜜門。名隨順一切佛教輪光明。疏云。即寂靜性。二十四佉字門。梵語佉。華言虛空。謂知諸法。猶如虛空。不可得故。經云。唱佉字時。入般若波羅蜜門。名修因地智慧藏。疏云。即如虛空性。二十五叉字門。叉。梵語具云叉耶。華言盡。謂入諸法盡性不可得故。經云。唱叉字時。入般若波羅蜜門。名息諸業海藏。疏云。猶言盡空業海。二十六娑多字門。娑多。大品般若經作哆。梵語具云迦哆度求那。華言是事邊得何利。謂知諸法邊。得何所利故。經云。唱娑多字時。入般若波羅蜜門。名蠲諸惑障。開淨光明。（蠲。除也。）二十七壤字門。壤。大品般若經作若。梵語具云若那。華言智。謂知一切法中無智相故。經云。唱壤字時。入般若波羅蜜門。名作世間智慧門。二十八曷攞多字門。梵語曷攞多。又云阿施。大品般若經作施。華言義。謂知一切法義不可得故。經云。唱曷攞多字時。入般若波羅蜜門。名生死境界智慧輪。二十九婆字門。（婆。蒲餓切。）婆。梵語具云婆伽。華言破。謂知一切法不可得破壞相故。經云。唱婆字時。入般若波羅蜜門。名一切智宮殿圓滿莊嚴。三十車字門。車。梵語具云伽車提。華言去。謂知一切法無所去故。經云。唱車字時。入般若波羅蜜門。名修行方便藏各別圓滿。三十一娑麼字門。（娑。蘇紇切。）娑麼。大品般若經作魔。梵語具云阿濕麼。華言石。謂知諸法堅牢如金剛石。不可壞故。經云。唱娑麼字時。入般若波羅蜜門。名隨十方現見諸佛。三十二訶婆字門。訶婆。大品般若經作火。梵語具云火夜。華言喚來。謂雖知一切法無音聲相。亦可呼召無緣令其有緣。經云。唱訶婆字時。入般若波羅蜜門。名觀察一切無緣眾生。方便攝受。令出生無礙力。三十三縒字門。（縒。七可切。）縒。大品般若經作嗟。梵語具云末嗟羅。華言慳。謂知一切法無慳無施相故。經云。唱縒字時。入般若波羅蜜門。名修行趣入一切功德海。三十四伽字門。伽。梵語具云伽那。華言厚。謂知諸法不厚不薄故。經云。唱伽字時。入般若波羅蜜門。名持一切法雲堅固海藏。疏云。即平等性。猶言厚薄平等。如雲普覆。三十五吒字門。吒。大品般若經作他。梵語具云他那。華言處。謂知諸法無住處故。經云。唱吒字時。入般若波羅蜜門。名隨願普見十方諸佛。三十六拏字門。（拏。嬭可切。）梵語拏。華言不。謂入諸法不來不去故。經云。唱拏字時。入般若波羅蜜門。名觀察字輪。疏云。即離諸諠諍。無往無來。行住坐臥。常觀字輪。三十七娑頗字門。（娑。蘇紇切。）梵語娑頗。又云頗羅。大品般若經作頗。華言果。謂知一切法因果性空故。經云。唱娑頗字時。入般若波羅蜜門。名化眾生究竟處。疏云。即徧滿果報。三十八娑迦字門。梵語娑迦。又云歌大。大品般若經作歌。華言眾。謂知五眾等法不可得故。經云。唱娑迦字時。入般若波羅蜜門。名廣大藏無礙辯光明輪徧照。（五眾者。即色受想行識。謂此五法。眾共相生而成身也。亦名五陰。又名五蘊。）三十九也娑字門。（也。夷可切。娑。蘇可切。）梵<span class='corr'>語</span>也娑。大品般若經作醝。（無翻。）經云。唱也娑字時。入般若波羅蜜門。名宣說一切佛法境界。四十室者字門。室者。大品般若經作遮。梵語具云遮羅地。華言動。謂知一切法不動相故。經云。唱室者字時。入般若波羅蜜門。名於一切眾生界法雷徧吼。四十一侘字門。（侘。耻可切。）侘。大品般若經作咤。梵語具云多羅。華言岸。謂知一切法此岸彼岸不可得故。經云。唱侘字時。入般若波羅蜜門。名以無我法開曉眾生。四十二陀字門。陀。大品般若經作茶。梵語具云彼茶。華言必。謂知一切法必不可得故。過此茶字後。無字可說也。經云。唱陀字時。入般若波羅蜜門。名一切法輪差別藏。疏云。即究竟含藏一切法輪。</p>
</div>
<div class='div-other'><a id='mulu71' />【四十八願】（出大彌陀經）<p style="margin-left:1em">謂阿彌陀佛。最初因中。名法藏比丘。彼時於世自在王佛前。白佛言。我發無上菩提之心。願作佛時。身相光明。剎土殊勝。寧可得否。彼佛知其智識高明。心願廣大。乃以二千一百萬佛剎。善惡麤妙之相。隨其心願。悉令顯現。法藏即一其心。遂得天眼。莫不徹見。復白佛言。我已攝取如上佛剎。所以莊嚴國土清淨之行。願有敷陳。惟佛聽察。遂發此四十八願也。（梵語阿彌陀。華言無量壽。）第一願。願我剎中。無地獄餓鬼禽畜。以至蜎飛蝡動之類。不得是願。終不作佛。第二願。願我剎中無女人。無數世界諸天人民。以至蜎飛蝡動之類。來生我國者。皆於七寶水池蓮華中化生。不得是願。終不作佛。（七寶者。金。銀。瑠璃。玻璃。硨磲。碼碯。赤真珠也。）第三願。願我剎土中人。欲食時。七寶鉢中百味飲食。化現在前。食已。器用自然化去。不得是願。終不作佛。第四願。願我剎土中人。所欲衣服。隨念即至。不假裁縫擣染浣濯。不得是願。終不作佛。第五願。願我剎土中。自地以上。至於虛空。皆有宅宇宮殿樓閣池流華樹。悉以無量雜寶百千種香而共合成。嚴飾奇妙。殊勝超絕。其香普熏十方世界。眾生聞是香者。皆修佛行。不得是願。終不作佛。第六願。願我剎土中人。皆心相愛敬。無相憎嫉。不得是願。終不作佛。第七願。願我剎土中人。盡無淫泆瞋怒愚癡之心。不得是願。終不作佛。第八願。願我剎土中人。皆同一善心。無惑他念。其所欲言。皆預相知意。不得是願。終不作佛。第九願。願我剎土中人。皆不聞不善之名。況有其實。不得是願。終不作佛。第十願。願我剎土中人。知身如幻。無貪著心。不得是願。終不作佛。第十一願。願我剎土中。雖有諸天。與世之人異。而其形容。皆一類金色。面目端正淨好。無復醜異。不得是願。終不作佛。第十二願。願假令十方無數世界諸天人民。以至蜎飛蝡動之類。皆得為人。皆作緣覺聲聞。皆坐禪一心。共欲計數我年壽幾千億萬劫。無有能知者。不得是願。終不作佛。（劫。梵語具云劫波。華言分別時節。）第十三願。願假令十方各千億世界。有諸天人民。以至蜎飛蝡動之類。皆得為人。皆作聲聞緣覺。皆坐禪一心。共欲計數我剎土中人數有幾千億萬。無有能知者。不得是願。終不作佛。第十四願。願我剎土中人。壽命皆無數劫。無有能計知其數者。不得是願。終不作佛。第十五願。願我剎土中人。所受快樂。一如漏盡比丘。不得是願。終不作佛。（漏盡。謂生死之漏盡也。）第十六願。願我剎土中人。住正信位。離顛倒想。諸根寂靜。盡般泥洹。不得是願。終不作佛。（梵語般泥洹。即般涅槃。華言滅度。）第十七願。願我說經行道。十倍諸佛。不得是願。終不作佛。第十八願。願我剎土中人。盡通宿命。知百千億那由他劫事。不得是願。終不作佛。（梵語那由他。華言萬億。）第十九願。願我剎土中人。盡得天眼。見百千億那由他世界。不得是願。終不作佛。第二十願。願我剎土中人。盡得天耳。聞百千億那由他諸佛說法。悉能受持。不得是願。終不作佛。第二十一願。願我剎土中人。得他心智。知百千億那由他世界眾生心念。不得是願。終不作佛。第二十二願。願我剎土中人。盡得神足。於一念頃。能超過百千億那由他世界。不得是願。終不作佛。第二十三願。願我名號。聞於十方無數世界諸佛。各於大眾。稱我功德及國土之勝。諸天人民。以至蜎飛蝡動之類。聞我名號。慈心喜悅者。皆令來生我國。不得是願。終不作佛。第二十四願。願我頂中光明。妙勝如日月之明百千億萬倍。不得是願。終不作佛。第二十五願。願我光明。照諸無數天下幽冥之處。皆當大明。諸天人民。以至蜎飛蝡動之類。見我光明。莫不慈心作善。皆令來生我國。不得是願。終不作佛。第二十六願。願十方無數世界諸天人民。以至蜎飛蝡動之類。蒙我光明觸其身者。身心慈和。過諸天人。不得是願。終不作佛。第二十七願。願十方無數世界諸天人民。有發菩提心。奉持齋戒。行六波羅蜜。修諸功德。至心發願。欲生我國。臨壽終時。我與大眾。現其人前。引至來生。作不退轉地菩薩。不得是願。終不作佛。（梵語波羅蜜。華言到彼岸。六波羅蜜。即布施。持戒。忍辱。精進。禪定。智慧。不退轉地者。謂行與位。皆不退也。）第二十八願。願十方無數世界諸天人民。聞我名號。燒香散花。然燈懸繒。飲食沙門。起立塔寺。齋戒清淨。益作諸善。一心繫念於我。雖止一晝夜。亦必得生我國。不得是願。終不作佛。第二十九願。願十方無數世界諸天人民。至心信樂。欲生我國。十聲念我名號。必遂來生。惟除五逆誹謗正法。不得是願。終不作佛。（五逆者。弒父。弒母。弒阿羅漢。出佛身血。破和合僧也。）第三十願。願十方無數世界諸天人民。以至蜎飛蝡動之類。前世作惡。聞我名號。即懺悔為善。奉持經戒。願生我國。壽終不經惡道。徑遂來生。一切所欲。無不如意。不得是願。終不作佛。第三十一願。願十方無數世界諸天人民。聞我名號。五體投地。稽首作禮。喜悅信樂。修菩薩行。諸天世人莫不致敬。不得是願。終不作佛。（五體者。頭及兩手兩足也。）第三十二願。願十方無數世界。有女人聞我名號。喜悅信樂。發菩提心。厭惡女身。壽終之後。不復為女。不得是願。終不作佛。第三十三願。願凡生我國者。一生遂補佛處。惟除本願欲往他方設化眾生修菩薩行供養諸佛者。即自在往生。我以威神之力。令彼教化一切眾生。皆發信心。修一切善行。不得是願。終不作佛。第三十四願。願我剎土之人。欲生他方者。如其所願。不復墜於惡道。不得是願。終不作佛。第三十五願。願我剎土中菩薩。以香華幡蓋。真珠纓絡。種種供具。欲往無量世界。供養諸佛者。一食之頃。即可徧至。不得是願。終不作佛。第三十六願。願我剎土中菩薩。欲以萬種之物。供養十方無數諸佛。即在其前供養既徧。是日未午。即還我剎。不得是願。終不作佛。第三十七願。願我剎土中菩薩。受持經法。諷誦宣說。必得辯才智慧。不得是願。終不作佛。第三十八願。願我剎土中菩薩。能演說一切法。其智慧辯才。不可限量。不得是願。終不作佛。第三十九願。願我剎土中菩薩。得金剛那羅延力。其身皆紫磨金色。具諸相好。說經行道。無異於佛。不得是願。終不作佛。（梵語那羅延。華言金剛。）第四十願。願我剎土清淨。照見十方無量世界。菩薩欲於寶樹中見十方一切嚴淨佛剎。即時應現。猶如明鏡。覩其面相。不得是願。終不作佛。第四十一願。願我剎土中菩薩。雖少功德者。亦能見我道場樹。高四千由旬。不得是願。終不作佛。（梵語由旬。華言限量。或四十里。或六十里。或八十里。）第四十二願。願我剎土中諸天世人及一切萬物。悉皆嚴淨光麗。形色殊特。窮微極妙。無能稱量者。眾生雖得天眼。不能辯其名數。不得是願。終不作佛。第四十三願。願我剎土中人。隨其志願所欲聞法。皆自然得聞。不得是願。終不作佛。第四十四願。願我剎土中菩薩聲聞。皆智慧威神。頂中皆有光明。語音鴻暢。說經行道。無異於佛。不得是願。終不作佛。第四十五願。願他方世界諸菩薩。聞我名號。皈依精進。皆逮得清淨解脫三昧。住是三昧。一發意頃。供養不可思議諸佛而不失定意。不得是願。終不作佛。（梵語三昧。華言正定。）第四十六願。願他方世界諸菩薩。聞我名號。皈依精進。皆逮得普等三昧。至于成佛。常見無量不可思議一切諸佛。不得是願。終不作佛。（普等者。謂於一切法皆平等也。）第四十七願。願他方世界諸菩薩。聞我名號。皈依精進。即得至不退轉地。不得是願。終不作佛。第四十八願。願他方世界諸菩薩。聞我名號。皈依精進。即得至第一忍第二忍第三忍。於諸佛法永不退轉。不得是願。終不作佛。（三忍。即忍位中上忍中忍下忍也。）</p>
</div>
<div class='div-other'><a id='mulu72' />【善財五十三參】（出華嚴經）<p style="margin-left:1em">經云。善財童子初入胎時。於其宅內。自然而出七寶樓閣。其樓閣下有七伏藏。地自開裂。生七寶牙。童子處胎十月。然後誕生。形體支分。端正具足。一切眾寶。自然出現。一切庫藏。悉皆充滿。以此事故。父母親屬及善相師。共呼此兒。名曰善財。後因文殊師利菩薩至福城東。住莊嚴幢娑羅林中。為眾說法。善財與五百童子。詣文殊所。頂禮其足白言。惟願聖者。廣為我說。菩薩應云何學菩薩道。乃至應云何令普賢行速得圓滿。文殊告言。善男子。汝已發阿耨多羅三藐三菩提心。若欲成就一切智智。應决定求真善知識。勿生疲懈。見善知識。勿生厭足。於善知識所有教誨。皆應隨順。於善知識善巧方便。勿見過失。文殊遂令善財往於南方。先參德雲比丘。次第展轉指示。終參普賢菩薩。即得一切佛剎微塵數三昧門。善財如是歷一百十城。參五十三善知識。是為五十三參也。（七寶者。金。銀。瑠璃。玻璃。硨磲。碼碯。赤真珠也。梵語文殊師利。華言妙德。梵語娑羅。華言堅固。梵語阿耨多羅三藐三菩提。華言無上正等正覺。梵語比丘。華言乞士。梵語三昧。華言正定。）一參。善財最初受文殊教。往勝樂國妙峯山。參德雲比丘。至彼求覓。經于七日。見彼比丘。在別山上徐步經行。於是善財往詣。頂禮白言。我已先發菩提心。而未知菩薩云何學菩薩行。乃至應云何於普賢行疾得圓滿。時德雲比丘為說憶念一切諸佛境界智慧光明普見法門已。乃云如諸菩薩無邊智慧清淨行門。而我云何能知能說。復令參海雲比丘。（梵語菩提。華言道。）二參。善財承教。向海門國。參海雲比丘。為說諸佛菩薩行光明普眼法門已。乃云如諸菩薩深入一切菩薩行海等。而我云何能知能說。復令參善住比丘。三參。善財承教。至楞伽道邊。海岸聚落。參善住比丘。見此比丘。於虛空中來往經行。為說普速疾供養諸佛成就眾生無礙解脫門已。乃云如諸菩薩持大悲戒。乃至離垢戒等如是功德。而我云何能知能說。復令參彌伽大士。（梵語楞伽。華言不可往。）四參。善財承教。至達里鼻茶國自在城。參彌伽大士。為說妙音陀羅尼光明法門已。乃云如諸菩薩普入一切眾生種種想海等功德。我今云何能知能說。復令參解脫長者。（梵語達里鼻茶。華言消融。梵語陀羅尼。華言總持。）五參。善財承教。漸次遊行十有二年。至住林城。參解脫長者。為說如來無礙莊嚴解脫門已。乃云如諸菩薩得無礙智乃至而於己身及諸世界不生二想。如是妙行。而我云何能知能說。復令參海幢比丘。六參。善財承教。至閻浮提畔利伽羅國。參海幢比丘。為說般若波羅蜜三昧光明已。乃云如諸菩薩入智慧海淨法界境等。而我何能知其妙行。辯其功德。復令參休捨優婆夷。（梵語閻浮提。華言勝金洲。梵語般若。華言智慧。梵語波羅蜜。華言到彼岸。梵語優婆夷。華言清淨女。）七參。善財承教。至海潮處普莊嚴國。參休捨優婆夷。為說離憂安隱幢解脫門已。乃云如諸菩薩其心如海。悉能容受一切佛法等。而我云何能知能說。復令參毘目瞿沙仙人。（毘目瞿沙。梵語具云毘多羅涅瞿沙。華言最上無恐怖聲。）八參。善財承教。向那羅素國。參毘目瞿沙仙人。為說菩薩無勝幢解脫已。乃云如諸菩薩成就一切殊勝三昧等法。而我云何能知能說。復令參勝熱婆羅門。（梵語那羅素。華言不懶惰。梵語婆羅門。華言淨行。）九參。善財承教。至伊沙那聚落。參勝熱婆羅門。見彼勝熱。修諸苦行。求一切智。四面火聚。猶如大山。中有刀山。高峻無極。登彼山上。投身入火。語善財言。汝今若能上此刀山。投身火聚。諸菩薩行悉得清淨。爾時善財即登刀山。自投火聚。未至中間。即得菩薩善住三昧。纔觸火燄。又得菩薩寂靜樂神通三昧。時勝熱婆羅門告善財言。我唯得此菩薩無盡輪解脫。如諸菩薩大功德燄等法。而我云何能知能說。復令參慈行童女。（梵語伊沙那。華言長直。）十參。善財承教。至師子奮迅城。參慈行童女。為說般若波羅蜜普莊嚴門已。乃云如諸菩薩其心廣大。等虛空界。入於法界。福德成滿等法。而我云何能知能說。復令參善見比丘。十一參。善財承教。至三眼國。參善見比丘。為說菩薩隨順燈解脫門已。乃云如諸菩薩於如來家真正受生等法。而我云何能知能說。復令參自在主童子。十二參。善財承教。至名聞國河渚中。參自在主童子。為說一切工巧大神通智光明法門已。乃云如諸菩薩能知一切眾生數及能知一切諸法差別等。而我何能說其功德。示其所行。復令參具足優婆夷。十三參。善財承教。至海住大城。參具足優婆夷。為說菩薩無盡福德藏解脫門已。乃云如諸菩薩一切功德。猶如大海。甚深無盡等。而我云何能知能說。復令參明智居士。十四參。善財承教。至大興城。參明智居士。為說隨意出生福德藏解脫門已。乃云如諸菩薩成就寶手。徧覆一切十方國土。以自在力。普雨一切資生之具。而我云何能知能說。復令參法寶髻長者。十五參。善財承教。至師子大城。參法寶髻長者。為說菩薩無量福德寶藏解脫門已。乃云如諸菩薩得不思議功德寶藏等法。而我云何能知能說。復令參普眼長者。十六參。善財承教。至藤根國普門城。參普眼長者。為說令一切眾生普見諸佛歡喜法門已。乃云如諸菩薩如大藥王。若見若聞乃至安住平等寂滅之樂。而我云何能知能說。復令參無厭足王。十七參。善財承教。至多羅幢城。參無厭足王。至彼城已。問無厭足王所在之處。諸人答言。此王今者在於正殿。坐師子座。宣布法化。調御眾生。可治者治。可攝者攝。罰其罪惡。决其諍訟。撫其孤弱。皆令永斷殺盜邪婬。時善財依眾人語。尋即往詣。乃見其王。將諸罪人。或斷手足。乃至或以湯煮。或以火焚。善財念言。我為利益一切眾生。求菩薩行。今者此王。滅諸善法。作諸惡業。云何於此而欲求法救護眾生。作是念時。空中有天告言。善男子。汝莫厭離。善財即禮其足。王令入於宮中。徧觀所住宮殿。廣大無比。皆以妙寶之所合成。王復告言。我若實作如是惡業。云何而得如是果報如是色身如是眷屬如是富贍如是自在遂為善財說菩薩如幻解脫已。乃云如諸菩薩得無生忍。乃至普入一切平等三昧。而我云何能知能說。復令參大光王。（無生忍者。謂一切法本來不生。於此法中而能忍可印證也。）十八參。善財承教。至妙光城。參大光王。為說菩薩大慈為首隨順世間三昧門已。乃云如諸菩薩慈心普蔭諸眾生等法。而我云何能知其行。能說其德。復令參不動優婆夷。十九參。善財承教。至安住國。參不動優婆夷。為說求一切法無厭足三昧光明已。乃云如諸菩薩。如金翅鳥。遊行虛空。無所障礙。能入一切眾生大海。見有善根已成熟者。即便執取。置菩提岸等法。而我云何能知能說。復令參徧行外道。二十參。善財承教。至都薩羅城。參徧行外道。為說至一切處菩薩行已。乃云如諸菩薩身與一切眾生數等。乃至以無我智。周徧照耀。而我云何能知能說。復令參鬻。香長者。二十一參。善財承教至。廣大國參。鬻（音育。賣也。）香長者。名優鉢羅華。為說調和一切香法已。乃云如諸菩薩。遠離一切諸惡習氣。不染世欲。斷煩惱等。而我何能知其妙行。說其功德。復令參婆施羅船師。（梵語優鉢羅。華言青蓮華。梵語婆施羅。華言自在。）二十二參。善財承教。至樓閣大城。參婆施羅船師。為說大悲幢行已。乃云如諸菩薩。善能遊涉生死大海。乃至能以神通度眾生海。而我云何能知能說。復令參無上勝長者。二十三參。善財承教。至可樂城。參無上勝長者。為說至一切處修菩薩行清淨法門已。乃云如諸菩薩具足一切自在神通。悉能徧往一切佛剎等。而我云何能知能說。復令參師子頻申比丘尼。（剎。梵語具云剎摩。華言土田。）二十四參。善財承教。至輸那國迦陵迦林城。參師子頻申比丘尼。為說成就一切智解脫已。乃云如諸菩薩心無分別。普知諸法等。而我云何能知能說。復令參婆須蜜多女。（梵語輸那。華言勇猛。梵語迦陵迦。華言相鬬戰。）二十五參。善財承教。至險難國寶莊嚴城。參婆須蜜多女。為說菩薩離貪際解脫已。乃云如諸菩薩成就無邊巧方便智。而我云何能知能說。復令參鞞瑟胝羅居士。（梵語鞞瑟胝羅。華言纏裹。）二十六參。善財承教。至善度城。參鞞瑟胝羅居士。為說菩薩所得不般涅槃際解脫已。乃云如諸菩薩以一念智。普知三世。一念徧入一切三昧等。而我云何能知能說。復令參觀自在菩薩。（梵語涅槃。華言滅度。三世者。過去。現在。未來也。）二十七參。善財承教。至補怛洛迦山。參觀自在菩薩。既至彼山。處處求覓。見其西面嵒谷之中。泉流瑩映。樹林蓊鬱。香草柔軟。右旋布地。時觀自在菩薩。於金剛寶石上。結加趺坐。無量菩薩恭敬圍繞。為說大悲行門已。乃云如諸菩薩已淨普賢一切願。已住普賢一切行等。而我云何能知能說。復令參正趣菩薩。（梵語補怛洛迦。華言海島。又云小白華。）二十八參。善財承教已。爾時東方有一菩薩。名曰正趣。從空中來。放身光明。映蔽一切日月星電。觀自在菩薩。遂令善財參禮。時正趣菩薩。為說菩薩普疾行解脫已。乃云如諸菩薩普於十方。無所不至。智慧境界。等無差別。而我云何能知能說。復令參大天神。二十九參。善財承教。至墯羅鉢底城。參大天神。為說菩薩雲網解脫已。乃云如諸菩薩猶如帝釋。已能摧伏一切煩惱阿修羅軍等。而我云何能知能說。復令參安住地神。（梵語墯羅鉢底。華言有門。梵語釋提桓因。華言能天主。言帝釋者。華梵雙舉也。梵語阿修羅。華言無端正。）三十參。善財承教。至摩竭提國菩提場中。參安住地神。為說不可壞智慧藏法門已。乃云如諸菩薩常隨諸佛。能持一切諸佛所說等。而我云何能知能說。復令參婆珊婆演底主夜神。（梵語摩竭提。華言善勝。梵語婆珊婆演底。華言春主。）三十一參。善財承教。至摩竭提國迦毘羅城。參婆珊婆演底主夜神。為說菩薩破一切眾生暗法光明解脫門已。乃云如諸菩薩成就普賢無邊行願等。而我何能知其妙行。說其功德。復令參普德淨光主夜神。（梵語迦毘羅。華言黃色。）三十二參。善財承教。至摩竭提國菩提場內。參普德淨光主夜神。為說菩薩寂靜禪定樂普遊步解脫門已。乃云如諸菩薩具足菩薩所有行願。了達一切無邊法界等。而我云何能知能說。復令參喜目觀察眾生主夜神。三十三參。善財承教。即於菩提場右邊。參喜目觀察眾生主夜神。為說大勢力普喜幢解脫門已。乃云如諸菩薩於念念中。普詣一切諸如來所。疾能趣入一切智海等。而我云何能知能說。復令參普救眾生妙德夜神。三十四參。善財承教。即於會中參普救眾生妙德夜神。為說普現一切世間調伏眾生解脫門已。乃云如諸菩薩集無邊行。生種種解等。而我云何能知能說。復令參寂靜音海主夜神。三十五參。善財承教。參寂靜音海主夜神。為說念念出生廣大喜莊嚴解脫門已。乃云如諸菩薩深入一切法界海等。而我云何能知能說。復令參守護一切眾生主夜神。三十六參。善財承教。即於菩提場如來會中。參守護一切眾生主夜神。為說甚深自在妙音解脫門已。乃云如諸菩薩能知能說一切語言自性。於念念中自在開悟一切眾生等。而我云何能知能說。復令參開敷一切樹花主夜神。三十七參。善財承教。即於此佛會中。參開敷一切樹花主夜神。為說出生廣大光明解脫門已。乃云如諸菩薩親近供養一切諸佛。入一切智大願海等。而我云何能知能說。復令參大願精進力救護一切眾生夜神。三十八參。善財承教。即於會中參大願精進力救護眾生夜神。為說教化眾生令生善根解脫門已。乃云如諸菩薩超諸世間。現諸趣身等。我今云何能知能說。復令參妙德圓滿神。（諸趣身。即六道等趣之身也。）三十九參。善財承教。至嵐毘尼園。參妙德圓滿神。為說菩薩於無量劫徧一切處示現受生自在解脫門已。乃云如諸菩薩能以一念為諸劫藏等。而我云何能知能說。復令參釋迦瞿波女。（梵語嵐毘尼。華言樂勝圓光。劫。梵語具云劫波。華言分別時節。梵語釋迦。華言能仁。梵語瞿波。華言女。）四十參。善財承教。至迦毘羅城。參釋迦瞿波女。為說觀察菩薩三昧海解脫門已。乃云如諸菩薩究竟無量諸方便海等。而我云何能知能說。復令參摩耶夫人。（摩耶。梵語具云摩訶摩耶。華言大術。）四十一參。善財承教。一心欲詣摩耶夫人所。作如是念。此善知識。遠離世間。住無所住。如是之人。我今云何而得親近。時有寶眼神及蓮華法德等神。住虛空中。種種讚歎摩耶夫人。復有羅剎鬼王。語善財言。汝應普禮十方。求善知識。時善財受行其教。即時現見大寶蓮華從地湧出。摩耶夫人在於座上。於一切眾生前現淨色身。遂為善財說菩薩大願智幻解脫門已。乃云如諸菩薩具大悲藏教化眾生等。我今云何能知能說。復令參王女天主光。（梵語羅剎。華言速疾鬼。）四十二參。善財承教。遂往天宮。參王女天主光。為說無礙念清淨莊嚴解脫已。乃云如諸菩薩出生死夜。朗然明徹等。而我云何能知能說。復令參徧友童子師。四十三參。善財承教。從天宮下。至迦毘羅城。參徧友童子師。別無指示。但言可問善知眾藝童子。當為汝說。四十四參。善財承教。即於會中參善知眾藝童子。為說四十二字母法門已。乃云如諸菩薩能於一切世出世間善巧之法。以智通達。到於彼岸等。而我云何能知能說。復令參賢勝優婆夷。（四十二字母者。一阿字。二多字。三波字。四者字。五那字。六邏字。七柁字。八婆字。九茶字。十沙字。十一嚩字。十二哆字。十三也字。十四瑟吒字。十五迦字。十六娑字。十七麼字。十八伽字。十九他字。二十社字。二十一鎖字。二十二䭾字。二十三奢字。二十四佉字。二十五叉字。二十六娑多字。二十七壞字。二十八曷攞多字。二十九婆字。三十車字。三十一娑麼字。三十二訶婆字。三十三縒字。三十四伽字。三十五吒字。三十六拏字。三十七娑頗字。三十八娑迦字。三十九也娑字。四十室者字。四十一侘字。四十二陀字也。）四十五參。善財承教。至摩竭提國婆怛那城。參賢勝優婆夷。為說無依處道場解脫門已。乃云如諸菩薩一切無著功德行。而我云何盡能知說。復令參堅固解脫長者。四十六參。善財承教。至沃田城。參堅固解脫長者。為說無著念清淨莊嚴解脫已。乃云如諸菩薩獲無畏大師子吼。安住廣大福智之聚。而我云何能知能說。復令參妙月長者。四十七參。善財承教。即於本城參妙月長者。為說淨智光明解脫門已。乃云如諸菩薩證得無量解脫法門。而我云何能知能說。復令參無勝軍長者。四十八參。善財承教。至出生城。參無勝軍長者。為說菩薩無盡相解脫已。乃云如諸菩薩得無限智。無礙辯才。而我云何能知能說。復令參最寂靜婆羅門。四十九參。善財承教。至城南法聚落。參最寂靜婆羅門。為說菩薩誠願語解脫已。乃云如諸菩薩與誠願語行止無違等。而我云何能知能說。復令參德生童子及有德童女。五十參。善財承教。至妙意華門城。參德生童子及有德童女二人。為說菩薩幻住解脫已。乃云如諸菩薩善入無邊諸事幻網。彼功德行。我等云何能知能說。復令參彌勒菩薩。（梵語彌勒。華言慈氏。）五十一參。善財承教。至海岸國大莊嚴園。其中有一廣大樓閣。名毘盧遮那莊嚴藏。善財於樓閣前。恭敬頂禮。讚歎稱揚。一心願見彌勒菩薩。時彌勒菩薩從別處來。為說種種法要。善財白言。唯願大聖。開樓閣門。令我得入。彌勒彈指出聲。其門即開。命善財入。見其樓閣。廣博無量。同於虛空。聞不可思議微妙法音。善財即得無量諸總持門。住菩薩不可思議自在解脫。復令參文殊師利菩薩。（梵語毘盧遮那。華言徧一切處。）五十二參。善財承教。到普門國蘇摩那城。思惟觀察。希欲奉覲文殊師利。是時文殊師利。遙伸右手。過一百一十由旬。按善財頂。為說妙法。令得成就阿僧祇法門。具足無量大光明。乃至令入普賢行道場。及置善財自所住處。文殊師利還攝不現。於是善財渴仰欲見普賢菩薩。（梵語蘇摩那。華言悅意。梵語由旬。華言限量。梵語阿僧祇。華言無數。）五十三參。善財於文殊師利所。得三昧已。普攝諸根。一心求見普賢菩薩。起大精進。心無退轉。即見普賢菩薩在如來前眾會之中。坐寶蓮華師子之座。身諸毛孔。出光明雲。令諸眾生生大歡喜。善財見已。踊躍無量。普賢菩薩即伸右手摩觸其頂。為說諸法。善財即得一切佛剎微塵數三昧門。</p>
</div>
<div class='div-other'><a id='mulu73' />【六十二見】（出大涅槃經）<p style="margin-left:1em">謂外道之人。於色受想行識五陰法中。每一陰起四種見。則成二十見。約過去現在未來三世論之。成六十見。此六十見。以斷常二見而為根本。則總成六十二見也。（四種見者。謂於五陰中。如計色大我小。我在色中。為一見。我即神我。謂識神也。又計我大色小。色在我中。為二見。又計離色是我。為三見。又計即色是我。為四見也。色陰既爾。受想行識亦然。）</p>
</div>
<div class='div-other'><a id='mulu74' />【佛六十四種梵音】（出不思議秘密大乘經）<p style="margin-left:1em">佛告寂慧菩薩言。如來非於唇齒舌喉及其面門出諸音聲。當知如來音聲。從虛空出。具有六十四種殊妙之相。一流澤聲。謂如來音聲。流演潤澤也。二柔軟聲。謂如來音聲。溫柔和軟也。三悅意聲。謂如來音聲。歡悅一切眾生意也。四可樂聲。謂如來音聲巧妙。而可愛樂也。五清淨聲。謂如來音聲清淨。而不雜染也。六離垢聲。謂如來音聲純妙。遠離諸垢染也。七明亮聲。謂如來音聲。明顯流亮也。八甘美聲。謂如來說法音聲。甘和美妙。能使聽者得法喜之味也。九樂聞聲。謂如來說法音聲。稱機淺深。令眾生樂聞而不捨也。十無劣聲。謂如來音聲。希有殊勝。而不陋劣也。十一圓具聲。謂如來說法。於一音中而具足一切音也。十二調順聲。謂如來音聲。隨機說法。調伏眾生。使其信順也。十三無澁聲。謂如來音聲。融通和暢。而無澀滯也。十四無惡聲。謂如來說法音聲。嘉美而不麤獷也。十五善柔聲。謂如來說法音聲。柔和善順。而不卒暴也。十六悅耳聲。謂如來說法音聲。悅可人意。而愛聽無厭也。十七適身聲。謂如來說法音聲。能令聞者支體調適。而得輕安也。十八心生勇銳聲。謂如來說法音聲。令人發起勇猛之心而進修也。十九心喜聲。謂如來法音美妙。能令聞者心生欣喜也。二十悅樂聲。謂如來說法之音。能使聞者歡喜而快樂也。二十一無熱惱聲。謂如來法音。使諸聞者消除熱惱。而得清涼也。二十二如教令聲。謂如來演說如法教誡命令。而能啟發蒙昧也。二十三善了知聲。謂如來法音。善解决了。徧知一切諸法也。二十四分明聲。謂如來法音。於諸事法如理分㭊。無不明了也。二十五善愛聲。謂如來以善法音。開化一切眾生。令其愛樂也。二十六令生歡喜聲。謂如來說法之音。令人生歡喜之心也。二十七使他如教令聲。謂如來法音。能使聞者展轉啟發於人。皆如教令也。二十八令他善了知聲。謂如來法音。能使聞者善解一切諸法也。二十九如理聲。謂如來所發音聲。皆契真如之理也。三十利益聲。謂如來說法之音。能利益一切有情也。三十一離重復過失聲。謂如來所出音聲。契合理趣。從始至終。皆無重復過失也。三十二如師子音聲。謂如來音聲。一切聞者自然信伏。如師子一吼。百獸畏伏也。三十三如龍音聲。謂如來法音。清徹幽遠。如龍之吟也。三十四如雲雷吼聲。謂如來說法。唯以一音。遠近普及。如雷之吼也。三十五如龍王聲。謂如來說法。音韻清遠。如龍王所發之聲也。三十六如緊那羅妙歌聲。梵語緊那羅。華言歌神。謂如來所出梵音。如彼歌音美妙。適悅一切也。三十七如迦陵頻伽聲。梵語迦陵頻伽。華言妙聲鳥。謂如來法音美妙。如彼禽之聲也。三十八如梵王聲。謂如來所說法音。如梵王之清淨聲音也。三十九如共命鳥聲。共命鳥者。一身二頭之鳥也。謂如來所說法音。吉祥如彼禽之聲也。四十如帝釋美妙聲。謂如來說法之音。如天帝釋之美妙音聲也。（帝釋梵語釋提桓因。華言能天主。言帝釋者。華梵雙舉也。）四十一如振鼓聲。謂如來音聲。震響如鼓。遠近皆聞也。四十二不高聲。謂如來演說圓音。聲不高大。得中道也。四十三不下聲。謂如來演說圓音。聲不卑下。亦得中道也。四十四隨入一切音聲。謂如來說法之音。普入羣機。融通眾音也。四十五無缺減聲。謂如來法音。圓滿具足也。四十六無破壞聲。謂如來凡所演說。真實不虛。無能破壞也。四十七無染污聲。謂如來所說法音。純圓獨妙。離諸煩惱。無染著也。四十八無希取聲。謂如來說法。利樂一切眾生。無所希望。離取著也。四十九具足聲。謂如來所演法音。稱性而說。妙理具足也。五十莊嚴聲。謂如來所演聲教。如實之談。端莊而嚴肅也。五十一顯示聲。謂如來演妙法音。顯現妙理。開示眾生。無有隱晦也。五十二圓滿一切音聲。謂如來說法。音聲圓滿。具足一切音也。五十三諸根適悅聲。謂如來所演妙法音聲。眾生一聞。諸根適悅也。五十四無譏毀聲。謂如來法音。不譏毀一切眾生。凡有言說。皆信順也。五十五無輕轉聲。謂如來圓音。普攝一切。不輕浮遷轉也。五十六無動搖聲。謂如來所說法音。得無所畏。而諸外魔不能動搖也。（外魔者。外道天魔也。）五十七隨入一切眾會聲。謂如來法音。普入眾會。隨機得聞也。五十八諸相具足聲。謂如來說法之音。具足一切諸相也。五十九令眾生心意懽喜聲。謂如來所出語言。普令十方一切世界眾生心意歡喜。皆謂所說從如來口門而出。亦無互相重復。而諸眾會各隨音聲。曉了諸法。然實非如來口門中出也。六十說眾生心行聲。謂一切眾生其數無量。行亦無量。如來所說眾生心行。畧有八萬四千種類。但為根性下劣眾生。令其易得解入故也。六十一入眾生心意聲。謂如來具秘密智。所出語言。隨入一切眾生心意。然不從如來口門中出。正所謂從虛空而出者也。六十二隨眾生信解聲。謂如來所出語言。隨諸眾生種種信解。心意成熟。普使隨應。而得了知也。六十三聞者無分量聲。謂如來音聲。無有分量。世間一切天人魔梵沙門婆羅門等。雖能聞之。亦不能知其邊際分量也。（魔即魔王。梵即梵天。梵語沙門。華言勤息。梵語婆羅門。華言淨行。）六十四眾生不能思惟稱量聲。謂如來音聲妙輪。出種種聲。宣說法時。假使徧滿三千大千世界。一切眾生。皆居緣覺之地。亦不能思惟稱量也。（三千者。小千。中千。大千也。言三千大千者。總別兼舉也。）</p>
</div></div>
</div><!-- end of div[@id='body'] -->
</body></html>