<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu33' />【六觸生愛】（出阿毘達磨發智論）<p style="margin-left:1em">觸即觸著。亦對也。一眼觸生愛。謂眼能觸對一切世間所有青黃赤白等種種之色。貪愛不捨。是名眼觸生愛。二耳觸生愛。謂耳能觸對一切世間所有絲竹歌詠等種種之聲。貪愛不捨。是名耳觸生愛。三鼻觸生愛。謂鼻能觸對一切世間所有栴檀沉水等種種之香。貪愛不捨。是名鼻觸生愛。四舌觸生愛。謂舌能觸對一切世間所有珍羞美饌等種種之味。貪愛不捨。是名舌觸生愛。五身觸生愛。謂身能觸對男女身分柔軟細滑及世間所有種種上妙衣服等。貪愛不捨。是名身觸生愛。六意觸生愛。謂意能觸對一切世間所有色聲香味觸等種種之法。貪愛不捨。是名意觸生愛。</p>
【六垢法】（出華嚴孔目并顯宗論）<p style="margin-left:1em">垢。穢也。謂此六法。皆能穢污真心。故名為垢。一誑。誑。虛妄也。謂以不實之言。欺己欺人也。二諂。諂。佞也。謂以巧言取悅於人。使其親厚於己也。三憍。憍。慢也。謂重己輕人而無謙讓之德也。四惱。惱。侵撓也。謂其無利樂之行。常懷侵撓之心。使人不安其所也。五恨。恨。怨恨也。謂有一言忤意。即起瞋忿之心。常懷怨恨也。六害。害。傷害也。謂無慈憫之心。而行慘毒之行。傷害於物也。</p>
【六漏】（出大乘阿毘達磨雜集論）<p style="margin-left:1em">漏即失也。落也。謂因煩惱惑業。漏落三界生死也。（三界者。欲界。色界。無色界也。）一漏自性。謂六根對於六塵而起貪瞋癡等煩惱諸惑。由惑造業。遂招三界生死。是則惑自性業。為有漏之因。是名漏自性。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二漏相屬。謂有漏之法。屬心心所及眼等諸根相應而有。是名漏相屬。（心心所者。心即第六識心。心所即受想行也。）三漏所縛。謂有漏善法。相續不斷。招後世生。是名漏所縛。（有漏善法。即天人所修五戒十善等法也。）四漏所隨。謂如在欲界天人生死中。亦為餘界諸有漏法之所隨逐。是名漏所隨。（餘界者。即十界中修羅界。餓鬼界。畜生界。地獄界也。）五漏隨順。謂雖為有漏煩惱所隨。然能順於正道。決擇對治。建立無漏。是名漏隨順。（無漏者。謂不漏落三界生死也。）六漏種類。謂阿羅漢。現世惑業雖已斷盡。尚餘有漏五蘊之身。亦由前世煩惱所起。是名漏種類。（梵語阿羅漢。華言無學。五蘊者。色蘊。受蘊。想蘊。行蘊。識蘊也。）</p>
【依正無礙六句】（出華嚴經疏）<p style="margin-left:1em">依謂依報。即世間國土也。為身所依。故名依報。正謂正報。即五陰身也。正由業力感報此身。故名正報。既有能依之身。即有所依之土。故國土亦名報也。六道眾生因有漏業而感生死之身。即依穢惡國土而住。諸佛菩薩因無漏清淨業而感法性之身。即依清淨國土而住。今云依正無礙者。蓋言諸佛居常寂光土。而於果後示現下三國土及九界身化諸眾生。以不思議神通之力。或身中現土。土中現身。身土圓融。變現自在。故名依正無礙。（五陰者。色陰。受陰。想陰。行陰。識陰也。六道者。天道。人道。修羅道。餓鬼道。畜生道。地獄道也。有漏業者。謂六道眾生。由所作業。漏落生死也。無漏業者。謂二乘菩薩。由修戒定慧清淨之業。不漏落生死也。常寂光土者。常即法身。寂即解脫。光即般若也。下三國土者。同居土。方便土。實報土。以對上常寂光土。故云下也。九界者。菩薩界。緣覺界。聲聞界。天界。人界。阿修羅界。餓鬼界。畜生界。地獄界也。）一依內現依。依內現依者。謂於一國土復現一切國土也。如成就品偈云。一一塵中難思剎。隨眾生心普現前。一切剎海靡不周。如是方便無差別。是也。（剎。梵語具云剎摩。華言土田。今畧言剎。即國土也。）二正內現正。正內現正者。謂於一身中復現一切身也。如僧祇品偈云。於一微細毛端處。有不可說諸普賢。如一毛端一切爾。如是乃至徧法界。是也。三正內現依。正內現依者。謂於一身中復現一切國土也。如經偈云。於一微細毛孔中。不可說剎次第入。毛孔能受彼諸剎。諸剎不能徧毛孔。是也。四依內現正。依內現正者。謂於一切國土復現一切身也。如現相品偈云。一切剎土微塵數。常現身雲悉充滿。普為眾生放大光。各雨法雨稱其心。是也。五依內現依正。依內現依正者。謂於國土微塵中現無數佛身。復現一切佛剎。如現相品偈云。一一塵中無量身。復現種種莊嚴剎。是也。六正中現正依。正中現正依者。謂於自身中即現諸佛之身。復現諸佛國土。如成就品偈云。一切剎土入我身。所住諸佛亦復然。汝應觀我諸毛孔。我今示汝佛境界。是也。（所住諸佛。即現正也。示佛境界。即現依也。）</p>
【六種震動】（出華嚴經疏）<p style="margin-left:1em">六種震動者。動起涌三種是形。震吼擊三種是聲。於形聲中各舉一種。故言震動。六種中復各有三相。遂成十八種震動之相也。一動。動者。搖颺不安之謂。動有三相。一方獨動名動。四方俱動名徧動。八方齊動名普徧動。二起。起者。自下漸高之謂。起有三相。一方獨起名起。四方俱起名徧起。八方齊起名普徧起。三涌。涌者。忽然騰舉之謂。涌有三相。一方獨涌名涌。四方俱涌名徧涌。八方齊涌名普徧涌。四震。震者。隱隱出聲之謂。震有三相。一方獨震名震。四方俱震名徧震。八方齊震名普徧震。五吼。吼者。雄聲猛烈之謂。吼有三相。一方獨吼名吼。四方俱吼名徧吼。八方齊吼名普徧吼。六擊。擊者。砰磕發響之謂。擊有三相。一方獨擊名擊。四方俱擊名徧擊。八方齊擊名普徧擊。（砰。披萌切。磕。克合切。水激石曰砰。石相築曰磕。）</p>
【六種動相】（出大乘同性經并大智度論）<p style="margin-left:1em">相即涌沒之相。涌謂涌起。沒謂隱沒也。以東西南北中邊互而言之。故有六種焉。亦名六種震動。一東涌。謂於世界東方而涌也。二西沒。謂於世界西方而沒也。三南涌。謂於世界南方而涌也。四北沒。謂於世界北方而沒也。五中涌。謂於世界中間而涌也。六邊沒。謂於世界邊際而沒也。</p>
【六根】（出首楞嚴經）<p style="margin-left:1em">根即能生之義。謂六根能生六識。故名六根。一眼根。謂眼能於色境盡見諸色。瑜伽論云。能觀眾色。是也。二耳根。謂耳能聽聞眾聲。瑜伽論云。數由此故。聲至能聞。是也。<span class='corr'>三</span>鼻根。謂鼻能齅聞香氣。瑜伽論云。數由此故。能齅於香。是也。四舌根。謂舌能嘗於食味。瑜伽論云。能嘗眾味。數發言論。是也。五身根。謂身為諸根之所依止。瑜伽論云。諸根積聚。是也。六意根。謂意於五塵境界。若好若惡。悉能分別也。（五塵者。色塵。聲塵。香塵。味塵。觸塵也。）</p>
【六根功德】（出首楞嚴經）<p style="margin-left:1em">六根功德者。六根所具之功德也。而此功德雖具於六根之內。而涉乎世界而成。故有一千二百之數量。所謂世為遷流。界為方位。三世四方。宛轉十二。流變三疊。一十百千。是也。（三世者。過去。現在。未來也。四方者。東西南北也。宛轉十二者。以四方涉三世。三世涉四方。而成十二也。流變三疊。一十百千者。乃以三世遷流變易之數。而成三疊也。初從三世涉於四方。疊成十二之數。一疊也。又以此十二之數。變一為十。則疊成一百二十。二疊也。復以此一百二十之數。變十為百。則疊成一千二百。三疊也。故云流變三疊。一十百千也。）以此方世一千二百之數。而成乎六根功德者。蓋由眾生六根織妄相成。世界相涉。而所緣境量不出三世四方故也。然此六根功德。以體具言之。則各有一千二百。以了別功用言之。則優劣全缺不同。是故眼鼻身三根。惟有八百功德。耳舌意三根。則具有一千二百也。（織妄者。根塵相織。妄有諸相也。）一眼根八百功德。謂眾生一身方位。具前後左右四方。若以一千二百功德定其數量。則四方各具三百之數。共成一千二百。今眼根惟八百者。以眼但能見前方三百。左右各二百五十。共成八百之數也。所謂三分言功。一分無德。故知眼根惟八百功德。二耳根千二百功德。謂耳能周聽。隨彼聲之動處。雖則有近有遠。耳若靜聽。則十方無遺。故知耳根圓滿一千二百功德。三鼻根八百功德。謂鼻能齅聞。通出入息。息出則能取香。息入則能聞香。出入之中無能。故曰而闕中交。所謂三分言功。而闕中交一分之德。故知鼻根惟八百功德。四舌根千二百功德。謂舌能宣揚世間出世間一切諸法。言說雖有限量。其理則無窮盡。此但論其言說。不論嘗味。以其嘗味之功劣。言說之德勝。故知舌根圓滿一千二百功德。五身根八百功德。謂身能覺觸。了知逆順苦樂之境。以其與物合時。則有知覺。與物相離。則不知覺。所謂三分言功。一分無德。故知身根惟八百功德。六意根千二百功德。謂意根靜默。一切世間法出世間法無不包容。故知意根圓滿一千二百功德。（世間法。即人天所修之法。出世間法。即三乘人所修之法。）</p>
【六根互用】（出楞嚴經）<p style="margin-left:1em">六根互用者。謂眼等六根更互而有其用也。如涅槃經云。如來一根。則能見色聞聲。齅香別味。覺觸知法。一根既爾。餘根亦然。此真六根互用也。若據法華經法師功德品中所明。謂人以持經力故。得勝根用。雖未入初地。亦能一根具五根用。此相似六根互用也。若此言阿那律陀無目而見等。為六根互用者。經云。不由前塵所起知見。明不循根。寄根明發。由是六根互相為用。是也。（明不循根者。謂真妙覺明。不循根境。即不逐緣生。不因境起。了然自覺也。寄根明發者。謂真妙覺明。不依根塵而始顯發。特寄於根塵而顯發耳。由此寄故。互相為用也。）一阿那律陀無目而見。梵語阿那律陀。華言如意。謂其於過去世以一食施辟支佛。感九十一劫受如意樂。增一阿含經云。佛在給孤獨園為眾說法。那律於中眠睡。佛以偈呵曰。咄咄何為睡。螺螄蚌蛤類。一睡一千年。不聞佛名字。那律聞已。達曉不眠。遂失眼根。獲天眼通。觀三千世界猶如掌果。故云無目而見。（辟支。梵語具云辟支迦羅。華言緣覺。掌果者。掌中之果也。）二跋難陀龍無耳而聽。梵語跋難陀。華言善歡喜。謂其能護國土。雨澤以時。瓶沙王年為一會以報之。百姓聞皆歡喜故也。以其無耳能聽。故云無耳而聽。（梵語瓶沙。又云頻婆娑羅。華言模實。以身模充實也。）三殑伽神女非鼻聞香。梵語殑伽。華言天堂來。河名。謂此河源自雪山頂無熱惱池流出故也。此女即主河之神。遂以為名。以其無鼻能聞。故云非鼻聞香。四憍梵鉢提異舌知味。梵語憍梵鉢提。華言牛呞。法華文句云。昔五百世曾為牛王。牛若食後。常事虛噍。蓋其餘報未除。舌嘗味時。亦事虛噍。故人稱為牛呞。以其異舌而能嘗味。故云異舌知味。五舜若多神無身覺觸。梵語舜若多。華言虛空。即主空神也。纂要云。但無麤相之身。亦有微妙之色。經云。如來光中暎令暫現。其質如風。以其無身而能知觸。故云無身覺觸。六摩訶迦葉圓明了知不因心念。梵語摩訶迦葉。華言大飲光。謂其修滅盡定。意根已滅。雖滅意根而能了知一切諸法。故云圓明了知不因心念。（滅盡定者。受想心滅。身證此定也。）</p>
【龜藏六】（出法句譬喻經）<p style="margin-left:1em">佛在世時有一道人。在河邊樹下學道。十二年中想念不除。六根貪染。曾無寧息。不能入道。佛知其可度。化作沙門。至彼寄宿。須臾月明。有龜從河中出。來至樹下。復有水狗。饑行求食。便欲噉龜。龜乃縮其頭尾及與四足藏於甲中。遂不能噉。於是道人問沙門曰。此龜有護命之鎧。水<span class='corr'>狗</span>不能加害。沙門答云。吾念世人。不如此龜。不知無常。放恣六情。外魔得便。即說頌曰。藏六如龜。防意如城。慧與魔戰。勝則無患。（六根者。眼根。耳根。鼻根。舌根。身根。意根也。梵語沙門。華言勤息。六情即六根也。）一頭喻眼。頭喻眼者。謂龜以頭藏於甲中。以譬眾生收攝眼根。不令觀色。則不被一切色塵之所害也。二前左足喻耳。前左足喻耳者。謂龜以前左足藏於甲中。以譬眾生收攝耳根。不令聞聲。則不被一切聲塵之所害也。三前右足喻鼻。前右足喻鼻者。謂龜以前右足藏於甲中。以譬眾生收攝鼻根。不令聞香。則不被一切香塵之所害也。四後左足喻舌。後左足喻舌者。謂龜以後左足藏於甲中。以譬眾生收攝舌根。不令嘗味。則不被一切味塵之所害也。五後右足喻身。後右足喻身者。謂龜以後右足藏於甲中。以譬眾生收攝身根。不令覺觸。則不被一切觸塵之所害也。六尾喻意。尾喻意者。謂龜以尾藏於甲中。以譬眾生收攝意根。不令知法。則不被一切法塵之所害也。</p>
【六識】（出法界次第）<p style="margin-left:1em">六識者。眼耳鼻舌身意。各有識也。謂依五根。能見五塵而為五識。於五塵境而起分別。為第六識。一眼識。謂眼根若對色塵。即生眼識。眼識生時。但能見色。而未起分別也。二耳識。謂耳根若對聲塵。即生耳識。耳識生時。但能聞聲。而未起分別也。三鼻識。謂鼻根若對香塵。即生鼻識。鼻識生時。但能齅香。而未起分別也。四舌識。謂舌根若對味塵。即生舌識。舌識生時。但能嘗味。而未起分別也。五身識。謂身根若對觸塵。即生身識。身識生時。但能覺觸。而未起分別也。六意識。謂意根若對法塵。即生意識意識生時。即能於五塵之境分別善惡好醜也。</p>
【六種味】（出阿毘達磨俱舍論）<p style="margin-left:1em">謂凡調和飲食之味。各有所宜。無出此之六種。雖進修道行之人。不尚於味。然滋益色力。亦由於此。所謂身安則道隆。故有六味之須也。一淡味。淡。薄味也。味之淡者是。受諸味之體也。二鹹味。鹹。鹽味也。其性潤。能滋於肌膚。故味之調者。必以鹽為首。三辛味。辛。辣味也。其性熱。能煖腑藏之寒。故味之辣者為辛。四酸味。酸。酢味也。其性涼。能解諸味之毒。故味之酢者為酸。五甘味。甘。甜味也。其性和。能和脾胃。故味之甜者為甘。六苦味。苦。苦味也。其性冷。能解腑藏之熱。故味之冷者為苦。</p>
【六入】（出法界次第）<p style="margin-left:1em">入即趣入之義。謂六根為六識所依。能入六塵。故名六入。一眼入。謂眼根為識所依。能入於色。故名眼入。二耳入。謂耳根為識所依。能入於聲。故名耳入。三鼻入。謂鼻根為識所依。能入於香。故名鼻入。四舌入。謂舌根為識所依。能入於味。故名舌入。五身入。謂身根為識所依。能入於觸。故名身入。六意入。謂意根分別五塵。能入於法。故名意入。</p>
【六塵】（出涅槃經）<p style="margin-left:1em">塵即染污之義。謂能染污情識。而使真性不能顯發。涅槃經中。稱此六塵。名六大賊。以能劫奪一切善法故也。一色塵。謂青黃赤白之色。及男女形貌色等。是名色塵。二聲塵。謂絲竹環佩之聲。及男女歌詠聲等。是名聲塵。三香塵。謂旃檀沉水飲食之香。及男女身分所有香等。是名香塵。四味塵。謂種種飲食肴饍美味等。是名味塵。五觸塵。觸即著也。謂男女身分柔軟細滑。及玅衣上服等。是名觸塵。六法塵。謂意根對前五塵。分別好醜。而起善惡諸法。是名法塵。</p>
【六種力】（出增一阿含經）<p style="margin-left:1em">一小兒啼為力。謂小兒欲有所求。不能言語。唯事啼哭。故名小兒啼為力。二女人瞋為力。謂女人柔弱。有所爭說。必依瞋恚而起。故名女人瞋為力。三沙門忍為力。梵語沙門。華言勤息。謂沙門常以忍辱為心。而能禦諸惡境。無所瞋恚。故名沙門忍為力。四國王憍慢為力。謂國王威勢尊重。天下歸伏。故名國王憍慢為力。五羅漢專精為力。羅漢。梵語具云阿羅漢。華言無學。謂羅漢修行。精進勇猛。心不放逸。故名羅漢專精為力。六諸佛慈悲為力。佛。梵語具云佛陀。華言覺。謂佛運慈悲之心。弘益一切眾生。無所障疑。故名諸佛慈悲為力。</p>
【六種夢】（出華嚴經隨疏演義鈔）<p style="margin-left:1em">一正夢。正夢者。謂內心無所感動。而自形於夢也。二噩夢。噩夢者。謂因內心有所驚愕。而形於夢也。（噩韻會作愕。）三思夢。思夢者。謂因內心有所思惟。而形於夢也。四寤夢。寤夢者。謂因晝有所見。夜則形於夢也。五喜夢。喜夢者。謂因內心有所欣喜。而形於夢也。六懼夢。懼夢者。謂因內心有所怖懼。而形於夢也。</p>
【六種身風】（出顯宗論）<p style="margin-left:1em">一入息風。謂諸眾生處胎卵位時。先於䐡中有業風起。穿身成穴。如藕根莖。復有外風漸從口鼻相續而入。名入息風。二出息風。謂入息風適至身內。有風續出。名出息風。三發語風。謂風從䐡中生。流轉衝喉。鼓動唇舌。由此勢力而能發聲。名發語風。四除棄風。謂有別風蠲內穢物。心生苦受。欲除棄之。以風引出。因此風力。令身安穩。名除棄風。五隨轉。風謂有別風徧隨身支諸毛孔轉。名隨轉風。六動身風。謂身動轉。皆屬於風。名動身風。</p>
【捨由六緣】（舊名捨心由六出俱舍論）<p style="margin-left:1em">一由受心斷壞故捨。謂心先受一切惡法。今或得戒得定。作是念言。我從今時。棄先所受。是名由受心斷壞故捨。二由勢力斷壞故捨。謂由淨信力故。煩惱勢力。自然斷壞。如弓放箭。勢力盡時便止。是名由勢力斷壞故捨。三由作業斷壞故捨。謂如所受惡法。作諸惡業。由改悔故。後更不作。是名由作業斷壞故捨。四由事物斷壞故捨。謂所施諸物及所施為等事。皆悉斷壞無常。是名由事物斷壞故捨。五由壽命斷壞故捨。謂所依壽命。有斷壞故。是名由壽命斷壞故捨。六由善根斷壞故。捨謂起加行。斷壞欲界一切非色善法。是名由善根斷壞故捨。（非色善法者。謂非色界善法。乃欲界之善法根斷。即上生色界也。）</p>
【六種論】（出瑜伽師地論）<p style="margin-left:1em">謂決擇是非。議論得失。故名為論。一言論。謂以一切言說。决擇是非。辯論得失。故名言論。二尚論。尚。高也。尊也。謂世間一切事理。隨所尊尚。隨所應聞。决擇是非。辯論得失。故名尚論。三諍論。諍。止也。謂以言論互止其失也。或因諸欲。更相侵奪而起。或因身口惡行。互相譏毀而起。或因有無等見。彼此執著而起。皆由未離欲界貪瞋癡惑。堅執縛著。更相發忿而起鬬諍。興種種論。故名諍論。四毀謗論。謂人懷恨發憤。或以麤惡語。或以不遜語。或以不實語等。更相毀謗。故名毀謗論。五順正論。謂人隨順正法。為諸眾生研究義理。决擇是非。令斷疑惑。故名順正論。六教導論。教即教訓。導即導引。謂决擇是非。辯論得失。教導於人。令其開悟真實之智。心未定者。令心得定。心已定者。令得解脫。故名教導論。</p>
【僧用六物】（出僧祇律并翻譯名義）<p style="margin-left:1em">一僧伽黎。梵語僧伽黎。華言合。又云重。謂割之合成而重疊也。此衣於說法時著。二鬱多羅僧。梵語鬱多羅僧。華言上著衣。謂加於安陀會之上也。此衣於入眾禮誦時著。三安陀會。梵語安陀會。華言中宿衣。謂於宿睡及作務時著。四漉水囊。會正記云。西方用白㲲。東土宜用密絹。若是生絹。小蟲直過。可取熟絹為之。此護生之具。故比丘用之。（梵語比丘。華言乞士。）五鉢多羅。梵語鉢多羅。華言應器。發軫鈔云。應法之器也。謂體色量三者。皆須與法相應。體有二。泥及鐵也。色者。熏作黑赤色。或孔雀咽色。鴿色。量者。大受三斗。小受一斗半。故名應器。六尼師壇。梵語尼師壇。華言坐具。或云坐衣。業疏云。長四尺。廣三尺。是也。</p>
</div>
<div class='div-other'><a id='mulu34' />【七佛】（出翻譯名義）<p style="margin-left:1em">七佛者。謂過去莊嚴劫中三佛。現在賢劫中四佛也。（劫。梵語具云劫波。華言分別時節。莊嚴劫者。謂此劫中多所莊嚴也。賢劫者。謂此劫中多賢人也。）一毘婆尸佛。梵語毘婆尸。華言有四。以其如月圓智滿。則云徧見。魄盡惑亡。則云淨觀。既圓且淨。則云勝觀勝見。是為七佛之首也。二尸棄佛。梵語尸棄。華言火。又云持髻。謂無分別智。最為尊上。處於心頂也。過毘婆尸佛三十劫後而成正覺。（無分別智者。即根本智。謂為眾智之本也。）三毘舍浮佛。梵語毘舍浮。華言徧一切自在。謂煩惱斷盡。於一切處無不自在。而為莊嚴劫中千佛之最後一佛也。（煩惱者。無明也。）四拘留孫佛。梵語拘留孫。華言所應斷。謂斷一切煩惱。永盡無餘。於賢劫中第九減劫。人壽減至六萬歲時。出世成佛。為千佛首。五俱那含牟尼佛。梵語俱那含牟尼。華言金寂。謂金則明現。寂則無礙也。大智度論。又名迦那迦牟尼。華言金仙人。謂身金色故也。人壽減至四萬歲時。於閻浮提出世成佛。（梵語閻浮提。華言勝金洲。）六迦葉佛。迦葉。梵語具云迦葉波。華言飲光。謂身光顯赫。能飲蔽一切光明故也。人壽減至二萬歲時。出世成佛。七釋迦牟尼佛。梵語釋迦牟尼。華言能仁寂默。能仁是姓。寂默是字。以寂默故。不住生死。以能仁故。不住涅槃。悲智雙運。利物無窮。故立此號也。人壽減至一百歲時出世。為賢劫中第四佛。</p>
【婆伽婆七義】（出涅槃經）<p style="margin-left:1em">婆伽婆者。總萬德至極之名也。經云。婆伽婆。具此七義。不翻華言者。多含義故。即五種不翻之一也。（五種不翻者。秘密不翻。多含義不翻。此方無不翻。順古不翻。生善不翻。）一能破煩惱。破者。裂斷也。煩惱者。昏煩之法惱亂心神也。謂如來斷諸煩惱乃至無明之惑。淨盡無餘。故云能破煩惱。二能成就諸善法。謂如來於往昔無量劫中。恭敬父母和尚諸師上座。乃至修行六度四無量等一切善法。故云能成就諸善法。（劫。梵語具云劫波。華言分別時節。六度者。一布施。二持戒。三忍辱。四精進。五禪定。六智慧也。四無量者。慈無量。悲無量。喜無量。捨無量之四心也。）三善解諸法義。謂如來於無量劫中。修習信進念定慧善根。常為法利。不為食利。若讀若誦。而於諸法義理。無不通達曉了。故云善解諸法義。（信進念定慧。名為五根。亦名五力。謂信則信於正道助道之法。進則於正助之道精進勤修也。念則觀想思念正助之道也。定則攝心在定。慧則內性自照也。）四有大功德無能勝。謂如來於無量劫。常修出世間心。及出家心。無為之心。無諍訟心。而能成就無上大菩提心。故云有大功德無能勝。（梵語菩提。華言道。）五有大名聞徧十方。謂如來能具十力四無所畏常樂我淨之德。大千世界無不聞知。故云有大名聞徧十方也。（十力者。是處非處智力。過現未來業報智力。諸禪解脫三昧智力。諸根勝劣智力。種種解智力。種種界智力。一切至處道智力。天眼無礙智力。宿命無漏智力。永斷習氣智力也。四無所畏者。一切智無所畏。漏盡無所畏。說障道無所畏。說盡苦道無所畏也。常樂我淨者。不遷不變名常。離生死苦名樂。自在名我。惑盡名淨也。）六能種種大惠施。謂如來於無量劫中。常為眾生而行布施。乃至衣服珍寶。頭目髓腦。無所悋惜。故云能種種大惠施。七無量阿僧祇劫吐女根。梵語阿僧祇劫。華言無數時。吐者不受之義。即出離也。謂如來於初阿僧祇劫尸棄佛時。已離女身。永不復受。故云吐女根也。（梵語尸棄。華言火。又云持髻。）</p>
【如來七勝事】（出優婆塞戒經）<p style="margin-left:1em">一身勝。謂如來身真金色。相好光明。而自莊嚴。一切無比。眾生樂見。無有厭足。是名身勝。二法住勝。謂如來既於諸法自得利益。住於真如法位。又復憐愍一切眾生。皆欲令其安住於此。與己無異。是名法住勝。（真如法位者。謂一切諸法皆以真如理性而為位也。）三智勝。謂如來所具智慧。無量無邊。非諸聲聞緣覺所及。是名智勝。四具足勝。謂如來於行命戒見四者。無不具足。非諸聲聞緣覺所及。是名具足勝。（行者。六度梵行。即布施。持戒。忍辱。精進。禪定。智慧也。命者。清淨正命也。戒者。大小戒品也。見者。清淨正見也。）五行處勝。謂如來所修百千三昧。九種大禪。一切勝行。具足圓滿。非諸聲聞緣覺菩薩所及。是名行處勝。（梵語三昧。華言正定。九種大禪者。自性禪。一切禪。難禪。一切門禪。善人禪。一切行禪。除煩惱禪。此世他世禪。清淨淨禪也。菩薩。梵語具云菩提薩埵。華言覺有情。）六不可思議勝。謂如來所有神通道力。萬行圓成。諸法具足。聲聞緣覺菩薩不能測其少分。是名不可思議勝。七解脫勝。解脫者。離諸繫縛自在無礙也。謂如來一切煩惱惑業。淨盡無餘。自在無礙。超勝一切。故名解脫勝。</p>
【七種無上】（出菩薩地持經）<p style="margin-left:1em">一身無上。謂如來以三十二相。八十種好。莊嚴其身。世出世間。無有超過其上。是名身無上也。（三十二相者。足下安平相。千輻輪相。手指纖長相。手足柔軟相。手足縵網相。足跟滿足相。足趺高好相。腨如鹿王相。手過膝相。馬陰藏相。身縱廣相。毛孔生青色相。身毛上靡相。身金色相。身光面各一丈相。皮膚細滑相。七處平滿相。兩腋滿相。身如師子相。身端直相。肩圓滿相。四十齒相。齒白齊密相。四牙白淨相。頰車如師子相。咽中津液得上味相。廣長舌相。梵音深遠相。眼色如金精相。眼睫如牛王相。眉間白毫相。頂肉髻成相也。八十種好。一指爪狹長。二手足指圓。三手足各等無差。四手足圓滿。五筋脈盤結。六兩踝深隱。七行步正直。八行步威容齊整。九行步安平。十行步有儀。十一回身顧視。十二支節殊勝。十三骨節交結。十四膝輪圓滿。十五隱處妙好。十六身支潤滑。十七身容敦肅。十八身支堅固。十九身支安定。二十身相端嚴。二十一身有圓光。二十二腹形方正。二十三臍深右旋。二十四臍厚妙相。二十五肌膚勻淨。二十六手掌充滿。二十七手文深長。二十八唇色紅潤。二十九面門圓滿。三十舌相長廣。三十一發聲威震。三十二音韻美妙。三十三鼻高修直。三十四諸齒方整。三十五諸牙明潔。三十六目廣清淨。三十七眼相修廣。三十八眼睫齊整。三十九雙眉修長。四十雙眉綺靡。四十一雙眉高朗。四十二耳厚修長。四十三兩耳相好。四十四容儀端麗。四十五額廣圓滿。四十六身分殊勝。四十七首髮修長。四十八首髮香潔。四十九首髮齊整。五十首髮堅固。五十一首髮光滑。五十二身分堅實。五十三身體莊嚴。五十四諸竅清淨。五十五身力充美。五十六身相嚴好。五十七面輪修廣。五十八顏貌舒泰。五十九面顏光澤。六十身支嚴淨。六十一毛孔出香。六十二面門出香。六十三首相妙好。六十四身毛纖柔。六十五法音圓辯。六十六頂相高妙。六十七指網分明。六十八行不履地。六十九神力自持。七十威德遠震。七十一音聲和雅。七十二觀機說法。七十三一音演說。七十四次第說法。七十五等觀有情。七十六先觀後作。七十七相好具足。七十八頂骨堅實。七十九顏容奇妙。八十胸臆妙好。）二道無上。謂如來以慈悲之道。自利利他。度脫無量無邊諸天世人。世出世間。無有超過其上。是名道無上也。三見無上。謂如來以正戒正見正威儀正命之法。成就其身。如此之見。世出世間。無有超過其上。是名見無上也。四智無上。謂如來具法無礙智。義無礙智。辭無礙智。樂說無礙智。故能徧知一切諸法。辯說融通。了無凝滯。世出世間。無有超過其上。是名智無上也。（法無礙者。謂通達諸法。分別無滯也。義無礙者。謂了知諸法義理。通達無滯也。辭無礙者。謂於諸法義理。隨順眾生。為其演說也。樂說無礙者。謂隨順眾生所樂聞法而為說也。）五神力無上。謂如來神通之力不可思議。世出世間所有神力。無有超過其上。是名神力無上也。六斷障無上。謂如來能斷一切煩惱業障。永盡無餘。世出世間。無有超過其上。是名斷障無上也。七住無上。謂如來本住大寂滅定。而復有三種住。一者住聖人之位。二者多於天中住。三者多於淨土中住。世出世間。無有超過其上。是名住無上也。</p>
【如來有七種語】（出涅槃經）<p style="margin-left:1em">一因語。謂如來於現在因中。說未來果。如云眾生樂殺。乃至樂行邪見。以此為因。是人當受地獄果報。若不樂殺生。乃至不行邪見。以此為因。是人當受天人果報。是名因語。二果語。謂如來於現在果中。說過去因。如云貧窮眾生。顏貌醜陋。不得自在。此之果報。皆由是人前世破戒瞋妬。無有慚愧之心而為其因。若見眾生多財巨富。諸根完具。威德自在。此之果報。皆由是人前世持戒布施。精勤慚愧。無有瞋妬之意而為其因。是名果語。三因果語。謂如來說眾生現在六入觸等之果。乃由過去之業為因。如來亦說六入觸等。能起惑業。為未來之因。而招未來之果。是名因果語。（六入者。眼入色。耳入聲。鼻入香。舌入味。身入觸。意入法也。）四喻語。謂如來說法。為眾生根鈍。非由譬喻。則不能領解。如師子王。以喻佛身。乃至大象王。大龍王。波利質多羅樹。七寶聚。大海。須彌山。船師。導師。若是等喻。皆名喻語。（梵語波利質多羅。華言圓生。以其枝葉四布也。七寶者。金。銀。琉璃。玻黎。硨磲。碼碯。赤真珠也。梵語須彌。華言妙高。）五不應語。謂如來說法必依真俗二諦之理。真則言一切法離性離相。皆即中道。俗則言世間出世間之法。法法宛然。不可斷滅。如是說者。無不於理相應。言不應者。如云天地可合。河不入海。如是等說。於理不應。故名不應語。六世流布語。謂如來隨順眾生。凡所演說。即同世間流布之語。如說男女大小。車乘房舍。乃至城邑僧坊之類。是名世流布語。七如意語。謂如來於諸眾生。凡所教誡。悉如其意。方便而說。如云我所訶責毀禁之人。令彼自責。護持禁戒。乃至說諸眾生悉有佛性。為令不放逸故之類。是名如意語。</p>
【周行七步】（出涅槃經）<p style="margin-left:1em">周者周帀。四方上下四維也。經云。如來於閻浮提林微尼園示現。從母摩耶而生。生已。即周行七步。唱如是言。我於天人阿修羅中。最尊最上。父母人天。見已驚喜。生希有心。而諸人等。謂是嬰兒。而我此身。無量劫來。久離是法。如來身者。即是法身。非是肉血筋脉骨髓之所成立。隨順世間眾生法。故示為嬰兒也。（梵語閻浮提。華言勝金洲。梵語林微尼。或云藍毘尼。華言解脫處。摩耶。梵語具云摩訶摩耶。華言大術。佛母也。梵語阿修羅。華言無端正。嬰兒者。小兒也。劫。梵語具云劫波。華言分別時節。）一南行七步。南行七步者。示現欲為無量眾生作上福田故也。二西行七步。西行七步者。示現生盡永斷老死。是最後身故也。三北行七步。北行七步者。示現已度諸有生死故也。四東行七步。東行七步者。示為眾生而作導首故也。五四維行七步。四維者。東南東北西南西北也。四維行七步者。示現斷滅種種煩惱四魔種性。成於如來應正徧知故也。（四魔者。天魔。陰魔。死魔。煩惱魔也。正<span class='corr'>徧</span>知者。即如來十號之一也。）六上行七步。上行者。謂升虛空而行也。上行七步者。示現不為不淨之物之所染污。猶如虛空故也。七下行七步。下行者。謂從虛空而下也。下行七步者。示現法雨滅地獄火。令彼眾生受安隱樂。為毀禁戒者。示作霜雹而能淨洗其故也。</p>
【華嚴七處說】（出華嚴經隨疏演義鈔）<p style="margin-left:1em">華嚴者。因行如華莊嚴果德也。七處者。佛說華嚴經之處也。所謂人間三處。即菩提場。普光明殿。逝多林。天上四處。即忉利天。夜摩天。兜率天。他化天也。第一處菩提場。梵語菩提。華言道。謂佛在摩竭提國阿蘭若菩提場中始成正覺。於此處說如來依正果報法門。共六品經。一世主妙嚴品。二如來現相品。三普賢三昧品。四世界成就品。五華藏世界品。六毘盧遮那品也。（梵語摩竭提。華言善勝。又云無惱。梵語阿蘭若。華言閒靜處。菩提場者。如來成道之場也。）第二處普光明殿。普光明殿者。謂其殿眾寶所成。光明映照也。又佛於中說法。普放光明故也。此處凡三番聚會。共說十八品經。初於此處說十信等法門。共六品經。一如來名號品。二四聖諦品。三光明覺品。四菩薩問明品。五淨行品。六賢首品。次於此處說等覺法門。凡十一品經。一十定品。二十通品。三十忍品。四阿僧祇品。五壽量品。六菩薩住處品。七佛不思議品。八十身相海品。九如來隨好光明品。十普賢行品。十一如來出現品。後於此處說離世間法。即經中離世間品也。第三處忉利天。梵語忉利。華言三十三。即須彌山頂帝釋所居之處也。此處說十住等法門。共六品經。一升須彌山品。二山頂偈讚品。三十住品。四梵行品。五發心功德品。六明法品也。（梵語須彌。華言妙高。帝釋。梵語釋提桓因。華言能天主。今言帝釋者。華梵雙舉也。）第四處夜摩天。梵語夜摩。華言善時。謂此天時時唱快樂故也。此處說十行等法門。共四品經。一升夜摩天品。二夜摩偈讚品。三十行品。四十無盡藏品也。第五處兜率天。梵語兜率。華言知足。謂於五欲境上。知止足故也。此處說十回向等法門。共三品經。一升兜率天品。二兜率偈讚品。三十回向品也。（五欲者。色欲。聲欲。香欲。味欲。觸欲也。）第六處他化天。他化者。諸欲樂境。不勞自化。皆由餘天所化。而自在受用故也。此處說十地法門。即經中十地品也。第七處逝多林。梵語逝多。華言勝林。即給孤獨園。此處說入法界法門。即經中入法界品也。（給孤獨園者。即給孤長者買祇陀太子之園以奉佛也。）</p>
【華嚴經題七字義】（出華嚴經大疏第三卷）<p style="margin-left:1em">一大。大即常體得名。常徧為義。謂曠兼無際。體不變易。竪窮三際。橫亘十方也。（三際者。即過去現在未來三世也。）二方。方即就法得名。軌持為義。謂雙持體相。十界常規。能令一切眾生師軌而生解也。（雙持體相者。體即是性。謂持性與相也。十界者。佛界。菩薩界。緣覺界。聲聞界。天界。人界。修羅界。餓鬼界。畜生界。地獄界也。）三廣。廣即從用得名。包博為義。謂稱性而周。用無有盡。包容法界。普徧十方也。四佛。佛即就人得名。覺照為義。謂覺斯玄妙。開解一切。悟大夜之重昏。朗萬法之幽邃也。五華。華即從喻得名。感果嚴身為義。謂行敷榮。心華開覺。萬行圓成。眾德備體也。六嚴。嚴即功用得名。資粧為義。謂曠劫修成。眾法悉備。資廣大之體用。粧真應之佛身也。（劫。梵語具云劫波。華言分別時節。）七經。經即能詮得名。貫攝為義。謂蘊無窮之性相。注無竭之湧泉。貫玄凝之妙義。攝無邊之海會也。</p>
【觀心釋華嚴經題七字】（出華嚴經疏）<p style="margin-left:1em">一大是心體。大即常也。徧也。體即心體也。謂此心體。含容法界。稱性周徧。平等廣博。不變不遷。無外無際。故云大是心體。二方是心相。方即方法。相即軌持也。謂無邊法相。恒沙性德。皆由此心軌持含攝。故云方是心相。三廣是心用。廣即包博。用即業用也。謂此心業用。廣博無際。而能出生萬法。應用無盡。故云廣是心用。四佛是心果。佛即覺也。果即菩提之果也。謂能離諸煩惱。覺了萬法。具一切智。而得無上菩提。乃是證此心之果。非從外得。故云佛是心果。（梵語菩提。華言道。）五華是心因。華即喻也。因即行也。謂以種種萬行之因華。皆由此心而能開覺。故云華是心因。六嚴是心功。嚴即莊嚴。功即功用也。謂能以萬行因華。莊嚴法身果體。皆由此心運用之功。故云嚴是心功。七經是心教。經即能詮之名。教即言量也。謂於一文一句。諸法眾理。行布圓融。地位法門。皆由此心詮量該通。故云經是心教。</p>
【七種立題】（出天台四教儀集註）<p style="margin-left:1em">隋天台智者大師。謂一大藏經題。不出人法譬三者而已。因以單複具足不同。遂立為七種也。一單人立題。單人者。如佛說阿彌陀等經。是也。謂釋迦佛為能說之人。阿彌陀佛為所說之人。此經以兩土果人立名。故云單人立題。（梵語釋迦。華言能仁。梵語阿彌陀。華言無量壽。兩土果人者。釋迦佛為娑婆國土之果人。彌陀佛為極樂國土之果人也。）二單法立題。單法者。如大般涅槃等經。是也。謂大般涅槃以法立名。故云單法立題。（梵語般涅槃。華言滅度。謂大患永滅。超度生死。是究竟之法也。）三單譬立題。譬者。比喻之義。如梵網等經。是也。謂梵網以譬喻立名。故云單譬立題。（梵網者。謂梵天寶網。其目不同。以譬戒律之目。亦各各不同也。）四人法立題。人法者。如文殊問般若等經。是也。謂文殊是人。般若是法。以二者合言。故云人法立題。（文殊。梵語具云文殊師利。華言妙德。梵語般若。華言智慧。）五法譬立題。法譬者。如妙法蓮華等經。是也。謂妙法是法。蓮華是譬。以二者合言。故云法譬立題。六人譬立題。人譬者。如如來師子吼等經。是也。謂如來是人。師子是譬。以二者合言。故云人譬立題。七具足立題。具足者。如大方廣佛華嚴等經。是也。謂大方廣是法。佛是人。華嚴是譬也。以三者具足。故云具足立題。</p>
【法華七喻】（出法華文句）<p style="margin-left:1em">一火宅喻。火譬眾生五濁等苦。宅譬三界。謂三界眾生為五濁八苦之所煎逼而不得安隱。猶大宅被火所燒而不能安居。故以火宅為喻也。（五濁者。劫濁。見濁。煩惱濁。眾生濁。命濁也。三界者。欲界。色界。無色界也。八苦者。生苦。老苦。病苦。死苦。愛別離苦。怨憎會苦。求不得苦。五陰盛苦也。）二窮子喻。謂二乘之人。無大乘功德法財之所莊嚴。猶貧窮之子。缺乏衣食之資以活身命。故以窮子為喻也。（二乘者。聲聞乘。緣覺乘也。大乘功德法財者。即六度萬行也。）三藥草喻。藥草者。譬三乘人根性也。草有三種。謂小草中草大草。小草喻天人。中草喻聲聞緣覺。大草喻藏教菩薩。藥草雖有大小不同。若蒙雲雨霑潤。皆得敷榮鬱茂。能治眾病。以喻三乘之人。根器雖高下不同。若蒙如來慈雲法雨潤澤。則能成大醫王。普救羣品。故以藥草為喻也。（三乘者。聲聞乘。緣覺乘。菩薩乘也。）四化城喻。無而忽有名化。防非禦敵名城。以喻涅槃能防見思之非。禦生死之敵也。謂如有人欲至寶所。而於中途退還。有聰慧導師。權化作城暫止息。然後令其得至寶所。以譬二乘之人。初聞大教。中即忘失。流轉生死。故世尊權設方便。令其先斷見思煩惱。而暫證真空涅槃以為穌息。然後到於究竟寶所。故以化城為喻也。（梵語涅槃。華言滅度。見思者。謂意根對法塵起諸分別曰見。眼耳鼻舌身五根對色聲香味觸五塵起諸貪愛曰思也。寶所者。喻實相之理。即究竟大涅槃也。）五衣珠喻。衣珠者。衣中之珠也。謂如有人至親友家醉酒而臥。親友即以寶珠繫其衣內。而不覺知。自受貧苦。後因親友告言。汝身衣內。自有無價寶珠。何為衣食乃至如是。其人於是得珠。受用無極。以喻二乘之人。昔於大通佛所。曾下大乘之種。因無明所覆。不能覺了。後因如來方便開示。遂乃得證大乘之果。利樂無窮。故以衣珠為喻也。六髻珠喻。髻珠者。輪王髻中之珠也。輪王喻如來。髻喻二乘權教。珠喻一乘實理。珠在髻中。猶實理為權所隱也。此謂如來於法華會上開權顯實。授記二乘而得作佛。猶輪王解髻中之珠以與功臣。故以此為喻也。七醫子喻。醫喻如來。子喻三乘人也。謂諸子無知。飲他毒藥。心即狂亂。父設方便。令服好藥以瘥其病。此譬三乘之人。信受權教。不得正道。如來設諸方便。令服大乘法藥。速除苦惱。無復眾患。故以醫子為喻也。</p>
</div></div>
</div><!-- end of div[@id='body'] -->
</body></html>