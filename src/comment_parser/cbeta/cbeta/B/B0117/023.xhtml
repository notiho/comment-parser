<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu36' />【七種禮佛】（出法苑珠林）<p style="margin-left:1em">謂天竺勒那三藏。覩此方俗。不習禮佛之儀。遂傳此七種之法。雖通云禮佛。而有是非淺深不同。蓋欲令人知我慢求名二種之非。而歸於身心禮等五種之正。從淺至深。修行獲益。故有七種禮佛之名也。（勒那。梵語具云勒那摩提。華言寶意。中印度人也。）一我慢禮。謂人禮佛。身雖設拜。無有敬心。外覩似恭。內懷我慢。是名我慢禮。二求名禮。（又名唱和禮。）謂人禮佛。但為要其修行名譽。詐現威儀。常行禮拜。而實無慇重之心。是為求名禮。又名唱和禮者。謂口雖稱唱佛名。心實馳求外境。是名唱和禮。三身心禮。謂人禮佛。口唱佛名。心存相好。身業翹勤。恭敬供養。無有異念。是名身心禮。四發智清淨禮。謂人禮佛。慧心明利。達佛境界。內外清淨。虛通無礙。禮一佛時。即是禮一切諸佛。禮一切諸佛。即是禮一佛。以諸佛法身。體本融通。故禮一拜。徧通法界。禮佛如是。禮法禮僧亦然。是為發智清淨禮。五徧入法界禮。謂人禮佛。想自己身心等法。從本以來。不離法界。諸佛不離我心。我心不離諸佛。性相平等。本無增減。今禮一佛。即徧通諸佛。如一室中懸百千鏡。有人觀鏡。鏡皆現像。鏡無不照。影無不現。如是正觀。則功歸法界。德用無邊。是名徧入法界禮。六正觀修誠禮。謂人禮佛。攝心正念。雖對佛身。即是自禮自身佛也。蓋由一切眾生。本有覺性。與佛平等。為隨染緣。迷於己性。妄認為惡。無始以來。未曾將一燈一香一禮供養己身佛性。若能返照本覺。則解脫有期。故維摩經云。觀身實相。觀佛亦然。是名正觀修誠禮。七實相平等禮。謂人禮佛。前正觀中。猶存有禮有觀。自他兩異。今此一禮。無自無他。凡聖一如。體用不二。若見佛可尊可敬。見凡可卑可慢。起此之心。即成邪執。故金剛經云。是法平等。無有高下。能禮所禮。其性空寂。是名實相平等禮。</p>
【七種懺悔心】（出慈悲水懺）<p style="margin-left:1em">懺。梵語具云懺摩。華言悔過。華梵兼舉。故云懺悔。懺名修來。悔名改往。若欲懺悔者。先當起七種心也。一生大慚愧心。慚即慚天。愧即愧人。謂自惟我與釋迦如來同為凡夫。而今世尊成道以來。已經劫數。而我等輪轉生死。未有出期。此實可慚可愧。當以此心而行懺悔也。（梵語釋迦。華言能仁。劫。梵語具云劫波。華言分別時節。）<span class='corr'>二</span>恐怖心。謂我等既是凡夫。身口意業常與罪相應。以是因緣。命終之後。應墮地獄畜生餓鬼。受無量苦。如此實為可驚可恐可怖可懼。當以此心而行懺悔也。三厭離心。謂我等當觀生死之中。虛假不實。如水上泡。速起速滅。往來流轉。猶如車輪。此身眾苦所集。一切皆是不淨。甚可厭離。當以此心而行懺悔也。四發菩提心。梵語菩提。華言道。謂欲得如來身者。當發菩提心救度眾生。於身命財無所悋惜。當以此心而行懺悔也。五冤親平等心。謂於一切眾生無冤無親。起慈悲心。無彼我相。平等救度。當以此心普為懺悔也。六念報佛恩心。謂如來往昔無量劫中。為我等故。修諸苦行。捨頭目髓腦等。如此恩德。實難酧報。我等欲報如來恩者。須於此世勇猛精進。不惜身命。廣度眾生。同入正覺。當以此心而行懺悔也。七觀罪性空心。謂我罪性本空。無有實體。但從因緣顛倒而生。當知罪性不在內外。不在中間。本來是空。罪亦何有。若能運此心觀。即是真懺悔也。</p>
【七周行慈】（出天台四教儀集註）<p style="margin-left:1em">周者周徧也。佛為多瞋眾生令修眾生緣慈之觀而對治之。不出七境。先親而後冤者。從易而至難也。若以平等之心觀之。何冤何親。於此七境。境境悉以三樂與之。使冤親無間。故先假作此觀以破瞋障。而於眾生實未得其樂也。（多瞋者。謂於違情之境多所忿恨也。眾生緣慈者。謂緣念一切眾生如父母等想。慈愍愛念而與其樂也。從易至難者。謂親與樂則易。而冤則難也。三樂者。謂佛之樂為上樂。菩薩之樂為中樂。諸天之樂為下樂也。）一上品親。上品親。謂己之父母師長也。二中品親。中品親。謂己之兄弟姊妹也。三下品親。下品親。謂己之朋友知識也。四中人。中人。謂非己之冤。非己之親也。五下品冤。下品冤。謂曾害己之朋友知識者也。六中品冤。中品冤。謂曾害己之兄弟姊妹者也。七上品冤。上品冤。謂曾害己之父母師長者也。</p>
【外道七種無常】（出入楞伽經）<p style="margin-left:1em">一作已而捨無常。作即造也。捨者。捨前造作之相也。謂外道計地水火風四大和合而造。後見四大相異。如地堅。水濕。火煖。風動。各各不同。遂執為無常。故云作已而捨無常。二形處壞無常。形處即形狀也。謂外道計四大造色。能造所造。色體畢竟不壞。但觀形狀長短變壞等相。以為無常。故云形處壞無常。三即色無常。謂外道計前形處。見其變壞。以為無常。今謂此形色。即是無常。故云即色無常。四色轉變中間無常。色轉變者。謂生住異滅也。生即生相。住即成相。異即變相。滅即無相。如金作莊嚴之具。金性不壞。中間相續轉變無常。自然異滅。故云色轉變中間無常。五性無常。謂外道計自心妄想。非常非無常。性自性不壞。而能壞諸法自性。故云性無常。（性自性者。謂本體之自性也。）六性無性無常。謂外道計四大之性。皆無自性。能造及所造之相。皆歸變壞。故云性無性無常。（能造者。地水火風四大也。所造者。色香味觸四微也。）七一切法不生無常。謂外道計一切法皆本不生。故云一切法不生無常。</p>
【七見】（出華嚴孔目）<p style="margin-left:1em">分別曰見。謂外道於諸法中。執己為是。以正為非。迷惑不解。失於正理。故有七種之見也。一邪見。謂無正信。誹謗正法。而於善惡果報及正因緣所生善法。一切撥以為無。是為邪見。（正因緣者。謂眼等六根為因。色等六塵為緣。能生一切諸法。非如外道計從梵天生。或計從微塵生。此則為邪因緣也。）二我見。謂不知此身五蘊所成。虛假不實。妄計為身。強立主宰。恒執為我。是為我見。（五蘊者。色蘊受蘊想蘊行蘊識蘊為五也。）三常見。謂不知己身及諸外物。皆悉無常。終歸壞滅。而反妄計為常。是為常見。四斷見。謂不知諸法本性空寂。常住不壞。而反起斷滅之見。妄計此身死已。不復更生。是為斷見。五戒盜見。（亦名見取）。謂不知如來正戒。而於邪戒中妄自分別。取以進行。如牛狗等戒。執取為實。得少功德。自以為足。私竊邪計。不修正因。是為戒盜見。（牛狗戒者。謂外道計前世從牛狗中來。即以食草噉穢為戒。而修苦行也。）六果盜見。謂不知正因正果。於不善事生妙善想。勤加精進。如以寒熱塗灰臥棘等事。執為正行。小有所得。私竊邪計以為極果。是為果盜見。（寒熱塗灰臥棘者。謂外道寒則躶形自凍。熱則五熱炙身。或以灰塗身。或眠臥荊棘。自以為苦行。而求得果也。五熱者。謂四方是火。上則日也。）七疑見。謂於諸法或執有我。或執無我。或執為常。或執非常等。心生猶豫。不能決了。是為疑見。</p>
【七有】（出長阿含十報法經）<p style="margin-left:1em">因果不亡曰有。謂由身口意所作善惡之因。能招六趣生死之果。因果相續。故名七有。（六趣者。天趣。人趣。修羅趣。餓鬼趣。畜生趣。地獄趣也。）一地獄有。（亦名不可有。）地獄者。此獄在地之下也。謂眾生由過去惡逆之因。感現在地獄之果。因果不亡。故名地獄有。二畜生有。畜生者。禽獸之類也。謂眾生由過去愚癡之因。感現在畜生之果。因果不亡。故名畜生有。三餓鬼有。餓鬼者。常受饑餓也。謂眾生由過去慳悋之因。感現在饑餓之果。因果不亡。故名餓鬼有。四天有。天者。天然自然。樂勝身勝也。謂眾生由過去戒定之因。感現在快樂之果。因果不亡。故名天有。五人有。人者忍也。於世違順之境能安忍故。謂眾生由過去戒善之因。感現在人倫之果。因果不亡。故名人有。六業有。（亦名行有。）業者。謂身口意所作善惡之業因。能招未來善惡之業果。因果不亡。故名業有。七中有。中有亦名中陰。謂諸眾生。此身死後。識未託胎。現在所作善惡業因。必取當來善惡諸趣之果。因果不亡。故名中有。</p>
【七遮罪】（亦名七逆罪出梵網經）<p style="margin-left:1em">遮謂遮障聖道。逆謂不順於理。行此七罪。不復成就善根。經云。法師不得與七逆人現身受戒是也。一出佛身血佛。是一切眾生慈父。能令眾生悟明自心。出離苦趣。眾生當歷劫供養以報其恩。況復出其身血。如興起行經云。提婆達兜舉石擲佛。迸石小片。傷佛足指。即破出血。後墮地獄。是也。（劫。梵語具云劫波。華言分別時節。梵語提婆達兜。亦云提婆達多。華言天熱。以其生時。人天等眾。心皆驚熱故也。）三弒父。弒者。下殺上也。謂父者子之所天。即當竭力孝養。以報恩德。豈宜悖戾。妄加殺害。地藏經云。若有眾生不孝父母。或至殺害者。當墮無間地獄。千萬億劫。求出無期。是也。（無間地獄者。即阿鼻地獄也）三弒母。謂母之恩德。不異於父。即當恭敬供養。以期報答。豈宜悖戾。妄加殺害。所以經云。犯者得波羅夷罪。（梵語波羅夷。華言極惡。）四弒和尚。和尚。梵語鄔波遮迦。于闐國翻為和尚。華言力生。即親教師也。謂出家者。因師之力。生長法身。出功德財。養智慧命。功莫大焉。即當恭敬供養。以報其恩。豈宜悖戾。妄加殺害。若以惡心瞋心而殺之者。得波羅夷罪。五弒阿闍黎。梵語阿闍黎。華言軌範。言堪為後學之軌範。即得戒教授等師也。必當親事恭敬供養。以報其恩。豈宜悖戾。妄加殺害。若以惡心瞋心而殺之者。得波羅夷罪。六破羯磨僧。梵語羯磨。華言作法。謂比丘俱集一處。和合作法。若以惡心瞋心破之。令其不和合者。得波羅夷罪。（梵語比丘。華言乞士。）七弒阿羅漢。梵語阿羅漢。華言無學。謂無法可學也。又名應供。謂應受人天供養也。即當恭敬供養。以種其福。豈宜悖戾。妄加殺害。若以惡心瞋心而殺之者。墮無間獄。求出無期。</p>
【七聚】（出翻譯名義）<p style="margin-left:1em">聚即類聚。謂聚眾律以成其類。隨犯而制之。故名七聚也。一波羅夷。梵語波羅夷。華言極惡。有三義。一者退沒。由犯此罪。道果無分。沒溺惡道。二者不共住。謂非但失道而已。不得於說戒羯磨僧中共住。三者墮落。捨此身已。墮在阿鼻地獄也。（梵語羯磨。華言作法。梵語阿鼻。華言無間。）二僧殘。殘者。如人被斫。命雖未盡。而身已傷殘也。謂若犯此罪。僧為作法。懺除其過。故名僧殘。三偷蘭遮。梵語偷蘭。華言大。遮即遮障善道。華梵兼稱。故云偷蘭遮。謂大障一切善根也。四波逸提。梵語波逸提。華言墮。謂犯此罪。死墮地獄也。五提舍尼。梵語提舍尼。華言向彼悔。僧祇律云。此罪應對眾發露懺悔。是也。六突吉羅。梵語突吉羅。華言惡作惡說。謂身惡作。口惡說也。四分律本又名式叉迦羅尼。華言應當學。謂此罪微細難持。令其隨學隨守。是名應當學也。七惡說。惡說者。謂口好惡說。多諸論議也。即突吉羅中。開出惡說以成此七聚也。</p>
【七支】（出法界次第）<p style="margin-left:1em">支即支分。身三支。謂殺盜婬。口四支。謂妄言綺語兩舌惡口。總名七支。即十惡中之七也。一殺生。謂斷一切眾生之命。故名殺生。二偷盜。謂潛起惡心。取他財物。故名偷盜。三邪婬。謂非己妻妾而行欲事。故名邪婬。四妄言。謂以虛誕之言。欺誑他人。故名妄言。五綺語。綺即文飾也。謂綺飾言語。取悅於人。故名綺語。六惡口。謂以惡言加彼。令他受惱。故名惡口。七兩舌。謂搆合是非之言。向此說彼。向彼說此。令其爭鬬。故名兩舌。</p>
【七垢】（出瑜伽師地論）<p style="margin-left:1em">一欲垢。欲即希求之義。垢者。塵也。污也。謂人於諸所有功德。不求他知。若欲令他知我成就如是功德。是名欲垢。二見垢。見者。執著分別也。謂人於諸所有功德。無執著分別之見。若生執著。是名見垢。三疑垢。疑者。迷惑不了也。謂人於諸所有功德。若或疑惑為功德耶。為過失耶。如是疑者。是名疑垢。四慢垢。慢者。恃己凌他也。謂人不以己之所有功德與他校量而生輕慢。若生輕他之心。是名慢垢。五憍垢。憍者。矜誇自高也。謂人不以己之所有功德而生忻喜。若生忻喜貢高之心。是名憍垢。六隨眠垢。依附不捨曰隨。五情暗冥曰眠。謂人於諸所有功德常加護念。不為隨眠煩惱之所蓋覆。若煩惱習氣未斷。是名隨眠垢。（五情者。即眼耳鼻舌身之情也。煩惱習氣者。謂煩惱餘習之氣分也。）七慳垢。謂人於諸所有功德。回施一切眾生。無悋惜心。若生慳惜之念。是名慳垢。</p>
【七種慢】（出楞嚴經并毘婆沙論）<p style="margin-left:1em">謂諸眾生無明妄惑。障覆於心。而生執取。恃己凌他。貢高自大。於佛法中自謂滿足。所計不同。故有七種也。一慢。慢者。謂同類相傲也。如於相似法中。執己相似。又於下劣中執己為勝也。二過慢。過慢者。謂於同類相似法中。執己為勝。或復他人勝於己處。執為相似。言我與他同也。三慢過慢。慢過慢者。於勝爭勝也。謂他本勝於己。而執己為勝。言我定能勝於他也。四我慢。我慢者。恃己凌他也。謂倚恃己之所能。欺凌於他也。五增上慢。增上慢者。未得謂得也。謂未得上聖之法。自謂已得。未證上聖之理。自謂已證也。六卑劣慢。卑劣慢者。以劣自誇也。謂己但有下劣少分之能。反自矜誇。以彼多分之能。不及於我也。七邪慢。邪慢者。謂實無德。妄為有德。執著邪見。不禮塔廟。不敬三寶。不誦經典也。（三寶者。佛寶。法寶。僧寶也。）</p>
【慳法七報】（出成實論）<p style="margin-left:1em">財法不能惠施曰慳。此專言慳悋於法而不施與人者。得七種報。一生盲報。謂從母胎出。便不能見日月光明。名為生盲。由其宿世慳悋法故。於現生中而得此報也。二愚癡報。謂於諸法中迷惑不了。名為愚癡。由其宿世慳悋法故。於現生中而得此報也。三生惡家報。謂不信三寶。造作重罪。名為惡家。又有冤之家。亦名惡家。由其宿世慳悋法故。於現生中而得此報也。四胎夭報。胎夭者。胎中夭死也。由其宿世慳悋法故。於現生中而得此報也。五物恐報。物恐者。謂為一切惡物恐怖也。由其宿世慳悋法故。於現生中而得此報也。六善人遠離報。善人遠離者。謂賢善之人。悉皆遠離而不親近。由其宿世慳悋法故。於現生中而得此報也。七無惡不作報。無惡不作者。謂於一切惡無所不作也。由其宿世自既慳法。亦教人慳法。滅佛法種。三世十方諸佛以為冤賊。是以於現生中而得此報也。（三世者。過去。現在。未來也。）</p>
【七隨眠】（亦名七使出阿毘達磨毘婆沙論）<p style="margin-left:1em">煩惱妄惑依附不捨曰隨。五情暗冥曰眠。以無明種子潛伏藏識。而能生起一切煩惱結業。故名隨眠。又名七使者。使猶驅使也。由此妄惑驅使心神流轉三界故也。（五情者。即眼耳鼻舌身之情也。藏識者。即第八識。能含藏一切善惡種子故也。三界者。欲界。色界。無色界也。）一貪隨眠。貪者。引取無厭也。謂此貪欲之惑。潛伏藏識。隨附不捨而為種子。能生一切貪染之欲。故名貪隨眠。二瞋隨眠。瞋者。忿怒不息也。謂此瞋恚之惑。潛伏藏識。隨附不捨而為種子。能起一切麤重忿怒。故名瞋隨眠。三愛隨眠。愛者。於順情境上愛著不捨也。謂此愛惑種子。潛伏藏識。隨附不捨。能生三界麤重愛欲。故名愛隨眠。四慢隨眠。慢者。恃己凌他也。謂慢惑種子。潛伏藏識。隨附不捨。能生種種麤重憍慢。故名慢隨眠。五無明隨眠。無明者。無所明了也。謂此無明種子。潛伏藏識。隨附不捨。能生種種麤重煩惱。故名無明隨眠。六見隨眠。見者。分別執取也。謂此分別妄惑種子。潛伏藏識。隨附不捨。能生三界種種妄見。故名見隨眠。七疑隨眠。疑者。猶豫不决也。謂此疑惑種子。潛伏藏識。隨附不捨。能生三界麤重疑惑。故名疑隨眠。</p>
【輪王七寶】（出修行本起經）<p style="margin-left:1em">長阿含經云。增劫中則有輪王出世。以一增一減為一小劫。人壽增至八萬四千歲。歷過百年。壽減一歲。如是減至十歲。名為減劫。此後過百年。復增一歲。或云子倍父壽。（若父十歲。子則二十歲。）名為增劫。如是增至八萬四千歲時。則有金輪王出。生在王家。紹灌頂位。於十五日。香湯沐浴。受持齋戒。升高臺殿。臣僚輔翼。東方忽有金輪寶現。舒妙光明。來應王所。若王欲往東方。輪即東轉。王則將諸兵眾隨其後行。金輪寶前。有四神導引。輪所住處。王即止駕。南西北方。隨輪所至。亦復如是。於四天下普勸人民。修十善道。是名金輪王。亦名轉輪聖王。而具足七寶焉。（劫梵語具云劫波。華言分別時節。金輪王太子紹位之時。取四大海水以灌其頂。方紹父位。以為金輪王。名灌頂位。十善道者。不殺。不盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）一金輪寶。（亦名勝自在。）金輪者。其輪千輻。徑一丈四尺。具足轂輞。雕文刻鏤。眾寶間錯。光明洞達。天匠所成。非世所有也。謂轉輪聖王。既得此輪。隨王心念。輪則為轉。案行天下。須臾周帀。是為金輪寶。二白象寶。（亦名青山。）白象者。謂轉輪聖王。清旦升殿。有白象寶。忽然出現。其身純白。其首雜色。口有六牙。牙七寶色。力能飛行。若王乘時。一日之中。周徧天下。朝往暮回。不勞不疲。若行渡水。水不動搖。亦不濡足。是名白象寶。三紺馬寶。（亦名勇疾風）紺馬者。青赤色馬也。謂轉輪聖王。清旦升殿。有紺馬寶。忽然出現。髦鬣貫珠。洗刷之時。珠則墮落。須臾之間。更生如故。其珠鮮潔。色勝於前。鳴聲遠聞。一由旬內。力能飛行。王若乘之。案行天下。朝去暮回。力不疲極。馬脚觸塵。皆成金沙。是名紺馬寶。（梵語由旬。華言限量。有三等不同。上八十里。中六十里。下四十里。）四神珠寶。（亦名光藏雲。）神珠者。謂轉輪聖王。清旦升殿。有神珠寶。忽然出現。其色瑩潔。無有瑕纇。夜懸空中。隨國大小。明照內外。如晝無異。是名神珠寶。五玉女寶。（亦名淨妙德。）玉女者。謂顏貌端正。色相具足。身則冬溫夏涼。於諸毛孔出旃檀者。口出青蓮華香。言語柔軟。舉動安詳。食自消化。非同世間女人有諸不淨。是名玉女寶。六典財寶。（亦名大財。）典財。又曰典寶藏臣。謂轉輪聖王。欲得七珍寶時。典藏臣舉身向地。地出七寶。向水。水出七寶。向山。山出七寶。向石。石出七寶。是為典財寶。阿含經又云居士寶。其人宿福深厚。眼能徹見地中伏藏。有主無主。皆悉見知。其有主者。為之衛護。其無主者。取供王用。是也。七主兵寶。（亦名離垢眼。）主兵。又曰典兵臣。謂轉輪聖王。意欲得四種兵。若千若萬。乃至無數。顧視之間。兵即已辦。行陣嚴整。是為主兵寶。阿含經又云。其人智謀雄猛。韜略獨出。即詣王所白言。大王有所討伐。不足為憂。若欲象馬車步四種兵者。我自能辦。是也。</p>
【七寶】（出翻譯名義）<p style="margin-left:1em">七寶諸經所載不同。舊出二種。其間名同而華梵不一。今依翻譯名義。亦列二種。皆以梵語為名。而用華言各釋其下也。一蘇伐羅。梵語蘇伐羅。華言金。大智度論云。金出山石沙赤銅中。而有四義。一者色無變。二者體無染。三者轉作無礙。四者令人富。以是等義。故名為寶。二阿路巴。梵語阿路巴。華言銀。大智度論云。銀出燒石中。世名白金。亦有四義。與前金同。故名為寶。三琉璃。梵語琉璃。華言青色寶。觀經疏又云吠瑠璃耶。華言不遠。謂西域有山。去波羅奈城不遠。山出此寶。故以名之。此寶青色。一切眾寶皆不能壞。色體堅瑩。世所希有。故名為寶。（梵語波羅奈。華言鹿苑。）四頗黎。梵語頗黎。或云塞頗胝迦。華言水玉。即蒼玉也。或云水精。體色瑩潤。世所希有。故名為寶。五牟婆洛揭拉婆。梵語牟婆洛揭拉婆。華言青白色寶。即硨磲也。其狀如車之渠。車之牙輞也。因以名焉。以其體堅色明。世所希有。故名為寶。六摩羅伽隸。梵語摩羅伽隸。華言碼碯。其色赤白。如馬之腦。因以名焉。以其可琢成器。世所希有。故名為寶。七鉢摩羅伽。梵語鉢摩羅伽。華言赤真珠。佛地論云。赤蟲所出。大智度論云。此寶出魚腹蛇腦中。其色明瑩。最為殊勝。故名為寶。</p>
【又七寶】（出翻譯名義）<p style="margin-left:1em">一鉢攞娑。梵語鉢攞娑。華言珊瑚。大智度論云。海中石樹也。謂西南漲海中。去七八里許。有珊瑚洲。洲底有磐石。此寶生其上。人以鐵網取之。世所希有。故名為寶。二阿濕摩揭婆。梵語阿濕摩揭婆。華言琥珀。其色紅瑩。世所希有。故名為寶。三摩尼。梵語摩尼。又云末尼。華言離垢。即珠寶也。此寶光淨。不為垢穢所染。故圓覺鈔又云如意。謂意中所須財寶衣服飲食種種之物。此珠悉能出生。令人皆得如意。故名為寶。四甄叔迦。梵語甄叔迦。華言赤色寶。西域傳云。甄叔迦。樹名。其花赤色。形大如手。此寶色如此花。故以名焉。五釋迦毘棱伽。梵語釋迦毘棱伽。華言能勝。謂此寶能勝一切世間眾寶。世所希有。故名為寶。六摩羅伽陀。梵語摩羅伽陀。大智度論云。綠色珠。此寶出金翅鳥口邊。能辟一切諸毒。世所希有。故名為寶七跋折羅。梵語跋折羅。華言金剛。此寶出於金中。色如紫英。百鍊不銷。至堅至利。可以切玉。世所希有。故名為寶。</p>
【七金山】（出翻譯名義）<p style="margin-left:1em">七金山者。謂山皆有金色光明故也。七重環繞須彌山外。高廣形量。次第減半。如須彌山高八萬四千由旬。雙持山止高四萬二千由旬之類。是也。（梵語由旬。華言限量。有三等不同。上八十里。中六十里。下四十里。）一雙持山。雙持山者。謂二山相倚也。又言持雙者。文互用耳。此山高廣。各四萬二千由旬。二持軸山。持軸山者。謂山峰上聳。形如車軸也。高廣各二萬一千由旬。三檐木山。檐木。樹名。以山形似此樹。故名檐木。高廣各一萬五百由旬。四善見山。善見山者。謂見者稱善也。高廣各五千二百五十由旬。五馬耳山。馬耳山者。謂狀如馬耳也。高廣各二千六百二十五由旬。六障礙山。障礙山者。謂此山有障礙神故。又名象鼻山。形如象鼻故也。高廣各一千三百一十二由旬半。七持地山。持地山者。謂與地相持故。又名地持者。文互用耳。又名魚觜山者。以海中有魚。觜尖。其山形如彼魚故也。又名持邊山者。以此山護持圍繞內六山故也。高廣各六百五十六由旬零。</p>
【七海】（出法集名數經）<p style="margin-left:1em">一鹽水海。金剛三昧經云。海有金剛輪。隨時轉故。令大海水同一鹹味。故名鹽水海。二乳海。謂世有一海。其味如乳。故名乳海。三酪海。謂世有一海。其味如酪。故名酪海。四酥海。謂世有一海。其味如酥。故名酥海。五蜜水海。謂世有一海。其味如蜜。故名蜜水海。六吉祥草海。謂世有一海。生吉祥草。故名吉祥草海。七酒海。謂世有一海。其味如酒。故名酒海。</p>
【七大】（出楞嚴經）<p style="margin-left:1em">大即體性圓融。周徧無外之義。蓋由萬法不離地水火風而成。依空建立。因見有覺。因識有知。舉此七種。則自他依正色心一切萬法無不攝矣。然以眾生迷失本心。根塵對起。知見妄分。聽不出聲。見不超色。但於日鏡和合處見火起。月珠和合處見水生。各不相容。執相成礙。殊不知如來藏中水火性空。本周法界。隨眾生心循業發現。故世尊於楞嚴會上開悟阿難及諸大眾。會七大萬法皆歸如來藏。故說此七大之相也。（依正色心者。依即所依國土。正謂正受果報。即能依之身也。色即色身。心即心識也。）一地大。麤為大地。細為微塵。析則成空。合聚為地。眾生昏迷。但見其相。不知地性融通。徧周法界。隨眾生心循業發現。清淨本然。寧有方所。故名地大。（循業即隨業也。）二火大。火性無我。寄於諸緣。如執鏡艾。對日火生。眾生昏迷。但見其相。不知火性融通。徧周法界。隨眾生心循業發現。如一處執鏡。一處火生。徧法界執。滿世間起。起徧世間。寧有方所。故名火大。（火性無我者。言火性無體也。）三水大。水性不定。流息無恒。如執珠盤。對月出水。眾生昏迷。但見其相。不知水性融通。徧周法界。隨眾生心循業發現。如一處執珠。一處水出。徧法界執。滿法界生。生滿世間。寧有方所。故名水大。四風大。風性無體。動靜不常。如人整衣。則有微風拂他人面。眾生昏迷。但知微風。不知風性融通。徧周法界。隨眾生心循業發現。如一人整衣。有微風出。徧法界拂。滿國土生。周徧世間。寧有方所。故名風大。五空大。空性無形。四色顯發。如人鑿井。出土一尺。中間則有一尺虛空。眾生昏迷。但見此空。不知性覺真空。徧周法界。隨眾生心循業發現。如一井空。空生一井。十方虛空。亦復如是。圓滿十方。寧有方所。故名空大。六見大。見覺無知。因色空有。如朝明夕昏。一切色相因見分析。眾生昏迷。但見明暗之相。不知性見精明。徧周法界。隨眾生心循業發現。以由色空既徧。見亦周徧。六根互用。聞聽覺知。亦復如是。圓滿十虛。寧有方所。故名見大。（六根互用者。謂如眼見色。亦能聞聲齅香知味覺觸之類也。十虛即十方虛空也。）七識大。識性無源。因於六種根塵而出。如根塵對起。分別妄生。眾生昏迷。但隨分別。不知性識明知。徧周法界。隨眾生心循業發現。以由根境無邊。識亦無盡。含吐十虛。寧有方所。故名識大。（六種根塵者。根即眼耳鼻舌身意六根也。塵即色聲香味觸法六塵也。十虛者。十方虛空也。）</p>
【地動七因】（出法華經疏）<p style="margin-left:1em">一令諸魔生怖。魔有多種。故曰諸魔。令生怖者。謂佛成道時。必須地動。令邪魔恐怖。而回正念也。二令眾生心不散亂。令眾生心不散亂者。謂佛欲說法時。必先地動。令諸眾生恭敬嚴謹。心不散亂。而能信受也。三令放逸者生覺知。令放逸生覺知者。謂佛說法時。或有放逸之人。不能畢集。必須地動。令其覺知。皆來諦聽也。四令眾生知法相。令眾生知法相者。謂佛說法。微妙難知。必先地動。普令一切眾生心生警悟。覺了諸法之相也。五令眾生觀說法處。令眾生觀說法處者。謂佛說法時。欲令十方世界統為一佛國土。必須地動。令諸眾生得見說法殊勝之處也。六令成熟者得解脫。令成熟得解脫者。謂佛說法時。若有根緣成熟眾生。來聞正法。必須地動。令其覺悟。而得解脫也。七令隨順問正義。令隨順問正義者。謂佛說法時。為諸眾生不解正義。必須地動。令其警覺。隨順請問。各得開解也。</p>
【七難】（出觀音玄義疏）<p style="margin-left:1em">難即厄難苦惱之處也。謂火有焦身絕命之憂。故為初難。水有沉有浮。故為二難。羅剎雖暴。緩於火水。故為三難。刀杖非隨得隨戮。必須研罪虛實。故為四難。鬼取非的。命衰逢害。故為五難。枷鎖繫身。未為失命。故為六難。怨賊覓寶。與寶即脫。故為七難。而此七難。一一皆有果報惡業煩惱三種。今但明人中果報之一種也。有以羅剎難中風難。足為八難者。非也。一火難。觀音經云。若有持是觀世音菩薩名者。設入大火。火不能燒。蓋持者。口為誦持。心為秉持。言其執持無少懈也。設入者。不定之辭。若人遭此難者。一心稱名。必得解脫。如應驗傳云。晉元康中。竺長舒居於洛陽時。為延火將及草屋。在於下風。豈有免理。一心稱菩薩名。即風回火轉。狹識淺見者。以為偶爾。後因風燥之日。故擲火燒之。三擲三滅。其人即叩頭謝罪。如此應驗。非一而已。二水難。經云。若為大水所漂。稱其名號。即得淺處。蓋水言大而不言小者。小不為難也。若遭此難。稱菩薩名。即得淺處。如應驗傳云。海鹽郡有溺水者。同伴皆沉。此人稱觀世音菩薩。忽遇得一石。困倦如眠。夢見兩人乘船喚入。即時覺悟。開眼果見人船。送至岸上。則不復見矣。三羅剎難。梵語羅剎。華言暴惡。經云。若有眾生。為求金銀等寶入於大海。假使黑風吹其船舫。漂墮羅剎鬼國。其中若有一人稱觀世音菩薩名者。是諸人等皆得解脫羅剎之難。蓋羅剎者。食人鬼也。一人稱名悉得解脫者。憂慼休咎。眾所共之。口不同稱。心亦覓福。故獲均濟。如應驗傳云。外國百餘人。從師子國泛海向扶南。忽遇惡風。漂墮鬼國。其羅剎鬼便欲盡食。一船眾人。皆稱觀音。中有一小乘沙門。不信觀音。不肯稱名。鬼即索此沙門。沙門學稱菩薩名號。亦得免脫。（梵語沙門。華言勤息。）四刀杖難。經云。若復有人。臨當被害。稱觀世音菩薩名者。彼所執刀杖。尋段段壞而得解脫。如應驗傳云。晉太元中。彭城有一人。被枉問為賊。臨刑。將舊所供養觀音金像。帶在髻中。後伏法刀下。但聞金聲。刀即三折。頭終不傷。解髻看像。像有三痕。由是得脫。五鬼難。經云。若三千大千國土。滿中夜叉羅剎。欲來惱人。聞其稱觀世音菩薩名者。是諸惡鬼尚不能以惡眼視之。況復加害。蓋鬼所以畏觀音名者。以觀音有威有恩。若非懷恩。則是畏威。聞名尚不能惡眼相視。豈復生於傷害之心耶。（三千者。小千。中千。大千也。今言三千大千者。總別兼稱也。梵語夜叉。華言勇健。）六枷鎖難。經云。若復有人。若有罪。若無罪。杻械枷鎖。檢繫其身。稱觀世音菩薩名者。皆悉斷壞。即得解脫。蓋杻械枷鎖。刑獄之具也。繫即繫縛。檢即封檢。其人若能稱觀世音菩薩者。重關自開。鐵木斷壞。如應驗傳云。蓋護。山陽人。繫獄應死。三日三夜稱菩薩名。心無間息。即見觀音放光照之。鎖脫關開。尋光而去。行二十里。光明方息。七冤賊難。經云。有一商主。將諸商人。齎持重寶。經過險路。遇諸冤賊。乃至其中一人。作是唱言。諸善男子。勿得恐怖。汝當一心稱觀世音菩薩名號。眾商人一稱其名。故即得解脫。蓋冤本奪命。賊本求財。今冤為賊。必財命兩圖。由菩薩力。故得解脫。如應驗傳云。僧慧達。於晉隆安二年。北隴上掘甘草。于時羗餓捕人食之。達為羗人所獲。閉在柵中。擇肥者先食。達即一心稱名誦經。餘人已盡。唯達并一小兒。准擬明日命盡。達竟夜稱誦不輟。向曉羗來取之。忽見一虎。從草跳出咆吼。羗人驚走。虎因齧柵作一穴而去。達將小兒走竄得免。</p>
【七灾難】（出仁王護國經）<p style="margin-left:1em">七灾難者。謂佛為十六大國波斯匿王等而說也。若國土中有此七種灾難。當講讀仁王般若波羅蜜經。其難即滅。萬姓安樂也。（梵語波斯匿。華言勝軍。）一日月失度難。謂日月失其所纏之度。時序不調。或赤日出。或黑日出。或二三四五日出。或日蝕無光。或日輪一重現。乃至四五重現。是為日月失度難。二星宿失度難。謂二十八宿及金星彗星火星水星風星刀星南斗北斗等星。各各失其所躔之度。是為星宿失度難。（二十八宿者。角亢底房心尾箕。斗牛女虛危室壁。奎婁胃昴畢觜參。井鬼柳星張翼軫也。）三灾火難。謂火灾起時。萬姓燒盡。或鬼火龍火天火山神火人火樹木火賊火。如是種種灾異。是為灾火難。四雨水變異難。謂陰陽不順。大水漂沒。冬雨夏雪。冬行雷電。夏雨霜雹。或雨赤黑等水。或雨土石沙礫。江河逆流。如是種種灾異。是為雨水變異難。五惡風難。謂大風起時。山河樹木。一時吹壞。或黑風赤風青風天風地風火風。如是種種灾異。是為惡風難。六亢陽難。亢。極也。謂天地亢陽。炎火洞然。百草枯瘁。五穀不登。如是種種灾異。是為亢陽難。（五穀者。禾麻黍菽麥也。）七惡賊難。謂四方賊來。侵擾境界。或內外賊起。火賊水賊風賊鬼賊。百姓驚惶。刀兵競起。如是種種灾異。是為惡賊難。</p>
【七種受胎】（出善見毘婆沙律）<p style="margin-left:1em">一相觸受胎。謂女人月水生時。喜樂男子。若男子以身觸其身分。即生貪著而便懷胎。是名相觸受胎。二取衣受胎。謂如優陀夷。共婦出家。分別已久。優陀夷往到婦處。兩情欲愛不止。各相發問。欲精污衣。尼得此衣。後即懷胎。是名取衣受胎。（梵語優陀夷。華言出現。日出時生故。）三下精受胎。謂往昔有一道士。小便與精俱下。鹿母飲之。遂便懷胎。生鹿子道士。是名下精受胎。四手摩受胎。謂如睒菩薩。父母俱盲。帝釋遙知。下至其所。為言宜合陰陽。當生兒子。答言。夫婦既悉出家。為道法故。不得如此。帝釋復言。不合陰陽。當以手摩臍下。即便懷胎。果如其言。而生睒子。是名手摩受胎。（睒音閃。目暫見。）五見色受胎。謂有女人。月華水成。不得男子交合。欲情極盛。唯視男子。即便懷胎。是名見色受胎。六聞聲受胎。謂如白鷺鳥。悉雌無雄。到春來時。陽氣始布。雷聲初鳴。雌鷺一心聞聲。即便懷胎。雞亦有聞雄雞聲。亦得懷胎。是名聞聲受胎。七齅香受胎。謂如[牛*秦]牛母。但嗅犢氣。而亦懷胎。是名齅香受胎。（[牛*秦]。牛名。犢。牛子也。）</p>
【七種生死】（出翻譯名義）<p style="margin-left:1em">一分段生死。分即分限。段即形段。謂三界果報。壽有長短分限。身有大小形段。皆不免於生死。是為分段生死。（三界者。欲界。色界。無色界也。）二變易生死。因移果易。名為變易。謂阿羅漢辟支佛菩薩。既離三界生死。出生方便等土。就其斷惑證果之時。因移果易。論為生死。是名變易生死。（因移果易者。如初果為因。二果為果。二果為因。三果為果。三果為因。四果為果。是也。方便土者。二乘之人。修方便道。斷見思惑。而居此土也。）三流入生死。謂眾生有識之初。迷真逐妄。流入生死苦海。漂溺不息。是為流入生死。四反出生死。謂眾生若發心修行。背妄歸真。則能反出生死。至於涅槃。是為反出生死。（梵語涅槃。華言滅度。）五因緣生死。謂初歡喜地已後諸位菩薩。皆以所觀不思議理為因。能觀真無漏智為緣。共破無明之惑。復為化眾生故。示現生死。是為因緣生死。（真無漏智者。即菩薩智慧也。由此智慧。斷諸惑業。而不漏落生死。以對二乘之智。名為真耳。）六有後生死。謂第十法雲地菩薩。因有最後一品無明未斷。尚有一番變易生死。是為有後生死。（最後一品者。謂無明惑有四十二品。今是最後之一品也。）七無後生死。謂等覺菩薩。破最後一品無明煩惱。究竟永盡。入妙覺位。不受後身。是為無後生死。</p>
【七日輪出】（出法苑珠林）<p style="margin-left:1em">七日輪出者。劫末之相也。天地始終。謂之一劫。劫盡壞時。火災將起。一切人民。皆作惡業。遂使天久不雨。所種不生。諸水泉源。皆悉枯竭。久久之後。風入海底。取日宮殿。於須彌山邊。置日道中。徧照世間。草木凋落。如是一日乃至七日。次第而出。消竭海水。大地烟起。乾坤洞然。直至梵天。悉皆蕩盡。故有七日出現之說也。（劫。梵語劫波。華言分別時節。梵語須彌。華言妙高。直至梵天者。謂火災起時。燒至色界初禪天也。）一日出。一日出時。百草樹木。一時凋落。二日出。二日出時。四大海水。從百由旬乃至七百由旬內。自然枯涸。（梵語由旬。華言限量。或八十里。或六十里。或四十里。）三日出。三日出時。四大海水。千由旬乃至七千由旬內。展轉消盡。四日出。四日出時。四大海水。深千由旬。亦皆乾竭。五日出。五日出時。四大海水。縱廣七千由旬。亦皆竭盡。長阿含經云。五日出已。其後海水轉減。猶如春雨後牛跡中水。遂至涸盡。不漬人物也。六日出。六日出時。此地厚六萬八千由旬。皆悉烟出。從須彌山乃至三千大千世界及八大地獄。無不燒滅。烟燼無餘。人民命終。及六欲諸天。皆悉命終。宮殿皆空。一切無常。不得久住。（三千者。小千。中千。大千也。今言三千大千者。總別兼稱也。八大地獄者。活地獄。黑繩地獄。合會地獄。叫喚地獄。大叫喚地獄。熱地獄。大熱地獄。阿鼻地獄也。六欲天者。四天王天。忉利天。夜摩天。兜率天。化樂天。他化自在天也。）七日出。七日出時。大地須彌山漸漸崩壞。百千由旬永無遺餘。山皆洞然。諸寶爆裂。裂焰震動。至於梵天。一切惡道。皆悉蕩盡。</p>
【法沒時七穢行】（出出曜經）<p style="margin-left:1em">一百歲持戒為惡所破。謂法將滅時。有人持戒。滿百歲已。一彈指頃。遂為惡知識之所破壞。是為法沒時之穢行也。二久行慈心為瞋所壞。謂法將滅時。有人久行平等慈忍。未嘗少息。一旦逆境現前。不能安忍。瞋恚倐起。壞滅善根。是為法沒時之穢行也。三薄賤不隨師教。謂法將滅時。善行寡少。為此道者。悉皆輕薄污賤之徒。不修威儀進止。不順師長教誨。耽習下流。無所聞見。是為法沒時之穢行也。四互諍勝負。謂法將滅時。正教不行。人我妄興。是此者則非彼。是彼者則非此。交相毀諍。以求勝負。唯務較短量長。不思反邪歸正。是為法沒時之穢行也。五鬬亂彼此。謂法將滅時。出家之人。或居城郭村落。貪求利養。我慢貢高。悖理亂常。爭長競短。向彼說此。向此說彼。互相毀謗。爭鬬不已。惟知構造其非。不解弘持其教。是為法沒時之穢行也。六貪著利養。謂法將滅時。出家之人。多貪利養。廣殖田園。惟思口體之奉。不以勤苦為勞。遂致身多疾病。不能流通佛教。是為法沒時之穢行也。七凡聖皆被毀辱。謂法將滅時。教道不明。以偽亂真。以邪混正。是非不明。凡聖無別。故自凡夫之僧至阿羅漢。一槩被人輕賤毀辱。既辱其徒。何有其教。是為法沒時之穢行也。（梵語阿羅漢。華言無學。）</p>
</div></div>
</div><!-- end of div[@id='body'] -->
</body></html>