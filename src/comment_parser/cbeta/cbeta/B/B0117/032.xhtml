<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu48' />【長者十德】（出翻譯名義）<p style="margin-left:1em">一貴姓。貴姓者。謂勳戚尊貴。世稱閥（房越切。）閱（欲雪切。）之族也。（明其等曰閥。積其功曰閱。）二位高。位高者。謂居卿相台輔。為百辟之長也。三大富。大富者。謂寶貨豐饒。所須具足也。四威猛。威猛者。謂威嚴厚重。人所敬畏也。五智深。智深者。謂智慮深遠。越格超羣。所謀皆當也。六年耆。年耆者。謂齒高望重。為物儀表。人所尊仰也。七行淨。行淨者。謂持心律己。廉公潔白。所行如言。皆無玷也。八禮備。禮備者。謂威儀庠序。世所式瞻也。九上歎。上歎者。謂才德兼備。言行可則。為在上者所歎服也。十下歸。下歸者。謂謙以處己。寬以御眾。為在下者所歸向也。</p>
【菩薩十施】（出華嚴經）<p style="margin-left:1em">一分減施。謂菩薩仁慈。好行惠施。若得美妙飲食。分與眾生。然後乃食。復念身中八萬<span class='corr'>戶</span>蟲。依我身住。願令普得充滿。於凡所受之物。悉亦如是。是名分減施。（菩薩。梵語具云菩提薩埵。華言覺有情。）二竭盡施。謂菩薩得上妙飲食香華衣服資生之具。或有人言。汝今所有。悉當與我。菩薩自念。應為饒益諸眾生。故隨所有物。一切盡施。乃至身命。亦無所悋。是名竭盡施。三內施。謂菩薩年方少盛。端正美好。始受轉輪王位。七寶具足。王四天下。或有人言。我今衰老。煢獨羸頓。若得王身手足血肉頭目骨髓。我命存活。菩薩念言。我後必死。今當施之。以濟眾生。心無所悔。是名內施。（七寶者。金輪寶。白象寶。紺馬寶。神珠寶。玉女寶。典財寶。主兵寶也。四天下者。東弗于逮。南閻浮提。西瞿耶尼。北鬱單越也。）四外施。謂菩薩年盛色美。眾相圓滿。始受轉輪王位。七寶具足。或有人言。我今貧窶。惟願仁慈。以施於我。菩薩念言。榮盛必衰。我今宜應隨彼之意。即便施之而無所悔。是名外施。五內外施。謂菩薩形相端正。處輪王位。或有人言。此輪王位。願捨與我。并及王身為我臣僕。菩薩念言。我身王位。悉是無常。即便施之。乃至以身恭勤作役。心無所悔。是名內外施。六一切施。謂菩薩身盛美妙。處輪王位。或有無量貧窮人言。大王垂慈。各隨所求。或乞國土。或乞妻子。或乞手足血肉肝腦。菩薩心念。一切恩愛。會當別離。即以一切。悉皆施與。心無悔恨。是名一切施。七過去施。謂菩薩聞過去諸佛菩薩所有功德。不貪不著。見法如夢。但為教化取著眾生。成熟佛法。即為說之。觀過去法。都不可得。畢竟皆捨。是名過去施。八未來施。謂菩薩聞未來諸佛所修之行。了達非有。不以己之善根。回向於彼。亦不於彼而退己之善根。常勤修行。攝化眾生。觀未來法。皆不可得。畢竟皆捨。是名未來施。九現在施。謂菩薩聞四天王眾天。三十三天。乃至色究竟天王眾天。及聲聞緣覺。具諸功德。聞已不迷。但觀諸行。如夢不實。不生貪著。但令眾生捨離惡趣。修行於道。成就佛法。是名現在施。（四天王者。東方持國天王。南方增長天王。西方廣目天王。北方多聞天王也。三十三天者。即欲界忉利天也。色究竟天者。即色界第十八天也。）十究竟施。謂菩薩見無量眾生。無眼耳鼻舌身手足。來至我所告言。我身薄祐。諸根殘缺。惟願仁慈。捨己所有。菩薩聞知。即便施與。假使經阿僧祇劫。不生悔惜。但念此身危脆不堅。應以施彼。願我成就清淨智身。是名究竟施。（梵語阿僧祇劫。華言無數時。）</p>
【布施十種利益】（出月燈三昧經）<p style="margin-left:1em">布施乃破慳貪之前陣。入正道之初門。菩薩能行此者。則獲十種利益也。一降伏慳悋。謂修菩薩行者。若能布施。則鄙慳悋惜之心。自然降伏。不復萌動矣。二捨心相續。謂修菩薩行者。行於布施。財雖匱乏。而喜捨之心。無有間斷也。三同其資產。謂修菩薩行者。施心無量。觀諸眾生。與己無異。所有財產。平等受用。無有彼此也。四生豪富家。謂修菩薩行者。於一切財物。常行惠施。心無悋惜。則當來果報。必生豪富之家。財寶具足。受用無窮矣。五生處施心現前。謂修菩薩行者。此生既能行於布施。則感後世隨其所生之處。而他人施與之者。皆無慳悋之心矣。六四眾愛樂。謂修菩薩行者。既能常懷惠施。無所慳嫉。則四眾之心。常生愛樂。而無嫌恨也。（四眾者。比丘。比丘尼。優婆塞。優婆夷也。）七入眾不怯。謂修菩薩行者。既能布施。而為四眾之所愛樂。故入大眾之中。自無畏怯之心也。八勝名流布。謂修菩薩行者。能無所求而行布施。則人多稱讚。勝妙名聞。流布遐邇也。九手足柔軟。謂修菩薩行者。好行布施。濟人缺乏。能感手足柔軟。相好圓滿之報也。十不離知識。謂修菩薩行者。自初發心行施以來。常得親近諸佛菩薩善知識等。獲聞法要。未嘗遠離也。</p>
【菩薩十戒】（出華嚴經）<p style="margin-left:1em">謂菩薩奉持三世諸佛十種淨戒。具足清白。無有缺犯。念諸眾生顛倒破戒。我成正覺。為說真法。令離顛倒。得淨戒法。是名菩薩十戒。（三世者。過去。現在。未來也。）一普饒益戒。謂菩薩受持淨戒。廣為利益一切眾生也。二不受戒。謂菩薩不受外道諸戒。但自精進。奉持諸佛平等淨戒也。三不住戒。謂菩薩受持戒時。不求於彼欲界色界無色界受生而住也。四無悔恨戒。謂菩薩不作重罪。不行諂詐。不破淨行。安住正戒。心不悔恨也。五無違諍戒。謂菩薩於佛所制禁戒。心常持護。無所違犯。亦不鬬諍觸惱一切眾生。但願常生歡喜。奉持於戒也。六不惱害戒。謂菩薩不學邪幻呪術及造作方藥惱害眾生。但為救護一切。而持於戒也。七不雜戒。謂菩薩不著邊見。不惑外道所計。但觀諸法緣起不實。一心專持出離生死之戒也。（邊見者。謂外道於斷常二見中。隨執一見也。外道所計者。謂計此身從梵天生。從微塵生之類也。諸法緣起者。謂一切法皆由眼等六根為因色等六塵為緣而生也。）八不貪求戒。謂菩薩不現異相彰己有德起貪求心。但為滿足出離生死法。故而持於戒也。九無過失戒。謂菩薩不自貢高言我持戒。見破戒人。亦不輕毀令他愧耻。但一其心。而持於戒也。十無毀犯戒。謂菩薩受持淨戒。無所毀犯。永斷十惡。具足十善。恒念眾生。皆由顛倒。毀犯於戒。我當為說真實妙法。令離顛倒。成就菩提也。（十惡者。一殺生。二偷盜。三邪婬。四妄言。五兩舌。六惡口。七綺語。八貪。九瞋。十邪見也。十善者。不殺。不盜。不邪婬。不妄言。不綺語。不惡口。不兩舌。不貪。不瞋。不邪見也。梵語菩提。華言道。）</p>
【菩薩十戒】（出梵網經）<p style="margin-left:1em">一不殺戒。不殺戒者。謂慈心憐愍。不斷一切命也。經云。一切有命者。不得故殺。應起常住慈悲心孝順心。方便救護一切眾生。而反自恣心快意殺生者。是波羅夷罪。（梵語波羅夷。華言極惡。）二不盜戒。不盜戒者。謂不攘竊他人一切財物也。經云。一針一草。不得故盜。應生佛性孝順心慈悲心。常助一切人。生福生樂。而反更盜人財物。是波羅夷罪。三不婬戒。不婬戒者。謂守禮自防。不應行欲事也。經云。應生孝順心。救度一切眾生。淨法與人。而反更起一切人婬。不擇親屬。是波羅夷罪。四不妄語戒。不妄語戒者。謂言當誠實。不應虛妄誑他也。經云。應生正語正見。亦生一切眾生正語正見。而反更起一切眾生邪語邪見邪業。是波羅夷罪。五不酤酒戒。不酤酒戒者。謂酒能昏神亂性。故不應酤也。經云。一切酒不得酤。是酒起罪因緣。菩薩應生一切眾生明達之慧。而反更生一切眾生顛倒之心。是波羅夷罪。六不說過罪戒。不說過罪戒者。謂不應說他人好惡長短也。經云。聞外道惡人。說佛法中非法非律。常生慈心。教化是輩。令生善信。若反更自說他人罪過。是波羅夷罪。七不自讚毀他戒。不自讚毀他戒者。謂不自矜伐。不謗他人也。經云。若自揚己德。隱他人好事。令他人受毀者。是波羅夷罪。八不慳戒。不慳戒者。謂心無鄙悋。悉捨所有也。經云。見一切貧窮人來乞者。隨人所須。一切給與。而以惡心瞋心。乃至不施一錢一針一草。有求法者。不為說一句一偈一微塵許法。而反更罵辱者。是波羅夷罪。九不瞋戒。不瞋戒者。謂不應生忿怒之心也。經云。應生一切眾生善根無諍之事。常生悲心孝順心。而反更於一切眾生中。以惡口罵辱。加以手打及以刀杖。意猶不息。前人求悔。善言懺謝。猶瞋不解者。是波羅夷罪。（前人即被打之人也。）十不謗三寶戒。不謗三寶戒者。謂於佛法僧所。常當恭敬尊重。不應謗毀也。經云。見外道及以惡人。一言謗佛音聲。如三百矛刺心。况口自謗。不生信心孝順心。而反更助惡人邪見人謗。是波羅夷罪。</p>
【大論十種戒】（出大智度論）<p style="margin-left:1em">一不缺戒。謂修行之人。毀犯淨戒。如器已缺。無所堪用。若能恒自守護。如愛明珠。則能攝一切戒。是名不缺戒。二不破戒。謂修行之人。毀犯戒法。如器破裂。不堪為用。若能持護不犯。無有破損。是名不破戒。三不穿戒。謂修行之人。毀犯戒法。如器穿漏。不堪受物。若能持護無毀。是名不穿戒。四不雜戒。謂修行之人。或毀定共戒。念破戒事。名之曰雜。若能護持不毀。欲念不起。是名不雜戒。（定共戒者。即禪定與戒法相應也。）五隨道戒。謂聲聞初果。須陀洹人。隨順諦理。能破見惑。無所分別。是名隨道戒。（梵語須陀洹。華言預流。見惑者。謂意根對法塵而起分別也。）六無著戒。謂二乘之人見真諦理。能成聖道。於諸思惑。無所染著。是名無著戒。（二乘者。聲聞乘。緣覺乘也。思惑者。謂眼等五根對色等五塵而起貪愛也。）七自在戒。謂菩薩化他妙用。於諸世間。而得自在無礙。是名自在戒。八智所讚戒。謂菩薩於諸世界化導眾生。為智者之所讚歎。是名智所讚戒。（智者。即諸佛也。）九隨定戒。謂菩薩隨首楞嚴定。現諸威儀。導利眾生。雖威儀變現。而任運常靜。是名隨定戒。（梵語首楞嚴。華言健相分別。）十具足戒。謂菩薩持中道第一義諦戒。用中道慧。徧入諸法。無戒不備。是名具足戒。（第一義諦者。謂中道實相之理。無二無別。諦審不虛也。）</p>
【沙彌十戒】（出翻譯名義并沙彌十戒法）<p style="margin-left:1em">梵語沙彌。華言息慈。初受十戒。名為沙彌。後受具足戒。名為比丘也。（具足戒者。即二百五十戒也。梵語比丘。華言乞士。）一不殺戒。謂常念有情。皆惜身命。應當憐愍。慎勿傷害。是名不殺戒。二不盜戒。謂物各有主。雖一針一草。亦不當攘竊。是名不盜戒。三不婬戒。謂清淨自守。不犯色欲。是名不婬戒。四不妄語戒。謂言說誠實。不以虛言誑他。是名不妄語戒。五不飲酒戒。謂酒能昏神亂性。增長愚癡。應當絕飲。是名不飲酒戒。六離高廣大牀戒。謂所坐之牀。高不過尺六。廣不過四尺。若過此量者。名高廣大牀。則不當坐。是名離高廣大牀戒。七離花鬘等戒。謂不著花鬘瓔珞。不用香油塗身。是名離花鬘等戒。八離歌舞等戒。謂不自歌舞。亦不輒往觀聽歌舞。是名離歌舞等戒。九離金寶物戒。謂金銀錢寶。不當蓄積。亦不許手執。是名離金寶物戒。十離非食時戒。謂佛制午時為食時。若過午則不當食。是名離非食時戒。</p>
【持戒十種利益】（出月燈三昧經）<p style="margin-left:1em">持戒是菩提之根本。入道之要門。菩薩能堅守護持。則獲此十種利益也。（梵語菩提。華言道。菩薩。梵語具云菩提薩埵。華言覺有情。）一滿足智願。謂修菩薩行者。能持禁戒。則身心清淨。慧性明了。一切智行。一切誓願。無不滿足也。二如佛所學。謂佛初修道時。以戒為本。而得證果。菩薩修行。若能堅持淨戒。是亦如佛之所學也。三智者不毀。謂修菩薩行者。戒行清淨。身口無過。凡有智之人。喜樂讚歎。而不毀訾也。四不退誓願。謂修菩薩行者。堅持淨戒。求證菩提。誓願弘深。勇猛精進。而不退轉也。五安住正行。謂修菩薩行者。堅持戒律。則身口意業。悉皆清淨。而於正行安住而不捨也。六棄捨生死。謂修菩薩行者。受持淨戒。則無殺盜婬妄等業。而能出離生死。永脫輪迴之苦也。七慕樂涅槃。梵語涅槃。華言滅度。謂修菩薩行者。堅持戒律。絕諸妄想。故能厭惡生死之苦。而欣慕涅槃之樂也。八得無纏心。謂修菩薩行者。戒德圓明。心體光潔。一切煩惱業緣。悉皆解脫。而無纏縛之患也。九得勝三昧。梵語三昧。華言正定。謂修菩薩行者。持戒清淨。心不散亂。則得三昧成就。定性現前。而超諸有漏也。十不乏信財。謂修菩薩行者。持守戒律。於諸佛法具正信心。則能出生一切功德法財。而不匱乏也。</p>
【十善】（出法界次第）<p style="margin-left:1em">善即順理之義。謂行此十法皆順理故。然有二種。一者止。二者行。止則止息己惡。不惱於他。行則修行勝德。利安一切也。一不殺生。不殺生者。謂不害一切物命。即是止殺之善。既不殺已。當行放生之善也。二不偷盜。不偷盜者。謂不竊取他人財物。即是止盜之善。既不盜已。當行布施之善也。三不邪婬。不邪婬者。謂不行邪婬欲事。即是止婬之善。既不邪婬。當行清淨梵行之善也。四不妄語。不妄語者。謂不起虛言誑惑他人。即是止妄語之善。既不妄語。當行實語之善也。五不兩舌。不兩舌者。謂不向兩邊說是談非。令他鬬諍。即是止兩舌之善。既不兩舌。當行和合利益之善也。六不惡口。不惡口者。謂不發麤獷惡言。罵辱他人。即是止惡口之善。既不惡口。當行柔和軟語之善也。七不綺語。不綺語者。謂不莊飾華麗之言。令人樂聞。即是止綺語之善。既不綺語。當行質直正言之善也。八不貪欲。不貪欲者。謂不貪著情欲塵境。即是止貪之善。既不貪欲。當行清淨梵行之善也。九不瞋恚。不瞋恚者。謂不生忿怒之心。瞋恨於人。即是止瞋之善。既不瞋恚。當行慈忍之善也。十不邪見。不邪見者。謂不偏邪異見。執非為是。即是止邪見之善。既不邪見。當行正信正見之善也。</p>
【每月十齋日】（出法苑珠林）<p style="margin-left:1em">初一日。此日四天王太子下降。按行人間。比校善惡。若念定光佛名號。則滅一切罪。增一切福。（四天王者。東方持國天王。南方增長天王。西方廣目天王。北方多聞天王也。）初八日。此日摩醯首羅天王下降。按臨人間。觀察善惡。若念藥師瑠璃光佛名號。則滅一切罪。增一切福。（梵語摩醯首羅。華言大自在。）十四日。此日摩醯首羅天王下降。按臨人間。觀察善惡。若念賢劫千佛名號。則滅一切惡。生一切善。（劫。梵語具云劫波。華言分別時節。賢者。劫名。謂此劫中多賢人也。）十五日。此日四天王太子下降。按臨人間。觀察善惡。若念阿彌陀佛名號。則滅生死罪。得寂滅樂。（梵語阿彌陀。華言無量壽。）十八日。此日四天王太子使者下降。觀察人間。比校善惡。若念地藏菩薩名號。則滅除罪業。增延福壽。二十三日。此日摩醯首羅天王下降。按察人間。比校善惡。若念大勢至菩薩名號。則增長福利。滅除罪惡。二十四日。此日四天王太子下降。按行人間。觀察善惡。若念觀世音菩薩名號。則滅除眾苦。長養諸善。二十八日。此日四天王使者下降。觀察人間。比校善惡。若念盧舍那佛名號。則滅煩惱罪。得智慧樂。（梵語盧舍那。華言淨滿。）二十九日。此日摩醯首羅天王下降。親臨人間。比校善惡。若念藥王菩薩名號。則滅一切惡。生一切善。三十日。此日四天王使者下降。按行人間。觀察善惡。若念釋迦牟尼佛名號。則增長福利。成就菩提。（梵語菩提。華言道。）</p>
【十忍】（出仁王護國般若經疏）<p style="margin-left:1em">忍即忍可。亦安忍也。謂通教菩薩。觀五陰三界。因果二諦等法。成就十忍也。（五陰者。色陰。受陰。想陰。行陰。識陰也。三界者。欲界。色界。無色界也。二諦者。真諦。俗諦也。）一戒忍。謂由觀色陰。而不犯禁制。即得戒忍。以作無作戒體。皆是色攝故也。（作無作戒者。謂初受戒時。有所作為。執守堅持。名為作也。持守既久。雖不作意。而任運無所毀犯。名無作也。）二知見忍。謂由觀識陰。了知一切諸法邪正之見。皆從識心而生。即得知見忍。以了別識與此知見相類故也。（了別識。即意識。以識有分別之義故也。）三定忍。謂由觀想陰。不起亂思。即得定忍。以從顛倒妄想。能入於定故也。四慧忍。謂由觀受陰。無苦樂相。即得智慧忍。以分別諸法。皆悉空寂。智慧即生故也。五解脫忍。謂由觀行陰。無造作相。即得解脫忍。以行皆悉無常。無有結縛也。六空忍。謂由觀三界苦果。無有實體。即得空忍也。以生死苦諦。性本空寂故也。七無願忍。謂由觀三界苦因。皆悉空故。即得無願忍。以煩惱集諦。性本清淨故也。八無相忍。謂由觀三界因果之法皆空。即得無相忍。以因果之相。本空無有故也。九無常忍。謂由觀俗諦之境。一切有為之法。悉皆虛幻。即得無常忍。以一切諸法。遷滅不停故也。（俗諦者。謂建立一切法也。）十無生忍。謂由觀真諦之境。是無為法。諸念不生。即得無生忍。以真空之理。本無生滅故也。（真諦者。謂泯絕一切法也。）</p>
【慈忍十種利益】（出月燈三昧經）<p style="margin-left:1em">慈即愛念。忍即安忍。謂修菩薩行者。於一切違順等境。皆能慈忍。故獲此十種利益也。一火不能燒。謂修菩薩行者。但為利益眾生。常懷慈忍之心。於一切違逆之境。了知身心自性本空。悉無所惱。是以瞋恚之火。所不能燒也。二刀不能割。謂修菩薩行者。但為利益眾生。常懷慈忍之心。於一切橫逆之境。了知自身體性空寂。悉無所畏。是以瞋恚利刀。所不能割也。三毒不能中。謂修菩薩行者。但為利益眾生。常懷慈忍之心。人或有所加害。了知身心本空。不以為意。是以貪瞋毒藥。所不能中也。四水不能漂。謂修菩薩行者。但為利益眾生。常懷慈忍之心。於一切順情之境。了知諸法本空。悉無所染。是以貪愛之水。所不能漂也。五為非人護。非人即鬼神之類。謂修菩薩行者。但為利益眾生。常懷慈忍之心。於一切時處。鬼神之類。悉皆護衛也。六身相莊嚴。謂修菩薩行者。但為利益眾生。常懷慈忍之心。愛念於人。是以能感色身相好莊嚴之報也。七閉諸惡道。謂修菩薩行者。但為利益眾生。常懷慈忍之心。成就善法。是以惡道之門。自然閉而不開也。八隨樂梵天。梵天即色界初禪天也。謂修菩薩行者。慈行具足。梵行無虧。故報盡命終。隨其意樂。而得生於梵天也。九晝夜常安。謂修菩薩行者。常行慈忍之心。利益有情。而不惱害。故得身心寂靜。晝夜常安也。十不離喜樂。謂修菩薩行者。常懷慈忍之心。利益眾生。令其各獲安隱。是以自之身心。亦不離於喜樂也。</p>
【精進十種利益】（出月燈三昧經）<p style="margin-left:1em">謂修菩薩行者。於諸梵行。念念進修。精勤無怠。故有十種利益也。（梵行即淨行也。）一他不折伏。謂菩薩慧解精勤。行業成就。則不為一切邪論妄計之所折伏也。二得佛所攝。謂菩薩於諸梵行精進無怠。則為諸佛之所攝受而不捨也。三為非人護。非人即鬼神之類。謂菩薩於諸梵行精進無怠。於一切時處。鬼神之類。悉加衛護也。四聞法不忘。謂菩薩於諸梵行精進無怠。則於所聞之法。常能憶持而不忘失也。五未聞能聞。謂菩薩於諸梵行勇猛精進。樂法之心無有厭足。則昔所未聞。今皆得聞也。六增長辯才。謂菩薩於諸梵行精進無怠。則法義皆通。辯才增長。隨問隨答。皆無疑礙也。七得三昧性。梵語三昧。華言正定。謂菩薩於諸梵行精進無怠。則身心寂靜。定性現前。不為世相之所變遷也。八少病少惱。謂菩薩於諸梵行精進無怠。雖晝夜不息。而善能調適身心。是以常得輕安。少病少惱也。九得食能消。謂菩薩於諸梵行精進無怠。而於飲食不節不恣。是以食已即消。而無停滯之患也。十如優鉢羅華。梵語優鉢羅。華言青蓮華。以其出於淤泥。而無染污。世人見之。即生希有之想。謂菩薩於諸梵行精進無怠。雖處生死。不為煩惱之所染著。猶如此華。見者亦生希有之心也。</p>
【禪定十種利益】（出月燈三昧經）<p style="margin-left:1em">謂修菩薩行者。善能修習禪定。則萬緣俱息。定性現前。故獲此十種利益也。一安住儀式。謂菩薩習諸禪定。必須整肅威儀。一遵法式。行之既久。則諸根寂靜。正定現前。自然安住。無所勉強。是為安住儀式。二行慈境界。謂菩薩習諸禪定。常存慈愛之心。而無傷殺之念。於諸眾生悉令安隱。是為行慈境界。三無煩惱。謂菩薩習諸禪定。諸根寂靜。則貪瞋癡等一切煩惱。自然不生。是為無煩惱。四守護諸根。謂菩薩習諸禪定。常當防衛眼等諸根。不為色等諸塵所動。是為守護諸根。五無食喜樂。謂菩薩習諸禪定。既得禪悅之味以資道體。雖無飲食之奉。而自然欣豫。是為無食喜樂。六遠離愛欲。謂菩薩修習禪定。寂默一心。不令散亂。則一切愛欲之境。悉無染著。是為遠離愛欲。七修禪不空。謂菩薩習諸禪定。而獲諸禪功德。雖證真空之理。而不墮於斷滅之空。是為修禪不空。八解脫魔羂。謂菩薩習諸禪定。則能遠離生死。一切魔網。悉皆不能纏縛。是為解脫魔羂。九安住佛境。謂菩薩習諸禪定。開發無量智慧。通達甚深法義。於佛知見。自然明了。心心寂滅。住持不動。是為安住佛境。十解脫成熟。謂菩薩習諸禪定。一切業惑不能撓亂。行之既久。則無礙解脫。自然圓就。是為解脫成熟。</p>
【坐禪人十種行】（出解脫道論）<p style="margin-left:1em">一令觀處明淨。謂修行之人。欲修禪定。先須調適飲食。不飢不飽。次須隨順時節。不先不後。又當整肅威儀。無有懈怠。修此三行。用觀分明。則諸緣屏息。心常寂靜。安於禪定。是為觀處明淨。二徧起觀諸根。謂坐禪之人。欲修禪定。當周徧觀察信等五根。不令消減。與定相應。心無懈怠。即得遠離疑蓋等過。三昧現前。是為徧起觀諸根。（五根者。信根。進根。念根。定根。慧根也。梵語三昧。華言正定。）三曉了於相。謂坐禪之人。欲修禪定。必當曉了意識想念之相。令其不急不寬。調適得中。則妄想不生。禪定易入。是為曉了於相。四制令心調。謂坐禪之人。欲修禪定。當起精進。制伏其心。調停適中。勿使過度。增長亂意。則得定相現前。三昧成就。是為制令心調。五折伏懈怠。謂坐禪之人。若以不得勝定。令心無味。故成懈怠。而欲睡眠。於是之時。必當諦觀諸禪功德。策勵精進。則定相現前。三昧可得。是為折伏懈怠。六心無味著。謂坐禪之人。欲修禪定。以慧根遲鈍。及少方便。不得寂靜。故於勝定無所樂著。是為心無味著。七心歡喜。謂坐禪之人。於諸勝定。心若無味。當觀生老病死。及諸惡趣。令生恐怖。然後念佛法僧等諸功德。策進身心。令欣得禪定。是為心歡喜。八心定成捨。謂坐禪之人。欲修禪定。當調伏諸根。如理思惟。安住寂靜。而捨一切非正之行。是為心定成捨。九近學定人。謂坐禪之人。欲修禪定。應當遠離不修威儀及不習寂靜之人。而常親近安住寂靜威儀整肅心源泯淨者。依其教誡。成就正定道業。是為近學定人。十樂著安定。謂坐禪之人。欲修禪定。於彼得定善解緣起入寂靜處者。即當愛樂恭敬。求其開導。以起定心。是為樂著安定。</p>
【般若十種利益】（出月燈三昧經）<p style="margin-left:1em">梵語般若。華言智慧。謂菩薩由此智慧。通達無礙。故獲十種利益也。一一切捨不取施想。謂菩薩修行般若。照了萬法俱寂。是故雖行布施。而無能施之想。不著所施之物。不見受施之人。是為一切捨不取施想。二持戒不缺而不依戒。謂菩薩修行般若。雖堅持淨戒無所毀缺。然以空慧照之。則不見有能持能犯之相。是為持戒不缺而不依戒。三住於忍力而不住眾生想。謂菩薩修行般若。安住忍力。度諸眾生。然以空慧照之。而終不起眾生得度之想。是為住於忍力而不住眾生想。四行於精進而離身心。謂菩薩修行般若。於諸梵行雖勇猛精進。然以空慧照之。而不見有身心精進之相。是為行於精進而離身心。五修禪而無所住。謂菩薩修行般若。雖在禪定。然以空慧照之。而於一切諸禪功德。不生味著。是為修禪而無所住。六魔不能擾。謂菩薩修行般若。能以空慧照了諸法本性空寂。復知魔佛體元不異。魔雖發現。即無所怖。是為魔不能擾。七於他言論其心不動。謂菩薩修行般若。於世間出世間一切諸法。無不通達明了。故於他人言論。悉能辯其邪正是非。不為所惑。是為於他言論其心不動。八達生死海底。謂菩薩修行般若。照了諸法。洞徹生死淵源。不為輪轉所溺。是為達生死海底。九起增上悲。謂菩薩修行般若。雖觀一切性空。常以廣大悲愍之心。誓拔一切眾生之苦。令得解脫。是為起增上悲。十不樂二乘道。謂菩薩修行般若。而能了知聲聞緣覺小乘之法。沉滯空寂。未為究竟。而不欣樂。唯求大乘無上之道。而得解脫。是為不樂二乘道。</p>
【聞經十益】（出華嚴經疏）<p style="margin-left:1em">謂毘盧遮那如來。現法界無盡身雲。徧一切處。與十方佛互為主伴。稱性圓融而說此經。令諸菩薩一切大眾。及未來世法界眾生。皆悉得聞。信解悟入。生如來家。乃至深入毘盧性海。若人聞是經。得無量無邊利益。今束為十。故云聞經十益也。（梵語毘盧遮那。華言徧一切處。）一見聞益。見聞益者。謂見聞如來常說徧說此之大經。佛佛道同。法應如是。令諸眾生入佛境界。成見聞益。（常說者。過去現在窮未來際。恒說此法也。徧說者。十方無盡世界。皆說此法也。）二發心益。謂聞如來說本因中大願大行。誓度眾生。是以遂發信心。學佛行願。成發心益。三造修益。謂聞如來說此大經。發起當機智慧善業。令諸眾生如法進修。成造修益。四頓得益。謂聞如來初成正覺。即說此經。為根本法輪。義理玄妙。具含眾德。令諸眾生即能開悟。成頓得益。五滅障益。謂聞如來說此大經。廣明依正二果勝德莊嚴。是以信樂修行。滅煩惱障。成滅障益。（依正二果者。一依果。謂華藏莊嚴世界。二正果。謂如來十身也。）六攝位益。謂聞此經顯說圓融地位。即一位之中。具攝諸位功德。期心證入。成攝位益。七起行益。謂聞此經廣說圓融妙行。即一行頓成諸行。是以起深信解。發意修行。成起行益。八稱性益。謂聞說此經。稱性極談。真實之法。决須解了。依性起修。成稱性益。九轉利益。謂聞此經。說一切眾生。皆具如來智慧。乃展轉與人演說。皆得饒益。成轉利益。十速證益。謂總具前諸法門故。廣修眾德。則能速出生死。頓證菩提。成速證益。（梵語菩提。華言道。）</p>
【多聞十種利益】（出月燈三昧經）<p style="margin-left:1em">謂修菩薩行者。於世間出世間。一切邪正之法。無不聞知。故獲此十種利益也。一知煩惱助。謂修菩薩行者。以多聞故。則知自身及諸眾生。所有一切煩惱之惑。皆能資助業因。而受當來果報。故求出離。而不為所惑也。二知清淨助。謂修菩薩行者。以多聞故。悉知一切清淨梵行。皆能資助菩提之道。是以精勤修習。以證無上佛果也。三遠離疑惑。謂修菩薩行者。以多聞故。則於世間出世間一切諸法及外道邪魔等論。悉皆明了通達。而無所疑惑也。四作正直見。謂修菩薩行者。以多聞故。則於一切邪正之法。無不明了。若有眾生邪見邪論者。為作正直知見。而格其非心也。五遠離非道。謂修菩薩行者。以多聞故。則於善惡果報。諸法同緣。無不明了。故殺盜等一切非法之道。皆能遠離而不為也。六安住正路。謂修菩薩行者。以多聞故。則於一切邪正諸法。無不明了。故不為非道所惑。而於如來正法。常得安住而不退也。七開甘露門。謂修菩薩行者。以多聞故。則能深入如來之藏。了知無上法味。而復以此普潤眾生。令其善根增長。是為開甘露門也。八近佛菩提。梵語菩提。華言道。謂修菩薩行者。以多聞故。常勤修習。則知戒定慧行。能趣聖果。是以心常在道。精勤無怠。而於佛果菩提。為不遠也。九為作光明。謂修菩薩行者。以多聞故。知諸眾生皆為無明所覆。常受長夜之苦。而能以智慧之燈。作諸光明。令其出離幽闇。而獲清升之樂也。（無明者。無所明了也。）十不畏惡道。謂修菩薩行者。以多聞故。曉了萬法。體本空寂。無苦無樂。是以發廣大心。隨類化度一切眾生。而於險難惡道。悉無所畏也。</p>
【十法行】（出辯中邊論）<p style="margin-left:1em">一書寫。謂於佛所說經律論文。書寫流通。使不斷絕也。二供養。謂於佛經典所在之處。如佛塔廟。皆應恭敬尊重供養也。三施他。謂所聞之法。為他演說。或施與經卷。不專自用。但欲利他也。四諦聽。謂聞他人讀誦。解說一切經法。深生愛樂。而專心審聽也。五披讀。謂於諸佛所說之經。時常披閱看讀。不釋手也。六受持。謂於諸佛所說教法。從師稟受。持而弗失也。七開演。謂於如來所說正法。時常開示演說。令人信解也。八諷誦。謂於如來所說一切道法。諷誦宣揚。梵音清徹。令人樂聞也。九思惟。謂於如來所說一切法義。思惟籌量。憶念不忘也。十修習。謂依如來所說之法。精修數習。以成道果也。</p>
【十種行願】（出華嚴經行願品）<p style="margin-left:1em">普賢菩薩。於華嚴會上逝多林中。稱歎如來勝功德已。告諸菩薩及善財言。如來功德。十方諸佛。經剎塵劫。說不能盡。若欲成就此功德門。應修十種廣大行願也。（普賢者。德周法界曰普。調柔善順曰賢。菩薩。梵語具云菩提薩埵。華言覺有情。梵語逝多。華言勝林劫。梵語具云劫波。華言分別時節。）一禮敬諸佛。謂一心運想十方諸佛。如對目前。恭敬慇懃。五體投地。故云禮敬諸佛。（五體者。頭及兩手兩足也。）二稱讚如來。謂愛樂佛之功德。以微妙舌根。出無盡音聲。稱揚讚歎。故云稱讚如來。三廣修供養。謂諸佛如來。為最上福田。當起正信。悉以上妙財法等。所謂最勝華鬘塗香。貲財眾具。及以勤修善根菩提妙法。皆悉無量。以用供養。故云廣修供養。（梵語菩提。華言道。）四懺除業障。懺。梵語具云懺摩。華言悔過。今言懺悔。華梵兼舉也。謂之懺者。陳露先罪。悔者改往修來。若欲懺除業障。即當自念無量劫中。由貪瞋癡作諸惡業。障蔽真性。今當清淨三業。於諸佛菩薩眾前。誠心懺悔。不敢覆藏。故云懺悔業障。（三業者。身業。口業。意業也。）五隨喜功德。謂佛從初發心。不惜身命。捨頭目髓腦。修諸苦行。以至成道滅度所有功德。乃至六趣四生。聲聞辟支佛。一切菩薩等。種種所有諸善功德。我皆隨順歡喜。故云隨喜功德。（六趣者。天趣。人趣。修羅趣。餓鬼趣。畜生趣。地獄趣也。四生者。胎生。卵生。濕生。化生也。辟支。梵語具云辟支迦羅。華言緣覺。菩薩。梵語具云菩提薩埵。華言覺有情。）六請轉法輪。謂十方剎土諸佛。成等正覺。我以身口意業。慇懃勸請。轉妙法輪。普雨法雨。自他霑洽。故云請轉法輪。（剎。梵語具云剎摩。華言土田。）七請佛住世。謂諸佛菩薩。聲聞緣覺。諸善知識。將欲入滅。我悉勸請。久住於世。利樂眾生。故云請佛住世。八常隨佛學。謂佛從初發心。精進不退。不惜身命。剝皮為紙。析骨為筆。刺血為墨。書寫經典。積如須彌。乃至成道說法度生所有法行。悉願隨順修學。故云常隨佛學。（梵語須彌。華言妙高。）九恒順眾生。謂常於一切眾生。承事供養。如奉師長。如敬父母。凡有病苦。為作良醫。乃至貧窮。令得饒富。如是平等隨順利樂。故云恒順眾生。十普皆迴向。謂發廣大心。從初禮敬諸佛。乃至恒順眾生。所有一切廣大功德。普皆迴向法界眾生。願令常得安樂。乃至究竟成就菩提。故云普皆迴向。</p>
【十度各三行】（出成唯識論）<p style="margin-left:1em">度者超度也。謂此十度。各有三種殊勝行門。菩薩修行此法。則能自利利他。度諸眾生。離生死此岸。越煩惱中流。到涅槃彼岸。同證無上菩提。（梵語涅槃。華言滅度。梵語菩提。華言道。）一施度三行。此施度有三種。一財施。謂以己所有財物。施與他人。令其安樂。二法施。謂以佛法為諸眾生演說。令其開悟。三無畏施。謂於諸眾生無殺害心。令其無所怖懼。是為施度三行。二尸度三行。尸。梵語具云尸羅。華言清涼。又翻為戒。此戒度有三種。一攝律儀戒。謂持佛戒律。具眾威儀。二攝善法戒。謂身口意所作善法。皆悉攝持。三饒益有情戒。謂以慈悲喜捨之心。與眾生樂。拔眾生苦。平等利益。是為尸度三行。三忍度三行。此忍度有三種。一耐怨害忍。謂若遇怨憎毒害。安然忍耐。無返報心。二安受苦忍。謂若遇水火刀杖。眾苦所逼。恬然忍受。三諦察法忍。謂諦審諸法。體性虛幻。而本無生滅。安然忍可。是為忍度三行。四進度三行。此進度有三種。一被甲精進。謂起大誓願心。修諸勝行。二攝善精進。謂修方便行。進趣無上菩提。三利樂精進。謂勤化眾生。咸修於道。是為進度三行。五禪度三行。禪。梵語具云禪那。華言靜慮。此禪度有三種。一安住靜慮。謂亂想不起。深入禪定。二引發靜慮。謂智慧現前。生諸功德。三辦事靜慮。謂功行圓成。利益眾生。是為禪度三行。六慧度三行。此慧度有三種。一生空無分別慧。謂平等照了俗諦之法。無生滅相。二法空無分別慧。謂平等照了真諦之法。悟性本空。三俱空無分別慧。謂全照中道。超前二空。悉皆平等。是為慧度三行。（俗諦者。謂建立一切法也。真諦者。謂泯絕一切法也。）七方便度三行。此方便度有三種。一進趣果向方便。謂修諸功德迴向佛果。二巧會有無方便。謂能善巧融會真俗二諦之理。三不捨不受方便。謂拔濟眾生。了達能所皆空。而不捨離。是為方便度三行。八願度三行。此願度有三種。一求菩提願。謂自求佛果。二利樂他願。謂救度一切眾生。三外化願。謂外化有情。亦起自利利他之願。是為願度三行。九力度三行。力即力用。謂此力度有三種。一思擇力。謂思惟揀擇一切善法而得其力。二修習力。謂修行數習殊勝妙行。證得其力。三變化力。謂神通力用。化度眾生。是為力度三行。十智度三行。此智度有三種。一無相智。謂觀達一切諸法。性本自空。二受用法樂智。謂修行證得一切種智。恒自受用。得大自在。三成熟有情智。謂教化饒益一切眾生。成就道果。是為智度三行。（一切種智。謂知一切道。知一切種。即佛智也。）</p>
【十種有依行輪】（出地藏十輪經）<p style="margin-left:1em">有依行者。有可憑依之行業也。輪以摧碾為義。佛謂眾生依此行業而修菩提。則能摧破一切煩惱惑業。故曰輪也。（梵語菩提。華言道。）一具足淨信。謂眾生具足清淨信心。則於一切善惡業緣。受報因果。皆無所疑。此為有依行也。二具足慚愧。謂眾生具足慚愧之心。凡有所作身口過非。而能內自羞耻。發露向人。悉不覆藏。此為有依行也。三安住律儀。謂眾生若能攝身口意業。安住淨戒。則於殺盜婬妄等諸律儀。悉無毀犯。此為有依行也。四安住慈心。謂眾生若能安住平等慈愛之心。則於一切有情。悉與其樂。不加惱害。此為有依行也。五安住悲心。謂眾生若能安住平等悲憫之心。則於一切有情。見其受苦。普為救拔。令其安隱。此為有依行也。六安住喜心。謂眾生若能安住歡喜之心。見諸有情離苦得樂。了無憎嫉之意。此為有依行也。七安住捨心。謂眾生若能安住捨離之心。則於一切有情。冤親平等。無憎無愛。此為有依行也。八具正歸依。謂眾生發心修行之初。必須歸向依止佛法僧寶。則所修所證。有所憑據。而不惑於外道邪魔之見。此為有依行也。九具足精進。謂眾生於如來一切善法。若能隨順修學。勇猛精勤。始終不懈。此為有依行也。十常樂寂靜。謂眾生修習禪定。當遠離憒閙。寂默一心。如理思惟。絕諸妄想。此為有依行也。</p>
【十種發心】（出華嚴經隨疏演義鈔）<p style="margin-left:1em">十種發心者。謂諸眾生迷妄失真。念念起心。貪著諸境。業報不同。苦樂有異。皆因發心不純也。一發地獄心。謂眾生念念起貪瞋之心。日增月甚。造上品十惡。行火塗道。是名發地獄心。（上品者。謂人作惡。於欲作正作作已三時之中。俱不能悔也。十惡者。一殺生。二偷盜。三邪婬。四妄語。五兩舌。六惡口。七綺語。八貪欲。九瞋恚。十邪見也。火塗道者。即地獄道也。謂地獄中受火牀罏炭等苦也。）二發畜生心。謂眾生念念起心。欲多眷屬。如海吞流。愚癡貪著。起中品十惡。行血塗道。是名發畜生心。（中品者。謂作惡已後。起少悔心也。血塗道者。即畜生道也。謂畜生常被互相吞啖之苦也。）三發餓鬼心。謂眾生念念。欲得名聞四遠。八方稱揚。內無實德。虛比聖賢。唯行諂誑。起下品十惡。行刀塗道。是名發餓鬼心。（下品者。謂作惡之時。即能悔也。刀塗道者。即餓鬼道也。謂餓鬼中常受刀杖逼迫之苦也。）四發下品十善心。下品者。於作善之時。即生悔心也。十善者。不殺生。不偷盜。不邪婬不妄語。不兩舌。不惡口。不綺語。不貪欲。不瞋恚。不邪見也。謂眾生念念。欲勝於人。輕他重己。而外揚仁義。行修羅道。是名發下品十善心。（梵語阿修羅。華言非天。謂行非天也。）五發中品十善心。中品者於作善已後。起少悔心也。謂眾生念念。忻樂世間。修行五戒。行人之道。是名發中品十善心。（五戒者。不殺生。不偷盜。不邪婬。不妄語。不飲酒也。）六發上品十善心。上品者。於十善欲作正作作已三時之中。心俱不悔也。謂眾生念念。知三惡道苦。及知人間苦樂相間。唯天上純受諸樂。而求生彼故。閉攝內根。不著外塵。修行天道。是名發上品十善心。（三惡道者。餓鬼道。畜生道。地獄道也。內根者。即意根也。）七發欲界主心。欲界主者。即欲界他化自在天主也。謂眾生若念念張大威勢。奪他所化以自娛樂。而行魔羅道。是名發欲界主心。（梵語魔羅。華言能奪命。謂能奪人智慧之命。稱天魔者即此天也。）八發世智心。謂眾生念念。欲得利智辯聰。高才明哲。鑒達古今。不信出世教法。而行尼犍道。是名發世智心。（梵語尼犍。華言離繫。即外道也。）九發梵心。謂眾生念念。厭下欲界塵境。忻上梵天勝妙之樂。而行色無色之道。是名發梵心。（色無色者。謂色界。無色界也。）十發無漏心。無漏者。不漏落生死也。謂眾生念念。厭離世間生死之苦。斷除貪瞋癡之妄惑。常修無漏之因。而行二乘之道。是名發無漏心。（二乘者。聲聞乘。緣覺乘也。）</p>
【十念】（出諸經要集）<p style="margin-left:1em">謂於佛等十境。起修十念。攝伏亂心。勿使妄動。則正念現前。佛道可期矣。一念佛。謂於如來相好功德。時常專心繫想。念念不忘。是名念佛。二念法。謂諸佛教法。為修行之軌則。能除愛欲塵勞諸結使縛。時常專心繫想。念念不忘。是名念法。（結使者。謂一切惑業纏結。而能驅使眾生。受生死之苦也。）三念僧。謂菩薩羅漢聖僧。咸具種種功德。為世福田。時常專心繫想。念念不忘。是名念僧。（菩薩。梵語具云菩提薩埵。華言覺有情。羅漢。梵語具云阿羅漢。華言無學。）四念戒。謂佛所制之戒。能息諸惡。成就道品。猶如瓔珞。可以嚴身。時常專心繫想。念念不忘。是名念戒。五念施。謂布施能破慳貪。生長福果。及所施之後。無有悔心。亦不求報。但起慈心。利益一切。時常專心繫想。念念不忘。是名念施。六念天。謂諸天善業成就。感報勝身。眾福具足。而我亦當修如是善業。感如是身。時常專心繫想。念念不忘。是名念天。七念休息。謂於寂靜之處。閑居獨處。屏息一切緣務。則可修習聖道。時常專心繫想。念念不忘。是名念休息。八念安般。安般。梵語具云安那般那。華言遣來遣去。即出入息也。謂攝心靜慮。數出入息。覺知長短。則能除諸妄想。時常專心繫想。念念不忘。是名念安般。九念身。謂此身頭目手足。皮肉骨髓。何者是身。從何處來。為誰所造。於此終後。當生何處。了知因緣假合。畢竟不實。即須晝夜精進。修習淨行。時常專心繫想。念念不忘。是名念身。十念死。謂人之生。猶如夢幻。諸根不久。終當散壞。即須晝夜精修。以求出離。時常專心繫想。念念不忘。是名念死。</p>
</div></div>
</div><!-- end of div[@id='body'] -->
</body></html>