<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu16' />【三種圓滿安樂】（出瑜伽師地論）<p style="margin-left:1em">一成就加行圓滿。謂修菩薩行者。於淨戒中不敢毀犯。於身語意清淨無染。若有過失。即能懺悔。令其戒體圓滿無虧。是名成就加行圓滿。二成就意樂圓滿。謂修菩薩行者。為法出家。不為活命。但為求無上菩提及求大涅槃樂。勇猛精進。不生懈怠之心。不雜眾惡之法。不受當來生老病死之苦。是名成就意樂圓滿。（梵語菩提。華言道。梵語涅槃。華言滅度。）三成就宿因圓滿。謂修菩薩行者。於宿世中曾修福善。故於今生種種資身之具。悉無匱乏。復能為他廣行惠施。心不慳悋。是名成就宿因圓滿。</p>
【三義歡喜】（出觀經妙宗鈔）<p style="margin-left:1em">觀無量壽佛經疏。因釋阿難及天龍等。聞法歡喜。作禮而去。故以三義釋之。（梵語阿難。華言慶喜。）一遇人歡喜。人即佛也。謂佛具足四無礙智。說觀彼佛之法。離於錯謬。今遇此人。寧不歡喜。是名遇人歡喜。（四無礙智者。法無礙智。義無礙智。詞無礙智。樂說無礙智也。彼佛即梵語阿彌陀。華言無量壽。）二聞法歡喜。謂所說觀佛之法。一十六門。曲盡其妙。能令凡心入深三昧。聞如是法。豈不歡喜。是名聞法歡喜。（一十六觀門者。日觀。水觀。地觀。寶樹觀。八功德水觀。總觀。華座觀。像觀。佛真身觀。觀世音觀。大勢至觀。普想觀。雜想觀。上輩生觀。中輩生觀。下輩生觀。）三得果歡喜。果即修觀剋獲之果也。謂韋提希等。聞說觀佛之法。依此修之。得分真果。侍女諸天。得相似果。得如是果。豈不歡喜。是名得果歡喜。（梵語韋提希。華言思惟。分真者。即證一分中道也。相似者。近於分真也。）</p>
【三因】（出佛性論）<p style="margin-left:1em">一應得因。謂依真如空理而修因行。應得菩提之果。故名應得因。（梵語菩提。華言道。）二加行因。謂依菩提心。加功用行。以此為因。即能證得法身之果。故名加行因。三圓滿因。謂由加行。故因行圓滿故。名圓滿因。</p>
【三斷】（出宗鏡錄）<p style="margin-left:1em">一自性斷。謂智慧起時。煩惱暗障。自性應斷。故名自性斷。二不生斷。謂得法空之時。能令三塗惡道苦果。永更不生。故名不生斷。（三塗者。火塗。刀塗。血塗也。）三緣縛斷。謂但斷心中之惑。則於外塵境不起貪瞋。於境雖緣。不生染者。故名緣縛斷。</p>
【三斷】（出阿毘達磨品類足論）<p style="margin-left:1em">一見所斷。謂聲聞初果之人。斷惑見理。名為見道。因斷三界八十八使見惑。故名見所斷。（三界者。欲界。色界。無色界也。八十八使者。一身見。二邊見。三見取。四戒取。五邪見。六貪。七瞋。八癡。九慢。十疑。此十使歷三界四諦下增減不同。成八十八。謂欲界苦諦十使具足。集滅二諦各七使。除身見邊見戒取。道諦下八使。除身見邊見。四諦合為三十二。上色界無色界。每四諦下各除瞋使。餘皆如欲界。故上二界合為五十六。并前欲界三十二。共成八十八使也。）二修所斷。謂聲聞第二果第三果。修真斷惑。名為修道。因斷三界十隨眠惑。故名修所斷。（十隨眠者。即是思惑。謂長時隨逐潛伏。覆蔽真性。故名隨眠。欲界有四。謂貪瞋癡慢。色界無色界各三。謂貪癡慢。共為十也。）三非所斷。謂聲聞第四果。三界煩惱皆已斷竟。得無漏果。無惑可斷。故名非所斷。</p>
【龍華三會】（出法住記）<p style="margin-left:1em">彌勒下生經云。彌勒菩薩。即於出家之日。便得成佛。坐於龍華樹下花林園中。三會說法。故云龍華三會。（梵語彌勒。華言慈氏。）第一會度九十六俱胝聲聞眾。梵語俱胝。華言百億。記云。若諸國王大臣。長者居士。男女一切施主。於今釋迦牟尼佛正法中。能作佛事自種善根。或教他種。以七寶金銀鍮石銅鐵木石泥土。或以繒縷。或以綵畫。作佛形像。及窣堵波。若大若小。乃至最小如指節大。或以香花諸妙供具而為供養。由如是善根力故。至彌勒如來成正覺時。善得人身。於第一會中剃髮出家。乘宿願力便得涅槃。（梵語窣堵波。華言高顯。即塔也。梵語涅槃。華言滅度。）第二會度九十四俱胝聲聞眾。記云。若國王等及以臣庶。於今釋迦牟尼佛正法中。能為法事。謂於諸大乘經典。或律或論。若讀若誦。或恭敬供養。或於經卷以諸雜綵而嚴飾之。由是善根力故。至彌勒如來成正覺時。善得人身。於第二會中剃髮出家。乘宿願力便得涅槃。第三會度九十二俱胝聲聞眾。記云。若諸國王及臣庶等。於今釋迦牟尼佛正法中。能為僧事自種善根。或教他種。於每月初一日。或初八日十五日。設齋供養比丘比丘尼。或供養修禪定者。或供養諸說法者。或施坐臥等具供養僧眾。由是善根力故。至彌勒如來成正覺時。於第三會中剃髮出家。乘宿願力便得涅槃。</p>
【菩薩三修學】（出菩薩纓絡本業經）<p style="margin-left:1em">一百劫頂寂定中修諸三昧。劫。梵語具云劫波。華言分別時節。梵語三昧。華言正定。頂寂定者。在眾定之上。故名頂也。謂等覺菩薩住頂寂定。以大願力住壽百劫。修一切三昧已。入金剛三昧。與一切法性相應相冥。而得一合相也。（等覺者。去佛之位一等也。金剛三昧者。金剛最堅至利。謂入此三昧。則一切諸惑無不斷也。）二千劫金剛定中學諸威儀。謂等覺菩薩。復住壽千劫。學佛一切威儀。象王觀視。師子遊步。修佛無量不可思議神通化導之法皆現在前。入佛行處。坐佛道場也。三萬劫大寂定中學佛化行。謂等覺菩薩。復住壽萬劫。學佛教化之行。現諸色相教化眾生。復現同諸佛常行中道。大樂無為也。</p>
【菩薩生兜率天三事勝】（出涅槃經）<p style="margin-left:1em">菩薩當補佛處。故生兜率。梵語兜率。華言知足。謂於五欲境界知止足故。（五欲者。色欲。聲欲。香欲。味欲。觸欲也。）一命勝。菩薩已離三界生死。雖不修命業。而於彼天託生天數。壽命四千歲。天壽畢已。降生中國。以補佛處。是名命勝也。（三界者。欲界。色界。無色界也。）二色勝。菩薩雖不修色業。既生兜率。而妙色身光明照耀。自然莊嚴。異諸天眾。是名色勝也。三名勝。佛本行集經云。菩薩既生兜率。其諸天眾。即喚菩薩名為護明。展轉稱喚。其聲上徹淨居。乃至色界天頂。是名名勝也。（護明。釋迦佛也。從迦葉佛時。護持禁戒。梵行清淨。命終生天。不失本心。不忘宿行。故曰護明。）</p>
【三賢】（出仁王護國經疏）<p style="margin-left:1em">十住十行十回向諸位菩薩皆稱賢者。此就別教而論。蓋諸位菩薩但斷見思惑盡。尚有無明惑在。未入聖位。故名賢也。一十住。會理之心安住不動。名之為住。一發心住。二治地住。三修行住。四生貴住。五具足方便住。六正心住。七不退住。八童真住。九法王子住。十灌頂住。二十行。行即進趣之義。謂行此行。則能進向於果。名之為行。一歡喜行。二饒益行。三無違逆行。四無屈撓行。五無癡亂行。六善現行。七無著行。八難得行。九善法行。十真實行。三十回向。回因向果。名為回向。一救諸眾生離眾生相回向。二不壞回向。三等一切諸佛回向。四至一切處回向。五無盡功德藏回向。六入一切平等善根回向。七等隨順一切眾生回向。八真如相回向。九無縛無著解脫回向。十入法界無量回向。</p>
【三種發心】（出起信論）<p style="margin-left:1em">一信成就發心。謂十信行滿。信心成就。入十住位中初發心住。故名信成就發心。（十信者。信心。念心。精進心。慧心。定心。不退心。護法心。回向心。戒心。願心也。十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。）二解行發心。解即解了。行即修行。謂十行位中能解法性本空。順修六度之行。發回向心。入十回向。故名解行發心。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。六度者。一布施。二持戒。三忍辱。四精進。五禪定。六智慧也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無礙解脫回向。法界無量回向也。）三證發心。證即證入。謂入初地乃至第十地。而此證者無有境界。惟真如智。名為法身。法身顯發。故名證發心。</p>
【三不退】（出觀經妙宗鈔）<p style="margin-left:1em">一位不退。謂別教菩薩。從初住位中斷見惑。二住至七住位中斷思惑。則永不退失超凡之位。故名位不退。（初住即十住。發心住。治地住。修行住。生貴住。方便具足住。正心住。不退住。童真住。法王子住。灌頂住也。）二行不退。謂別教菩薩。從八住已去至十行位中伏斷塵沙之惑。則永不退失菩薩之行。故名行不退。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。）三念不退。謂別教菩薩。從初地已去破無明惑。則永不退失中道正念。故名念不退。</p>
【三處入法界】（出華嚴經疏）<p style="margin-left:1em">法界即一切眾生本有之心。諸佛所證平等之理也。而云三處入者。由菩薩根有利鈍。行有淺深。故所證入。先後不定。遂分三處也。一十住初心入法界。謂利根菩薩。即於初住位中破無明惑。證入法界平等之理。得不退轉。是名十住初心入法界也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。）二回向終心入法界。謂菩薩於十回向後心。眾行純熟。證入法界。是名回向終心入法界也。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無礙解脫回向。法界無量回向也。）三初地入法界。謂菩薩於前行向中。功德具足。至於初地。即得證入法界。乃了三德圓融。三身自在。是名初地入法界也。（三德者。法身德。般若德。解脫德也。三身者。法身。報身。應身也。）</p>
【文殊三名】（出翻譯名義）<p style="margin-left:1em">一文殊師利。梵語文殊師利。華言妙德。謂具不可思議種種微妙功德。故名妙德。二滿殊尸利。梵語滿殊尸利。華言妙首。謂具不可思議微妙功德。在諸菩薩之上。故名妙首。三曼殊室利。梵語曼殊室利。華言妙吉祥。謂具不可思議微妙功德。最勝吉祥。故名妙吉祥。</p>
【三人觀十二因緣】（出涅槃經）<p style="margin-left:1em">三人者。謂通教聲聞緣覺菩薩。雖同觀十二因緣。然隨智淺深。法成高下。故有三種之異也。一下智觀故得聲聞菩提。梵語菩提。華言道。謂聲聞之人用體空之智。初觀十二因緣生。次觀十二因緣滅。觀此生滅。即悟非生非滅。破見思之惑。證真空之理。是名下智觀故得聲聞菩提。（體空者。體達諸法性本空也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。因緣生者。即無明緣行。行緣識等是也。因緣滅者。即無明滅。乃至老死滅是也。）二中智觀故得緣覺菩提。謂緣覺之人亦用體空之智。初觀十二因緣生。次觀十二因緣滅。觀此生滅。即悟非生非滅。破見思之惑。更能侵除習氣。以由能觀之智。比於聲聞稍勝。故所證真空之理亦深。是名中智觀故得緣覺菩提。（侵除者。猶漸除也。習氣者。見思餘習之氣分也。）三上智觀故得菩薩菩提。謂菩薩之人雖亦用體空之智。觀十二因緣生滅。了悟非生非滅。而能頓斷見思習氣。以由能觀之智。比於緣覺復勝。故所證真空之理最深。是名上智觀故得菩薩菩提。（菩薩。梵語具云菩提薩埵。華言覺有情。）</p>
【阿羅漢三義】（出翻譯名義）<p style="margin-left:1em">梵語阿羅漢。華言無生。亦云無學。謂三界生死已盡。是為無生。無法可學。是為無學。或言不翻者。名含三義故也。（三界者。欲界。色界。無色界也。）一殺賊。賊即見思惑也。以其劫人功德之財。奪人智慧之命。故名為賊。阿羅漢能斷三界見思之惑。故名殺賊。二不生。不生即無生也。謂阿羅漢既斷見思惑盡。更不受三界生。故名不生。三應供。謂阿羅漢智斷功德既已具足。應受人天供養。故名應供。（智謂得漏盡智。斷謂斷三界見思惑盡也。）</p>
【三迦葉】（出法華經文句）<p style="margin-left:1em">梵語迦葉。華言光波。謂身光炎涌。暎餘光故也。毘婆尸佛時。三人共立剎柱。以是因緣感報。遂為兄弟。（梵語毘婆尸。華言勝觀。）一優樓頻螺迦葉。梵語優樓頻螺。華言木瓜林。謂其居處近於此林。故以名之。將護四眾。供給四事。令無所乏。最為第一。（四眾者。一比丘。二比丘尼。三優婆塞。四優婆夷也。四事者。一飲食。二衣服。三臥具。四醫藥也。）二伽耶迦葉。梵語伽耶。華言城。謂其居家在王舍城南七由旬。故以名之。觀了諸法。都無所著。教化眾生。最為第一。（梵語由旬。華言限量。一由旬四十里也。）三那提迦葉。梵語那提。華言河。謂其居止近於此河。故以名之。心意寂然。降伏結業。精進修行。最為第一。</p>
【阿難三名】（出翻譯名義）<p style="margin-left:1em">阿難是斛飯王之子。佛成道日生。以其能持法藏。有三種不同。隨德受稱。故有三名也。一名阿難。梵語阿難。華言慶喜。生時合國欣慶歡喜故也。以其親承佛旨。傳以化人。即傳持聲聞藏也。二名阿難跋陀。梵語阿難跋陀。華言喜賢。以其住於有學之地。得空無相無願三解脫門。即傳持緣覺藏也。（空者。謂了達自性本空。無我我所也。無相者。謂一切法空。無男女相也。無願者。謂了達諸法無相無所願求也。以能空此三者。即得自在無礙。故云解脫門也。）三名阿難迦羅。梵語阿難迦羅。華言喜海。以其解了如來說法。無說而說。說即無說。所謂佛法大海水。流入阿難心。即傳持菩薩藏也。</p>
【聲聞三道】（出天台四教儀集註）<p style="margin-left:1em">一見道。謂聲聞因斷三界見惑。見真諦理。故名見道。即初果須陀洹也。（三界者。欲界。色界。無色界也。見惑者。意根對法塵起諸分別。曰見惑。梵語須陀洹。華言預流。謂預入聖道法流也。）二修道。謂聲聞得初果已。復緣真諦之理。斷欲界九品思惑。名為修道。即二果斯陀含。三果阿那含也。（思惑者。五根對五塵起貪染心曰思。九品者。於上中下三品。每一品中又分三品。名為九品。梵語斯陀含。華言一來。謂來欲界一番受生也。梵語阿那含。華言不來。謂不來欲界受生也。）三無學道。謂聲聞斷三界見思惑盡。真諦之理究竟。無法可學。故名無學。即第四果阿羅漢也。（梵語阿羅漢。華言無學。）</p>
【結集三人】（出付法藏因緣經）<p style="margin-left:1em">一阿難。梵語阿難。華言慶喜。斛飯王之子。佛成道日生。生時舉國欣慶。故云慶喜。隨佛出家。得阿羅漢果。多聞第一。能持法藏。如來滅後。與文殊師利。集諸大眾。於鐵圍山等處。結集修多羅藏。（梵語修多羅。華言契經。）二優波離。梵語優波離。華言化生。或翻上首。以其持律第一。為眾紀綱故也。如來滅後。與五百聖人。於畢鉢羅窟內。結集毘奈耶藏。（畢鉢羅。西域記云。即菩提樹也。梵語毘奈耶。華言善治。即律也。）三迦葉。梵語迦葉波。華言飲光。謂其身光炎涌。能暎餘物故也。如來滅後。集諸大眾。於畢鉢羅窟等處。結集阿毘曇藏。（梵語阿毘曇。華言無比法。即論也。）</p>
【初果三結】（出四教儀集註）<p style="margin-left:1em">結即見惑。眾生由此見惑結縛。不能出離生死。聲聞之人斷此惑盡。即證初須陀洹果。故名初果三結。（梵語須陀洹。華言預流。謂預入聖道法流也。）一身見結。謂眾生於五陰等法中妄計為身。強立主宰。恒起我見。是名身見結。（五陰者。色陰。受陰。想陰。行陰。識陰也。）二戒取結。謂外道之人。於非戒中謬以為戒。取以進行。如鷄狗戒等。是名戒取結。（鷄狗戒者。謂外道計自身前世從鷄中來。即便獨立等。或計從狗中來。即便噉糞穢等是也。）三疑結。謂迷心背理。而於正法猶豫不决。不能深信。是名疑結。</p>
【三餘】（出華嚴經隨疏演義鈔）<p style="margin-left:1em">一煩惱餘。煩惱餘。亦名障餘。謂二乘之人雖斷三界內見思惑盡。尚有界外無明惑在。故名煩惱餘。（二乘者。聲聞乘。緣覺乘也。三界者。欲界。色界。無色界也。）二業餘。業餘亦名道餘。謂二乘之人雖斷三界內業縛。尚餘界外變易生死之業。故名業餘。三苦餘。苦餘亦名果餘。謂二乘之人已出三界分段生死。尚有變易生死之苦。故名苦餘。</p>
【三佛子】（出華嚴經疏）<p style="margin-left:1em">一外子。謂諸凡夫未曾入道。未能紹繼佛種。是名外子。二庶子。謂聲聞緣覺。但稟小乘之教。生於法身。不從如來大法生故。是名庶子。三真子。謂大乘菩薩。稟受如來大法。生於法身。是名真子。</p>
【三車】（出法華經）<p style="margin-left:1em">三車者。車即運載之義。喻三乘之人。各以所乘之法。運出三界而至涅槃也。（三乘者。菩薩乘。緣覺乘。聲聞乘也。三界者。欲界。色界。無色界也。梵語涅槃。華言滅度。）一羊車。羊車者。以羊挽車。故名羊車。喻聲聞之人。修四諦行。求出三界但欲自度。不顧他人。如羊之奔逸。竟不回顧後羣。故以羊車喻之。經云。如彼諸子。為求羊車。出於火宅。是也。（四諦者。苦諦。集諦。滅諦。道諦也）二鹿車。鹿車者。以鹿挽車。故名鹿車。喻緣覺之人。修十二因緣行。求出三界。而略有為他之心。如鹿之馳走。即能回顧後羣。故以鹿車喻之。經云。如彼諸子。為求鹿車。出於火宅。是也。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三牛車。牛車者。以牛挽車。故名牛車。喻三藏教菩薩之人。修六度行。但欲度人出於三界。而不求自出。如牛之荷負。安耐一切普運。故以牛車喻之。經云。如彼諸子。為求牛車。出於火宅。是也。（三藏者。經藏。律藏。論藏也。六度者。一布施。二持戒。三忍辱。四精進。五禪定。六智慧也。）</p>
【三乘】（出法華經）<p style="margin-left:1em">乘即運載之義。謂聲聞緣覺菩薩。各以其法為乘。運出三界生死。同到真空涅槃。故名三乘。（三界者。欲界。色界。無色界也。梵語涅槃。華言滅度。）一聲聞乘。聞佛聲教而得悟道。故曰聲聞。謂其知苦斷集。慕滅修道。故以此四諦為乘也。（四諦者。苦諦。集諦。滅諦。道諦也。）二緣覺乘。因觀十二因緣。覺真諦理。故名緣覺。謂始觀無明緣乃至老死。此是觀十二因緣生。次觀無明滅乃至老死滅。此是觀十二因緣滅。觀此因緣生滅。即悟非生非滅。故以此十二因緣為乘也。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三菩薩乘。菩薩。梵語具云菩提薩埵。華言覺有情。謂覺悟一切有情眾生也。菩薩行六度行。廣化眾生。出離生死。故以此六度為乘也。（六度者。一布施。二持戒。三忍辱。四精進。五禪定。六智慧也。）</p>
【三乘觀門】（出天台四教儀集註）<p style="margin-left:1em">一聲聞觀苦諦為初門。苦即三界生死之苦也。諦即審實之義。謂聲聞之人。知果苦而斷集因。慕寂滅而修道品。諦觀五陰生死之身。即是眾苦之本。故觀苦諦為初門也。（三界者。欲界。色界。無色界也。五陰者。色陰。受陰。想陰。行陰。識陰也。）二緣覺觀集諦為初門。集即招集之義。謂煩惱之因。則能招集生死之苦果也。緣覺之人。於十二因緣中。初從無明觀起。無明即屬集諦。了知苦果實由集因而生。故觀集諦為初門也。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三菩薩觀道諦為初門。道即六度也。謂菩薩為利他故。廣行六度。化諸眾生。故觀道諦為初門也。（六度者。一布施。二持戒。三忍辱。四精進。五禪定。六智慧也。）</p>
【三田喻三種人】（出涅槃經）<p style="margin-left:1em">第一田。此田渠流便利。無諸沙滷瓦石棘刺。種一得百。以喻菩薩根性猛利。智慧明了。利益眾生。無有窮盡。是為第一田也。（滷音魯。）第二田。此田雖無沙滷瓦石棘刺。渠流險難。收實減半。以喻聲聞根性稍鈍。雖得無漏。但能自利。不能度生。是為第二田也。（無漏者。謂聲聞惑業已斷。無復漏落三界生死也。）第三田。此田渠流險難。多諸沙滷瓦石棘刺。種一得一。為藳草故。以喻闡提之人。而於佛法無有信心。今為說法。以種後世善種。是為第三田也。（闡提。梵語一闡提。華言信不具。外道名。）</p>
【三草】（出法華經文句）<p style="margin-left:1em">草即藥草也。藥草既蒙雲雨之潤。即得生長。而能徧治眾病。變體成僊。以譬五乘之人。既聞法華之教。無漏智慧即得增長。能破無明之惑。開佛知見。故以三草喻之。（五乘者。菩薩乘。緣覺乘。聲聞乘。天乘。人乘也。）一小草。小草。喻人天也。謂法雨既沾。無不蒙潤。而人天之機。根力微弱。未獲大益。故名小草。二中草。中草。喻聲聞緣覺也。謂此二乘之人。蒙佛法雨。而於大乘根漸增長。故名中草。三上草。上草。喻三藏教菩薩也。謂此菩薩。蒙佛法雨。敷榮鬱茂。自他饒益。故名上草。（三藏者。經藏。律藏。論藏也。）</p>
【三獸渡河】（出天台四教儀并法華玄義）<p style="margin-left:1em">三獸。喻三乘。河。喻空理也。謂通教聲聞緣覺菩薩。同出三界。取證空理。而根器有大小。行位有淺深。如象馬兔同共渡河。而有淺深之異。故以此為喻也。（三界者。欲界。色界。無色界也。）一象渡河。象渡河者。喻菩薩之人也。謂菩薩修六度萬行。利益眾生。斷見思惑及斷習氣盡而證菩提。如象之渡河。得其底也。（六度者。一布施。二持戒。三忍辱。四精進。五禪定。六智慧也。見思惑者。意根對法塵而起分別曰見惑。眼耳鼻舌身。貪愛色聲香味觸五塵曰思惑。習氣者。即見思餘習之氣分也。）二馬渡河。馬渡河者。喻緣覺之人也。謂緣覺修十二因緣。斷見思惑。雖兼斷習氣。未能淨盡。而證真空之理。如馬之渡河。雖不至底而漸深也。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三兔渡河。兔渡河者。喻聲聞之人也。謂聲聞修四諦法。斷見思惑。未能除斷習氣。而但證真空之理。如兔之渡河。但浮水而過。不能深也。（四諦者。苦諦。集諦。滅諦。道諦也。）</p>
【比丘三義】（出大智度論）<p style="margin-left:1em">梵語比丘。華言除饉。謂眾生薄福。在因無法自資。得報多所饉乏。出家之人。戒行是良福田。能除因果之饉乏。故名除饉。或言不翻者。名含三義故也。一破惡。謂比丘修戒定慧之道。能破見思之惡。故名破惡。二怖魔。魔。梵語具云魔羅。華言殺者。謂能殺人智慧之命也。比丘既能修道。魔即念言。此人非但出我界域。亦能轉化於他。空我眷屬。魔即驚怖。故名怖魔。三乞士。乞是乞求之名。士是清雅之稱。謂比丘常當乞食。清淨自活。上乞法以資慧命。下乞食以資色身。故名乞士。</p>
【三種僧】（出涅槃經）<p style="margin-left:1em">一犯戒雜僧。謂其雖持禁戒。為利養故。與破戒者常共親附。同其事業。雜處熏習。因而破戒。是名犯戒雜僧也。二愚癡僧。謂其雖在阿蘭若處。諸根不利。闇鈍愚魯。經律論藏不能解了。於諸弟子或犯禁戒。亦不能教令清淨懺悔。是名愚癡僧也。（梵語阿蘭若。華言閑靜處。）三清淨僧。謂其本性清淨。嚴持戒律。通達經論。不為諸魔之所沮壞。又能調伏利益一切眾生。為說諸戒輕重之相。堪稱護法無上大師。是名清淨僧也。</p>
【律師三法】（出善見毘婆沙律）<p style="margin-left:1em">一本毘尼藏。梵語毘尼。華言律。謂為律師者。必本於毘尼。諷誦通利。句義辯習。文字不忘。然後可以教授於人。所以稱之為律師也。二堅持不雜。謂為律師者。當懷慚愧。堅持法律。於毘尼藏所有文句義疏。悉皆通達。若有問者。次第而答。不相雜亂。所以稱之為律師也。三受持不忘。謂為律師者。於毘尼藏所傳之師。須知次第授受之由。若佛授優波離。如是次第師師相承。乃至于今。於其名字。或能盡知。或知一二而不忘失。所以稱之為律師也。</p>
【三圓滿】（出瑜伽師地論）<p style="margin-left:1em">一行圓滿。謂聽聞正法。依法修行。復能為他如法演說。自利利他之行既周。是名行圓滿。二果圓滿。謂由修行。即能證涅槃之果。圓成滿足。是名果圓滿。（梵語涅槃。華言滅度。）三師圓滿。師即受道之師。謂能以佛所說之法教誡於我。復能引發一切梵行。令得滿足。是名師圓滿。</p>
【沙彌三名】（出翻譯名義）<p style="margin-left:1em">梵<span class='corr'>語沙</span>彌。華言息慈。謂息惡行慈也。一驅烏沙彌。謂能驅遣烏鳥。即七歲至十二三歲者。皆名驅烏沙彌也。二應法沙彌。謂能與出家之法相應。即十四歲至十九歲者。皆名應法沙彌也。三名字沙彌。謂能止息諸惡。勤行眾慈。可以沙彌名字稱之。即二十歲已上。皆號名字沙彌也。</p>
【三種天】（出涅槃經）<p style="margin-left:1em">天者。天然自然。樂勝身勝。故名天也。一世間天。謂十方世界。一切剎土中諸大國王。雖處人中。享受天福。是名世間天。二生天。即一切眾生。修行十善之因。受其果報。或生欲界天。或生色界天。或生無色界天。是名生天。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）三淨天。謂聲聞緣覺斷諸煩惱。獲大神通。變化自在。清淨無染。是名淨天。</p>
【三界】（出華嚴孔目）<p style="margin-left:1em">界。限也。別也。謂三界分限。各別不同。故名界也。一欲界。欲有四種。一者情欲。二者色欲。三者食欲。四者婬欲。下極阿鼻地獄。上至第六他化天。男女相參。多諸染欲。故名欲界。（梵語阿鼻。華言無間。第六他化天者。假他所化而自娛樂也。）二色界。色即色質。謂雖離欲界穢惡之色。而有清淨之色。始從初禪梵天。終至阿迦膩吒天。凡有一十八天。並無女形。亦無欲染。皆是化生。尚有色質。故名色界。（梵語阿迦膩吒。華言質礙究竟。一十八天者。梵眾天。梵輔天。大梵天。少光天。無量光天。光音天。少淨天。無量淨天。徧淨天。無雲天。福生天。廣果天。無想天。無煩天。無熱天。善見天。善現天。色究竟天也。）三無色界。謂但有心識而無色質也。始從空處。終至非非想處。凡有四天。但有受想行識四心而無形質。故名無色界。（四天者。空無邊處天。識無邊處天。無所有處天。非非想處天也。）</p>
【三事人勝諸天】（出大毘婆沙論）<p style="margin-left:1em">一能勇猛。諸天耽嗜欲樂。不復進修。是人雖不見當來之果。而能修諸苦行。精進不怠。是能勇猛勝諸天也。二能憶念。諸天耽嗜欲樂。慧性常惛。是人能憶記曩久所作所說之事。了了分明。悉無忘失。是能憶念勝諸天也。三能梵行。梵者淨也。諸天耽嗜欲樂。不復增修善業。是人初發心時。能種殊勝善根。愛持戒律。行業清淨。是能梵行勝諸天也。</p>
【閻浮提人三事勝餘三洲】（出長阿含經）<p style="margin-left:1em">梵語閻浮提。華言勝金洲。即南洲也。三洲者。東弗于逮。西瞿耶尼。北鬱單越也。一勇猛強記。謂南洲之人。於諸教法勇猛讀誦。記聞廣博。心不忘失。其餘三洲。則不能然。所以勝之也。二勤修梵行。謂南洲之人。於諸清淨梵行。則能精勤修習。期證道果。其餘三洲。則不能然。所以勝之也。三佛出其土。謂南洲乃是中華文物之國。一切聖賢。皆出其中。其人易化。所以佛之降生。必在斯土。其餘三洲。則不示現。所以勝之也。</p>
【三種人難報】（出大毘婆沙論）<p style="margin-left:1em">佛告比丘。我見有三種人。於諸有情。多獲利益。其恩難報。假使盡其形壽。以諸上妙衣服飲食臥具醫藥。及餘資緣而供養之。亦不能報也。一令出家者。謂若有人為其說法。勸令出家。剃髮染衣。以正信心受持淨戒。乃至成就菩提。其恩難報也。（梵語菩提。華言道。）二令知集法者。集。積集也。謂眾生積集煩惱惑業。而能招集生死之苦。若有人為其說法。令知煩惱過患而滅除之。其恩難報也。三令得漏盡者。漏盡者。謂眾生生死惑俱盡。不漏落三界也。若有人為其說法。令如法而修。破除煩惱。出離生死之苦。而證真空涅槃之樂。其恩難報也。（三界者。欲界。色界。無色界也。梵語涅槃。華言滅度。）</p>
【太子三妃】（出瑞應經并翻譯名義）<p style="margin-left:1em">經云。太子十七歲納妃三人。以示同人法也。一瞿夷。梵語瞿夷。華言明女。其父名水光長者。女生之時。日將沒。餘光照其室內皆明。因名瞿夷。是太子第一妃也。二耶輸。梵語耶輸陀羅。華言華色。是太子第二妃。即羅睺羅之母也。其父名移施長者。三鹿野。鹿野是太子第三妃也。其父名釋長者。</p>
【三善知識】（出止觀）<p style="margin-left:1em">知識者。聞名欽德曰知。覩形敬奉曰識。謂修行之人。欲得道果。必由教授知識以訓誨。同行知識以策勵。外護知識以資養。三者俱備。方能成就其功。故名善知識也。一教授善知識。宣傳聖言曰教。訓誨於我曰授。即教授之師也。謂其人內外方便。通塞障礙。皆能决了。是名教授善知識。二同行善知識。謂修觀行之人。互相策發。切磋琢磨。併心齊志。如乘一船。故名同行善知識。三外護善知識。護猶助也。謂營理所須。以助修行之人。或有外侮而能扞禦。故名外護善知識。</p>
【三想】（出大智度論）<p style="margin-left:1em">般若經云。菩薩欲成無上道者。應起平等心。於一切眾生無有偏黨。皆生親愛之想。莫生怨心。莫生中人心。故名三想。一怨想。怨想者。謂有人加害於我。及害我父母兄弟者。亦生親愛之想也。二親想。親想者。謂於父母兄弟。及親戚朋友等。皆生親愛之想也。三中人想。中人想者。謂於非怨非親之人。亦生親愛之想也。</p>
【三思】（出華嚴經疏鈔）<p style="margin-left:1em">一審慮思。謂在意地籌量之時。未有所作。故名審慮思。二决定思。謂意既决定。乃有所作。是名决定思。三動發思。唯識論云。動身之思。名為身業。發語之思。名為語業。是名動發思。</p>
【三惡覺】（出涅槃經并宗鏡錄）<p style="margin-left:1em">覺即知覺。宗鏡錄云。若唯修事定。但習世禪。雖曰修行。猶生惡覺。以不制意地。未斷其原故也。經云。一切凡夫雖善護身心。猶故生於三種惡覺。是也。一欲覺。欲即貪欲。謂一切凡夫之人。不了五塵過患。而於順情之境。種種貪求而生惡覺。故名惡覺。（五塵者。色塵。聲塵。香塵。味塵。觸塵也。）二恚覺。恚即瞋恚。謂一切凡夫之人。不了五塵過患。而於違情之境。種種忿怒而生惡覺。故名恚覺。三害覺。謂一切凡夫之人。常為覺觀怨賊之所侵害。故名害覺。（覺觀者。初心在緣曰覺。細心分別曰觀。）</p>
【三報】（出慈悲水懺）<p style="margin-left:1em">一現報。謂現世作惡。現身即受惡報。現世作善。現身即受善報。是名現報。二生報。謂此生作善作惡。來生方受善惡之報。是名生報。三後報。謂或過去無量生中。作善作惡。於此生中受善惡報。或在未來無量生中受善惡報。是名後報。</p>
【三業】（出析玄記）<p style="margin-left:1em">一身業。身業即身所作之業也。有善有惡。若殺生偷盜邪婬。即身惡業也。若不殺不盜不婬。即身善業也。二語業。語業即口所說之業也。有善有惡。若妄言綺語惡口兩舌。即口惡業也。若不妄言不綺語不惡口不兩舌。即口善業也。三意業。意業即意所起之業也。有善有惡。若貪欲瞋恚邪見。即意惡業也。若不貪欲不瞋恚不邪見。即意善業也。</p>
【三福田】（出優婆塞戒經）<p style="margin-left:1em">一報恩福田。謂父母有養育之恩。師長有教誨之恩。若能供養恭敬。非惟報答其恩。抑且自然獲福。是名報恩福田。二功德福田。謂若能恭敬供養佛法僧三寶。非但成就無量功德。亦能獲其福報。是名功德福田。（佛。梵語具云佛陀。華言覺僧。梵語具云僧伽。華言和合眾。）三貧窮福田。謂若見貧窮困苦之人。當起慈愍之心。以己所有資生等物而給施之。雖不求報。則亦自然獲福。是名貧窮福田。</p>
【三福業】（出增一阿含經）<p style="margin-left:1em">一施福業。謂修行之人。若遇貧窮之人來乞之時。須食與食。須衣與衣。乃至臥具醫藥。隨其所欲。皆悉施與。因施獲福。是名施福業也。二平等福業。謂修行之人。能持戒律。不興惡想。梵行端嚴。語言和雅。以平等慈悲愛護之心。普覆一切有情。令得安隱。以平等心而能致福。是為平等福業也。三思惟福業。謂修行之人。以智慧觀察。了知出要之法。遠離世間塵緣雜想。以此思惟。為出世善福之業。是為思惟福業也。</p>
【三供養】（出普賢行願疏）<p style="margin-left:1em">一財供養。謂以世間財寶。及以種種上妙諸供養具。供養諸佛菩薩。是名財供養。（菩薩。梵語具云菩提薩埵。華言覺有情。）二法供養。謂依佛所說教法。修於眾行。乃至不捨菩薩業。不離菩提心。即是以法供養諸佛菩薩。是名法供養。（梵語菩提。華言道。）三觀行供養。謂依中道妙觀。觀於一念之心。具足三諦之法。無有缺減。眾生諸佛。平等不二。煩惱生死。即是菩提涅槃。念念觀之。即是供養諸佛菩薩。是名觀行供養。（三諦者。真諦。俗諦。中諦也。梵語涅槃。華言滅度。）</p>
【三應供養】（出增一阿含經）<p style="margin-left:1em">一如來所應供養。謂如來出現世間。咸欲利樂一切眾生。於天人中最尊最上。不降伏者而降伏之。無救護者而救護之。未度脫者而度脫之。以是因緣。一切天人所應供養。二阿羅漢所應供養。梵語阿羅漢。華言無學。謂阿羅漢。生死已盡。梵行已立。而能利益有情。為世福田。以是因緣。一切天人所應供養。三轉輪聖王所應供養。謂轉輪聖王。恒以正法治化天下。使其人民不殺不盜。無諸過惡。咸被恩澤。各得其所。以是因緣。一切人民所應供養。</p>
【三種示導】（出般若經）<p style="margin-left:1em">示。開示。導。引導。謂菩薩見諸有情。在地獄中受極苦報。即起拯濟之心。故有三種示導也。一神變示導。謂菩薩憫彼地獄之苦。故現神通之力。滅除湯火刀劍種種苦具。令諸眾生藉此神變。從地獄出。生天人中。受諸快樂。是為神變示導。二記說示導。謂菩薩憫彼地獄之苦。而於眾生念念記憶不忘。而為說法。令諸眾生藉此法力。從地獄出。生天人中。受諸快樂。是為記說示導。三教誡示導。謂菩薩憫彼地獄之苦。即發慈悲喜捨之心。說法教誡。令諸眾生藉此教誡。從地獄出。生天人中。受諸快樂。是為教誡示導。</p>
【三善道】（出四教儀集註）<p style="margin-left:1em">三善道者。謂天人阿修羅同修十善。雖有上中下品不同。皆名善道。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）一天道。天即欲界色界無色界諸天也。謂因修上品十善。復修世間禪定。得生其中。是名天道。二人道。人即四天下之人也。謂因行五常五戒。復行中品十善。得生其中。是名人道。（四天下即四洲。東弗于逮。西瞿耶尼。南閻浮提。北鬱單越也。五常者。仁義禮智信也。五戒者。不殺。不盜。不邪婬。不妄語。不飲酒也。）三修羅道。梵語阿修羅。華言無酒。謂雖行五常。欲勝他故。行下品十善。得生其中。是名修羅道。亦名仙道。者以修羅一道。攝屬不定故也。（無酒者。修羅於四天下採花醞於大海。魚龍業力。其味不變。遂瞋妬誓斷酒。故名無酒。）</p>
【三種禮佛】（出華嚴孔目）<p style="margin-left:1em">一成過禮。謂禮佛時。身儀不正。而與輕慢相應。如碓上下。佛制有過。是名成過禮。二相似禮。謂禮佛時。身儀雖似端正。而與雜覺相應。是名相似禮。（雜覺者。謂覺知之念紛雜也。）三順實。禮。謂禮佛時。身儀端正。而與正智相應。隨順實理。是名順實禮。</p>
【三發心】（出翻譯名義）<p style="margin-left:1em">一發大智心。謂欲以智慧。廣求一切佛法。普令眾生皆得法喜之樂。是名發大智心。二發大悲心。謂慈愍一切眾生。輪迴生死。受種種苦。誓願救拔。是名發大悲心。三發大願心。謂依四弘誓願。發無上菩提之心。上求佛道。下化眾生。是名發大願心。（四弘誓願者。眾生無邊誓願度。煩惱無數誓願斷。法門無量誓願學。佛道無上誓願成也。）</p>
【三發心】（出釋氏要覽）<p style="margin-left:1em">一厭離有為發心。謂人厭惡世間皆是有為之法。能招三界生死之苦。欲求出離此苦。即發心修行。是名厭離有為發心。（三界者。欲界。色界。無色界也。）二所求菩提發心。梵語菩提。華言道。謂人宿有善本。具正知見。欲求出世妙道。即發心修行。是名所求菩提發心。三饒益有情發心。有情即眾生也。謂人起慈悲心。愍念世間一切眾生受生死苦。即發心修行。願拔其苦而與其樂。是名饒益有情發心。</p>
【三種發心】（出觀經妙宗鈔）<p style="margin-left:1em">觀無量壽佛經云。若有眾生。願生彼國者。發三種心。當得往生。（彼國者。西方安養淨土也。）一至誠心。至。專也。誠。實也。謂此土眾生。欲生彼國。當發專至誠實之心。正念真如。求願往生。故名至誠心。二深心。謂求無上佛果。必須心契深理。欲契深理。必須厚種善根。涅槃經云。深根難拔。故名深心。三發願心。謂以真如實心。趣果善心。二心功德。善巧回向。發願求生淨土。速證法忍。廣拔一切眾生苦惱。故名發願心。（法忍者。謂於無生之法。忍可忍證也。）</p>
【三種發菩提心】（出起信論）<p style="margin-left:1em">一直心。直心者。謂心常質直。離諸諂曲。能行正法。即是菩提之心也。二深心。深心者。謂於正法心生深信。而復樂修一切善行。即是菩提之心也。三大悲心。大悲心者。悲即悲愍。謂悲愍一切受苦眾生。常思救護。令其安樂。即是菩提之心也。</p>
【三行】（亦名三種業出大智度論并正法念處經）<p style="margin-left:1em">一福行。謂因修十善等福。報生欲界天上人間及阿修羅。享福受樂。故名福行。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。梵語阿修羅。華言無酒。）二罪行。謂因作五逆十惡等罪。報生畜生餓鬼地獄。責罪受苦。故名罪行。（五逆者。一殺父母。二破和合僧。三出佛身血。四殺阿羅漢。五破羯磨僧也。十惡者。殺生。偷盜。邪婬。妄語。兩舌。惡口。綺語。貪欲。瞋恚。邪見也。）三無動行。（亦名不動行。）謂修世間禪定。報生色界無色界天。心定不動。故名無動行。</p>
【三種清淨】（出大智度論）<p style="margin-left:1em">一心清淨。謂修學般若菩薩。不生染心。不生瞋心。不生憍慢心。不生慳貪心。不生邪見心。是名心清淨。（梵語般若。華言智慧。）二身清淨。謂修學般若菩薩。心既清淨。再後受身。常得化生。是名身清淨。三相清淨。謂修學般若菩薩。身心既皆清淨。則能具足相好。莊嚴其身。故名相清淨。</p>
【清淨三業】（出纓珞經）<p style="margin-left:1em">經云。須菩提。問佛色身。佛即以三業答之。（梵語須菩提。華言空生。又云善現。）一身行清淨。謂身之所行。能防塞一切諸不善法。是名身業清淨。二口言真誠。謂凡所言說。真實誠信。永離邪妄之語。是名口業清淨。三意專向道。謂收攝身心。常居寂定。無他異念。是名意業清淨。</p>
【三業供養】（出法華文句）<p style="margin-left:1em">一身業供養。謂身至誠敬禮諸佛菩薩。是名身業供養。二口業供養。謂口發言稱美諸佛菩薩功德。是名口業供養。三意業供養。謂端心正意。想念諸佛菩薩相好。是名意業供養。</p>
【三種淨業】（出觀無量壽佛經）<p style="margin-left:1em">經云。韋提希白佛言。世尊。我今樂生極樂世界阿彌陀佛所。唯願世尊。教我思惟。教我正受。於是世尊以三種淨業答思惟。十六妙觀酬正受。故知三種淨業。乃往生淨土之因也。（梵語韋提希。華言思惟。梵語阿彌陀。華言無量壽。十六妙觀者。日觀。水觀。地觀。寶樹觀。八功德水觀。總觀。華座觀。像觀。佛真身觀。觀世音觀。大勢至觀。普想觀。雜想觀。上輩生觀。中輩生觀。下輩生觀也。）一孝養父母等業。謂若能孝養父母。奉事師長。則必慈心不殺。修行十善。是為淨業。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）二受持三歸等業。謂歸依佛法僧寶。具足眾戒。不犯威儀。是為淨業。三發菩提心等業。梵語菩提。華言道。謂發無上道心。深信因果。誦大乘經。勸進行者。是為淨業。</p>
【三施】（出大智度論）<p style="margin-left:1em">一財施。謂自能持戒。不侵他人財物。又能以己之財。施與他人。是名財施。二法施。謂既能財施。又能為人說法。令其開悟。是名法施。三無畏施。謂一切眾生皆畏於死。持戒之人。無殺害心。令其無畏。是名無畏施。</p>
【三施】（出華嚴經疏鈔）<p style="margin-left:1em">一飲食施。飲食施者。謂見饑餓之人。即以飲食濟其困餒。是名下品施。二珍寶施。珍寶施者。謂見貧窮之人。即以財物珍寶周其窘乏。是名中品施。三身命施。身命施者。謂但割身肉。濟於饑餓眾生。名身施。若全身施與。命亦隨盡。名命施。此施極難極重。是名上品施。</p>
【三輪體空】（出能斷金剛經論）<p style="margin-left:1em">謂布施時。體達施者受者及所施物。皆悉本空。則能摧碾執著之相。是名三輪體空。一施空。謂能施之人。體達我身本空。豈有我為能施。既知無我。則無希望福報之心。是名施空。二受空。謂既體達本無我為能施之人。亦無他人為受施之者。是名受空。三施物空。物即資財珍寶等物。謂能體達一切皆空。豈有此物而為所施。是名施物空。</p>
【三種不堅易三堅法】（出本事經）<p style="margin-left:1em">一不堅財貿易堅財。謂一切世間財物。體非堅固。聚散無常。不可久保。若能持用布施清淨梵行之人。遠求無上安樂涅槃。或求當來天人樂果。即為堅固之財。永久不壞矣。是為不堅之財貿易堅財也。（梵語涅槃。華言滅度。）二不堅身貿易堅身。謂父母所生之身。乃四大假合而成。危脆不實。體非堅固。生滅無常。不可久存。若能持守五戒。清淨無染。修習菩提無上之道。以證金剛不壞之身。是為以不堅身貿易堅身也。（四大者。地大。水大。火大。風大也。五戒者。不殺。不盜。不邪婬。不妄語。不飲酒也。）三不堅命貿易堅命。謂人所受之命。雖壽夭不齊。皆同夢幻。體非堅固。倏忽無常。不可久保。若能了知四諦。修習正法。超越生死。以續常住不朽慧命。是為以不堅命貿易堅命也。（四諦者。苦諦。集諦。滅諦。道諦也。）</p>
【三聚戒】（出菩薩戒義疏并法苑珠林）<p style="margin-left:1em">聚。集也。戒。禁戒也。此三種戒。能攝一切大乘諸戒。故名三聚戒。法苑珠林云。大聖度人。功唯在戒。莊嚴論云。初律儀戒。以禁防為體。後攝善攝生二戒。以勤勇為體。一攝律儀戒。攝律儀戒者。謂一切律儀。無不聚攝也。律即法律。是禁止之義。儀即儀式。是軌範之義。法苑珠林云。攝律儀者。要唯有四。一者不得為利養故。自讚毀他。二者不得故慳。不施前人。（即外人也。）三者不得瞋心。打罵眾生。四者不得謗大乘經典。持此四法。無惡不離。故名攝律儀戒。二攝善法戒。攝善法戒者。所行之行。能攝一切善法也。謂身口意所作善法。及聞思修三慧。布施等六度之法。無不聚攝。故名攝善法戒。（三慧者。一聞慧。謂聞法而生智慧也。二思慧。謂思惟而生智慧也。三修慧。謂修習而生智慧也。六度者。一布施。二持戒。三忍辱。四精進。五禪定。六智慧也。）三攝眾生戒。攝眾生戒者。謂能攝受一切眾生也。能攝之行。即是慈悲喜捨。慈名愛念。能與眾生樂故。悲名憐愍。能拔眾生苦故。喜名喜慶。慶一切眾生離苦得樂故。捨名無憎無愛。常念眾生同得無憎無愛故。以此等法攝諸眾生也。</p>
【三事戒】（出大寶積經）<p style="margin-left:1em">一身淨戒。謂身受諸戒。無有闕漏。無有毀犯。是名身淨戒。二言淨戒。謂一切所說語言。無有諛諂虛誑不實。是名言淨戒。三意淨戒。謂蠲除惡覺。離諸貪欲。是名意淨戒。</p>
【滅有三義】（出華嚴經隨疏演義鈔）<p style="margin-left:1em">華嚴疏云。梵語毘尼。或翻為滅。滅有三義。一滅業非。謂戒能滅殺盜等罪業之過非。故名滅業非。二滅煩惱。謂戒能滅貪瞋癡等煩惱。故名滅煩惱。三得滅果。謂因戒故。既滅業與煩惱。即得無為寂滅之果。故名得滅果。</p>
【三種忍行】（出諸經要集）<p style="margin-left:1em">一身忍行。謂菩薩修行時。捨身命財無有恡惜。雖被割截身體而能忍受。是名身忍行。二口忍行。謂菩薩修行時。雖被人輕嫌打罵。聞已能忍。不起鬥諍。是名口忍行。三意忍行。謂菩薩修行時。雖被人毀訾罵辱。瞋恚呵責。聞已能忍。不起忿恨之心。是名意忍行。</p>
【三種精進】（出菩薩善戒經）<p style="margin-left:1em">一莊嚴精進。莊即端莊。嚴即嚴飾。謂菩薩發心時。精勤修習一切梵行。莊嚴道果。復為化諸眾生。於三界中示現受生。乃至為慈悲故。入地獄中。代其受苦。心不休息。是名莊嚴精進。（三界者。欲界。色界。無色界也。）二攝善法精進。謂菩薩既修六度梵行。不為煩惱惡業邪見之所傾動。攝持世間出世間一切善法。心不放逸。是名攝善法精進。（六度者。一布施。二持戒。三忍辱。四精進。五禪定。六智慧也。）三利益眾生精進。謂菩薩於一切時。修習聖道。利益一切眾生。以種種法而化導之。咸使斷滅惡因。成就善果。雖歷塵劫。心不疲倦。是名利益眾生精進。</p>
【三種勝勇猛】（出大乘莊嚴經論）<p style="margin-left:1em">一願勝勇猛。願即誓願。謂初修行之時。須發四弘誓願。發大勇猛。成佛菩提。廣化有情。知勝功德。是名願勝勇猛。（四弘誓者。眾生無邊誓願度。煩惱無數誓願斷。法門無量誓願學。佛道無上誓願成也。梵語菩提。華言道。）二行勝勇猛。行即所修之行。謂至心學道。能行妙行。發大勇猛。决趣菩提。是名行勝勇猛。三果勝勇猛。果即修因所感之果。謂一心精進。修諸妙行。發大勇猛。决求成佛。於彼之時。與一切佛平等無二。是名果勝勇猛。</p>
【三種定業輪】（出地藏十輪經）<p style="margin-left:1em">定即禪定。業即行業。輪有運轉摧碾之義。謂如來以禪定誦習之法輪。摧碾一切煩惱惑業而成無上菩提。亦令眾生如說修行而證道果。故說此三種定業輪也。（梵語菩提。華言道。）一建立修定業輪。謂令眾生修行正觀。觀察無明煩惱起滅之相。及觀察世間如幻如化。以安那般那數息之法。修習靜慮。則能摧破一切惑業。心住正定。是為建立修定業輪。（梵語安那般那。華言出息入息。即數息觀也。）二建立習誦業輪。謂令眾生習誦大乘經教。初中後夜。精勤無怠。心不散亂。則能摧破一切惑業。是為建立習誦業輪。三建立營福業輪。謂令眾生修行布施持戒。造像建塔。供佛法僧。又營種種福報之事。則能摧破一切惑業。是為建立營福業輪。</p>
【三勝學】（出瑜伽師地論）<p style="margin-left:1em">一增上戒學。謂具足受持大小乘戒。制伏過非。成就威儀。於諸戒法而能增勝。是名增上戒學。二增上心學。謂能捨欲界諸不善法。得入初禪乃至入第四禪。於諸定心而能增勝。是名增上心學。（初禪四禪。即色界天也。）三增上慧學。謂於四聖諦等法。如實能知。是名增上慧學。（四聖諦者。苦聖諦。集聖諦。滅聖諦。道聖諦也。）</p>
【三事無盡】（出眾德三昧經）<p style="margin-left:1em">一布施無盡。謂菩薩好喜布施。不悋財物。乃至軀命悉能施與。心不疲厭。是名布施無盡。二持戒無盡。謂菩薩護持禁戒。未曾違捨。見犯戒者。憐愍悲哀。見奉戒者。尊重愛敬。復以戒法傳化他人。心不疲厭。是名持戒無盡。三博聞無盡。謂菩薩聞如是法。即當奉行。思欲化他。必須博學一切經典與夫世間藝術。無不諳練。求聞稟聽。心不疲厭。是名博聞無盡。</p>
</div></div>
</div><!-- end of div[@id='body'] -->
</body></html>