<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu11' />【論有二種】（出阿毘達磨大毘婆沙論）<p style="margin-left:1em">論即辯明之義。謂造論者。或發明佛說大小二乘諸經之奧義。或發明自宗之道。辯證他宗之非。故曰論也。一立自宗。立自宗者。立自家之本宗也。謂如善說法者。立善說法宗。惡說法者。立惡說法宗。應理論者。立應理論宗。分別論者。立分別論宗也。二遮他宗。遮他宗者。遮止他家所立之宗也。謂如善說法者。遮惡說法宗。惡說法者。遮善說法宗。應理論者。遮分別論宗。分別論者。遮應理論宗也。</p>
【二種語】（出涅槃經）<p style="margin-left:1em">一世語。謂如來為諸聲聞緣覺。說於世間有為之法。名為世語。二出世語。謂如來為諸菩薩。說出世間無為之法。名為出世語。</p>
【二種愛語】（出大智度論）<p style="margin-left:1em">一隨意愛語。謂菩薩為憐憫眾生。故隨順其意而為說法。是名隨意愛語。二隨所愛法為說。謂菩薩隨順眾生所愛樂法而為宣說。論云。菩薩若已得道。隨所應度而為說法。如高心富人。為讚布施。是人愛著名聲福德故。心則喜樂。是名隨所愛法為說。</p>
【二句】（出翻譯名義）<p style="margin-left:1em">句即句逗也。又眾語和合成句。謂如來所說之經。必由文以載其義。由義以成其文。文義相成。是為句也。一文句。文即字也。依類象形為字。形聲相稱曰文。謂一切契經。皆以文為身。文成語為句。詮顯其義。必藉於文。是為文句。二義句。義即義理。謂一切契經。皆詮義理。然義必依文而得顯。文因義而能成。裁斷其文。必由乎義。是為義句。</p>
【二義】（出圓覺經略疏）<p style="margin-left:1em">一了義。謂諸大乘經宣說勝義。如煩惱即菩提。生死即涅槃之類。皆究竟顯了。名為了義。二不了義。謂諸經中宣說世俗等事。或說厭離生死。欣求涅槃等種種。文句差別。不為究竟顯了。名不了義。</p>
【二决定義】（出楞嚴經）<p style="margin-left:1em">决定者。斷然不易之謂。如來令阿難甄別真妄。一以審因心果覺之異同。一以審煩惱根本之生起。故有二種决定義也。一審因心果覺。佛語阿難。若欲捐捨小乘。入佛知見。應當審觀因地發心。與果地覺。為同為異者。蓋為阿難不知眾生本具之因心。即如來所證之果覺。如來所證之果覺。即眾生本具之因心。故令其諦審觀察。决定知因心果覺。本來不異也。若能即此不異之心。而為立行進修之本。則無上菩提。決定成就矣。（梵語菩提。華言道。）二審煩惱根本。佛令阿難審詳煩惱根本。發業潤生。誰作誰受者。蓋為阿難不知煩惱根本隨所作業妄受生死。無解脫時。是故令其審觀詳察。決定知煩惱體性。及所作之業所受之報。本來虛幻不實也。若能窮此顛倒之源。則正行成立。而無上涅槃。決定可證也。（梵語涅槃。華言滅度。）</p>
【二請】（出華嚴經疏）<p style="margin-left:1em">一言請。言請者。謂以言說而請問也。即華嚴第一會三昧品中。普賢菩薩以言重請下之三品是也。（三品者。世界成就品。華藏世界品。毘盧遮那品也。）二念請。念請者。謂不興言說。唯以念想而請問也。即第二會如來名號品中。世尊知諸菩薩心之所念。為現神通等。是名念請。</p>
【二答】（出華嚴經疏）<p style="margin-left:1em">一言答。謂華嚴經第一會至第八會。各有請問。皆以言說而答。是名言答。二示相答。謂華嚴經第九會。入法界品初起六十句。問如來自入師子頻申三昧。現相而答。蓋佛心自在。不待興言。佛力殊勝。現相能答。是名示相答。（頻申。奮迅貌。）</p>
【二食】（出法華文句）<p style="margin-left:1em">一法喜食。謂聞法懽喜。即得增長善根。資益慧命。猶世間之食。能養諸根。支持其命。是名法喜食。二禪悅食。謂以禪法資其心神。而得禪定之樂。即得增長善根。資益慧命。猶世間之食。能養諸根。支持其命。是名禪悅食。</p>
【二種觀】（出禪要呵欲經）<p style="margin-left:1em">觀即定心運想之謂也。修行之人。未得正定。於不淨法猶生染心。故作此二觀。遺其著心也。一死屍臭爛不淨觀。謂修行之人。於閑靜處運心觀想。死屍臭爛不淨之相。心生厭惡。我身不淨。亦復如是。云何著是色欲。貪求無厭。況命如電逝。須臾難保。一息不來。與彼何異。由觀臭爛不淨。而貪著之心自息。是為死屍臭爛不淨觀。二聞法憶想分別觀。謂修行之人。雖聞法要。未有空慧。貪愛因緣。熾然未息。故須憶想自身。以骨為柱。以肉為泥。毛髮爪齒。皮膜筋血。聚以為身。飢寒失調。百骸俱苦。分別身分。無一堅固。由此憶想分別觀。而貪著之心自息。是為聞法憶想分別觀。</p>
【二種觀法】（出占察經）<p style="margin-left:1em">一唯識觀。謂於一切時一切處。隨身口意所有作業。知惟自心。於念念間。悉以三觀觀察所起之心。是名唯識觀。（三觀者。空觀。假觀。中觀也。）二實相觀。實相即理也。謂思惟心性。無生無滅。不住見聞覺知。於念念間。悉以三觀觀於本心所具實相之理。是名實相觀。</p>
【二見】（出涅槃經）<p style="margin-left:1em">一住地分見。謂十住等菩薩。破一品無明之惑。顯一分三德。從淺至深。故名住地分見。（三德者。法身德。般若德。解脫德也。）二究竟無見。謂等覺菩薩。斷最後品微細無明之惑淨盡無餘。即登妙覺果佛之位。本有性德。一時究竟顯現。更無所見。故名究竟無見。</p>
【二見】（出涅槃經）<p style="margin-left:1em">一相貌見。謂因彼形相狀貌而見。如人遠見烟起。便言見火。雖不見火。亦非虛妄。是名相貌見。二了了見。謂人眼根清淨不壞。自觀掌中阿摩勒果。了了分明。菩薩見於菩提涅槃之果。亦復如是。是名了了見。（梵語阿摩勒。翻譯名義不翻。言其樹葉似棗。花白而小。果如胡桃。味酸甜。可入藥。梵語菩提。華言道。梵語涅槃。華言滅度。）</p>
【無明二義】（出起信論疏）<p style="margin-left:1em">一無體即空義。謂無明之惑。皆依眾生妄心違於真如而起。妄境元空。體本不有。故云無體即空義。二有用成事義。謂無明雖無自體。而能成辦世間出世間一切事業。故云有用成事義。</p>
【二種熏】（出翻譯名義）<p style="margin-left:1em">熏。資熏。擊發之義也。蓋言第八識。雖含藏一切善惡種子。若無染淨二緣熏發。則不能成染淨等事。如穀麥等種。雖有生芽之能。若不得水土資熏。芽亦不生。故名熏也。（第八識。即藏識也。）一熏習。熏即熏發。習即數習。謂數習染淨之緣。熏發心體而成染淨等事。故名熏習。二資熏。資猶助也。謂現對塵境所起之心。及諸惑相資熏發而成染淨等事。故名資熏。</p>
【二種生死】（出唯識論）<p style="margin-left:1em">一分段生死。分即分限。段即形段。謂六道眾生。隨其業力所感果報。身則有長有短。命則有壽有夭。而皆流轉生死。故名分段生死。（六道者。天道。人道。修羅道。餓鬼道。畜生道。地獄道也。）二變易生死。因移果易。名為變易。謂聲聞緣覺菩薩。雖離三界內分段生死。而有方便等土變易生死。如初位為因。後位為果。又後位為因。後後位為果。以其因移果易。故名變易生死。（方便土者。修戒定慧方便之道。得生其中。在方便土。）</p>
【二女】（出涅槃經）<p style="margin-left:1em">如來為諸眾生。但欣生惡死。而不知出離之方。故以二女喻之。蓋二女行止共俱。不相棄捨。亦猶生必有死。死必有生。未嘗暫離也。一功德天。經云。如有女人。入於他舍。主即問言。汝字何等。答言。我身即是功德大天。又問。為何所作。答言。我所至處。能與種種金銀等寶。聞已。懽喜敬愛。禮拜供養。此喻凡夫貪生。亦猶舍主貪愛財寶。而愛是女也。二黑闇女。經云。復見一女。其貌醜陋。多諸垢膩。主即問言。汝字何等。答言。我字黑闇。又問。為何所作。答言。我所行處。能令其家所有財寶一切衰耗。聞已。持刀作如是言。汝若不去。當斷汝命。答言。汝甚愚癡。無有智慧。汝之家中所供養者。即是我姊。我常與姊。進止共俱。汝若驅我。亦當驅彼。主人還入。問功德天。實為是否。天言。實是我妹。行住共俱。未曾相離。我常利益。彼常衰耗。若愛我者。亦應愛彼。若厭彼者。亦應厭我。此喻凡夫。但知惡死。而不知生亦當惡。若惡其死。須惡其生。生死俱惡。方為有智。所謂有智。主人二俱不受也。</p>
【二種破著】（出大智度論）<p style="margin-left:1em">一破欲著。謂人於好色多起貪欲。若觀色是無常不淨等。則不生貪著之心。而得解脫之樂。是名破欲著。二破見著。謂人雖觀色無常不淨。猶尚著法生見。若能了達色相本空。則不起於分別之見。是名破見著。</p>
【二解脫】（出寶性論）<p style="margin-left:1em">謂諸眾生。常為業繩所縛。不能脫離。若解其縛。即得自在。故名解脫。一性淨解脫。謂眾生性本清淨。而無繫縛染污之相。是名性淨解脫也。二障盡解脫。謂眾生由煩惱之惑。障蔽聖道。不得出離。若離此障。即得自在。是名障盡解脫也。</p>
【二解脫】（出華嚴經疏）<p style="margin-left:1em">一有為解脫。謂有作之戒。依師作法而受。如法而持。則能防非止惡。離諸惑業之縛。故名有為解脫。二無為解脫。謂無作之戒。性自清淨。體本無為。雖持戒法。無持犯相。心體既空。罪性亦泯。故名無為解脫。</p>
【二解脫】（出成實論）<p style="margin-left:1em">一慧解脫。謂以智慧。斷除無明惑業之縛而得解脫。故名慧解脫。二心解脫。謂因此心。離於貪愛之縛而得解脫。故名心解脫。</p>
【二斷】（出地持經）<p style="margin-left:1em">一緣縛斷。謂但斷心中之惑。則於外塵境不起貪嗔。於境雖緣。不生染著。故名緣縛斷。二不生斷。謂得法空之時。能令三途惡道苦果。永更不生。故名不生斷。（三途者。刀途。血途。火途也。）</p>
【二種護持事】（出地藏十輪經）<p style="margin-left:1em">一護持佛種。佛種者。佛之種性也。謂諸佛菩薩以大悲心。紹隆佛種。令諸眾生捨俗出家。剃髮染衣。修行聖道。使無斷絕也。二護持正法。正法者。即四諦等真正之法也。謂諸佛菩薩以大悲心。護持如來正法。使一切邪魔外道。無能惱亂。令諸眾生正信樂聞。弘通流布。利益無窮也。（四諦者。苦諦。集諦。滅諦。道諦也。）</p>
【二教】（出華嚴孔目）<p style="margin-left:1em">一化教通內外眾。謂如來一代施化之教。通被內眾受道弟子。及外眾在俗之人。皆令依之修行。出離生死之苦。故名化教通內外眾。二制教唯內眾。謂如來說諸律儀。專為禁制內眾受道弟子。令其如法受持。成就聖果。故名制教唯內眾。</p>
【華嚴為諸教本有二】（出華嚴經疏）<p style="margin-left:1em">華嚴。即大方廣佛華嚴經也。如來出現於世。初說此經而後演說漸頓諸法者。蓋大小漸次諸教。皆從此華嚴性海流出。故此經能統攝該括。以為諸教之本也。一為開漸之本。開謂開設。漸即漸次。即三乘之教也。佛初說華嚴根本一乘圓教。諸大菩薩信解證入如來智慧。時有三乘權淺之機。難預法會。如聾若盲。不信不解。不順不入。故盧舍那佛。脫珍御服。著弊垢衣。乃開三乘漸次隨宜之教。令彼聲聞緣覺及權教菩薩。開解成熟。故華嚴為開漸之本也。（三乘者。聲聞乘。緣覺乘。菩薩乘也。梵語盧舍那。華言淨滿。）二為攝末之本。攝謂收攝。末即支末。即前三乘教也。佛既為諸小乘之機。說三乘法。既成熟已。最後令其悟入佛慧。故大乘同性經云。所有聲聞法。辟支佛法。菩薩法。諸佛法。如是一切諸法。皆悉流入毘盧遮那智藏大海。故華嚴為攝末之本也。（梵語毘盧遮那。華言光明徧照。亦云徧一切處。）</p>
【印師二教】（出華嚴經疏）<p style="margin-left:1em">印師二教者。唐初印法師。立此二教也。一屈曲教。謂釋迦如來所說之經。逐其機性。隨計破著。方便委曲。令物生解。如涅槃經雖說圓通一極之理。或對權顯實。或會異歸同之類。是名屈曲教。（對權顯實者。對藏通別三教之權。以顯圓教一乘之實也。會異歸同者。會三教之異。歸圓教之同也。）二平道教。謂盧舍那所說之經。隨其法性平等而說。如華嚴經雖有隨諸眾生各別調伏。皆是稱性善巧。一時頓演。是名平道教。（梵語盧舍那。華言淨滿。即報身佛也。）</p>
【曇讖二教】（出華嚴經疏）<p style="margin-left:1em">曇讖二教者。西秦曇牟讖三藏。立此二教也。一半字教。半字教者。謂聲聞藏談理未徧。若字之有半也。二滿字教。滿字教者。謂菩薩藏談理滿足。若字之圓滿也。</p>
【遠師二教】（出華嚴經疏）<p style="margin-left:1em">遠師二教者。隋朝遠法師。立此二教也。一漸教。漸教者。謂約漸悟之機。大由小起。所設具有三乘之教也。（三乘者。聲聞乘。緣覺乘。菩薩乘也。）二頓教。頓教者。謂約頓機。直入於大。不由於小。頓令得悟也。</p>
【劉<span class='corr'>虬</span>二教】（出華嚴經疏）<p style="margin-left:1em">劉<span class='corr'>虬</span>二教者。齊朝隱士劉<span class='corr'>虬</span>。諳達釋書。亦立二教也。一漸教。謂始自鹿苑。終於雙樹。所說之經。從小至大。故名漸教。二頓教。謂佛最初說華嚴經。如日初出。先照高山。故名頓教。</p>
【二種無心約教】（出宗鏡錄）<p style="margin-left:1em">約即要約。亦依約之義。謂如來之教。本離心緣言說之相。眾生依教而修。捨離妄著之心。安住真實之理。則於聖道自然成就。故云。千經萬論。莫不說離身心。破於執著。是也。一澄湛令無。謂諸眾生。若能攝念安禪。澄神靜慮。能令定體湛然。不為妄塵所撓。是名澄湛令無。二當體是無。謂諸眾生。直了心源本寂。法亦無生。以一念起處。了不可得。是名當體是無。</p>
【二宗釋題】（出天台四教儀集註并華嚴經疏）<p style="margin-left:1em">二宗釋題者。謂天台賢首二宗。解釋諸經題目。有通別能所之不同也。一天台通別釋題。陳隋間。天台智者大師。凡解一經題目。必以通別二義而判釋之。如妙法蓮華經上之四字是別。別在此經故。經之一字是通。通於一切諸經故。餘經亦然。是為天台通別釋題。二賢首能所釋題。唐朝賢首國師。凡解一經題目。必以能詮之文所詮之義而判釋之。如大方廣佛華嚴經上之六字。是所詮。經之一字。是能詮。餘經亦然。是為賢首能所釋題。</p>
【二種立題】（出法華文句）<p style="margin-left:1em">二種立題者。謂凡諸經題目。有佛自立者。有結集經家之所立者。一佛自立。佛自立者。謂諸經題目。有佛自立。如金剛經云。是經名為金剛般若波羅蜜。以是名字。汝當奉持。是也。二經家立。經家立者。謂佛入滅後。諸經題目。有阿難等結集之人所立。如妙法蓮華等經是也。（梵語阿難。華言慶喜。）</p>
【二攝】（出淨名經疏）<p style="margin-left:1em">一折伏攝折。即折挫。伏即摧伏。謂六道眾生。於三界中。貪著五欲。流轉生死。卒難度脫。故如來說諸善惡果報。及以地獄等種種苦切之言。折伏其心而攝受之。是名折伏攝。（六道者。天道。人道。修羅道。餓鬼道。畜生道。地獄道也。三界者。欲界。色界。無色界也。五欲者。色欲。聲欲。香欲。味欲。觸欲也。）二調伏攝。調即調治。謂調伏見思煩惱及根本無明之惑。皆順正理。心心寂滅。不令再起。是名調伏攝。</p>
【二種入】（出金剛三昧經）<p style="margin-left:1em">一理入。謂眾生深信本有真性。不一不異。不有不無。無己無他。凡聖不二。寂靜無為。無有分別。因此深信。能入於理。是名理入。二行入。行即依理起修之行。謂行此行時。心不傾倚。無念無求。安住不動。猶如大地。因行入理。是名行入。</p>
【二詮】（出宗鏡錄）<p style="margin-left:1em">一遮詮。遮即止其所非。詮即能詮名字。謂如諸經所說真如妙性。每云不生不滅。不垢不淨。無因無果。無相無為。非凡非聖。非性非相等。皆是遣非蕩跡。絕相祛情。是名遮詮。（祛音驅。逐也。除也。）二表詮。表即顯其所是。謂如諸經所說。知見覺照。靈鑒光明。朗朗昭昭。堂堂寂寂等。是名表詮。</p>
【二羯磨】（出四分律）<p style="margin-left:1em">梵語羯磨。華言作法。謂比丘有罪。各共面對秉法。自首其罪也。一治罪羯磨。謂比丘有犯戒者。大眾作法。治定其罪。是名治罪羯磨也。二成善羯磨。謂比丘有犯戒罪。許容對眾首露。其罪得滅。成就善根。是名成善羯磨也。</p>
【二羯磨】（出毘尼母論）<p style="margin-left:1em">一永擯羯磨。梵語羯磨。華言作法。謂佛在世時。若比丘犯罪。不自見過。其性剛強。永無改悔。即作法白眾。隨即擯黜。盡此一身。不復再同僧事。是名永擯羯磨。二調伏羯磨。謂比丘犯法。未曾懺悔。凡飲食坐起語言一切僧事。皆不得與眾共。而使其心調停折伏。自能知過改悔。求僧懺罪。不復更作。是名調伏羯磨。</p>
【二種却魔法】（出修習止觀坐禪法要）<p style="margin-left:1em">謂坐禪之人。正定未發。多有魔事。心生驚怖。破壞善根。若能端心正念。則邪不干正。魔自滅謝。故有二種却魔之法也。一修止却魔。謂坐禪之人。修定之時。或見父母兄弟。諸佛形像。一切可愛之境。令人樂著。或見師子虎狼羅剎。一切可畏之形。令人怖懼。即當了達此是諸魔惑亂之相。悉皆虛誑。不喜不怖。而唯息心寂靜。則彼當自滅。是為修止却魔。（梵語羅剎。華言速疾鬼。）二修觀却魔。謂坐禪之人。修定之時。於諸魔境。修止却之不去。即當反觀。能見之心。無有處所。彼何所惱。如是觀時。尋當謝滅。若遲遲不去。但當正心。勿喜勿懼。則正定現前。彼當自滅。是為修觀却魔。</p>
【二等】（出宗鏡錄）<p style="margin-left:1em">一斷等。謂佛極解脫道初發起時。一切眾生所有無明之惑。一時究竟頓斷。此舉如來望眾生界。無有一法而非清淨。故名斷等。二得等。謂佛初成道。得滿始覺之時。一切眾生始覺之智。皆得滿足。此舉眾生望佛世尊。所有無明等惑。皆悉清淨。無所障礙。故名得等。</p>
【二殊勝】（出楞嚴經）<p style="margin-left:1em">此言觀音菩薩。極證圓通。十方普應。上同諸佛。下合羣生。妙用超越。故云殊勝。一上合諸佛本覺妙心。本覺妙心。即諸佛本然覺了妙明真心也。謂菩薩極證寂滅。十方圓明。體同諸佛。故能起同體大慈。與眾生樂。顯應十方。現身說法。聖凡等度。有願必從。是為殊勝。二下合眾生同一悲仰。謂菩薩所證圓通之理。與眾生本有之心。迷悟雖殊。體元不二。故能起同體大悲。拔眾生苦。冥應十方。等施無畏。設有所求。隨願滿足。是為殊勝。</p>
【二種清淨】（出華嚴經隨疏演義鈔）<p style="margin-left:1em">一自性清淨。謂眾生真如心體。性本清淨。無所染礙。故名自性清淨。二離垢清淨。謂眾生自性清淨心體。遠離一切煩惱垢染。故名離垢清淨。</p>
【二種自在】（出華嚴經疏）<p style="margin-left:1em">一觀境自在。謂菩薩以正智慧。照了真如之境及能通達一切諸法。圓融自在。是名觀境自在。二作用自在。謂菩薩既以正智照了真如之境。即能從體起用。現身說法。化諸眾生而得自在。是名作用自在。</p>
【二種畢竟】（出大涅槃經）<p style="margin-left:1em">一莊嚴畢竟。畢竟猶決定之義。謂一切眾生。皆有一乘正性。應須修於六度莊嚴。設若不修。不得正性。是則六度。决定能為莊嚴之具。故疏云。以六度為莊嚴也。（六度者。一布施。二持戒。三忍辱。四精進。五禪定。六智慧也。）二究竟畢竟。究竟猶至極之義。即一切眾生。所得一乘之性也。苟得此一乘之性。則能决定至於至極之地。故疏云一乘為究竟也。</p>
【二種際】（出華嚴經疏并演義鈔）<p style="margin-left:1em">際即際畔。謂生死涅槃。體性是一。本無際畔。不異而異。遂有生死涅槃二際之分也。（梵語涅槃。華言滅度。）一涅槃際。涅槃際者。若以生死染緣。就涅槃實理而言。生死即涅槃。了無虛妄之可分別。無際之際。是名涅槃際。中論云。涅槃之實際。及與生死際。無毫釐差別。是也。二生死際。生死際者。若以涅槃實理。從生死染緣而言。涅槃即生死。非真寂靜之可證入。無際之際。是名生死際。故晉譯華嚴經云。生死非雜亂。涅槃非寂靜。是也。</p>
【二轉依】（出楞嚴經義海）<p style="margin-left:1em">一轉煩惱依菩提。煩惱者。昏煩之法。惱亂心神。即一切眾生無明妄惑也。梵語菩提。華言道。即一切諸佛所悟所證之道也。然菩提煩惱。其性是一。但由迷悟。不分而分。眾生迷故。即轉菩提而為煩惱。諸佛悟故。即轉煩惱而為菩提。若能了達煩惱即是菩提。念念修習。是名轉煩惱依菩提也。二轉生死依涅槃。生死者。一切眾生虛妄生滅也。梵語涅槃。華言滅度。即一切諸佛所悟所證之果也。然生死涅槃。性元是一。但由迷悟。不分而分。眾生迷故。即轉涅槃而為生死。諸佛悟故。即轉生死而為涅槃。若能了達生死即是涅槃。念念證入。是名轉生死依涅槃也。</p>
【二種無量】（出大智度論）<p style="margin-left:1em">一實無量。謂涅槃佛性之理。譬如虛空。實無限量。一切菩薩不能量度。故名實無量。二不知為無量。謂如須彌山大海之水。唯諸佛菩薩能知斤兩滴數多少。諸天世人。智力淺劣。所不能知。故名不知為無量。（梵語須彌。華言妙高。）</p>
【二種無礙】（出華嚴經疏）<p style="margin-left:1em">一智慧於境無礙。境即法界之理也。謂菩薩以平等智。證於法界之理。理事融通。無有障礙。故名智慧於境無礙。二神通作用無礙。謂菩薩由內心證於法界之理。故能以種種神通。應現十方世界。隨機化度。皆無障礙。故名神通作用無礙。</p>
【二花】（出華嚴經疏）<p style="margin-left:1em">一草木花。謂凡草木之花。皆有開敷結實之義。以喻萬行之因。則有成就佛果之能。故名草木花。二嚴身花。謂世間金玉等花。皆能嚴飾其身。以喻神通相好。則能莊嚴法身。故名嚴身花。</p>
【二種菩薩】（出大智度論）<p style="margin-left:1em">論云。菩薩常好中道。捨離二邊。故不生邊國。又於中國不生邪見家。又問曰。是菩薩大福德智慧力。應生邊地邪見家而教化之。何以畏而不生。答曰。菩薩有二種。（二邊者。有無二邊也。）一成就大力菩薩。論云。此菩薩為眾生故。隨所應度。隨處受用。不避邊地及邪見家。是名成就大力菩薩。二新發意菩薩。論云。此菩薩初發心故。若生邊地及邪見家。既不能度人。又自敗壞善根。譬如真金在泥。終不變壞。若是銅鐵。在泥則壞。是故新發意菩薩。不生邊地及邪見家。（真金。喻大力菩薩。銅鐵。喻新發意菩薩。）</p>
【菩薩二心】（出大智度論）<p style="margin-left:1em">一大慈心。慈名愛念。即與樂之心也。謂菩薩愛念一切眾生。常求樂事。隨彼所求而饒益之。是名大慈心。二大悲心。悲名愍傷。即拔苦之心也。謂菩薩愍念一切眾生。受種種苦。常懷悲心。拯救濟拔。令其得脫。是名大悲心。</p>
【二種勝】（出地持經）<p style="margin-left:1em">一因勝。謂菩薩所修出世善法。皆以菩提為因。勝於聲聞緣覺。是名因勝。二果勝。謂菩薩修行。既以菩提為因。終證菩提之果。勝彼二乘。是名果勝。（二乘者。聲聞乘。緣覺乘也。）</p>
【二木】（出法華經文句）<p style="margin-left:1em">一大樹。大樹。喻別教菩薩也。謂此教菩薩。於法華會上。聞設一乘之法。受記作佛。普度一切眾生。如彼大樹。蒙一雨所潤而得增長。敷榮鬱茂。則能普覆一切。是名大樹。二小樹。小樹。喻通教菩薩也。謂此教菩薩。亦於法華會上。聞說一乘之法。受記作佛。而不及別教菩薩根器之大。化用之廣。是名小樹。</p>
【二種獨覺】（出析玄記）<p style="margin-left:1em">大論云。獨覺出無佛世。觀外因緣。無師自悟。故名獨覺。（觀外因緣者。謂觀外物之凋零。覺內心之生滅也。）一部行。部即部類。謂此獨覺。稍有為人之心。如鹿行走而能回顧後羣。故名部行。二麟喻。謂此獨覺。但欲自度。略無為人之心。譬如麒麟。唯有一角。故名麟喻。</p>
【二藏】（出莊嚴經論）<p style="margin-left:1em">藏即含藏之義。謂佛說大小乘諸經。各各含藏一切文理。故名藏也。一聲聞藏。聞佛聲教。故曰聲聞。謂佛說阿含等經。含藏小乘聲聞等修因證果之法。是名聲聞藏。（梵語阿含。華言無比法。）二菩薩藏。菩薩。梵語具云菩提薩埵。華言覺有情。謂佛說華嚴法華等經。含藏大乘菩薩修因證果之法。是名菩薩藏。</p>
【二乘】（出華嚴經疏）<p style="margin-left:1em">一臨門三車。臨門三車。喻小乘權教也。謂法華經譬喻品中。三乘之人於火宅門外。索羊鹿牛三車。求出火宅。以喻三乘之人。依四諦十二因緣六度等法。修行得出生死。是名臨門三車。（三乘者。聲聞乘。緣覺乘。菩薩乘也。四諦者。苦諦。集諦。滅諦。道諦也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。六度者。一布施。二持戒。三忍辱。四精進。五禪定。六智慧也。）二露地牛車。露地牛車。喻大乘實教也。謂法華經譬喻品中。諸子既出火宅。到於四衢道中。露地而坐。等賜大白牛車。同歸秘密理藏。是名露地牛車。</p>
【二乘】（出天台四教儀集註）<p style="margin-left:1em">乘即運載之義。謂二乘之人。乘四諦十二因緣之法。運出三界生死。至於涅槃。故名為乘。（四諦者。苦諦。集諦。滅諦。道諦也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。梵語涅槃。華言滅度。）一聲聞乘。聞佛聲教。故曰聲聞。謂此人以四諦為乘。知苦斷集。慕滅修道。由觀四諦。出離生死。至于涅槃。故名聲聞乘。二緣覺乘。因觀十二因緣。覺悟真空之理。名曰緣覺。謂此人以十二因緣為乘。由觀因緣生滅。即悟非生非滅。出離生死。至於涅槃。故名緣覺乘。</p>
【二果二義】（出析玄記）<p style="margin-left:1em">二果即斯陁含。華言一往來。而有二義焉。一一往天上。謂第二果人。猶有欲界下三品惑。共潤一往來身。若於人中得第二果。則一往天上。一來人間。便證第三果。是名一往天上。二一往人間。謂第一果人。若在天中得第二果。則一往人間。一來天上。便證第三果。是名一往人間。</p>
【初果二義】（出析玄記）<p style="margin-left:1em">初果即須陁洹。華言預流。又云逆流。故有二義焉一預流。預。入也。流即流類。謂此聖人得證初果。是入聖之流類。故名預流。二逆流。謂初果聖人。背逆生死之流類。故名逆流。</p>
【利鈍二根】（出析玄記）<p style="margin-left:1em">析玄云。見道行人。根有二種。謂須陁洹初果之人。破惑見理。名為見道。（梵語須陁洹。華言入流。謂預入聖人之流也。）一鈍根名隨信行。婆沙論云。由彼依信。隨信起行。謂此一類行人。從來性多鈍故。自不披閱教文。但信他人言說而得悟道。故名隨信行。二利根名隨法行。婆沙論云。由彼依法。隨法起行。謂此一類行人。從來性多利故。不信他言。但自披閱教典而得悟道。故名隨法行。</p>
【二種醫】（出大智度論）<p style="margin-left:1em">一小醫。謂但知病。知病因。知差病藥。而不知一切病。不知一切病因。不知一切差病藥。以譬聲聞不能徧知藥病。是名小醫。二大醫。謂一切病。一切病因。一切差病之藥。皆能徧知。乃至徧知眾生病因。差病藥等。以譬菩薩無病不知。無藥不識。是名大醫。</p>
【二宗】（出翻譯名義）<p style="margin-left:1em">一龍樹提婆宗。龍樹。即南天竺國大名德比丘也。作大莊嚴大智度等論。號法性宗。明一切眾生皆有佛性。一闡提等皆當作佛。梵語提婆。華言天。即龍樹弟子。稟承其道。傳流于世。是為龍樹提婆宗。（梵語一闡提。華言信不具。）二無著天親宗。翻譯名義引三藏傳云。無著夜昇覩史天宮。於慈氏菩薩所。受瑜伽師地等論。專弘一切法相。號法相宗。天親乃無著之弟。相繼其道。傳流于世。是為無著天親宗。（梵語覩史。又云兜率。華言知足。梵語瑜伽。華言相應。）</p>
【二種比丘】（出出曜經）<p style="margin-left:1em">昔二比丘在山中學。其一多聞。其一寡淺。寡淺者持戒誦經。唯通一句。日誦不輟。更無他學。天神贊善。願樂欲聞。多聞比丘見其神應。盡己所聞。高聲風誦。欲求贊美。而神默然。怒其神曰。何厚於彼而薄於我。神曰。汝不自責而反責我。彼雖少聞。言行相顧。汝雖能誦三藏。行與經違。故不稱善也。（梵語比丘。華言乞士。三藏者。一經藏。二律藏。三論藏。）一多聞比丘。樂誦經典。旁搜廣記。謂之多聞比丘。多聞固為可稱。然學雖有餘。其心不誠而行不逮。亦不足貴。此天神之所以不贊護也。二寡淺比丘。學道日淺。經教少通。謂之寡淺比丘。寡淺固未足稱。然學雖未至。其心則專而行無雜。亦為可貴。此天神之所以贊護也。</p>
【僧伽理事二和】（出翻譯名義）<p style="margin-left:1em">梵語僧伽。華言和合眾。謂與理和事和也。一理和。謂二乘之人。同斷見思之惑。同證無為之理。是名理和。（二乘者。聲聞乘。緣覺乘也。）二事和。事和有六義。謂內凡外凡之僧。戒和同修。見和同解。身和同住。利和同均。口和無諍。意和同悅。是名事和。（內凡者。謂四善根位。即煖。頂。忍。世第一也。此位近於初果須陁洹聖位。故名內凡。外凡者。謂五停心。一多貪者修不淨觀。二多瞋者修慈悲觀。三多散者修數息觀。四愚癡者修因緣觀。五多障者修念佛觀。此位進修之始。去聖位遠。故名外凡。）</p>
【二天隨人】（出華嚴經）<p style="margin-left:1em">經云。如人生已。則有二天恒相隨逐。一曰同生。二曰同名。一同生天。同生天者。謂此天與人同時而生也。二同名天。同名天者。謂此天與人同其名字也。</p>
【二難化】（出大智度論）<p style="margin-left:1em">菩薩為化眾生。而於世間常作轉輪聖王。多生欲界。以天上著樂故難化也。一欲天難化。謂欲界諸天。著於上妙五欲。難以教化。是名欲天難化。（五欲者。色欲。聲欲。香欲。味欲。觸欲也。）二色天難化。謂色界諸天。多味著世間禪定之樂。無厭惡心。不求出離。難以教化。是名色天難化。</p>
【二種眾生】（出大智度論）<p style="margin-left:1em">一習愛眾生。習即數習。愛即貪愛。亦愛樂也。謂諸眾生。於世間一切聲色香等五欲境界。多生貪愛。不能捨離。是名習愛眾生。（五欲者。色欲。聲欲。香欲。味欲。觸欲也。）二習見眾生。見即分別有無等見也。謂諸眾生於一切法。計有計無。及計斷常等見。是名習見眾生。（斷見者。執世間之法。皆悉斷滅無常也。常見者。謂執此身死已復生。相續不絕也。）</p>
【聞經二種非器】（出華嚴經疏）<p style="margin-left:1em">一二乘非器。謂佛說華嚴經時。一切二乘。根器狹劣。不能聽聞。故出現品云。一切二乘。不聞此經。何況受持。故雖在座。如聾如瞽。是名二乘非器。（二乘者。聲聞乘。緣覺乘也。）二眾生非器。謂一切邪見眾生。無信心故。非其根器。雖聞此經。聞即生謗而墮惡道。是名眾生非器。</p>
【二種】（出法華安樂行義）<p style="margin-left:1em">一凡種。謂凡夫之人。不能覺了。因眼見色。生貪愛心。為愛造業。隨業受報。輪迴生死。相續不斷。是名凡種。二聖種。謂人因善知識。得聞法義。善能覺了一切諸法皆從妄念而生。觀此妄心。猶如虛空。如是而修不著諸法。能為聖果之種。是名聖種。</p>
【二種受具戒法】（出大寶積經）<p style="margin-left:1em">戒者。萬善之根本也。謂能受正戒者。一切善法從此增長。受之不正者。著於邪見。墮於外道。故戒有二種不同也。一受正平等戒。謂修行人。能受持如來正戒。一切平等。不生分別差別之見。頓絕妄想邪思之心。戒體圓明而得解脫。究竟至於無上菩提。無有退轉也。（梵語菩提。華言道。）二受邪不等戒。謂邪見之人。隨逐惡知識。以分別心受持邪戒。而墮於人我斷常憍慢貪欲瞋恚愚癡種種差別邪見。不知出要解脫之道也。</p>
【二種健兒】（出涅槃經并水懺）<p style="margin-left:1em">謂自不作惡。既作而能懺悔。更不復作。乃是有力量人。故名健兒。一自不作罪謂此健兒。身口意業。常自清淨。永無過惡。故名自不作罪。二作已能悔。謂此健兒。雖先作惡。後能改悔。更不敢作。猶如濁水。置之明珠。以珠力故。水即為清。故名作已能悔。</p>
【二種人呪術不能加】（出摩登伽經）<p style="margin-left:1em">經云。阿難乞食。道逢摩登伽女取水。阿難渴乏。從之求飲。女心染著。歸白其母。請以呪術致之。母云。世有二種人。雖呪術不能加也。（梵語阿難。華言慶喜。梵語摩登伽。華言性。）一斷欲人。謂人能斷欲。必自持戒。持戒之人。正念堅定。立行端方。神所呵護。妖邪莫撓。雖有呪術。不能加也。二死人。謂人既死。識依業轉。隨處受形。况壽夭有限。死不復生。雖有呪術。不能加也。</p>
【二種破戒人】（出大智度論）<p style="margin-left:1em">一因緣不具足破戒。謂貧窮之人。衣食之緣不能具足。是以心生偷盜。即破於戒。是名因緣不具足破戒。二因緣具足破戒。謂人衣食之緣。雖皆具足。以心習惡。故好行惡事。於諸禁戒。多所毀犯。是名因緣具足破戒。</p>
【二人出佛身血】（出大智度論）<p style="margin-left:1em">一調達推山得罪。梵語調達。華言天熱。謂其生重惡心。推山壓佛。金剛力士為護佛故。以金剛杵反却擲之。碎石迸來。傷佛足指出血。而得罪報。二祇域行針得福。梵語祇域。華言故活。謂佛有疾。使祇域治之。因行針出血。疾得頓愈。雖出佛血。由治疾故。而得福報。</p>
【二種退】（出地持經）<p style="margin-left:1em">一究竟退。究竟猶决定也。謂修行之人。信根淺薄。始則勤修。後因他緣障礙。道心即退。終不起菩提之願。是名究竟退。二不究竟退。謂修行之人。始則精進。中復懈惰。道心即退。心既退已。或遇善知識。提獎勸誘。復能發起菩提之願。是名不究竟退。</p>
【二親】（出法苑珠林）<p style="margin-left:1em">二親者。父母也。末羅王經云。人受父母遺體。乳哺養育之恩。或從地積珍寶。上至二十八天。悉以施人。不如供養父母也。（二十八天。四天王天。忉利天。夜摩天。兜率天。化樂天。他化自在天。梵眾天。梵輔天。大梵天。少光天。無量光天。光音天。少淨天。無量淨天。徧淨天。無雲天。福生天。廣果天。無想天。無煩天。無熱天。善見天。善現天。色究竟天。空處天。識處天。無所有處天。非想非非想處天也。）一父親。父親者。謂資形之始。有生成之德。自孩提以至長成。教誡撫字。其恩罔極也。二母親。母親者。謂資生之始。自懷抱以至乳哺。鞠育護持。劬勞甚至。其恩罔極也。</p>
</div></div>
</div><!-- end of div[@id='body'] -->
</body></html>