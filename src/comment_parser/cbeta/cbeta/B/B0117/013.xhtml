<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu23' />【四種法離菩薩行】（出大寶積正法經）<p style="margin-left:1em">一疑惑佛法。謂人宿無善種。於佛法中心生疑惑而不愛樂。是以離於菩薩行也。（梵語菩薩。華言覺有情。）二我見貢高。謂人妄執我見。心懷貢高。瞋恚一切眾生。是以離於菩薩行也。三嫉他利養。謂人見他所得利養。妄起貪愛而復憎嫉。是以離於菩薩行也。四不敬信。謂人心著邪見。於佛菩薩不生敬信。亦不稱讚。而復毀謗。是以離於菩薩行也。</p>
【四人有障】（出究竟一乘寶性論）<p style="margin-left:1em">障者覆障也。謂一闡提等四人各有所障。不能生正信入理。沉滯空寂。故言四人有障。（梵語一闡提。華言信不具。）一一闡提不信障。謂此人不信有因有果。毀謗大乘。是名一闡提不信障。二外道執我障。謂其所執神我之見。多在理外。名為外道。我者。即於五陰身中。強立主宰。名之為我。此外道謂罪福苦樂。自有定因。要當必受。執著我見。不信佛法。是名外道執我障。（五陰者。色陰。受陰。想陰。行陰。識陰也。）三聲聞畏苦障。聞佛聲教。故曰聲聞。謂聲聞之人。怖畏世間生死之苦。樂著真空。是名聲聞畏苦障。四獨覺捨悲障。謂其出無佛世。獨宿孤峯。觀物變易。自覺真空。故名獨覺。此獨覺之人。但能自度。而不能起大悲心利益一切眾生。是名獨覺捨悲障。</p>
【說法四謗】（出華嚴經隨疏演義鈔）<p style="margin-left:1em">一定有是增益謗。定有者。謂不知真如之理。離相寂滅。性本不有。而言真如决定是有者。則成增益謗也。二定無是損減謗。定無者。謂不知真如之理。不可變壞。性本不空。而言真如決定是無者。則成損減謗也。三亦有亦無是相違謗。亦有亦無者。謂不知真如之理。是即有之空。即空之有。而言真如亦有。是不知即空。又言真如亦無。是不知即有。二邊共執。則成有無相違謗也。四非有非無是戲論謗。非有非無者。謂不知真如之理。具有無之德。而言真如非有。又言真如非無。二邊不定。則成戲論謗也。</p>
【四識住】（出寶積經）<p style="margin-left:1em">一色識住。色即眼根所對之色。謂內意識緣於外色之時。識於色中生喜住著。故名色識住。二受識住。受即領納之義。謂意識領納六塵之時。識於受中生喜住著。故名受識住。（六塵者。色塵。聲塵。香塵。味塵。觸塵。法塵。以其能染。故名塵也。）三想識住。想即思想。謂意識想起六塵相貌之時。識於想中生喜住著。故名想識住。四行識住。造作之心名為行。謂意識起諸行時。識於行中生喜住著。故名行識住。</p>
【有漏四種過失】（出瑜伽師地論）<p style="margin-left:1em">有漏者。謂漏落三界生死也。（三界者。欲界。色界。無色界也。）一不寂靜過失。謂諸眾生。隨逐根塵。起諸妄想。顛倒散亂。而無禪定之功。不能斷惑證果。是為不寂靜過失。二內外變異過失。謂諸眾生。由內心亂想。外境遷流。心境相應。更互變異。所謂心隨境起。境逐心生。煩惱纏綿。不能解脫。是為內外變異過失。三發起惡行過失。謂諸眾生。由煩惱妄惑。造諸殺盜婬妄種種惡業。輪轉生死。無有出期。是為發起惡行過失。四攝受因過失。謂諸眾生。由造種種惡業之因。攝取未來苦果。展轉輪迴。不能解脫。是為攝受因過失。</p>
【四無明】（出宗鏡錄）<p style="margin-left:1em">無明者。於第一義無所明了。故曰無明。即惑是也。一纏無明。纏即纏縛。謂由此無明之惑纏縛。不能出離生死。故曰纏無明。二隨眠無明。謂無明煩惱。長時隨逐。眠伏第八藏識之中。故曰隨眠無明。三相應無明。謂意識緣於六塵之境。識與境相應。而起無明煩惱。故曰相應無明。（六塵者。色塵。聲塵。香塵。味塵。觸塵。法塵也。）四獨頭無明亦名不共無明。謂未有六塵之境相對。而意識獨緣想諸塵之境。識與境不相應。故曰獨頭無明。</p>
【四種貪】（出瑜伽師地論）<p style="margin-left:1em">一顯色貪。謂於他人身分。及青黃赤白等顯現之色而起貪著也。修行之人。觀色作青瘀肨脹等想而生厭離。令心清淨。二形色貪。謂於長短嬌媚等形相之色而起貪著也。修行之人。觀此形相。作爛壞想而生厭離。令心清淨。三妙觸貪。觸即觸著。謂於自他身分細輭光滑等觸而起貪著也。修行之人。觀此身分。作蟲蛆想而生厭離。令心清淨。四承事貪。謂於他人趨承服事折旋俯仰等而起貪著也。修行之人。觀彼趨承服事。自作死想。猶如枯木。而生厭離。令心清淨。</p>
【四欲】（出法苑珠林）<p style="margin-left:1em">一情欲。謂欲界眾生。多於男女情愛之境而起貪欲。故名情欲。二色欲。謂欲界眾生。多於男女嬌媚等色而起貪欲。故名色欲。三食欲。謂欲界眾生。多於美味飲食而起貪欲。故名食欲。四婬欲。謂欲界眾生。多於男女互相染著。行於欲事。故名婬欲。</p>
【四縛】（亦名四結出鞞婆沙論）<p style="margin-left:1em">縛者束縛也。又連續也。謂眾生由欲愛等業束縛。流轉生死。連續不斷。故名四縛。一欲愛身縛。謂欲界眾生。於五欲順情等境。心生貪愛。起諸惑業。束縛於身。不得解脫。故名欲愛身縛。（五欲者。色欲。聲欲。香欲。味欲。觸欲也。）二瞋恚身縛。謂欲界眾生。於五欲違情等境。心生瞋恚。起諸惑業。束縛於身。不得解脫。故名瞋恚身縛。三戒盜身縛。戒盜亦名戒取。本非是戒。強以為戒。名為戒盜。又取以進行。復名戒取。如外道諸戒是也。由此邪戒。增長惑業。束縛於身。不得解脫。故名戒盜身縛。四我見身縛。我見即見取也。謂於非涅槃法中。妄自分別。以為涅槃。生心取著。名為見取。由此我見。增長惑業。束縛於身。不得解脫。故名我見身縛。（梵語涅槃。華言滅度。）</p>
【四流】（出成實論）<p style="margin-left:1em">流而不返。謂之流。謂眾生由三惑之所流轉。漂泊三界。而不能返於涅槃彼岸也。又名四暴河者。以其惑業暴湧成河。漂沒眾生也。亦名四軛者。謂眾生為惑業所纏。若牛之縛軛以駕車。而不能脫離也。（梵語涅槃。華言滅度。）一見流。見即三界見惑也。謂意根對於法塵。起分別見。因此見惑。流轉三界。不能出離。故名見流。（三界者。欲界。色界。無色界也。）二欲流。欲者。即欲界思惑也。謂五根貪愛五塵。故名為思惑。即貪瞋慢也。因此思惑。流轉欲界。不能出離。故名欲流。（五根者。眼根。耳根。鼻根。舌根。身根也。五塵者。色塵。聲塵。香塵。味塵。觸塵也。）三有流。有即因果不亡為有。謂色界無色界思惑。即貪慢也。因此思惑。流轉色無色界。不能出離。故名有流。四無明流。無所明了。故曰無明。即三界思惑中癡惑也。由此無明。流轉生死。不能出離。故名無明流。</p>
【四取】（出佛性論）<p style="margin-left:1em">一欲取。欲即貪欲。取即取著。謂於彼欲界色聲香味觸五塵之境。貪欲取著。故名欲取。一見取。邪心分別。名之為見。所謂身見邊見<span class='corr'>等</span>因見取著。故名見取。（身見者。於五陰等法。妄計為身也。邊見者。於斷常二見中。隨執一邊也。）三戒取。謂於非戒中謬以為戒。取著成行。故名戒取。如外道雞狗等戒是也。（雞狗戒者。外道妄計我身前世從雞中來。故今學寒雞獨立為行。若妄計從狗中來。即噉糞穢等是也。）四我語取。華嚴鈔云。我見我慢。名為我語。云何此二獨名我語。由此二種。說有我故。又云隨假言說。起於我執。隨執取著。故名我語取。（我見者。於五陰等法中。不了虛假。妄計有我也。我慢者。謂以我為勝。而輕慢於他也。）</p>
【四障】（出海意菩薩所問淨印法門經）<p style="margin-left:1em">一惑障。謂諸眾生由貪欲瞋恚愚癡等惑。根性昏鈍。障蔽正道。是名惑障。二業障。謂諸眾生由貪瞋癡等惑。於諸善法不能勤行。而隨身口意造作惡業。障蔽正道。是名業障。三報障。報即果報。謂諸眾生。由煩惱惑業為因。而感地獄畜生餓鬼諸趣之報。不聞正道。是名報障。四見障。謂諸眾生。由不聞正法。起諸邪見。隨逐魔事。失菩提心。是名見障。（梵語菩提。華言道。）</p>
【四劫】（出佛祖統紀）<p style="margin-left:1em">劫。梵語具云劫波。華言分別時節。謂人壽八萬四千歲時。歷過百年。則壽減一歲。如是減至人壽十歲則止。復過百年則增一歲。如是增至八萬四千歲。此一增一減。名為一小劫。如是二十增減。名為一中劫。總成住壞空四中劫。名為一大劫。一成劫。成劫者。謂世界初成立也。有二十小劫。第一小劫因過去劫壞空之後。第二禪光音天。空中布金色雲。注大洪雨積風輪上。結為水輪。有大風起。吹水生沫。而成須彌等山。時一切有情。皆集光音天中。天眾既多。居處迫窄。其福減者。下生世間。最初有一天子。從光音天沒。來生大梵天中。是為梵王。其壽六十小劫。第二小劫。光音諸天來生初禪梵世天中。為梵輔天。其壽四十小劫。第三小劫。光音諸天復有來生梵世天中。為梵眾天。其壽二十小劫。如是漸漸下生欲界天中。時光音諸天有福盡者。化生為人。飛行自在。無有男女之相。地涌甘泉。味如酥蜜。因試嘗之。遂生味著。失其神通及以身光。世間大暗。黑風吹海。漂出日月。置須彌山腹。照四天下。乃有晝夜。彼時眾生。由耽地味。顏色麤悴。復食自然稉稻。殘穢在身。為欲蠲除。便生二道。成男女根。宿習力故。便生淫欲。夫妻共住。光音諸天。後來生者。入母胎中。遂有胎生。時自然稉稻。朝刈暮熟。刈復隨生。米長四寸。後因人多貪取。漸生糠[禾*會]。刈已不生。第四小劫。乃至第二十小劫。皆悉一增一減。名為成劫。（梵語須彌。華言妙高。）二住劫。住劫者。謂世界安住也。有二十小劫。第九小劫。人壽減至五萬歲時。第一拘留孫佛出世。減至四萬歲時。第二拘那含牟尼佛出世。減至二萬歲時。第三迦葉佛出世。減至一百歲時。第四釋迦牟尼佛出世。第十小劫。人壽減至八萬歲時。第五彌勒佛出世。第十五小劫。於減劫中。第六師子佛乃至欲樂佛。凡九百九十四佛相繼出興。說法度人。第二十小劫。於增劫中。樓至佛出世。滿足一千也。<span class='corr'>已</span>上二十小劫。皆悉一增一減。名為住劫。（梵語拘留孫。華言所應斷。梵語拘那含牟尼。華言金色仙。梵語迦葉。華言飲光。梵語釋迦牟尼。華言能仁寂默。梵語彌勒。華言慈氏。梵語樓至。華言愛樂。）三壞劫。壞劫者。謂世界壞減也。有二十小劫。如火灾起時。壞至初禪天。始從地獄。終至梵天。有情眾生。經十九增減劫。次第壞盡。唯器世間空曠而住。乃至一切有情都盡。最後一增減劫。方壞器世間。有七日從海底出。大海盡竭。須彌崩壞。風吹猛燄。燒上梵天。悉成灰燼。乃至三千世界一時燒盡。名為壞劫。（器世間者。世界如器故也。梵天即初禪天也。三千世界者。小千。中千。大千也。）四空劫。空劫者。謂世界空虛也。有二十小劫。壞劫之後。自初禪梵世已下。世界空虛。猶如墨穴。無晝夜日月。唯大黑暗。名為空劫。</p>
【四土】（出觀無量壽佛經妙宗鈔）<p style="margin-left:1em">一同居土。同居土者。有穢有淨。謂如此土娑婆世界。沙礫充滿。即同居穢土也。西方安養世界。金寶莊嚴。無四惡趣。即同居淨土也。雖淨穢有異。皆是凡聖共住。故名同居也。（梵語娑婆。華言能忍。四惡趣者。修羅趣。餓鬼趣。畜生趣。地獄趣也。）二有餘土。有餘土者。謂二乘等已斷三界見思惑盡。出生彼土。尚餘無明之惑未盡。故名有餘也。（二乘者。聲聞乘。緣覺乘也。三界者。欲界。色界。無色界也。）三果報土。果報土者。亦名實報土。即別教十地。圓教十住十行十回向。乃至等覺諸菩薩所居之土也。觀無量壽佛經疏云。行真實法。感得勝報。是也。（十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）四常寂光土常寂光土。者。即理性土也。常即法身。寂即解脫。光即般若。此以不遷不變名常。離有離無名寂。照俗照真名光。即妙覺究竟果佛所居之土也。淨名疏云。修於圓教願行之因。因極果滿。道成妙覺。居常寂光。是也。</p>
【又四土】（出華嚴經疏）<p style="margin-left:1em">一自性身依法性土。自性身者。以真如自性為身。即法身也。法性土者。即理土也。謂此身土。體無差別。俱非色相所攝。譬如虛空。徧一切處。是名自性身依法性土。二自受用身依自受用土。自受用身者。謂自受用法喜之樂。名自受用身即自報身也。自受用土者。即實報土也。謂佛以相應淨識。所修成就。從初成佛。盡未來際。相續變為純淨佛土。周圓無際。眾寶莊嚴。自受用身常依而住。是名自受用身依自受用土。（法喜之樂者。聞法歡喜而快樂也。）三他受用身依他受用土。他受用身者。謂因他機感扣而現此身。即勝應身也。他受用土者。亦即實報土也。謂佛以大慈悲力。隨十地菩薩所宜。變為淨土。或小或大。或劣或勝。他受用身依之而住。是名他受用身依他受用土。（十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。）四變化身依變化土。變化身者。改轉不定。名之為變。無而忽有。名之為化。即劣應身也。變化土者。謂佛以大慈悲力。隨諸有緣眾生所宜。化為佛土。或大或小。或淨或穢。佛變化身依之而住。是名變化身依變化土。</p>
【世界四持】（出華嚴經疏）<p style="margin-left:1em">經云。彼須彌山微塵數風輪。最在上者。名殊勝威光。能持普光摩尼莊嚴香水海。有大蓮華。名種種光明蘂香幢。莊嚴世界海住在其中。（梵語須彌。華言妙高。）一能持風輪。謂此風輪能持香水海而使安。住故曰能持風輪。二所持香海。謂此香水海。因為風輪所持而得安住。故曰所持香海。三海出蓮華。謂此香水海中。出生大蓮華。為世界種。十方剎土。皆為大蓮華之所含攝。故曰海出蓮華。四華持剎海。謂此大蓮華。能持世界剎海安住其中。四方均平。清淨堅固。故曰華持剎海。（剎。梵語具云剎摩。華言土田。）</p>
【四輪持世界】（出佛祖統紀）<p style="margin-left:1em">輪取持載之義。華嚴經云。三千大千世界。依於水輪風輪空輪。不言金輪者。文略也。（三千者。小千。中千。大千也。今言三千大千者。總別兼稱也。）一金輪。大地之下有金輪。起世因本經云。水上有風。吹轉此水。於上成金。如熟酥生膏。是名金輪。二水輪。金輪之下有水輪。菩薩藏經云。最上風輪。為水輪之所依止。其水量高六十八百千由旬。（梵語由旬。華言限量。）三風輪。水輪之下有風輪。菩薩藏經云。風輪量高六萬八千俱胝。（梵語俱胝。華言百億。）四空輪。風輪之下有空輪。華嚴經云。空無所依。雖無所依。然由眾生業感。世界次第安住。</p>
【四風輪】（出華嚴經）<p style="margin-left:1em">經云。此四風輪能持水輪。水輪能持大地。令不散壞。以譬如來出現。依無礙慧光明。而起四種大智風輪。能持一切眾生善根也。一安住。謂三千大千世界。依此風輪而得安住。以譬如來大智風輪。普攝眾生。皆令懽喜安住也。（三千者。小千。中千。大千也。言三千大千者總別兼稱也。）二常住。謂三千大千世界。依此風輪而得常住。以譬如來大智風輪。建立正法。常住世間。令諸眾生皆生愛樂也。三究竟。謂三千大千世界。依此風輪而為究竟極際。以譬如來大智風輪。具一切方便。通達無漏究竟之道也。（無漏者。不漏落生死也。）四堅固。謂三千大千世界。依此風輪而得堅固。以譬如來大智風輪。守護一切眾生善根。令不斷壞也。</p>
【四大部洲】（亦名四洲形量出長阿含經）<p style="margin-left:1em">一東弗于逮。梵語弗于逮。亦云弗婆提。華言勝身。以其身勝南洲故也。又翻為初。謂日初從此出也。在須彌山東。其土東狹西廣。形如半月。縱廣九千由旬。人面亦如半月之形。人身長八肘。人壽二百五十歲。（梵語須彌。華言妙高。梵語由旬。亦云踰繕那。華言限量。大論云。由旬有三。大者八十里。中者六十里。下者四十里。肘以一尺八寸為一肘。）二南閻浮提。梵語閻浮提。華言勝金洲。閻浮是樹。提是洲名。因樹立稱。故名閻浮提。在須彌山南。其土南狹北廣。形如車箱。從廣七千由旬。人面亦像地形。人身多長三肘半。於中有長四肘者。人壽百歲。中夭者多。三西瞿耶尼。梵語瞿耶尼。華言牛貨。為彼多牛。以牛為貨。故名牛貨。在須彌山西。其土形如滿月。縱廣八千由旬。人面亦如滿月。人身長十六肘。人壽五百歲。四北鬱單越。梵語鬱單越。華言勝處。以其土勝三洲故也。在須彌山北。其土正方。猶如池沼。縱廣一萬由旬。人面亦像地形。人身長三十二肘。人壽一千歲。命無中夭。</p>
【日照四洲】（出法苑珠林）<p style="margin-left:1em">起世經云。劫初世間黑暗。爾時忽然出生日月及諸星宿。便有晝夜年歲時節。日從東方出。繞須彌山半腹而行。照于四洲。遂有晝夜不同。（梵語須彌。華言妙高。）一南閻浮提日正中時。謂南閻浮提日正中時。東弗婆提日則始沒。西瞿耶尼日則初出。北鬱單越正當半夜。（梵語閻浮提。華言勝金洲。梵語弗婆提。華言勝身。梵語瞿耶尼。華言牛貨。梵語鬱單越。華言勝處。）二西瞿耶尼日正中時。謂西瞿耶尼日正中時。南閻浮提日則始沒。北鬱單越日則始出。東弗婆提正當半夜。三東弗婆提日正中時。謂東弗婆提日正中時。北鬱單越日則始沒。南閻浮提日則初出。西瞿耶尼正當半夜。四北鬱單越日正中時。謂北鬱單越日正中時。西瞿耶尼日則始沒。東弗婆提日則初出。南閻浮提正當半夜。</p>
【世間四義】（出㭊玄記）<p style="margin-left:1em">世間者。即三藏教四加行中。最後世第一位也。以其是有漏法。故名世間。於中最勝。故名第一。有四義焉。（四加行者。謂一煖。二頂。三忍。四世第一也。以其加功進行故也。）一可破壞。謂世間有漏煩惱等法。體本虛妄。自性不實。皆是無常。故名可破壞也。二有生滅。謂世間一切諸法。皆從因緣和合而生。皆從因緣別離而滅。故名有生滅也。三隱真理。謂世間有漏煩惱等法。障覆真空之理。不能顯發。故名隱真理也。四性有漏。謂世間煩惱等法。其性實能招集有漏生死之果。故名性有漏也。</p>
【依正四句】（出華嚴經隨疏演義鈔）<p style="margin-left:1em">依正者。依即所依國土。正即能依之身也。一依內現依。依內現依者。謂於國土中又現一切國土也。如成就品云。一一塵中難思剎。隨眾生心普現前。一切剎海靡不周。如是方便無差別。是也。二正內現正。正內現正者。謂於一身中復現一切身也。如現相品云。如來一一毛孔中。一切剎塵諸佛坐。菩薩眾會共圍繞。演說普賢之勝行。是也。（菩薩。梵語具云菩提薩埵。華言覺有情。）三正內現依。正內現依者。謂於身中現一切國土也。如現相品云。如來安坐菩提座。一毛示現多剎海。一一毛現悉亦然。於是普周於法界。是也。四依內現正。依內現正者。謂於國土現一切身也。如現相品云。一切剎土微塵數。常現身雲悉充滿。普為眾生放大光。各雨法雨稱其心。是也。</p>
【舍衛四德】（出翻譯名義）<p style="margin-left:1em">梵語舍衛。華言聞物。亦云豐德。以其具四德故也。一具財寶德。謂舍衛國中。多出一切珍寶。勝於餘國。是名具財寶德。二妙五欲德。謂舍衛國中。五欲勝妙。非餘國所及。是名妙五欲德。（五欲者。色欲。聲欲。香欲。味欲。觸欲也。）三饒多聞德。饒。益也。謂舍衛國中。財寶具足。五欲勝妙。聞於四方。是名饒多聞德。四豐解脫德。豐。盛也。謂舍衛國中之人。多修道行而得解脫。是名豐解脫德。</p>
【淨穢四句】（出華嚴經疏）<p style="margin-left:1em">淨穢者。謂佛說華嚴經。或在清淨之土。或在穢惡之土也。一唯染。染即穢染。謂佛於娑婆世界摩竭提國等處而說是經。隱覆淨相。故名唯染。（梵語娑婆。華言能忍。梵語摩竭提。華言善勝。）二唯淨。淨即清淨。謂佛於華藏世界而說是經。其地金剛。無有染相。故名唯淨。三染淨俱。謂佛隨於一處而說是經。隨其機器大小。所見有異。或見是染。或見是淨。故名染淨俱。四非染淨。謂佛隨於一處而說是經。大乘之機。不見染淨之相。同一法界。故名非染淨。</p>
【海底四寶】（出華嚴經）<p style="margin-left:1em">經云。譬如大海。有四熾然光明大寶。布在其底。性極猛熱。常能飲縮百川所注無量大水。是故大海無有增減。以譬如來大智慧海。亦有四種大智慧寶。具足無量威德光明。能令眾生竭愛欲流。破愚癡暗。故以此四寶喻之。一日藏光明大寶。日藏光明大寶者。譬如來有滅一切散善波浪大智慧寶。由此光明觸彼菩薩。令捨一切散善波浪。持心一境。住於三昧也。（梵語三昧。華言正定。）二離潤光明大寶。離潤光明大寶者。譬如來有除一切法愛大智慧寶。由此光明觸彼菩薩。令捨離三昧味著。起廣大神通也。三火焰光光明大寶。火焰光光明大寶者。譬如來有慧光普照大智慧寶。由此光明觸彼菩薩。令捨所起廣大神通。住大明功用行也。四盡無餘光明大寶。盡無餘光明大寶者。譬如來有平等無邊功用大智慧寶。由此光明觸彼菩薩。令捨大功用行。及息一切功用。令無有餘也。</p>
【四河】（出長阿含經）<p style="margin-left:1em">一殑伽河。梵語殑伽。華言天堂來。以見其從高處而來也。又名恒河。此河從阿耨達池東面銀牛口流出。繞池一帀。入東南海。（梵語阿耨達。華言無熱惱。在香山之南。大雪山之北。周圍八百里。金銀琉璃玻璃銅鐵等以飾其岸也。）二信度河。梵語信度。華言驗河。此河從阿耨達池南面金象口流出。繞池一帀。入西南海。又名辛頭河。三縛芻河。梵語縛芻。華言青河。此河從阿耨達池西面瑠璃馬口流出。繞池一帀入西北海。（梵語瑠璃華言青色寶。）四徙多河。梵語徙多。華言冷河。此河從阿耨達池北面頗胝迦師子口流出。繞池一帀。入東北海。或曰潛流地下。出積石山。為中國之河源也。（梵語頗胝迦。華言水精。即玻璃也。）</p>
【一境四心】（出攝大乘論釋）<p style="margin-left:1em">譬如一水。本無有異。蓋因天人餓鬼畜生果報不同。故於一水而見有四相分別之異也。一天見是寶嚴地。謂諸天福德勝故。其所見水。悉成瑠璃眾寶莊嚴之地也。（梵語瑠璃。華言青色寶。）二人見是水。謂世間之人。所見之水。清濁雖異。皆是水也。三餓鬼見是膿血。謂由宿世慳貪。罪障深重。墮餓鬼中。長劫不聞漿水之名。既因飢渴所逼。望見河水。意欲飲之。速趨岸傍。皆是膿血也。四魚見是住處。住處即窟宅也。謂魚以水而為住處。潛躍游泳。不見水相也。</p>
【通局四句】（出華嚴經疏）<p style="margin-left:1em">一或局。謂佛說華嚴經。或局在娑婆世界內摩竭提國故也。（梵語娑婆。華言能忍。梵語摩竭提。華言善勝。）二或通。謂佛說華嚴經。或通十方世界故也。三或俱。謂佛說華嚴經。或在摩竭提國及十方世界故也。四或泯。謂佛說華嚴經處。染淨二相皆盡。同一法界故也。</p>
【四光喻智】（出法華文句并華嚴經隨疏演義鈔）<p style="margin-left:1em">一日光喻佛智。謂日光照世。無幽不燭。以喻佛之智慧。無事不了。無理不照。故云日光喻佛智。二月光喻菩薩智。謂月之光明。有虧有盈。以喻菩薩雖具智慧。而惑業尚未盡斷。則其智慧或虧或明。故云月光喻菩薩智。三星光喻緣覺智。謂星雖有光。其照不遠。以喻緣覺之人。雖觀十二因緣。悟真空理。而於中道深遠之義。不能明了。故云星光喻緣覺智。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）四螢光喻聲聞智。謂螢火之光。只能自照。不能照物。以喻聲聞之人。雖觀四諦。悟真空理。只能自度。不能度人。故云螢光喻聲聞智。（四諦者。苦諦。集諦。滅諦。道諦也。）</p>
【四事不可思議】（出增一阿含經）<p style="margin-left:1em">一眾生不可思議。謂世間眾生。為從何來。復從何起。從此命終。當從何生。皆不可思議。故云眾生不可思議。二世界不可思議。謂一切世界。皆由眾生業力而成。成而復壞。壞而復成。始終相續。無有斷絕。故云世界不可思議。三龍境界不可思議。謂龍降雨。非從口出。亦不從眼耳鼻出。但龍有大神力。意之所念。若善若惡。皆能作雨。故云龍境界不可思議。四佛境界不可思議。謂如來之身。清淨無染。不可漠測。不可言長。不可言短。與夫梵音深遠。智慧辯才。現通說法。一切人天二乘等眾。皆莫能測。故云佛境界不可思議。（二乘者。聲聞乘。緣覺乘也。）</p>
【四種心】（出翻譯名義）<p style="margin-left:1em">一肉團心。肉團心者。即父母所生血肉之團。狀似蓮華開合。乃意識所依之處也。二緣慮心。緣慮心者。即緣持思慮之心。此通第八識而言。謂眼緣色。乃至第八緣根身種子器世間故也。（通第八識者。此緣慮心。以第八藏識為體故也。根身者。根即眼等諸根。身即色身也。種子者。即善惡種子也。器世間者。以世界如器故也。）三積聚精要心。積聚精要心者。謂諸經中積集一切要義。名為文心。如般若心經。為大品六百卷中之精要是也。（梵語般若。華言智慧。）四堅實心。堅實心者。謂堅固真實。乃眾生本有之性。諸佛所證之理。即第一義心也。</p>
【四威儀】（出菩薩善戒經）<p style="margin-left:1em">謂修道之人。心不放逸。若行若坐。常在調攝其心。成就道業。雖久於行坐。亦當忍其勞苦。非時不住。非時不臥。設或住臥之時。常存佛法正念。如理而住。於此四法。動合規矩。不失律儀。是為四威儀也。一行。謂修道之人。舉止動步。心不外馳。無有輕躁。常在正念。以成三昧。如法而行也。（梵語三昧。華言正定。）二住。謂修道之人。非時不住。若或住時。隨所住處。常念供養三寶。讚歎經法。廣為人說。思惟經義。如法而住也。（三寶者。佛寶。法寶。僧寶也。）三坐。謂修道之人。加趺宴坐。諦觀實相。永絕緣慮。澄湛虛寂。端肅威儀。如法而坐也。四臥。謂修道之人。非時不臥。為調攝身心。或時暫臥。則右脅宴安。不忘正念。心無昏亂。如法而臥也。</p>
【息有四種相】（出修習止觀坐禪法要）<p style="margin-left:1em">息即鼻中出入之氣也。謂坐禪之人。若欲攝心入定。必先行數息之法。息有四種不同。故須揀其麤而守其細也。一風。謂鼻中之氣。出入有聲為風。坐禪之人。若依之而數。則心散難調。故須揀而不用也。二喘。謂鼻中之氣。雖無聲相。而結滯不通者為喘。坐禪之人。若依之而數。則心結難定。故須揀而不用也。三氣。謂鼻中之氣。雖無風喘之相。而出入不細者為氣。坐禪之人。若依之而數。則心勞難定。故須揀而不用也。四息。謂鼻中之氣。無前三種麤相。而出入綿綿。若存若亡者為息。坐禪之人。依之而數。則資神安隱。情抱悅豫。其心易定。故須守而不捨也。</p>
【四夢】<p style="margin-left:1em">一無明習氣夢。謂由無明煩惱。積習氣分。覆蔽真如之性。無所明了。以致心神顛倒。形於夢想也。二善惡先徵夢。謂人凡有善惡吉凶之事。必先形於夢寐以為徵驗也。三四大偏增夢。謂人由地水火風四大而成於身。若地大增。身則沉重。水大增。身則浮腫。火大增。身則壯熱。風大增。身則急脹。四大不調。則身心不安。心不安。則形於夢寐也。四巡遊舊識夢。謂人平昔遊歷之處。或有所見所聞。若美若惡。繫念不捨。而形於夢也。</p>
【四夢】（出善見毘婆沙律）<p style="margin-left:1em">一四大不和夢。謂或夢山崩。或夢自身飛騰虛空。或夢見虎狼及賊追逐。此因地水火風四大不調。心神散逸。故有此夢。是名四大不和夢。二先見夢。謂日間先見男女苦樂等境。夜則隨夢。猶如日間所見。是名先見夢。三天人夢。謂若人修善。乃感天人為現善夢。令其善根增長。若人作惡。亦感天人為現惡夢。令其怖惡生善。是名天人夢。四想夢。謂若人前世。或有福德。或有罪障。有福德者。多思想善事。則現善夢。有罪障者。多思想惡事。則現惡夢。是名想夢。</p>
【四食】（出華嚴經隨疏演義鈔）<p style="margin-left:1em">一段食。段即分段。食有資益之義。謂以香味觸三塵為體。入腹變壞。資益諸根。故言段食。古譯經律。皆為摶食。以手團曰摶。後譯復言漿飲等不可摶。遂譯為段食。二觸食。觸即對也。謂六識所對色等諸塵柔軟細滑冷煖等觸而生喜樂。俱能資益諸根。故名觸食。（六識者眼識。耳識。鼻識。舌識。身識。意識也。按翻譯名義註釋云。見色愛著名食。豈非觸食義耶。設非觸食。何以觀戲劇等。終日不食而不飢也。）三思食。思即意思。謂第六識思於可愛之境。生希望意而能潤益諸根。如人飢渴。至飲食處。望得飲食而身不死。故名思食。（第六識。即意識也。）四識食。識以執持為義。即第八識也。由前三食勢分所資。能令此識增勝。執持諸根。故名識食。（第八識。即藏識也。按翻譯名義註釋云。識食。地獄眾生及無色界中無邊識處天等。皆用識持以為其食。）</p>
【四利須食】（出釋氏要覽）<p style="margin-left:1em">一資身為道。謂修行之人。若無飲食。則身疲力倦。命且不支。豈能進道。若得飲食資益於身。則心安體健。乃可進道。故須食也。二養身中蟲。謂人身中多有諸蟲。若缺飲食。則蟲鑽刺。身亦不安。必當及時進食而調養之。故須食也。三生施者福。謂修行之人。持戒清淨。專心修道。則能福利人天。若有檀越。施以飲食。使其成就道業。能令施者亦獲福報。故須食也。（梵語檀。華言施。稱檀越者。謂人行施。能越貧窮苦也。）四破餓外道。謂外道自以吞饑忍餓為解脫法。即自饑餓而不知。徒受困苦。安能解脫。故修行之人。日中受食。資其進道。兼破外道不應饑餓。故須食也。</p>
【乞食四分】（出寶雲經）<p style="margin-left:1em">乞食之法。一日止以七家為限。為無多貪故也。出家之人。常行乞食。復分作四分。故名乞食四分。一分奉同梵行者。同梵行者。謂同修淨行之人也。凡乞食時。必有同修之人。看守房舍。或有老病。不便行履者。得食歸時。則以一分奉之。令其飽滿。亦得安心修道也。一分與窮乞人。與窮乞人者。謂乞得食時。遇有窮苦求乞之人。當起憐憫心。作自饑想。亦以一分施之。令其飽滿。勸他修善也。一分與諸鬼神。與諸鬼神者。謂乞得食時。即以淨器盛貯一分。待日晡時。則然香諷呪加持。普施一切鬼神。令其飽滿。出離苦趣。悉得解脫也。一分自食。自食者。謂乞得食時。除前三分之外。唯留一分。或多或少。則自食之。食已。安心行道。庶不虛受信施也。</p>
【四邪命食】（出大智度論）<p style="margin-left:1em">謂諸比丘。當以乞食清淨自活。不應以下口仰口方口維口四種邪命之食以自活命也。一下口食。謂種植田園。合和湯藥。以求衣食而自活命。是名下口食也。二仰口食。謂仰觀星宿日月風雨雷電霹靂術數之學。以求衣食而自活命。是名仰口食也。三方口食。謂曲媚豪勢。通使四方。巧言多求以自活命。是名方口食也。四維口食。維即四維也。謂學種種呪術。卜算吉凶。以求衣食而自活命。是名維口食也。</p>
【四食時】（出法苑珠林）<p style="margin-left:1em">一天食時。天食時者。謂清旦時。即諸天所食之時也。二法食時。法食時者。謂三世諸佛。皆以午時為法。食時。過此即非時也。（三世者。過去。未來。現在也。）三畜生食時。畜生食時者。謂日暮時。即是畜生所食之時也。四鬼神食時。鬼神食時者。謂昏夜時。即是鬼神所食之時也。</p>
【行四依】（出四分律藏）<p style="margin-left:1em">謂出家之人。依此四法而修。則能成就聖道也。一著糞掃衣。著糞掃衣者。謂視同糞土。掃除不用。即世人所棄弊垢之依也。修道之人。當收拾淨洗。補湊穿著。如此則心無所戀。能成道業矣。二常行乞食。乞食者。謂出家之人。常以乞食自活其命也。三樹下坐。樹下坐者。謂出家之人。不宜營治舍宅。當於樹下或石窟中。隨便而居。修習禪定也。四用陳腐藥。用陳腐藥者。謂出家之人。若患病時。當用陳年朽腐之藥而調治之。病瘥即止。不得貪樂新好藥物而預積蓄也。</p>
【四機】（出法華文句）<p style="margin-left:1em">四機者。機即機器。又機緣也。有可發之義。故名為機。一人天機。謂諸惡莫作。諸善奉行。是名人天機。二二乘機。謂厭畏生死。忻尚涅槃。是名二乘機。（梵語涅槃。華言滅度。二乘者。聲聞乘。緣覺乘也。）三菩薩機。謂先人後己。慈悲仁讓。是名菩薩機。（菩薩。梵語具云菩提薩埵。華言覺有情。）四佛機。謂一切諸法中。悉以等觀入一切無礙人。一道出生死。是名佛機。（等觀者。即非空非假。平等中道觀也。一道出生死者。以中道觀頓斷諸惑。頓出生死也。）</p>
【四種我】（出圓覺經略疏）<p style="margin-left:1em">一凡夫妄計我。謂世間凡夫之人。不了五陰等法皆空。於中妄計我身。強立主宰。造作諸業。流轉生死。無有休息。是為凡夫妄計我。（五陰者。色陰。受陰。想陰。行陰。識陰也。）二外道神我。謂外道之人。於五陰中妄計識神如麻豆等。或計徧身。起於我見。墜墮邊邪。輪迴生死。是為外道神我。三三乘假我。謂三乘之人。了知一切五陰等法。虛假不實。悉無有我。是為三乘假我。（三乘者。聲聞乘。緣覺乘。菩薩乘也。）四法身真我。謂如來法身。量等虛空。無所不徧故於無我法中。明八自在我。是為法身真我。（八自在我者。一能示一身以為多身。二示一塵身。滿大千界。三大身輕舉遠到。四現無量類。常居一土。五諸根互用。六得一切法。如無法想。七說一偈義。經無量劫。八身徧諸處。猶如虛空也。）</p>
【四大】（出圓覺經）<p style="margin-left:1em">四大者。謂人之身攬外地水火風四大而成內身四大。因對色香味觸四微。故稱為四大也。一地大。地以堅礙為性。謂眼耳鼻舌身等。名為地大。若不假水。則不和合。經云。髮毛爪齒。皮肉筋骨等。皆歸於地。是也。二水大。水以潤濕為性。謂唾涕津液等。名為水大。若不假地。即便流散。經云。唾涕膿血。津液涎沫。痰淚精氣。大小便利。皆歸於地。是也。三火大。火以燥熱為性。謂身中煖氣。名為火大。若不假風。則不增長。經云。煖氣歸火。是也。四風大。風以動轉為性。謂出入息及身動轉。名為風大。此身動作。皆由風轉經云。動轉歸風。是也。（動轉歸風者。凡身動轉。皆屬風也。）</p>
【四微】（出金光明經文句記）<p style="margin-left:1em">四微者。謂色香味觸也。因對四大。稱為四微。又復四大皆由四微所成。故大智度論云。地有色香味觸重故。自無所作。水少香故。動作勝地。火少香味故。勢勝於水。風少色香味故。動作勝火。一色微。色者。謂眼所見種種諸色也。以其微細。故名色微。二香微。香者。謂鼻所嗅種種諸香也。以其微細。故名香微。三味微。味者。謂舌所嘗種種諸味也。以其微細。故名味微。四觸微。觸者。謂身分所覺種種諸觸也。以其微細。故名觸微。</p>
【四求】（出法集經）<p style="margin-left:1em">一欲愛。謂於欲界五塵而起貪愛也。因貪愛故。推求不已。是名欲愛。（五塵者。色塵。聲塵。香塵。味塵。觸塵也。）二色愛。謂於色界禪定而起貪愛也。因貪愛故。推求不已。是名色愛。三無色愛。謂於無色界禪定而起貪愛也。因貪愛故。推求不已。是名無色愛。四無有愛。無有。即空也。謂於涅槃真空之法而起貪愛也。因貪愛故。推求不已。是名無有愛。（梵語涅槃。華言滅度。）</p>
【四求不得】（出大乘莊嚴經論）<p style="margin-left:1em">求者推求也。論云。菩薩以四種求諸法。皆不可得。不可得。即是空也。故名求不得。一名求不得。名即假名。謂若有是物。則有是名。以此推之。物則為主。名則為客。名既為客。則是假名。推求實義。了不可得。故論云。推名於物是客。故云名求不得。二物求不得。物即事物。謂雖有其物。若無其名。物不自顯。以此推之。名亦是主。物亦是客。物既是客。亦成虛假。故論云。推物於名是客。故云物求不得。三自性求不得。謂名之與物。各有自體之性。若推名之自性及物之自性。但有虛假之名。皆無真實之義。故論云。推名自性及物自性。知俱是假。故云自性求不得。四差別求不得。謂於名於物。各有差別之相。一一分別推求。悉歸於空。皆不可得。故論云。推名差別及物差別。知俱空故。悉不可得。故云差別求不得。</p>
【四不寄附】（出優婆塞戒經）<p style="margin-left:1em">經云。佛言。善男子。受優婆塞戒者。先學世事。既學通達。如法求財。若得財物。應供父母妻子眷屬。其餘藏積俟用。不應寄附四處也。（梵語優婆塞。華言清淨士。）一老人。謂年老之人。死日漸近。故所有財物。不應寄附於彼也。二遠處。謂道路隔遠之處。緩急要用。取討難及。故所有財物。不應寄附於彼也。三惡人。謂不善之人。稟性凶惡。若見財物。恐生貪奪之心。故不應寄附於彼也。四大力。謂豪強之人。倚恃勢力。若見財物。恐生貪奪之心。故不應寄附於彼也。</p>
【四不見】（出圓覺經鈔）<p style="margin-left:1em">一魚不見水。謂魚以水為窟宅。游泳水中。悉無所障。故云魚不見水。二人不見風。謂風發於萬竅。但有聲響可聞。而無形相可見。故云人不見風。三迷不見性。謂靈明覺知之性。人人本具。但為煩惱無明覆障。迷而不了。故云迷不見性。四悟不見空。謂修行之人。既能覺了靈知之性。本來空寂。而此空性亦不可得。故云悟不見空。</p>
【四不成】（出因明入正理論）<p style="margin-left:1em">一兩俱不成。謂聲是無常。非眼所見。若言聲是眼見。而聲與眼。俱不能成。是名兩俱不成。二隨一不成。謂聲是所作性故。以聲顯論。聲是實法。若不將名句文等共相為用。則不成其論矣。是名隨一不成。三猶豫不成。謂如見雲霧等即起疑惑。以為是火非火。疑心不決。是名猶豫不成。四所依不成。謂虛空實有。為萬物所依。若言虛空定無。則萬物無所依。是名所依不成。</p>
【四種無】（出涅槃經）<p style="margin-left:1em">一未有名無。謂梵志妄計涅槃之法。在眾生煩惱心中。不可說有。譬如瓶未出泥。名為無瓶。蓋外道不知眾生煩惱心中。實具涅槃之德。故佛答言。如是涅槃。非是先無。同泥無瓶。（梵語梵志。華言淨裔。梵語涅槃。華言滅度。）二滅已名無。謂梵志妄計滅煩惱已。名為涅槃。涅槃即無。譬如瓶既壞已。名為無瓶。蓋外道不知煩惱既滅。涅槃即顯。故佛答言。亦非滅無。同瓶壞已。三異相名無。謂梵志妄計煩惱涅槃。其相即異。謂煩惱中無涅槃。涅槃中無煩惱。譬如牛中無馬。馬中無牛。蓋外道不知轉煩惱即是涅槃。轉涅槃即是煩惱。故佛答言。雖牛中無馬。不可說言牛亦是無。雖馬中無牛。不可說言馬亦是無。如此則不可言煩惱中無涅槃。涅槃中無煩惱也。四畢竟名無。謂梵志妄計涅槃之法。畢竟無有。名之為無。譬如龜毛兔角。實不可得。蓋外道不知涅槃之德。其性常住。不可毀壞。故佛答言。亦非畢竟無。如龜毛兔角。</p>
</div></div>
</div><!-- end of div[@id='body'] -->
</body></html>