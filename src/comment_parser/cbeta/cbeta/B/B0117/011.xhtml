<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu21' />【四眾】（出法華文句）<p style="margin-left:1em">一發起眾。發起眾者。開端發起之眾也。謂激揚發動。使如來有所說。使大眾有所聞。乃至發起問答等是也。二當機眾。當機眾者。當座之機眾也。謂宿植德本。緣合時熟。不起于座。聞即得道也。（植者種也。德本者。眾善之根本也。）三影響眾。影響眾者。謂古往諸佛菩薩。隱其圓極之果。示同機眾。匡輔法王。如影之隨形。響之應聲。又如眾星遶月。雖無作為。而有大益也。（佛。梵語具云佛陀。華言覺。菩薩。梵語具云菩提薩埵。華言覺有情。匡者正也。輔者助也。言古佛菩薩隱大現小。而來匡輔釋迦法王也。）四結緣眾。結緣眾者。謂結聞法因緣之眾也。蓋由過去根淺。三慧不生。現世雖見佛聞法。而未能獲益。但作未來得度因緣也。（三慧者。聞慧。思慧。修慧也。）</p>
【四衍眾】（衍者乘也出翻譯名義）<p style="margin-left:1em">一聲聞。謂聞佛聲教。依四諦法。修道證真。是名聲聞。（四諦者。苦諦。集諦。滅諦。道諦也。）二緣覺。謂稟佛教法。觀十二因緣。覺真諦理。是名緣覺。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三菩薩。菩薩。梵語具云菩提薩埵。華言覺有情。謂自行成就。則能覺悟一切有情眾生。是名菩薩。四佛。佛。梵語具云佛陀。華言覺。覺具三義。一者自覺。謂悟性真常。了惑虛妄。二者覺他。謂運無緣慈。度有情眾。三者覺行圓滿。謂歷劫修因。行滿果圓。是名為佛。（無緣慈者。謂無心攀緣一切眾生。而能自然現益也。）</p>
【人四依】（出法華玄義）<p style="margin-left:1em">依即依止也。謂從五品位至等覺菩薩。堪為世間眾生之所依止。能令眾生聞法開解。修行證果。故名人四依。（五品位者。隨喜品。讀誦品。說法品。兼行六度品。正行六度品也。）五品十信為初依。五品十信。皆圓教位次也。謂此位之人。觀慧明了。達如來秘密之藏。能令眾生聞法開解。修行證果。而可依止。故為初依也。（十信者。信心。念心。精進心。慧心。定心。不退心。護法心。回向心。戒心。願心也。）十住為二依。十住亦圓教位次也。謂此位之人。惑破理顯。功用轉深。能令眾生聞法開解。修行證果。而可依止。故為二依也。（十住者。發心住。治地住。修行住。生貴住。具足住。正心住。不退住。童真住。法王子住。灌頂住也。）十行十回向為三依。十行十回向。亦圓教位次也。謂此位之人。無明漸盡。利祐轉深。能令眾生聞法開解。修行證果。而可依止。故為三依也。（十行者。懽喜行。饒益行。無瞋恨行。無盡行。離癡亂行。現前行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）十地等覺為四依。十地亦圓教位次也。等覺者。去後妙覺位猶有一等。故名為等。勝前諸位。故稱為覺。即最後心菩薩也。謂此菩薩。漸盡無明之源。將滿圓極之果。勝用具足。能令眾生聞法開解。修行證果。而可依止。故為四依也。（十地者。懽喜地。離垢地。發光地。焰慧地。難勝地。現前地。遠行地。不動地。善慧地。法雲地也。）</p>
【菩薩四事入於法門】（出大寶積經）<p style="margin-left:1em">一入禪思門。謂菩薩說法。開導眾生。必先入定思惟。觀其根器。或大或小。大者即說大法。小者即說小法。方便隨宜。稱機合道。是為入禪思門。（菩薩。梵語具云菩提薩埵。華言覺有情。）二入智慧門。謂菩薩說法。以智慧照了。於諸章句義理。通達無礙。悉令一切眾生。悟解明了。破諸癡暗。生法喜心。是為入智慧門。三入總持門。謂菩薩入諸善法。持令不忘。遮諸惡法。持令不生。於諸眾生。運大慈與樂之心。即持善也。起大悲拔苦之心。即遮苦也。是為入總持門。四入辯才門。謂菩薩於諸佛法之義。分明决了。辯說無礙。開發一切眾生之心。令得皆入正道。是為入辯才門。</p>
【菩薩四淨】（出菩薩善戒經）<p style="margin-left:1em">一身淨。謂菩薩斷除惑業。身器清淨。成無上道。生滅自在。是名身淨。（菩薩。梵語具云菩提薩埵。華言覺有情。）二緣淨。謂菩薩為攝化眾生故。現種種神通。出沒自在。諸緣無礙。是名緣淨。三心淨。謂菩薩修習梵行。離諸煩惱。於一切法不生取著之心。是名心淨。四智淨。謂菩薩善知世間出世間之法。得清淨智。無有罣礙。是名智淨。</p>
【四種自在】（出大乘莊嚴經論）<p style="margin-left:1em">一得無分別自在。謂菩薩住第八不動地。即捨一切功用之行。得無功用法。於一切法。遠離一切分別之想而得自在。故名得無分別自在。（不動地者。以無生智慧捨於三界。性無動移故也。）二得剎土自在。謂菩薩住不動地。深心清淨。於諸剎土亦得清淨。出生自在。故名得剎土自在。（剎。梵語具云剎摩。華言土田。即國土也。）三得智自在。謂菩薩住第九善慧地。得無礙智慧。演說諸法。稱理自在。故名得智自在。（善慧者。謂已得真如之體。顯發真如妙慧也。）四得業自在。謂菩薩住第十法雲地。於諸煩惱業縛。悉能通達。更無障礙。故名得業自在。（法雲地者。謂菩薩以大慈悲。普覆一切眾生。如雲之普覆萬物也。）</p>
【四無所畏】（出大智度論）<p style="margin-left:1em">無所畏有二種。一佛無所畏。二菩薩無所畏。今此四無所畏。皆言菩薩也。蓋菩薩具諸智慧。明了決定。而於眾中說法。則無恐畏之相。故名無所畏。（菩薩。梵語具云菩提薩埵。華言覺有情。）一能持無所畏。能持者。謂菩薩聞一切法。常能受持。憶念不忘。故於眾中說法。得無所畏也。二知根無所畏。知根者。謂菩薩知一切眾生諸根利鈍。隨其所應而為說法。故於眾中說法。得無所畏也。三决疑無所畏。决疑者。决剖一切眾生之疑難也。謂凡有一切來難問者。菩薩悉能如法剖决而答。故於眾中說法。得無所畏也。四答報無所畏。答報者。以言辭應答。酬報其所問也。謂凡一切眾生。聽受問難。菩薩悉能隨意如法而答。故於眾中說法。得無所畏也。</p>
【四事勝】（出地持經）<p style="margin-left:1em">一根勝。謂菩薩根性聰利。勝於一切聲聞緣覺。是名根勝。（菩薩梵語具云菩提薩埵。華言覺有情。）二道勝。謂菩薩以慈悲心修行六度。既自度已。復能度脫一切眾生。勝於聲聞緣覺但能自度不能度他。是名道勝。（六度者。一布施。二持戒。三忍辱。四精進。五禪定。六智慧也。）三巧便勝。謂菩薩善巧方便。悉能了知一切諸法。勝於聲聞緣覺但能了知五陰等法。是名巧便勝。（五陰者。色陰。受陰。想陰。行陰。識陰也。）四果勝。謂菩薩修因滿足。即證佛果菩提。勝於聲聞緣覺所證之果。是名果勝。（梵語菩提。華言道。）</p>
【菩薩行有四難】（出華嚴經疏）<p style="margin-left:1em">一背己利世難。謂修菩薩行者。其心專為利益一切眾生。而無一毫為己之念。非如世人但求自利而不能利他。是為背己利世難。（菩薩。梵語具云菩提薩埵。華言覺有情。）二行相唯苦難。謂修菩薩行者。不樂世間種種欲樂愛護身命。唯為利益眾生。以滿本願修行苦行。是為行相唯苦難。三處經諸有難。謂修菩薩行者。其心但為利益眾生。諸有苦處無不經歷示現出生。代受其苦。是為處經諸有難。四時劫無量難。劫。梵語具云劫波。華言分別時節。華梵雙稱。故名時劫。謂修菩薩行者。唯求無上佛果。兼修利他之行。所經時劫。不可限量。是名時劫無量難。</p>
【大乘四果】（出大乘莊嚴經論）<p style="margin-left:1em">大乘者。謂通教中菩薩。於當教中對聲聞緣覺小乘。故得稱為大乘也。四果者。本是聲聞所證果位。今菩薩歷於十地修行證果。亦有淺深始終不同。故借小乘四果之位以區別之。是名大乘四果。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）一初地生如來家是須陀洹果。梵語須陀洹。華言入流。又云預流。謂菩薩入初乾慧地時。斷惑證理。即是證佛所證。故云生如來家。因借聲聞初果以區別之。故云是須陀洹果。二八地得授記是斯陀含果。梵語斯陀含。華言一來。謂菩薩於第八辟支佛地中。蒙佛授記而得作佛。因借聲聞第二果以區別之。故云是斯陀含果。（辟支梵語具云辟支迦羅。華言緣覺。）三十地得受職是阿那含果。梵語阿那含。華言不來。謂菩薩於第十佛地中。而得受如來職。猶如別圓二教等覺之位。因借聲聞第三果以區別之。故云是阿那含果。四佛地是阿羅漢果。梵語阿羅漢。華言無學。又云無生。佛地即通教中果佛也。菩薩已斷見思習氣俱盡而得成佛。因借聲聞第四果以區別之。故云是阿羅漢果。</p>
【四種聲聞】（出法華文句）<p style="margin-left:1em">一決定聲聞。謂其久習小乘之法。故今聞小乘教而得證果。既證小果之後。再不進求大乘之法。是名決定聲聞。二退菩提聲聞。梵語菩提。華言道。謂此聲聞本是菩薩。曾發菩提之心。積劫修道。忽因疲厭生死。退失大心而證小果。是名退菩提聲聞。（劫。梵語具云劫波。華言分別時節。）三應化聲聞。應謂應現。化即變化謂此聲聞本是諸佛菩薩。內秘真實之行。外現聲聞之身。而能引接前之二種聲聞歸於大乘。及廣化眾生令入佛道。是名應化聲聞。四增上慢聲聞。謂自得增上之法而輕慢於他。此種聲聞。厭惡生死。欣樂涅槃。因修戒定慧之道。少有所得。便謂證果。此即未得謂得。未證謂證。是名增上慢聲聞。（梵語涅槃。華言滅度。）</p>
【聲聞四果】（出金剛經疏）<p style="margin-left:1em">一須陀洹果。梵語須陀洹。華言入流。又名預流。即初果也。謂此人斷三界見惑盡。預入聖道法流。故名入流。（三界者。欲界。色界。無色界也。）二斯陀含果。梵語斯陀含。華言一來。即第二果也。謂此人於欲界九品思惑中。斷前六品盡。後三品猶在。須更來欲界一番受生。故名一來。（思惑者。謂眼等五根對色等五塵。心起貪愛。迷惑不了也。九品者。於上中下三品中又各分三品也。）三阿那含果。梵語阿那含。華言不來。即第三果也。謂此人斷欲界後三品思惑盡。更不來欲界受生。故名不來。四阿羅漢果。梵語阿羅漢。華言無學。即第四果也。謂此人斷色界無色界思惑盡。四智已圓。已出三界。已證涅槃。無法可學。故名無學。（四智者。我生已盡。梵行已立。所作已辦。不受後有也。梵語涅槃。華言滅度。）</p>
【四向】（出成實論并法華玄義）<p style="margin-left:1em">一須陀洹向。梵語須陀洹。華言入流。謂此人將入須陀洹道。未至本位。不稱為果。但稱為向。言其從此向初果也。二斯陀含向。梵語斯陀含。華言一來。謂此人將入斯陀含道。未至本位。不稱為果。但稱為向。言其從此向第二果也。三阿那含向。梵語阿那含。華言不來。謂此人將入阿那含道。未至本位。不稱為果。但稱為向。言其從此向第三果也。四阿羅漢向。梵語阿羅漢。華言無學。謂此人將入阿羅漢道。未至本位。不稱為果。但稱為向。言其從此向第四果也。</p>
【羅漢四智】（出涅槃經）<p style="margin-left:1em">一我生已盡。謂阿羅漢斷見思惑盡。更不受三界生死。故云我生已盡。（梵語阿羅漢。華言無學。見思惑者。謂意根對法塵起諸分別名見惑。眼等五根對色等五塵起諸貪愛名思惑也。三界者。欲界。色界。無色界也。）二梵行已立。梵行即淨行也。謂阿羅漢由戒定慧之行成就。得證此果。故云梵行已立。三所作已辦。謂阿羅漢本求出離三界。修諸梵行。生死既盡。梵行既立。故云所作已辦。四不受後有。謂阿羅漢生死惑業既盡。更不受後世之身。故云不受後有。</p>
【四種變易】（出成唯識論）<p style="margin-left:1em">變易者。因移果易。故名變易。謂修一分之因。即感一分之果。此從變易生死一種中。開出後之三種也。一變易生死。謂菩薩以無漏智力斷其麤惑。所感殊勝細異熟果。以因移果易而為生死。故名變易生死。（漏即漏落生死。今言無漏者。謂菩薩依大智慧而修。不漏落生死。故名無漏智。麤惑即塵沙等惑也。）二不思議身。謂菩薩以無漏定力及以願力。身所示現。妙用難測。故名不思議身。三意成身。謂聲聞緣覺菩薩以無漏定力。於十方世界隨其意願成身。故名意成身。四變化身。謂聲聞緣覺菩薩以無漏定力。於十方世界變現其身。故名變化身。</p>
【四加行】（亦名四善根出㭊玄記）<p style="margin-left:1em">此四通言加行者。謂此行人欲求見道。革凡成聖。遂起煖等四心。修四諦觀。以定資慧。加功用行。故名四加行。見道即初果須陀洹也。（四諦者。苦諦。集諦。滅諦。道諦也。）一煖加行。煖者從喻得名。謂如人以木鑽火。火雖未出。先得煖相。譬此加行位中。以智慧火。燒煩惱薪。雖未得無漏之智。已得智火之前相。故名煖加行。（無漏者。謂不漏落三界生死也。）二頂加行。頂者。謂觀行轉明。在煖之上。如登山頂。觀矚四方。悉皆明了。故名頂加行。（觀矚四方者。謂觀四諦也。）三忍加行。忍有二義。一者印可義。謂於此位中即能印可四諦之理。謂苦諦實是苦。乃至道諦實是道也。二者決定義。謂此善根決定無退。故名忍加行。四世第一加行。謂此位中觀四諦理。雖未能證。而於世間最勝。故名世第一加行。</p>
【滅盡定與無想定四義不同】（出宗鏡錄）<p style="margin-left:1em">滅盡定者。謂受想心滅。出入息盡。身證此定。能斷見思煩惱而證聖果。無想定者。謂能於定中心想不起。如冰魚蟄蟲。不能斷惑證入聖果。故此二定有四種勝劣之義也。（見思即見思二惑也。謂意根對法塵起諸分別名見惑。眼等五根對色等五塵起諸貪愛名思惑也。）一約得人異。謂羅漢聖人。由受想心滅。而證滅盡之定。外道凡夫。由妄計無想以為至道。而證無想之定。此之二定有世間出世間之不同。故云約得人異也。（受想者。受謂領受。想謂想像。即五陰中之二也。）二祈願異。謂入滅盡定者。則息諸想念。斷除貪愛之心。唯求出世功德。入無想定者。則妄計心無想慮以為解脫。唯求世間樂果。故云祈願異也。三感果不感果異。謂無想定是有漏業。能感無想天果報。滅盡定是無漏業。不感三界生死果報。故云感果不感果異也。（三界者。欲界。色界。無色界也。）四滅識多少。謂滅盡定既滅第六識。已兼能滅第七識染分。無想定但滅第六識分別之見。而諸邪見則未能盡斷。故云滅識多少也。（第六識即意識。第七識即傳送識。又云執我識。染分者。我癡我見我慢我愛之四惑也。）</p>
【四種沙門】（出瑜伽師地論）<p style="margin-left:1em">梵語沙門。華言勤息。謂勤行眾善。止息諸惡也。一勝道沙門。謂稟佛出家。能滅貪瞋癡等煩惱。得證勝道。是名勝道沙門。二說道沙門。謂已調伏貪瞋癡等煩惱。而能宣說正法。為令眾生入於佛道。是名說道沙門。三壞道沙門。謂破諸禁戒。行諸惡法。非是梵行。自稱梵行。是名壞道沙門。四活道沙。門。謂能調伏貪瞋癡等。勤修正行。所有善法。堪能生長智慧命根。是名活道沙門。</p>
【四種僧】（出十輪經）<p style="margin-left:1em">一勝義僧。謂諸佛世尊及諸菩薩緣覺聲聞等眾。其德尊高。於一切法通達無礙而得自在。是名勝義僧。二世俗僧。謂剃除鬚髮。被服袈裟。成就出家威儀。能持佛之禁戒。是名世俗僧。三瘂羊僧。謂愚癡魯鈍。不能了知根本等罪犯與不犯。及於微小之罪。不能發露懺悔。是名瘂羊僧。（根本等罪。即殺盜婬妄也。）四無慚愧僧。謂若有人投佛出家。得出家已。於所受持佛之禁戒。一切毀犯。無慚無愧。不畏後世苦果。是名無慚愧僧。</p>
【四種天】（出大智度論）<p style="margin-left:1em">一世間天。謂世間國王。雖居人世。受享天福。是名世間天。二生天。謂三界諸天。因修戒善等福。兼習禪定。得生此天。是名生天。（三界者。欲界。色界。無色界也。戒善者。即五戒十善也。）三淨天。謂二乘之人。因修空觀。斷見思惑淨盡。是名淨天。（二乘者。聲聞乘。緣覺乘也。見思惑者。謂意根對法塵起諸分別名見惑。眼等五根對色等五塵起諸貪愛名思惑也。）四義天。謂十住菩薩。善解諸法之義。是名義天。（十住者。發心住。治地住。修行住。生貴住。具足住。正心住。不退住。童真住。法王子住。灌頂住也。）</p>
【四禪變化】（出大智度論）<p style="margin-left:1em">變即轉變。化即幻化。謂此四禪諸天。於五欲勝妙之境。悉能次第種種變化也。（五欲者。色欲。聲欲。香欲。味欲。觸欲也。）一初禪天二變化。初禪天二變化者。一者能於初禪天中變化。二者能於欲界變化也。二第二禪天三變化。第二禪天三變化者。一者能於二禪天中變化。二者能於初禪天中變化。三者能於欲界變化也。三第三禪天四變化。第三禪天四變化者。一者能於三禪天中變化。二者能於二禪天中變化。三者能於初禪天中變化。四者能於欲界變化也。四第四禪天五變化。第四禪天五變化者。一者能於四禪天中變化。二者能於三禪天中變化。三者能於二禪天中變化。四者能於初禪天中變化。五者能於欲界變化也。</p>
【四天華梵】（出法華文句）<p style="margin-left:1em">四天即四天王。皆帝釋之外臣也。又稱護世者。以能護持世間故也。（梵語釋提桓因。華言能天主。言帝釋者。華梵兼舉也。）一提頭賴吒天王。梵語提頭賴吒。又云提多羅咤。華言持國。謂能護持國土也。亦云安民。謂令人民悉得安隱也。居須彌山東黃金山。（梵語須彌。華言妙高。）二毘留勒叉天王。梵語毘留勒叉。又云毘流離。華言增長。謂能令自他善根增長也。居須彌山南瑠璃山。（梵語瑠璃。華言青色寶。）三毘留愽叉天王。梵語毘留愽叉。又云毘流波叉。華言廣目。謂以其目廣大。過於人眼故也。居須彌山西白銀山。四毘沙門天王。梵語毘沙門。華言多聞。謂福德之名。聞於四方故也。居須彌山北水精山。</p>
【帝釋四苑】（出阿毘達磨大毘婆沙論）<p style="margin-left:1em">梵語釋提桓因。華言能天主。言帝釋者。梵華兼舉也。須彌山頂是諸天所住之處。有城。名曰善現。乃帝釋所都。城有千門。嚴飾壯麗。中有殊勝殿。種種妙寶。具足莊嚴。其城四隅。有四臺觀。金銀等寶所成。甚可愛樂。城外四面。面各一苑。形皆正方。中央各有一如意池。八功德水盈滿其中。是彼諸天遊戲之處也。（八功德水者。一澄清。二清冷。三甘美。四輕軟。五潤澤。六安和。七飲時除飢渴等。八飲已長養諸根也。）一眾車苑。謂帝釋諸天。若欲遊玩。隨天福德之力。種種寶車於此苑中自然出現。二麤惡苑。謂帝釋諸天。若欲鬬戰之時。隨其所須甲仗等器。於此苑中自然出現。三雜林苑。謂帝釋諸天。若遊此苑。於諸眾妙之境。所玩皆同。俱生勝喜。四喜林苑。謂帝釋諸天。若遊此苑。極妙欲塵。種種皆集。歷觀徧覽。喜樂無窮。而不生厭。</p>
【四輪王】（出長阿含經）<p style="margin-left:1em">此四輪王。長阿含經。唯言金輪王。有金輪寶現。若據俱舍論。則四王各有輪現也。一鐵輪王。大智度論以人壽一增一減為一小劫。謂人壽八萬四千歲時。歷過百年。壽減一歲。如是減至十歲則止。復過百年。又增一歲。如是增至二萬歲時。有鐵輪王出。獨領南閻浮提一洲。諸國有不順化者。王則現威列陣。令其降伏。然後於彼勸化人民。修十善道。是名鐵輪王。（劫。梵語具云劫波。華言分別時節。梵語閻浮提。華言勝金洲。十善者。不殺。不盜。不邪淫。不妄語。不兩舌。不惡口。不綺語。不貪欲。不瞋恚。不邪見也。）二銅輪王。謂人壽增至四萬歲時。有銅輪王出。領東弗<span class='corr'>于</span>逮。及南閻浮提二洲。諸國有不順化者。王至彼國。宣威布德。令其歸順。於是勸化人民。修十善道。是民銅輪王。（梵語弗于逮。華言勝身。）三銀輪王。謂人壽增至六萬歲時。有銀輪王出。領東弗于逮。南閻浮提。西瞿耶尼三洲。諸國有不順化者。王至彼國。威嚴所加。即便臣伏。於是勸化人民。修十善道。是名銀輪王。（梵語瞿耶尼。華言牛貨。）四金輪王。謂人壽增至八萬四千歲時。有金輪王出。統領北鬱單越等四洲。以十五日沐浴昇殿。有金輪寶忽現於前。輪有千輻。光色具足。若王欲往東方。輪則東轉。王乃將諸兵眾。隨其後行。金輪寶前。又有四神引導。輪所住處。王即止駕。南西北方。隨輪所至。亦復如是。於四天下。普勸人民。修十善道。是名金輪王。（梵語鬱單越。華言勝處。）</p>
【輪王四德】（出樓炭經）<p style="margin-left:1em">一大富。謂轉輪王。有珍寶田宅。奴婢珠玉。象馬眾多。天下之人。無有能及。是為第一德。二端正姝好。謂轉輪王。端正姝好。顏色無比。天下之人。無有能及。是為第二德。三無疾病。謂轉輪王。常安隱無病。天下之人。無有能及。是為第三德。四長壽。謂轉輪王。常安隱長壽。天下之人。無有能及。是為第四德。</p>
【四主】（出法苑珠林）<p style="margin-left:1em">四主者。謂世間無輪王應運之時。贍部洲地有四主焉。（梵語贍部。又云閻浮。華言勝金。）一東人主。人主之國。風俗機變。仁義昭明。其地和暢多人。故名人主。二南象主。象主之國。人則躁烈。多習異術。亦能清心釋累。出離生死。其地暑濕宜象。故名象主。三西寶主。寶主之國。人無禮義。惟重財賄。其地臨海。多產寶貝。故名寶主。四北馬主。馬主之國。人則獷暴。情忍殺戮。其地寒勁宜馬。故名馬主。</p>
【西域四姓】（亦名梵生四姓出翻譯名義）<p style="margin-left:1em">謂四種人。妄計我從梵天而生。故稱梵生。婆羅門自計從梵天口生。剎帝利自計從梵天臍生。毘舍自計從梵天脇生。首陀自計從梵天脚生。以此貢高。自謂第一。實非第一也。一婆羅門。梵語婆羅門。華言淨行。或在家。或出家。世世相承。以道學為業自稱是梵天苗裔。守道居貞。潔白其操。故謂之淨行。二剎帝利。梵語剎帝利。華言田主。為世間大地之主。即王種也。三毘舍。梵語毘舍。亦云吠奢。即商賈種也。四首陀。梵語首陀。亦云戌陀羅。即農人種也。</p>
【四王生八子】（出釋迦譜）<p style="margin-left:1em">四王同出師子頰王。各生二子。故通有八子也。一淨飯王生二子。第一子。梵語名悉達多。華言頓吉。以其生時諸吉祥瑞。頓出現故。即釋迦牟尼佛也。第二子。梵語名難陀。華言善歡喜。從初慕道為名。歡喜中勝。故云善歡喜。二白飯王生二子。第一子。梵語名調達。華言天熱。以其生時人天等眾心皆驚熱故也。第二子。梵語名阿難。華言歡喜。又云慶喜。以其生時舉國欣慶故也。從佛出家。持三藏教。（三藏者。經藏。律藏。論藏也。）三斛飯王生二子。第一子。梵語名摩訶男。（無翻。）從佛出家。即於鹿苑中最初得度。第二子。梵語名阿那律。華言無滅。又云無<span class='corr'>貪</span>。從佛出家。所謂天眼第一者是也。四甘露飯王生二子。第一子。梵語名婆娑。（無翻。）第二子梵語名跋提。華言小賢。從佛出家。即於鹿苑中最初得度是也。</p>
【四輩】（出翻譯名義）<p style="margin-left:1em">一比丘。梵語比丘。華言乞士。乞是乞求之名。士是清雅之稱。謂出家之人。上乞法以資慧命。下乞食以資色身。故名乞士。二比丘尼。梵語尼。華言女。佛初不度女人。出家成道之後。因姨母摩訶波闍波提懇求出家。佛乃度之。故名比丘尼。（梵語摩訶波闍波提。華言大愛道。）三優婆塞。梵語優婆塞。華言清淨士。謂雖在家。能持五戒。清淨<span class='corr'>自</span>守。又云近事男。謂能持戒。可親近承事諸佛法。故名優婆塞。（五戒者。不殺。不盜。不邪婬。不妄語。不飲酒也。）四優婆夷。梵語優婆夷。華言清淨女。謂雖在家。亦能堅持五戒。清淨自守。故名優婆夷。</p>
【人四生】（亦名四種生出法苑珠林）<p style="margin-left:1em">人四生者。謂世間之人。亦具卵胎濕化四種之生也。一卵生。卵生者。謂依殼而出也。婆沙論云。昔有商人。入海得一雌鶴。遂生二卵。卵漸濕熟。生二童子。端正聰明。年長出家。得阿羅漢。大名世羅。小名鄔波世羅。是也。（梵語阿羅漢。華言無學。）二胎生。胎生者。謂含藏而生也。謂世間之人。含藏於母胎之中。滿足十月而生。是也。三濕生。濕生者。謂假濕而生也。賢愚經云。於過去世。有大國王。名曰善住。其頂上歘生一皰。（皮教切。）後轉轉大。便生童子。顏貌端正。即頂生王是也。又經律異相云。昔維耶離國。有梵志家種一柰樹。生一榴節。節生一枝。去地七丈。杪生諸枝。形如偃蓋。即作棧（仕限切。）閣。登而視之。見偃蓋中乃有池水。有一女兒在池水中。是也。（梵語維耶離。華言廣嚴。梵語梵志。華言淨裔。）四化生。化生者。謂無而忽有也。涅槃經云。佛與四眾遊行。有比丘尼。名阿羅婆。忽於地中化生。又劫初人皆是化生。是也。（四眾者。比丘。比丘尼。優婆塞。優婆夷也。）</p>
【四種人】（出成實論）<p style="margin-left:1em">一常沒。謂人不能修習涅槃之法。則不得出離生死大河。故名常沒。（梵語涅槃。華言滅度。）二暫出還沒。謂人或生世間。於信等五種善根。不能堅固。還復退失。流轉生死。故名暫出還沒。（五種善根者。信根。精進根。念根。定根。慧根也。）三出觀。謂人沒於生死之河。而能隨順涅槃之法。欲求出離。如人既沒。思欲得濟。故先觀看方向。故名出觀。四得度。謂人具足修習涅槃之法。則能截生死流。到涅槃岸。故名得度。</p>
【四法不得菩提】（出地持經）<p style="margin-left:1em">一無善友。謂修行之人。雖有精進之心。而無善友知識為其說法開導。終不能得佛果菩提也。（梵語菩提。華言道。）二謬受學。謂修行之人。雖值善友知識種種說法。而稟性愚鈍。於所受法錯謬領解。亦不能得佛果菩提也。三不精進。謂修行之人。雖於受學之際。不謬領解。但自己懈怠。不能勇猛精進。則亦不得佛果菩提也。四不調伏。謂修行之人。雖聞正法。精進勤修。然善根未熟。久遠已來不能調伏其心。則亦不得佛果菩提也。</p>
【四人果報】（出法苑珠林）<p style="margin-left:1em">一先苦後樂。謂或有人。先生卑賤家。衣食不充。受諸困苦。然心無邪見。自念我於宿世不行布施。不修福德。恒值貧賤。即便懺悔。改往所作。修於善行。後生人中。多饒財寶。無所缺乏。是名先苦後樂。二先樂後苦。謂或有人。先生富貴之家。衣食充足。受諸快樂。然心懷邪見。不能布施修福。多造惡業。後生地獄。受種種苦。若生人中。貧窮醜陋。無有衣食。是名先樂後苦。三先苦後苦。謂或有人。先生貧賤家。衣食不充。受諸逼迫。復懷邪見。習諸惡法。後墮地獄。受種種苦。若生人中。又極貧賤。衣食不充。是名先苦後苦。四先樂後樂。謂或有人。先生富貴家。多諸財寶。受諸快樂。復能敬重三寶。布施修福。後生人天中。恒受富貴。多饒財寶。稱意自在。是名先樂後樂。（三寶者。佛寶。法寶。僧寶也。）</p>
【四種業報】（出法苑珠林）<p style="margin-left:1em">一現報。現報者。謂今生作極善極惡之業。即於今生現受善惡之果報也。二生報。生報者。謂今生作善惡業。來世身中受善惡果報也。三後報。後報者。謂今身造業。來世未受。多生之後。乃受果報也。四無報。無報者。謂由無記業。而受不善不惡之果報也。（無記業者。即不善不惡之業。無所記憶。故名無記。）</p>
【四報定不定】（出法苑珠林）<p style="margin-left:1em">四報定不定者。又於前無報中。開出四種也。一時定報不定。時即時節。報即果報。謂於三時决定不改。由業有可轉。故受報不定。是名時定報不定。（三時者。謂現報。生報。後報也。）二報定時不定。謂業力定故。報不可改。然時有可轉。故時節不定。是名報定時不定。三時報俱定。謂由業報定故。時節亦定。是名時報俱定。四時報俱不定。謂由業不决定故。時報亦不定也。蓋因眾生之業有輕有重。故受報之時。有遠有近。隨其因緣先後不定。是名時報俱不定。</p>
【四有】（出宗鏡錄）<p style="margin-left:1em">因果不亡曰有。謂眾生作業感果。果必由因。因果相酬。則有生死。既有生死。必有色身。既有色身。必經中陰。輪轉不息。則成四有。（中陰者。謂人初死之後。未曾托生。故名中陰。）一生有。謂從中陰來托母胎。一念識心相續。五蘊由此生起。是名生有。（五蘊者。色蘊。受蘊。想蘊。行蘊。識蘊也。）二本有。謂已生之後。未死之前。於其中間所有五蘊色身。是業報之本。是名本有。三死有。謂本有之後。中有之前。五蘊業果色身。一時壞滅。是名死有。四中有。即中陰也。謂已死之後。未生之前。於其中間識未托胎。是名中有。</p>
【四胎相】（出阿毘達磨俱舍論）<p style="margin-left:1em">一正知入不正知住出。謂轉輪王。宿世曾修廣大之福。其業最勝。但知入胎。不能正知住胎出胎也。（正知猶明知也。）二正知入住不正知出。謂獨覺之人。久習多聞。其智最勝。但正知入胎住胎。不能正知出胎也。三俱正知入住出。謂菩薩曠劫修行。福德智慧俱勝故。能正知入胎住胎出胎也。四俱不正知。謂六道眾生有情之類。若福微薄者。入母胎時。或見大風大雨。或眾聲威逼。遂見己身入於密草稠林。住在此中。復從此出。若福厚大者。入母胎時。自見己身。或處妙好園林。或居勝臺殿。住在此中。復從此出。於入住出胎。皆不能知也。（六道者。天道。人道。修羅道。餓鬼道。畜生道。地獄道也。）</p>
【五根有四事增上】（出五事毘婆沙論）<p style="margin-left:1em">五根者。眼耳鼻舌身也。增上猶增勝也。一莊嚴身。莊嚴。端莊嚴飾也。謂眼耳鼻舌莊嚴於身。然後完美。於此諸根。若闕一者。便成殘陋。若不缺者。全美增勝。是為莊嚴身也。二導養身。導養者。導引資養也。謂眼能見安危之色。耳能聞美惡之聲。鼻能嗅香臭之氣。舌能嘗甜苦之味。如是等諸識。於色聲氣味。若好若惡。皆能分別。導引於身。就好避惡。令身增勝。是為導養身也。三生識。識即分別之義。謂眼對色。耳對聲。鼻對香。舌對味。身對觸。而能生於分別之識。及相應法。俱得增勝。是為生識也。四不共事。謂眼惟見色。耳惟聞聲。鼻惟嗅香。舌惟嘗味。身惟覺觸。如是諸根。各有所用。不相雜亂。於本根相應之法。自能增勝。是為不共事也。</p>
【四增盛】（出阿毘達磨毘婆沙論）<p style="margin-left:1em">一壽量增盛。謂劫末時。此贍部洲人。壽減至十歲。後復漸增。展轉增至八萬歲。是名壽量增盛。（劫。梵語具云劫波。華言分別時節。梵語贍部。又云閻浮。華言勝金。）二有情增盛。有情即眾生也。謂劫末時。此贍部洲惟餘萬人。後復漸增。展轉無數。於劫增時。其地廣博嚴淨。人民淳善福德。以其人民加眾。是名有情增盛。三資具增盛。資具者。資生之具也。謂劫末時。此贍部洲人民饑饉。以稊稗等為上妙食。至劫增時。安隱豐樂。種種地味自然出生。乃至穀果等類。漸漸充足。是名資具增盛。四善品增盛。善品者。善人所修諸道品也。謂劫末時。世間有情。廣造十惡之業。不修善道。至劫增時。人民廣修十善及諸道品。是名善品增盛。（十惡者。一殺生。二偷盜。三邪婬。四妄語。五兩舌。六惡口。七綺語。八貪欲。九瞋恚。十邪見也。十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）</p>
【四力】（出地持經）<p style="margin-left:1em">一自力。謂世間之人。宿有善種。不假他人教誡。而自能以精進勇猛之力發菩提心。是名自力。（梵語菩提。華言道。）二他力。謂世間之人。或因他人教誡。或因他事感動。遂發菩提之心。則是藉他之力。是名他力。三因力。謂世間之人。先世修習大乘之法。今因見佛及諸菩薩。歎說無上佛道。遂發菩提之心。是名因力。四方便力。謂世間之人。於現世中親近善友知識。聞其善巧方便說法。遂發菩提之心。是名方便力。</p>
【四恩】（出本生心地觀經）<p style="margin-left:1em">一父母恩。經云。父有慈恩。母有悲恩。蓋父母長養之恩。廣大無比。若有男女。背恩不順。死即墮於地獄餓鬼畜生。若有男女。孝養父母。承順無違。常為諸天護念。福樂無盡。縱能一日三時割自身肉。以養父母。尚未能報一日之恩也。二眾生恩。經云。即無始來一切眾生輪轉五道。於多生中互為父母。以互為父母故。一切男子即是慈父。一切女人即是悲母。以是因緣。諸眾生類亦有大恩。猶如現在父母。等無差別也。（五道者。天道。人道。鬼道。畜生道。地獄道也。）三國王恩。經云。國王福德最勝。雖生人間。得自在故。於其國界山河大地盡屬國王。一人福德。勝過一切眾生之福。又以正法治世。能使眾生悉皆安樂。若王國內一人修善。其所作福七分之中。修善之人自得五分。國王常獲二分。以依於王而得修善故也。王若以善法化世。諸天善神常來守護。若有惡人而生逆心。於須臾頃。福自消滅。命終當墮地獄。備受諸苦。所以者何。是諸眾生由不知國王恩故。起諸惡逆。得如是報。若有人民。能行善心。敬輔仁王。尊重如佛。是人現世安隱豐樂。所以者何。一切國王。於過去時。曾受如來清淨禁戒。常為人王安隱快樂。以是因緣。違順果報。其速如影隨形。如響應聲也。四三寶恩。三寶即佛法僧。可尊可貴。名之為寶。經云。三寶利樂眾生。無有休息。功德寶山。巍巍無比。福德甚深。猶如大海。智慧無礙。等於虛空。一切眾生。由煩惱業障。沉淪苦海。生死無窮。三寶出世。作大船師。能截愛流。超昇彼岸。故恩難報也。</p>
【四恩】（出釋氏要覽）<p style="margin-left:1em">一國王恩。謂出家之人。國王聽許。方得出家。又蒙治化之力無強弱陵逼之憂。而得安居山林。進修道業。兼復飲食水土。皆屬國王。是為國王恩。二父母恩。謂稟父母遺體而得成人。其生成養育之恩。如天罔極。復令出家。進修道業。是為父母恩。三師友恩。謂出家之人。蒙師剃度教誨。授以經業。及得善友。講明妙道。開發慧性。是為師友恩。四檀越恩。梵語檀。華言施。謂出家之人。凡所資身飲食衣服等物。皆由施者供給。遂得安身辦道。是為檀越恩。</p>
【四難】（出法華經文句）<p style="margin-left:1em">一值佛難。謂眾生因無始惑業。輪迴六道之中。四趣不得見佛聞法。固不在言。設得人身。若生在東西北三洲者。佛不出現於彼。皆不見佛。得生南洲。而或居邊地。或著邪見。佛雖出世。如是等人。亦不得見佛。而況佛不常出。值遇良難。故經云。諸佛興出世。懸遠值遇難。此舉人之值佛難也。（六道者。天道。人道。修羅道。餓鬼道。畜生道。地獄道。四趣。但除人天也。）二說法難。謂如來出世。本欲便說大乘之法。蓋緣機器不純。不得已而權說三乘之法。委曲調停。方堪入實。所以歷四十餘年。更三百餘會。最後至於法華會上。方顯真實。故經云。正使出於世。說是法復難。此舉大法之難說也。三聞法難。謂一乘圓頓之法。微妙甚深。難解難入。非利根上智之士。聞則惑耳驚心。生疑起謗。如法華會上五千人等。雖梵音盈耳。猶乃退席而去。故經云。無量無數劫。聞是法亦難。此舉聞法難也。四信受難。謂一乘圓頓之法。唯談中道實相之理。乃是果佛所證。非彼三乘所知。然如來出世。直欲人人信受此法。以致四十餘年漸次調停。後至法華會上。佛初為上根之人。作法說。唯身子得悟。次為中根之人。作譬喻說。唯四大弟子得悟。又次為下根之人。作宿世因緣說。千二百聲聞方始得悟。故經云。能聽是法者。斯人亦復難。此舉信受難也。（法說者。作三乘一乘而說。譬喻說者。作三車一車而說。故文句云。上根已悟。中下未了。故須作喻。還譬上法也。宿世因緣者。如為陳如明繫珠緣而領解。阿難引空王緣而授記之類。四大弟子。即須菩提。迦旃延。迦葉。目犍連也。）</p>
【四事不可久保】（出出曜經）<p style="margin-left:1em">經云。有一孤母。而喪其子。憂惱失意。來白於佛。佛即以此四事告之。一常必無常。世間之相。一一無常。假令萬劫之久。鐵石之堅。須彌之高。大海之廣。終為無常之所壞滅。是故常不可久保也。（梵語須彌。華言妙高。）二富貴必貧賤。世間之事。盛必有衰。盈必有虧。此理之必然也。蓋富貴雖命於天。而理有不可常者。故今之富貴。安知異時而不貧賤。故富之與貴。亦不可久保也。三會合必別離。人之生世。離必有會。合必有離。此理之自然。而非人意之所能必。故今之會合。安知異時而不別離。故會合亦不可久保也。四強健必死。人之處世。生必有死。此理之常。是故年雖強健。終歸壞滅。豈山石空海之所可避耶。是故強健亦不可久保也。（山石空海者。經云。非空非海中。非入山石間。無有地方所。脫之不受死。是也。）</p>
【四不可得】（出諸經要集）<p style="margin-left:1em">佛告諸比丘。世有四事不可得免。古今已來。天地成立。無免此苦。以斯四苦。佛興于世。令諸眾生。咸得脫離。（梵語比丘。華言乞士。）一常少不可得。謂年幼之時。髮黑齒白。形貌光澤。眾人瞻戴。莫不愛敬。一旦老耄。頭白齒落。短氣呻吟。欲使常少不至老者。終不可得。二無病不可得。謂身體強健。行步輕便。一旦疾病。伏著牀枕。不能動轉。欲使常安無病。終不可得。三長壽不可得。謂欲求長壽。五欲自恣。放心逸意。將期永久。無常卒至。忽然命終。欲求長壽。終不可得。（五欲者。色欲。聲欲。香欲。味欲。觸欲也。）四不死不可得。謂父母兄弟。妻妾子息。歡娛笑樂。意可常得。無常卒至。魂神獨逝。欲求不死。終不可得。</p>
【四山】（出別譯雜阿含經）<p style="margin-left:1em">佛在給孤獨園。語波斯匿王云。有大石山。上連於天。下連於地。從東方來。所歷之處。卉木叢林。有生之類。悉皆摧碎。南西北方。亦復如是。以此四山。喻眾生老病死衰之四相也。（梵語波斯匿。華言勝軍。）一老山。謂人之老邁。形色枯悴。精神昏昧。髮白面皺。逮將不久。則彼少年端美之相。悉皆變壞。如彼大山來時。摧損於物。不可免者。故經言老山。能壞一切壯年盛色也。二病山。謂人之四大不調。或寒或熱。生種種病。能使身力疲敗。精神減損。如彼大山來時。損一切物。莫可避者。故經言病山。能壞一切強健也。三死山。謂人身殞命終。四大諸根。悉歸磨滅。如彼大山來時。萬物一時摧碎。莫可禦者。故經言死山。能壞一切壽命也。（四大者。地大。水大。火大。風大也。）四衰耗山。謂人之生。迫於衰耗。勢力既去。貲財亦空。名稱不聞。志意消沮。如彼大山來時。損壞於物。莫可逃者。故經言衰耗之山。能壞一切榮華富貴也。</p>
【四種死】（出阿毘曇毘婆沙論）<p style="margin-left:1em">一壽盡財不盡死。謂如有人由宿業故。報壽既短。於現生中復不積善作福。但經營生理。多求財物。其壽已盡。積蓄尚多。是名壽盡財不盡死。二財盡壽不盡死。謂如有人。不能經營生理。少有財物。壽雖未盡。積蓄素無。或因飢餓。或由凍苦。遂致於死。是名財盡壽不盡死。三壽盡財盡死。謂如有人。作短壽業。又不能經營財物。一旦壽盡。其財亦盡。是名壽盡財盡死。四壽不盡財不盡死。謂如有人。廣作壽業。廣作財業。其財未盡。其壽未盡。以餘因緣忽遭橫死。是名壽不盡財不盡死。</p>
</div></div>
</div><!-- end of div[@id='body'] -->
</body></html>