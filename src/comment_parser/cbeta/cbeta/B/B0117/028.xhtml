<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu44' />【十種佛】（出華嚴經）<p style="margin-left:1em">佛。梵語具云佛陁。華言覺。謂自覺覺他。覺行圓滿也。一成正覺佛。謂佛於菩提樹下降伏諸魔。朗然大悟。證無上果。是名成正覺佛。（梵語菩提。華言道。謂之菩提樹者。以佛於此樹下成道而得名也。）二願佛。謂佛從兜率下生人間。說法度生。酬宿因願。是名願佛。（梵語兜率。華言知足。）三業報佛。謂佛修萬行清淨業因。感相好莊嚴果報。是名業報佛。四住持佛。謂佛真身及於舍利。住持世間。永久不壞。是名住持佛。（梵語舍利。華言骨身。）五涅槃佛。梵語涅槃。華言滅度。謂佛應身。化事既終。示現滅度。是名涅槃佛。（滅度者。謂大患永滅。超度三界也。）六法界佛。謂佛證一真法界無漏之體。有大智慧。放大光明。徧照一切。是名法界佛。（無漏者。謂惑業淨盡。不漏落三界生死也。）七心佛。謂佛心體離念。虛徹靈通。本來真覺。寂然獨照。是名心佛。八三昧佛。梵語三昧。華言正定。謂佛常住大定。如如不動。了知一切。是名三昧佛。九本性佛。謂佛具大智慧。照了自性本來是佛。具足恒沙性妙功德。是名本性佛。十隨樂佛。謂佛隨機樂欲。如意速疾。即為現身說法。令其行業成就。是名隨樂佛。</p>
【華嚴十類經】（出華嚴經疏）<p style="margin-left:1em">謂毘盧遮那如來。以本願力。現法界無盡身雲。徧一切處。常轉無上法輪。令諸眾生入華藏海。無有窮盡。故知此經。難可限量。然自狹至寬。畧明十類。故現相品云。毘盧遮那佛。願力周法界。一切國土中。恒轉無上輪。是也。（梵語毘盧遮那。華言徧一切處。）一略本經。謂此經一部三十九品八十卷文。現傳世間。乃是下本十萬偈中之四萬五千偈。未得具足。故名略本經。二下本經。謂此經蓋文殊與阿難結集已。龍神收入龍宮。後因龍樹菩薩入龍宮。見此大不思議經。具有上中下三本。下本十萬偈。四十八品。龍樹遂記出流傳于世。故名下本經。（文殊。梵語具云文殊師利。華言妙德。梵語阿難。華言慶喜。龍樹者。本傳云。其母樹下生之。又因龍接入宮以成其道。遂以為號。大智度論云。大不思議經。即華嚴經也。）三中本經。謂此經龍樹於龍宮所見。有四十九萬八千八百偈。一千二百品。故名中本經。四上本經。謂此經龍樹於龍宮所見。有十箇三千大千世界微塵數偈。一四天下微塵數品。故名上本經。（四天下者。即東弗于逮。南閻浮提。西瞿耶尼。北鬱單越之四洲也。）五普眼經。謂此經中普眼法門。於一法之中。能見無量之法。即海雲比丘所持。以大海為墨。須彌聚筆。書此法門一品中一門。一門中一法。一法中一義。一義中一句。不得少分。何況能盡。故名普眼經。（海雲比丘者。即善財童子第三所參之善知識。以此普眼法門。開導善財者也。）六同說經。謂佛約百億同類世界。徧於虛空。皆有主伴。同說無盡法輪。不思議品云。如一佛身。轉如是無盡法輪。如是盡虛空界。一一毛端分量之處。一一化身皆如是說。音聲文字句義。一一充徧法界。故名同說經。七異說經。謂佛約樹形等異類世界。其中眾生報類亦別。於彼現身說法。化導羣生。施設不同。故名異說經。（樹形者。謂世界之形如樹也。）八主伴經。謂毘盧遮那與十方佛。互為主伴。重重無盡而說此經。如此方遮那為主。說此法時。十方諸佛為伴。彼方為主。此方為伴。如此方說十住時。十方來證。皆言我等國土皆說此法。則知十方國土一切諸方。互為主伴。皆說此經。故名主伴經。（十住。即經中十住品也。）九眷屬經。謂佛隨順機宜之教。是此經之眷屬。蓋下劣之機。不能聞圓頓一乘大法。故佛隨宜說三乘教。作勝方便。引入此門。經云。普眼修多羅。以佛剎微塵數修多羅以為眷屬。故名眷屬經。（三乘者。聲聞乘。緣覺乘。菩薩乘也。梵語修多羅。華言契經。）十圓滿經。謂此經名圓滿因輪。融上九經為一。無盡修多羅海。隨一會一品一文一句。皆攝無盡法海。圓滿具足。經云。顯現自在力。為說圓滿經。無量諸眾生。悉授菩提記。故名圓滿經。（因輪。即根本法輪也。根本法輪若轉。一切法輪皆轉也。）</p>
【十種教體】（出華嚴經疏）<p style="margin-left:1em">教者。謂如來所說一大藏教也。體即體性。教之本也。然如來所說之教。詮顯權實義趣。淺深不同。故分十體。收攝一切教法。罄無不盡也。（權者。三乘權教。謂聲聞緣覺菩薩也。實者。一乘實教也。）一音聲語言體。謂言音語業為教體也。故佛唱號言辭評量論說。是為教體。楞嚴經云。此方真教體。清淨在音聞。是也。二名句文身體。名者依事立名。句者眾語合成。文者聯合眾義。皆言身者。身即聚集之義。謂此三者長短高下。次第行布。而能詮顯教法之體也。三通取四法體。謂通取聲名句文四法而為能詮教體也。淨名經云。通用四法。為佛教體。是也。四通攝所詮體。謂經文通攝所詮義理為教體也。蓋文是所依。義是能依。文是能詮。義是所詮。此明文義相成也。經云。文隨於義義隨文。是也。五諸法顯義體。謂世間一切諸法。能顯義理。皆為教體也。淨名經云。或有佛土。以佛光明而作佛事。香積世界。餐香飯而三昧顯。極樂佛國。水鳥樹林皆宣妙法。華嚴性海。雲臺寶網同演法音。毛孔光明。皆作佛事。是也。（香積。佛國土名也。香飯者。即惟摩詰遣化人詣彼國所取之香飯也。梵語三昧。華言正定。）六攝境唯心體。謂以前五種一切諸法。唯心所現。故攝為教體也。起信論云。所言法者。謂眾生心。是心則攝一切世間出世間法。是也。七會緣入實體。謂會前六門緣起差別教法。同入真如一實之體也。蓋諸聖教皆從真如流出。故因緣事相本空。全是真如體性也。八理事無礙體。謂真如是理。教法是事。此二無礙。為教體也。蓋一切教法雖全體即真如。而不礙事相宛然。雖真如全體為一切教法。而不礙理性明現。二互交徹。無礙融通也。九事事無礙體。謂一切法。文義圓融。以無障礙法界為教體也。蓋所起教。稱性融通。事事無礙。遂令一言一音。一文一義。一因一果。一毛一塵。含攝法界。圓融無礙。遞互交參。重重無盡。經云。佛以一妙音。周聞十方國。眾音悉具足。法雨皆充徧。是也。十海印炳現體。謂海印三昧為教體也。然海印是喻。三昧是定。如來說華嚴經時。入是三昧。一切諸法。炳然齊現。大寂定中。猶如香海澄渟。湛然不動。四天下中一切眾生色身形像。皆於其中歷歷頓現。如印印文。其差別無盡教法及所化機。雖大小不同。亦同緣起。炳現定中。經云。或現童男童女形。天龍及以阿修羅。乃至摩睺羅伽等。隨其所樂悉令見。眾生形相各不同。行業音聲亦無量。如是一切皆能現。海印三昧威神力。是也。（四天下者。即東弗于逮。南閻浮提。西瞿耶尼。北鬱單越之四洲也。梵語阿修羅。華言無端正。梵語摩睺羅伽。華言大腹行。地龍也。）</p>
【教起十因】（出華嚴經疏）<p style="margin-left:1em">謂如來出現。說華嚴經。必有因緣。故出現品云。非以一緣。非以一事。如來出現。以無量因緣而得成就。令斯教興。故以因緣二字。各開十義。以顯無盡。先彰十因。後顯十緣。故云教起因緣也。一法應爾。法應爾者。理本當然也。謂如來出現。法應說此華嚴經故。所以諸佛皆於無盡世界。常轉無盡法輪。令諸眾生返本還源。佛佛道同。法皆如此也。二酬宿因。酬宿因者。謂如來說法。為酬宿世願因也。蓋如來於因中精修道行。願度眾生。今既成佛。當酬宿願。是以悲智雙運。行願齊周。說廣大法。度諸眾生也。三順機感。謂如來說教。必由機緣所感。若無當機之眾。雖說無益。所以說者。必隨順機宜也。四為教本。謂如來先說此一乘圓頓之法為諸教之本。然後漸施末教。調停小機。根器既熟。使其悟入如來智慧也。（末教者。即聲聞緣覺小教也。）五顯果德。謂如來顯揚妙果勝德。令人信樂。若不知佛果德。安能渴仰懇求。故佛舉揚華藏世界微妙十身依正果德。蓋為此也。（依正果德有二種。一依果。即華藏世界也。二正果。即如來十身也。十身者。菩提身。願身。化身。力持身。相好莊嚴身。威勢身。意生身。福德身。法身。智身也。）六彰地位。謂此經彰顯菩薩修行地位。從因至果。有階差也。然有二種。一行布位。即排布行列。次第升進也。三圓融位。即一位攝一切位也。如初地等。一地之中具攝一切諸地功德。是也。（初地者。即十地中初歡喜地也。）七說勝行。謂如來宣說殊勝妙行。令人信向也。蓋欲登妙位。非行不階。故說無量勝行。使一切菩薩及諸眾生依教立行。造修證入也。八示真法。謂如來出世。宣示真實大法。令人開解也。蓋欲修諸勝行。决須解了法理。不達法理。行亦非真。經云。不了真實法。諸佛故興世。是也。九開因信。謂如來開示一切眾生本有性德也。蓋以如上真法勝行因果。皆眾生性中本有。但相變體殊。情生智隔。不能覺了。故談斯經。令其開悟也。（相變體殊者。謂生佛之相既變。理性之體亦殊也。）十利今後。謂如來說法。利益今世後世一切眾生也。經云。我等諸佛護持此法。令未來世一切菩薩皆悉得聞。獲大利益。是也。</p>
【教起十緣】（出華嚴經疏）<p style="margin-left:1em">一依時。時即說經時分也。謂如來心冥至道。則混一古今。一念與多劫圓融。本無時分可限今以無時之時。略顯十時。恒演此經。經云。諸佛得菩提。實不計於日。是也。（劫。梵語具云劫波。華言分別時節。十時者。一念時。盡七日時。徧三際時。攝同類劫時。收異類劫時。以念攝劫時。劫念重收時。異類界時。彼此相入時。以本收末時也。）二依處。處即說經處所也。謂諸佛菩薩於十方盡虛空徧法界微塵剎海。乃至容一一毛端之處。皆有七處九會。頓演此經。猶如帝網。重重無盡。故云依處也。（七處者。一菩提場。二普光明殿。三忉利天。四夜摩天。五兜率天。六他化天。七逝多林。九會者。六處各說一會。惟普光明殿三會說也。）三依主。主即說經教主也。謂毘盧遮那佛。現法界無盡身雲。周徧十方微塵剎海。常說華嚴。經云。如於此處見佛坐。一切塵中亦復然。故云依主也。（梵語毘盧遮那。華言徧一切處。）四依三昧。梵語三昧。華言正定。謂佛說經。必先入三昧定。靜鑒法理。權實分明。然後從定而起。應機而說。故云依三昧也。（權實分明者。謂說小乘法為權。大乘法為實也。）五依現相。現相即說經之初現瑞相也。謂或放光動地。華雨香雲。皆為說法之瑞。故於諸會將欲說法。必先放光。警動物機。故云依現相也。六依說人。說人即說法之人也。謂法無廢興弘之由人。經云佛法無人說。雖慧莫能了。故云依說人也。七依聽人。聽人即聽法之人也。謂佛說法。若無聽者。終無有說。故云依聽人也。八依德本。德本謂談經必以智慧行願為本也。若內無德本。外豈能談。故佛告金剛幢菩薩言。由汝智慧清淨故。告普賢菩薩言。亦以汝修諸菩薩行願故。令汝入於三昧而演說法。故云依德本也。九依請人。請人即諮請法要之人也。謂說法之人。慈悲深厚。雖無人請問。而或自談。若敬法重人。要須誠請而後為說。故云依請人也。十依能加。能加謂如來以神力加被菩薩而說經也。然加有二種。一者顯加。即佛以三業神力顯然加被。二者冥加即佛密與智慧令他說法。故云依能加也。（三業者。身業。口業。意業也。）</p>
【教被十機】（出華嚴經疏）<p style="margin-left:1em">教者謂華嚴一乘圓頓之法也。蓋毘盧遮那如來演說此經。化被羣機通有十類。故云教被十機也。（梵語毘盧遮那。華言徧一切處。）一被無信機。謂邪見眾生。無有善根。不能信受。或時聞已。反生誹謗。墮諸惡道。雖墮惡道。由聞名故。熏成其種。是名被無信機。二被違真機。謂人違圓教真法。而依傍此經。以求名利。不淨說法。集邪善因。雖違真教。佛作饒益。曾無厭捨。是名被違真機。三被乖實機。謂人執著文言。即乖違實理。而圓妙義門。不入其心。雖乖實理。由熏聞成種。是名被乖實機。四被狹劣機。謂二乘之人。根器狹小故。雖在法會。如聾如啞。不聞此經。根雖狹劣。宿種蒙熏。是名被狹劣機。（二乘者。聲聞乘。緣覺乘也。）五被守權機。權即權巧方便。機即所化之機。謂權教之人。執守三乘之法。次第證修。不信圓融具德之教。雖執權小之教。然蒙佛饒益。終能醒悟。是名被守權機。（三乘者。聲聞乘。緣覺乘。菩薩乘也。）六被正為機。謂佛正為一乘圓機。說此具德之教。使其聞而信解。修行悟入。即運不思議之妙乘。遊入蓮華藏海。是名被正為機。（遊入華藏海者。以喻所證法界之理。無不周徧而含攝也。）七被兼為機。謂人聞此經。雖未悟入。而能信受。成堅固種。經云。如人食少金剛。終竟不消。此約未證悟者。稱之為兼。是名被兼為機。八被引為機。謂前權教菩薩。不信圓融具德之法。故於十地之中。以六相圓融之義。借其三乘行布之名。寄位增勝。誘引演說。令彼信受。即入圓融。是名被引為機。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。六相者。總相。別相。同相。異相。成相。壞相也。）九被權為機。謂二乘聾瞽不聞者。乃是諸大菩薩權示聲聞之行。在於法會。假言不聞。及至逝多林中。却頓悟法界。示小乘根。亦可得入。是名被權為機。（梵語逝多。華言勝林。）十被遠為機。謂久遠之機。令其成熟也。蓋凡夫外道。無性闡提。及未來世一切眾生。悉有佛性。咸是所被。今雖不信。後必當入。遠熏成種。是名被遠為機。（闡提。梵語具云一闡提。華言信不具。）</p>
【十宗收教】（出華嚴經疏）<p style="margin-left:1em">唐賢首法藏國師。為宗計不同。乃開十宗。判五教。收釋一代聖教。理無不盡。故前六宗收小乘教。第七宗收始教。第八宗收頓教。第九宗收終教。第十宗收圓教。故云十宗收教也。一我法俱有宗。謂此宗執著有我。及計有無等法。悉皆是有。是為我法俱有宗。二法有我無宗。謂此宗計諸法是有。不離色心。而於我相。了不可得。是為法有我無宗。三法無去來宗。謂此宗計一切現在法是有。計過去未來之法俱無。是為法無去來宗。四現通假實宗。謂此宗計現在法通假通實也。通實者。計五蘊法以為實有。通假者。計十二處十八界以為虛假。是為現通假實宗。（五蘊者。色蘊。受蘊。想蘊。行蘊。識蘊也。十二處者。眼處。耳處。鼻處。舌處。身處。意處。色處。聲處。香處。味處。觸處。法處也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）五俗妄真實宗。謂此宗計世俗之法皆是虛妄。出世之法皆是真實。是為俗妄真實宗。六諸法但名宗。謂此宗計一切諸法唯有假名。無實體性。是為諸法但名宗。七三性空有宗。謂此宗但說徧計一種性是空。依他圓成二種性是有。是為三性空有宗。（徧計性者。謂眾生迷惑。不了諸法本空。妄於我身及一切法。周徧計度也。依他性者。謂所有諸法。皆依眾緣相應而起。都無自性也。圓成性者。謂真如之性。不遷不變。圓滿成就也。）八真空絕相宗。謂此宗說真空實相之中。絕一切虛妄假名之相。故般若心經云。是故空中無色。無受想行識等。是為真空絕相宗。九空有無礙宗。謂此宗說空。是即有之空。故不礙有。談有是即空之有。故不礙空。二互交徹。圓融無礙。是為空有無礙宗。十圓融具德宗。謂此宗說一切諸法。稱性圓融。具足眾德。周徧含融。事事無礙。主伴無盡。是為圓融具德宗。（主即佛也。伴即菩薩也。）</p>
【玄門無礙十因】（出華嚴經疏）<p style="margin-left:1em">玄門者。即十玄門也。以此十法性德為因。起大業用。令彼玄門諸法。混融無礙。重重無盡。故云玄門無礙十因也。（玄者妙也。）一唯心所現。謂世間出世間一切諸法。唯是真心所現。然法唯心現。全法是心。心既圓融。法亦無礙。經云。知一切法。即心自性。是也。二法無定性。謂一切諸法。既唯心現。從緣而起。無定性也。所謂小非定小。於一微塵能含太虛。大非定大。輪圍無數入毛端中。經云。金剛圍山數無量。悉能安置一毛端。是也。（輪圍者。金剛輪圍山也。）三緣起相由。謂緣起之法。遞相由藉。然法界緣起。義門無量。略舉十義。緣起方成。故云緣起相由也。（十義者。諸緣各異義。互徧相資義。俱存無礙義。異體相入義。異體相即義。體用雙融義。同體相入義。同體相即義。俱融無礙義。同異圓滿義也。）四法性融通。謂法界之性。圓融通達無礙。然一切事法。依性建立。不異真性。性既融通。事亦如之。故一一微塵。各含法界。經云。華藏世界所有塵。一一塵中見法界。是也。五如幻夢。幻者。猶如幻師。能以一物為種種物。幻種種物而為一物。夢者。如一夢中所見廣大事業。自謂歷時久遠。經云。如人睡夢中。造作種種事。雖經億千歲。一夜未終盡。是也。六如影像。謂一切法。從心所現。而能含明了性。猶如明鏡。各各互現諸法影像也。經云。遠物近物。雖皆影現。影不隨物而有遠近。是也。七因無限。謂往昔因中。稱法界性。修無量殊勝之因。故今得果。妙用無邊。經云。往修勝行無有邊。今獲神通亦無量。是也。八佛證窮。佛證窮者。謂佛證果窮極也。故三覺圓明。六通自在。稱法界性。說圓滿經。經云。佛住甚深真法性。所流圓滿修多羅。是也。（三覺者。自覺。覺他。覺行圓滿也。）六通者。天眼通。天耳通。他心通。宿命通。身如意通。漏盡通也。梵語修多羅。華言契經。）九深定用。深定用者。謂入甚深大定而起妙用也。蓋以海印等諸三昧力。令一切法炳然齊現。無礙圓融。經云。入微塵數諸三昧。一一出生塵等定。是也。（海印三昧者。梵語三昧。華言正定。海印是喻。三昧是定。一切諸法炳然齊現大寂定中。猶如香海。湛然不動。一切色相歷歷顯現。如印印文也。）十神通解脫。解脫即自在之義。謂佛以神通不思議解脫之力。令一切法於一法中建立。顯現圓融自在。經云。於一塵中建立三世一切佛法。是也。（三世者。過去。現在。未來也。）</p>
【十玄門】（出華嚴經隨疏演義鈔）<p style="margin-left:1em">玄者妙也。門即能通之義。謂玄妙之門。能通蓮華藏海故也。蓋此十門。乃晉雲華尊者。依華嚴大經一乘圓頓妙義而立也。一同時具足相應門。謂舉一法時。頓具一切諸法。一法既具。法法亦然。交互同時。皆得相應。具足圓滿。經云。一切法門無盡海。同會一法道場中。是也。二廣狹自在無礙門。謂大而無外名廣。小而無內名狹。然大非定大。置毛端而不窄。小非定小。含太虛而有餘。所謂事得理融。自在無礙。經云。能以小世界作大世界。大世界作小世界等。是也。三一多相容不同門。謂一佛土與十方一切佛土互相容納。而不壞一多之相。名為不同。經云。以一佛土滿十方。十方入一亦無餘。是也。四諸法相即自在門。謂一切諸法互融互即。不相妨礙。如一法捨己同他。則舉體全是於彼。若一法攝他同己。則令彼一切即是己體。經云。一即是多多即一。是也。五祕密隱顯俱成門。謂一切諸法。互攝無礙。如一法攝多法。則一法顯而多法隱。如多法攝一法。則多法顯而一法隱。顯中有隱。隱中有顯。名為俱成。由此隱顯。體無前後。不相妨礙。名為祕密。疏云。如初八夜月。半隱半顯。隱顯同時。不同晦月唯隱無顯。望月唯顯無隱。然其半隱半顯之月。非但明與暗俱。而明下有暗。暗下有明也。六微細相容安立門。謂一能含多。名曰相容。一多不雜。乃稱安立。然所含微細。如琉璃瓶盛多芥子。炳然齊現。不相妨礙。經云。於一塵中。一切國土曠然安住。是也。七因陁羅網境界門。梵語因陁羅。華言天珠。天即帝釋天也。珠即珠網。蓋帝釋殿珠網覆上。於一明珠內。萬像俱現。眾珠盡然。互相現影。影復現影。遞互交光。重重無盡。今此法門。亦復如是。一一法中。一一位中。一一世界。互相交參。重重無盡。經云。諸佛知一切世界。如因陁羅網世界。是也。八託事顯法生解門。謂寄託一事。即顯無盡法門。令人深生信解。疏云。自在即稱為王。潤益即名法雲。金色世界。即是本性。彌勒樓閣。即是法門。勝熱婆羅門。火聚刀山。即是般若。是也。（梵語彌勒。華言慈氏。勝熱婆羅門者。即善財五十三參中第九參之善知識也。）九十世隔法異成門。謂三世各三為別。一念為總。故名十世。三世區分。不相雜亂。故云隔法。三世互在。遞相成立。乃稱異成。經云。菩薩有十種說三世。過去說過去。過去說現在。過去說未來。現在說過去。現在說平等。現在說未來。未來說過去。未來說現在。未來說無盡。又云。無量無數劫。解之即一念。是也。（平等者。謂現在中現在。望前後過去未來。得平等故也。無盡者。謂未來中未來。於未來際。無有盡故也。）十主伴圓明具德門。謂如來說圓教之法。理無孤起。必眷屬隨生。故十方諸佛菩薩。互為主伴。重重交參。同時頓唱圓教法門。如淨空明月。列星圍繞。淨器百川。近遠炳現。名主伴圓明。一一法會所說法門。稱性極談。具足眾德。名為具德。經云。法界修多羅。以佛剎微塵數修多羅以為眷屬。是也。（梵語修多羅。華言契經。）</p>
【緣起十義】（出華嚴經疏）<p style="margin-left:1em">緣起者。謂諸法所起因緣。遞相攝持。涉入無礙。分為十種。以釋前十玄門之義也。一諸緣各異義。諸緣各異者。謂諸法緣起各不同也。蓋諸法遞互相望。要須體用各別。不相雜亂。方成緣起。經云。多中無一性。一亦無有多。是也。二互徧相資義。互徧相資者。謂諸法所起。更互周徧。相應資助。方成緣起也。如一緣徧應多緣。此一則具多。一若不多。一則應不徧。不成緣起。當知此法界中一緣具多。法法皆爾。無不互徧相資。經云。知以一故眾。知以眾故一。是也。三俱存無礙義。俱存無礙者。謂凡是一緣。要具前之二義。方成緣起無礙也。然必由各異。方得待緣。必由徧應。方自具德。是故自一多一。自在無礙。經云。諸法無所依。但從和合起。是也。（自一多一者。謂如十數中以一為自一。以自一應餘九為多一也。）四異體相入義。異體相入者。謂諸法異體。遞相涉入也。蓋諸法力用。遞相依持。方成緣起。如一持多。則多入一內。如多持一。則一入多內也。五異體相即義。異體相即者。謂諸法異體。更互相望。全體形奪也。然具有體無體。方成緣起。若一緣有體。能起諸緣。即是一緣。若一緣無體。所起之緣。即是諸緣。一緣有體無體既爾。諸緣有體無體亦然。經云。一即是多多即一。是也。（全體形奪者。謂有無之體。更互形比與奪也。一緣者。即一法之因緣也。）六體用雙融義。體用雙融者。謂會前異體相入相即二種。皆融通也。蓋諸法體用。交涉無礙。方成緣起。以體無不用。故舉體全是用。以用無不體。故舉用全是體。互不相礙。交徹圓融也。七同體相入義。同體相入者。謂一緣多緣無別體。故名為同體。若一緣有力。則能持多一。若多一無力。則依彼一緣。是故一能攝多。多便入一。多能攝一。一便入多也。八同體相即義。同體相即者。謂本一多一。同是一體。故相即也。蓋本一有體。能作多一。多一無體。由本一成。多一即本一也。故本一有體。則多一無體。多一有體。則本一無體也。（本一者。謂多數中隨其所用之一即為本也。）九俱融無礙。義俱融無礙者。謂融前同體相入相即二種。皆無礙也。蓋體無不用。則有同體相入而無相即之義。用無不體。則有同體相即而無相入之義。今既全體全用。則亦入亦即也。十同異圓滿義。同異圓滿者。謂前九義有同有異。總合為一。成大緣起。令多義門同時具足。皆悉圓滿也。</p>
【十妙】（出法華玄義）<p style="margin-left:1em">不可思議名妙。即實相之理也。實相之理。精微玄妙。清淨寂絕。經云。是法不可示。言辭相寂滅。是也。總論因果自他。故具明十妙。妙體無殊也。一境妙。境即理境也。謂十如是等境。心佛眾生。三無差別。不可思議。經云。唯佛與佛。乃能究盡諸法實相。所謂諸法如是相等。是也。（十如是者。如是相。如是性。如是體。如是力。如是作。如是因。如是緣。如是果。如是報。如是本末究竟等也。）二智妙。智即全境所發之智也。以境妙故。智亦隨妙。函蓋相應。不可思議。經云。我所得智慧。微妙最第一。是也。（函蓋相應者。函喻境。蓋喻智。應。當也。）三行妙。行即所修之行也。以智妙故。智導於行。行亦隨妙。不可思議。經云。行此諸道已。道場得成果。是也。四位妙。位即修行所歷之位次也。謂十住十行十回向十地等諸位。以行妙故。所證之位亦妙。不可思議。經云。乘是寶乘。遊於四方。是也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。四方即東西南北。表前四十位也。）五三法妙。三法即真性觀照資成之三法也。真性是理。觀照是慧。資成是定。此之三法。是佛所證。不可思議。經云。佛自住大乘。如其所得法。定慧力莊嚴。是也。（資成者。謂定力能資助成就智慧也。）六感應妙。感即眾生。應即佛也。謂眾生能以圓機感佛。佛即以妙應應之。如水不上升。月不下降。而一月普現眾水。不可思議。經云。一切眾生。皆是吾子。是也。七神通妙。天心名神。慧性名通。天然慧性。徹照無礙。名為神通。謂如來無謀之應。善權方便。稱適機宜。變現自在。不可思議。經云。今佛世尊入於三昧。是不可思議現希有事。是也。（梵語三昧。華言正定。）八說法妙。謂說大小乘偏圓之法。咸令眾生悟入佛之知見。一音宣演。不可思議。經云。如來能種種分別。巧說諸法。言辭柔軟。悅可眾心。是也。（偏圓者。謂小乘之法。所談之理非中。名偏。大乘之法。所談之理具足圓滿。名圓也。）九眷屬妙。謂佛出世。十方諸大菩薩皆來贊輔。或以神通而來生者。或以宿願而來生者。或以應現而來生者。皆名眷屬。俱不可思議。經云。但教化菩薩。無聲聞弟子。是也。十利益妙。謂佛說法。一切眾生。咸得開悟本性。入佛知見。猶如時雨普洽。大地蒙益。不可思議。經云。現在未來。若聞一句一偈。我皆與授阿耨多羅三藐三菩提記。是也。（梵語阿耨多羅三藐三菩提。華言無上正等正覺。）</p>
【十不二門】（出法華玄義釋籤）<p style="margin-left:1em">十門何為而設也。蓋荊溪大師。因釋法華玄義。其中廣明十妙之旨。法相該博。學者難入。故於迹本二門之間。對前十妙立此十門。復於門門之下。結歸一念。為令修學之人。於一念心。開妙解。立妙行。故云不可不了十妙大綱。故撮十妙為觀法大體。然此十門。皆以不二命名者。蓋法華以前四時三教所談色心等十。一一隔異。名之為二。至於法華。開顯四時三教所談偏權之法。皆即圓實實理。既彰色心等法圓融自在。互攝無外。咸名不二。十門既對十妙而立。妙即不二。不二即妙。故此十門。不二為目。門即能通之義。蓋欲以十門之易。而通十妙之難也。（四時者。華嚴時。鹿苑時。方等時。般若時也。三教者。藏教。通教。別教也。偏權圓實者。謂藏通別三教為偏為權。圓教為圓為實也。）一色心不二門。有形質礙之法。而無知覺之用。既異於心。故稱為色。雖有知覺之用。而無質礙可見。以能緣慮。名之為心。諸文有云名色者。心不可見。但有其名。名即心也。故智度論云。一切諸法中。但有名與色。更無有一法出於名色者。然以情見言之。色心二法有異。以理而論。一切諸法。唯心本具。即是妙色妙心。心即是色。色即是心。心外無色。色外無心。互具互攝。故名不二。此之不二。不出一念。故心法妙所以為門也。二內外不二門。此就內外二境論內外二觀也。謂眾生諸佛及以依報。名為外境。自己心法。名為內境。於此內外二境。皆以三觀觀之。即名內外二觀也。然若論修觀次第。必先觀內心。若論機入不同。故須內外並列。復為顯其妙義。必須內外互融。隨觀一境。皆能徧攝。故名不二。此之不二。不出一念。故心法妙所以為門也。（依報者。即身所依之國土也。三觀者。空觀。假觀。中觀也。離性離相謂之空。無法不備謂之假。非空非假謂之中也。）三修性不二門。修謂修治造作。則隨緣變造之事也。性謂本有不改。即真如不變之理也。性德不出色心。修德莫非三觀。今示全性起修。則諸行無作。全修在性。則一念圓成。是則修外無性。性外無修。互泯互融。故稱不二。此之不二。不出一念。故心法妙所以為門也。（泯絕也。亡也。論性則修全在於性。性外無修。修泯亡也。論修則性全在於修。修外無性。性泯亡也。融即圓融。性不礙修。修不礙性。性即是修。修即是性也。）四因果不二門。因即從迷而言。果乃就悟而說。始從人天。終至等覺菩薩。皆名為因。唯妙覺佛。獨稱為果。良以九界眾生。無明惑覆。實相之理未顯。名因。唯妙覺佛。無明淨盡。實相之理究竟顯發。隨機應現。設化無方。乃名果也。十界迷悟雖殊。實相始終理一。故名不二。此之不二。不出一念。故心法妙所以為門也。（等覺者。去後妙覺佛猶有一等。勝前諸位。得稱覺也。妙覺者。謂自覺覺他。覺行圓滿。不可思議也。九界者。菩薩界。緣覺界。聲聞界。天界。人界。修羅界。餓鬼界。畜生界。地獄界。兼佛即名十界也。）五染淨不二門。無明之用為染。法性之用為淨。無明法性。體本不二。用乃有殊。迷則全法性而為無明。全起無明之用。以在纏心變造諸法。念念住著。名之為染。悟則全無明而為法性。全起法性之用。以離障心應赴眾緣。念念捨離。名之為淨。然在纏染心。本具妙理。與淨不殊。故名不二。此之不二。不出一念。故心法妙所以為門也。（在纏心者。纏即纏縛。謂眾生心識。為惑業之所纏縛也。離障心者。障即障礙。謂佛心想惑業淨盡。離乎障礙也。）六依正不二門。依者依止之處。即所依之土也。正者正受其報。即能依之身也。如佛果後示現下三國土。名為依報。示現前三教主及九界身。名為正報。法華開顯三土即是寂光。九界無非圓佛。寂光即所依之土。圓佛乃能依之身。以寂光圓佛。理本無二。故能依中現正。正中現依。果既依正不二。因亦復然。由理同故。即知諸佛眾生。體用不二。此之不二。不出一念。故心法妙所以為門也。（下三國土者。同居土。方便土。實報土。以對常寂光土在上。故名下也。前三教主者。即藏通別三教果佛也。九界身者。即菩薩等九界之身也。寂光者。即常寂光土也。）七自他不二門。自即自己。他謂他機。此就三法論也。佛法眾生法。皆名為他。唯己心法。名之為自。以由十界互具。則心佛眾生各有生佛。若己生佛顯。則與他佛生佛同。俱為能化。唯他眾生生佛而為所化。故云他生他佛尚與心同。況己心生佛。寧乖一念。既同一念。自他豈殊。故名不二。此之不二。不出一念。故心法妙所以為門也。八三業不二門。三業者。如來果後垂化。清淨身口意業也。謂身輪現通。口輪說法。意輪鑑機。當知身尚無身。說亦非說。身口平等。等彼意輪。心色一如。故名不二。此之不二。不出一念。故心法妙所以為門也。（身口意輪者。輪有摧碾之用。喻佛鑑機現通說法。皆能摧碾眾生惑業。故名輪也。心色一如者。心即意。色即身口。謂身口意三業。皆同一性。無有別也。）九權實不二門。權謂權謀。即九界七方便之法也。實謂真實。即佛界圓乘之法也。蓋法華已前。四時未會。權實不融。至法華開顯。九界七方便之權。即是佛界圓乘之實。實即是權。權即是實。實外無權。權外無實。皆稱秘妙。故云不二。此之不二。不出一念。故心法妙所以為門也。（七方便者。方即方法。便即便宜。謂藏通兩教二乘為四。及藏通別三教菩薩共為七。以其同修方便之道故也。）十受潤不二門。受潤者。從喻而立名也。受即領納。以三草二木喻七方便眾生。為能受也。潤即沾潤。謂如來說前四時三教之法。如雲注雨。為能潤也。法華開前四時三教之法。皆即圓法。七方便眾生。咸蒙授記作佛。譬如三草二木。皆一地所生。一雨所潤。無復差降。故名不二。此之不二。不出一念。故心法妙所以為門也。（三草二木喻七方便者。下草喻人天。中草喻聲聞緣覺。上草喻藏教菩薩。小樹喻通教菩薩。大樹喻別教菩薩也。此七方便。因對下草。故列人天而合藏通兩教二乘。但為二也。上之七方便。因對論權實之法。故不及人天也。）</p>
【十乘】（出摩訶止觀）<p style="margin-left:1em">十乘者。十乘觀法也。此十通名乘者。乘即運載之義。如世車乘。堪能運載也。蓋言修行之人。依此十法修之。則能運出生死之苦。到於涅槃彼岸也。數至十者。由修觀之人。上中下根不等。上根者唯觀初不思議境。即得破惑顯理。其次者。於初種觀法。修之不入。須用第二發心。乃至第八對治助開。方能破惑顯理。又其次者。於前七種觀之不入。須用第八知位次。乃至第十離法愛。方能破惑顯理。故止觀大意云。上根唯一法。中根二或七。下根方具十。又為知妙境。為九乘之本。稱本修九。方堪入於初住。是故備論此十乘也。（梵語涅槃。華言滅度。初住者。即十住中初發心住也。）一觀不思議境。觀即能觀。境即所觀。所觀者何。不出色心。色從心造。全體是心。故經云。三界無別法。唯是一心作。即眾生日用現前。以根對塵。所起一念之妄心也。此心既全真成妄。今達妄即真。即此妄心。具足諸法。無有缺減。即心是一切法。一切法是心。非一非異。不前不後。玄妙寂絕。非識所識。非言所言。故指此心為不思議境也。於此一心。念念以即空即假即中三觀觀之。若觀一法即一切法。假觀也。觀一切法即一法。空觀也。非一非一切。而一而一切。中觀也。空觀破見思惑。證般若德。假觀破塵沙惑。證解脫德。中觀破無明惑。證法身德。三觀既即一而三。三惑豈前後而破。三德非次第而證。說之次第。理非次第。由證三德。即入初住。所謂上根之人唯用一法。即指此初觀也。（三界者。欲界。色界。無色界也。以根對塵者。謂以眼耳鼻舌身意之六根。對色聲香味觸法之六塵也。不前不後者。一心不在前。諸法不在後也。空假中者。離性離相謂之空。無法不備謂之假。非空非假謂之中也。非一非一切者。中觀雙遮空假也。而一而一切者。中觀雙照空假也。見思惑者。謂意根對法塵而起分別曰見惑。眼等五根對色等五塵起諸貪染曰思惑。塵沙惑者。謂眾生之惑。種類數多。如塵若沙也。無明惑者。謂於中道之理。無所明了也。三德者。法身德。般若德。解脫德也。）二發真正菩提心。梵語菩提。華言道。初起大志。造趣所期。名之為發。不依偏權之教。而依圓實中道妙境。名曰真正。菩提即所期之果。妙境即所行之路。心即能行能趣之心也。蓋由中根之人。觀上妙境不悟。須再加發心。於靜心中。思惟彼我。痛憫自他。無量劫來沉淪生死。縱發小志。迷菩提心。我今雖知。行猶未備。故依前妙境。發四弘誓。謂眾生無邊誓願度。煩惱無數誓願斷。此二誓。下化眾生也。法門無盡誓願知。佛道無上誓願成。此二誓。上求佛道也。發此誓願。如理思惟。豁然悟理。入凡聖位。是為發真正菩提心也。（偏權圓實者。謂藏通別三教為偏為權。圓教為圓為實也。弘誓者。弘廣也。誓。制也。謂發願廣制其心也。凡聖位者。凡即五品十信之位。聖即十住等位也。）三善巧安心。善巧安心者。善以法性自安其心也。以法性為所安。以寂照為能安。寂即是止。照即是觀。若信此心但是法性。則起是法性起。滅是法性滅。了其實不起滅。妄謂起滅。如是體達功成。法界俱寂。是名為止。若觀察此心體是無明。無明癡惑即是法性。無明法性。本來皆空。空亦不可得。法界洞朗。名之為觀。若離法性。無安心處。若離止觀。無安心法。由上發心不悟。故用此方便善巧。令心得安也。四破法徧。破法徧者。謂以三觀能破之法。徧破諸惑也。藏通二教。但用空觀破見思惑。不得言徧。別教先以空觀破見思惑。次以假觀破塵沙惑。後以中觀破無明惑。無明未盡。亦不得言徧。今圓頓教。三觀秪在一心。心空故一空一切空。即諸法皆空。空則三惑俱破也。心假故一假一切假。即諸法皆假。假則三諦皆立也。心中故一中一切中。即諸法皆中。中則無惑不破。無理不顯。故名徧也。若上善巧安心。惑破理顯。不俟更破。由未安故。故須此破法徧也。（三諦皆立者。謂真諦俗諦中諦之法皆建立也。）五識通塞。通即通達。謂菩提涅槃六度等法。其性虛通。而能顯發實相之理。皆名為通。塞即蔽塞。謂生死煩惱六蔽等法。其性昏暗。以能蔽塞實相之理不能顯發。皆名為塞。若一槩言之。如前破法徧中所破諸惑為塞。能破之法為通。若別途言之。於能破觀法復起愛著。亦名為塞。所謂於通起塞。此塞須破。於塞得通。此通須護。但破塞存通。如除膜養珠。破賊護將。由上破法徧中修之未悟。復恐於通起塞。於塞無通。所以立此通塞一門。撿彼破法徧。令於塞得通。於通無塞。故名識通塞也。（六度者。一布施。二持戒。三忍辱。四精進。五禪定。六智慧也。煩惱者。謂昏煩之法。惱亂心神也。六蔽者。一慳貪。二破戒。三瞋恚。四懈怠。五散亂。六愚癡也。除膜養珠者。膜謂眼中所翳之膜。珠即眼中之睛也。）六道品調適。道即能通之義。品類不同。故名道品。謂三十七道品而能通至涅槃也。調適者。調謂調停。亦調試也。適。當也。宜也。從別言之。故有三十七品。若從總而言。此三十七品。不出戒定慧。即是以戒定慧而調適也。若修四念處。能生正勤。正勤發如意足。如意足生五根。五根生五力。五力生七覺。七覺入八正道。是為調停適當也。若隨人根性。於諸道品何者相應。可以入理。是為調試適宜也。當知道品即四諦之道諦也。今依圓教無作四諦。三十七品。成於一心三觀也。於上破法徧及識通塞。若不以道品調適。何能疾與真法相應。故大論云。三十七品是行道法。修道之人。若欲破惑入理。必須此道品調適也。（三十七道品者。觀身不淨。觀受是苦。觀心無常。觀法無我。是四念處。已生惡令永斷。未生惡令不生。已生善令增長。未生善令得生。是四正勤。欲如意足。念如意足。精進如意足。思惟如意足。是四如意足。信根。精進根。念根。定根。慧根。是為五根。信力。精進力。念力。定力。慧力。是為五力。念覺分。擇覺分。精進覺分。喜覺分。除覺分。定覺分。捨覺分。是七覺分。正見。正思惟。正語。正業。正命。正精進。正念。正定。是八正道。以上諸法。總為三十七品也。）七對治助開。對即對待。治即攻治。謂行人正修觀時。忽或邪倒心起。障於正行。不能前進。隨所著心。須以相應之法而對破之。著心既息。則正行可進。實理可顯。如世醫治病之術。藥必對病而用。其患冷病者。必以熱藥治之。患熱病者。必以冷藥治之。患不冷不熱者。必以溫和之藥治之。藥力若效。其病即愈。病既愈<span class='corr'>已</span>。身即安康。今論對治之法。亦猶是也。而言助開者。蓋由邪倒之心。障蔽正行。而使解脫之門不開。今修此對治助道之法。助於正觀之行。開彼解脫之門。故名對治助開。試就六蔽六度言之。若人修上道品調適。解脫不開。而慳貪忽起。激動觀心。於身命財。守護保著。當用捨施之法而對治之。若破戒心起。乖違淨禁。當確持戒律而對治之。若瞋恚暴怒。常生忿恨。當用忍辱而對治之。若放逸懈怠。恣縱閑蕩。當用精進而對治之。若浮掉馳騁。散亂不定。當用禪定而對治之。若沉昏闇塞。愚癡迷惑。當用智慧而對治之。前之六種觀法。皆名正行。六度等法。名為助道。涅槃經云。眾生煩惱非一種。佛說無量對治門。是也。八知位次。位即行行所歷之地位。次即次第。謂所歷之位。高下淺深。不相混雜也。若修行者。不知位次。下根障重。非惟正助不明。却生上慢。謂已均佛。未得謂得。未證謂證。故小乘經中。四禪比丘謂得四果。大乘經中。魔為菩薩授記。若知位次。則無如是之失。故須知位次也。（正助者。正即所修止觀之行。助即六度等道之行。以助助於正也。四禪者。即色界第四禪也。梵語比丘。華言乞士。四果者。即聲聞所證須陀洹果。斯陁含果。阿那含果。阿羅漢果也。授記者。聖言說與曰授。果與心期曰記也。）九安忍。安即不動。忍即忍耐。謂修觀之人。初觀不思議境。至第八知位次。或入五品。障轉慧開。神智爽利。本不聽學。能解經論。欲釋一義。辯不可盡。或說一兩句法。或說一兩則禪。初對一人。傳誦漸廣。則外招名利。內動宿障。宿障縱少。名利彌至。為眾圍繞。廢損自行。非惟正行不進。障道還興。惟當自勉。於名利心安然不動。復須忍耐內外榮辱。策勵其心。故名安忍。（五品者。隨喜。讀誦。說法。兼行六度。正行六度也。障轉者。謂惑業之障。轉成解脫也。慧開者。謂觀理之智開明也。一兩則。猶一兩段也。宿障者。謂宿世過去之業也。內外榮辱者。謂內心外身之榮辱也。）十離法愛。離法愛者。謂於中道之法。遠離愛著之心也。蓋言修行之人。修前九種觀法。已過內外二障。應入初住。而不入者。由住六根清淨之位。愛著中道相似之法。所以不能進入也。此相似位。無內外障。唯有法愛。法愛若斷。即得發真中道。入於初住。故名離法愛也。第八第九第十三種。皆為下根之人修前七種觀法不能入理。故須明之。所謂下根方具十也。（內外障者。內即惑業。外即名利等。皆能障蔽正行故也。六根清淨者。謂眼耳鼻舌身意。已離惑業染污之法。而獲清淨功德也。相似法者。謂於中道之理未能真證。而發相似之解也。）</p>
【十境】（出摩訶止觀）<p style="margin-left:1em">十境一一皆前十乘觀法所觀之境。若論十境生起。由觀陰入。發下九境。能所相扶。次第出生。故成於十。若論下之九境。互發不定。則無復次第。當知陰境常自現前。若發不發。恒得為觀。下之九境發。則皆用十乘觀法觀之。不發不觀也。（陰入者。謂五陰十二入也。能所相扶者。如初陰境能生煩惱。陰為能生。煩惱為所生。餘境展轉相生亦然。互發者。更互發起也。如正觀病境。或發煩惱。或發餘境。餘境互發亦然。）一陰境。陰。覆蓋之義。即色受想行識五陰也。亦名五蘊。蘊即積聚之義。若言覆蓋一切善法。此就因得名。若言積聚無量生死。此就果得名。十境以陰居初者。有二義。一現前。二依經。現前者。謂人受一期果報之身。即是五陰。五陰重檐。常自現前。是故初觀。依經者。大品般若云。聲聞依四念處行道。五陰即四念處所觀之境。又經中凡列法門。無不以五陰為首。是故初觀。此且就五陰通總而言。若專論所觀之境。必須於五陰中除却前四。的取第五識陰為所觀之境也。（一期者。謂人從生至死也。重檐者。生死重沓名重。人所荷負名檐。四念處者。觀身不淨。觀受是苦。觀心無常。觀法無我。故云五陰即四念處所觀之境。除却前四者。謂除色受想行也。）二煩惱境。昏煩之法。惱亂心神。又貪瞋等法與心作煩。令心得惱。故云煩惱。謂無始以來積集重惑。今因用觀觀察陰境。煩惱即發。譬如流水。尋常不覺其急。若槩之以木。流即奔迸。莫能止遏。是時應捨陰境而觀煩惱境也。三病患境。病起之因雖多。不出四大增損。致有患生。又由觀陰惑激動四大。致有患生。身若染病。廢修聖道。若能觀察。彌益用心。復須識其病之原由。宜以何法治之。或內觀力。或術或醫。其病若愈。聖道可修。為是須觀病患境也。（四大者。地大。水大。火大。風大也。謂人攬外四大而成內身四大。皮肉筋骨等屬地。涕唾涎沫等屬水。煗氣屬火。轉動及出入息屬風。言增損者。水增則火損。火增則水損。風增則地損。地增則風損。四大不調。病即生也。陰惑者。陰即陰境。惑即煩惱境也。）四業相境。業即身口所作之業。謂修行之人。無量劫來所作善惡諸業。或已受報。不復更發。或未受報。於靜心中忽然俱發。蓋善業將受報故發。惡業來責報故發。於此善惡業相現時。勿喜勿怖。彌須用觀。令業謝行成。一心取道。為是須觀業相境也。（劫。梵語具云劫波。華言分別時節。）五魔事境。魔。梵語具云魔羅。華言殺者。謂能奪人智慧之命故也。言魔事者。大論云。魔以破人善法為事。又天魔正以順生死。貪五欲。退菩提為事。故名魔事。此由觀前諸境。惑雖未破。天魔猶恐出其境界。而復化度於他。失我民屬。空我宮殿。又慮夫得大神通。得大智慧。必當調伏控制於我。我今應預破之。壞彼善根。故有魔事發也。治魔之法有三。初觀察訶棄。如守門人遮惡不進。二當從頭至足。一一諦觀。身心了不可得。魔從何來。欲惱何等。如惡人入舍。處處照撿。不令得住。三觀之不去。即當強心抵捍。以死為期。一心用觀。令道行成就。為是須觀魔事境也。（天魔者。即欲界第六他化自在天也。五欲者。色欲。聲欲。香欲。味欲。觸欲也。梵語菩提。華言道。）六禪定境。禪。梵語具云禪那。華言靜慮。謂魔事已過。而且真明未顯。以修觀故。發過去習諸禪紛現。當置魔事。用觀觀之。良以禪樂美妙。喜生耽味。雖免魔害。更為定縛。如避火墮水。無益正行。為是須觀禪定境也。（過去習。即宿習也。諸禪者。即色界中初禪二禪三禪四禪等禪也。）七諸見境。非一曰諸。邪解曰見。謂推理不當。而偏見分明。作决定解。名為見也。此之諸見。或因禪發。或因聞發。因禪發者。謂初因心靜。後觀轉明。見解通徹。有如妙悟。因聞發者。謂聽本不多。廣能曉悟。見解分明。問答聰辯。雖因禪因聞而發。既推理不當。皆屬邪見。實非辯悟。此等見發。即須用觀觀之。令達正道。不為所障。為是須用觀諸見境也。八慢境。自恃輕他之心名慢。謂既伏諸見。妄執之心則息。無智者謂為涅槃。濫叨高位。起大輕慢。慢心既發。廢於正行。為是須觀慢境也。（梵語涅槃。華言滅度。）九二乘境。謂聲聞緣覺。以四諦之法而修。則能運出生死之苦。名之為乘。謂見慢之心。既因修觀而息。則先世所習小志。因靜而生。蓋小志溺於空寂。不能至于大乘究竟之地。所謂寧起疥癩野干心。勿學聲聞緣覺行。故二乘境界若發。亦須用觀觀察。毋令生著。為是須觀二乘境也。（四諦者。苦諦。集諦。滅諦。道諦也。野干似狐而小。形色青黃如狗。羣行。夜鳴如狼。）十菩薩境。菩薩。梵語具云菩提薩埵。華言覺有情。天台大師解云。用諸佛道。成就眾生。謂由上見慢之心既息。或發先世所習。若憶本願。則不墮二乘之境。而發三教菩薩境界之心。今修觀者既依大乘圓頓妙教。開解立行。故藏等三教菩薩境界若發。亦須觀察。毋令生著。為是須觀菩薩境也。（三教者。藏教。通教。別教也。）</p>
【十如是】（出法華經玄義）<p style="margin-left:1em">不異名如。無非曰是。謂十法界。始自地獄。終至佛界。各具十如是因果之法。天台大師依義讀文。凡有三轉。一云。是相如。是性如。乃至是報如。如名不異。即空之義也。二云。如是相。如是性。乃至如是報。名字施設。各各不同。即假之義也。三云。相如是。性如是。乃至報如是。如於中道實相之是。即中之義也。（十法界者。地獄界。畜生界。餓鬼界。修羅界。人界。天界。聲聞界。緣覺界。菩薩界。佛界也。空假中者。離性離相謂之空。無法不具謂之假。非空非假謂之中也。）一如是相。相即相貌。相以據外。覽而可別。謂始自地獄。終至佛界。各各相貌不同。是名如是相。（相據外者。謂相在外而可依據也。）二如是性。性即性分。性以據內。自分不改。謂始自地獄。終至佛界。其性各各不同。是名如是性。三如是體。體即體質。謂始自地獄。終至佛界。俱以色身而為體質。是名如是體。四如是力。力即力用。謂始自地獄。終至佛界。皆有力用功能。是名如是力。五如是作。作即造作。謂始自地獄。終至佛界。皆能運為造作。是名如是作。六如是因。因即習因。謂始自地獄。終至佛界。善惡業因。皆由自種而生。習續不斷。是名如是因。七如是緣。緣即緣助。謂始自地獄。終至佛界。各有緣起之法。助成習因。是名如是緣。八如是果。果即習果。謂始自地獄。終至佛界。皆由習因習續於前。習果尅獲於後。是名如是果。九如是報。報即報果。謂始自地獄。終至佛界。皆由習因習果而感其報。是名如是報。十如是本末究竟等。謂初相為本。後報為末。此之本末皆同。實相一理。平等無二。是名如是本末究竟等。</p>
</div></div>
</div><!-- end of div[@id='body'] -->
</body></html>