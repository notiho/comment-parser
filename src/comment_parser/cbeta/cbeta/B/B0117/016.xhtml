<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu27' />【大乘五位】（出華嚴經隨疏演義鈔）<p style="margin-left:1em">一資糧位。謂十住十行十回向諸位菩薩。以福德智慧。為助道資糧。故名資糧位。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）二加行位。謂四加行位菩薩。由得福智資糧。加功用行而入見道。住真如性。是名加行位。（四加行者。煖。頂。忍。世第一也。見道。即歡喜地菩薩位也。）三通達位。（亦名見道位。）謂初地菩薩。體會真如。智照於理。得見中道。故名通達位。（初地。即歡喜地也。）四修習位。謂第二地至第十地菩薩。得見道已。為斷除障。而復修習根本之智。故名修習位。（第二地至第十地者。離垢地。發光地。燄慧地。難勝地。現前地。遠行地。不動地。善慧地。法雲地也。根本智者。即菩薩親證本有之智也。）五究竟位。謂妙覺佛證此果位。最極清淨。更無有上。故名究竟位。（妙覺者。自覺覺他。覺行圓滿。不可思議也。）</p>
【菩薩有五種生】（出地持經）<p style="margin-left:1em">一息苦生。謂菩薩以願力自在力。於飢饉世。受大魚等身。以肉救濟一切眾生。於疾病世。為大醫王。救治眾生。於刀兵世。為大力主。以善方便誠信之言。等心救濟。息於戰諍。於繫縛鞭打逼迫之處。為息惱故。生於王家。以正法化邪見眾生。於外道奉事天神造諸惡行之家。亦生彼處。斷彼邪見及諸惡行。如是無量生處。悉皆往生。是名息苦生。二隨類生。謂菩薩以願力自在力。於種種眾生天龍鬼神阿修羅等。及諸外道邪見惡行等類。菩薩悉生其中。為其導首。引令入正。及以善法廣為宣說。是名隨類生。三勝生。謂菩薩示現受生。於壽命色力果報。勝過一切天人。是名勝生。四增上生。謂菩薩從淨心住乃至最上菩薩住。在所受生而獨殊勝。於閻浮提自在受生。乃至大自在究竟地。一切受生處。於中最為奇特。是名增上生。（淨心住者。即十地中第七地也。此地菩薩。離諸惑業。故名淨心。最上菩薩住。即第十法雲地也。居九地之上。故名最上。梵語閻浮提。華言勝金洲。大自在究竟地者。即色界天主所住處也。）五最後生。謂最上菩薩住受生時。求證菩提。萬行滿足。生剎利婆羅門家。得阿耨多羅三藐三菩提。作一切佛事。是名最後生。（梵語菩提。華言道。梵語剎利。華言田主。即王種也。梵語婆羅門。華言淨行。梵語阿耨多羅三藐三菩提。華言無上正等正覺。）</p>
【菩薩五種相】（出莊嚴經論）<p style="margin-left:1em">一憐愍相。謂菩薩以慈悲菩提之心。愍念一切眾生。廣行方便。饒益攝受。是為憐愍相。二愛語相。謂菩薩能於一切佛法。巧妙宣說。柔言軟語。令諸眾生而得正信。是為愛語相。三勇健相。謂菩薩為眾生故。於諸難行苦行而悉行之。不生退屈。是為勇健相。四開手相。開手者。開手以物與人也。謂菩薩悲願深重。能行布施。濟貧拔苦。而以財慧普攝一切。是為開手相。五釋義相。謂菩薩為眾生故。施無礙辯。解經釋義。以最上法而攝受之。是名釋義相。</p>
【菩薩五種自在】（出大寶積經）<p style="margin-left:1em">菩薩悲智並運。萬行滿足。其於壽命受生等事。故得自在無礙也。一壽命自在。謂菩薩成就法身慧命。了無生死壽夭。延萬劫不為長。促一念不為短。但為度脫有情。以諸方便。而隨機示現長短壽命之相。其心無所罣礙。是為壽命自在。二生自在。謂菩薩為度脫有情。以大悲心。隨類受生。饒益一切。處天宮不為樂。入地獄不為苦。去住無礙。是名生自在。三業自在。謂菩薩萬行具足。悲智雙運。或現神通。或說妙法。或入禪定。或修苦行。所作行業。但為利他。縱任無礙。是為業自在。四覺觀自在。初心曰覺。細心曰觀。謂菩薩或修禪觀之行。或起利生之心。雖有思惟。離諸散亂。隨願度生。平等無礙。是為覺觀自在。五眾具果報自在。謂菩薩因行深廣。果報殊勝。於一切所須之具。不假營為。自然周足。心無染礙。是為眾具果報自在。</p>
【五怖畏】（出百法論鈔并毘婆沙論）<p style="margin-left:1em">一不活畏。謂初學菩薩。雖行布施之行。而不能盡己所有。又恐自己不能過活。是名不活畏。二惡名畏。謂初學菩薩。雖欲與眾生同事而攝化之。入諸酒肆等。恒懼譏謗。不得似大菩薩安行自若。是名惡名畏。（同事者。同其所作。即酒肆等事也。若大菩薩證果之後。以同事攝諸眾生。逆行順化。屠坊酒肆。無往不可。所以安行自若也。）三死畏。謂初學菩薩。雖欲運廣大心。內外俱施。然有時施以財物。而於身命顧惜。不能自捨。是名死畏。（內外施者。內則身命等。外則財物等也。）四惡道畏。謂初學菩薩。懼生惡道。於不善法分別對治。令其不生。是名惡道畏。五大眾威德畏。謂初學菩薩。或於王庭執理之處。或於善解法義人前。申宗敵論。唯恐有失。是名大眾威德畏。</p>
【小乘五位】（出天台四教儀）<p style="margin-left:1em">一資糧位。資糧位者。如人遠行。必賚糧以為路資也。其位有三。一五停心。二別相念。三總相念。若欲出於三界。必以此三種觀法而為資糧也。（五停心者。一多貪眾生不淨觀。二多瞋眾生慈悲觀。三多散眾生數息觀。四愚癡眾生因緣觀。五多障眾生念佛觀。別相念總相念者。謂四念處。一觀身不淨。二觀受是苦。三觀心無常。四觀法無我。若各觀察。則名別相念。若總觀察。則名總相念。三界者。欲界。色界。無色界也。）二加行位。加行位者。其位有四。一煖位。（如木鑽火。未見火出。先得煖相。以喻加行位人。未見智火。已得煖相。）二頂位。（觀行轉明。如登山頂。悉皆明了。）三忍位。（忍即忍可之義。謂於苦集滅道四諦之法。忍可而樂修也。）四世第一位。（於理雖未能證。而於世間最勝。）謂此四位加功用行。取證道果也。三見道位。見道位者。即聲聞初果也謂斷三界見惑。而見真空之理。故名見道也。（初果即須陀洹也。）四修道位。修道位者。謂修四諦道法。斷欲界思惑。而證第二第三果。故名修道也。（第二果即斯陀含。第三果。即阿那含也。）五無學位。無學位者。即聲聞第四果阿羅漢也。此位斷三界見思惑盡。真理究竟。無法可學。故名無學也。（梵語阿羅漢。華言無學。又云無生。）</p>
【初度五人】（出翻譯名義）<p style="margin-left:1em">謂佛初出家。入山修道。父王思念。乃命陳如等五人。尋訪隨侍。及佛成道。因念五人。當先度脫。故在鹿苑先調其根性。為說苦集滅道四諦之法而得解脫。是為初度五人也。一阿若憍陳如。梵語阿若。華言已知。此其名也。梵語憍陳如。華言火器。此其姓也。以其是婆羅門種。由先世事火。故云火器。乃佛之舅氏也。（梵語婆羅門。華言淨行。事火者。法華文句云。火有二義。照也。燒也。照則暗不生。燒則物不生。所以事之。因為姓也。）二頞鞞。梵語頞鞞。華言馬勝。亦云馬師。乃佛之家族也。三跋提。梵語跋提。華言小賢。乃佛之家族也。四十力迦葉。梵語迦葉。又云婆敷。（無翻。）亦佛之舅氏。非大迦葉。亦非三迦葉也。（大迦葉。即摩訶迦葉。三迦葉。即優樓頻羅迦葉。那提迦葉。伽耶迦葉也。）五拘利太子。拘利太子。乃斛飯王之長子。即佛之從兄弟也。</p>
【五種聲聞】（出法華文句）<p style="margin-left:1em">一决定聲聞。謂久習小乘。積劫功圓。而證得小果。是名决定聲聞。二退道聲聞。謂此聲聞本習大乘。積劫修道。中間為厭生死。退大道心。取證小果。是名退道聲聞。三應化聲聞。謂諸佛菩薩。為前二種聲聞故。內秘佛菩薩之行。外見聲聞之形。引誘小乘。令入大乘。是名應化聲聞。四增上慢聲聞。謂厭居生死。欣樂涅槃。修習小乘。以少為足。未得謂得。未證謂證。是名增上慢聲聞。五大乘聲聞。謂以佛道聲。令一切聞。不住化城。終歸寶所。是名大乘聲聞。（化城者。無而倏有名化。防非禦敵名城。以喻小乘涅槃。能防見思之非。而禦生死之敵也。寶所。即大乘實相之理也。）</p>
【五性】（出華嚴經隨疏演義鈔）<p style="margin-left:1em">一定性聲聞。因果不易。名曰定性。聞佛聲教而得覺悟。名曰聲聞。謂惟習聲聞之因。而證聲聞之果。更不進求佛道。是名定性聲聞也。二定性緣覺。謂觀因緣生滅之法。覺悟真空之理。故曰緣覺。謂唯習緣覺之因。而證緣覺之果。更不進求佛道。是名定性緣覺也。三菩薩性。菩薩。梵語具云菩提薩埵。華言覺有情。謂菩薩悲智雙運。冤親等觀。廣利眾生。證菩提果。是名菩薩性也。四不定性。謂遇緣熏習。修行不定。若近聲聞而習聲聞法。若近緣覺而習緣覺法。若近菩薩而習菩薩法。各隨所習而成其性。是名不定性也。五無種性。無種者。無善種也。謂人撥無因果。不受化度。甘溺生死。不求解脫。是名無種性也。（撥者絕也。）</p>
【五種阿那含】（出涅槃經）<p style="margin-left:1em">梵語阿那含。華言不來。又云不還。謂不還來欲界受生。即第三果也。以其根有利鈍。行有勤怠。於證阿羅漢果。有先後之不同。故分為五也。（梵語阿羅漢。華言無學。又云無生。）一中般涅槃。中即中陰。亦名中有。以人死之後。未得托生之識身也。梵語般涅槃。華言滅度。謂此阿那含。從欲界沒。生色界時。於色界中有身。便斷上地餘惑。證阿羅漢。得般涅槃也。（上地。即無色界也。）二生般涅槃。生者。於色界受生也。謂此阿那含。於欲界得第三果。已從欲界沒。生於色界。便斷上地餘惑。得阿羅漢。入般涅槃也。三有行般涅槃。有行。即加功用行也。謂此阿那含。於欲界得第三果已。從欲界沒。生於色界。不能速疾趣涅槃果。更經多時。勤修加行。方斷上地餘惑。得阿羅漢。入般涅槃也。四無行般涅槃。無行。即不加功行也。謂此阿那含。於欲界得第三果已。從欲界沒。生於色界。更經多時。不能加功用行。懈怠慢縱。任運經久。方斷上地餘惑。得阿羅漢。入般涅槃也。五上流般涅槃。上即無色界。流即流行。謂此阿那含。從欲界沒。生於色界。不能便證涅槃。要須流行色界餘天之中。次第生已。方斷上地餘惑。得阿羅漢。入般涅槃也。（餘天即色界初禪後。二禪三禪四禪天也。）</p>
【五果回心】（出涅槃經）<p style="margin-left:1em">五果。須陀洹斯陀含阿那含阿羅漢辟支佛所證之果也。謂此五人。經劫不等。斷盡煩惱。回心向大。證取菩提。故名五果回心。（劫。梵語具云劫波。華言分別時節。梵語菩提。華言道。）初果八萬劫回心。初果。即須陀洹也。謂斷三結之惑而得此果超四惡趣於人天中七返受生。方斷諸苦。入於涅槃。過八萬劫。當得無上正等菩提。是名初果回心。（梵語須陀洹。華言預流。謂出凡流而預聖流也。三結者。身見。戒取。疑。即三界見惑也。四惡趣者。修羅趣。畜生趣。<span class='corr'>餓鬼趣。</span>地獄趣也。七返者。天上人間共七番也。梵語涅槃。華言滅度。）二果六萬劫回心。二果。即斯陀含也。謂斷欲界六品思惑而得此果。於天人中一番受生。方斷諸苦。入於涅槃。過六萬劫。當得無上正等菩提。是名二果回心。（梵語斯陀含。華言一往來。謂一生天上。一生人間。得證涅槃也。六品思惑者。眼耳鼻舌身五根對色聲香味觸五塵而起貪愛之心曰思。此惑有九品。今云六品者。謂斷九品中前之六品也。）三果四萬劫回心。三果。即阿那含也。謂斷五下分結而得此果。更不受生。過四萬劫。當得無上正等菩提。是名三果回心。（梵語阿那含。華言不來。謂不來欲界受生也。五下分結者。即欲界貪。瞋。身見。戒取。疑也。）四果二萬劫回心。四果。即阿羅漢也。謂永斷三界貪欲瞋恚愚癡之惑而得此果。過二萬劫。當得無上正等菩提。是名四果回心。（梵語阿羅漢。華言無生。謂斷見思惑盡。更不受三界生也。）五果十千劫回心。五果。即辟支佛也。謂永斷三界貪欲瞋恚愚癡之惑而得此果。過十千劫。當得無上正等菩提。是名五果回心。（辟支。梵語具云辟支迦羅。華言緣覺。）</p>
【五分法身】（出法華玄義釋籤）<p style="margin-left:1em">五分法身者。分即分齊。法者。戒定慧諸法也。身者聚也。聚集諸法以成其身也。（聚集諸法者。謂聚集色受想行識之法也。）一戒身。謂二乘因持無作之戒。戒法成就。證得此身。故名戒身。（二乘者。聲聞乘。緣覺乘也。無作戒者。不作意持。任運無犯。名無作戒也。）二定身。謂二乘因修無漏淨禪證此身。故名定身。（無漏者。不漏落生死也。淨禪者。謂因修禪定能斷諸漏。漏即三界煩惱。既無煩惱。心則清淨。故名無漏淨禪也。）三慧身。謂二乘因修無漏智慧得證此身。故名慧身。（無漏智慧者。即是觀十二因緣及觀四諦之智慧也。修此智慧者。即能斷三界煩惱。出離有漏生死也。）四解脫身。解縛得脫。故名解脫。有二種。一者有為解脫。謂以無漏智慧斷有漏煩惱二者無為解脫。謂一切煩惱滅盡無餘。煩惱既盡。理本無為。由二種解脫。得證此身。故名解脫身。五解脫知見身。知以智知。見以眼見。謂二乘因此智眼。於一切法。知覺照了。當體即空。悉皆如幻。得證此身。故名解脫知見身。</p>
【五論師】（出翻譯名義）<p style="margin-left:1em">一阿濕縛窶沙論師。梵語阿濕縛窶沙。華言馬鳴。摩訶衍論云。過去世中有一大王。名曰輪陀。有千白鳥皆悉好聲。若鳥出聲。大王增德。若不出聲。大王損德。如是諸鳥。若見白馬。則出其聲若不見時常不出聲。爾時大王。徧求白馬。終日不得。作如是言。若外道眾。能令此鳥鳴者。都破佛教。若佛弟了。能令此鳥鳴者。都破外道。爾時菩薩。用神通力。現千白馬。令千鳥皆鳴。紹隆正法。令不斷絕。是故世尊。字此菩薩。名曰馬鳴。又本傳云。此師說法時。能感羣馬悲鳴。故號馬鳴。以其造起信論。大乘莊嚴等論。故稱論師。二那伽曷樹那論師。梵語那伽曷樹那。華言龍猛。舊翻龍樹。其母於樹下生之。因龍成其道。故號曰龍樹。輔行云。龍樹之學廣通。天下無敵。欲謗佛經。龍接入宮。一夏但誦七佛經。自知佛法深妙。遂出家降伏外道。明第一義。以其作中觀大智度等論。故稱論師也。三提婆論師。梵語提婆。華言天。乃龍樹弟子也。以其造百論。大丈夫等論。故稱論師。四鳩摩羅邏多論師。梵語鳩摩羅邏多。華言童受。以其闡揚論義。故稱論師。五室利邏多論師。梵語室利邏多。華言勝受。謂此論王。如日照世。能破諸暗。故稱論師。</p>
【五種法師】（出法華文句）<p style="margin-left:1em">法者軌則也。師者匠也。法雖可軌。體不自弘。弘之在人是故五種弘經之人。皆得稱為法師也。一受持。信力故受。念力故持。謂於如來言教。以堅固深信受之。於己憶持不忘。是為受持法師。二讀經。對文曰讀。謂正心端坐。目覩經文。口宣句讀。是為讀經法師。三誦經。背文曰誦。謂習讀既熟。不須對文。自然成誦。是為誦經法師。四解說。謂聖教之義難解。若能分明解釋。訓授於人。是為解說法師。五書寫。謂於諸佛經典。若能書寫廣傳。流通大法。是為書寫法師。</p>
【五種阿闍黎】（出四分律）<p style="margin-left:1em">梵語阿闍黎。華言軌範。謂其能為人軌範。故云阿闍黎也。一出家阿闍黎。出家阿闍黎者。即比丘剃度之師也。謂出家者。必須依師而得剃度。律云。所依得出家者。是也。（梵語比丘。華言乞士。）二受戒阿闍黎。受戒阿闍黎者。即比丘受戒之師也。謂既得出家。必須依師求受戒法。律云。於受戒時得作羯磨者。是也。（梵語羯磨。華言作法。）三教授阿闍黎。教授阿闍黎者。即比丘教授之師也。謂既得戒法。必須得師教授威儀。律云。從教授得威儀者。是也。四受經阿闍黎。受經阿闍黎者。即比丘受經之師也。謂出家者。必須依師受習經文。解說義理。律云。從所受經。得讀修妬路。若說義乃至一四句偈等。是也。（梵語修妬路。又云修多羅。華言契經。）五依止阿闍黎。依止阿闍黎者。即比丘依止之師也。謂比丘度夏。當依師住。或依止作宿。律云。乃至依住一宿者。是也。</p>
【五種大師功德】（出瑜伽師地論）<p style="margin-left:1em">一戒行無失。謂比丘於如來所制戒律。常能堅守執持。無有毀犯過失。具是功德。方宜為入戒法之師也。（梵語比丘。華言乞士。）二善建立法。謂比丘於諸戒律。善能建立一切法。則令人修學。無所違越。具是功德。方宜為人戒法之師也。三善制立所學。謂比丘於律儀中當學之法。善能裁制安立。令無差謬。具是功德。方宜為人戒法之師也。四善斷疑惑。謂比丘於所建立法則。及所當學。或眾有所疑。善能廣為開說。斷除其惑。令得如式修持。具是功德。方宜為人戒法之師也。五教授出離。謂比丘以如來所制戒法。教授於人。令其如法受持。成就聖道。出離生死。具是功德。方宜為人戒法之師也。</p>
【五種僧】（亦名五僧差別出顯宗論）<p style="margin-left:1em">一無耻僧謂毀犯禁戒不守真風。形預僧流。行過俗務。是名無耻僧。二瘂羊僧。謂於三藏教。無所了達譬如瘂羊。無辯說用。是名瘂羊僧。（三藏教者。經藏。律藏。論藏也。）三朋黨僧。謂好於遊散。惟務鬬諍。善生機巧。結構朋黨。是名朋黨僧。四世俗僧。謂昏昏度日。兀兀延生。心想閑緣。身營世務。是名世俗僧。五勝義僧。謂解慧有餘。辯才無礙。隨機演教。接物利生。是名勝義僧。</p>
【僧五淨德】（出諸德福田經）<p style="margin-left:1em">一發心離俗。謂出家之人。發勇猛心。脫離凡俗。習佛菩提。而能懷佩道妙。為世福田。是為初淨德也。（梵語菩提。華言道。）二毀其形好。謂出家之人。剃除鬚髮。毀壞相好。去世俗之塵衣。著如來之法服。具佛威儀。為世福田。是為第二淨德也。三永割親愛。謂投佛出家。割絕父母親愛之情。一心精勤修道。以報父母生成之德。兼能為世福田。是為第三淨德也。四委棄軀命。謂出家之人。能委棄身命。無所顧惜。惟務一心求證佛道。兼能為世福田。是為第四淨德也。五志求大乘。謂出家之人。常懷濟物之心。專志勤求大乘之法。度脫一切有情。為世福田。是為第五淨德也。</p>
【苾芻草五德】（出翻譯名義）<p style="margin-left:1em">苾芻。雪山香草。謂其有五種德。以喻比丘亦具此德。故稱為苾芻也。（梵語比丘。華言乞士。）一體性柔軟。體性柔軟者。以喻比丘能折伏身語意業之麤獷也。二引蔓旁布。引蔓旁布者。以喻比丘傳法度人。延綿不絕也。三馨香遠聞。馨香遠聞者。以喻比丘戒德芬馥。為眾所聞也。四能療疼痛。能療疼痛者。以喻比丘能斷煩惱毒害之痛苦也。五不背日光。不背日光者。以喻比丘正見思惟。常向佛日而不背也。</p>
【比丘入眾五法】（舊名入眾五心出四分僧羯磨）<p style="margin-left:1em">一修慈愍物。謂比丘入大眾中。應修慈心。憐愍於物。嚴淨律儀。整束身心。精勤學道。是為修慈愍物。（梵語比丘。華言乞士。）二謙下自卑。謂比丘入大眾中。常用謙和。永絕憍慢。應自卑下。如拭塵巾。是為謙下自卑。三善知坐處。謂比丘入大眾中。動止有時。若見上座。不應安坐。若見下座。不應起立。是為善知坐處。（上座者。謂戒臘在前。道德聞達之比丘也。）四說於法語。謂比丘入於大眾中。不宜雜說論世俗事。若自說法。若請人說法。是為說於法語。五見過默然。謂比丘入大眾中。若見僧中有不如理之事。若便言說。恐致別異。故當安忍默而不言。是為見過默然。</p>
【五眾】（出翻譯名義）<p style="margin-left:1em">一比丘。梵語比丘。華言乞士。乞是乞求之名。士是清雅之稱。謂上乞法以資慧命。下乞食以資色身。淨命自活。福利眾生。破憍慢心。謙下自卑以成清雅之德也。（淨命者。以清淨之食。自活其命也。）二比丘尼。梵語尼。華言女。大智度論云。尼得無量律儀。故應次於比丘。佛以儀法。嫌於混雜。令在沙門後。故名比丘尼。（女人出家。始於佛姨母大愛道也。梵語沙門。華言勤息。）三式叉摩那。梵語式叉摩那。華言學法女。行事鈔云。式叉尼具學三法。一根本。謂不作四重。（即殺盜婬妄也。）二學六法。（一不染心相觸。二不盜四錢。三不斷畜生命。四不小妄語。五不非時飲食。六不飲酒。）三學行法。（即大尼所行一切行法。）為學此三法。故名式叉摩那。四沙彌。梵語沙彌。華言息慈。謂息世染之情。以慈濟羣生也。蓋出家之人。初入佛法。多存俗情。故須息惡行慈。是名沙彌。五沙彌尼。玄奘法師云。梵語室利摩拏理迦。華言勤策女。謂勤行善法。策進功德。故名沙彌尼。</p>
【乞食遮五處】（出顯揚聖教論）<p style="margin-left:1em">謂比丘乞食。此之五處。當避嫌疑。不可往也。（梵語比丘。華言乞士。）一唱令家。唱令家者。謂歌唱曲令。但取歡娛。能亂禪定。比丘若行乞食。此處不可往也。二婬女家。婬女家者。行止不潔。聲名不正。色欲因緣。障道根本。比丘若行乞食。此處不可往也。三酤酒家。酤酒家者。謂酒是起罪因緣。能生過失。比丘若行乞食。此處不可往也。四王宮。王宮者貴戚之處。嚴禁之所。非可干冒。比丘若行乞食。此處不可往也。五旃陀羅。（又作旃茶羅。）梵語旃陀羅。華言屠者。謂屠者之家。殺心盛大。惱害眾生。見者傷慈。壞善根本。比丘若行乞食。此處不可往也。（旃茶羅者。華言嚴幟。謂此屠者。惡業自嚴。行時搖鈴持竹為幖幟。以使人知其為惡者也。）</p>
【沙門受食五觀】（出大藏一覽）<p style="margin-left:1em">梵語沙門。華言勤息。謂勤行善法。息滅惡事。凡受食時。先作五觀。然後方食。故名沙門受食五觀也。一計功多少量彼來處。計功多少者。智度論云。此食墾植收穫春磨。淘汰炊煮。及成。工用甚多。量彼來處者。僧祇律云。施主減其妻子之分。求福故施。凡受食時。當作此觀。二忖己德行全缺應供。忖己德行全缺應供者。毘尼母律云。若不坐禪誦經。營三寶事。及不持戒受人信施。為施所墮。則不宜受食。德行若全。則可應供受食。凡受食時。當作此觀。（三寶者。佛寶。法寶。僧寶也。）三防心離過貪等為宗。防心離過貪等為宗者。明了論疏云。出家先須防心三過。謂於上味食起貪。下味食起瞋。中味食起癡。以此不知慚愧。墮三惡道。凡受食時。當作此觀。（三惡道者。餓鬼道。畜生道。地獄道也。）四正事良藥為療形枯。正事良藥為療形枯者。謂飢渴為主病。四百四病為客病。故須以食而為醫藥。用資其身。凡受食時。當作此觀。（四百四病者。人身假地水火風四大所成。一大不調。則生百一種病。四大共成四百四病也。）五為成道業應受此食。為成道業應受此食者。謂不食則飢渴病生。道業何成。增壹阿含經云。多食致苦患。少食氣力衰。處中而食者。如秤無高下。凡受食時。當作此觀。</p>
【五種邪命】（出大智度論）<p style="margin-left:1em">謂以此五種邪法。用求利養而自活命。為比丘者。當深戒之。（梵語比丘。華言乞士。）一詐現異相。謂諸比丘。違佛正教。於世俗人前。詐現奇特之相。令其心生敬仰。而求利養。是為邪命。二自說功能。謂諸比丘。以辯口利詞。抑人揚己。自逞功能。令所見者心生信敬。而求利養。是為邪命。三占相吉凶。謂諸比丘攻學異術。卜命相形。講談吉凶。而求利養。是為邪命。四高聲現威。謂諸比丘大語高聲。詐現威儀。令人畏敬。而求利養。是為邪命。五說所得利以動人心。謂諸比丘。於彼得利。於此稱說。於此得利。於彼稱說。令人動心。而求利養。是為邪命。</p>
【五法不得授人戒】（出四分律）<p style="margin-left:1em">謂比丘當深信因果。常生慚愧。戒行精進。法義無忘。方堪授人戒法。若不能如是者。則不可也。（梵語比丘。華言乞士。）一無信。信為萬善之本。眾德之基。比丘若不具足正信。則於戒法自必不能持守。何況為師而授人戒也。二無慚。慚謂慚耻。比丘之心。若無慚耻。自必肆情縱慾。戒行有虧。故不可為師而授人戒也。三無愧。愧謂羞愧。比丘之心。若無羞愧。自必毀犯戒法。不能悔過。故不可為師而授人戒也。四懶惰。謂比丘懶惰恣縱。則自於戒律。必不能堅守。何況為師而授人戒也。五多忘。謂比丘於諸法義。不能強記。心多忘失。則自於戒檢。必有所遺。故不可為師而授人戒也。</p>
【五不退】（出起信論疏）<p style="margin-left:1em">一信不退。謂十信位菩薩。發大信心。篤信中道圓妙之理。常住平等。不遷不變。信行滿足而無退轉也。（十信者。信心。念心。精進心。慧心。定心。不退心。護法心。回向心。戒心。願心也。）二位不退。謂菩薩十信滿足。入十住位。乃至十行十回向位。即得分見法身。住正定位而不退轉也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）三證不退。謂菩薩三賢位滿。即入初地。乃至七地證徧滿法身。生無邊佛土而不退轉也。（三賢者。即十住十行十回向諸位菩薩也。初地至七地者。歡喜地。離垢地。發光地。燄慧地。難勝地。現前地。遠行地也。徧滿法身者。謂法身之體。徧滿一切處也。）四行不退。謂菩薩七地功德滿足。入於第八無功用地。一切功行永無退失也。（第八無功用地。即不動地也。）五煩惱不退。謂菩薩十地滿足。入等覺位。了煩惱即是菩提。豈更有煩惱之可退轉也。（十地者。即前七地更加不動地。善慧地。法雲地。是為十地也。等覺位者。去後妙覺佛猶有一等。勝前諸位。得稱為覺。）</p>
【五法退菩提】（出涅槃經）<p style="margin-left:1em">一樂在外道出家。謂人之出家。當從正法。修習善業。成菩提果。若從外道。則增諸邪見。作不善業。而菩提之心。未有不退失者矣。（梵語菩提。華言道。）二不修大慈之心。謂修菩薩行者。當以平等大慈之心。愛念一切眾生。與其清淨法樂。然後得成菩提之果。若非此行。而菩提之心。未有不退失者矣。三好求法師過罪。謂修菩薩行者。奉承師長。如事父母。聽受其教。則菩提之果可成。若窺伺以求其過。則不惟無聽受之誠。且虧事師之道。而菩提之心。未有不退失者矣。四常樂處在生死。謂修菩薩行者。當勤精進以求出離。則菩提之果可成。若耽著五欲。造諸惡業。於諸生死。心無厭離。而菩提之心。未有不退失者矣。（五欲者。色欲。聲欲。香欲。味欲。觸欲也。）五不喜讀誦經典。謂修菩薩行者。當信受如來所說經典。誠心讀誦。求其妙義。依解進修。成菩提果。若不喜樂受持讀誦。則所修之行無所依據。而菩提之心。未有不退失者矣。</p>
【五乘】（出華嚴一乘教義分齊章）<p style="margin-left:1em">一佛乘。佛。梵語具云佛陀。華言覺。乘即運載之義。謂如來以一乘實相之法。運諸眾生同到涅槃彼岸。故名佛乘。（梵語涅槃。華言滅度。）二菩薩乘。菩薩。梵語具云菩提薩埵。華言覺有情。謂菩薩之人。以六度萬行為乘。運諸眾生同出三界。故名菩薩乘。（六度者。一布施。二持戒。三忍辱。四精進。五禪定。六智慧也。三界者。欲界。色界。無色界也。）三緣覺乘。謂緣覺之人。因觀十二因緣。除於我執而悟真空涅槃之理。以此之法。運出三界。故名緣覺乘。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）四聲聞乘。謂聲聞之人。聞佛聲教。修苦集滅道四諦之法。而悟真空涅槃之理。以此之法。運出三界。故名聲聞乘。五小乘。小乘者。即人天乘也。謂人天以五戒十善為乘。運出四趣。故名小乘。（五戒者。不殺。不盜。不邪婬。不妄語。不飲酒也。十善者。不殺。不盜。不邪婬。不妄語。不兩舌。不惡口。不綺語。不貪欲。不瞋恚。不邪見也。四趣者。修羅趣。餓鬼趣。畜生趣。地獄趣也。）</p>
【又五乘】（出華嚴一乘教義分齊章）<p style="margin-left:1em">一佛乘。佛。梵語具云佛陀。華言覺。乘即運載之義。謂如來以一乘實相之法。運諸眾生同到涅槃彼岸。是為佛乘。（梵語涅槃。華言滅度。）二緣覺乘。謂緣覺之人由觀十二因緣生滅。除於我執等惑。覺悟真空之理。以此因緣之法。運出三界。是為緣覺乘。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。三界者。欲界。色界。無色界也。）三聲聞乘。謂聲聞之人。聞佛聲教。修生滅四諦之法。而悟真空涅槃之理。以此四諦之法。運出三界。是為聲聞乘。（四諦者。苦諦。集諦。滅諦。道諦也。）四天乘。天即色界天也。謂彼諸天。修根本有漏禪觀。欲惑不染。以此根本禪定。運出欲界。是名天乘。（有漏者。謂漏落生死也。根本禪。即色界禪。謂能出生一切禪定故也。）五梵乘。梵即淨也。謂諸菩薩以慈悲喜捨四無量心。運諸眾生出生死海。是名梵乘。一（慈悲喜捨者。慈能與樂。悲能拔苦。喜則離苦得樂。捨則冤親平等。此四無量心。以由眾生無量故。菩薩之心亦無量也。）</p>
【又五乘】（出盂蘭盆經疏）<p style="margin-left:1em">乘即運載之義。謂人天等各以所修之法為乘。運載至其所至之處。故有五乘也。一人乘。人者忍也。於世間違順情境。悉能安忍故也。謂人以三歸五戒為乘。運出四趣。生於人道。故名人乘。（三歸依。歸依佛。歸依法。歸依僧也。五戒者。不殺。不盜。不邪婬。不妄語。不飲酒也。四趣者。修羅趣。餓鬼趣。畜生趣。地獄趣也。）二天乘。天者。謂天然自然。樂勝身勝也。天以十善為乘。運出五道。得生欲天。於修十善時。更能修習禪定。即生色界無色界天。故名天乘。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。五道者。人道。修羅道。餓鬼道。畜生道。地獄道也。）三聲聞乘。聲聞者。聞如來聲教而得悟道也。謂聲聞以四諦為乘。運出三界。到於涅槃。故名聲聞乘。（四諦者。苦諦。集諦。滅諦。道諦也。三界者。欲界。色界。無色界也。梵語涅槃。華言滅度。）四緣覺乘。緣覺者。謂觀十二因緣。覺悟真空之理也。以十二因緣為乘。運出三界。到於涅槃。故名緣覺乘。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）五菩薩乘。菩薩。梵語具云菩提薩埵。今稱菩薩者。從略也。華言覺有情。謂覺悟一切有情眾生也。以六度為乘。運諸眾生同出三界。而到涅槃彼岸。故名菩薩乘。（六度者。一布施。二持戒。三忍辱。四精進。五禪定。六智慧也。）</p>
【五事生天上】（出辯意經）<p style="margin-left:1em">謂諸眾生能行此五事。則得生於天上也。一慈心。謂人不殺眾生。愛惜物命。令眾得安。是名慈心。二賢良。謂人不盜他人財物。布施無慳。濟諸窮乏。是名賢良。三貞潔。謂人不犯外色。護戒奉齋。是名貞潔。四誠信。謂人不欺於人。護口四過。永無諂佞。是名誠信。（口四過者。妄言。綺語。兩舌。惡口也。）五不醉酒。謂人尊崇善法。堅修梵行。不酗於酒而發狂亂。是名不醉酒。</p>
【始生天有五種相】（出正法念處經）<p style="margin-left:1em">一光明覆身相。謂人初生天時。光明覆身。身無衣服。心作是念。勿令他天見我裸露。即於念時。他見有衣而實無衣。是為第一相。二欲見園林相。謂人初生天時。<span class='corr'>已</span>見天上所有之物。生希有心。而於園林等則未曾見。故欲見之而徧觀看。是為第二相。三見天女生慚相。謂人初生天時。見天中女。顏色羞慚。未敢正看。是為第三相。四見天生疑相。謂人初生天時。若見餘天。雖欲前近。心生疑慮。意志不定。是為第四相。五升空生怖相。謂人初生天時。欲升虛空。心生怖畏。設飛不高。去則不遠。或傍城壁。或依附地。是為第五相。</p>
【五淨居天】（出楞嚴經）<p style="margin-left:1em">五淨居天者。謂聲聞之人。斷欲界九品思惑盡。證第三阿那含果而居其中。亦名五不還天。若據俱舍圖言。此五天次第而上。若據楞嚴經言。此五天皆橫在第四禪天中。彼四禪天。但能聞此五天之名。而不能知見。如世間聖地道場。多有羅漢所居。而人不能見也。（九品者。欲界思惑三品中。每品又各分上中下三品。故言九品也。梵語阿那含。華言不來。不來即不還。謂不還來欲界受生也。）一無煩天。謂此天苦樂兩滅。心境不交。則無煩惱。故名無煩天也。（苦樂兩滅者。離欲界苦及色界樂也。心境不交者。心與境不交接也。）二無熱天。熱即熱惱。謂此天機括獨行。研交無地。故名無熱天也。（機括獨行者。機謂弩牙。括與筈同。謂箭所受絃之處。皆取可發之義。以喻於心也。前苦樂之境雖滅。猶存能滅之念。故云機筈獨行。至此天中。研究此心與境交接之念。無依無處。則無熱惱。故云研交無地也。）三善見天。謂此天於十方世界。妙見圓澄。更無塵象及一切沉垢。故名善見天也。（十方世界等者。謂一心在定。定能發慧。於慧心中見十方界。圓徧澄凝。更無世界內外塵象。及無心地昏沉之垢也。）四善現天。謂此天精見現前。陶鑄無礙。故名善現天也。（精見現前。陶鑄無礙者。範土曰陶。鎔金曰鑄。以妙精明見。陶鑄一切像。空無障礙故也。）五色究竟天。謂此天究竟羣幾。窮色性性。入無邊際。故名色究竟天也。（究竟羣幾者。幾謂幾微。言究盡諸色幾微之處也。窮色性性。入無邊際者。色性所依之性。故云性性。性本無邊。若研窮之。則入於無邊際矣。）</p>
【初禪天定五支功德】（出法界次第）<p style="margin-left:1em">支即支分。如樹之根幹是一。枝條有異。禪支之義亦爾。從一定心出生五支故也。又支持之義。謂定心淺薄。易於搖動。若得覺觀等法支持。則定心安隱牢固。故名支也。一覺支。初心在緣為覺。謂行者於定中發初禪。清淨色法觸其身根。心大驚悟。爾時初覺此觸。故名覺支。二觀支。細心分別為觀。謂行者既證初禪。即以細心分別禪中諸妙功德。境界分明。故名觀支。三喜支。欣慶之心為喜。謂行者獲得初禪天定。利益甚多。如是思惟。懽喜無量。故名喜支。四樂支。怡悅之心為樂。謂行者喜心既息。則恬然靜慮。受禪之樂。故名樂支。五一心支。心與定法相應為一。謂行者初證禪時。心依覺觀喜樂之法。故有細微散亂。若喜樂心息。自然心與定一。故名一心支。</p>
【三禪天定五支功德】（出法界次第）<p style="margin-left:1em">一捨支。離喜不悔之心為捨。謂行者欲離二禪時。以種種因緣訶責於喜。喜既滅謝。三禪即發。若證三禪之樂。則捨二禪之喜。不生悔心。故名捨支。二念支。念即愛念。謂行者既發三禪之樂。樂從內起。應須愛念。樂則增長。故名念支。三慧支。解知之心為慧。謂行者既發三禪之樂。此樂微妙。若非善巧解慧。則不能方便長養。故名慧支。四樂支。怡悅之心為樂。謂行者發三禪樂已。若能善用捨念慧三支。將護此樂。樂則徧身。若離三禪餘地。更無徧身之樂。故名樂支。五一心支。心與定法相應為一。謂行者受樂心息。則心與定一。澄渟不動。故名一心支。</p>
【欲天五婬】（出天台四教義集註）<p style="margin-left:1em">一地居二天形交成婬。謂四天王天。居須彌山腹。忉利天居須彌山頂。故名地居。此之二天。男女和合。與世無異也。（四天王者。東方持國天王。南方增長天王。西方廣目天王。北方多聞天王也。梵語須彌。華言妙高。梵語忉利。華言三十三。）二夜摩天勾抱成婬。梵語夜摩。華言善時分。此天於諸欲境知時分故。不以形交。但勾抱也。三兜率天執手成婬。梵語兜率。華言知足。此天於諸欲境知止足故。而不勾抱。但執手也。四化樂天對笑成婬。謂此天欲心微薄。亦不執手。但對笑也。五他化天相視成婬。謂此天欲念漸盡。亦不對笑。但相視也。</p>
【五種梵音】（出長阿含經）<p style="margin-left:1em">梵音者。即大梵天王所出之聲。而有五種清淨之音也。一正直音。謂諸梵天。禪定持身。無諸欲行。而其音聲。端正質直而不邪曲。是名正直音。二和雅音。謂諸梵天。心離欲染。愛樂律儀。而其音聲。柔和典雅。離諸麤獷。是名和雅音。三清徹音。不濁曰清。透明曰徹。謂諸梵天。戒行清淨。心地圓明。而其音聲。清淨明徹。是名清徹音。四深滿音。謂諸梵天。淨行圓滿。心光湛寂。而其音聲幽深充滿。而不淺陋。是名深滿音。五周徧遠聞音。足備曰周。普通曰徧。謂諸梵天。心光瑩淨。普映十方。而其音聲。周徧遠聞。而不迫窄。是名周徧遠聞音。</p>
【天大五衰相】（出法苑珠林）<p style="margin-left:1em">一衣服垢穢。謂諸天眾。銖衣妙服。光潔常鮮。福盡壽終之時。自生垢穢。是為大衰相也。（銖衣者。十黍重曰銖。諸天之衣。重六銖。故名銖衣。）二頭上華萎。謂諸天眾。寶冠珠翠。彩色鮮明。福盡壽終之時。頭上冠華。自然萎悴。是為大衰相也。三腋下汗流。謂諸天眾。勝體微妙。輕清潔淨。福盡壽終之時。兩腋自然流汗。是為大衰相也。四身體臭穢。謂諸天眾。妙身殊異。香潔自然。福盡壽終之時。忽生臭穢。是為大衰相也。五不樂本座。謂諸天眾。最勝最樂。非世所有。福盡壽終之時。自然厭居本座。是為大衰相也。</p>
【天小五衰相】（出法苑珠林）<p style="margin-left:1em">一樂聲不起。謂諸天音樂。不鼓自鳴。衰相現時。其聲自然不起。是為小衰相也。二身光忽滅。謂諸天眾。身光赫弈。晝夜昭然。衰相現時。其光不現。是為小衰相也。三浴水著身。謂諸天眾。肌膚香膩。妙若蓮華。不染於水。衰相現時。浴水霑身。停住不乾。是為小衰相也。四著境不捨。謂諸天眾。欲境殊勝。自然無有耽戀。衰相現時。取著不捨。是為小衰相也。五眼目數瞬。謂諸天眾。天眼無礙。普觀大千。衰相現時。其目數瞬。是為小衰相也。</p>
【國王五種可愛樂法】（出佛為優填王說王法政論經）<p style="margin-left:1em">一恩養蒼生可愛樂法。謂國王能布德施仁。利濟羣生。使各遂其性。咸歸治化。是以普天之下。咸被恩澤。無不愛樂也。二英勇具足可愛樂法。謂國王英武神授。智勇天錫。德覆萬邦。威加四海。未降伏者能降伏之。已降伏者能攝護之。是以普天之下。畏威懷德。無不愛樂也。三善權方便可愛樂法。謂國王智謀機變。神用莫測。於柔順服從者。方便而保愛之。強戾梗化者。則方便而制伏之。是以普天之下。畏威懷德。無不愛樂也。（梗化者。謂強梗弗順化也。）四正受境界可愛樂法。謂國王善能籌量府庫儲蓄多寡。以仁愛心。錫與親族人民。凡疾病者。令醫治之。貧乏者。悉賑濟之。是以普天之下。咸被恩澤。無不愛樂也。五勤修善法可愛樂法。謂國王具足淨信。能信過去未來善不善業人天果報。修習正因。以證聖果。是以普天之下。尊仰效慕。無不愛樂也。</p>
【生淨土五不退】（出淨土十疑論）<p style="margin-left:1em">大悲攝持不退。謂眾生得生淨土者。以阿彌陀佛大悲願力。攝持不捨。故得不退轉也。佛光照燭不退。謂眾生得生淨土者。常被佛光照燭。故菩提之心。日得增長。而不退轉也。常聞法音不退。謂眾生得生淨土者。聞諸水鳥樹林風聲樂響。皆說苦空無我之法。是以常起念佛念法念僧之心。而不退轉也。善友同居不退。謂眾生得生淨土者。以由彼國純諸菩薩以為勝友。內無煩惱惑業之累。外無邪魔惡緣之境。故一生之後。即不退轉也。壽命無量不退。謂諸眾生得生淨土者。即得壽命無量。與佛菩薩平等無二。故一生之後。即不退轉也。</p>
【五事生人中】（出辯意經）<p style="margin-left:1em">謂諸眾生能行此五事。則得於人中受生也。一布施。謂人常行仁慈。不恡財寶。賑濟貧窮。是名布施。二持戒。謂人心常念戒。憶持無忘。不作諸惡。是名持戒。三忍辱。謂人若遇非理相干。能以情恕。安忍不動。是名忍辱。四精進。謂人直心向道。勤行眾善。無有懈怠。是名精進。五忠孝。謂人秉心端正。事君能致其身。事親能竭其力。是名忠孝。</p>
【人有五苦】（出法苑珠林并五苦章句經）<p style="margin-left:1em">一母人懷姙從死得生。謂人托胎。居母腹中生臟之下熟臟之上。迫迮倒懸。苦痛無量。及至出胎。熱風觸身。如履刀劍。失聲大叫。頓昧前因。是為生苦。二老人顏色敗壞。謂人老年。髮白齒落。目昏耳聵。四大不調。百節疼痛。頭低腰屈。起坐呻吟。是為老苦。（四大者。地大。水大。火大。風大也。）三病人困劣。謂人以四大為體。一大不調。百一病生。四大不調。四百四病同時俱作。形骸苦痛。如被杖楚。手足不仁。氣力虛竭。起坐須人。是為病苦。四人死風刀斷脉。謂人臨命終時。四大分散。痛毒辛酸。慈親孝子。莫能相救。風刀解身。苦不可忍。是為死苦。五犯罪人束縛送獄。謂人違國正法。冒犯罪愆。枷鎖縈身。繫閉牢獄。受諸刑罰。苦不可言。是為獄苦。</p>
【眾生五事恃怙】（出出曜經）<p style="margin-left:1em">恃怙猶倚賴也。佛為愚癡眾生。恃怙所有。不念世相無常。恣意放逸。不求出世無為之道。故說此五事以警發之。一恃怙年少。謂人倚賴年少。血氣剛強。隨情任意。恣作非為。而不顧衰老之逼身也。二恃怙端正。謂人倚賴形貌端正。嬌媚於人。取相生欲。不自羞愧。而不顧老醜之逼身也。三恃怙力勢。謂倚賴勢力強盛。任作威福。陵蔑於他。無所畏忌。不顧衰患之逼身也。四恃怙才器。謂倚賴才調器量。超越卓異。妄自尊大。輕藐於人。而不顧禍患之逼身也。五恃怙貴族。謂人倚賴種族尊貴。閥閱高顯。憍慠縱恣。侮慢於人。而不顧衰敗之相尋也。</p>
</div></div>
</div><!-- end of div[@id='body'] -->
</body></html>