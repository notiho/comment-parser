<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu24' />【四知】（出佛說罵意經）<p style="margin-left:1em">一天知。謂人一念心起。若善若惡。雖未形現。天神已自知之。照臨於上矣。二地知謂人一念心起。若善若惡。雖未形現。地神已自知之。鑒察於下矣。三傍人知。謂人作善作惡。於隱僻之處。自謂無人知。而不知傍人已知之矣。四自知。謂心欲作善作惡。人雖未知。自意已先知之矣。</p>
【一名四實】（出涅槃經）<p style="margin-left:1em">一名謂先陀婆。四實謂水鹽器馬。如是四法。皆同此一名。此是大王密語。經云。譬如大王告諸羣臣。先陀婆來。有智之臣。善知此名。若王心欲水時。口索先陀婆者。智臣善知王意。即以水奉之。索後三物。亦稱先陀婆。智臣即以三物隨意奉之。以譬如來密語。甚深難解。諸大乘經。亦復如是。若說四無常。大乘菩薩。應當善知。此是如來為諸眾生說無常苦空無我之相。令得證於涅槃解脫之道。（菩薩。梵語具云菩提薩埵。華言覺有情。梵語涅槃。華言滅度。）一水。經云。若王欲洗時。索先陀婆。智臣即便奉水。謂水無定性。在方器則方。在圓器則圓。以譬如來為諸眾生說入涅槃。大乘菩薩。即知此是如來為計常者說無常相。欲令眾生修無常想也。二鹽。經云。若王欲食時。索先陀婆。智臣即便奉鹽。謂鹽味苦。以譬如來或說正法當滅。大乘菩薩。即知此是如來為計樂者說於苦相。欲令眾生多修苦想也。三器。經云。若王食已。將欲飲漿。索先陀婆。智臣即便奉器。謂器中本空。以譬如來或說空者。是正解脫。大乘菩薩。即知此是如來說正解脫。欲令眾生修學空想也。四馬。經云。若王欲遊。索先陀婆。智臣即便奉馬。謂馬由人策。不得自在。以譬如來或說我今病苦。大乘菩薩。即知此是如來為計我者說無我相。欲令眾生修無我想也。</p>
【四念珠】（出金剛頂瑜伽念珠經）<p style="margin-left:1em">念珠者。佛令眾生欲滅煩惱。當持數珠常隨其身。專心繫念諸佛名號。故說數珠之多少。功德之勝劣。而有四種之不同也。金剛薩埵菩薩偈云。念珠功德有四種。上品最勝及中下。一千八十以為上。一百八珠為最勝。五十四珠以為中。二十七珠為下類。手持念珠當心上。靜慮離念心專注。設安頂髻或掛身。或安頸上及安臂。由安頂髻淨無間。由帶頸上淨四重。手持臂上除眾罪。能令行人悉清淨。（淨無間者。無間地獄之業得清淨也。淨四重者。殺生偷盜婬欲妄語之業得清淨也。）一一千八十珠為上品。此珠為上品者。以其數多。若持此珠念佛名號。則功德利益。極為上品。準校量數珠功德經云。此珠若以木槵為者。或掐一過。得福千倍。蓮子為者。得福萬倍。水晶為者。得福千億倍。菩提子為者。得福無量也。二一百八珠為最勝。此珠為最勝者。以其數次於上品。若持以念佛名號。則功德利益為最勝也。若以木槵蓮子水晶菩提子為者。其持掐所得之福。亦如前也。三五十四珠為中品。此珠為中品者。以其數又次於前。若持以念佛名號。則功德利益為中品也。若以木槵蓮子水晶菩提子為者。其持掐所得之福。亦如前也。四二十七珠為下品。此珠為下品者。以其數又次於前。若持以念佛名號。則功德利益為下品也。若以木槵蓮子水晶菩提子為者。其持掐所得之福。亦如前也。然此皆以珠數多寡。而分四品之別。若能專心持念。則功德平等而無異也。</p>
【懷胎死四】（出出曜經）<p style="margin-left:1em">謂調達比丘染著世利。於阿難所。求學神通。能於虛空。作十八變。涌沒自由。時阿闍世王太子。見其神變。日給五百釜食。隨時供養。於是世尊告諸比丘。汝等勿學調達。貪著供養。自陷於罪。亦陷他人。遂說偈喻云。芭蕉以實死。竹蘆實亦然。駏驉坐姙死。士以貪自喪。（梵語調達。華言天熱。梵語阿難。華言慶喜。梵語阿闍世。華言未生怨。駏驉即騾也。姙即孕也。）一芭蕉生實。謂芭蕉本是危脆之物。若更開華生實不久即枯死。以喻人身無常。亦不堅實。若更要求名譽。貪著利養。則自陷於罪。亦陷他人也。（此下三喻義同。）二蘆開華。謂蘆葦亦是危脆之物。若更開華。不久即枯死也。三竹生米。謂一切竹。若根力衰敗。枝則生米。不久即枯死也。四駏驉姙。謂駏驉若懷姙。即母子俱喪也。</p>
【四葬】（出法苑珠林）<p style="margin-left:1em">此四葬法。皆西域殯葬之法也。一水葬。水葬者。謂棄置江河。以飼魚鱉也。二火葬。火葬者。謂積薪而焚。滅諸有相也。三土葬。土葬者。謂埋藏岸傍。以取速朽也。四林葬。林葬者。謂露置寒林。飼諸禽獸也。（寒林即西域棄尸處。僧祇律云。謂多死尸。凡入者。可畏毛寒。故名寒林。）</p>
【虹蜺四緣】（出法集經）<p style="margin-left:1em">經中因明菩薩。善根業行因緣。而有勝妙果報不同。故立多種譬喻。此虹蜺為一也。謂諸菩薩因於善根業行。而有香華種種技樂音聲。於虛空中自然而作。以為供養。然彼業行因緣。雖不至於技樂音聲之中。而亦因彼善業。而有種種勝妙供養果報也。譬如虛空雜色虹起。而因地水火風四大因緣而生。然四大雖不至於虹蜺之中。亦因四大而有種種色相顯現。故說虹蜺四緣也。一地大生黃。謂虹蜺體具眾色。其中黃色。乃假地大而能映現。蓋土之色性本黃。虹必依地而起。故云地大生黃也。二水大生青。謂虹蜺體具眾色。其中青色。乃假水大照映而起。蓋水之色性本青。虹必因雨而有。故云水大生青也。三火大生赤。謂虹蜺體具眾色。其中赤色。乃因火大而能顯發。蓋火之色性本赤。虹必因日照而現。故云火大生赤也。四風生大輪。謂虹蜺隨處現起。初無實體。因假風大之力所持。而體如輪暈之相。蓋風之體性。本能運動。故云風大生輪也。</p>
【四兵】（出長阿含經）<p style="margin-left:1em">謂轉輪王出遊之時。即集此四兵。隨從而衛護也。一象兵。謂轉輪王出遊之時。其軍士皆乘象也。二馬兵。謂轉輪王出遊之時。其軍士皆乘馬也。三車兵。謂轉輪王出遊之時。其軍士皆乘車也。四步兵。謂轉輪王出遊之時。其軍士皆帶甲冑。隨從步行也。</p>
【四華】（出翻譯名義）<p style="margin-left:1em">一分陀利。梵語分陀利。華言白蓮華。二優鉢羅。梵語優鉢羅。華言青蓮華。三鉢特摩。梵語鉢特摩。華言紅蓮華。四拘勿投。梵語拘勿投。亦云拘某陀。華言黃蓮華。</p>
【又四華】（出法華文句）<p style="margin-left:1em">一曼陀羅華。梵語曼陀羅。華言適意。又云白華。二摩訶曼陀羅華。梵語摩訶。華言大。即大適意。亦云大白華。三曼殊沙華。梵語曼殊沙。華言柔軟。又云赤華。四摩訶曼殊沙華。梵語摩訶曼殊沙。華言大柔軟。亦云大赤華。</p>
</div>
<div class='div-other'><a id='mulu25' />【五種法身】（出華嚴經隨疏演義鈔）<p style="margin-left:1em">一法性生身。謂此法性。體本圓常。該通萬有。如來之身。由此出生。故名法性生身。二功德法身。謂如來以萬行功德為因。而成法身之果。故名功德法身。三變化法身。謂如來法身。無感不形。無機不應。如千江月。隨水現影。影雖有殊。月本是一。故名變化法身。四虛空法身。謂如來法身。融通三際。包括大千。一性圓明。諸塵不染。故名虛空法身。（三際者。即過去。現在。未來三世也。）五實相法身。謂如來法身。離諸虛妄。會極真如。不生不滅。故名實相法身。</p>
【五教佛身】（出華嚴一乘教義分齊章）<p style="margin-left:1em">五教者。即小始終頓圓也。佛身即如來之身也。如來之身。徧一切處。本無大小形量。但為眾生根器利鈍不同。故曲垂方便。演說種種法門。示現種種身相。即有五教佛身之異也。一小教丈六金身。謂如來示現降生。出家成道。於鹿野苑說四諦生滅之法。專化二乘。而二乘但見丈六金身。故名小教丈六金身也。（四諦者。苦諦。集諦。滅諦。道諦也。二乘者。聲聞乘。緣覺乘也。）二始教千百億化身。謂如來次說大乘之法。廣談法相。於千百億世界中。示現種種色身。正化菩薩。兼化二乘。以眾生所見。各各不同。故名始教千百億化身也。（菩薩。梵語具云菩提薩埵。華言覺有情。）三終教丈六即真身。謂如來次說大乘終極之理。會一切法咸歸實性。二乘闡提。悉得成佛。機緣既熟。所見如來丈六之身。即是真常之體。故名終教丈六即真身也。（闡提。梵語具云一闡提。華言信不具。）四頓教丈六即法身。謂如來不從漸次。唯談圓頓之理。空有兩亡。色心無礙。大乘菩薩了一切法無非法身。故名頓教丈六即法身也。五圓教具足十身。謂如來稱性宣揚。圓融法界之理。法法互融。塵塵無礙。統諸教差別之身。全法界平等之體。菩提願智等身。無不具足。故名圓教具足十身也。（梵語菩提。華言道。十身者。菩提身。願身。化身。力持身。相好莊嚴身。威勢身。意生身。福德身。法身。智身也。）</p>
【五部教主】（出大樂金剛不空真實三昧耶經理趣釋）<p style="margin-left:1em">部謂部類。教謂言教。主即主宰。此之五部。乃是如來金剛不空真實三昧法門也。而依五方立五部。以五佛為主者。各有所表也。中方毘盧遮那。即釋迦如來也。四方四佛。乃釋迦化現。以表諸佛同一法身也。以如來入種種三摩地。說種種陀羅尼門。雖各分部類。各有壇法。而皆與般若理趣相應也。然此法門。為令眾生三業清淨。得金剛智三摩地而行慧施。不為煩惱染污。成就無上菩提。而證清淨法身也。（梵語三昧。華言正定。梵語毘盧遮那。華言徧一切處。梵語釋迦。華言能仁。梵語三摩地。華言等持。梵語陀羅尼。華言總持。梵語般若。華言智慧。三業者。身業。口業。意業也。金剛智者。如來智慧。無法不知。無惑不斷。如金剛至堅至利。故云金剛智也。）一中方灌頂部。灌頂。喻也。如輪王太子受儲君位。輪王乃取四大海水。灌太子頂。加以寶冠。以喻毘盧遮那。已得一切如來灌頂。受佛職位而為三界法王。以清淨法界智。演說般若相應陀羅尼。加持眾生身口意業。悉得清淨。亦受灌頂之位。而證清淨法身。是為灌頂部。故中央以毘盧遮那為教主也。（三界者。欲界。色界。無色界也。）二東方金剛部。金剛部者。謂如來證得佛地。觀眾生藏識中。煩惱習氣。堅固難捨。以大空金剛智三摩地而摧破之。不離大圓鏡智。而演說般若相應陀羅尼。令諸眾生得清淨三業。而悟本有不壞金剛佛性。是為金剛部。故東方以阿閦佛為教主也。（煩惱習氣者。煩惱餘習氣分也。大空者。即畢竟空也。梵語阿閦。華言不動。）三南方寶生部。寶生部者。謂如來得三界法王位。入金剛寶三摩地。愍念眾生而行慧施。心無悋惜。三輪清淨。以平等性智。說諸陀羅尼。令諸眾生所求一切伏藏。皆得現前而證得河沙功德。是為寶生部。故南方以寶生如來為教主也。（三輪清淨者。謂能施之人。所施之物。及受施之人。皆無取著也。）四西方蓮華部。蓮華部者。謂如來得自性清淨法身。而住雜染濁惡世界。不被一切煩惱染污。猶如蓮華入清淨三摩地。以妙觀察智。說諸陀羅尼。令諸眾生證悟清淨法界。如蓮華不染諸垢。具足一切無漏善法。是為蓮華部。亦名法部。謂以此法門。加持極樂世界。水鳥樹林。皆演法音。故西方以阿彌陀佛為教主也。（無漏者。不漏落三界生死也。梵語阿彌陁。華言無量壽。）五北方羯磨部。梵語羯磨。華言作法又云辦事。謂佛持一切如來智印。入大悲三摩地。以成所作智。說諸陀羅尼。加持一切眾生。得無礙身語意業。令藏識中殺害雜深種子悉盡無餘。一切事業。皆悉成就。是為羯磨部。故北方以不空成就如來為教主也。（藏識即第八識也。）</p>
【佛觀五事降生】（出因果經）<p style="margin-left:1em">佛於兜率天宮。將欲降生。先觀五事而後託胎也。（梵語兜率。華言知足。）一觀諸眾生熟與未熟。謂如來將欲降生。先觀眾生根機熟與未熟。以此土眾生根機成熟可度。故現降生也。二觀時至未至。謂如來將欲降生。先觀眾生可度之時至與未至。以度生時至。故現降生也。三觀諸國土何國處中。謂如來將欲降生。先觀世界何國居中。以迦毘羅國。居大千世界之中。故於此國現降生也。（梵語迦毘羅。華言黃色。）四觀諸種族何族最盛。謂如來將欲降生。先觀種族貴盛。以剎帝利種族極貴最盛。故於此族現降生也。（梵語剎帝利。華言田主。）五觀過去因緣誰最真正應為父母。謂如來將欲降生。先觀過去因緣。誰可為其父母。以淨飯王摩耶夫人。真正無邪。宿有因緣。可為父母。故於此王宮現降生也。（摩耶。梵語具云摩訶摩耶。華言大術。）</p>
【佛五姓】（出釋氏要覽）<p style="margin-left:1em">西域記云。姓所以繫統百世。使不別也。佛祖統紀云。世人皆知如來為剎帝利之王種。而不知瞿曇釋迦。前後立姓之由。瞿曇之義有四。或云純淑。或云地最勝。此從本德而稱也。或云甘蔗。或云日種。此就本緣而言也。釋迦之義有三。據德立號。則曰能仁。依處稱名。則曰舍夷直林。然釋迦立姓之由。雖因甘蔗王之四子。而實出自瞿曇也。瞿曇釋迦。稱雖有異。姓即是一。或加日種甘蔗舍夷。列為五姓。則本末相分。源流一致。是知舍夷釋迦二姓。出自甘蔗。甘蔗出自瞿曇。其實皆剎帝利王之一姓也。（梵語剎帝利。華言田主。）一瞿曇。梵語瞿曇。華言純淑。又云地最勝。謂於人類中此族最勝故也。十二游經云。劫初有王。名大茆艸王。禪位於臣。往師瞿曇仙人修道。遂受其姓。名小瞿曇。後裔相承為姓。故云瞿曇也。二甘蔗。本行經云。大茆艸王。（即小瞿曇。）得成王仙。壽命極長。老不能行。時諸弟子出外乞食。恐師有虎狼之患。遂以艸籠盛之。懸於樹上。獵人遙見。謂彼是鳥。乃射之。滴血於地。生二甘蔗。日炙開剖。一出童男。一出童女。大臣聞之。逆歸王宮。養育長成。男名善生。以王種故。遂立為王。號甘蔗。後裔相承為姓。故云甘蔗也。三日種。謂甘蔗王。由日炙甘蔗而生。遂以日為種。故云日種。四舍夷。謂甘蔗王第四子。名別成。為父擯出。至雪山直樹林住。其後建國。名舍夷。遂以其處為姓。故云舍夷。五釋迦。梵語釋迦。華言能仁。本行經云。甘蔗王第一妃善賢。生子名長壽。第二妃生四子。一名炬面。二名金色。三名象眾。四名別成。時善賢妃欲立長壽。白王擯遣四子出國。至雪山北。住直樹林中。其第四子別成為王。自立城居。以德化人。即為強國。父王追悔。遣使往召。辭過不還。父王歎曰。我子釋迦。遂以德為姓。故云釋迦也。</p>
【佛有五事】（出增一阿含經）<p style="margin-left:1em">一當轉法輪。當轉法輪者。謂如來出世。既成道已。當轉法輪。度脫有情。饒益一切。如轉四諦法輪。先度五比丘等是也。（四諦者。苦諦。集諦。滅諦。道諦也。五比丘者。一阿鞞。二跋提。三拘利。四陳如。五迦葉也。）二與父說法。與父說法者。謂如來既成道已。惟念父恩最重。當與說法。令其享壽無窮。正法治化。及得遠離塵垢。得法眼淨。是故還於本國。與父說法。普曜經云。佛出家時。與父母誓。若得佛道。還度父母。今得佛道。必當還國。說法度脫。不違本誓也。（法眼者。謂見色心麤細因緣假名俗諦諸法也。）三與母說法。與母說法者。謂如來成道已。惟念母恩。育養情深。况有誓願。還度父母。是故為其說法。令得解脫。如昇忉利天宮。為母說法是也。（梵語忉利。華言三十三。）四當與凡夫立菩薩行。當與凡夫立菩薩行者。謂如來出世。既成道已。當度一切有情。故說六度萬行之法。與諸凡夫成立菩薩大乘之行。轉度一切。同成正覺也。（六度者。一布施。二持戒。三忍辱。四精進。五禪定。六智慧。）五當授菩薩莂。當授菩薩莂者。莂即記莂。佛授菩薩記。分別當來成佛劫國名號也。謂如來既成道已。觀諸大乘機器。若行菩薩道已成熟者。而為說法。即授其記。令彼當來皆得作佛也。</p>
【五不赴請】（出根本說一切有部毘柰耶）<p style="margin-left:1em">根本毘柰耶云。有一長者。請佛及僧。就家設供。比丘皆去。惟世尊獨留在寺。令人取食。不赴其請。故說此五種因緣也。（梵語比丘。華言乞士。）一為宴默而居。為宴默而居者。謂如來深入禪定。寂然宴默。故不赴請。二為諸天說法。為諸天說法者。謂如來為諸天眾。宣說法要。故不赴請。三為觀察病。為觀察病者。謂時有病僧。如來為瞻察調理。故不赴請。四為看諸臥具。為看諸臥具者。時有商人施僧妙㲲。比丘得㲲。制新臥具。棄舊臥具。狼籍於地。佛欲待比丘去。往彼瞻看。故不赴請。五為制其學處。制謂制立。學處即當學戒也。以比丘不應制新臥具。棄擲舊者。佛欲制其學戒。故不赴請。</p>
【如來五種說法】（出思益梵天所問經）<p style="margin-left:1em">一言說。言說者。以言音而說法也。謂如來或說過去未來現在之法。或說世間出世間法。悉為化導眾生。乃至恒河沙劫說無窮盡。雖如是說。而不壞法性。亦不著法性也。二隨宜。隨宜者。隨順眾生之所宜也。謂如來所說種種諸法。或偏或圓。或頓或慚。皆是隨順眾生之機。稱其根器。悉令開解也。三方便。方即方法。便即便宜。猶善巧也。謂如來說布施得大富。說持戒得生天。說忍辱得離諸瞋恚。說精進得具諸功德。說禪定得息諸散亂。說智慧得捨諸煩惱。如是種種方便。開化眾生。莫不為令超脫苦輪。得諸法樂也。四法門。法者。如來所說之法也。門以出入為義。謂如來說諸妙法。開解脫門。普令一切有情。皆得出離生死苦趣。而入解脫清淨之域也。五大悲。悲。愍傷也。謂如來愍眾生故。興大悲心為之說法而拔其苦也。若眾生著貪愛者。為說不淨。著瞋恚者。為說慈悲。乃至染著法者。說一切離染之法。樂著眾苦不淨。而居家者為說出離之法。如來作如是種種說者。莫不為令一切眾生。脫離眾苦也。</p>
【五種甚深】（出法華論）<p style="margin-left:1em">甚深者。即如來所證真如理智境界也。以此五法深妙難解。非聲聞緣覺之所能知故也。一義甚深。義甚深者。謂如來所證種智性義。微妙不可思議也。二實體甚深。實體甚深者。謂如來所證實相理體。不空不有。非如非異。不可思議也。三內證甚深。內證甚深者。謂如來所證所得一切智慧。甚深無量。其智慧門。難解難入。不可思議也。四依止甚深。依止甚深者。謂如來所證真如法體。徧一切處。無染無淨。不變不遷。於一切法。不即不離。不可思議也。五無上甚深。無上甚深者。謂如來所證阿耨多羅三藐三菩提。而一切聲聞辟支佛等所不能思議也。（梵語阿耨多羅三藐三菩提。華言無上正等正覺。辟支。梵語具云辟支迦羅。華言緣覺。）</p>
【五所依土】（出圓覺經略疏鈔）<p style="margin-left:1em">一法性土。謂如來清淨法身所依之土。以真如為體。然此身土。體無差別。不變不遷。離相寂滅。是名法性土。二實報土。謂如來圓滿報身所依之土。以無漏五蘊為體。此由往昔修習十力四無所畏等功德成就。無礙莊嚴。境智融泯。稱實感報之所招感。是名實報土。（無漏者。不漏落生死也。五蘊者。色蘊。受蘊。想蘊。行蘊。識蘊也。十力者。知是處非處智力。知過現未來業報智力。知諸禪解脫三昧智力。知諸根勝劣智力。知種種解智力。知種種界智力。知一切至處道智力。知天眼無礙智力。知宿命無漏智力。知永斷習氣智力也。四無所畏者。一切智無所畏。漏盡無所畏。說障道無所畏。說盡苦道無所畏也。）三色相土。謂如來微塵相海身所依之土。以自行後得智為體。此由萬德成就。眾寶莊嚴。周圓無際。是名色相土。（自行後得智者。謂如來自行滿足。覺體圓明。後起妙用之智也。）四他受用土。他受用者。他機感見而受用也。謂如來他受用身所依之土。以利他後得智為體。此由修德成就。隨住十地菩薩所宜變現。以大慈悲力。而現大小勝劣種種淨土。是名他受用土。（十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。菩薩。梵語具云菩提薩埵。華言覺有情。）五變化土。改易不常為變。無而忽有為化。謂如來變化身所依之土。以利他成事智為體。此由往昔修習利他之行。故能隨眾生心。變現淨穢種種國土。是名變化土。</p>
【五法】（出楞伽經）<p style="margin-left:1em">一名。名即假名也。謂一切聖凡。情與無情。若根若塵。各有自相。逐體稱呼。是為名也。（根者。眼耳鼻舌身意六根也。塵者。色聲香味觸法六塵也。）二相。相即色相也。謂三界一切品類。洪纖妍醜。情與無情。及根塵諸法。各有形狀。是為相也。（三界者。欲界。色界。無色界也。）三妄想。妄想者。分別虛妄之念也。謂由前名相二法。起分別心。認假名為自己。執幻相為本身。則有心心數法。種種攀緣。是為妄想也。（心即心王。心數法。即受想行等法也。）四正智。正智者。如來明了正見之智也。謂了前諸法。如幻如化。非斷非常。超過一切凡夫小乘偏邪異見。是為正智也。五如如。如如者。不變不異。真如之理也。謂由前正智。觀察名相。皆悉如幻。非有非無。名相本空。即真如理。理因智明。智因理發。以智如理。以理如智。是為如如也。</p>
【百法五位】（出顯揚聖教論）<p style="margin-left:1em">百法五位者。謂色法十一。心法有八。心所法五十一。不相應行法二十四。無為法六。總成百法。各有所屬。列為五位也。一色位。色以質礙為義。色有十一種。即眼耳鼻舌身。色聲香味觸。及法處所攝一分色。以此十一種皆有質礙。是名色位。（法處是意所取之境。具有四分。一心所法。二不相應行。三無為。四無表色。今言法處所攝一分色。正是無表色也。無表色者。謂意識緣於過去所見之境。雖分別明了。而無表對。故云無表。雖無所表。於所緣境執著不忘。故云色也。）二心法位。心法有八種。謂阿賴耶識。眼耳鼻舌身意識。及第七識。雖有八種之名。而皆出於心王。故名心法位也。（梵語阿賴耶。華言識。識即第八含藏識也。）三心所有法位。心所有法五十一種。謂徧行五法。一作意。（能警覺為性。心未起。能警令起。心已起。能引趣於境也。）二觸。（對境也。）三受。（領納前境也。）四想。（於境取像也。）五思。（起心造作諸業也。）由此五法。起則同起。故徧行也。別境五法。一欲。（希望樂境也。）二勝解。（於理明了無礙也。）三念。（明記不忘也。）四等持。（離昏沉掉舉曰等。令心專注不散名持。）五慧。（揀擇名慧。能揀擇善惡法也。）由此五法。起時各起。故名別境也。善有十一法。一信。（於善法深樂不疑也。）二慚。（耻己無德也。）三愧。（羞為惡行也。）四無貪。（於五欲境。心生厭離也。）五無瞋。（於違情境。不起怒心也。）六無癡。（於事於理。明解决了也。）七精進。（於諸善法。精勤修習也。）八輕安。（遠離昏亂也。）九不放逸。（於不善法。心不染著也。）十捨。（遠離掉舉也。）十一不害。（於有情之所。不加損惱也。）煩惱有六法。一貪。（引取無厭也。）二瞋。（忿怒不息也。）三慢。（自恃陵他也。）四無明。（於事於理。無所明了也。）五見。（即邪見也。）六疑。（猶豫不决也。）由此六者。皆昏煩之法。惱亂心神。故名煩惱也。隨煩惱有二十法。一忿。（暴怒也。）二恨。（怨恨也。）三覆。（令人不知己過也。）四惱。（外境違情。不自安隱也。）五嫉。（心懷妬忌也。）六慳。（於一切財不能慧施也。）七誑。（詭詐不實也。）八諂。（媚悅人意也。）九害。（損惱有情也。）十憍。（矜己傲他也。）十一無慚。（不知羞耻也。）十二無愧。（陰為不善也。）十三掉舉。（內心動搖也。）十四昏沉。（心神迷惑也。）十五不信。（邪見多疑也。）十六懈怠。（身心不勤也。）十七放逸。（縱恣欲境也。）十八失念。（遺失正念也。）十九散亂。（心常放逸也。）二十不正知。（以妄為真也。）由此煩惱。隨逐前煩惱六法而起。故名隨煩惱也。不定法有四。一惡作。（或作惡事。心生追悔。或不作善事。心生追悔。故屬不定法。）二睡眠。（識神昏昧也。夢中見境。或善或惡。或不善不惡。故屬不定法。）三尋。（尋即尋思心中所起之念也。所起之念。或善或惡。或不善不惡。故屬不定法。）四伺。（伺即伺察心中所起之念也。尋思之心麤而浮。伺察之心沉而細。此心亦有善惡。不善不惡。故屬不定法。）如是諸法。從阿賴耶識種子所生。依心而起。與心俱轉相應。是名心所有法位也。四不相應行位。不相應行。有二十四種。一得。（於一切法造作成就也。）二命根。（第八識種子并出入息煖氣三者。連持不斷。人命得存也。）三眾同分。（如人之類。其形相似也。）四異生性。（眾生妄性不同也。）五無想定。（外道所修之定。心想俱滅故也。）六滅盡定。（得此定者。受想心滅盡。諸識不起也。）七無想報。（外道修無想定。命終果報。生無想天。壽命五百劫。想心不行。如氷夾魚也。）八名身。（依事立名。眾名聯合。故曰名身也。）九句身。（積言成句。眾句聯合。故曰句身也。）十文身。（文即是字。眾字聯合。故曰文身也。）十一生。（諸法始起也。）十二住。（諸法未遷也。）十三老。（諸法漸衰也。）十四無常。（今有後無也。）十五流轉。（因果不斷。相續轉故也。）十六定異。（善惡因果。決定不同也。）十七相應。（因果和合。不相違背也。）十八勢速。（諸法遷流。不暫停住也。）十九次第。（編列有敘也。）二十時。（即時節也。）二十一方。（即方所也。）二十二數。（即數目也。）二十三和合。（不相乖違也。）二十四不和合。（相乖違故也。）由此二十四法。是假施設性。不與心相應。不與色相應。故名不相應行位也。（假施設性者。以其有名無體。故不屬於心法。亦不屬於色法也。）五無為位。無為位有六法。一虛空無為。（真空之理。離諸障礙。猶如虛空。無所作為也。）二擇滅無為。（擇。揀擇。滅。斷滅。以智斷惑。所顯真理。無有作為也。）三非擇滅無為。（不假智力。斷滅諸惑。性本清淨。無所作為也。）四不動無為。（不動地。即第四禪天。從地立名。此天所修禪定之理。無所作為。）五想受滅無為。（想受心滅。所顯真理。無所作為也。）六真如無為。（不妄曰真。不異曰如。真如之理。無所作為也。）由此六法。體本虛融。無有作為。故名無為位也。</p>
【五類說法】（出華嚴經疏）<p style="margin-left:1em">一佛說。佛說者。謂一切經法皆是佛說也。然華嚴一經。亦通菩薩聲聞等共說。此言佛說者。如阿僧祇品隨好品。乃是如來親口宣說也。（梵語阿僧祇。華言無數。）二菩薩說。菩薩說者。謂諸大菩薩互相宣說以顯主伴互融也。如華嚴經中十住十行十迴向等品。皆是菩薩所說也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）三聲聞說。聲聞說者。謂聲聞之人。佛力加被。亦能說法也。如華嚴經中法界品初。即是聲聞所說也。四眾生說。謂眾生亦能說法者。由眾生諸佛。體本不二。佛所說法。即眾生說。眾生說法。即諸佛說。是名眾生說也。五器界說。器界者。世界如器。即國土也。謂器界亦能說法者。即如來不思議神力而變現也。如華嚴經菩提樹等能作佛事。又如極樂國土。水鳥樹林。雲臺寶綱。皆演玅音。是也。（梵語菩提。華言道。菩提樹等能作佛事者。謂菩提樹及光明寶網皆能演說法音也。）</p>
【經五義】（亦云經五名出華嚴經疏）<p style="margin-left:1em">一湧泉義。湧泉義者。謂如來正教。義無窮盡。猶如湧泉。注而無竭也。二出生義。出生義者。謂如來正教。義理深長。展轉出生而無盡也。三顯示義。顯示義者。謂如來正教。顯示事理。無有隱覆。而能開悟羣迷也。四繩墨義。繩墨義者。謂如來正教。如彼繩墨。楷定正邪。令諸眾生歸於正道也。五結鬘義。謂結鬘因線。線能貫華結以成鬘者。取貫攝之義。以喻如來正教。貫穿諸法。攝化眾生也。</p>
【五人說經】（出大智度論）<p style="margin-left:1em">一佛說。謂如來出現於世。為度眾生。廣說種種諸經。但自金口所宣者。是名佛說。二弟子說。弟子即聲聞緣覺菩薩等諸大弟子也。謂佛在世時。承佛加被。各運神通。隨機演教。化度眾生。是名弟子說。三仙說。仙即佛會之中。諸大仙人也。謂其從佛入道。誓弘佛化。宣揚正法。饒益有情。是名仙說。四諸天說。天即梵釋等諸天也。謂如帝釋。每於善法堂上。常為忉利諸天。演說般若大經等。是名諸天說。（梵語釋提桓因。華言能天主。言帝釋者。華梵雙舉。梵語忉利。華言三十三。梵語般若。華言智慧。）五化人說。化人即三乘聖人。隨機現化者也。謂如羅睺羅。化作金輪王。而度城東老母。先讚福果因緣。後說大乘妙法。是名化人說。（三乘者。聲聞乘。緣覺乘。菩薩乘也。梵語羅睺羅。華言覆障。）</p>
【五種不翻】（出翻譯名義）<p style="margin-left:1em">翻即翻譯。謂譯彼梵音而成此華言也。不翻者。以此五種不可翻故也。一秘密不翻。微妙深隱曰秘。互不相知曰密。謂諸陁羅尼。是佛秘密之語。經中悉存梵語。是為秘密故不翻也。（梵語陀羅尼。華言總持。亦云呪也。）二多含不翻。謂如梵語薄伽梵。具含自在熾盛端嚴名稱吉祥尊貴等六義。經中但存梵語。是為多含義故不翻也。三此方無不翻。謂如梵語閻浮提。華言勝金洲。西域有樹。名閻浮樹。下有河。河有金沙。故名勝金。今不言勝金者。以此方無此樹故。諸經中但存梵語。是為此方無故不翻也。四順古不翻。謂如梵語阿耨多羅三藐三菩提。華言無上正等正覺。雖有此翻。然自漢摩騰法師已來。經中但存梵語。是為順古故不翻也。五尊重不翻。謂如梵語般若。華言智慧。大智度論云。般若實相。甚深尊重。智慧輕薄。是故但云般若。而不言智慧。是為尊重故不翻也。</p>
【華嚴五周因果】（出華嚴經疏）<p style="margin-left:1em">一所信因果。謂華嚴第一會菩提場。說如來依正果報法門。自第一卷至第十一卷。共六品。前五品顯舍那依正果德。後一品明佛本因。令人信樂。故名所信因果也。（梵語菩提。華言道。謂如來成道說法之處。故云菩提場。六品者。世主妙嚴品。如來現相品。普賢三昧品。世界成就品。華藏世界品。遮那品也。）二差別因果。謂第二會普光明殿。至第七會重會普光明殿。說十信十住十行十回向十地等覺差別因果之法門。自十二卷至四十八卷。共二十九品。前二十六品辯因。後三品明果。亦名生解因果。故名差別因果也。（普光明殿者。其殿眾寶所成。光明照暎也。十信者。信心。念心。精進心。慧心。定心。不退心。護法心。回向心。戒心。願心也。十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。無癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。等覺者。去後妙覺位猶有一等。勝前諸位。得稱覺也。二十九品者。如來名號品。四聖諦品。光明覺品。菩薩問明品。淨行品。賢首品。昇須彌山頂品。須彌山頂偈讚品。十住品。梵行品。初發心功德品。明法品。昇夜摩天宮品。夜摩宮中偈讚品。十行品。十無盡藏品。昇兜率天宮品。兜率天宮偈讚品。十回向品。十地品。十定品。十通品。十忍品。阿僧祇品。如來壽量品。諸菩薩住處品。佛不思議法品。如來十身相海品。如來隨好光明功德品也。）三平等因果。謂第七重會普光明殿。說平等因果。自第四十九卷至第五十二卷。共二品。前普賢行品。辯因該果海。後如來出現品。明果徹因源。因果不二。故名平等因果也。四成行因果。謂第八會重會普光明殿。說成行因果。離世間法。自第五十三卷至第五十九卷。共一品。初明五位因。後明八相果。故名成行因果也。（五位者。十住。十行。十回向。十地。等覺也。八相者。降兜率。托胎。降生。出家。降魔。成道。說法。入涅槃也。）五證入因果。謂第九會逝多林。說證入法界妙門。自第六十卷至第八十卷。共一品。初明佛果大用。後顯菩薩起用修因。謂因果二門。俱時證入。故名證入因果也。（梵語逝多。華言勝林。菩薩。梵語具云菩提薩埵。華言覺有情。）</p>
【華嚴五為】（出華嚴經疏）<p style="margin-left:1em">一正為。華嚴出現品云。此經不為餘眾生說。唯為不思議乘菩薩說。又云非餘境界之所能知。普賢行人方能得入。是名正為。（菩薩。梵語具云菩提薩埵。華言覺有情。）二兼為。謂此經兼為未悟入眾生。聞者而能信向成種。經云。如人食少金剛。終竟不消。故地獄眾生。十地頓超。而大海劫火。不能為障。是名兼為。（十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。）三引為。謂權教菩薩。不受圓融之法。於十地中寄位顯勝。借其三乘行布之名。引導熏習。方能信入圓融。是名引為。（寄位顯勝者。謂以三乘之名。安寄十地之位。令權教菩薩修之。漸顯圓融之法勝也。三乘者。聲聞乘。緣覺乘。菩薩乘也。）四權為。謂二乘之人。既不能聞。況於受持。故諸菩薩權示聲聞。或在法會如聾如盲。彰其絕分。或示在道而能啟悟。知可同心。是名權為。（絕分。猶言無分也。在道。則聞法而不為聾盲之狀也。）五遠為。謂諸凡夫外道闡提。悉有佛性。今雖不信。尚知有法可謗。因其知有法故。後必當入。是名遠為。（闡提。梵語具云一闡提。華言信不具。）</p>
【五種般若】（出金剛經纂要疏刊定記）<p style="margin-left:1em">一實相般若。實相即般若體也。謂明了一切諸法皆空。離一切虛妄之相。故名實相般若。（梵語般若。華言智慧。）二觀照般若。觀照即般若之智用也。謂因觀照明了法無相。悉皆空寂。以顯即體之用。故名觀照般若。三文字般若。文字是能詮之文。般若是所詮之法。能所合成。以語言文字。性本空寂。故名文字般若。四境界般若。境界即諸法之境界也。謂境無自相。由智顯發。以根本後得二智。照了一切諸法境界。悉本空寂。從境得名。故名境界般若。（根本智者。即菩薩親證本有之智也。後得智者。謂證根本智後。所起化他之智也。）五眷屬般若。眷屬者。即煖。頂忍。世第一。及戒。定。慧。解脫。解脫知見也。謂此諸法。皆是觀照慧性之屬。故名眷屬般若。（煖者。如木鑽火。未見火出。先得煖相。以喻加行位人。未得智火燒煩惱薪。已見煖相。頂者。觀行轉明。如登山頂。皆悉明了。忍者。即忍可之義。於苦集滅道之法。忍可而樂修也。世第一者。於理雖未能證。而於世間最勝也。戒即戒律。定即禪定。慧即智慧。解脫。解縛得脫。自在之謂也。解脫知見者。知謂智也。見謂眼也。智眼照了諸法皆空。無有障礙。得其自在也。）</p>
【法華五重玄義】（出法華玄義）<p style="margin-left:1em">天台智者大師。凡釋諸經。皆立五重玄義。所謂一釋名。二辯體。三明宗。四論用。五判教相。故此法華一經。亦有五重玄妙之義也。一法喻為名。法即妙法。喻即蓮華。妙法者。妙名不可思議。法即十界十如權實之法。良以妙法難解。假喻易彰。妙法則權實一體。蓮華則華果同時。故以法喻為名也。（十界者。佛界。菩薩界。緣覺界。聲聞界。天界。人界。阿修羅界。餓鬼界。畜生界。地獄界也。十如者。如是相。如是性。如是體。如是力。如是作。如是因。如是緣。如是果。如是報。如是本末。究竟等也。權即三乘法。實即一乘法也。）二實相為體。謂中道實相。為此經所詮妙體。故名實相為體也。三一乘因果為宗。一乘即一實相也。宗即要也。謂修此實相之行為因。證此實相之理為果。故名一乘因果為宗也。四斷疑生信為用。用即力用。謂以大乘妙法。開示圓機。在迹門令斷權疑而生實信。在本門令斷近疑而生遠信。故名斷疑生信為用也。（迹門者。此經二十八品。前十四品所談是也。迹猶足迹。如人住處。則有行往之迹。謂如來從久遠之本。以垂近成之迹也。本門者。後十四品所談是也。本猶根本。謂如來開近成之迹。以顯久遠之本也。）五無上醍醐為教相。聖人垂訓之謂教。分別同異之謂相。此經純圓極妙。異乎偏小諸教。喻如醍醐上味。不同乳酪生熟二酥。故名無上醍醐為教相也。</p>
【修大涅槃得五事】（出大涅槃經）<p style="margin-left:1em">涅槃。梵語具云摩訶般涅槃那。華言大滅度。大即法身。滅即解脫。度即般若。此即大乘涅槃也。一不聞得聞。謂大涅槃甚深微密之義。一切眾生心中。無不具足。以由曠大劫來。無明覆故而不得聞。今者修習大涅槃法。達於如來性常之理。昔所不聞而能得聞。是為不聞得聞也。（劫。梵語具云劫波。華言分別時節。）二聞已利益。謂聞是大涅槃微妙經已。思惟其義。復能書寫讀誦。為他廣說令彼開解。自利利他。則為一切天人之所敬仰。不久得證佛果菩提。是名聞已利益也。（梵語菩提。華言道。）三能斷疑惑。謂聞是大涅槃甚深之法。悉能斷除疑惑之心。疑有二種。一疑名。二疑義。言聽是經者。疑名之心即斷。能思惟者。疑義之心即斷。是名能斷疑惑也。四慧心正直。正則不邪。直則不曲。謂聞是大涅槃甚深之法。則智慧增明。造理真實。心無邪曲。是為慧心正直也。五能知如來密藏。謂聞是大涅槃微妙之法。則知一切眾生。皆有佛性。乃至造極惡業。謗法闡提。悉得成於佛道。如是等義。秘密甚深。今悉能了。是為能知如來密藏也。（闡提。梵語具云一闡提。華言信不具。）</p>
【天台五時】（出天台四教儀）<p style="margin-left:1em">天台五時者。乃天台智者大師。以如來所說一代聖教。判為五時也。謂如來成道最初。為大菩薩說華嚴經。次於鹿苑。為接引二乘。說四阿含等經。次於方等。說楞伽等諸大乘經。令諸二乘。耻小乘而慕大法。次說般若經。遣除二乘執情。後說法華涅槃二經。開示眾生。咸得作佛。故為五時也。（天台。山名。智者大師。乃隋煬帝所賜之號。諱智顗。以棲身入寂於天台山遂以此處命其名也。二乘者。聲聞乘。緣覺乘也。四阿含者。增一阿含。中阿含。長阿含。雜阿含也。）一華嚴時。華嚴。經名也。時者。謂初說此經。如日照高山之時也。蓋如來初為大乘根熟者首談此經。唯是無盡法界。性海圓融。空有齊彰。色心俱入。湛森羅於海印。現剎土於毫端。但化大乘菩薩。是名華嚴時也。（海印者。即三昧之名。喻佛智也。謂如來之智。鑑照諸法。如海能現萬像也。剎。梵語具云剎摩。華言土田。此云剎土者。華梵兼舉也。）二鹿苑時。鹿苑。即鹿野苑。是如來說阿含經之處也。時者。謂次說此經。如日照幽谷之時也。蓋如來為小乘於前大法。不見不聞。猶如聾瞽。於是寢大化而施小化。故於鹿苑之中說四諦法。演四阿含等經。是名鹿苑時也。（四諦者。苦諦。集諦。滅諦。道諦也。）三方等時。眾機普被曰方。四教並談曰等。時者。謂次說方等諸經。如日照平地之時也。蓋由前鹿苑中說小乘法。二乘之人。得少為足。便謂究竟。故假維摩居士以呵斥之。使其耻小慕大。故說維摩楞伽等經。是名方等時也。（四教者。藏教。通教別教。圓教也。）四般若時。梵語般若。華言智慧。經名也。時者。謂次說此經。如日照禺中之時也。蓋由小乘既被彈呵。回心向大。然其執情未能頓泯。由是廣談般若空慧之法而淘汰之。是名般若時也。（禺中時。巳時也。）五法華涅槃時。法華涅槃。二經名也。時者。謂正說此經。如日輪當午之時也。蓋如來於前四時調機純熟。故於靈山會上稱性而談。令其會權歸實。了妄即真。演長遠之壽量。顯至道之幽微。上中下根。咸蒙授記。此法華一經所以說也。猶有餘機未盡。故說涅槃一經而捃拾之。是名法華涅槃時也。（捃拾者。即收捨遺餘之意也。）</p>
【五味】（出涅槃經）<p style="margin-left:1em">如來因無垢藏王菩薩。稱歎涅槃法勝。乃說此五味。而以醍醐比法華涅槃也。隋朝天台智者大師。因此約如來所說一代聖教次第。立為五時。以對教之相生。機之利鈍。譬猶五味之有濃淡焉。（梵語涅槃。華言滅度。）一乳味。乳味從牛而出。以喻十二部經從佛而宣說也。謂如來最初時。說華嚴圓頓之教。唯被大機。不攝二乘。蓋由此經最初開演。麤妙混融。故譬之以乳味也。（十二部經者。一契經。二重頌。三諷頌。四因緣。五本事。六本生。七希有。八譬喻。九論議。十自說。十一方廣。十二授記也。二乘者。聲聞乘。緣覺乘也。）二酪味。酪味從乳而生。以喻九部經從十二部經中而出也。謂如來第二時。於鹿苑說阿含等經。接引二乘。斷見思惑。證真空理。乃從頓施漸。故譬之以酪味也。（九部經者。一契經。二重頌。三諷頌。四因緣。五本事。六本生。七希有。八譬喻。九論議也。見思惑者。意根對法塵起諸分別曰見。五根對五塵起諸貪愛曰思。頓漸者。頓教漸教也。）三生酥味。生酥從酪而出。以喻九部後而說大乘方等法也。謂如來第三時。於方等會上。說楞伽楞嚴諸大乘經。讚歎大法。呵責小教。令諸小乘耻小慕大。故譬之以生酥味也。（梵語楞伽。華言不可往。唯神通人方能到也。楞嚴。梵語具云首楞嚴。華言健相分別。）四熟酥味。熟酥從生酥而出。以喻方等之後而說般若也。謂如來第四時。說諸般若空慧法門。蕩除二乘疑執。付之以大乘法財。令其心漸通泰。故譬之以熟酥味也。五醍醐味。醍醐從熟酥而出。以喻般若之後而說法華涅槃也。謂如來第五時。於靈山會上。說法華經。開前四味三乘之權。歸於一乘圓妙之實。令諸眾生咸得作佛。復說涅槃。扶戒律而談常住之理。故譬之以醍醐味也。（三乘者。聲聞乘。緣覺乘。菩薩乘也。一乘者。佛乘也。）</p>
【五部律】（出翻譯名義）<p style="margin-left:1em">五部律者。即如來所說律藏也。而分為五者。世尊成道三十八年。赴王舍城國王齋。食訖。令羅睺羅洗鉢。因失手破為五片。是日有多比丘。皆白佛言。鉢破五片。佛言。表我滅後。初五百年。諸惡比丘分毘尼藏為五部也。後優波毱多。果有五弟子。各執一見。遂分如來一大律藏為五部焉。（梵語羅睺羅。華言覆障。梵語比丘。華言乞士。梵語毘尼。華言善治。即律藏也。梵語優波毱多。華言大護。又云近護。）一曇無德部。（亦名曇摩毱多。）梵語曇無德。華言法密。密即隱覆之義。又云法藏。即四分律也。大集經云。我涅槃後。有諸弟子。受持如來十二部經。書寫讀誦。顛倒宣說。以倒說故。隱覆法藏。是為曇無德部。（四分律者。一比丘法。二比丘尼法。三受戒法。四滅諍法也。梵語涅槃。華言滅度。十二部經者。一契經。二重頌。三諷頌。四因緣。五本事。六本生。七希有。八譬喻。九論議。十自說。十一方廣。十二授記也。）二薩婆多部。梵語薩婆多。華言一切有。即十誦律也。謂此部計三世實有之法。大集經云。我涅槃後。我諸弟子。受持如來十二部經。而復讀誦外典。善能論議。凡所問難。悉能答對。是為薩婆多部。（十誦者。優波離十番誦出此律。故名十誦。梵語優波離。華言近執。以佛為太子時。能親近執侍故也。）三迦葉遺部。梵語迦葉遺。華言重空觀。即解脫律也。大集經云。我涅槃後。我諸弟子。受持如來十二部經。說無有我及以受者。轉諸煩惱猶如死屍。是為迦葉遺部。（轉諸煩惱猶如死屍者。謂轉棄妄惑如死屍也。）四彌沙塞部。梵語彌沙塞。華言不著有無觀。即五分律也。大集經云。我涅槃後。我諸弟子。受持如來十二部經。不作地水火風相。虛空識相。是為彌沙塞部。（五分者。一比丘戒。二比丘尼戒。三受戒法。四滅諍法。五僧法。）五婆蹉富羅部。梵語婆蹉富羅。華言犢子。謂因上古有仙。染犢生子。自後種姓。皆名犢子。其部中計我非即五蘊。亦不離五蘊而有實我。律本不來此土。大集經云。我涅槃後。我諸弟子。受持如來十二部經。皆說有我。不說空相。是為婆蹉富羅部。（五蘊者。色蘊。受蘊。想蘊。行蘊。識蘊也。）</p>
</div></div>
</div><!-- end of div[@id='body'] -->
</body></html>