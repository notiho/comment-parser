<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu29' />【五欲】（出天台四教儀）<p style="margin-left:1em">止觀云。五塵非欲而其中有味。能起行人須欲之心。故言五欲。常能牽人入諸魔境故也。（五塵者。色塵。聲塵。香塵。味塵。觸塵也。）一色欲。謂男女形貌端莊。及世間寶物玄黃朱紫種種妙色。能令眾生樂著無厭。故名色欲。二聲欲。謂絲竹環珮之聲。及男女歌詠等聲。能令眾生樂著無厭。故名聲欲。三香欲。謂男女身香。及世間一切諸香。能令眾生樂著無厭。故名香欲。四味欲。謂種種飲食肴饍等美味。能令眾生樂著無厭。故名味欲。五觸欲。謂男女身分柔軟細滑。寒時體溫。熱時體涼。及衣服等種種好觸。能令眾生樂著無厭。是名觸欲。</p>
【又五欲】（出華嚴經隨疏演義鈔）<p style="margin-left:1em">一財欲。財即世間一切貲財也。謂人以財物為養己之資。故至貪求戀著不捨。是為財欲。二色欲。色即世間青黃赤白。及男女等色也。謂人以色悅情適意。故至貪求戀著。不能出離三界。是為色欲。（三界者。欲界。色界。無色界也。）三飲食欲。飲食即世間肴饍眾味也。謂人必假飲食資身活命。故至貪求樂著無厭。是為飲食欲。四名欲。名即世間之聲名也。謂人因聲名能顯親榮己。故至貪求樂著而不知止。是為名欲。五睡眠欲。睡眠。即情識昏昧而睡眠也。謂人之睡眠。亦有時節。若怠惰放縱。樂著無厭。是為睡眠欲。</p>
【五蓋】（出法界次第）<p style="margin-left:1em">蓋即蓋覆之義。謂諸眾生由此貪等五惑。蓋覆心識。而於正道不能明了。沉滯三界。不能出離也。（三界者。欲界。色界。無色界也。）一貪欲蓋。貪欲者。引取無厭曰貪。希須樂慕為欲。謂諸眾生貪愛世間男女色聲香味觸法及財寶等物。無有厭足。以此貪欲。蓋覆心識。禪定善法不能發生。沉滯三界。不得出離。故名蓋也。二瞋恚蓋。瞋恚者。即忿怒之心也。謂諸眾生或於違情境上。或追憶他人惱我及惱我親而生忿怒。以此瞋恚。蓋覆心識。禪定善法不能發生。沉滯三界。不得出離。故名蓋也。三睡眠蓋。睡眠者。意識惛熟曰睡。五情闇冥曰眠。謂諸眾生以此睡眠。蓋覆心識。禪定善法不能發生。沉滯三界。無有出期。故名蓋也。（五情者。即眼耳鼻舌身五根也。）四掉悔蓋。掉悔者。掉。動也。身無故遊行為掉。掉已思惟。心中憂惱為悔。謂諸眾生以此掉悔。蓋覆心識。禪定善法不能發生。沉滯三界。無有出期。故名蓋也。五疑蓋。疑者。猶豫不決之義。即癡惑也。謂諸眾生無明暗鈍。不別真偽。猶豫之心。常無决斷。以此疑惑。蓋覆心識。禪定善法不能發生。沉滯三界。無有出期。故名蓋也。</p>
【五慳】（出成實論）<p style="margin-left:1em">一住處慳。謂有眾生。心作是念。於此之處。唯獨我住。不容餘人。是名住處慳。二家慳。謂有眾生。心作是念。獨我出入此家。不容餘人。設有餘人。我當於中為勝。是名家慳。三施慳。謂有眾生。心作是念。我於此中。獨得布施。勿與餘人。設有餘人。勿令過我。是名施慳。（過我者。謂所施過多於我也。）四稱讚慳。謂有眾生。心作是念。獨稱讚我。勿讚餘人。設讚餘人。勿令勝我。是名稱讚慳。五法慳。謂有眾生。心作是念。獨我能知諸經深義。秘惜隱藏。不為人說。是名法慳。</p>
【五苦】（出析玄記）<p style="margin-left:1em">一生老病死苦。謂眾生初受生時。在母腹中窄隘不淨。及出胎時。冷風觸身。如被物刺。至於衰老。氣力羸劣。動止不寧。復有疾痛寒熱所惱。至於命終。四大分離。神識飄散。此等因緣。悉皆是苦。是為生老病死苦。（四大者。地大。水大。火大。風大也。）二愛別離苦。謂常所親愛之人。乖違離散。不得共處。是為愛別離苦。三怨憎會苦。謂常所憎惡之人。欲其遠離而反共聚。是為怨憎會苦。四求不得苦。謂於世間色聲之境。及一切利養種種可愛樂者。心欲而不能得。是為求不得苦。五五陰盛苦。五陰者。色受想行識也。陰即蓋覆之義。謂能蓋覆真性。不令顯發也。盛即盛大之義。謂前諸苦。皆是五陰之所聚集。是為五陰盛苦。</p>
【五心裁】（出成實論）<p style="margin-left:1em">一疑佛。疑佛者。謂眾生心。作如是念。佛為大耶。富蘭那等為大耶。由此疑念。不信佛是智人。惡口讒謗。裁斷自心善根。故名心裁。（梵語富蘭那。無翻。即空見外道。謂一切法無所有。如虛空不生滅也。）二疑法。疑法者。謂眾生心。作如是念。佛法為勝耶。韋陀等法為勝耶。由此疑念。不信正法。惡口讒謗。裁斷自心善根。故名心裁。（梵語韋陀。華言智論。即外道邪智之論也。）三疑僧。疑僧者。謂眾生心。作如是念。佛之弟子為勝耶。富蘭那弟子為勝耶。由此疑念。不信三寶。惡口讒謗。裁斷自心善根。故名心裁。（三寶者。佛寶。法寶。僧寶也。）四疑戒。疑戒者。謂眾生心。作如是念。佛所說戒為勝耶。鷄狗等戒為勝耶。由此疑念。不信正戒。毀破律儀。惡口讒謗。裁斷自心善根。故名心裁。（鷄狗戒者。即外道所持之戒。謂如鷄獨足而立。如狗噉糞穢。依此而行苦行。以為持戒也。）五疑教化。疑教化者。謂眾生心。作如是念。為佛所教化為正耶。富蘭那等教化為正耶。由此疑念。不信正教。惡口讒謗。裁斷自心善根。故名心裁。</p>
【五妄想】（出楞嚴經）<p style="margin-left:1em">一堅固妄想。堅固妄想者。即色陰也。謂諸眾生。體因想生。心因想起。命因想傳。諸想交固。以成色身。經云。汝現色身。名為堅固第一妄想。二虛明妄想。虛明妄想者。即受陰也。謂諸眾生。欲想登高。足先酸澀。違順二相。損益現馳。是則受陰無體。虛有所明。經云。汝今現前。順益違損。二現驅馳。名為虛明第二妄想。三融通妄想。融通妄想者。即想陰也。謂眾生念慮是虛情。色身是實質。雖虛實不倫而能相使者。由想融之也。心生虛想。形取實物。其心形異用而能相應者。由想通之也。至於寤寐心境。相隨而無間斷者。皆妄想也。經云。則汝想念。搖動妄情。名為融通第三妄想。四幽隱妄想。幽隱妄想者。即行陰也。謂眾生一期色身生化之理。自幼至衰。無暫停息。運運密移。體遷無覺。經云。則汝諸行。念念不停。名為幽隱第四妄想。（一期者。從生至死也。）五顛倒妄想。（亦名微細精想。）顛倒妄想者。即識陰也。謂眾生識精之湛。非真湛然。如急流水望似恬靜。其實流急。細不可見。經云。則湛了內。罔象虛無。名為第五顛倒微細精想。</p>
【五散亂】（出華嚴孔目）<p style="margin-left:1em">一自性亂。自性散亂者。謂五識不守自性。隨逐外境。念念變易也。（五識者。眼識。耳識。鼻識。舌識。身識也。）二外散亂。外散亂者。謂意根馳動。隨逐外塵。起種種分別也。三內散亂。內散亂者。謂心生高下。念念遷流不定也。四麤重散亂。麤重散亂者。謂計我我所等麤重之法。不得解脫也。（計我者。謂於色身之中。妄計為我也。我所者。色身及財宅眷屬也。）五思惟散亂。思惟散亂者。謂棄捨大乘。憶念小乘。不得寂靜也。</p>
【土有五種】（出華嚴經疏）<p style="margin-left:1em">一唯性土。唯性者。即如來所證法性之體也。謂如來之體。身外無土。土外無身。身土不殊。唯一法性。是名唯性土。二雙泯土。謂如來身土一如。融通無礙。猶若虛空。性相俱寂。是名雙泯土。三俱性相土。謂如來以如實智。變化無邊相海。眾寶莊嚴。隨眾生心。示現國土境界種種性相。是名俱性相土。四融三世間土。隔別名世。間差名間。三世間者。有情世間。器世間。智正覺世間也。謂如來法界之身。徧一切處。以一切眾生國土。即是如來清淨法身。如來之身。能為眾生身及國土虛空身。交徹混融。無障無礙。是名融三世間土。（有情世間。即眾生世間。器世間。即國土世間。智正覺世間。即佛世間。）五總攝土。謂如來所證十身四智。一一圓融。稱性周徧。言一土。則融一切土。舉一身。則攝一切身。法法互融。塵塵無礙。是名總攝土。（十身者。菩提身。願身。化身。力持身。相好莊嚴身。威勢身。意生身。福德身。法身。智身也。四智者。大圓鏡智。妙觀察智。平等性智。成所作智也。）</p>
【土體五重】（出華嚴經隨疏演義鈔）<p style="margin-left:1em">一真如。真如者。乃真實無妄之理。即法性土之體也。此清淨法身所依之土。以由法身無相。土亦如是。身土雖分。體原不二。故真如為體也。二真智。真智者。乃根本無分別智。即實報土之體也。此是如來圓滿報身所依之土。以由實智功圓。萬德成就。體無分別。境智一如。故以真智為體也。（根本無分別智者。如來惑業淨盡。親證本有圓明之智。此智照了萬法。不待分別也。）三本識。本識者。乃根本清淨識心。即色相土之體也。此是如來微塵相海身所依之土。以由福慧無邊。相好具足。莊嚴悉備。性相如如。故以本識為體也。四四塵。四塵者。色香味觸也。此之四塵。乃後得智所現之色相。即他受用土之體也。此是如來他受用身所依之土。以由利他行滿。隨諸菩薩所宜變化。而現種種上妙色相諸塵境界。故以四塵為體也。（後得智者。即根本智後所得之智也。他受用者。因他機感見而受用也。）五諸事。諸事者。乃成事智。即變化土之體也。此是如來化身所依之土。以由往昔修習利他因緣故。能隨諸有情心之所宜。而現種種淨穢國土。令其成辦眾事。故以諸事為體也。</p>
【大劫五喻】（出大藏一覽）<p style="margin-left:1em">一草木喻。謂大千世界。草木皆寸斬為籌。人間百年。但取一籌。取盡此籌。乃為一劫。是名草木喻。（劫。梵語具云劫波。華言分別時節。）二沙細喻。謂殑伽河廣四十里。滿中沙細如麫。人間百年。但取一粒。取盡此沙。乃為一劫。是名沙細喻。（梵語殑伽。華言天堂來。謂其從高處流來也。）三芥子喻。謂有城四方而各百里。其中滿堆芥子。人間百年。但取一粒。取盡此芥。乃為一劫。是名芥子喻。四碎塵喻。謂以大千世界。碎為微塵。人間百年。但取一塵。取盡此塵。乃為一劫。是名碎塵喻。五拂石喻。謂一石廣二由旬。厚半由旬。兜率天一百年以六銖衣拂一徧。拂盡此石。乃為一劫。是名拂石喻。（梵語由旬。華言限量。梵語兜率。華言知足。六銖衣者。謂衣重六銖也。）</p>
【末世五法令正法不滅】（出十誦律）<p style="margin-left:1em">一尊重正教。謂諸比丘唯依正教進修。遠離小乘及諸外道偏邪之說。是故能令正法不滅。（梵語比丘。華言乞士。）二止息瞋惡。謂諸比丘常行忍辱。不生瞋恚。德譽遠聞。令人歸仰。是故能令正法不滅。三敬事上座。謂諸比丘於大德之人居上座者。恭敬順事。勤求法要。是故能令正法不滅。四愛樂正法。謂諸比丘於上座所聞說妙法。深生愛樂。歡喜奉行。是故能令正法不滅。五善誨初習。謂諸比丘於大乘法方便演說。令初心習學之人。有所依憑。進修於道。是故能令正法不滅。</p>
【末法五亂】（出法苑珠林）<p style="margin-left:1em">一當來比丘從白衣說法。梵語比丘。華言乞士。謂末法之時。白衣詐稱師範。無識比丘。反從彼而受學也。二白衣居上座比丘處下。謂末法之時。白衣詐言。我解大乘。坐當居上。比丘行微。坐宜處下也。三比丘說法不行聽受。則末法之時。比丘說法。不行承受而聽。白衣所說之法。受而不捨也。四魔說為真正法為偽。謂末法之時。魔之所說。以為真道。而以佛之正法反為不真也。五當來比丘畜養妻子。謂末法之時。比丘不持戒律。畜養妻子。與俗無異也。</p>
【五五百年】（出華嚴經隨疏演義鈔）<p style="margin-left:1em">五五百年者。乃如來出世。正像末法之年數也。謂正法一千年。像法一千年。末法一萬年。今以二千五百年分為五者。其初二五百年為正法之時。有修證解脫禪定之人。次二五百年為像法之時。人雖有修行而無證果。唯有多聞布施之者。後五百年。乃末法一萬年之初五百年也。此時之人。無修無證。但以鬬諍而為正修。以法有盛衰不同。故分此五五百年也。第一五百年解脫堅固。解脫即自在之義。謂諸比丘。於正法五百年中。不攻異學。唯務大乘。利益眾生。解脫自在。堅固不變也。（梵語比丘。華言乞士。）第二五百年禪定堅固。謂諸比丘。於正法五百年中。厭居生死。求證涅槃。頓息攀緣。深修禪定。堅固不變也。（梵語涅槃。華言滅度。）第三五百年多聞堅固。謂諸比丘。於像法五百年中。少持戒律。怠習禪定。唯尚多聞。依語生解。堅固不變也。第四五百年塔寺堅固。謂諸比丘。於像法五百年中。少習禪定。喜種福田。廣結善緣。多修塔寺。堅固不變也。第五五百年鬬諍堅固。謂諸比丘。於末法五百年中。不修戒律。唯尚鬬諍。增長邪見。堅固不變也。</p>
【依次五百年】（出毘尼母律）<p style="margin-left:1em">五百年者。像法後末法初之五百年也。此五百年中比丘。雖云無修無證。亦有解脫禪定。持戒多聞布施者。佛知其法漸衰。故說其次第也。（梵語比丘。華言乞士。）第一一百年得堅固解脫。謂此一百年中比丘。唯務智理。說法利生。悟明大乘。解脫自在。堅固不變也。（智理者。以智慧照了於理也。）第二一百年得堅固定。謂此一百年中比丘。樂修禪定。頓息外緣。悟明自心。得證道果。堅固不變也。第三一百年得堅固持戒。謂此一百年中比丘。少習禪定。惟樂持戒。不犯律儀。無諸放逸。堅固不變也。第四一百年得堅固多聞。謂此一百年中比丘。於禪定戒律。不勤修習。唯樂博覽羣典。多聞解義。堅固不變也。第五一百年得堅固布施。謂此一百年中比丘。不修戒定。雖有修持。少證道果。但習善緣。多行布施。堅固不變也。</p>
【五濁】（出法苑珠林）<p style="margin-left:1em">一眾生濁。謂眾生多諸弊惡。不孝敬父母尊長。不畏惡業果報。不作功德。不修齋法。是名眾生濁。二見濁。謂正法已滅。像法漸起。邪法轉生。邪見增盛。不修善道。是名見濁。三煩惱濁。謂眾生多諸愛欲。慳貪鬬諍。諂曲虛誑。攝受邪法。惱亂心神。是名煩惱濁。四命濁。謂往古世時。人壽八萬四千歲。今時人壽轉減。百歲者稀。以惡業增故。壽數短促。是名命濁。五劫濁。劫。梵語具云劫波。華言分別時節。謂減劫中。人壽減至三十歲時。饑饉災起。減至二十歲時。疾疫災起。減至一十歲時。刀兵災起。世界眾生。無不被害。是名劫濁。</p>
【日行五風】（出起世因本經）<p style="margin-left:1em">經云。佛告諸比丘。日天宮殿。縱廣五十一由旬。上下四方。悉皆正等。墻壁欄楯。皆以金銀瑠璃所成。宮殿之形四方。遠看似圓。宮殿之中。有五種風吹轉而行。故名日行五風也。（月宮亦有五風。眾寶嚴飾。種種墻壁欄楯。與日宮無異。但縱廣止有四十九由旬也。梵語由旬。華言限量。）一持。持者任持也。謂日宮殿。因風任持。行於空中而不墜落也。二住。住者安住也。謂日宮殿。因風任持之力。而於空中得安住也。三隨順轉。謂日宮殿因風所吹。而於空中任運隨轉也。四波羅訶迦。梵語波羅訶迦。月宮殿中亦有五風。餘風名義皆同。唯第四一種名攝。疑此日宮波羅訶迦。亦是攝之義也。攝者攝持也。謂日宮殿因風攝持而行也。五將行。謂日宮殿因風將助。能於空中速疾而行也。</p>
【世間五種難得寶】（出四分律）<p style="margin-left:1em">世之珍寶。雖世間希有。求之易得。若值佛出世及聞正法。又能聞法信解。如法而行。展轉教化。人能信樂。此之五種。尤為世間希有。故皆名難得寶也。一佛出世間。謂諸佛世尊。雖法身常住不滅。眾生盲冥。難可得見。今佛出現世間。為令一切眾生。成就大事因緣。甚為希有。是為世間難得之寶。二聞佛說法為他人說。謂諸眾生既得見佛聞法。復為他人隨力演說。令其出離生死。成無上道。甚為希有。是為世間難得之寶。三聞法信解。謂諸眾生既聞法已。又能起正信心。思惟其義。依教修行。甚為希有。是為世間難得之寶。四如法而行。謂諸眾生既信受正法。思惟其義。復能如法精進修行。當得無上菩提之道。甚為希有。是為世間難得之寶。五得信樂者。謂諸眾生為人演說正法。而得其人信樂不疑。則其教法流通。展轉獲益。甚為希有。是為世間難得之寶。</p>
【五種眷屬】（出法華玄義）<p style="margin-left:1em">五種眷屬者。謂如來說法。必假彼緣。緣即受道之人也。人受道已。因法為親。即成眷屬。譬如父母遺體。攬以成身。得為天性。天性親愛。更相敬順。故名眷屬也。一理性眷屬。謂諸佛眾生。理性平等。自然相關。法華經云。我於眾聖中尊。世間之父。一切眾生。皆是吾子。是則未曾受道者。亦得稱為眷屬。故名理性眷屬也。二業生眷屬。謂由往昔聞法之善業。復生佛世。受道得度。故名業生眷屬。三願生眷屬。謂昔由聞法結緣。未得證果。曾發誓願。務在得道。今乘宿願。見佛聞法。故名願生眷屬。四神通眷屬。謂先世值佛。破惑見理。或生他方。因佛出世。以神通力來生此界。輔佛行化。故名神通眷屬。五應生眷屬。謂菩薩既破無明之惑。已得法身之本。即能起用化他。應入生死。導引眾生。令向佛道。如淨飯王。摩耶夫人。是千佛之父母。羅睺羅是千佛之子。諸聲聞內秘菩薩行。是皆應生於此。故名應生眷屬。（摩耶。梵語具云摩訶摩耶。華言大術。梵語羅睺羅。華言覆障。）</p>
【五精舍】（出翻譯名義）<p style="margin-left:1em">釋迦譜云。息心所栖。故曰精舍。行者精練之所也。一給孤獨園。給孤獨長者之名。以其仁而聰敏。積而能散。賑乏濟貧。哀孤恤獨。時美其德。號給孤獨。嘗側金布地。以買祇陀太子園。遂名給孤獨園。因建精舍奉佛。佛於其中說法也。（梵語祇陀。華言戰勝。）二鷲嶺。鷲嶺。山名也。以其山形。似於鷲鳥。故以名焉。中為精舍。佛居此而說法也。三獼猴江。獼猴江者。以獼猴嘗於此江沐浴。故以名焉。大智度論云。毘耶離。有一精舍。名獼猴池。佛曾於此說法。翻譯名義云。那蘭陀池旁建伽藍。即其處也。（梵語毘耶離。華言廣嚴。梵語那蘭陀。華言施無厭。佛昔行菩薩道時。為大國王。建都此地。憐愍眾生。好樂周給。時美其德。號施無厭。伽藍。梵語具云僧伽藍。華言眾園。）四菴羅樹園。梵語菴羅。華言柰。果名也。此樹開華。華生一女。國人歎異。以園封之。園既屬女。女人守護。故言菴羅樹園。此女以宿善冥熏。見佛懽喜。以園奉佛。佛即受之。於中建立精舍而說法也。五竹林精舍。大智度論云。竹林精舍。在耆闍崛山中。其地平坦嚴淨。勝於餘處。佛曾於中說法。故有精舍。或云迦蘭陀竹園是也。（梵語耆闍崛。華言靈鷲。迦蘭陀。無翻。）</p>
【五種結界相】（出善見毘婆沙律）<p style="margin-left:1em">五種結界相者。乃是如來制比丘結界之法也。謂比丘若作法事。若行布薩。若建塔寺。或於空地。或在山林。或於水邊。隨其形量廣狹大小。必須結界以立界相。故說此五種之名相也。（梵語比丘。華言乞士。梵語布薩。華言淨住。謂比丘當每月二番聚眾。宣說戒法。以淨身口意三業。故云淨住也。）一方相。方相者。謂結界之地。其形方正也。以其四方或一方。有長流之水。則以水為界相。若是無源不常流者。則不可為界相。或有樹。則以樹為界相。若是枯朽之樹及不相連者。亦不可也。或有路。則以路為界相。若是斷絕之路。亦不可也。或有石。則以石為界相。若是散漫之石。亦不可也。此處若無水樹等。則當立石或種樹於四邊以為界相也。二圓相。圓相者。謂結界之處。其形團圓也。以此處或水樹等。其勢周圍圓繞。或立石種樹以為界相也。三鼓形相。鼓形相者。謂結界之處。如鼓之形也。以此處或水或路等。生勢狀如鼓形。或立石種樹以為界相也。四半月形相。半月形相者。謂結界之處。如半月之形也。以此處或水或路等。生勢狀如半月。或立石種樹以為界相也。五三角相。三角相者。謂結界之處。其形三角也。以此處水路等。三角圍繞。或立石種樹以為界相也。</p>
【掃地五種勝利】（亦名掃地五德出根本一切有部毘柰耶集）<p style="margin-left:1em">根本部云。給孤長者。每於晨朝往逝多林。禮世尊足。禮已。掃寺內地。後於一時。長者他緣。不遑入寺。世尊經行。見地不淨。即自執篲。（徐醉切。竹掃帚也。）掃於林中。時舍利子等。悉皆執篲。共掃園林。時佛世尊及聖弟子。徧掃除已。入食堂中。就座而坐。佛告諸苾芻。凡掃地者。有五勝利。故說此五種功德也。（梵語逝多。華言勝林。給孤長者。謂其能賑濟孤貧也。苾芻者。乃西天香草名。謂其體性柔軟。以喻出家人能折伏身語麤獷也。）一自心清淨。（亦名自除心垢。）謂若人掃於寺地。因地淨故。心得清淨。是名自心清淨。二令他心淨。（亦名除他垢。）謂若人掃於寺地。因地淨故。他人見無塵垢。心得清淨。是名令他心淨。三諸天歡喜。（亦名去憍慢。）謂若人掃於寺地。即是去其憍慢塵垢。諸天觀見地淨無塵。生懽喜心。是名諸天歡喜。四植端正業。（亦名調伏心。）謂若人淨掃寺地。即是調伏自心。植立端正福業。他世必獲相貌端正。是名植端正業。五命終之後當生天上。（亦名長功德。）謂若人淨掃寺地。因淨地故。功德增長。而於命終。當生天上。</p>
【五體】（出華嚴經隨疏演義鈔）<p style="margin-left:1em">凡禮敬三寶。必須五體投地。所以折伏憍慢。用表虔誠故也。（三寶者。佛寶。法寶。僧寶也。）一右膝。疏云。願我右膝著地之時。令諸眾生得正覺道也。二左膝。疏云。願我左膝著地之時。令諸眾生於外道法不起邪見。悉得安立正覺道中也。三右手。疏云。願我右手著地之時。猶如世尊坐金剛座。地震現瑞。證大菩提也。（梵語菩提。華言道。）四左手。疏云。願我左手著地之時。令諸眾生遠離外道。難調伏者以四攝法而攝取之。令入正道也。（四攝法者。布施攝。愛語攝。利行攝。同事攝也。）五首頂。疏云。願我首頂著地之時。令諸眾生離憍慢心。悉得成就無見頂相也。</p>
【出世五食】（出華嚴經疏）<p style="margin-left:1em">謂世間之食。但能資益生死之身。修行之人。於世美味。心不貪嗜。常持正念。以禪悅法喜等為食。則能長養善根。出離生死。成就菩提。故有出世間五種食也。（梵語菩提。華言道。）一念食。謂修聖道之人。常持正念。長養一切善根。如世之食。資益身根。是為念食。二法喜食。謂修出世行人。愛樂大法。資長道種。心生懽喜。是為法喜食。三禪悅食。謂修出世行人。由得定力自資。長養慧命。道品圓明。心常喜樂。是為禪悅食。四願食。謂修聖道之人。以願持身。不捨萬行。長養一切善根。如世之食。資益身根。是為願食。五解脫食。解脫即自在之義也。謂修聖道之人。離諸業縛。於法自在。即得長養一切菩提善根。如世之食。資益身根。是為解脫食。</p>
【五種淨食】（出根本有部毘柰耶集）<p style="margin-left:1em">佛制諸禁戒。令諸比丘勿啖生氣。若有草菜瓜果。當以火刀爪等。先淨之。方可得食。故有此五種淨食也。（梵語比丘。華言乞士。生氣。即生物也。）一火淨。謂一切瓜果等物。先當以火燒煮令熟。後方食之。是名火淨。律云。以火觸著。是也。二刀淨。謂一切瓜果等物。先當以刀去其皮核。然後食之。是名刀淨。律云。以刀損壞。是也。三爪淨。謂一切瓜果等物。先當以爪甲去其皮殼。然後食之。是名爪淨。律云。以爪甲傷損。是也。四蔫乾淨。蔫乾者。物不鮮也。謂一切瓜果等物。自蔫自乾。不堪為種。比丘當食。是名蔫乾淨。律云。自蔫乾。不堪為種。是也。五鳥啄淨。謂一切瓜果等物。若因鳥啄殘損。比丘可食。是名鳥啄淨。律云。鳥嘴啄損。是也。</p>
【五種淨肉】（出楞嚴經會解）<p style="margin-left:1em">一不見殺。謂眼不曾見殺者。是為淨肉。二不聞殺。謂耳不曾聞殺聲者。是為淨肉。三不疑為我殺。謂知彼為祠天等故殺。而不專為我殺。是為淨肉。四自死。謂諸鳥獸命盡自死者。是為淨肉。五鳥殘。謂鷹鷂等所食鳥獸餘殘者。是為淨肉。</p>
【五種不應施】（出法苑珠林）<p style="margin-left:1em">一非理求財。謂不順理所得財物。是不淨物。故不應施與人也。二酒及毒藥。謂酒及毒藥。能令眾生狂亂失命。故不應施與人也。三罝羅機網。罝。菟網也。羅。鳥網也。機。機弩也。網。即網罟也。皆設以掩取禽獸者心。謂是惱害眾生之器。故不應施與人也。四刀杖弓箭。謂刀杖弓箭。是殺害眾生之器。故不應施與人也。五音樂女色。謂音樂女色。而能惑亂眾生正性。故不應施與人也。</p>
【五果】（出翻譯名義）<p style="margin-left:1em">律戒比丘不噉生物。謂如棗杏等果。必以火熟之方食。膚殼之果。須以刀去其皮。然後食。故說此五果之名也。（梵語比丘。華言乞士。）一核果。核果者。謂棗杏等。是也。二膚果。膚果者。謂梨柰等。是也。三殼果。殼果者。謂椰子胡桃石榴等。是也。四[禾*會]果。[禾*會]果者。謂松柏等子。是也。五角果。角果者。謂大小諸荳等。是也。</p>
【五辛】（出梵網經）<p style="margin-left:1em">首楞嚴經云。是五辛。熟食發婬。生啖增恚。十方天仙。嫌其臭穢。咸皆遠離。諸餓鬼等。舐其脣吻。常與鬼住。福德日銷。大力魔王。現作佛身。來為說法。非毀禁戒。讚婬怒癡。命終為魔眷屬。永墮無間地獄。是故求菩提者。當斷世間五種辛菜也。（梵語首楞嚴。華言健相分別。梵語菩提。華言道。）一大蒜。大蒜者。至葷至辛之物也。二茖葱。茖葱者。薤也。其形似韭。類山葱也。三慈葱。慈葱者。乃葱之正名也。四蘭葱。蘭葱者。即小蒜也。雜阿含經云。非小蒜。木葱是也。木葱即韭也。五興渠。興渠者。葉如蔓菁。根如蘿蔔。生熟皆臭如蒜。出于闐國。華夏不產。故不翻也。</p>
【五明】（出華嚴經疏鈔）<p style="margin-left:1em">一聲明。聲即聲教。明即明了。謂世間文章算數建立之法。皆悉明了通達。故曰聲明。二因明。因即萬法生起之因。謂世間種種言論及圖書印璽地水火風萬法之因。皆悉明了通達。故曰因明。三醫方明。醫方即醫治之方法也。謂世間種種病患。或癲癎蠱毒。四大不調。鬼神咒詛。寒熱諸病。皆悉曉了其因。通達對治。故曰醫方明。（四大者。地大。水大。火大。風大也。）四工巧明。工即工業。巧即巧妙。謂世間文詞讚詠。乃至營造城邑。農田商賈。種種音樂卜算。天文地理。一切工業巧妙。皆悉明了通達。故曰工巧明。五內明。內即佛法內教也。謂以持戒治破戒。以禪定治散亂。以智慧治愚癡。乃至種種染淨邪正。生死涅槃對治之法。皆悉明了通達。故曰內明。（梵語涅槃。華言滅度。）</p>
【五眼】（出大智度論）<p style="margin-left:1em">眼即照燭之義。瑜伽師地論云。能觀眾色。故名為眼。眼是總名。從用分別。則有五種。一肉眼。肉眼者。假父母氣血所成也。即人中能見之眼。見近不見遠。見前不見後。見內不見外。見晝不見夜。見上不見下。因有色質障礙故也。二天眼。天眼者。謂諸天因修禪定而得也。此眼遠近前後內外晝夜上下。皆悉能見。以無色質障礙故也。三慧眼。慧眼者。謂二乘之人。以所得慧眼。觀一切法皆空。不見有眾生相。及滅一切異相。捨離諸著。不受一切法也。（二乘者。聲聞乘。緣覺乘也。）四法眼。法眼者。菩薩為度眾生。以清淨法眼。徧觀一切諸法。能知能行。謂因行是法。得證是道。亦知一切眾生種種方便門。令修令證也。五佛眼。佛眼者。謂具前四眼之用。無不見知。如人見極遠處。佛見則為至近。人見幽暗處。佛見則為顯明。乃至無事不見。無事不知。無事不聞。聞見互用。無所思惟。一切皆見也。</p>
【五夢法】（出華嚴經隨疏演義鈔）<p style="margin-left:1em">一熱氣多見火。謂如人鑽火得火。復理火事。以煖相分多。煖想即生。故夢於火。是則熱氣多而見火也。二冷氣多見水。謂如人鑿井得水。復理水事。以冷相分多。冷想即生。故夢於水。是則冷氣多而見水也。三風氣多見飛墜。謂如人乘風登高。運轉初息。以動相分多。動想即生。故夢飛墜。是則風氣多而見飛墜也。四聞見多熟境。謂如人坐禪誦經。調練身心。以慣習分多。所習之想即生。故夢熟境。是則聞見多而見熟境也。五天神與心靈所感。謂如人平昔向善。喜奉神天。以敬奉故。念想不忘。故夢天神。是則天神與心靈所感也。</p>
【五奇特夢】（出過去現在因果經）<p style="margin-left:1em">世尊往昔因中。在山修道。號善慧比丘。得五種奇特夢。走白普光如來。請為解說所夢之相。（梵語比丘。華言乞士。）一夢臥大海。普光云。夢臥大海者。汝身現居生死海中。未到彼岸。未證涅槃也。（梵語涅槃。華言滅度。）二夢枕須彌。普光云。夢枕須彌者。以表出生死海。登於彼岸。將證涅槃也。三夢海中一切眾生入我身內。普光云。夢大海中一切眾生入身內者。以示當於塵勞海中。為諸眾生作歸依處。濟度有情。超於彼岸也。四夢手執日。普光云。夢執日者。以表智慧光明。普照法界。開導昏迷。歸正覺路也。五夢手執月。普光云。夢執月者。以表方便之智。入於生死塵勞界內。用清涼法。化導眾生。令離熱惱也。</p>
【五種樂】（出華嚴經隨疏演義鈔）<p style="margin-left:1em">一出家樂。出家樂者。謂世間之人。多諸業惑煩惱。出家達道。永斷是苦也。二遠離樂。遠離樂者。即初禪天之樂也。謂初禪能遠離欲界愛染煩惱。得覺觀禪定。而生喜樂也。（覺觀者。初心在緣曰覺。細心分別禪味曰觀也。）三寂靜樂。寂靜樂者。即二禪天之樂也。謂二禪離初禪覺觀散動。澄心寂靜。乃發勝定之樂也。四菩提樂。梵語菩提。華言道。謂菩薩無漏果成。自受菩提之樂。以慈心故。復以此樂轉施眾生也。（無漏者。不漏落生死也。）五涅槃樂。梵語涅槃。華言滅度。謂菩薩息化歸真。入無餘涅槃。獲最寂靜。是名涅槃樂也。（無餘者。色身與惑滅盡。而無所遺餘也。）</p>
【五位無心】（出成唯識論）<p style="margin-left:1em">無心謂無分別識心也。非全無心。但分別識心不行。故言五位無心也。一睡眠。謂眾生睡眠之時。六識昏昧。不能見聞覺知。是名睡眠無心。（六識者。眼識。耳識。鼻識。舌識。身識。意識也。）二悶絕。謂諸眾生。驚倒悶絕。六識昏昧。見聞覺知。一時頓息。是名悶絕無心。三無想定。無想定者。即色界無想天所修之定也。謂修無想定時。身心俱滅。念慮灰凝。諸想不起。是名無想定無心。四無想報。謂因中厭生滅心。習無想定。故感報生無想天。經五百劫心想不行。是名無想報無心。（劫。梵語具云劫波。華言分別時節。）五滅盡定。謂入此定時。一切受領思想之心。一時滅盡。都無見聞覺知。出入之息亦盡。是名滅盡定無心。</p>
【洗浴五利】（出十誦律）<p style="margin-left:1em">十誦律云。佛在舍衛國。時有比丘癩病。求治於藥師耆域。耆域告病比丘言。汝可洗浴。病即得瘥。比丘言。佛未聽入浴室。諸比丘以是事白佛。佛遂聽入洗浴。故說此五種利也。（梵語舍衛。華言豐德。梵語比丘。華言乞士。梵語耆域。華言能活。）一除垢。除垢者。謂澡浴身體。則諸垢穢悉皆除去也。二身清淨。身清淨者。謂澡浴身體。垢穢既除。則身體清淨也。三除寒冷。除寒冷者。謂澡浴身體。則清淨和暢。一切寒冷自除也。四除身中風。除身中風者。謂澡浴身體。得無寒冷。則風邪等病自除也。五得安隱。得安隱者。謂澡浴身體。既無風邪。則四支自得安隱也。</p>
【五不應答】（出法苑珠林）<p style="margin-left:1em">一試問不答。謂此人心懷輕慢。或先自曉了。而作念言。我且設問。試彼為解不解。若作此試問者。不應為答也。二無疑問不答。謂凡所演說。為令眾生開其昏迷。解釋疑網。彼既不疑。假設為問者。不應為答也。三不為悔所犯故問不答。謂此人既知所犯。不生悔過之心。設為他故而問者。不應為答也。四不受語故問不答。謂此人先曾為說。彼不聽受。今又故意設為問辭者。不應為答也。五語難故問不答。謂此人作意而言。此語難曉。他必不解。我且設問。為能答否。如是而故問者。不應為答也。</p>
【五力不可到】（出諸經要集）<p style="margin-left:1em">俱舍論云。若人捨命。應至無量世界外受生。此中陰識神。遊空而去。俄頃即到所生之處。皆由業力所持。雖禪定神通等力而不能遮其不往。亦不能令其住於餘道。故名力不可到也。（中陰者。謂諸眾生身死之後。未曾托生。是名中陰也。）一定力。定力者。即諸佛大定之力也。謂諸眾生。中陰識神。往於他界受生之時。以由業力所持。速疾而去。即生彼處。雖諸佛大定之力。亦不能遮其不生。故云不可到。二通力。通力者。即諸佛神通之力也。謂諸眾生。中陰識神。往於他界受生之時。以由業力所持。速疾而去。即生彼處。雖諸佛神通之力。亦不能遮其不生。故云不可到。三大願力。大願力者。即諸佛大誓願之力也。謂諸眾生。中陰識神。往於他界受生之時。以由業力所持。速疾而去。即生彼處。雖諸佛大願之力。亦不能遮其不生。故云不可到。四法威德力。法威德力者。即佛法威德之力也。謂諸眾生。中陰識神。往於他界受生之時。以由業力所持。速疾而去。即生彼處。雖諸佛威德之力。亦不能遮其不生。故云不可到。五借識力。借識力者。即二禪已上。無有尋伺語言。若欲說法應用。則假初禪之識。而為己用也。謂諸眾生。中陰識神。往於他界受生之時。以由業力所持。速疾而去。即生彼處。雖借識之力。亦不能遮其不生。故云不可到。（二禪已上者。即三禪四禪天也。）</p>
【五力難判】（出宗鏡錄）<p style="margin-left:1em">五難判者。謂定等五種之力。唯識論中不能判攝也。然三界唯心。萬法唯識。而不能判此五力者。由斯五種乃聖人不思議境界。不與心識相應。此所以為難判。宗鏡錄云。有五力唯識不判。是也。（三界者。欲界。色界。無色界也。）一定力。定力者。即如來大寂定力也。謂此定力。無染無淨。非空非有。生死不能拘。結業不能縛。不起此定。而能普應十方。不與識法相應。是故唯識難判也。二通力。通力者。即如來神通之力也。謂此通力。變化無窮。隨感而應。不謀而知。徹照萬法。非思議之可及。豈識法之相應。是故唯識難判也。三借識力。借識力者。謂如二禪以上。無有尋伺語言。若欲說法應用。則借初禪眼耳身三識。以成己用。由此假他之用。非因本起。不屬唯識。是故唯識難判也。（借初禪三識者。由初禪不著香味二塵。已無鼻舌二識。惟有眼耳身三識。二禪已上。不著五塵。故五識俱無。若欲應用。則借初禪三識也。）四願力。願力者。即如來大願之力也。而此願力。非因愛見。不假思惟。乃是聖人曠劫度生功用而成。非思議之可及。豈識法之相應。是故唯識難判也。（劫。梵語具云劫波。華言分別時節。）五法威德力。法威德力者。即如來應化威德之力也。謂此威德之力。乃是聖人不思議境界。如演一音。則普應羣機。施一法。則眾魔皆伏。利生無盡。功德難量。不與識法相應。是故唯識難判也。</p>
【五種比量】（出顯揚聖教論）<p style="margin-left:1em">比量者。謂思惟决擇。推度境界。定其理也。一相比量。謂隨其所有相貌相屬。或由現在及先所見推度境界。如以見幢故。比知有車。以見烟故。比知有火。如是以王比國。以夫比妻。以角羣（音封。即槖駝也。）比牛。以形輭（軟同。）髮黑。輕舉色美。比知是少。以面皺髮白等。比知是老。以具如來微妙相好。智慧寂靜。勝行辯才。比知如來應正等覺。具一切智。諸如是等。名相比量。二體比量。謂由現見彼自體性故。比類彼物不現見體。或現見一分自體。比類餘分。如以現在比類去來。或以過去比未來事。或以現近事比現遠事。又以一分成熟。比餘熟分。如是等類。名體比量。三業比量。謂以作用。比業所依。如見遠物。無有動搖。鳥集其上。如是等類。比知是杌。若有動搖等事。比知是人。若見跡步寬長。比知是象。身曳地行。比知是蛇。見比於眼。聞比於耳等。又若見瞑目執杖。蹎（音顛。）蹷失路等。比知是盲。高聲側聽。比知是聾。以所作業。比知正信聰睿。如是等類。名業比量。四法比量。謂於一切相屬著法。以一比餘。如屬無常。比知有苦。以屬苦故。比空無我。以屬生故。比有老法。以屬老故。比有死法。以屬有色有見有礙。比有處所及有形質。屬有漏故。比知有苦。屬無漏故。比知無苦。屬有為故。比知是生住異滅之法。屬無為故。比知非生住異滅之法。如是等類。名法比量。五因果比量。謂因果相比。如見物行。比有所至。見有所至。比先有行。若見有人如法事王。比知當獲廣大祿位。見大祿位。比知先已如法事王。若見備善作業。比知必當獲大財富。見大財富。比知先已備善作業。若見修道。比知當獲聖果。見獲聖果。比知先已修道。如是等類。名因果比量。</p>
【五種色法】（出華嚴經隨疏演義鈔）<p style="margin-left:1em">色即質礙之義。凡依正色法。不出此五也。（依正色法者。依是眾生依報。即山河大地屋宇之類也。正是正報。即眾生五陰之身也。此二種。皆有形量分段。故云色法也。）一極略色。謂於色上。分析長短形相麤細。以至極微。故名極略色。二極迥色。（亦名自礙色。）謂上見虛空青黃等色。乃是顯色。若下望之。則此顯色至遠而為難見。是名極迥色。三受所引色。受即領受。引即引取。如受諸戒品。戒是色法所受之戒。即是受所引色。又如意識領納聲香味觸等法。乃至憶念過去曾見境界。皆名受所引色。四徧計所起色。謂諸眾生。於諸識所變影像。及第六識所緣三世境界。空華水月等。悉生計著。是名徧計所起色。（第六識者。即意識也。三世者。過去。現在。未來也。）五定自在所生色。定即禪定。自在所生色者。謂解脫靜慮所緣境色也。如菩薩入定所現光明。及現一切色像境界。如入火定。則有火光發現。是名定自在所生色。（菩薩。梵語具云菩提薩埵。華言覺有情。）</p>
【五塵】（出法界次第）<p style="margin-left:1em">塵即垢染之義。謂此五塵。能染污真性故也。一色塵。謂眼所見青黃赤白及男女形貌等色。是名色塵。二聲塵。謂耳所聞絲竹環珮之聲及男女歌詠等聲。是名聲塵。三香塵。謂鼻所嗅栴檀沉水飲食及男女身分所有香等。是名香塵。四味塵。謂舌所嘗種種飲食肴饍美味等。是名味塵。五觸塵。謂身所觸男女身分柔輭細滑及上妙衣服等。是名觸塵。</p>
【隣虛五塵】（出决定藏論）<p style="margin-left:1em">塵即色塵。謂眼耳鼻舌身五種勝義根。及色聲香味觸等法。乃至禪定中所發之色。識心緣想過去未來之境。皆是塵也。以此色塵。微細難見。不可分析。隣於虛空。故名隣虛。然於此極微之中。又有五種不同。非人天之眼能見。乃慧眼等所見之色也。（勝義根者。即五根所具。能照境發識。清淨之色也。慧眼者。智慧之眼。即二乘所證之眼也。）一極微細。謂此色塵。分析至於至微至細之極。人天之眼所不能見。是為極微細也。二色邊際。謂此色塵。分析至於微細色相之際。人天之眼所不能見。是為色邊際也。三極略色。謂此細色。略之至極。無可與比。人天之眼所不能見。是為極略色也。四無方分。謂極微之色。無有影像。不礙方分。是為無方分也。五隣虛。謂諸識色及定中色。無障無礙。似於虛空。而實非虛空。故名隣虛也。</p>
</div></div>
</div><!-- end of div[@id='body'] -->
</body></html>