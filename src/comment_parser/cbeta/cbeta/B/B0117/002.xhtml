<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu10' />【迹本二門】（出法華玄義釋籤）<p style="margin-left:1em">門即能通之義。謂由此門皆能通至實相也。然此二門。惟法華一經明之。蓋非本無以垂迹。非迹無以顯本。本迹雖殊。皆不思議。故稱為妙。諸經但論釋迦近得成佛之迹。而不言久遠已成之本。則顯法華已今當說。最為第一。故得為經中王也。（實相者。離虛妄相。名為實相。即中道真實之妙理也。已今當說者。般若之前皆為已說。無量義經為今說。涅槃經為當說。）一迹門。法華經中前十四品名為迹門。迹猶足迹。譬如人之所居。則有行往之迹也。蓋論釋迦最初成道已來。及中間施化節節。唱生唱滅。以至于今成佛度生。皆是從本垂迹。故名迹門也。二本門。法華經中後十四品名為本門。本為根本。如樹木之有根也。蓋論釋迦塵點劫前已得成佛。故經云。一切世間天人阿修羅。皆謂今釋迦牟尼佛出釋氏宮去伽耶城不遠。坐於道場。得成正覺。然我實成佛以來。無量無邊百千萬億那由他劫。從是以來。我常在此娑婆世界說法教化。此是開迹顯本。故名本門也。（梵語伽耶。華言山城。梵語那由他。華言萬億。梵語娑婆。華言能忍。）</p>
【二種一乘】（出華嚴經疏）<p style="margin-left:1em">一乘者。謂華嚴一乘圓教也。於此一乘有同有別。故云二種一乘也。一同教一乘。同者。即同於終頓二教也。然終教但詮一性一相。理事無礙。頓教但詮無二無三。言思斯絕。今此同教。具詮一性一相。理事無礙。無二無三。言思斯絕。同彼二教。俱顯一乘。故名同教一乘也。（無二者。無聲聞緣覺也。無三者。兼無菩薩也。）二別教一乘。別者。即別異小始終頓之四教也。然此別教。唯辨圓融具德。事事無礙。隨舉一法。即攝一切無盡法門。一一法門迥異餘教。故名別教一乘也。</p>
【二種莊嚴】（出涅槃經）<p style="margin-left:1em">莊即端莊。嚴即嚴飾。謂智慧福德二種。皆能莊嚴法身也。一智慧莊嚴。謂諸菩薩從初發心乃至究竟。無明淨盡。佛性現前。所有智慧。能顯法身。是名智慧莊嚴。二福德莊嚴。謂諸菩薩修行六度。萬行具足。所有福德。能顯法身。是名福德莊嚴。（六度者。一布施。二持戒。三忍辱。四精進。五禪定。六智慧也。）</p>
【二種莊嚴】（出金剛經纂要疏）<p style="margin-left:1em">金剛經云。莊嚴佛土者。即非莊嚴。是名莊嚴。非莊嚴者。即形相莊嚴也。是名莊嚴者。即第一義莊嚴也。一形相莊嚴。謂人若分別佛土。是有為形相。而言我能成就者。彼且住著色聲等境。非真莊嚴。是名形相莊嚴。二第一義莊嚴。謂以無所住著清淨之心。依真實智慧。通達自性之土。唯心顯現。此是正智成就佛土。是名第一義莊嚴。</p>
【二如來藏】（出大乘止觀法門）<p style="margin-left:1em">如來者。即理性如來也。藏以含攝為義。謂一切眾生煩惱心中。具足無量無邊不可思議無漏清淨之業。如石中有金。木中有火。故云垢藏之中。佛性滿足。是名如來藏也。一空如來藏。謂此心性雖隨染淨之緣。建立生死涅槃等法。然心體平等。離性離相。非唯所起染淨等法皆空。而能起之心亦不可得。是名空如來藏。二不空如來藏。謂此心性具足無漏清淨功德。及諸有漏業惑染法。包藏含攝。無德不備。無法不現。故名不空如來藏。</p>
【二經體】（出華嚴經疏）<p style="margin-left:1em">一文是所依體。文是所依體者。文即文字。為一切義理所依。復為能詮契經之體也。二義是能依體。義是能依體者。謂一切義理。皆依文字而顯。故義是能依。而與文字同為能詮契經之體也。</p>
【二涅槃】（出金光明經玄義）<p style="margin-left:1em">梵語涅槃。華言滅度。一性淨涅槃。謂諸法實相之理。不可染不可淨。不染即不生。不淨即不滅。不生不滅。名性淨涅槃。（諸法實相者。十界因果之法。本來離虛妄相。相相皆實。故名實相。不可染不可淨者。謂實相之理。惑不能染。智不能淨。不染即不生者。既無惑染。豈有法生。不淨即不滅者。既非智淨。豈有法滅。是故名為不生不滅。）二方便淨涅槃。方便猶善巧也。智既契理。即照羣機。照必垂應。機感即生。此生非生。機緣既盡。應身即滅。此滅非滅。不生不滅。名方便淨涅槃。（此生非生者。謂機感即生。心常寂滅也。此滅非滅者。謂緣盡即滅。應用常興也。）</p>
【二涅槃】（出大智度論）<p style="margin-left:1em">一有餘涅槃。謂見思煩惱已斷。尚餘現受色身未滅。是名有餘涅槃。（見思煩惱。即見思惑。於意識起諸分別曰見惑。於塵境起諸貪愛曰思惑。）二無餘涅槃。謂見思二惑與所受五眾之身。俱得滅盡。無有遺餘。是名無餘涅槃。（五眾即五陰。謂色受想行識也。）</p>
【二法相違】（出瑜伽師地論）<p style="margin-left:1em">一煩惱。昏煩之法惱亂心神。即無明貪愛之惑也。謂諸眾生隨順煩惱。流轉生死。故違涅槃之道也。二涅槃。梵語涅槃。華言滅度。謂諸眾生厭生死苦。修習梵行。斷諸煩惱。證大涅槃。故違煩惱之惑也。</p>
【二智】（出華嚴經隨疏演義鈔）<p style="margin-left:1em">一如理智。謂諸佛菩薩以如實之智。徹見實際之理。妙極寂靜。無增無減。是名如理智。二如量智。謂諸佛菩薩。究竟通達一切境界。若見眾生乖於理智。則成生死。若見眾生稱於理智。則得涅槃。是名如量智。</p>
【二智】（出攝大乘論）<p style="margin-left:1em">一根本智。根本智。亦名無分別智。謂此智不依於心。不緣外境。了一切法。皆即真如。境智無異。如人閉目。外無分別。由此無分別智。能生種種分別。是名根本智。二後得智。謂依止於心。緣於外境。種種分別。境智有異。如人開目。眾色顯現。以其於根本智後而得此智。是名後得智。</p>
【二智】（出大集經）<p style="margin-left:1em">一盡智。謂阿羅漢斷三界見思惑竟。即知我生已盡。梵行清淨。是名盡智。（梵語阿羅漢。華言無生。亦云無學。）二無生智。謂阿羅漢斷三界見思煩惱已盡。知諸縛解。更不三界受生。是名無生智。（三界者。欲界。色界。無色界也。）</p>
【二智】（出觀音玄義）<p style="margin-left:1em">一一切智。謂於一切內法內名。能知能解。一切外法外名。亦能知能解。是名一切智。即聲聞緣覺之智也。（內法內名者。謂理內所詮法相及能詮名字。蓋佛教依理而說。故名理內也。外法外名者。即理外所詮法相及能詮名字。蓋外道等違理橫計。故名理外也。）二道種智。道種智者。謂能用諸佛一切道法。發起眾生一切善種。是名道種智。即菩薩之智也。</p>
【二智】（出華嚴經隨疏演義鈔）<p style="margin-left:1em">一觀察智。謂以智慧。照了人法二空。所顯真如之理。了知能證所證。二俱不可得。是名觀察智。（能證者。謂能證之智。所證者。謂所證之理。）二取相智。謂善取法界之相。若事若理。以智慧照了。悉使法法圓融。事理無礙。是名取相智也。</p>
【二真如】（出華嚴經隨疏演義鈔）<p style="margin-left:1em">一安立真如。體非偽妄曰真。性無改異曰如。即一實相之體也。謂真如之體。能生世間出世間一切諸法而得安住。故名安立真如。二非安立真如。謂真如之法。從本已來。性自清淨。離一切相。寂滅無為。故名非安立真如。</p>
【二真如】（出起信論疏）<p style="margin-left:1em">一離言真如。謂真如之體。離名字相。離心緣相。離言說相。故名離言真如。二依言真如。謂真如之體。性本虛融。不礙言說。以依言說。能顯真如。故名依言真如。</p>
【二真如】（出起信論疏）<p style="margin-left:1em">一不變真如。謂真如之體。從本已來。畢竟平等。無有變易。不可破壞。體恒寂靜。無一異相。故名不變真如。二隨緣真如。謂真如之性。本無生滅。然因無明熏動。起一切相。如水因風。妄波忽動。若風止息。動相元無。故名隨緣真如。</p>
【二種如如】（出佛性論）<p style="margin-left:1em">一如如智。謂真如妙智。本來清淨。無明不能覆。煩惱不能染。照了諸法。平等不二。以其智如如境。故名如如智。二如如境。謂真如妙境。常住一相。量等虛空。不遷不變。無滅無生。以其境如如智。故名如如境。</p>
【二心】（出蓮宗寶鑑）<p style="margin-left:1em">一真心。謂自性清淨之心。真淨明妙。虛徹靈通。離虛妄想。故曰真心。二妄心。謂全真成妄。隨境生滅。念念不實。故曰妄心。（隨境者。隨順色聲香味觸法六塵之境也。）</p>
【二心】（出唯識論）<p style="margin-left:1em">一相應心。應即當也。謂一念妄心。虛妄分別。而與煩惱諸惑相應。是名相應心。二不相應心。謂常住真心。古今一相。自性清淨。而與煩惱諸惑永不相應。是名不相應心。</p>
【二種心相】（出占察經）<p style="margin-left:1em">一心內相。謂心體本相。如如不異。清淨圓滿。無障無礙。微密難見。徧一切處。是名心內相。二心外相。謂心隨有所念。種種境界皆悉現前。是名心外相。</p>
【二種性】（出楞伽經）<p style="margin-left:1em">種即能生之種。性即數習之性。非理性之性也。一聖種性。謂聲聞觀五陰苦空。厭惡生死。忻求涅槃。則成聲聞種性。緣覺觀五陰緣起。修遠離行。則成緣覺種性。佛即覺了五陰等法。本來空寂。無生無滅。三惑俱遣。眾德悉備。則成佛種性。經中不言菩薩種性者。菩薩所修之行。即成佛之種性。故不言也。（三惑者。見思惑。塵沙惑。無明惑也。五陰者。色陰。受陰。想陰。行陰。識陰也。）二愚夫種性。謂愚癡凡夫。於五陰諸法及世間事。種種妄想分別。非有為有。無常計常。隨事執著。則成愚夫種性也。</p>
【二種性】（出大智度論）<p style="margin-left:1em">一總性。謂一切諸法。性本空寂。無生無滅。無來無去。無入無出。故名總性。二別性。謂人喜作惡事。則以惡為性。好集善事。則以善為性。如火以熱為性。水以濕為性。故名別性。</p>
【二種性】（出地持經）<p style="margin-left:1em">種即種子。有發生之義。性即性分。乃自分不改之義。以由菩<span class='corr'>薩</span>根性不定。故有二種之分也。一性種性。性種性者。即本性為性也。謂菩薩六入殊勝。分別一切諸法。悉皆明了也。（六入者。謂眼入色。耳入聲。鼻入香。舌入味。身入觸。意入法也。殊勝者。菩薩根有勝力。故所見色等一一殊勝也。）二習種性。習種性者。即數習為性也。謂菩薩從初發心。修習眾善所得之性也。</p>
【二種性】（出地持經）<p style="margin-left:1em">一有性。謂四大。五陰。六根。六塵。乃至涅槃等。皆是世間假名施設。有自性法。是名有性。（四大者。地大。水大。火大。風大也。五陰者。色陰。受陰。想陰。行陰。識陰也。六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。梵語涅槃。華言滅度。）二無性。謂四大乃至涅槃等假名。畢竟空中一切悉無。是名無性。</p>
【二相】（出起信論）<p style="margin-left:1em">一智淨相。謂依真如內熏之力。及教法外熏之力。如實修行。滿足方便。破識心生滅之相。成純淨圓常之智。是名智淨相。二不思議業相。謂依智淨相。能作一切勝妙境界。無量功德之相。常無斷絕。隨眾生根。種種示現。令得利益。是名不思議業相。</p>
【二相】（出起信論）<p style="margin-left:1em">一同相。謂染淨二法。皆同真如性相。譬如種種瓦器。皆同微塵性相。故名同相。二異相。謂真如平等之理。隨染淨緣。顯現一切差別之相。故名異相。</p>
【二相】（出大智度論）<p style="margin-left:1em">一總相。謂說世間一切有為之法。皆是無常。故名總相。二別相。謂諸法雖皆無常。而各有別相。如地有堅相。水有濕相。火有熱相。風有動相。各各不同。故名別相。</p>
【二相】（舊名二識出宗鏡錄）<p style="margin-left:1em">一所緣境相。謂心所緣色聲香味觸法六塵之境。其相顯現于外。是名所緣境相。二能緣識相。謂眼識乃至意識。能緣六塵之境。其相顯現于內。是名能緣識相。（眼識乃至意識者。謂眼識。耳識。鼻識。舌識。身識。意識也。六塵者。色塵。聲塵。香塵。味塵。觸塵。法塵也。）</p>
【二相別】（出析玄記）<p style="margin-left:1em">一自相別。相即相狀。謂如身是身自相。於此身中有能造所造根塵各別故。如受是受自相。於此受中有苦受樂受不苦不樂受等各別故。如心是心自相。於此心中有眼等六識各別故。如法是法自相。於此法中有五陰十二入十八界不同故。又如觀身以不淨為自相。觀受以苦為自相。觀心以無常為自相。觀法以無我為自相。故名自相別。（身受心法。即四念處。身謂己身。受謂領納諸事。心謂第六識。法謂善惡等法。六識者。眼識。耳識。鼻識。舌識。身識。意識也。五陰者。色陰。受陰。想陰。行陰。識陰也。十二入者。眼入。耳入。鼻入。舌入。身入。意入。色入。聲入。香入。味入。觸入。法入也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）二共相別。謂但約苦空無常無我四種行相。於身受心法上共有。名為共相。而言別者。如觀身為苦時。不能觀空無常無我。乃至觀身為無我時。不能觀苦空無常。觀身既爾。觀受心法行相亦然。故名共相別。</p>
【二根】（出楞嚴經義海）<p style="margin-left:1em">一浮塵根。浮塵根者。根即眼耳鼻舌身意也。以其虛假不實。故名浮。無見聞覺知之用。故名塵。經云。眼如蒲萄朵。耳如新卷葉。鼻如雙垂爪。舌如初偃月。身如腰鼓顙。意如幽室見。是也。二勝義根。勝義根者。謂眼等六根。有增上勝力。能照境發識。以成根用。故名勝義。如眼能見色。耳能聞聲。鼻能嗅香。舌能嘗味。身能覺觸。意能知法。是也。</p>
【二種根本】（出楞嚴經）<p style="margin-left:1em">一無始生死根本。謂眾生經無窮劫。流轉生死。求其初始。實不可得。但迷失本性。即隨生死。故名無始。生死根本者。即是攀緣之心。經云。用攀緣心為自性者。是也。二無始菩提涅槃元清淨體。梵語菩提。華言道。梵語涅槃。華言滅度。謂性淨理體。虛融寂滅。不遷不變。無始無終。故名無始菩提涅槃。不染煩惱。不涉生死。故號元清淨體。即菩提涅槃清淨之根本也。</p>
【二種識】（出顯識論）<p style="margin-left:1em">一顯識。顯識即第八識。謂此識含藏一切善惡種子。而能顯現一切境界。故名顯識。（第八識即藏識也。）二分別識。分別識。即第六意識。謂於顯識中分別五塵好惡等相。故名分別識。（五塵者。色塵。聲塵。香塵。味塵。觸塵也。）</p>
【識二分】（出攝大乘論釋）<p style="margin-left:1em">論云。於六識中。一分成相。一分成見。故名識二分。一相分。謂於眼等六識。各各變異。成色等種種諸相。是名相分。（六識者。眼識。耳識。鼻識。舌識。身識。意識也。）二見分。謂眼等六識各能了別諸塵境界。是名見分。</p>
【阿賴耶二義】（出宗鏡錄）<p style="margin-left:1em">梵語阿賴耶。華言藏。謂第八識。能含藏諸法種故。一能攝一切法。攝謂攝持。即含藏之義。蓋此識攝持一切善惡之法。猶如庫藏含藏寶貝而不遺失也。二能生一切法。生即發生也。謂此識既含藏善惡種子。則一切善惡諸法從此出生。猶如大地能發生草木萬物也。</p>
【二德】（出觀音玄義）<p style="margin-left:1em">二德者。在眾生因心所具。則名緣了二因。在諸佛果上所顯。則成智斷二德。蓋了因顯。則成智德。緣因顯。則成斷德故也。一智德。智即智慧。謂照了一切諸法。通達無礙。隨眾生機器大小。各各為其演說。無有差謬。是名智德。二斷德。斷即斷除。謂斷惑業淨盡。隨所調伏眾生之處。惡不能染。縱任自在。無有累縛。是名斷德。</p>
【二行】（出華嚴經疏）<p style="margin-left:1em">一頓成諸行。頓成諸行者。即依圓融法門而修行也。謂諸菩薩。若斷一惑。則一切惑俱斷。若行一行。則一切行具足。故普賢行品云。一斷一切斷等是也。二徧成諸行。徧成諸行者。即依行布法門而修行也。謂諸<span class='corr'>菩</span>薩。始自發菩提心。終至等覺位中。次第歷諸法門。徧修諸行。是名徧成諸行。（行布法門者。謂諸法門行列排布也。）</p>
【二行】（出華嚴經疏）<p style="margin-left:1em">一差別行。謂徧依諸位。各別而修。是名差別行。（諸位者。謂十住。十行。十回向。十地等諸位也。）二普賢行。謂依圓融法門。隨修一行。即具一切諸行。是名普賢行。（一行者。即於四十二位之中隨修一行。即攝一切餘行也。）</p>
【二觀行】（亦名唯識觀出宗鏡錄）<p style="margin-left:1em">一尋伺。謂推尋伺察。根塵相對。所起一念之心。即以三觀觀之。是名尋伺。（麤心在緣曰尋。細心分別曰伺。三觀者。空觀。假觀。中觀也。）二真如。真名不偽。如名不異。謂常以妙觀。觀於心性本具真如之理。速令顯發。是名真如。</p>
【二道】（出婆娑論并淨土十疑論）<p style="margin-left:1em">一難行道。論云。於五濁惡世無量佛所。求阿鞞跋致。甚難可得。蓋言娑婆世界。塵境麤彊。五欲障蔽。難入於道。故名難行道。（五濁者。劫濁。見濁。煩惱濁。眾生濁。命濁也。梵語阿鞞跋致。華言不退轉。梵語娑婆。華言能忍。謂於此世界能忍受諸惡也。五欲者。色欲。聲欲。香欲。味欲。觸欲也。）二易行道。謂憑信佛語。修行念佛三昧。求生淨土。復乘阿彌陀佛願力攝持。決定往生。故名易行道。（梵語阿彌陀。華言無量壽。）</p>
【二道】（出止觀輔行記）<p style="margin-left:1em">一教道。教道有二。一謂別教菩薩。於十住十行十回向位中。依憑佛教。方便修行。是名約行教道。二謂如來與住行向諸位菩薩。說登十地之法。是名約說教道。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）二證道。證道亦有二。一謂別教菩薩。於初地位中。破無明微細之惑。證中道真實之理。是名約行證道。二謂如來自說。此十地法我已親證。是名約說證道。</p>
【二道】（出析玄記）<p style="margin-left:1em">一無間道。謂聲聞初果之人。依於八忍。能斷八諦下迷理之惑。此八忍不被見惑之所間隔。是名無間道。（八忍者。苦法忍。苦類忍。集法忍。集類忍。滅法忍。滅類忍。道法忍。道類忍也。八諦者。欲界四諦。色界無色界四諦也。四諦者。苦諦。集諦。滅諦。道諦也。）二解脫道。謂聲聞初果之人。依於八智。能證八諦下無為之理。此八智已離惑縛。是名解脫道。（八智者。苦法智。苦類智。集法智。集類智。滅法智。滅類智。道法智。道類智也。）</p>
【二道】（出文殊師利菩薩問菩提經論）<p style="margin-left:1em">一有漏道。謂布施。持戒。忍辱。精進。禪定。五波羅蜜。能成就世間有漏生死之果。是名有漏道。（梵語波羅蜜。華言到彼岸。）二無漏道。謂般若波羅蜜。能成就出世間無漏涅槃之果。是名無漏道。（梵語般若。華言智慧。梵語涅槃。華言滅度。）</p>
【二諦】（出翻譯名義）<p style="margin-left:1em">一真諦。真諦者。彰一性本實之理也。所謂實際理地。不受一塵。是非雙泯。能所俱亡。指萬象為真如。會三乘歸實際也。（三乘者。聲聞乘。緣覺乘。菩薩乘也。）二俗諦。俗諦者。顯一性緣起之事也。所謂佛事門中。不捨一法。勸臣以忠。勸子以孝。勸國以治。勸家以和。弘善示天堂之樂。懲惡顯地獄之苦也。</p>
【二門】（出華嚴經疏）<p style="margin-left:1em">二門者。蓋言華嚴一經而具顯行布圓融二門。皆能通入法界也。一行布門。謂經中廣明十住十行十回向十地等覺妙覺四十二位法門。行列分布。令諸菩薩修行證入。從淺至深。次第不同。故名行布門也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。菩薩。梵語具云菩提薩埵。華言覺有情。）二圓融門。謂經中廣顯法界之理。圓融無礙。令諸菩薩於前四十二位之中。了知隨舉一位即攝諸位功德。無障無礙。故名圓融門也。</p>
【二門】（出大智度論）<p style="margin-left:1em">一福德門。福德門者。謂布施持戒忍辱等。是為福德門。入福德門則一切罪業皆除。所願皆得也。二智慧門。智慧門者。謂了知一切諸法。即是實相。是為智慧門。入智慧門。則不厭生死。不樂涅槃也。（梵語涅槃。華言滅度。）</p>
【起信二門】（出起信論）<p style="margin-left:1em">論云。依一心法有二種門。皆各總攝一切諸法。蓋真如門。是染淨通相。通相之外。無別染淨。故得總攝一切諸法。生滅門。是染淨別相。別相之中。無所不該。故亦總攝一切諸法。此二門所以分也。一心真如門。謂心性不生不滅。非染非淨。畢竟平等。無有變異。惟是一心。故名心真如門。二心生滅門。謂不生不滅真如之性。因無明熏動。故有生滅之心。此即覺成不覺也。覺與不覺。復更互相熏。以不覺熏本覺故。則生諸染法。流轉生死。以本覺熏不覺故。則生諸淨法。反流出纏。成於本覺。故名心生滅門。（熏即熏發。擊動之義。反流出纏者。謂旋反無明之流。而出離惑業之纏縛也。）</p>
【二種神力】（出楞伽經）<p style="margin-left:1em">楞伽經云。如來以二種神力。建立菩薩聽受問義（建立猶加被也。）一現身面言說神力。經云。初菩薩地。住佛神力。入於大乘照明三昧。入是三昧已。十方世界。一切諸佛。以神通力。為現一切身面言說。是也。（初菩薩地者。即十地中初歡喜地菩薩也。住佛神力等者。由佛神力加被。故能入住大乘照明三昧。即光明定也。梵語三昧。華言正定。由此定故。得見十方諸佛現身說法也。）二以手灌頂神力。經云。初菩薩地。得三昧神力。於百千劫積集善根之所成就。次第入於諸地。乃至第十法雲地。住大蓮華微妙宮殿。坐大蓮華寶師子座。眾寶纓絡。莊嚴其身。如黃金薝蔔。日月光明。諸最勝子從十方來。就大蓮華宮殿座上而灌其頂是也。（梵語薝蔔。華言黃花。）</p>
【二力】（出華嚴經疏）<p style="margin-left:1em">一思擇力。思即思惟。擇即決擇。謂能思惟決擇一切正行。對治諸障。不令再起。故名思擇力。二修習力。修即修治。習即數習。謂因修習之力。能令一切善行堅固。決定成就。故名修習力。</p>
【二種師子奮迅三昧】（出法界次第）<p style="margin-left:1em">師子奮迅者。借譬以顯法。如世師子奮迅為二事故。一為奮除塵土。二能前走却走捷疾異於諸獸。此三昧亦如是。一則奮除障定之惑。二能出入諸禪。捷疾無間。異於餘之三昧。而具出入二義焉。一入禪奮迅。入禪奮迅者。謂離欲界不善法。有覺有觀而入初禪。如是次第入於二禪三禪四禪。空處。識處。無所有處。非有想非無想處。滅受想定。是為奮迅入也。（有覺有觀者。初心在禪曰覺。細心分別禪味曰觀。初禪。二禪。三禪。四禪。皆色界天也。空處。識處。無所有處。非有想非無想處。即無色界天也。滅受想定者。滅除受想之心而得定也。）二出禪奮迅。出禪奮迅者。從滅受想定起。還入非有想非無想定。從非有想非無想定起。還入無所有處定。如是識處空處。四禪三禪二禪初禪。乃至出散心中。是為奮迅出也。</p>
【二種超越三昧】（出法界次第）<p style="margin-left:1em">超越者。謂能超過諸地。自在入出。而具二義焉。一超入三昧。超入三昧者。謂離欲界不善法。有覺有觀。入色界初禪。從初禪起。超入無色界非有想非無想處。非有想非無想處起。入滅受想定。滅受想定起。還入初禪。從初禪起。入滅受想定。滅受想定起。入二禪。二禪起。入滅受想定。滅受想定起。入三禪。三禪起。入滅受想定。滅受想定起。入四禪。四禪起。入滅受想定。滅受想定起。入空處。空處起。入滅受想定。滅受想定起。入識處。識處起。入滅受想定。滅受想定起。入不用處。不用處起。入滅受想定。滅受想定起。入非有想非無想處。非有想非無想處起。入滅受想定。是為諸佛菩薩超入三昧之相。若聲聞之人。但能超入一定。而不能超入二定。況能如上所明自在超入也。（不用處。即無所有處也。）二超出三昧。超出三昧者。謂從滅受想定起。入散心中。散心中起。入滅受想定。滅受想定起。還入散心中。散心中起。入非有想非無想處。非有想非無想處起。住散心中。散心中起。入無所有處。無所有處起。住散心中。散心中起。入識處。識處起。住散心中。散心中起。入空處。空處起。住散心中。散心中起。入四禪。四禪起。住散心中。散心中起。入三禪。三禪起。住散心中。散心中起。入二禪。二禪起。住散心中。散心中起。入初禪。初禪起。住散心中。是為諸佛菩薩超出三昧之相。若聲聞之人。但能超出一定。而不能超出二定。何況如上所明自在超出也。</p>
【精進二種相】（出地藏十輪經）<p style="margin-left:1em">一世間精進。謂諸菩薩精進勇猛。勤修布施持戒等諸福業。如是精進。依諸果報。依諸福業。有漏有取。是名世間精進。二出世間精進。謂諸菩薩勇猛精進。於諸眾生其心平等。除滅一切煩惱業苦。如是精進。無漏無取。無所依止是名出世間精進。</p>
【二忍】（出大智度論）<p style="margin-left:1em">一眾生忍。忍即忍耐。亦安忍也。謂菩薩於一切眾生。不瞋不惱。如慈母愛子。又若一切眾生。以種種惡而加於我。心不瞋恚。以種種恭敬供養於我。心亦不喜是名眾生忍。二無生法忍。理本不生不滅。今但言不生。故名無生。謂菩薩於無生之法。忍可忍樂。不動不退。是名無生法忍。</p>
【二忍】（出地持經）<p style="margin-left:1em">一安受苦忍。謂疾病水火刀杖等眾苦所逼。即能安心忍受。恬然不動。是名安受苦忍。二觀察法忍。謂觀察諸法。體性虛幻。本無生滅。信解真實。心無妄動。安然忍可。是名觀察法忍。</p>
【忍有二種相】（出地藏十輪經）<p style="margin-left:1em">謂菩薩能安忍世間有情無情種種苦惱之事。然心有廣狹。根有勝劣。行有淺深。故分世間出世間二種之別也。（有情惱。謂蚊䖟蚤虱等。無情惱。謂風寒雨濕等。）一世間忍。謂菩薩以有漏心。依諸福業。安忍世間種種苦惱違逆等事。是為世間忍也。二出世間忍。謂菩薩但為利益一切有情。起平等大悲之心。安忍種種苦樂逆順之境。而不見諸法生滅之相。是為出世間忍</p>
【二方便】（出無著論）<p style="margin-left:1em">一細作方便。方便猶善巧也。謂欲破眾生執著色身之相。故佛假喻微細。分析善巧而說。如金剛經云。三千大千世界。所有微塵。寧為多不等。意謂由微塵而成世界。世界本來不實。因四大而成色身。色身本來是假。是名細作方便。（三千大千世界者。一須彌山一日月。一四天下一帝釋。名為一世界。一千個世界。名小千世界。一千個小千世界。名中千世界。一千個中千世界。名大千世界。三千大千世界。即釋迦佛所化之境也。四大者。地大。水大。火大。風大也。）二不念方便。謂欲破眾生執著色身之相。已為假喻微細。分析而說。又令眾生於諸微塵不生念想。故經云。是諸微塵。如來說非微塵等。是名不念方便。</p>
【方便二種相】（出地藏十輪經）<p style="margin-left:1em">一世間方便。謂諸菩薩。或為自利。或為利他。示現種種善巧方便。此之方便。依有所得。有所執著。是名世間方便。二出世間方便。謂諸菩薩。但為利他。不為自利。示現種種善巧方便。此之方便。依無所得。無所執著。是名出世間方便。</p>
【二無我】（出楞伽經）<p style="margin-left:1em">無即空也。人法之中。本無有我。但凡夫不了。於無我中。計我極盛。所謂我身。我名。我衣物。我田宅。我行。我住。坐臥語言。不離於我。乃至我能布施持戒等。因此顛倒。備起一切煩惱生死行業。聲聞之人。修四真諦。即了人法本空。我亦無有。故名二無我。（四真諦者。即苦集滅道也。）一人無我。謂由攬五陰實法而成假名之人。凡夫不了。復於假名之中。妄執為我。若了五陰之法本空。假名之人。豈得定有。假名既不定有。則所執之我。亦不可得。故金光明經云。何處有人及以眾生。是名人無我。（攬者。撮持也。五陰者。色陰。受陰。想陰。行陰。識陰也。五陰之身實有。故名實法。名字本來虛假。故名假名。）二法無我。謂由攬父母之遺體。四大假合而成五陰之身。若一一分別推求。皆悉空無所有。凡夫不了。妄執此身為我。餘身非我。若了四大本空。五陰非有。則所執之我。亦不可得。故金光明經云。五陰舍宅。觀悉空寂。是名法無我。（四大者。地大。水大。火大。風大也。）</p>
【二種我見】（出起信論）<p style="margin-left:1em">一人我見。謂凡夫之人。於五陰身。強立主宰。計我為人。作此妄見。故名人我見。（五陰者。色陰。受陰。想陰。行陰。識陰也。）二法我見。謂二乘之人。計一切法各有體性。雖得人無我智。猶自怖畏生死。妄取涅槃之法。於法起見。故名法我見。（二乘者。聲聞乘。緣覺乘也。梵語涅槃。華言滅度。）</p>
【二空】（出法藏般若心經畧疏）<p style="margin-left:1em">一人空。人空即我空也。亦曰生空。謂凡夫妄計五蘊是我。強立主宰。引生煩惱。造種種業。佛為破此計。故說五蘊無我。二乘悟之。入無我理。是名人空。（五蘊者。色蘊。受蘊。想蘊。行蘊。識蘊也。二乘者。聲聞乘。緣覺乘也。）二法空。謂二乘之人。未達法空之理。猶計五蘊之法實有。佛為破此執。故說般若深慧。徹見五蘊自性皆空。菩薩悟之。入法空理。是名法空。</p>
【二空】（出止觀）<p style="margin-left:1em">一但空。謂二乘之人。觀一切法皆悉虛幻。但見於空。不見不空。故名但空。二不但空。謂諸菩薩。非但見空。兼見不空。不空即中道。故名不但空。</p>
【空有各具二義】（出華嚴經疏）<p style="margin-left:1em">一真空二義。一謂真空能滅幻有。若幻有不滅。即非真空。二謂真空能成幻有。幻有若礙。亦非真空。是名真空二義。（幻有者。以迷真空之理。而成幻有之事。虛假不實。故名幻有。）二幻有二義。一謂幻有必覆真空。幻有若現。真空則隱。二謂幻有不礙真空。真空若顯。幻有自滅。是名幻有二義。</p>
【二執】（出金光明經文句記）<p style="margin-left:1em">一人執。謂眾生於五陰等法中。強立主宰。計我為人。妄生執著。是名人執。（五陰者。色陰。受陰。想陰。行陰。識陰也。）二法執。謂眾生不了五陰等法從因緣生。如幻如化。計為我身。妄生執著。是名法執。</p>
【二法執】（出宗鏡錄）<p style="margin-left:1em">一俱生法執。謂無始時來。虛妄熏習。於一切法妄生執著。恒與身俱。故名俱生法執。二分別法執。謂於邪教及邪師所說之法。分別計度。執為實法。故名分別法執。</p>
【二我執】（出宗鏡錄）<p style="margin-left:1em">一俱生我執。謂於五陰等法中。強立主宰。妄執為我。與身俱生。是名俱生我執。（五陰者。色陰。受陰。想陰。行陰。識陰也。）二分別我執。謂於計我法中。分別我能行善行惡等事而起執著。是名分別我執。</p>
【空有二執】（出宗鏡錄）<p style="margin-left:1em">一情有理無。情有理無者。即空觀。對遣有執也。謂觀徧計所執。於情則有。於理則無。唯虛妄起。都無體用。正應除遣也。二理有情無。理有情無者。即有觀。對遣空執也。謂觀依他圓成之法。於理則有。於情則無。理本是實。有體有用。正應存留也。</p>
【二種常】（出大智度論）<p style="margin-left:1em">一百歲至劫滅名常。百歲至劫滅名常者。謂諸菩薩。若住百歲千萬億歲。若一劫乃至八萬劫後。方始入滅。是名為常。此乃久遠住世為常。非不遷不變之常也。二常住不壞名常。常住不壞名常者。謂諸菩薩煩惱之惑已滅。則真常之理方顯。真常之理。不生不滅。不壞不變。是名為常也。</p>
【二無常】（出大智度論）<p style="margin-left:1em">一念念無常。謂一切有為之法。念念生滅而不停住。故名念念無常。二相續無常。謂相續法壞。名為無常。如人欲死。漸漸命盡。如火燒草木。漸漸燒盡。故名相續無常。</p>
【二無常】（出析玄記）<p style="margin-left:1em">一剎那無常。梵語剎那。華言一念。而言無常者。謂此一念之心。生住異滅四相。遷流不停。是名剎那無常。二一期無常。謂眾生受身。雖壽命長短不等。皆名一期。而言無常者。謂諸眾生一期受報之身。亦為生住異滅。四相遷流。終歸滅盡。是名一期無常。</p>
【二假】（出宗鏡錄）<p style="margin-left:1em">宗鏡錄問云。不了唯識之徒。妄執我法。聖教之內。云何復言有我法等。答云。對機設假。非同情執。假有二種。故名二假。一無體隨情假。謂執我之法。本自無體。但因隨順機情。虛假施設。亦名我法。故名無體隨情假。二有體施設假。謂聖教所說。雖有法體。而非我法。體本無名。隨緣施設。假名我法。故名有體施設假。</p>
【二因】（出涅槃經）<p style="margin-left:1em">一生因。生即發生。謂本具法性之理。則能發生一切善法。如穀麥等種能生芽孽。是名生因。二了因。了即照了。謂以智慧照了法性之理。如燈照物。了了可見。是名了因。</p>
【二因】（出宗鏡錄）<p style="margin-left:1em">一能生因。謂第八識。能生起眼等諸識。又為一切善惡種子之因。譬如穀麥等種。為發生芽孽之因。是名能生因。（第八識者。即藏識也。）二方便因。謂眼等諸識能為方便。引發第八識善惡之種。譬如水土。以為發生穀麥等芽孽之方便。是名方便因。</p>
【二因】（出天台四教儀集註）<p style="margin-left:1em">一習因。習即數習之義。謂如習貪欲。則貪欲增長。是名習因。二報因。報即果報。謂行善惡之因。即得善惡之報。是名報因。</p>
【二因】（出大智度論）<p style="margin-left:1em">論問曰。諸煩惱是惡法。云何能生善業。答曰。有二種因。一近因。謂人為求後世富樂。故修布施等善。是為近因。二遠因。謂人欲離欲界衰惱不淨之身。故修禪定之善。是為遠因。</p>
【二因】（出大涅槃經）<p style="margin-left:1em">一正因。正謂中正。中必雙照。三諦具足。故名正因。（中正者。離於邊邪也。雙照者。照空照假也。空謂蕩一切相。即是真諦。假謂立一切法。即是俗諦。非空非假。即是中諦。故云三諦具足。）二緣因。緣即緣助。謂一切功德善根。資助了因。開發正因之性。故名緣因。（了因者。了即照了。謂以智慧照了正因也。）</p>
【二因】（出瑜伽師地論）<p style="margin-left:1em">一牽引因。謂由無明之惑。於先世時。造作善惡一切業行。由此業行為因。則能招引現生果報。如是展轉牽連不斷。故名牽引因。二生起因。謂由無明之惑。於現世時。造作善惡一切業行。由此業行為因。則能感得後世果報。如是展轉相生不絕。故名生起因。</p>
【二果】（出宗鏡錄）<p style="margin-left:1em">一增上果。謂眼耳鼻舌身五根。皆為識所依。根即增勝。名增上果。又第六意識。能引生眼等五識。亦名增上果。又第七識。前念為後念所依。亦名增上果。又第八識為第七識之所依。故亦名增上果。（第七識者。即分別識也。第八識者。即藏識也。）二異熟果。異熟果者。謂果報異時成熟。即第八識也。以此識能含藏一切諸法種子。而成熟諸根識之果也。如眼等諸根。由昔作善惡之因。今報得苦樂之果。若今作善惡之因。亦感當來苦樂之果。是名異熟果。（諸根者。即眼耳鼻舌身意六根也。）</p>
【二果】（出阿毗曇論）<p style="margin-left:1em">一習氣果。（亦名所依果。）謂數習宿世善惡氣分。感於果報也。如往世修善勝故。則今世為善心重。修惡勝故。則為惡心重。是名習氣果。二報果。謂由宿世善惡為因。感報今世之果也。如往世作諸善業之因。則感今世富樂之果。作諸惡業之因。則感貧苦之果。是名報果。</p>
【二種無漏因果】（出大涅槃經）<p style="margin-left:1em">一無漏因。謂二乘之人。由修戒定慧之因。能斷三界生死之苦果。則戒定慧名無漏因。即道諦也。（二乘者。聲聞乘。緣覺乘也。三界者。欲界。色界。無色界也。）二無漏果。謂二乘之人。既斷三界生死逼迫之苦。證真空涅槃寂滅之樂。是真空涅槃。名無漏果。即滅諦也。（梵語涅槃。華言滅度。）</p>
【二加】（出華嚴經疏）<p style="margin-left:1em">加即加被。佛於華嚴會上。以三業神力。或冥或顯。加被法慧等諸菩薩各各說法。故有此二加也。（三業者。身業。口業。意業也。）一顯加。顯加者。謂佛以平等大慈。常鑑眾生。若有宿世善根成熟者。即以神力加被菩薩。為其說法。如身業摩頂以增其威。口業勸說以益其辯。顯然可見。故曰顯加。（身業摩頂者。本以手摩。手屬於身故也。）二冥加。冥加者。謂佛以意業神力。加被菩薩。增其智慧。於大眾中為人演說。令無所畏。隱密難見。故曰冥加。</p>
【二種顯示】（出華嚴經疏）<p style="margin-left:1em">顯即顯露。示即曉示。謂一切眾生本性。具有因果理事等法。但相變體殊。情生智隔。不能顯發。故談華嚴大經。令其知心合體。智顯情亡。故有二種顯示也。一言顯示。謂佛以言說顯示。令諸眾生悉皆知有如來智慧德相。經云。破一微塵。出大經卷等。是名言顯示。二使修行顯示。謂眾生既知性具如來之法。令其修行。悟入顯現。如法華經云。為令眾生。開示悟入佛之知見等。是名使修行顯示。</p>
【二種廣利】（出華嚴經疏）<p style="margin-left:1em">一利今。謂佛在世。當機之眾。聞法悟道。獲大利益。是名利今。二利後。謂佛滅後。一切眾生。亦得聞經受法。修行悟道。獲大利益。是名利後。</p>
【二種說法】（出寶性論）<p style="margin-left:1em">一細。謂如來為諸菩薩。演說甚深微妙之法。以依第一義諦而說。故名為細。（第一義諦者。如來所證出世間之妙理也。）二麤。謂如來或時為諸眾生。演說諸法名字章句種種差別。以依世諦而說。故名為麤。（世諦者。謂世間一切諸法也。）</p>
【二種通相】（出楞伽經）<p style="margin-left:1em">一宗通相。宗即心。宗亦要也。通即融通無礙。相即自心所得勝進之相。謂依教思修。得意忘言。趣入自覺之地。覺智圓明。融通無礙。是名宗通相。二說通相。說即說法。通即辯說無礙。相即起用化他之相。謂以方便。隨順眾生根器淺深。為其演說。無有障礙。是名說通相。</p>
</div></div>
</div><!-- end of div[@id='body'] -->
</body></html>