<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu18' />
<div class='div-other'><a id='mulu19' />【四身】（出成唯識論）<p style="margin-left:1em">一自性身。自性身者。即法身也。謂諸如來真淨法界。湛然常寂。具足無邊真實功德。是一切法平等實性也。二自受用身。自受用身者。即自報身也。謂諸如來內智湛然。照真法界。盡未來際。常自受用廣大法樂也。三他受用身。他受用身者。為他機所感而現此身。即他報身也。謂諸如來由平等智。為十地菩薩現大神通。轉正法輪。令他受用大乘法樂也。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）四變化身。變化身者。謂無而忽有。名為變化。即應身也。謂諸如來隨順機宜。變現此身也。</p>
【化應身四句】（出華嚴經隨疏演義鈔）<p style="margin-left:1em">一化身非應。謂佛隨類變現龍鬼等形。不為佛身。是名化身非應。二應身非化。謂地前菩薩所見佛身。即是隨機應現。非五趣攝。是名應身非化。（地前菩薩者。即十住十行十迴向諸菩薩也。五趣者。天趣。人趣。鬼趣。畜生趣。地獄趣也。）三亦應亦化。謂諸聲聞所見佛身。見諸相好皆因修成。名之為應。無而忽有。名之為化。是名亦應亦化。四非應非化。謂佛法報二身。非屬應化。是名非應非化。</p>
【佛四德】（出涅槃經）<p style="margin-left:1em">四德者。如來所證常樂我淨之德也。謂如來心體本空。應用無染。離凡夫二乘菩薩偏邪之顛倒。故稱為德。（二乘者。聲聞乘。緣覺乘也。）一常德。常者不遷不變之謂也。性體虛融。湛然常住。歷三世而不遷。混萬法而不變。故名常德。（三世者。過去現在未來也。）二樂德。樂者安隱寂滅之謂也。離生死逼迫之苦。證涅槃寂滅之樂。故名樂德。（梵語涅槃。華言滅度。）三我德。我者自在無礙之謂也。然有妄我真我。若外道凡夫。於五陰身強立主宰。執之為我。乃是妄我。若佛所具八自在稱為我者。即是真我。故名我德。（五陰者。色陰。受陰。想陰。行陰。識陰也。八自在我者。一能示一身以為多身。二示一塵身滿大千界。三大身輕舉遠到。四現無量類常居一土。五諸根互用。六得一切法如無法想。七說一偈義經無量劫。八身徧諸處猶如虛空也。）四淨德。淨者離垢無染之謂也。無諸惑染。湛然清淨。如大圓鏡。了無纖翳。故名淨德。</p>
【身土四依】（出華嚴經疏）<p style="margin-left:1em">一色身依色相土。謂如來隨類應化。示現丈六等相好之身。即依娑婆等同居之土。以其有山河大地等色相。是為色身依色相土。（梵語娑婆。華言能忍。同居者。凡聖同居也。）二色身依法性土。謂如來丈六等相好之身。當體即是法性之身。所依之土。亦即常寂光土。是為色身依法性土。（常寂光土者。即佛所居之淨土也。）三法身依法性土。謂如來法性之身。非心非色。猶如虛空。徧一切處。所依之土。即是常寂光土。是為法身依法性土。四法身依色相土。謂如來法性之身。徧於剎塵之土。雖身土相攝。事理交互。色即非色。相即非相。而不離剎塵之土。是為法身依色相土。</p>
【佛四種希有】（出金剛經纂要刊定記）<p style="margin-left:1em">一時希有。時希有者。謂佛出世之時不常有也。一切眾生。從曠劫來。無明覆蔽。流轉生死。無有窮盡。今值佛出世。聞說正法。依教修行。得免生死之苦。實為希有也。二處希有。處希有者。謂佛生於迦毘羅城。乃在三千世界之中。佛不於餘處出現。而於此處降生。實為希有也。（梵語迦毘羅。華言能仁住處。三千者。小千中千大千也。）三德希有。德希有者。謂佛具無量福慧。最勝第一。非諸菩薩等所可思議。實為希有也。四事希有。事希有者。謂佛降兜率乃至入涅槃等事。天上人間。最為奇特。外道天魔。無不歸仰。用大慈悲。極巧方便。現多種身相。演無量法門。隨眾生根。普皆利益。實為希有也。（梵語兜率。華言知足。梵語涅槃。華言滅度。）</p>
【四無所畏】（出大智度論）<p style="margin-left:1em">此四。通言無畏者。由佛十力之智。內充明了决定故。於大眾中。凡有所說。則無恐懼之相。故名無所畏。（十力者。知是處非處智力。知過去現在未來業報智力。知諸禪解脫三昧智力。知諸根勝劣智力。知種種解智力。知種種界智力。知一切至處道智力。知天眼無礙智力。知宿命無漏智力。知永斷習氣智力也。）一一切智無所畏。一切智者。於世間出世間一切諸法盡知盡見也。無所畏者。如佛言。我是一切正智人。故得安隱。得無所畏。在大眾中。作師子吼。能轉法輪。諸沙門婆羅門。若天魔梵。若復餘眾。實不能轉。是一切智無所畏。（梵語沙門。華言勤息。謂勤行眾善。止息諸惡也。梵語婆羅門。華言淨行。天魔梵者。天魔即他化自在天。梵即梵天魔。）二漏盡無所畏。漏盡者。惑業生死俱盡也。無所畏者。如佛言。我一切漏盡。故得安隱。得無所畏。在大眾中。作師子吼。能轉法輪。諸沙門婆羅門。若天魔梵。若復餘眾。實不能轉。是為漏盡無所畏。三說障道無所畏。說障道者。說彼魔外障蔽聖道之法也。無所畏者。如佛言。我說障法。故得安隱。得無所畏。在大眾中。作師子吼。能轉法輪。諸沙門婆羅門。若天魔梵。若復餘眾。實不能轉。是為說障道無所畏。四說盡苦道無所畏。說。盡苦道者。說能盡諸苦之道法也。無所畏者。如佛言。我所說聖道。能出世間。能盡諸苦。故得安隱。得無所畏。在大眾中。作師子吼。能轉法輪。諸沙門婆羅門。若天魔梵。若復餘眾。實不能轉。是為說盡苦道無所畏。</p>
【四等】（出楞伽經）<p style="margin-left:1em">四等者。謂諸佛如來。名字言語。現身說法。平等不二。以顯佛佛道同也。一字等。字即名字也。經云。若字稱我為佛。彼字亦稱一切諸佛。以我與彼字無差別。是名字等。（我者。釋迦如來自謂也。彼者。指一切諸佛也。謂諸佛皆稱理立名。理性平等。故同名佛也。）二語等。語即言語也。經云。謂我六十四種梵音。言語相生。無增無減。無有差別。與諸佛同一音故。是名語等。（六十四種梵音者。一流澤。二柔軟。三悅意。四可樂。五清淨。六離垢。七明亮。八甘美。九樂聞。十無劣。十一圓具。十二調順。十三無澀。十四無惡。十五善柔。十六悅耳。十七適身。十八心生勇銳。十九心喜。二十悅樂。二十一無熱惱。二十二如教令。二十三善了知。二十四分明。二十五善愛。二十六令生歡喜。二十七使他如教令。二十八令他善了知。二十九如理。三十利益。三十一離重復過失。三十二如師子音。三十三如龍音。三十四如雲雷吼。三十五如龍王。三十六如緊那羅妙歌。三十七如迦陵頻伽。三十八如梵王。三十九如共命鳥。四十如帝釋美妙。四十一如振鼓。四十二不高。四十三不下。四十四隨入一切音。四十五無缺減。四十六無破壞。四十七無染污。四十八無希取。四十九具足。五十莊嚴。五十一顯示。五十二圓滿一切音。五十三諸根適悅。五十四無譏毀。五十五無輕轉。五十六無動搖。五十七隨入一切眾會。五十八諸相具足。五十九令眾生意懽喜。六十說眾生心行。六十一入眾生心意。六十二隨眾生信解。六十三聞者無其分量。六十四一切眾生不能思惟稱量也。）三身等。經云。我與諸佛法身及色身相好。無有差別。是名身等。（法身者。即法性為身也。色身者。如來丈六之應身也。）四法等。經云。我及彼佛。同得三十七品菩提分法。無二無別。是名法等。（三十七品者。觀身不淨。觀受是苦。觀心無常。觀法無我。是四念處。已生惡令永斷。未生惡令不生。已生善令增長。未生善令得生。是四正勤。欲如意足。念如意足。精進如意足。思惟如意足。是四如意足。信根。進根。念根。定根。慧根。是五根。信力。進力。念力。定力。慧力。是五力。擇法覺分。精進覺分。喜覺分。除覺分。捨覺分。定覺分。念覺分。是七覺分。正見。正思惟。正語。正業。正命。正精進。正念。正定。是八正道。已上諸法。總為三十七品也。梵語菩提。華言道。）</p>
【世醫四法喻如來】（出雜阿含經）<p style="margin-left:1em">一善知病。謂世之良醫。善能知人種種疾病。以喻如來善知一切眾生業惑等病也。二善知病源。謂世之良醫。善知疾病所起之由。或由風濕。或由冷熱。乃至飲食色欲之類。發於眾病。以喻如來善知眾生。皆由無明煩惱為其根源。而有生死輪迴之病也。三善知病對治。謂世之良醫。善知對治之方。如患冷病者。則以熱藥對治。患熱病者。則以冷藥對治。患不冷不熱病者。則以溫和之藥對治。藥若對病。病無不愈。以喻如來說法。若眾生多貪欲者。則說不淨之觀治之。多瞋恚者。則說慈悲之觀治之。是也。四善知治已更不動發。謂世之良醫。善能應病與藥。人若服已。其病即愈。病既愈已。身心安隱。不復更發。以喻如來為諸眾生善說法藥。對治一切眾生業惑之病。人能依而修之。則得出離生死之苦。成就涅槃之樂。一切業惑。不復發起矣。（梵語涅槃。華言滅度。）</p>
【四方行七步】（出佛本行集經）<p style="margin-left:1em">謂如來初降生時。於四方面。各行七步。步步舉足。出大蓮華。行七步已。先觀東方。口自出言。世間之中。我為最勝。我從今日生分已盡。此是菩薩希奇之事。未曾有法。餘方悉然。一東行七步。東行七步者。涅槃經云。示為眾生而作導首也。二南行七步。南行七步者。經云。示現欲為無量眾生作最上福田也。三西行七步。西行七步者。經云。示現無盡永斷生死。是最後身也。四北行七步。北行七步者。經云。示現已度諸有生死也。</p>
【四門遊觀】（出佛本行集經）<p style="margin-left:1em">經云。爾時虛空有一天子。名曰作瓶。見悉達太子在於宮內。恐其著五欲樂。乃言。我當為彼作於厭離之想。即以威神感動。令其宮內所作音樂。皆為不順五欲之事。唯傳涅槃微妙之聲。欲令厭離世間。心生覺悟。太子聞是聲已。遂發出遊之心。即向迦毘羅城四門遊觀也。（五欲者。色欲。聲欲。香欲。味欲。觸欲也。梵語迦毘羅。華言能仁住處。）東門見老人。時太子欲向園林遊觀。淨飯王聞之。於是敕令街巷灑掃嚴淨。其有老病死亡之人。悉令驅逐。勿使太子見之。心有所厭。及太子出東門。作瓶天子以神通力。化作老人。傴僂低頭。倚杖呻吟。曲脊傍行。太子見已。為馭者言。我今此身。亦當老耶。若有如是老弊之相。何暇向彼園林遊戲。宜速還宮。我當思惟。作何方便。得免斯苦。南門見病人。時太子又欲向彼園林遊觀。淨飯王聞之。於是敕令街巷灑掃嚴淨。或有老病死亡之人。悉令驅逐。勿使太子見之。復生厭離之心。及太子出南門。作瓶天子以神通力。化作一病患人。身體羸瘦。喘氣微弱。命在須臾。不能起舉。太子見已。為馭者言。若我此身。病亦不免。何暇向彼園林遊戲。宜速還宮。我當思惟。作何方便。得免斯苦。西門見死人。時太子出西門。又欲向彼園林遊觀。淨飯王聞之。於是敕令嚴淨街道。復振鐸言。莫令更有老病死亡之人。使太子見之。生於厭離。及太子出西門。作瓶天子以神通力。化作一死屍。臥在牀上。眾人轝行。有諸親屬圍繞哭泣。太子見已。心懷慘惻。為馭者言。若我此身。同有死法。何暇向彼園林遊戲。宜速還宮。我當思惟。作何方便。得免斯苦。北門見沙門。時太子又欲向彼園林遊觀。淨飯王聞之。於是敕令嚴淨街道。復振鐸言。莫使更有老病死亡之人。令太子見。生厭離心。及太子出北門。作瓶天子以神通力。化作沙門。著僧伽黎。執錫擎鉢。威儀整肅。行步安詳。太子見已。心生愛樂。問言。尊者。汝是何人。沙門答言。我名出家之人。世間諸行。盡是無常。我今捨家。求無上道。故名出家。太子為言。此業大善。於是還宮。白淨飯王曰。世間一切眾生皆有別離。我今志願出家。樂求涅槃。（梵語沙門。華言勤息。梵語僧伽黎。華言重複衣。梵語涅槃。華言滅度。）</p>
【出家四願】（出普曜經）<p style="margin-left:1em">出家四願者。謂釋迦如來。初欲出家。發此四誓願。度脫眾生也。（梵語釋迦。華言能仁。）一願濟眾生困厄。謂我設成正覺。得一切智時。眾生困厄。被諸惱患。吾當濟脫。令斷恩愛也。二願除眾生惑障。謂眾生沒在生死苦海。無明暗蔽。悉無所知。我當為其顯示。如清淨眼內外無障。令其出離也。三願斷眾生邪見。謂眾生在世。我慢自大。尊己賤彼。心存邪見。不慕聖道。我當開化令入正真也。四願度眾生苦輪。謂眾生處於生死之苦。輪轉無際。滅智慧根。不能自濟。我當為其說法。令得度脫也。</p>
【四滿成佛】（出占察善惡業報經）<p style="margin-left:1em">一信滿成佛。謂依種性地。决定信於諸法。不生不滅。清淨平等。無可願求。是為信滿成佛。（種性者。種即種子。性即性分是也。）二解滿成佛。謂依解行地。深解法性。無造無作。不起生死想。不起涅槃想。心無所怖。亦無所欣。是為解滿成佛。（解行者。解即解了。行即所修之行也。梵語涅槃。華言滅度。）三行滿成佛。謂依究竟菩薩地。能除一切無明諸障。菩提願行。悉皆具足。是為行滿成佛。（究竟菩薩。即等覺菩薩也。梵語菩提。華言道。）四證滿成佛。謂依淨心地。得無分別寂靜法智及不思議勝妙功德。是為證滿成佛。（淨心地者。即妙覺佛位也。）</p>
【天上四塔】（出佛成道記并本行集經）<p style="margin-left:1em">一箭塔。經云。太子年方十五。與諸釋種角藝。太子一箭穿七金鼓。又一箭徹過七鐵猪。復入于土。水泉迸出。遂名箭井。時帝釋遂取其箭。於忉利天建塔供養。（梵語忉利。華言三十三。乃帝釋所居之天也。）二髮塔。經云。太子初出家時。自持寶刀而發願云。我今截落此髮。誓與眾生斷除煩惱習障。尋以髮擲空中。時帝釋接向天上。建塔供養。三盋塔。經云。菩薩將詣道樹。成等正覺。時有天人。告善生村主二女難陀婆羅曰。汝可最初施食。於是二女以乳烹麋。用盋盛獻。菩薩食已。以盋擲尼連河中。時帝釋收歸天上。建塔供養。（梵語難陀。華言喜。梵語婆羅。華言力。二女名也。尼連。無翻。）四佛牙塔。經云。佛闍維時。天帝釋持七寶瓶來請佛牙。其火即滅。寶棺自開。帝釋乃取佛口舌頷一牙。於天上建塔供養。（梵語闍維。華言焚燒）</p>
【四處立塔】（出法苑珠林）<p style="margin-left:1em">一生處立塔。謂諸佛降生之處即應起塔。如今釋迦牟尼佛。在毘藍園內無憂樹下降生。即於其處立塔也。（梵語釋迦牟尼。華言能仁寂默。梵語毘藍。華言解脫處。梵語塔婆。華言高顯。）二得道處立塔。謂如來得道在摩竭提國菩提樹下。即於其處立塔也。（梵語摩竭提。華言善勝。梵語菩提。華言道。）三轉法輪處立塔。謂如來轉法輪。其處不定。或在寂場。或在鹿苑。或在天上等。即於其處立塔也。四涅槃處立塔。梵語涅槃。華言滅度。謂如來在俱尸那城娑羅雙樹間入滅。即於其處立塔也。（梵語俱尸那。華言角城。梵語娑羅。華言堅固。）</p>
【四法】（出大乘本生心地觀經）<p style="margin-left:1em">經云。於法寶中有其四種。引導眾生。出生死海。到於彼岸。三世諸佛依此修行。斷一切障。得成菩提。一教法。謂一切無漏善法。教化眾生。能破無明煩惱業障也。（無漏者。不漏落生死也。）二理法。謂一切教法所詮之義理也。三行法。謂戒定慧等諸行之法也。四果法。謂至果所證無為涅槃等法也。（梵語涅槃。華言滅度。）</p>
【法四依】（出法界次第）<p style="margin-left:1em">法四依者。謂依憑正法。則能成就萬行之因。滿足菩提之果也。（梵語菩提。華言道。）一依法不依人。依法者。謂依實相等法。修諸波羅蜜行。則能具足清淨功德。能至菩提也。不依人者。如涅槃經云。魔王尚能假化作佛。況能不作其餘之身。是故雖是凡夫。若所說所行。與實相等法相應。則可依信。雖現佛身相好。若所說所行。違於實相法者。則不應依也。（梵語波羅蜜。華言到彼岸。）二依了義經不依不了義經。依了義經者。謂諸大乘經。皆明中道佛性。若依此而修。則萬行成就。能見佛性也。不依不了義經者。謂小乘等經。不明中道佛性。若依此而修。則萬行難成。不見佛性也。三依義不依語。依義者。義即中道之理。若依此理而修。則能成就萬行。破諸顛倒而顯中道之理也。不依語者。語是世間言語文字。非出世法。若依此而修。則萬行不成。顛倒不破。中道不顯也。四依智不依識。依智者。照了之心。名之為智。若依正觀之智。於諸波羅蜜觀察而修。則能破生死煩惱之業。必證大乘涅槃之果也。不依識者。妄想之心。名之為識。若依妄識而修。則搆集生死煩惱之業。流轉無窮。眾苦不息也。</p>
【四法界】（出華嚴法界觀）<p style="margin-left:1em">法界者。一切眾生身心之本體也。法。軌則也。界有性分二義。若約事說。界即是分義。謂隨事分別故也。若約理說。界即是性義。謂諸法性不能變易故也。以此性分互相交絡。則成理事無礙法界。以理融事。一一融通。則成事事無礙法界也。一事法界。謂諸眾生色心等法。一一差別。各有分齊。故名事法界（分齊者。限量也。）二理法界。謂諸眾生色心等法。雖有差別。而同一體性。故名理法界。三理事無礙法界。謂理由事顯。事攬理成。理事互融。故名理事無礙法界。四事事無礙法界。謂一切分齊事法。稱性融通。一多相即。大小互容。重重無盡。故名事事無礙法界。</p>
【四藏】（出大智度論）<p style="margin-left:1em">四藏者。即經律論呪也。以其各各含藏一切文理。故名藏也。一經藏。經藏者。即如來所說一大藏大小乘諸經也。經。法也。常也。十界同遵謂之法。三世不易謂之常。又云。契經謂上契諸佛之理。下契眾生之機也。（十界者。佛界。菩薩界。緣覺界。聲聞界。天界。人界。修羅界。餓鬼界。畜生界。地獄界也。三世者。過去現在未來也。）二律藏。律藏者。即如來所制大小乘戒律也。律。法也。謂能治眾生貪瞋癡種種之惡。如治世法律。則能斷決重輕之罪也。三論藏。論藏者。即如來所說阿毘曇等論及佛弟子所造諸論也。（梵語阿毘曇。華言無比法。）四呪藏。呪藏者。即如來所說一切秘密心呪也。如諸陀羅尼及凡經中所有神呪是也。（梵語陀羅尼。華言呪。）</p>
【經含四義】（出翻譯名義）<p style="margin-left:1em">一法義。法即可軌可則之義。謂如來所說之經。十界同遵。無不軌則故也。（遵。依也。十界者。佛界。菩薩界。緣覺界。聲聞界。天界。人界。修羅界。餓鬼界。畜生界。地獄界也。）二常義。常即不遷不變之義。謂如來所說之經。三世而不改易故也。（三世者。過去現在未來也。）三貫義。謂如來所說之經。貫穿一切深妙義理故也。四攝義。謂如來所說之經。攝持所化一切眾生故也。</p>
【講經四益】（出金光明經）<p style="margin-left:1em">經云。虛空藏菩薩梵釋天等。白佛言。若諸國土有能講說此金光明微妙經典。於其國土獲四利益。一國土吉祥益。謂若有國土講說此經者。國王軍眾。勢力強盛。無諸怨敵。疾疫消除。壽命修長。吉祥安樂。正法興隆也。二輔臣和樂益。謂若有國土講說此經。則輔相大臣。和悅無諍。王所敬愛。安隱豐樂。隨心所願。皆得滿足也。三國人富壽益。謂若有國土講說此經。則沙門弟子及國邑人民。修行正法。多所利益。壽命延長。富逸安樂。於諸福田悉得修立也。（梵語沙門。華言勤息。）四法師自利利他益。謂若有國土講說此經。其說經之人。一切時中。身心調適。諸人民眾。增加守護。慈悲平等。心無傷害。亦令一切眾生誠心皈仰。皆悉修習菩提之行也。（梵語菩提。華言道。）</p>
【論藏華梵四名】（出華嚴經疏）<p style="margin-left:1em">一摩怛理迦。梵語摩怛理迦。華言本母。謂反覆論議。則能出生一切義理故也。二奢薩怛囉。梵語奢薩怛囉。華言議論。謂評議辯論空有假實等法故也。三烏波你舍。梵語烏波你舍。華言近說。謂從近從略。說經中要義故也。四阿毘達磨。梵語阿毘達磨。華言對法。謂能對所問之法故也。</p>
【四一】（出法華經文句）<p style="margin-left:1em">一理一。理即中道一實相之理也。此實相之理。諸佛眾生體性平等。無有增減。但眾生體雖本具。全體在迷。唯諸佛覺知如實之相。乘此實道出應於世。要令眾生得此實相。故經云。是法非思量分別之所能解。唯有諸佛乃能知之。又云。諸佛唯以一大事因緣故出現於世。為令眾生開示悟入佛之知見。佛之知見。即理一也。（一大事因緣者。即一實相也。其性廣博名大。諸出世之儀式。故名事。眾生有此機感。故名因。佛乘機而應。故名緣。）二行一。行即所修一乘之妙行也。謂實相之理。自非一乘妙行。莫能證得。故經云正直捨方便。但說無上道。又云。諸有所作。常為一事。事即是行。故名行一也。三人一。人即所化之眾生也。佛出世之意。但為教化菩薩成就佛道。蓋由機器不純。不得已而權施三乘之教。漸令入大。故至法華。即開三乘之權。而顯一乘之實。三乘之人。同是菩薩之人。故名人一也。（三乘者。聲聞乘。緣覺乘。菩薩乘也。）四教一。教謂圓頓妙教。即一佛乘也。如來於前四時隨順機緣。不得已而權說諸乘。至于法華。開顯權即是實。故經云。十方佛土中。唯有一乘法。無二亦無三。故名教一也。（四時者。華嚴時。鹿苑時。方等時。般若時也。無二者。謂無藏教通教之二也。無三者。謂無藏教通教別教之三也。）</p>
【四陀羅尼】（出瑜伽師地論）<p style="margin-left:1em">梵語陀羅尼。華言總持。謂持善不失。持惡不生也。又翻遮持。謂遮空有二邊之惡。持中道之善也。一法陀羅尼。謂諸菩薩。得念慧力。持所聞法。經無量時。永不忘失。是名法陀羅尼。二義陀羅尼。謂諸菩薩。持所聞無量義趣。經無量時。永不忘失。是名義陀羅尼。三呪陀羅尼。呪願也。謂諸菩薩。獲得如是總持。令其呪願。悉皆神驗。能除一切眾生種種災患。是名呪陀羅尼。四忍陀羅尼。忍即安忍。謂諸菩薩成就堅固之行。於所聞法。得精進忍。是名忍陀羅尼。</p>
【四種秘密】（出阿毘曇雜集論）<p style="margin-left:1em">一令入秘密。聲聞之人執著空法。謂一切法皆空。如來為說大乘之法。破其執空之見。令生勝解。得入聖教。是名令入秘密。二相秘密。如來說一切法。皆無自性。無生無滅。為破諸外道凡夫邪執著有之相。是名相秘密。三對治秘密。謂如來宣說隱密之教。皆是對彼眾生過失而調治之。如人有病。則應病與藥而治療之。即獲安適。是名對治秘密。四轉變秘密。轉變者。轉彼不善而變為善也。謂如來說一切隱密名言。皆為眾生起散亂心者令生寂靜。起顛倒見者令生正見。起煩惱者令生清淨。是名轉變秘密。</p>
【乘戒緩急四句】（出華嚴經隨疏演義鈔）<p style="margin-left:1em">乘戒者。乘即佛所說大小乘法也。戒即佛所制輕重諸戒也。緩者寬緩也。急者急切也。一乘急戒緩。謂因戒緩故。墮於修羅餓鬼畜生地獄四趣之中。由乘急故。還得聞法。如八部中龍鬼等。皆得預會聞法。是名乘急戒緩（八部者。天龍。夜叉。乾闥婆。阿修羅。迦樓羅。緊那羅。摩睺羅伽也。）二戒急乘緩。謂因戒急故。得生人天中。雖生人天中。由乘緩故。不樂聞法。是名戒急乘緩。三乘戒俱急。謂因戒急故。得生人天。由乘急故。亦得聞法悟道。是名乘戒俱急。四乘戒俱緩。謂因戒緩故。永墮四趣。失天人身。以乘緩故。不得聞法。是名乘戒俱緩。</p>
【四種瓔珞莊嚴】（出大方等大集經）<p style="margin-left:1em">瓔珞莊嚴者。謂菩薩以戒等四法莊嚴法身。如世瓔珞莊嚴於身也。一戒瓔珞莊嚴。謂菩薩嚴持禁戒。於諸眾生無有惡害之心。若無惡害之心。一切眾生常所樂見。身口意業悉令清淨。是名戒瓔珞莊嚴。二三昧瓔珞莊嚴。謂菩薩於諸眾生。運大慈心。質直柔輭。乃至遠離貪瞋癡行。修習一切三昧。是名三昧瓔珞莊嚴。（梵語三昧。華言正定。）三智慧瓔珞莊嚴。謂菩薩心無疑網。遠離顛倒。知苦斷集。證滅修道。戒定慧聚。清淨無著。觀於世間。猶如夢幻。觀於法界。無有去來。是名智慧瓔珞莊嚴。四陀羅尼瓔珞莊嚴。梵語陀羅尼。華言能持。謂菩薩能持諸善法。令不散不失。又云總持。謂能持善不失。持惡不生。是名陀羅尼瓔珞莊嚴。</p>
【四種三昧】（出摩訶止觀）<p style="margin-left:1em">欲登妙位。非行不階。行法眾多。略言其四。梵語三昧。華言正定。又云調直定。眾生心行。常不調不直不定。入此三昧。能調能直能定。故名三昧。一常坐三昧。常坐三昧者。亦名一行三昧。文殊般若經以九十日為期。獨居靜室。跏趺正坐。蠲除惡覺。捨諸亂想。不雜思惟。繫緣法界。一念法界。（繫緣是止。一念是觀。法法融攝。故曰法界。）信一切法皆是佛法若坐疲極。或疾病所困。或睡蓋所覆。或宿障發動不能遣却。當專稱一佛名號以求加護。除經行飲食便利之外。時刻相續。無須臾廢此之三昧。於一期中若能精勤不懈。念念無間。則能破除障業。顯發實相之理矣。二常行三昧。常行三昧者。亦名般舟三昧。梵語般舟。華言佛立。佛立有三義。一佛威力。二三昧力。三行者本功德力。能於定中見十方佛在其前立。故名佛立。以九十日為期。終竟三月。身常旋行。不得休息。口常唱阿彌陀佛。心常想阿彌陀佛。或先想後唱。或先唱後想。想唱相繼。無令休息。此之三昧。極能斷除宿障。於諸功德最為第一。（梵語阿彌陀。華言無量壽。）三半行半坐三昧。半行半坐三昧者。若依方等經。七日為期。唯誦袒持呪。旋百二十帀。一旋一呪。不遲不疾。旋竟却坐。思惟實相之理。若依法華經。三七日為期。但誦本經。故經云。其人若行若立。讀誦是經。若坐思惟是經。我乘六牙白象。現其人前。此等三昧。俱是半行半坐也。（梵語袒持。華言秘要。）四非行非坐三昧。非行非坐三昧者。前之三種。俱用行坐。今言非行非坐者。雖非行坐。實通行坐。亦名隨自意三昧。謂但於一切時中一切事上。隨意用觀。不拘限期。心存止觀。念起即覺是也。</p>
【四智】（出成唯識論）<p style="margin-left:1em">一大圓鏡智。謂如來真智。本性清淨。離諸塵染。洞徹內外。無幽不燭。如大圓鏡。洞照萬物。無不明了。是名大圓鏡智。二平等性智。謂如來觀一切法與諸眾生皆悉平等。以大慈悲心。隨其根機。示現開導。令其證入。是名平等性智。三妙觀察智。謂如來善能觀察諸法圓融次第。復知眾生根性樂欲。以無礙辯才。說諸妙法。令其開悟。獲大安樂。是名妙觀察智。四成所作智。謂如來為欲利樂諸眾生故。普於十方世界。示現種種神通變化。引諸眾生令入聖道。成本願力所應作事。是名成所作智。</p>
【四無礙智】（亦名四無礙辯出法界次第）<p style="margin-left:1em">謂菩薩於此四法。智慧明了。通達無滯。故名四無礙智。以其辯說融通。亦名四無礙辯。一義無礙智。謂菩薩了知一切諸法義理。通達無滯。故名義無礙智。二法無礙智。謂菩薩通達一切諸法名字。分別無滯。故名法無礙智。三辭無礙智。謂菩薩於諸法名字義理。隨順一切眾生殊方異語。為其演說。能令各各得解。辯說無滯。故名辭無礙智。四樂說無礙智。謂菩薩隨順一切眾生根性所樂聞法而為說之。圓融無滯。故名樂說無礙智。</p>
【智境四相】（出圓覺經略疏）<p style="margin-left:1em">謂於有所證取之心。迤邐淺深。有此四相之異。故後之三相。皆因我相根本而立。與金剛般若四相所言不同。蓋彼於迷妄之心。執為四相故也。一我相。我相者。謂眾生於涅槃之理。心有所證。而其有所證取之心。執著不忘。認之為我。名為我相。經云。是故證取。方現我體。是也。（梵語涅槃。華言滅度。）二人相。人相者。比前我相已進一步。雖不復認證為我。而猶存悟我之心。名為人相。經云。悟己超過一切證者。名為人相。是也。三眾生相。眾生相者。比前人相。已進一步。謂雖已超過我人之相。猶存了證了悟之心。名眾生相。經云。但諸眾生了證了悟。皆為我人。而我人相所不及者。存有所了。名眾生相。是也。四壽命相。壽命相者。比前眾生相已進一步。謂心照清淨。於前眾生相中。所存了悟之心。雖已覺知超過。然猶存能覺之知。如彼命根。潛續於內。名壽命相。經云。覺所了者。不離塵故。是也。（不離塵者。謂此覺了之心。不離妄塵故也。）</p>
【四鏡】（出起信論）<p style="margin-left:1em">鏡以明淨鑑照為義。謂真如本覺之性。有空有不空。有體有用。故以四鏡喻焉。一如實空鏡。謂真如實相。體本空寂。離一切妄心境界之相。如明鏡無染。故名如實空鏡。二因熏習鏡。謂真如覺體。能作現法之因。復能熏習內心。而一切境界悉於中現。故名因熏習鏡。（已上二種。明真如在纏。故有空不空之義也。纏者。煩惱業縛也。）三法出離鏡。謂真如覺體之法。出離煩惱之塵。純一明淨。故名法出離鏡。四緣熏習鏡。緣即所化機緣。謂真如覺體出纏之時。隨照物機。與彼眾生作外緣熏力。令其修習善根。故名緣熏習鏡。（已上二種。明真如出纏。從體而起用也。）</p>
【四安樂行】（出法華文句）<p style="margin-left:1em">謂身無危險故安。心無憂惱故樂。身安心樂。乃能進行。故名安樂行。一身安樂行。謂身應當遠離十種之事。一遠離豪勢。二遠離邪人邪法。三遠離凶險嬉戲。四遠離旃陀羅。五遠離二乘眾。妨修大乘之行故。六遠離欲想。七遠離不男之人。八遠離危害之處。九遠離譏嫌之事。十遠雖畜養。既遠離已。常好坐禪。修攝其心。是名身安樂行。（梵語旃陀羅。華言屠者。二乘者。聲聞乘。緣覺乘也。）二口安樂行。謂口應遠離四種語。一不樂說人及經典過。二不輕慢。謂不倚大乘而輕蔑小乘也。三不讚他。亦不毀他。四不生怨嫌之心。善修如是安樂心故。是名口安樂行。三意安樂行。謂意應棄四種惡。一不嫉諂。二不輕罵。謂不應以大行而訶罵小行之人也。三不惱亂。四不爭競。為一切眾生。平等說法。是名意安樂行。四誓願安樂行。謂由眾生不聞不知不覺。於是起慈悲心。誓願為說。故經云。我得阿耨多羅三藐三菩提時。隨在何地。以神通力智慧力引之。令得住是法中。是名誓願安樂行。（梵語阿耨多羅三藐三菩提。華言無上正等正覺。）</p>
【四安樂行】（出華嚴經疏）<p style="margin-left:1em">此四安樂行者。乃清涼澄觀國師。依法華經安樂行品而立。謂涅槃之果。名為安樂。修此行者。能趣涅槃。故名安樂行。又住此四行。則身靜神定。外苦不干。故名安樂行。（梵語涅槃。華言滅度。）一畢竟空行。畢竟空行者。心境兩忘。空有雙會也。法華經云。行處近處。謂以觀照理。如理而行。名為行處。復觀一切法空。即近於理。名為近處。以行處近處。終歸於空也。二身口無過行。身口無過行者。謂身能遠離殺盜等過惡。口能遠離妄言綺語等過惡。法華經云。若讀經時。不樂說人長短及經典過。是也。三心無嫉妬行。心無嫉妬行者。謂見人修善。即能隨喜勸修。證入菩提之道。遠離嫉害妬忌等行。法華經云。於後末世。法欲滅時。受持讀誦斯經典者。無懷嫉妬諂誑之心。是也。（梵語菩提。華言道。）四大慈悲行。大慈悲行者。謂起慈悲心。發大誓願。願拔眾生之苦。與眾生之樂。法華經云。於在家出家人中生大慈心。於非菩薩人中生大悲心。是也。</p>
【藏教生滅四諦】（出天台四教儀集註）<p style="margin-left:1em">藏教者。經律論三藏之教也。生滅者。此教詮因緣生法。有生有滅也。四諦者。諦即審實之義。謂聲聞之人。用析空觀。諦審苦集滅道之法。一一不虛。是名藏教生滅四諦。（因緣生法者。六根為因。六塵為緣。根塵相對所起之心。名為生法。析空者。析即分析。謂分析五陰等法皆空也。）一苦諦。苦即逼迫之義。有三苦八苦。總而言之。不出三界生死。聲聞之人。諦審生死實苦。故名苦諦。（三界者。欲界。色界。無色界也。三苦者。苦苦。壞苦。行苦也。八苦者。生苦。老苦。病苦。死苦。愛別離苦。怨憎會苦。求不得苦。五陰盛苦也。）二集諦。集即招集之義。謂聲聞之人。諦審煩惱惑業。實能招集生死之苦。故名集諦。三滅諦。滅即寂滅。謂聲聞之人。既厭生死之苦。諦審涅槃。實為寂滅之樂。故名滅諦。四道諦。道即能通之義。謂聲聞之人。諦審戒定慧之道。實能通到涅槃。故名道諦。（梵語涅槃。華言滅度。）</p>
【通教無生四諦】（出天台四教儀集註）<p style="margin-left:1em">通教者。謂通前藏教。通後別圓也。無生四諦者。謂此教三乘之人根利。用體空觀。體達五陰諸法。當體即空。如幻如化。故云苦無逼迫相。集無和合相。滅無生相。道不二相也。是名通教無生四諦。（通前藏教者。謂此教鈍根菩薩。但證真空之理。與前藏教是同也。通後別圓者。謂此教利根菩薩。即於真空之理能知不空。證入中道之理。與後別圓二教是同也。三乘者。聲聞乘。緣覺乘。菩薩乘也。五陰者。色陰。受陰。想陰。行陰。識陰也。）一苦諦。謂此教三乘。用觀巧故。審實五陰生死等苦。當體即空。而無逼迫之相。故名苦諦。二集諦。謂此教三乘。用觀巧故。審實惑業之因。當體即空。了無惑業和合之相。故名集諦。三滅諦。謂此教三乘。用觀巧故。審實五陰生死等苦。昔本無生。今亦無滅。故名滅諦。四道諦。道即戒定慧之道。謂此教三乘。用觀巧故。審實所破之集。能破之道。同一真空。無有二相。故名道諦。</p>
【別教無量四諦】（出天台四教儀集註）<p style="margin-left:1em">別教者。別前藏通。別後圓教也。無量四諦者。謂此教獨菩薩法。菩薩所化眾生既無量。其所用法門亦無有量。故云苦有無量相。十法界果報不同故。集有無量相。五住煩惱不同故。道有無量相。恒沙法門不同故。滅有無量相。諸波羅蜜不同故。是名別教無量四諦。（別前藏通者。此教純是菩薩所修之法。不同藏通二教是。三乘共修也。別後圓教者。此教所明法門行相。隔歷次第。不同圓教一切圓融也。十法界者。佛界。菩薩界。緣覺界。聲聞界。天界。人界。阿修羅界。餓鬼界。畜生界。地獄界也。五住煩惱者。一切見住地惑。欲愛住地惑。色愛住地惑。有愛住地惑。無明住地惑也。梵語波羅蜜。華言到彼岸。生死為此岸。涅槃為彼岸也。）一苦諦。謂此教菩薩。諦審十界眾生生死諸苦。一一不虛。故名苦諦。（十界眾生。佛亦在列者。大論云。眾生無上者。即佛是也。）二集諦。謂此教菩薩。諦審十界眾生惑業。實能招集生死之苦。故名集諦。三道諦。謂此教菩薩。諦審無量道法。實能自利利他。故名道諦。四滅諦。謂此教菩薩。諦審六度之行。實能證於涅槃寂滅之理。故名滅諦。（六度者。一布施。二持戒。三忍辱。四精進。五禪定。六智慧也。）</p>
【圓教無作四諦】（出天台四教儀集註）<p style="margin-left:1em">圓教者。謂事理無礙。法法融攝也。無作四諦者。大乘菩薩。圓觀諸法。事事即理。無有造作。故云陰入皆如。無苦可捨。塵勞本清淨。無集可除。邊邪皆中正。無道可修。生死即涅槃。無滅可證。是名圓教無作四諦。（陰入皆如者。陰即色受想行識五陰也。入即六根六塵互相涉入。通為十二入也。此陰入之法。皆言如者。如即理也。邊邪皆中正者。謂空有二邊邪倒之見。皆即中正也。）一苦諦。謂此教菩薩。諦審五陰十二入之法。皆即真如。實無苦相可捨。故名苦諦。二集諦。謂此教菩薩。諦審一切煩惱塵勞。性本清淨。實無招集生死之相。故名集諦。三道諦。謂此教菩薩。諦審一切諸法。皆即中道。離邊邪見。實無煩惱之惑可斷。亦無菩提之道可修。故名道諦。四滅諦。謂此教菩薩。諦審生死涅槃。體元不二。實無生死逼迫之苦可斷。亦無涅槃之寂滅可樂可證。故名滅諦。</p>
【四勝義諦】（出成唯識論）<p style="margin-left:1em">一世間勝義。謂於世間五蘊虛妄之法而說真如勝妙之義也。（五蘊者。色蘊。受蘊。想蘊。行蘊。識蘊也。）二道理勝義。謂聲聞觀苦集滅道四諦之理。即是勝妙之義也。三證得勝義。謂聲聞證得二空真如之理。即是勝妙之義也。（二空者。人空法空也。）四勝義勝義。謂一真法界之理。唯有諸佛盡知盡證。乃勝義中之最勝義也。</p>
【四世俗諦】（出瑜伽師地論）<p style="margin-left:1em">一世間世俗。俗即習俗。謂世間眾生。安立舍宅及治生等種種之事。皆悉虛假不實也。二道理世俗。謂五蘊等法。皆是假名安立。若依道理。一一推窮。皆無自體也。（五蘊者。色蘊。受蘊。想蘊。行蘊。識蘊也。）三證得世俗。謂觀世俗假立之法皆空。證得預流等果也。（預流者。預入聖道之流。即初果也。）四勝義世俗。謂於世俗假立之法。了達勝妙之義也。</p>
【四念處】（出法界次第）<p style="margin-left:1em">念即能觀之觀。處即所觀之境也。謂諸眾生於色受想行識五陰。起四顛倒。於色多起淨倒。於受多起樂倒。於想行多起我倒。於心多起常倒。為令眾生修此四觀以除四倒。故名四念處也。一觀身不淨。身有內外。己身名內身。他人之身名外身。此內外身。皆攬父母遺體而成。從頭至足。一一觀之。純是穢物。眾生顛倒。執之為淨。而生貪著。故令觀身不淨也。二觀受是苦。領納名受。有內受外受。意根受名內受。五根受名外受。一一根有順受違受。不違不順受。於順情之境則生樂受。於違情之境則生苦受。於不違不順之境。則生不苦不樂受。樂受是壞苦。苦受是苦苦。不苦不樂受是行苦。眾生顛倒。以苦為樂。故令觀受是苦也。（五根者。眼根。耳根。鼻根。舌根。身根也。樂受是壞苦者。樂壞則苦生。即樂極悲生也。苦苦者。於苦身上更加苦受。故名苦苦。行苦者。雖是不苦不樂。念念心有生滅。是故名行苦也。）三觀。心無常。心即第六識也。謂此識心。體性流動。若麤若細。若內若外。念念生滅。皆悉無常。眾生顛倒。計以為常。故令觀心無常也。四觀法無我。法有善法惡法。人皆約法計我。謂我能行善行惡也。善惡法中。本無有我。若善法是我。惡法應無我。若惡法是我。善法應無我。眾生顛倒。妄計有我。故令觀法無我也。</p>
【四正勤】（亦名四斷出法界次第）<p style="margin-left:1em">正則不邪。勤則不怠。毘婆沙論云。斷已生惡法。猶如除毒蛇。斷未生惡法。如預防流水。增長<span class='corr'>已</span>生善。如溉（居代切。灌也。）甘果栽。（栽。苗也。）未生善令生。如鑽（祖官切。穿也。）木出火。故名四正勤。（梵語毘婆沙。華言廣解。）一已生惡令永斷。謂五蓋等煩惱覆心。離五種善根故。一心勤精進。方便斷除。不令更生也。（五蓋者。貪欲蓋。瞋恚蓋。睡眠蓋。悔蓋。疑蓋也。五善根者。信根。精進根。念根。定根。慧根也。）二未生惡令不生。謂五蓋等煩惱惡法。今雖未生。後若生時。能遮五種善根故。一心勤精進。方便遮止。不令生也。三已生善令增長。謂五種善根已生。為令增長故。一心勤精進。方便修習。令不退失也。四未生善令得生。謂五種善根雖未生。為令生故。一心勤精進。方便修習。令得生也。</p>
【四正斷】（出雜阿含經）<p style="margin-left:1em">一斷斷。謂所起惡不善法。斷已復生。更須精進攝受。令不生起。斷而又斷。是名斷斷。二律儀斷。謂堅持戒律。慎守威儀。斷一切惡。是名律儀斷。三隨護斷。謂於無漏真實三昧相中。隨順守護。不令退沒。是名隨護斷。（無漏者。不漏落生死也。梵語三昧。華言正定。）四修斷。謂已起善法。增益修習。令其生長。諸不善法自然斷除。是名修斷。</p>
【四如意足】（出法界次第）<p style="margin-left:1em">一欲如意足。欲者希向慕樂。莊嚴彼法。故名為欲。謂凡所修習一切諸法。若無樂欲之心。事必不遂。若能樂欲。所願皆得。是為欲如意足。（莊嚴彼法者。謂修希即心令四念處身受心法之觀成就也。）二念如意足。念者。專注彼境。一心正住。故名念。謂若非一心。觀法斷絕。若能一心。所願皆得。是為念如意足。三精進如意足。精進者。無雜曰精。無間曰進。謂惟專觀理。使無間雜。故曰精進。凡所修習一切諸法。若無精進。事必不成。若能精進。所願皆得。是為精進如意足。四思惟如意足。思惟者。思惟彼理。心不馳散也。謂凡所修習。若能思惟。所願皆得。是為思惟如意足。</p>
【四種方便】（出起信論）<p style="margin-left:1em">論問云。既說法界一相。佛體無二。何故不唯念真如。復假求學諸善之行。答曰。譬如大摩尼寶。體性明淨。而有鑛（古孔切。）穢之垢。若不以方便磨治。終不得淨。故說四種方便。（梵語摩尼。華言如意。）一行根本方便。謂觀一切法。自性無生。離於妄見。不住生死。及觀一切法。因緣和合。業果不失。起大悲心。攝化眾生。不住涅槃。以此為行。則能出生一切善法。故名行根本方便。（因緣者。眼耳鼻舌身意六根為因。色聲香味觸法六塵為緣。緣即緣助。謂助於六根能生六識也。梵語涅槃。華言滅度。）二能止方便。止即遮止。謂慚愧悔過。能止一切惡法不令增長。故名能止方便。三發起善根方便。謂勤供養。禮敬三寶。讚歎隨喜。勸請諸佛。以愛敬三寶淳厚心故。信得增長。乃能志求無上之道。又因三寶護持力故。能令業障消除。善根增長。故名發起善根方便。（三寶者。佛寶。法寶。僧寶也。）四大願平等方便。謂發廣大誓願。盡未來際。化度一切眾生。皆令究竟入於涅槃。故名大願平等方便。</p>
</div></div>
</div><!-- end of div[@id='body'] -->
</body></html>