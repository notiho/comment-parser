<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu26' />【五攝論】（出法寶標目）<p style="margin-left:1em">攝論者。即攝大乘論也。謂收攝一切大乘聖教法門要義。集而辨之也。此論乃無著菩薩所造。天親無性二菩薩各作論釋。申通其義。梁真諦。唐玄奘二法師。翻譯不同。故通名五攝論也。一無著攝論。謂無著菩薩造大乘攝論。三卷成文。是為無著攝論。二天親攝論。謂天親菩薩。因無著菩薩造大乘攝論。復造論釋。申明論議。名大乘攝論釋。一十五卷成文。是為天親攝論。三無性攝論。謂無性菩薩。因無著攝論。亦造論釋。中通其義。為攝大乘論釋。十卷成文。是為無性攝論。四梁攝論。謂梁朝真諦三藏法師。譯天親所造之論釋。流傳此土。是為梁攝論。五唐攝論。謂唐朝玄奘法師。譯無著菩薩論及無性菩薩所造論釋。是為唐攝論。</p>
【五藏】（出六波羅蜜經）<p style="margin-left:1em">藏即含藏之義。謂經律論等。皆能含藏無量法義故也。一素呾纜藏。梵語素呾纜。即修多羅。華言契經。謂上契諸佛之理。下契眾生之機也。經者。法也。常也。十界同遵之謂法。三世不易之謂常。經云。若彼有情。樂處山林。常居閑寂。修靜慮者。而為彼說素呾纜藏。是也。（十界者。佛界。菩薩界。緣覺界。聲聞界。天界。人界。修羅界。餓鬼界。畜生界。地獄界也。三世者。過去。現在。未來也。）二毗柰耶藏。梵語毗柰耶。華言律。律者。法也。謂能斷决重輕之罪也。經云。若彼有情。樂習威儀。護持正法。一味和合。令得久住。而為彼說毗柰耶藏。是也。三阿毘達磨藏。梵語阿毘達磨。華言無比法。即論藏也。謂聖人智慧。分別法義。最勝無比。經云。若彼有情。樂說正法。分別性相。循環研覈究竟甚深。而為彼說阿毘達磨藏。是也。四般若波羅蜜多藏。梵語般若。華言智慧。梵語波羅蜜。華言到彼岸。即慧藏也。謂諸眾生由迷般若。居生死。名此岸。菩薩由修般若。到涅槃。名彼岸。經云。若彼有情。樂習大乘真實智慧。離於我法執著分別。而為彼說般若波羅蜜多藏。是也。（梵語涅槃。華言滅度。）五陀羅尼藏。梵語陀羅尼。華言能持。亦云咒。即秘藏也。謂集種種善法。持令不失。經云。若彼有情。不能受持契經調伏對治。或復有情。造諸惡業。種種重罪使得消滅。速疾解脫。頓悟涅槃。而為彼說諸陀羅尼藏。是也。</p>
【五種藏】（出華嚴經隨疏演義鈔）<p style="margin-left:1em">一如來藏。藏即含藏也。謂真如法性之體。不離一切眾生色心。具足圓滿染淨諸法。是名如來藏。二自性清淨藏。謂一切眾生。自性清淨心。從無始已來。三智四德。具足無缺。煩惱垢纏。不能染污。是名自性清淨藏。（三智者。一切智。道種智。一切種智也。四德者。常德。樂德。我德。淨德也。）三法身藏。謂聖人自性清淨法身。為無上菩提河沙功德之所依止。是名法身藏。（梵語菩提。華言道。）四出世間上上藏。謂聖人已得無量勝妙功德。圓滿無上菩提。顯示一切總持法門。而能超過二乘及諸菩薩。是名出世間上上藏。（總持者。謂持善不失。持惡不生也。二乘者。聲聞乘。緣覺乘也。）五法界藏。謂法界之理。通因徹果。外持一切染淨有為。內含一切恒沙性德。是名法界藏。</p>
【五覺】（出起信論）<p style="margin-left:1em">一本覺。本即真性。覺即智慧。論云。所言覺義者。謂心體離念。離念相者。等虛空界。無所不徧。即是如來平等法身。依此法身。說名本覺。（心體離念者。謂本覺心源之體。離於妄念也。等虛空界無不徧者。虛空無邊。以譬本覺之性。體量充廓也。平等法身者。諸佛悟之不為高。眾生迷之不為下。生佛不二也。）二始覺。始覺者。謂本覺心源之體。從真起妄而成不覺。若能返妄歸真。本覺體顯。說名始覺。三相似覺。謂十信位人。以捨麤分別執著相故。無明之惑將破。本覺之體將顯。雖未真證而似於真。是名相似覺。（十信者。信心。念心。精進心。慧心。定心。不退心。護法心。回向心。戒心。願心也。捨麤分別執著相者。謂於色聲香味觸法六塵之境。不分別好惡。不起貪瞋等執著之相也。）四隨分覺。謂初住菩薩乃至等覺位中。各破一品無明之惑。隨覺一分法性之理。覺道未圓。是名隨分覺。五究竟覺。謂妙覺佛。菩薩地盡。滿足方便。覺心初起。心無初相。以遠離微細念故。得見心性。心性即常住。是名究竟覺。（覺心初起者。謂覺知第八識心。初起無明之妄惑也。心無初相者。至此究竟位中。達法性之底。窮無明之源。離念寂靜。則心無初動之相也。得見心性者。妄既窮源。則見本覺真心之性矣。心性即常住者。心源既極。了無起滅。湛然常住也。）</p>
【五行】（出涅槃經）<p style="margin-left:1em">一聖行。聖即正也。謂菩薩依戒定慧所修之行。故名聖行。（菩薩。梵語具云菩提薩埵。華言覺有情。）二梵行。梵即淨也。謂菩薩無空有二邊愛著之染。名之為淨。以此淨心。運於慈悲。與眾生樂。拔眾生苦。故名梵行。三天行。天即是第一義天。謂菩薩由天然之理而成妙行。故名天行。四嬰兒行。嬰兒。以喻人天小乘也。謂菩薩以慈悲之心。示同人天聲聞緣覺小善之行。故名嬰兒行。五病行。謂菩薩以平等心。運無緣大悲。示同眾生。同有煩惱。同有病苦。故名病行。</p>
【五種菩提】（出大智度論）<p style="margin-left:1em">一發心菩提。梵語菩提。華言道。謂十信菩薩於無量生死中。為阿耨多羅三藐三菩提故而發大心。名為發心菩提。（十信者。信心。念心。精進心。慧心。定心。不退心。護法心。迴向心。戒心。願心也。菩薩。梵語具云菩提薩埵。華言覺有情。梵語阿耨多羅三藐三菩提。華言無上正等正覺。）二伏心菩提。謂十住十行十回向位菩薩。折諸煩惱。降伏其心。行諸波羅蜜。利益眾生。是名伏心菩提。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救護眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。梵語波羅蜜。華言到彼岸。）三明心菩提。謂登地菩薩。觀三世諸法本末總相別相分別籌量。得諸法實相清淨明了。與般若波羅蜜相應。是名明心菩提。（登地菩薩者。即登初歡喜地菩薩也。三世者。過去。現在。未來也。梵語般若。華言智慧。）四出到菩提。謂第八不動地第九善慧地第十法雲地三位菩薩。於般若波羅蜜中。得方便力故。亦不著般若波羅蜜。滅一切煩惱。見一切十方諸佛。得無生法忍。出離三界。到薩婆若。是名出到菩提。（無生法忍者。謂忍可一切諸法。性相本空。畢竟無生也。三界者。欲界。色界。無色界也。梵語薩婆若。華言一切智。）五無上菩提。謂等覺妙覺坐於道場。斷諸煩惱。成阿耨多羅三藐三菩提。是名無上菩提。（等覺者。去後妙覺佛位猶有一等。勝前諸位。得稱為覺。妙覺者。自覺覺他。覺行圓滿也。）</p>
【五種性】（出四教儀）<p style="margin-left:1em">種者能生之義。性者不改之義。性有三種不同。有理性之性。有性分之性。有數習之性。此之五種。乃數習性分之性也。以由菩薩修觀斷惑。證理歷位。從十住至於等覺。次第淺深不同。故有五種之性也。（菩薩。梵語具云菩提薩埵。華言覺有情。十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。）一習種性。謂十住菩薩。研習空觀。破見思惑。是名習種性。（見思惑者。謂意根對法塵起諸分別曰見。眼耳鼻舌身五根對色聲香味觸五塵起諸貪愛曰思。以其迷惑不了。故皆稱惑也。）二性種性。謂十行菩薩。不住於空。而能教化眾生。分別一切法性。故名性種性。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。）三道種性。謂十回向菩薩。因修中道妙觀。通達一切佛法。是名道種性。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）四聖種性。謂前之十住十行十回向。皆名為賢。此是十地菩薩。由修中道妙觀。破無明惑。證入聖位。故名聖種性。（十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。）五等覺性。謂此位菩薩。望後妙覺猶有一等。勝前諸位。得稱為覺。是名等覺性。</p>
【五性成佛】（出華嚴經疏）<p style="margin-left:1em">一不定性半成佛。不定性者。根性不定也。謂若近聲聞。則習聲聞法。若近緣覺。則習緣覺法。若近菩薩。則習菩薩道。習聲聞緣覺之法者。沉滯小果。不樂度生。不求佛道。故不成佛。習菩薩利生之行者。取證菩提而得成佛。故名不定性半成佛。二無種性不成佛。謂無有正信善根。撥無因果。不受化度。甘溺生死。不求解脫。故名無種性不成佛。三聲聞性不成佛。聲聞者。聞佛聲教而悟道之人也。謂聲聞根性。惟習生滅四諦之法。而證真空涅槃之果。樂著空寂。怖畏生死。不能起行度生。進求佛道。故名聲聞性不成佛。（四諦者。苦諦。集諦。滅諦。道諦也。梵語涅槃。華言滅度。）四緣覺性不成佛。緣覺者。由觀因緣覺悟真理也。謂緣覺根性。唯觀十二因緣之法。而證真空涅槃之果。固執偏空。不求佛道。故名緣覺性不成佛。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）五菩薩性全成佛。菩薩。梵語具云菩提薩埵。華言覺有情。謂菩薩能自覺已。復能覺諸眾生也。菩薩悲智雙運。冤親等觀。廣集眾因。證菩提果。故名菩薩性全成佛。</p>
【寄位五相】（出華嚴經隨疏演義鈔）<p style="margin-left:1em">一寄位修行相。謂善財初見文殊。寄十信之位。智明生信。發菩提心。依此而起淨行。參諸善友。修遠離法。見諸法空。頓圓自性。發足南行。順智光明。是名寄位修行相。（文殊。梵語具云文殊師利。華言妙德。十信者。信心。念心。精進心。慧心。定心。不退心。護法心。回向心。戒心。願心也。）二會緣入實相。緣即一切事法也。實即一真之理也。謂善財見摩耶。至彌勒善知識。寄等覺之位。現大願身。等於虛空。一切眾生三世諸佛。而各住自法。安住不動。不餘本量。會眾事緣歸於實理。是名會緣入實相。（摩耶。梵語具云摩訶摩耶。華言大術。梵語彌勒。華言慈氏。三世者。過去。現在。未來也。不餘本量者。本體之量。廣大無外。一切含攝而無所遺餘也。）三攝德成因相。德即果德。因即修因。謂善財見德雲。至瞿波。寄三賢十聖之位。顯不可思議攝三世聖賢事行之德。成一念悉具之因。是名攝德成因相。（梵語瞿波。華言女。三賢者。即十住十行十回向諸位菩薩也。十聖者。即十地菩薩也。）四智照無二相。智即實智。照即照了。謂善財初見文殊。後歷百一十城。參諸善知識。信自己心。一切善法。悉得成就。復見文殊。不異初心。智與理冥。始終不二。是名智照無二相。五顯因廣大相。謂善財見普賢菩薩在如來前。於一一毛孔中。現無邊光明雲。即摩頂言。我法海中微塵諸法。一文一句。未有不是捨轉輪王位而求得者。善財住自位已。與諸佛所證同等。是名顯因廣大相。</p>
【五品】（出法華文句）<p style="margin-left:1em">品者次序之義。謂於圓教外凡位中。而有淺深次序之別。故分五品也。（外凡者。因未登聖位。心居理外也。）一隨喜品。隨喜者。隨他修善。喜他得成也。謂佛轉法輪。眾生得益。我助彼喜。是名隨喜品。經云。若聞是經而不毀訾。起隨喜心。是也。二讀誦品。看文曰讀。背文曰誦。謂內修圓觀。更加讀誦。如膏助火。心觀益明。是名讀誦品。經云。何況讀誦受持之者。是也。三說法品。（亦名解說品。）說法者。宣傳聖言也。謂由讀誦故。內解轉勝。而復外資講說。導利於人。化功歸己。心倍勝前。是名說法品。經云。若有受持讀誦。為他人說。是也。（化功歸己者。謂以說法廣濟於他。其功則歸於己矣。）四兼行六度品。六度者。布施。持戒。忍辱。精進。禪定。智慧也。謂前觀心雖熟。未遑涉事。今正觀稍明。旁兼利物。福德力故。倍增觀心。是名兼行六度。經云。况復有人能持是經。兼行布施等。是也。五正行六度品。正行六度者。謂圓觀稍熟。事理將融。涉事不妨於理。在理不隔於事。自行化他。事理具足。觀心無礙。轉勝於前。是名正行六度品。經云。若人讀誦為他人說。復能清淨持戒等。是也。</p>
【五停心】（出天台四教儀）<p style="margin-left:1em">停者止也。謂修此五法。以止其五種過失之心也。一多貪眾生不淨觀。謂多貪欲之人。於男女身分互相染著。須假作九想不淨之觀治之。令其貪著之心不起。故云多貪眾生不淨觀。（九想者。胖脹想。青瘀想。壞想。血塗漫想。膿爛想。蟲噉想。散想。骨想。燒想也。）二多瞋眾生慈悲觀。謂多瞋恚之人。於諸違情之境。輒生忿怒。當用慈悲觀治之。愛念愍傷一切眾生。不於彼而起瞋心。故云多瞋眾生慈悲觀。三多散眾生數息觀。謂心多散亂之人。當用數息觀治之。數息者。以鼻中出入之息。或數出息。或數入息。端心正念。從一至十。不多不少。周而復始。令心不散亂。故云多散眾生數息觀。四愚癡眾生因緣觀。謂愚癡不了之人。當以因緣觀治之。因緣觀者。即觀十二因緣也。以其迷倒。撥無因果。執著斷常二見。故令觀此十二因緣。三世相續。不斷不常。以破愚癡之心。故云愚癡眾生因緣觀。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。三世者。過去。未來。現在也。）五多障眾生念佛觀。謂障重之人。常用念佛觀治之。障有三種。一昏沉暗塞障。當想念應身佛三十二相。相相分明。以治於昏沉也。二惡念思惟障。當想念報身佛十力四無所畏治之。三境界逼迫障。當想念法身佛空寂無為治之。故云多障眾生念佛觀。（三十二相者。足安平相。千輻輪相。手指纖長相。手足柔軟相。手足縵網相。足跟滿足相。足趺高好相。腨如鹿王相。手過膝相。馬陰藏相。身縱廣相。毛孔生青色相。身毛上靡相。身金色相。身光面各一丈相。皮膚細滑相。七處平滿相。兩腋滿相。身如師子相。身端直相。肩圓滿相。四十齒相。齒白齊密相。牙白淨相。頰車如師子相。咽中津液得上味相。廣長舌相。梵音深遠相。眼色如金精相。眼睫如牛王相。眉間白毫相。頂肉髻成相也。十力者。知是處非處智力。知過現未來業報智力。知諸禪解脫三昧智力。知諸根勝劣智力。知種種解智力。知種種界智力。知一切至處道智力。知天眼無礙智力。知宿命無漏智力。知永斷習氣智力也。四無所畏者。一切智無所畏。漏盡無所畏。說障道無所畏。說盡苦道無所畏也。境界逼迫者。謂火焚水溺之類也。）</p>
【五忍】（出仁王護國經）<p style="margin-left:1em">一伏忍。伏即隱伏。忍即忍可。又安忍也。謂地前三賢之人。未得無漏。未能證果。但有智故。能伏煩惱而不能斷。故名伏忍。（三賢者。十住十行十回向諸菩薩也。無漏者。不漏落生死也。）二信忍。信者。隨順不疑也。謂初地二地三地菩薩。得無漏信。故名信忍。（初地即十地中初歡喜地。二地即離垢地。三地即發光地。）三順忍。順即隨順。亦從也。謂四地五地六地菩薩。順菩提道。趣向無生之果。故名順忍。（四地即燄慧地。五地即難勝地。六地即現前地。）四無生忍。謂七地八地九地菩薩。妄惑已盡。了知諸法悉皆不生。故名無生忍。（七地即遠行地。八地即不動地。九地即善慧地。）五寂滅忍。謂第十法雲地等覺菩薩妙覺果佛。諸惑斷盡。清淨無為。湛然寂滅。故名寂滅忍。（等覺者。以去後佛位猶有一等。勝前諸位。得稱為覺也。妙覺者。智照圓明。不可思議也。若論四十二位。則開十住。十行。十回向。十地。等覺。妙覺。各為一位。今但論四十位。則以等覺妙覺。攝於法雲地也。）</p>
【觀身五種不淨】（出析玄記）<p style="margin-left:1em">一種子不淨。種子不淨有二。一者內種。謂觀此身。從昔煩惱業生。二者外種。謂攬父母遺體而成此身。以是觀之。此身內外因種。實為不淨。大智度論云。是身種不<span class='corr'>淨</span>。非餘妙寶物。不從白淨生。但從穢中出。是也。二住處不淨。住處不淨者。謂觀此身。十月在於母胎生藏之下熟藏之上臭穢中住。實為不淨。大智度論云。是身如臭穢。不從華間生。不因瞻蔔有。又不出寶山。是也。（梵語瞻蔔。華言黃華。）三自體不淨。自體不淨者。謂觀此身。以四大不淨所成。猶如世間飲食。不可久停。終成不淨。設以四大海水傾洗此身。終無香潔。大智度論云。地水火風質。能變成不淨。傾海洗此身。不能令香潔是也。（四大者。地大。水大。火大。風大也。）四外相不淨。外相不淨者。謂觀此身。現見外相。皆是不淨。九孔常流種種穢惡。如眼出眵淚。耳出結聹。鼻出膿涕。口出涎唾。大小便道。不淨常流。如破皮囊。滿盛不淨。大智度論云。種種不淨物。充滿於身中。常流出不止。如漏囊盛物。是也。五究竟不淨。究竟不淨者。謂觀此身。非唯現在不淨。審實思惟。至於死後。捐棄塚間。爛壞臭穢。尤極不淨。大智度論云。審諦觀此身。必歸於死處。是也。</p>
【五蘊】（出大乘廣五蘊論）<p style="margin-left:1em">蘊者積聚之義。謂眾生由此五法積聚成身。復因此身積聚有為煩惱等法。能受無量生死也。亦名五陰者。陰即蓋覆之義。謂能蓋覆真性也。翻譯名義云。積集有為。蓋覆真性。是也。一色蘊。色即質礙之義。謂眼耳鼻舌身諸根和合積聚。故名色蘊。二受蘊。受即領納之義。謂六識與六塵相應而有六受。和合積聚。故名受蘊。（六識六塵六受者。眼識受色塵。耳識受聲塵。鼻識受香塵。舌識受味塵。身識受觸塵。意識受法塵也。）三想蘊。想即思想之義。謂意識與六塵相應而成六想。和合積聚。故名想蘊。（六想者。謂意識著色想。色著聲想。聲著香想。香著味想。味著觸想。觸著法想法也。）四行蘊。行即遷流造作之義。謂因意識思想諸塵。造作善惡諸行。和合積聚。故名行蘊。五識蘊。識即了別之義。謂以眼耳鼻舌身意六種之識。於諸塵境上。照了分別。和合積聚。故名識蘊。</p>
【五蘊實相】（出大般若經）<p style="margin-left:1em">五蘊即色受想行識也。蘊者積聚之義。謂由積聚色等五法。以成色身也。實相者。真如無妄之理也。即此五蘊而是實相之理。故名五蘊實相也。一色蘊實相。色即質礙之義。謂色是質礙幻色。實是般若真空。即幻色而明真空。是名色蘊實相。（梵語般若。華言智慧。）二受蘊實相。受即領納之義。謂受是六根幻受。實是般若真空。即幻受而明真空。是名受蘊實相。（六根者。眼根。耳根。鼻根。舌根。身根。意根也。）三想蘊實相。想即思想之義。謂想是緣思幻想。實是般若真空。即幻想而明真空。是名想蘊實相。四行蘊實相。行即造作之義。謂行是造作幻行。實是般若真空。即幻行而明真空。是名行蘊實相。五識蘊實。相。識即分別之義。謂識是分別幻識。實是般若真空。即幻識而明真空。是名識蘊實相。</p>
【五蘊喻】（出大莊嚴經）<p style="margin-left:1em">五蘊。色受想行識也。蘊以積聚為義。謂一切眾生。皆由此五法積聚而成身也。故佛為瓶沙王說世間諸法皆非堅實。而以此五種為喻焉。（梵語瓶沙。亦名頻婆娑羅。華言模實。謂身模充實也。）一色如聚沫喻。色即眾生色身。沫即水沫。謂沫因風吹水成聚。虛有相狀。體本不實。以譬眾生色身。亦如聚沫。虛假不實也。二受如水泡喻。受即領受之義。水泡即浮漚也。謂水因風動。或因物繫。忽爾成泡。須臾即沒。以譬眾生所受苦樂之事。亦如水泡。起滅無常也。三想如陽燄喻。想即想念之義。陽燄即日光也。謂遠望曠野。日光發燄。如水溶漾。而實非水。渴者想為水故。以譬眾生妄想。亦如陽燄。本無實體。因念成想。皆是虛妄也。四行如芭蕉喻。行即造作之義。謂芭蕉體是危脆之物。無有堅實。以譬眾生造作諸行。亦如芭蕉之虛脆而無堅實也。五識如幻事喻。識即分別之義。幻事即幻術之事也。謂如幻巾為馬。幻草木為人。皆幻力所成。本無實體。以譬眾生識心分別諸法。皆隨境生滅。亦無有實也。</p>
【轉五蘊成五分法身】（出請觀音經疏）<p style="margin-left:1em">蘊即積聚之義。五蘊即色受想行識也。五分法身。身亦聚集之義。即戒。定。慧。解脫。解脫知見也。謂眾生若能持戒修習定慧。行諸淨業。則能轉此五蘊色身。而為五分法身也。涅槃經云。因滅是色。獲得常色。乃至受想行識。亦復如是。是也。一轉色蘊成戒身。色蘊者。即眼耳鼻舌身諸根積聚之名。戒。防止身三口四之法。謂眾生若能持戒堅固。得身清淨。則戒體成就。無持無犯。此即轉色蘊而成戒身也。（身三者。殺盜婬也。口四者。妄言。綺語。惡口。兩舌也。）二轉受蘊成定身。受蘊者。即六識領納六塵積聚之名。定即正定也。謂眾生若能修習無漏禪定。則根塵泯淨。離諸散亂。此即轉受蘊而成定身也。（六識者。眼識。耳識。鼻識。舌識。身識。意識也。六塵者。色塵。聲塵。香塵。味塵。觸塵。法塵也。無漏者。謂不漏落三界生死也。）三轉想蘊成慧身。想蘊者。即意識思想六塵積聚之名。慧即智慧也。謂眾生若能悟諸妄想皆是虛妄生滅。則意地明淨。照了無礙。此即轉想蘊而成慧身也。四轉行蘊成解脫身。行蘊者。即造作種種諸業積聚之名。因此業行而有累縛也。解脫即自在之義。謂眾生若能不作諸業。則脫其累縛而得自在。此即轉行蘊而成解脫身也。五轉識蘊成解脫知見身。識蘊者。即和合積聚之名。解脫知見者。知屬智知。見屬眼見。即無生智眼自在照了也。謂眾生若能照了識心皆是虛妄分別。則無生之智眼自在明了。此即轉識蘊而成解脫知見身也。</p>
【轉五蘊成三德】（出攝大乘論）<p style="margin-left:1em">五蘊者。色受想行識也。三德者。法身。般若。解脫也。法身即真如之理。般若即會真之智。解脫即自在之用。此之三德。皆由轉五蘊而成也。（五蘊者。蘊乃積聚之義。謂眾生積聚色等五法而成身也。梵語般若。華言智慧。解脫即自在之義。謂解脫業惑之縛也。）一轉色蘊成法身。色即質礙之義。謂佛身相好。無邊音聲。無見頂相。悉由轉色蘊而成。故云轉色蘊成法身也。二轉受蘊成解脫。受即領受之義。謂佛無量廣大自在法樂。悉由轉受蘊而成。故云轉受蘊成解脫也。三轉想蘊成解脫。想即想念之義。謂如來以無礙智辯。說一切諸法之相無不自在。悉由轉想蘊而成。故云轉想蘊成解脫也。四轉行蘊成解脫。行以遷流生滅為義。謂如來神通變現。以清淨法。攝化大眾生。令得自在。悉由轉行蘊而成。故云轉行蘊成解脫也。五轉識蘊成般若。識即了別之義。梵語般若。華言智慧。謂如來大圓鏡智。平等性智。妙觀察智。成所作智。無不自在。以由轉識蘊而成。故云轉識蘊成般若也。（大圓鏡智者。如來真智。猶大圓鏡也。平等性智者。如來性智。觀法平等也。妙觀察智者。如來妙智。善觀諸法也。成所作智者。如來真智。成所作事也。）</p>
【色蘊有五種相】（出顯揚聖教論）<p style="margin-left:1em">一自相。自相者。即色身諸法自相。謂堅是地相。濕是水相。煖是火相。動是風相。各別不同故也。二共相。共相者。即色身諸法和合之相也。謂此色身。皆從地水火風和合為相也。三所依能依相。所依能依相者。謂色身四大種子。是所依相。四大造色。是能依相也。（四大者。地大。水大。火大。風大也。造色者。即眼耳鼻舌身諸根也。）四受用相。受用相者。謂眼等諸根有增上力故。而外諸色塵境界得生。即有苦樂逆順受用之相也。五業相。業相者。即業行之相。謂色身能作種種業行之相。故一切業行。皆依色身攝受增長也。</p>
【五受】（出析玄記）<p style="margin-left:1em">受者領納也。謂六根之識。領受六塵之境也。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）一憂受。謂心於違情之境。而受煎逼之憂。是名憂受。二喜受。謂心於順情之境。而受忻悅之喜。是名喜受。三苦受。謂身於違情之境。而受逼迫之苦。是名苦受。四樂受。謂身於順情之境。而受安逸之樂。是名樂受。五捨受。謂心於不違不順之境。而受無苦無樂無憎無愛之捨。是名捨受。</p>
【五根】（出法界次第）<p style="margin-left:1em">謂修行之人。修四念處觀。雖善萌微發。根猶未生。根未生故。善萌易壞。今修五法。使善根生。故以根為名也。（四念處者。一觀身不淨。二觀受是苦。三觀心無常。四觀法無我也。）一信根。謂信於正道及助道法。則能出生一切無漏禪定解脫。是名信根。（正道者。即四念處觀也。助道者。即五停心之觀也。無漏者。因修禪定。不落生死也。）二精進根。謂既信四念處正觀及諸助道善法。倍策精進。勤求不息。是名精進根。三念根。謂但念正道及諸助道。一心觀想。不令邪妄得入。是名念根。四定根。謂攝心正道及諸助道。一心寂定。相應不散。是名定根。五慧根。謂四念處之慧。為定法所攝。內性自照。不從他知。是名慧根。</p>
【五力】（出法界次第）<p style="margin-left:1em">止觀輔行問云。名同於根。何須更立。答。善根雖生。惡猶未破。更須修習。令根增長。根成惡破。復名為力。一信力。謂信正道及助道法。若信根增長。則能遮諸煩惱。不為偏小諸疑所動。故名信力。二精進力。謂行此正道及助道法時。若精進根增長。則能除身心懈怠。成辦出世之法。是為精進力。三念力。謂念正道及助道法。若念根增長。則能破諸邪想。成就一切出世正念功德。是為念力。四定力。謂攝心正道及助道法。若定根增長。則能破諸亂想。發諸事理禪定。是為定力。（事理禪定者。事即色界無色界禪定也。理即聲聞等依理修習所發禪定是也。）五慧力。謂四念處之慧。照了一切諸法。若慧根增長。則能除一切邪妄之執。破一切偏小之慧。故名慧力。</p>
【五識】（出法界次第）<p style="margin-left:1em">一眼識。謂眼根由對色塵即生其識。此識生時。但能見色。是名眼識。二耳識。謂耳根由對聲塵即生其識。此識生時。但能聞聲。是名耳識。三鼻識。謂鼻根由對香塵即生其識。此識生時。但能嗅香。是名鼻識。四舌識。謂舌根由對味塵即生其識。此識生時。但能嘗味。是名舌識。五身識。謂身根由對觸塵即生其識。此識生時。但能覺觸。是名身識。</p>
【又五識】（出起信論疏）<p style="margin-left:1em">一業識。業識者。即根本無明之惑也。謂本覺心源。初無動相。以不覺故動為業識。論云。以依不覺故心動。說名為業。是也。二轉識。轉識者。亦名見相。謂依前業識初動之相轉成能見。即此能見初動之相。是名轉識。論云。以依動故能見。不動則無見。是也。三現識。謂有能見。則一切境界妄現。此之境界。如鏡之明。能現色像。是名現識。論云。以依能見故境界妄現。是也。四智識。謂於前現識之相。不了自心所現。故起分別染淨之智。是名智識。論云。依於境界。心起分別。是也。五相續識。謂依前分別境界。起念相續。無有間斷。是名相續識。論云。依於智故。生其苦樂。覺心起念。相應不斷。是也。</p>
【五通】（出大智度論）<p style="margin-left:1em">一天耳通。天耳通者。謂於世間一切眾生。苦樂憂喜種種音聲。悉能聞也。二天眼通。天眼通者。謂於世間一切種種形色。及諸眾生死此生彼苦樂之相。悉能見也。三宿命通。宿命通者。謂於自身他身多生所行之事。悉能知也。四他心通。他心通者。謂於他人心中。思惟種種善惡之事。悉能了知也。五神足通。（亦名如意通。）神足通者。謂隨意變現。飛行自在。一切所為。無有障礙也。</p>
【五種通】（出宗鏡錄）<p style="margin-left:1em">一道通。道即道理。謂證中道之理而能起用。無心應物。緣化萬有。猶如影像。水月空華。無有定體。是名道通。二神通。神即心神。謂靜心照物。宿命記持。種種分明。皆隨定力。無有障礙。是名神通。三依通。依即依憑。謂依憑術法。任意無礙。如乘符往來。藥餌靈變之類。是名依通。（乘符往來。藥餌靈變。皆神仙之術也。）四報通。謂鬼神先知。諸天變化。中陰了生。神龍隱變。是名報通。（中陰了生者。謂人死之後。未曾托生。於中陰中即能了知托生之處也。）五妖通。謂狐狸老變。木石精化。附傍人神。聰慧奇異。是名妖通。</p>
【五神通】（出菩薩處胎經）<p style="margin-left:1em">神名天心。通名慧性。天然之心。徹照無礙。故名神通。經云。妙勝菩薩白佛言。世尊。菩薩修習何法。得神通道。佛遂為說欲界中之五通焉。一足不履地。謂身能飛行。履空如地。是為足不履地。二知人心命。謂能知他人之心。行善行惡。生善處惡處。是為知人心命。三回眼千里。謂於天下眾生之類。若好若醜。城郭屋舍。山巖樹木。回眼之時。無有遠近。皆悉能見。是為回眼千里。四呼名即至。謂於天下男女。及象馬巨細等聲。無不能聞。若有呼其名者。或遠或近。隨即而至。是為呼名即至。五石壁無礙。謂於天下周旋往來。山河石壁。無所障礙。是為石壁無礙。</p>
【五後得智】（出攝大乘論釋）<p style="margin-left:1em">後得智者。菩薩行滿化他之智也。謂菩薩起行度生。分別顯示。而能覺了通達諸法。憶持不失。建立正教。令他修行。觀一切法。隨緣和合。隨意所欲。無不滿足。故有五種之別也。一通達。通達者。謂菩薩由此後得智。而能於觀心中所知所見境界一切諸法。皆悉無礙也。二隨念。隨念者。亦名憶持。謂菩薩由後得智。於前觀心中。通達諸法境界之相。出觀之後。皆能隨念憶持不失也。三安立。安立亦名成立。謂菩薩由後得智。於所通達諸法境界。能立正教。令他修行也。四和合。和合亦名相雜。謂菩薩由後得智。於先所緣一切諸法和合相雜境界。而能觀察照了。由此觀察。即得轉一切煩惱而依菩提也。五如意。如意者。謂菩薩由後得智。既得轉煩惱依菩提。故於一切所欲。皆悉隨意。如轉大地作黃金等是也。（轉猶變也。）</p>
【五輪三昧】（出釋禪波羅蜜次第法門）<p style="margin-left:1em">輪有運轉摧碾之義。梵語三昧。華言正定。謂行者修習禪定三昧。亦必勇猛精進。摧破惑業。從淺至深。從凡入聖。亦猶輪之義也。一地輪三昧。地有二義。一住持不動。二出生萬物。謂行者修習禪定三昧。若證未到地定。頓覺身心相空。泯然入定。定法持心。如地不動。由未到地出生初禪種種功德。亦猶地之能生物也。是名地輪三昧。（未到地定者。謂於欲界中修禪。身雖未到初禪。而已得初禪定也。）二水輪三昧。水有二義。一潤漬生長。二體性柔軟。謂行者修習禪定三昧。於地輪中若證水輪三昧。即發諸禪種種功德。定水潤心。善根增長。即潤漬之義。由得定故。身心濡軟。折伏高慢。隨順善法。即柔軟之義。是名水輪三昧。三風輪三昧。風有三義。一遊空無礙。二鼓動萬物。三能破壞。謂行者修習禪定三昧。發相似智慧。無礙方便。如風遊空。一切無礙。既得智慧無礙方便。即能擊發種種出世善根。功德生長。如風之鼓動萬物。由此之智慧無礙方便。即能摧破一切諸見煩惱。亦猶風之破壞於物。是名風輪三昧。（相似智慧者。謂於初果已上所得智慧。由未真證。故名相似。）四金沙輪三昧。金則譬真。沙喻無著。謂行者修習禪定三昧。若破見思惑。明發真慧。無染無著。則得道果。若是菩薩。即能破一切塵沙煩惱。是名金沙輪三昧。（果即初果二果三果也。）五金剛輪三昧。金剛體堅用利。能摧碎諸物。謂行者修習禪定三昧。不為妄惑所侵。能斷一切結使。成阿羅漢。若在菩薩。即能破無明惑。證一切種智。是名金剛輪三昧。（結使。即三界見思惑也。梵語阿羅漢。華言無學。一切種智。即佛智也。）</p>
【五因】（出涅槃經）<p style="margin-left:1em">一生因。生因者。即業惑也。謂諸眾生因業惑而生此身。如諸草木種子依地而生也。二和合因。和合因者。如善法與善心和合。不善法與不善心和合。無記法與無記心和合也。（無記法。即不善不惡之法也。）三住因。住因者。謂如屋有柱。則不傾墮。山河樹木。因大地故而得住立。蓋謂一切眾生。皆依四大煩惱而住也。（四大者。地大。水大。火大。風大也。）四增長因。增長因者。謂眾生因衣服飲食等。能令身根增長。如外草木種子。火所不燒。鳥所不食。則得增長。又如因父母故。子得增長也。五遠因。遠因者。謂如人因呪力。鬼不能傷。毒不能中。依憑國王。無有盜賊。如水鑽人。為酥遠因。如名色等。為識遠因。父母精血。為眾生遠因也。（水鑽人者。謂取酥時。以水和乳。而人用鑽攪之。三事備具。然後成酥也。）</p>
【五種果】（出顯揚聖教論）<p style="margin-left:1em">一異熟果。謂諸眾生。現世作不善業。則招來世惡趣之果。若作有漏善業。則招來世善趣之果。以其異世成熟。是名異熟果。（不善業者。殺盜婬妄也。惡趣者。修羅。餓鬼。畜生。地獄也。有漏善業者。漏即三界之惑。雖修人天之善。未能斷惑故也。善趣者。人天二道也。）二等流果。等即同等。流即流類。謂諸眾生由修不善故。樂住不善。則不善之業轉多。若修善法故。樂住善法。則善法增長。果隨業轉。業與果同。業果相似。是名等流果。三離繫果。離繫者。遠離繫縛也。謂諸眾生。因修八正道而遠離煩惱。不受果報。是名離繫果。（八正道者。正見。正思惟。正語。正業。正命。正精進。正念。正定也。）四士用果。士用者。士夫所用也。謂於世間諸法。隨依一種。起士夫用。如營農商賈書算計數等事。由依此故。農者因稼而成熟。商者因貨而獲利。是名士用果。五增上果。增上者。謂根身有增上勝力也。如眼根雖有見性。若無眼識緣境。則無照用之力。是故根識和合而成一切事果。耳鼻舌身意諸根識。亦由和合照境而成諸事。是故諸根。各有增上勝力。是名增上果。</p>
【現在五果】（出華嚴經疏并演義鈔）<p style="margin-left:1em">謂以十二因緣。分為三世因果。無明與行二者。是過去之因。愛取有三者。是現在之因。生老死二者。是未來之果。識與名色六入觸受五者。是現在五陰之身。故名現在五果也。（五陰者。色陰。受陰。想陰。行陰。識陰也。）一識。識者。謂初入胎阿賴耶現行之識種也。以由過去無明業行為因。而此識與父母三緣和合。乃有色身增長。是為胎中現在果也。（梵語阿賴耶。華言藏識。）二名色。名即識心。色即羯邏藍也。此之名色。是胎中初七日之形位。諸根未成之稱。即五蘊肉團之體。是為胎中現在果也。（梵語羯邏藍。華言凝滑。五蘊者。色蘊。受蘊。想蘊。行蘊。識蘊也。）三六入。六入者。即六根也。謂四七日後。六根漸漸增長滿足。此之六根。能入諸塵。故名為入。是為胎中現在果也。（六根者。眼根。耳根。鼻根。舌根。身根。意根也。）四觸。謂六根成就。十月滿足而出於胎。身根觸風而知寒熱。故名為觸。是為出胎現在果也。五受。謂出胎之後。諸根領納前境好惡等事。故名為受。是為出胎現在果也。</p>
【解脫有五義】（出華嚴經隨疏演義鈔）<p style="margin-left:1em">一生死不能縛。生死即五陰起滅輪轉之相也。眾生為生死所縛。菩薩不為生死所縛。故云生死不能縛。二境相不能縛。境相即一切境界之相也。菩薩離凡。雖見一切境界而不生著。故云境相不能縛。三現惑不能縛。現惑即現前分別之見也。菩薩於所見之境不著。而能見之心亦無。故云現惑不能縛。四有不能縛。有即一切有為之法。皆所見之相也。菩薩離凡。所見皆空。而無所著。故云有不能縛。五惑不能縛。惑即無明煩惱也。菩薩了妄即真。無明即是菩提。無著無不著。故云惑不能縛。（梵語菩提。華言道。）</p>
【賢首五教】（出華嚴經疏）<p style="margin-left:1em">賢首國師。唐則天時。於王宮講華嚴經。感五雲凝空。四華垂地。因賜以賢首之號。師以如來所說之法而有淺深不同。乃約義立此五種之教。以華嚴一經。是佛稱性宣揚。圓融法界之性。判為一乘圓教。餘經律論。判屬小始終頓四教。故名賢首五教。（五雲者。五色之雲也。四華者。四色之華也。）一小教。此教以隨機故。但說人空。不明法空。縱少說法空。亦不明顯。但依六識三毒。建立染淨根本。未盡法源。唯論小乘。名為小教。（六識者。眼識。耳識。鼻識。舌識。身識。意識也。三毒者。貪毒。瞋毒。癡毒也。）二始教。（亦名分教。）此教未盡大乘法理。名之為始。不言定性聲聞。無性闡提作佛。故亦名分。於中廣說法相。少說法性。决擇分明。是大乘之初。名為始教。（定性聲聞者。其性决定。不樂大乘也。闡提。梵語具云一闡提。華言信不具。）三終教。（亦名實教。）此教言定性聲聞。無性闡提。悉當成佛。方盡大乘至極之說。名之為終。以稱實理。亦名為實。於中少說法相。多說法性。雖說法相。亦會歸性。是大乘之終極。名為終教。四頓教。此教明一念不生。即名為佛。不依地位漸次而說。名之為頓。於中不說法相。唯明真性。一切所有。唯是妄想。一切法界。唯是絕言。名為頓教。五圓教。此教所說。唯是無盡法界。性海圓融。緣起無礙。相即相入。如帝網珠。重重無盡。於中明一位即一切位。一切位即一位。故十信滿心。即成正覺。名為圓教。（帝網珠者。謂帝釋殿前千珠寶網。光相交暎。互攝無礙也。十信者。信心。念心。精進心。慧心。定心。不退心。護法心。迴向心。戒心。願心也。）</p>
【慧觀五教】（出華嚴經疏并演義鈔）<p style="margin-left:1em">上元道場寺僧慧觀。以如來所說一代聖教。約施化次第。而立此五種之教。是為慧觀五教也。一有相教。謂如來於十二年前廣制眾戒。皆是因果實有之法。小乘於此得道。是名有相教。（十二年前者。即說阿含等經之時也。）二無相教。謂如來說四阿含經後。即說般若空慧法門。空諸有相。小乘解空得道。是名無相教。（梵語般若。華言智慧。）三抑揚教。謂如來說淨名思益等經。抑挫小果聲聞。褒揚大乘菩薩。是名抑揚教。四同歸教。謂如來說般若之後。涅槃之前。說法華經。以會三歸一。萬善悉向菩提。是名同歸教。（會三歸一者。會合聲聞緣覺菩薩三乘而歸於一佛乘也。梵語菩提。華言道。）五常住教。謂如來說涅槃經。明一切眾生皆有佛性。一闡提輩皆得作佛。廣談佛性。賸演圓常。是名常住教。（闡提。梵語具云一闡提。華言信不具。）</p>
【波頗五教】（出華嚴經疏）<p style="margin-left:1em">波頗。梵語具云波頗蜜多。華言明支。中天竺三藏沙門也。唐貞觀年間。於大興善寺。譯星陀羅尼經等。以如來所說諸經聖教。約其義趣淺深不同。令眾生修行有序。而立五教。故名波頗五教。（中天竺。即西土之國名也。三藏者。經藏。律藏。論藏也。梵語沙門。華言勤息。）一四諦教。謂佛於阿含經。說苦集滅道四諦之法。為令聲聞之人修此而悟真空涅槃之理。是名四諦教。（梵語涅槃。華言滅度。）二無相教。謂佛於般若經中。說諸空慧法門。空諸有相。為令二乘悟大乘法空。是名無相教。（二乘者。聲聞乘。緣覺乘也。）三觀行教。謂佛於華嚴經中。說諸觀行法門。行列排布種種修因證果之理。為令眾生觀察修行。是名觀行教。四安樂教。謂佛於涅槃經中。說常樂我淨四德。常住寂滅之理。為令眾生得大安樂。是名安樂教。五守護教。謂佛於大集經中。說守護正法。為令眾生保持不失。是名守護教。</p>
【劉虬五教】（出華嚴經疏）<p style="margin-left:1em">齊朝隱士劉虬。以如來所說一代聖教。始自成道。終至涅槃。亦約其漸頓淺深次第。立為五教。故名劉虬五教。（梵語涅槃。華言滅度。）一人天教。謂如來始初成道。先為提謂長者說人天戒善。乃是因緣果報實有之法。是名人天教。二有相教。謂如來說阿含經時。廣制眾戒。皆是因果實有之法。小乘之人持之而得道果。是名有相教。三無相教。謂如來說四阿含經後。談般若空慧法門。空諸有相。為令小乘之人解空得道。是名無相教。（四阿含者。長阿含。中阿含。增壹阿含。雜阿含也。）四同歸教。謂如來於般若之後。涅槃之前。說法華經。以會三歸一。萬善悉向菩提。是名同歸教。（會三歸一者。會聲聞乘緣覺乘菩薩乘同歸佛乘也。梵語菩提。華言道。）五常住教。謂如來說涅槃經。明一切眾生皆有佛性。一闡提輩皆得作佛。廣談佛性。賸演圓常。是名常住教。（梵語一闡提。華言信不具。）</p>
【不分教五意】（出華嚴經疏）<p style="margin-left:1em">不分教五意者。唐清涼國師。推原佛教。有此五種意也。一理本一味殊途同歸。謂佛所說諸法。理本無二。隨機異解。故有殊途。機見雖殊。終歸一實。故不分也。二一音普應一雨普滋。謂佛一音說法。平等普應。大小機器。皆得利益。如大地草木。一雨普滋。故不分也。三原佛本意為一事故。謂佛本為大事因緣出現於世。開示眾生。咸得作佛。法華經云。我此九部法。隨順眾生說。入大乘為本。佛意如斯。故不分也。（九部者。一契經。二重頌。三諷頌。四因緣。五本事。六本生。七希有。八譬喻。九論議也。）四隨一一文眾解不同。謂如佛說無常法。或以生滅為無常。或以不生不滅為無常。法本是一。機解不同。故不分也。五多種說法成枝流故。謂法欲滅時。有多種異說。恐混純源之一味。成差別之枝流。故不分也。</p>
</div></div>
</div><!-- end of div[@id='body'] -->
</body></html>