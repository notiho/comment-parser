<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu57' />【十六知見】（出大智度論）<p style="margin-left:1em">謂未見正道之人。於五陰等法中。強立主宰。妄計有我我所。計我之心。歷於諸緣。即有十六知見之別也。（五陰者。色陰。受陰。想陰。行陰。識陰也。我者。謂於五陰中妄計有我也。我所即五陰身等也。）一我。謂於五陰等法中。無明不了。妄計有我我所之實。故名為我。二眾生。謂於五陰等法和合中。妄計眾共而生。故名眾生。三壽者。謂於五陰等法中。妄計有我。受一期果報。命有長短。故名壽者。（一期者。謂人從生至死也。）四命者。謂於五陰等法中。妄計有我。命根成就。連持不斷。故名命者。五生者。謂於五陰等法中。妄計我能生起眾事。及計我來人中受生。故名生者。六養育。謂於五陰等法中。妄計我能養育他人。及計我從生已來。為父母養育。故名養育。七眾數。謂於五陰等法中。妄計我有五陰十二入十八界等眾法有數。故名眾數。（十二入者。眼入。耳入。鼻入。舌入。身入。意入。色入。聲入。香入。味入。觸入。法入也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）八人。謂於五陰等法中。妄計我是能修行人。異於不能之人。及計我生人道。異於餘道。故名為人。九作者。謂於五陰等法中。妄計我有身力手足。能有所作。故名作者。十使作者。謂於五陰等法中。妄計我能役使於他。故名使作者。十一起者。謂於五陰等法中。妄計我能起造後世罪福之業。故名起者。十二使起者。謂於五陰等法中。妄計我能令他起後世罪福之業。故名使起者。十三受者。謂於五陰等法中。妄計我之後身。當受罪福果報。故名受者。十四使受者。謂於五陰等法中。妄計我當令他受諸苦樂果報。故名使受者。十五知者。謂於五陰等法中。妄計我有五根。能知五塵。故名知者。（五根者。眼根。耳根。鼻根。舌根。身根也。五塵者。色塵。聲塵。香塵。味塵。觸塵也。）十六見者。謂於五陰等法中。妄計我有眼根。能見一切色相。又計我能起諸邪見正見。故名見者。</p>
【十六大阿羅漢】（出法住記）<p style="margin-left:1em">梵語阿羅漢。華言無學。謂其生死已盡。無法可學。又云無生。謂其斷見思惑盡。無復三界受生。又云應供。謂其應受人天供養。又云殺賊。謂其能殺煩惱之賊。以其皆具三明六通無量功德。故稱為大。此阿羅漢。承佛敕故。以神通力。延自壽量。住於世間。守護正法。至今猶未入滅。若遇世間。設大施無遮會時。即同諸眷屬。蔽隱聖儀。同於凡流。密受供養。令施者得勝果報。饒益有情。是為十六大阿羅漢也。（三明者。天眼明。宿命明。漏盡明也。六通者。天耳通。天眼通。宿命通。他心通。神足通。漏盡通也。）一賓度羅跋囉惰闍尊者。梵語賓度羅。華言不動。字也。梵語跋囉惰闍。華言捷疾。姓也。此尊者與千阿羅漢。多分住在西瞿耶尼洲。（梵語瞿耶尼。華言牛貨。）二迦諾迦伐蹉尊者。梵語迦諾迦伐蹉。（無翻。）此尊者與五百阿羅漢。多分住在北方迦濕彌羅國。三迦諾迦跋釐惰闍尊者。梵語迦諾迦跋釐惰闍。（無翻。）此尊者與六百阿羅漢。多分住在東勝身洲。四蘇頻陀尊者。梵語蘇頻陀。（無翻。）此尊者與七百阿羅漢。多分住在北俱盧洲。五諾詎羅尊者。梵語諾詎羅。華言鼠狼山。此尊者與八百阿羅漢。多分住在南贍部洲。（梵語贍部。亦云閻浮提。華言勝金洲。）六跋陀羅尊者。梵語跋陀羅。華言好賢。此尊者與九百阿羅漢。多分住在耽沒羅洲。七迦哩迦尊者。梵語迦哩迦。（無翻。）此尊者與千阿羅漢。多分住在僧伽茶洲。八伐闍羅弗多羅尊者。梵語伐闍羅弗多羅。（無翻。）此尊者與一千一百阿羅漢。多分住在鉢剌拏洲。九戍愽迦尊者。梵語戍愽迦。（無翻。）此尊者與九百阿羅漢。多分住在香醉山中。十半托迦尊者。梵語半托迦。（無翻。）此尊者與一千三百阿羅漢。多分住在三十三天。（三十三天。即忉利天也。）十一囉怙羅尊者。梵語囉怙羅。華言執日。此尊者與一千一百阿羅漢。多分住在畢利颺瞿洲。十二那伽犀那尊者。梵語那伽犀那。（無翻。）此尊者與一千二百阿羅漢。多分住在半度波山。十三因揭陀尊者。梵語因揭陀。（無翻。）此尊者與一千三百阿羅漢。多分住在廣脅山中。十四伐那婆斯尊者。梵語伐那婆斯。（無翻。）此尊者與一千四百阿羅漢。多分住在可住山中。十五阿氏多尊者。梵語阿氏多。（無翻。）此尊者與一千五百阿羅漢。多分住在鷲峯山中。十六注茶半托迦尊者。梵語注茶半托迦。（無翻。）此尊者與一千六百阿羅漢。多分住在持軸山中。</p>
【十六遊增地獄】（出經律異相并諸經要集）<p style="margin-left:1em">謂八寒八熱大獄。每獄有四門。門各有四獄。受苦眾生。於此諸獄。次第遊歷。其苦轉增。故名十六遊增地獄也。一黑沙地獄。謂熱風吹熱黑沙。沙著於身。皮骨燋爛。久受苦已。方出此獄。復到沸屎地獄。二沸屎地獄。謂沸屎鐵丸。自然滿前。驅逼罪人。使抱鐵丸。燒其身手。復使撮著口中。從咽至腹。通徹下過。無不燋爛。有鐵觜蟲。唼肉達髓。苦毒無量。久受苦已。方出此獄。復到鐵釘地獄。三鐵釘地獄。謂獄卒捉罪人。偃熱鐵上。舒展其身。以釘釘其手足。周徧身體。盡五百釘。苦毒無量。久受苦已。方出此獄。復到饑餓地獄。四饑餓地獄。謂獄卒捉罪人撲熱鐵上。鎔銅灌口。從咽至腹。通徹下過。無不燋爛。久受苦已。方出此獄。復到渴地獄。五渴地獄。謂獄卒將熱鐵丸著罪人口中。燒其唇舌。通徹下過。無不燋爛。久受苦已。方出此獄。復到一銅鑊地獄。六一銅鑊地獄。謂獄卒捉罪人倒投鑊中。隨湯涌沸。上下迴旋。身已壞爛。久受苦已。方出此獄。復到多銅鑊地獄。七多銅鑊地獄。謂獄卒捉犯人倒投鑊中。舉身爛壞。以鐵鈎取置餘鑊中。苦毒無量。久受苦已。方出此獄。復到石磨地獄。八石磨地獄。謂獄卒捉彼罪人。撲熱石上。舒展手足。以大熱石壓其身上。迴轉揩磨。骨肉糜碎。苦毒無量。久受苦已。方出此獄。復到膿血地獄。九膿血地獄。謂膿血沸涌。罪人於中東西馳走。湯其身體。頭面爛壞。又取膿血食之。通徹下過。苦毒難忍。久受苦已。方出此獄。復到量火地獄。十量火地獄。謂有大火聚。其火燄然。獄卒驅逼罪人手執鐵升。以量火聚。徧燒身體。苦毒熱痛。呻吟號哭。久受苦已。方出此獄。復到灰河地獄。十一灰河地獄。謂縱廣各五百由旬。灰河沸涌。惡氣蓬㶿。洄波相搏。聲響可畏。從底至上。鐵刺縱橫。岸有劍林。枝葉華實。皆是刀劍。罪人入河。隨波上下。洄澓沉沒。鐵刺刺身。內外通徹。苦痛萬端。乃出灰河。至彼岸上。利劍割刺。身體傷壞。復有豺狼。來嚙罪人。生食其肉。走上劍樹。劍刃下向。下劍樹時。劍刃上向。手攀手絕。足踏足斷。皮肉墮落。筋脉相連。有鐵觜鳥。啄頭食腦。罪人復入灰河。隨波沉沒。鐵刺刺身。皮肉爛壞。膿血流出。惟有白骨漂浮於外。冷風來吹。尋便起立。宿對所牽。不覺忽至鐵丸地獄。十二鐵丸地獄。謂有熱鐵丸。獄卒驅其罪人撮之。手足爛壞。舉身火然。久受苦已。方出此獄。復到釿斧地獄。十三釿斧地獄。（釿音斤。劑斷也。）謂獄卒捉彼罪人撲熱鐵上。以熱鐵釿斧。斫其手足及耳鼻身體。苦毒無量。久受罪已。方出此獄。復到豺狼地獄。十四豺狼地獄。謂豺狼競來䶩（音劑。）嚙罪人。肉墮骨傷。膿血流水。苦痛萬端。久受苦已。乃出此獄。復到劍樹地獄。十五劍樹地獄。謂諸罪人。入彼劍林。有暴風起。吹劍樹葉。墮其身上。頭面身體。無不傷壞。有鐵觜鳥。啄其兩目。苦痛無量。久受苦已。乃出此獄。復到寒冰地獄。十六寒冰地獄。謂有大寒風。吹罪人身。舉體凍傷。皮肉墮落。苦毒叫喚。然後命終。皆因眾生造極惡業。故墮此等諸地獄也。</p>
</div>
<div class='div-other'><a id='mulu58' />【大乘修多羅有十七種名】（出妙法蓮華經論）<p style="margin-left:1em">大乘即佛乘也。梵語修多羅。華言契經。法華文句云。論列十七種者。皆法華之異名。所以顯示此經甚深微妙之理。不可思議也。一無量義經。謂佛欲說法華一實相理。故先說此無量義處。蓋將以無量之義。會歸於一實相之理。實相之中。妙義無窮。故名無量義經。二最勝修多羅。謂法華經。唯談一乘實相之理。於三藏中最勝極妙。更無有比。故名最勝修多羅。（三藏者。經藏。律藏。論藏也。）三大方廣。無外曰大。正理曰方。包富曰廣。謂法華經。唯談一乘實相之理。具此三義。故名大方廣。四教菩薩法。謂法華經。唯談一乘實相之理。如來以此教化一切善根成熟菩薩。隨順法器。令其得證佛果。故名教菩薩法。（菩薩。梵語具云菩提薩埵。華言覺有情。）五佛所護念。謂法華經。唯談一乘實相之理。是佛自所證得。雖欲開示。但為眾生根鈍。久默斯要。不務速說。故名佛所護念。六諸佛秘密法。謂法華經。唯談一乘實相之理。此法甚深。唯佛能知。故名諸佛秘密法。七一切佛藏。謂法華經。唯談一乘實相之理。一切如來功德三昧。無不含攝。故名一切佛藏。（梵語三昧。華言正定。）八諸佛秘密處。謂法華經。唯談一乘實相之理。佛以善根未熟眾生。非是受法之器。不即為其演說。故名諸佛秘密處。九能生一切諸佛經。謂法華經。唯談一乘實相之理。三世諸佛。莫不由此而得成就大菩提果。故名能生一切諸佛經。（三世者。過去。現在。未來也。梵語菩提。華言道。）十一切諸佛之道場。謂法華經。唯談一乘實相之理。聞此法者。則能成就佛果菩提。故名一切諸佛之道場。十一諸佛所轉法輪。謂法華經。唯談一乘實相之理。諸佛出世。無不以此法門。摧破一切眾生煩惱障礙。令得解脫。故名諸佛所轉法輪。十二諸佛堅固舍利經。謂法華經。唯談一乘實相之理。乃是諸佛真如法身舍利。亘古亘今。不遷不變。無有敗壞。故名諸佛堅固舍利經。（梵語舍利。華言骨身。謂生身舍利。此云舍利。乃法身舍利也。）十三諸佛大巧方便經。謂法華經。唯談一乘實相之理。諸佛由此法門。既成大菩提果已。復以廣大善巧方便。為諸眾生演說天人聲聞緣覺諸菩薩法。令其悟入佛之境界。故名諸佛大巧方便經。十四說一乘經。謂法華經。唯談一乘實相之理。顯示諸佛菩提究竟之體。非彼聲聞緣覺之所能證。故名說一乘經。十五第一義住。謂法華經。唯談一乘實相之理。即是如來法身究竟所住之處。故名第一義住。十六妙法蓮華。謂法華經。唯談一乘實相之理。此之妙法。而獨以蓮華為喻者。蓋妙法則權實一體。蓮華乃華果同時。故名妙法蓮華。（權實者。聲聞緣覺菩薩三乘為權。一佛乘。即實也。華果同時者。世間之華。先華後果。唯蓮華華果同時。果即蓮實也。）十七最上法門。謂法華經。唯談一乘實相之理。一切無量名句所詮法義。無不含攝。於諸經中最勝最上。故名最上法門。</p>
</div>
<div class='div-other'><a id='mulu59' />【十八不共法】（出法界次第）<p style="margin-left:1em">不共法者。謂諸佛之智內充。無畏之德外顯。一切功德智慧。超過物表。不與凡夫二乘及諸菩薩共有也。（二乘者。聲聞乘。緣覺乘也。）一身無失。謂佛從無量劫來。常用戒定智慧慈悲以修其身。此諸功德滿足。故一切煩惱俱盡。是名身無失。（劫。梵語具云劫波。華言分別時節。）二口無失。謂佛具無量智慧辯才。所說之法。隨眾機宜。皆得證悟。是名口無失。三念無失。謂佛修諸甚深禪定。心不散亂。於諸法中心無所著。得第一安隱處。故名念無失。四無異想。謂佛於一切眾生。平等普度。心無揀擇。是名無異想。五無不定心。謂佛行住坐臥。常不離甚深勝定。是名無不定心。六無不知已捨。謂佛於一切法。悉皆照知方捨。無有一法不了知而捨之者。是名無不知已捨。七欲無減。謂佛具眾善。常欲度諸眾生。心無厭足。是名欲無減。八精進無減。謂佛身心。精進滿足。常度一切眾生。無有休息。是名精進無減。九念無減。謂佛於三世諸佛之法。一切智慧。相應滿足。無有退轉。是名念無減。（三世者。過去。現在。未來也。）十慧無減。謂佛具一切智慧。無邊無際。不可盡故。隨慧而說。亦無有盡。是名慧無減。十一解脫無減。謂佛遠離一切執著。具二種解脫。一者有為解脫。謂無漏智慧。相應解脫。二者無為解脫。謂一切煩惱。淨盡無餘。是名解脫無減。（無漏者。謂不漏落生死也。無為者。謂稱性而修。無所作為也。）十二解脫知見無減。謂佛於一切解脫中。知見明了。分別無礙。是名解脫知見無減。十三一切身業隨智慧行。謂佛現諸勝相。調伏眾生。稱智演說一切諸法。令其各得解悟證入。是名身業隨智慧行。十四一切口業隨智慧行。謂佛以微妙清淨之語。隨智而轉。化導利益一切眾生。是名一切口業隨智慧行。十五一切意業隨智慧行。謂佛以清淨意業。隨智而轉。入眾生心而為說法。除滅無明癡暗之膜。是名意業隨智慧行。十六智慧知過去世無礙。謂佛以智慧。照知過去世所有一切。若眾生法。若非眾生法。悉能徧知無礙。是名智慧知過去世無礙。十七智慧知未來世無礙。謂佛以智慧。照知未來世所有一切。若眾生法。若非眾生法。悉能徧知無礙。是名智慧知未來世無礙。十八智慧知現在世無礙。謂佛以智慧。照知現在世所有一切。若眾生法。若非眾生法。悉能徧知無礙。是名智慧知現在世無礙。</p>
【十八空】（出大智度論）<p style="margin-left:1em">一內空。內即內身。謂三十六種不淨充滿。九孔常流。淨相不可得故。是名內空。（三十六種者。毛。髮。爪。齒。眵。淚。涎。唾。屎。尿。垢。汗。皮。膚。血。肉。筋。脈。骨。髓。肪。膏。腦。膜。肝。膽。腸。胃。脾。腎。心。肺。生藏。熟藏。赤痰。白痰也。九孔者。兩眼。兩耳。兩鼻。口。大便。小便也。）二外空。外即外色。謂愚夫為欲染故。觀所著色。妄以為淨。求其淨相。亦如我身。淨相不可得故。是名外空。三內外空。謂我身不淨。外亦如是。外身不淨。我亦如是。一等無異。淨相不可得故。是名內外空。四空空。謂內身外身內外身俱空。而猶執空成病。復以空法而破三空。是名空空。五大空。謂十方世界。是四大造色。假名日出處為東方。日沒處為西方。如是方相。以世俗故有。若第一義中。則一法不可得。是名大空。（十方者。四方。四維。上下也。四大者。地大。水大。火大。風大也。）六第一義空。謂諸法中最第一法。名為涅槃。涅槃之法。空無有相。是名第一義空。（梵語涅槃。華言滅度。）七有為空。謂五陰等法中。無我我所。及以常相皆不可得。是名有為空。（五陰者。色陰。受陰。想陰。行陰。識陰也。我我所者。我即眾生所執之假名。我所即五陰色身等也。）八無為空。謂無所作為。則非有相。今對有為。故說無為。若有為法既不可得。則無為之法何所可著。是名無為空。九畢竟空。謂以前八空。破一切法。令無遺餘。既無諸法。亦無空之可著。是名畢竟空。十無始空。謂世間眾生。無有始相。如今生從前世因緣有。前世復從前世有。如是展轉無始。亦不可得。是名無始空。十一散空。謂五陰和合。故有人相。若以智慧分別。破散五陰與人。則空無所有。如輻輞轅轂。眾合為車。若離散各在一處。則失車名。是名散空。十二性空。謂一切諸法。自性本空。皆從因緣和合而生。若不和合。則無是法。如是諸法。性不可得。是名性空。十三自相空。謂一切法有二種相。一者總相。生滅不住。本無今有。已有還無。皆是無常。二者別相。如地有堅相。水有濕相。火有熱相。風有動相。如是二相皆空。是名自相空。十四諸法空。謂五陰十二入十八界等法。無有實相。一切皆空。無取無捨。能離一切諸見。是名諸法空。（十二入者。眼入。耳入。鼻入。舌入。身入。意入。色入。聲入。香入。味入。觸入。法入也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）十五不可得空。謂一切諸法及因緣。畢竟皆空。不可得故。是名不可得空。（因緣者。謂以眼等六根為因。色等六塵為緣也。）十六無法空。謂諸法已滅。是滅亦無。名無法空。又謂過去未來法。名為無法。如是無法亦空。是名無法空。十七有法空。謂諸法從因緣和合。故有法生。是法體本不實。名有法空。又謂現在一切法及無為法。名為有法。如是有法皆空。亦名有法空。十八無法有法空。謂無法有法。相不可得。名無法有法空。又謂過去未來現在一切諸法。皆不可得。亦名無法有法空。</p>
【十八界】（出法界次第）<p style="margin-left:1em">界即界分。謂眾生心色俱迷。故開色為十界。開心為八界。令其觀此色心二法。皆從虛妄因緣而生。起惑造業。輪轉生死。若達此妄源。無有實體。絕名離相。則不為惑染所迷也。（開色為十界者。謂眼耳鼻舌身五根。色聲香味觸五塵。皆屬於色。故開之為十也。開心為八界者。謂眼識耳識鼻識舌識身識意識及意根法塵。皆屬於心。故開之為八也。）一眼界。謂能見之根。名為眼界。二耳界。謂能聞之根。名為耳界。三鼻界。謂能嗅之根。名為鼻界。四舌界。謂能嘗味之根。名為舌界。五身界。謂能覺觸之根。名為身界。六意界。謂能覺知之根。名為意界。七色界。謂眼所見一切色境。名為色界。八聲界。謂耳所聞一切音聲。名為聲界。九香界。謂鼻所嗅一切香氣。名為香界。十味界。謂舌所嘗一切諸味。名為味界。十一觸界。觸即觸著。謂身所覺冷煖細滑等觸。名為觸界。十二法界。謂意所知一切諸法。名為法界。十三眼識界。謂識依眼根而能見色。名眼識界。十四耳識界。謂識依耳根能聞諸聲。名耳識界。十五鼻識界。謂識依鼻根能嗅諸香。名鼻識界。十六舌識界。謂識依舌根能嘗諸味。名舌識界。十七身識界。謂識依身根能覺諸觸。名身識界。十八意識界。謂識依意根而能分別一切法相。名意識界。</p>
【十八學人】（出天台四教儀集註）<p style="margin-left:1em">一初果向。初果。即須陀洹所證之果也。謂此人修學。將入初果。雖未至本位。而已向於此果也。（梵語須陀洹。華言預流。）二初果。初果者。謂此人斷三界見惑盡。預入聖道法流。即證此果也。（三界者。欲界。色界。無色界也。見惑者。謂意根對法塵而起分別也。）三二果向。二果。即斯陀含所證之果也。謂此人修學。將入二果。雖未至本位。而已向於此果也。（梵語斯陀含。華言一來。）四二果。二果者。謂此人於欲界九品思惑中。斷前六品盡。即證此果也。（思惑者。謂眼等五根對色等五塵而起貪愛也。）五三果向。三果。即阿那含所證之果也。謂此人修學。將入三果。雖未至本位。而已向於此果也。（梵語阿那含。華言不來。）六三果。三果者。謂此人於欲界九品思惑。悉皆斷盡。即證此果也。七四果向。四果。即阿羅漢所證之果也。謂此人修學。將入四果。雖未至本位。而已向於此果也。（梵語阿羅漢。華言無學。）八隨信行。隨信行者。謂此人根鈍。憑他所說。起信修行。進趣於道也。九隨法行。隨法行者。謂此人根利。自以智力。隨法修行。進趣於道也。十信解。信解者。謂此人根鈍。而有信心起發真解也。十一見得。見得者。謂此人根利。若見於法。即能得理也。十二家家。家家者。受生處不一也。謂此人於欲界九品思惑中。若斷三四品。或於天中三二家受生。或於人中三二家受生。方得證第二斯陀含果也。十三無間。無間者。謂此人斷欲界思惑八品。但有一品未斷而命終者。尚有一生間隔。若不命終。遂斷一品餘惑。則無生死間隔。而證第三阿那含果也。十四中般。中即中陰。般即般涅槃也。謂此人於欲界死已。未到色界。即於中間陰身。顯發聖道。而般涅槃也。（梵語般涅槃。華言滅度。）十五生般。生般者。謂此人從欲界命終。生於色界。便般涅槃也。十六有行般。有行般者。謂此人生色界已。更能加功用行。斷欲界思惑俱盡。而般涅槃也。十七無行般。無行般者。謂此人生色界已。不加功用行。自然斷除欲界煩惱餘之思惑。而般涅槃也。十八上流般。流即流行之義。謂此人次第上行。色界諸天受生。而斷欲界餘之思惑。而般涅槃也。</p>
【十八支】（出法界次第）<p style="margin-left:1em">支即支分也。如樹根莖是一。枝條有異。禪中支義亦爾。謂色界初禪有五支。二禪四支。三禪五支。四禪四支。共為十八支也。　初禪天定五支。一覺支。初心在緣名覺。謂行者在欲界依未到地。發初禪色界諸淨色法。觸欲界身根。心大驚悟。即生身識。覺此色觸也。（未到地者。謂在欲界修色界定故。以色界為未到地也。）二觀支。細心分別名觀。謂行者既證初禪功德。即以細心分別此禪定中色法。諸妙功德。境界分明。是欲界之所未有也。三喜支。欣慶之心名喜。謂行者初發禪時。乃有喜生。所捨欲界之樂甚少。今得初禪。利益甚多。如是思惟。歡喜無量也。四樂支。怡悅之心名樂。謂行者發初禪時。喜踊之心既息。則恬然靜慮。而受怡悅之樂也。五一心支。心與定一名一心。謂行者初證禪時。心依覺觀喜樂之法。故有細微之散。若喜樂心息。自然心與定一也。　二禪天定四支。一內淨支。心無覺觀之渾濁。名內淨。謂行者欲離初禪。種種呵責覺觀。覺觀既滅。則心內淨也。二喜支。欣慶之心名喜。謂行者初得內淨時。得免覺觀之患。而獲勝定。內證之喜無量也。三樂支。怡悅之心名樂。謂行者喜踊之情既息。則怡然靜慮。而受怡悅之樂也。四一心支。心與定一名一心。謂行者喜樂心息。則心與定一。澄渟不動也。　三禪天定五支。一捨支。離喜不悔名捨。謂行者欲離第二禪時。種種呵責二禪之喜。喜既滅謝。則發第三禪之樂。若證三禪之樂。則捨二禪之喜。不生悔心也。二念支。念即愛念。謂行者既發第三禪之樂。則樂從內起。應須愛念將息。則樂得增長也。三慧支。解知之心名慧。謂行者既發第三禪之樂。此樂微妙。難得增長。若非善巧解慧。則不能方便長養也。四樂支。怡悅之心名樂。謂行者發第三禪樂已。若能善用捨念慧之三支。將護此樂。樂則徧身。若離三禪。則餘地更無徧身之樂也。五一心支。心與定一名一心。謂行者受樂心息。則心自與定法為一。澄渟不動也。　四禪天定四支。一不苦不樂支。不苦不樂。中庸之心也。謂行者欲離第三禪時。種種呵責於樂。樂既謝滅。則不動之定與捨俱發。故內心湛然。無苦無樂也。二捨支。離樂不悔名捨。謂行者既得第四禪不動真定。則捨第三禪難捨之樂。不生悔心也。三念清淨支。念即愛念。謂行者既得第四禪真定。當念下地之過。復念自己功德。方便將養。令其不退。進入勝品也。（下地者。即三禪也。）四一心支。心與定一名一心。謂行者既得第四禪之定。用前捨念二支將護。則心無所依。泯然寂靜。一心在定。猶如明鏡不動。淨水無波。湛然而照。萬象皆現也。</p>
</div>
<div class='div-other'><a id='mulu60' />【二十重華藏莊嚴世界海】（出華嚴經）<p style="margin-left:1em">謂此世界。住在香水海中蓮華之上。種種妙寶莊嚴。含藏一切世界。深廣無窮也。此世界海。有須彌山。微塵數風輪所持。此微塵數風輪最在上者。名殊勝威光藏。能持普光摩尼莊嚴香水海。此香水海。出大蓮華。名種種光明蘂香幢。此世界海。住在其中。四方均平。清淨堅固。金剛輪山。周帀圍繞。地海眾樹。各有區別。金剛輪山內所有大地。一切皆以金剛所成。諸摩尼寶以為間錯。普現如來所有境界。如天帝網。於中布列。此大地中。有十不可說佛剎微塵數香水海。一一妙寶充滿其中。一一香水海。各有四天下微塵數香水河。右旋圍繞。一一河。各有世界海微塵數莊嚴。此十不可說佛剎微塵數香水海中。有不可說佛剎微塵數世界種安住。一一世界種。復有不可說佛剎微塵數世界。各各依住。各各形狀。各各莊嚴等。一一世界種。或作須彌山形。或作江河形。或作諸莊嚴等形。悉在此世界海中分布而住。其最中央香水海。名無邊妙華光。以現一切菩薩形。摩尼王幢為底。出大蓮華。名一切香摩尼王莊嚴。有世界種。名普照十方熾然寶光明。其二十重莊嚴世界。皆從此出。其最下重世界。名最勝光。徧照此上。過佛剎微塵數世界。有世界。名種種香蓮華妙莊嚴。如是乃至最上第二十重世界。名妙寶焰。此第二十重世界自下而上。各有佛剎微塵數世界周帀圍繞。各有佛出現。教化眾生。娑婆世界。正當第十三重。即是毘盧遮那如來所出現之處。此二十重世界。皆在無邊妙華光香水海中。此世界海。乃是毘盧遮那如來。往昔於世界微塵數劫修菩薩行時。親近微塵數佛之所嚴淨。故稱所修實因。感報此莊嚴重重無盡世界也。（梵語須彌。華言妙高。梵語摩尼。華言如意。天帝網者。謂帝釋殿有千珠寶網。交光相暎也。剎。梵語具云剎摩。華言土田。四天下者。東弗于逮。南閻浮提。西瞿耶尼。北鬱單越也。梵語娑婆。華言能忍。梵語毘盧遮那。華言徧一切處。劫。梵語具云劫波。華言分別時節。）一最勝光徧照華藏世界。此第一重世界。依眾寶摩尼華而住。其狀猶如摩尼寶形。一佛剎微塵數世界圍繞。佛號離垢燈。（如摩尼寶形者。謂摩尼狀有八楞。似方不方。似圓不圓。世界如彼故也。離垢燈者。謂離煩惱所知二障。智眼清淨。照世如燈故也。）二種種香蓮華妙莊嚴華藏世界。此第二重世界。依寶蓮華網而住。其狀猶如師子之座。二佛剎微塵數世界圍繞。佛號師子光勝照。三一切寶莊嚴普照光華藏世界。此第三重世界。依種種寶瓔珞住。其形八隅。三佛剎微塵數世界圍繞。佛號淨光智勝幢。四種種光明華莊嚴華藏世界。此第四重世界。依眾色金剛尸羅幢海住。其狀猶如摩尼蓮華。四佛剎微塵數世界圍繞。佛號金剛光明無量精進力善出現。五普放妙華光華藏世界。此第五重世界。依一切樹莊嚴寶輪網海住。其形普方。而多有隅角。五佛剎微塵數世界圍繞。佛號香光喜力海。六淨妙光明華藏世界。此第六重世界。依金剛宮殿海住。其形四方。六佛剎微塵數世界圍繞。佛號普光自在幢。七眾華焰莊嚴華藏世界。此第七重世界。依一切寶色焰海住。七佛剎微塵數世界圍繞。佛號歡喜海功德名稱自在光。八出生威力地華藏世界。此第八重世界。依種種寶色蓮華座虛空海住。其狀猶如因陀羅網。八佛剎微塵數世界圍繞。佛號廣大名稱智海幢。（因陀羅網。即天帝網也。）九出妙音聲華藏世界。此第九重世界。依恒出一切妙音聲莊嚴雲摩尼王海住。其狀猶如梵天身形。九佛剎微塵數世界圍繞。佛號清淨月光相無能摧伏。十金剛幢華藏世界。此第十重世界。依一切莊嚴寶師子座摩尼海住。其狀周圓。十佛剎微塵數世界圍繞。佛號一切法海最勝王。十一恒出現帝青寶光明華藏世界。此第十一重世界。依種種殊異華海住。其狀猶如半月之形。十一佛剎微塵數世界圍繞。佛號無量功德海。十二光明照耀華藏世界。此第十二重世界。依華旋香水海住。狀如華旋。十二佛剎微塵數世界圍繞。佛號超釋梵。十三娑婆華藏世界。此第十三重世界。依種種色風輪所持蓮華網而住。其狀猶如虛空。十三佛剎微塵數世界圍繞。其佛即毘盧遮那如來世尊也。十四寂靜離塵光華藏世界。此第十四重世界。依種種寶衣海住。其狀猶如執金剛形。十四佛剎微塵數世界圍繞。佛號徧法界勝音。十五眾妙光明燈華藏世界。此第十五重世界。依淨華網海住。其狀猶如卍字之形。十五佛剎微塵數世界圍繞。佛號不可摧伏力普照幢。十六清淨光徧照華藏世界。此第十六重世界。依種種香焰蓮華海住。其狀猶如龜甲之形。十六佛剎微塵數世界圍繞。佛號清淨日功德眼。十七寶莊嚴藏華藏世界。此第十七重世界。依光明藏摩尼藏海住。其形八隅。十七佛剎微塵數世界圍繞。佛號無礙智光明徧照十方。十八離塵華藏世界。此第十八重世界。依眾妙華師子座海住。狀如珠瓔。十八佛剎微塵數世界圍繞。佛號無量方便最勝幢。十九清淨光普照華藏世界。此第十九重世界。依無量色香焰須彌山海住。其狀猶如寶華旋布。十九佛剎微塵數世界圍繞。佛號普照法界虛空光。二十妙寶焰華藏世界。此第二十重世界。依一切諸天形摩尼王海住。其狀猶如寶莊嚴具。二十佛剎微塵數世界圍繞。佛號福德相光明。</p>
【二十諸天】（出天傳）<p style="margin-left:1em">自古列十六天像。各有所主。以其有呵護之功也。後增日月及娑竭龍王閻摩羅王者。謂日則破闇。月則照夜。龍則秘藏法寶。閻摩則掌於幽冥。故加此四天。通為二十天也。一梵天王。梵。梵語具云梵囕摩。華言離欲。又云清淨。謂此天王。身心妙圓。威儀不缺。清淨禁戒。加以明悟。統領梵眾。即法華經稱娑婆世界主尸棄大梵。主大千世界者是也。（梵語娑婆。華言能忍。梵語尸棄。華言頂髻。又云火。由修火定而悟道故也。）二帝釋天主。帝即天帝釋。梵語具云釋提桓因。華言能天主。言帝釋者。華梵兼稱也。此天居須彌山頂。即忉利天主也。謂此天往昔因中。迦葉佛滅時。有一女人發心修塔。復有三十二人助修。由是功德。女為忉利天主。其助修者。皆作輔臣。合稱為三十三天也。（梵語須彌。華言妙高。梵語忉利。華言三十三。梵語迦葉。華言飲光。）三毘沙門天王。梵語毘沙門。華言多聞。謂此天福德之名。聞於四方。即北方天王。居須彌山半。第四層之北水精埵。統領無量百千藥叉。守護北方也。（梵語藥叉。亦云夜叉。華言勇健。）四提頭賴吒。梵語提頭賴吒。華言持國。謂此天能護持國土。即東方天王。居須彌山半。第四層之東黃金埵。領乾闥婆富單那等。守護東方也。（梵語乾闥婆。華言香陰。即帝釋之樂神也。梵語富單那。華言主熱病鬼。）五毘留勒叉天王。梵語毘留勒叉。華言增長。謂此天能令自他威德善根。悉皆增長。即南方天王。居須彌山半。第四層之南瑠璃埵。領鳩槃茶等無量百千鬼神。守護南方也。（梵語瑠璃。華言青色寶。梵語鳩槃茶。華言甕形。即魘魅鬼也。）六毘留博叉天王。梵語毘留博叉。華言雜語。謂此天能作種種語言故。又云廣目。以其目廣大故。即西方天王。居須彌山半。第四層之西白銀埵。領毘舍闍鬼等無量百千諸龍。守護西方也。（梵語毘舍闍。華言啖人精氣。）七金剛密迹天。謂此天手執金剛寶杵。識達如來一切秘密事迹也。往昔有王。生一千有二子。千兄同詣佛所。發心修道。而二弟不知。一弟發願。若千兄成道。我則為魔惱害之。一弟發願。我為力士。護千兄法。即金剛也。領五百藥叉神。皆是大菩薩等。居妙高峯。於賢劫千佛中。俱護其法也。（劫。梵語具云劫波。華言分別時節。賢。劫名。以此劫中多賢人也。）八摩醯首羅天。梵語摩醯首羅。華言大自在。又翻威靈。或云三目。故為三界尊極之主。輔行記云。色界天。三目八臂。騎白牛。執白拂。有大威力。居菩薩住處。能知大千世界雨滴之數。統攝大千世界。於色界中此天獨尊也。（三界者。欲界。色界。無色界也。）九散脂大將。散脂。梵語具云散脂修摩。華言密。陀羅尼集云。鬼子母有三男。長名唯奢文。次名散脂大將。次小名摩尼跋陀。能於十方世界。覆護一切眾生。為除衰惱等患。常地居或空居。各有五百眷屬。領二十八部鬼神。隨是經典所流布處。與諸鬼神往至彼所。隨逐擁護說法者。消滅諸惡。令得安隱。仍以身口意三密而加被之。謂眾味精氣。從毛孔入。此身密加被也。莊嚴言辭。辯不斷絕。此口密加被也。心進勇銳等。此意密加被也。至令聞者受人天樂。疾得菩提。其於賞善罰惡。功亦大矣。十大辯天。謂得大智慧功德。成就大辯才也。此天或居山巖深險處。或在坎窟大樹藂林在處。常翹一足。八臂莊嚴。常持弓箭刀矟。（色角切。）長杵鐵輪。帝釋諸天。常加供養讚歎。具無礙辯。於一切時。常自護世。濟物利生。流通佛法。無所怠倦。以慧資福。故光明會上。列之在功德天之前也。十一功德天。此天涅槃經及陀羅尼集。名功德天。金光明經散脂品。名第一威德成就眾事大功德天。於過去金山照明如來所。種諸善根。故感福報。相貌殊勝。能令眾生福德成就。常居最勝園。名曰金幢。若說法者。隨其所須。供給無乏。以福資慧。成出世因。則果滿二嚴。依正殊勝也。（二嚴。即福慧二種莊嚴也。依報即國土。正報即色身也。）十二韋天將軍。韋。梵語具云韋䭾。華言智論。靈威要略曰。天神姓韋諱琨。即南方天王八將之一臣也。四王合三十二將。此為其首。生知聰慧。早離塵欲。清淨梵行。修童真業。不受天欲。面受佛囑。外護佛法。統護三洲。利物弘化。大濟羣生。故凡建伽藍。皆設像崇敬。以彰護法之功也。（三洲者。南贍部洲。東弗于逮。西瞿耶尼也。伽藍。梵語具云僧伽藍。華言眾園。即佛寺也。）十三堅固地神。堅固者。理體不可壞。如金剛王。無能破也。地者。謂其利世之功。如大地持載萬物。出生草木百穀珍寶等也。此天隨是經典流布之處。常作衛護。隱形法座。頂戴說法者之足。令聞法者如服甘露。增益身力。地藏經。佛告地神云。閻浮土地。悉蒙汝護。凡地所生。皆悉豐足。利益一切。護佛教法。於世出世。其功大矣。（閻浮。梵語具云閻浮提。華言勝金洲。）十四菩提樹神。梵語菩提。華言道。謂由此神。嘗守護如來成道處菩提之樹。因以立名。宿世因中自云。我常念佛。樂見世尊。常作誓願。不離佛日。是知大權示迹。微妙難思。覆蔭羣生。現身利益。故諸經讚護。功德不可量也。十五鬼子母天。此天所生千子。最小名愛奴。極所憐惜。常食人子。佛為化彼。將愛奴藏之鉢下。其母於天上人間。覓之不得。既歸伏已。佛遂揭鉢還之。其千子皆為鬼王。統數萬鬼眾。五百在天上。常嬈亂諸天。五百在世間。常嬈國界人民。佛為授五戒。歸依正法。得須陀洹。住佛精舍。凡人家無子息者。求之得子。有疾病者。禱之則安。故為鬼王。母由受佛戒。亦呼千子。同依佛所。不惱天人也。（五戒者。不殺。不盜。不邪婬。不妄語。不飲酒也。梵語須陀洹。華言入流。即初果也。）十六摩利支天。梵語摩利支。華言陽焰。以其形相不可見。不可執。如彼陽焰也。此天常行日月之前。護國護氏。救兵戈等難。大摩利支天經中。有最上心真言曰。唵。摩利支。娑縛賀。若人持此真言。無不感應。其不思議神力。誠可依憑也。十七日宮天子。謂此天宿因布施持戒。修善奉佛。得生其中。其宮殿城郭。皆百寶所成。五風運持。不令停住。環繞須彌山半。照四大洲。所謂南閻淨提日正中。東弗于逮日始沒。西瞿耶尼日初出。北鬱單越當夜半。是為一日。照四天下。除冥破闇。成熟萬物。其功實大。法華經中名寶光天子。即此天也。（五風者。持風。住風。隨順轉風。波羅訶迦風。將行風也。梵語弗于逮。華言勝。梵語瞿耶尼。華言牛貨。梵語鬱單越。華言勝處。）十八月宮天子。謂此天宿因所修所證。與日宮天子同。故生其中。其宮殿百寶所成。五風運持。不令停住。環繞須彌山半。照四大洲。其圓缺者。白月初。日在前。黑月初。日在後。因日影覆射。故有圓缺。所謂近日自影覆。故見月輪缺。然月光陰滋萬物。夜發光明。功次於日。法華經云。明月天子是也。（白月初者。上半月初也。黑月初者。下半月初也。）十九娑竭羅。梵語娑竭羅。華言鹹海。又翻龍王。即鹹海中一百七十七龍王中第七龍王也。今獨列此龍王者。謂是大權菩薩。位居十地之中。示現龍身。處於鹹海。若降雨時。先布密雲。端坐舉念。其雨普洽。常隨佛會。護法護民。其利甚博。所居宮殿。七寶嚴飾。與天無異。（十地者。懽喜地。離垢地。發光地。焰慧地。難勝地。現前地。遠行地。不動地。善慧地。法雲地也。七寶者。金。銀。瑠璃。玻璃。硨磲。碼碯。赤真珠也。）二十閻摩羅王。梵語閻摩羅。華言雙王。又云隻王。謂由此王與妹皆作獄主。故云雙。兄治男事。妹治女事。故云隻。又云息諍。謂止罪人諍故。或云是菩薩。為利益眾生故。變化所作。正法念經載閻羅王為人說偈云。汝得人身不修道。如入寶山空手歸。汝今自作還自受。叫喚苦者欲何為。又十王經云。閻王於未來世作佛。號普王如來。謂菩薩變化者。良有以也。</p>
【二十空】（出般若經）<p style="margin-left:1em">一內空。謂內之眼耳鼻舌身意六根。皆無自性。故名內空。二外空。謂外之色聲香味觸法六塵。皆無自相。故名外空。三內外空。謂六根六塵六識。都無自性。故名內外空。（六識者。眼識。耳識。鼻識。舌識。身識。意識也。）四空空。謂一切法皆空。此空亦空。故名空空。五大空。謂小乘四諦十二因緣諸法。皆空無有。故名大空。（四諦者。苦諦。集諦。滅諦。道諦也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）六小空。（亦名無性自性空。）謂須陀洹。斯陀含。阿那含。阿羅漢四果之相。皆空無有。故名小空。（梵語須陀洹。華言入流。梵語斯陀含。華言一來。梵語阿那含。華言不來。梵語阿羅漢。華言無學。）七勝義空。謂第一義之理。假立名言。悉同真性。本來空寂。故名勝義空。八有為空。謂欲界色界無色界煩惱惑業。本無有為之相。故名有為空。九無為空。謂生住滅三相皆空。無為寂靜。不墮諸數。故名無為空。（生住滅者。謂一切萬物。皆有生長。住於世間。終歸壞滅也。）十畢竟空。謂有為無為諸法一切之相。悉皆空寂而不可得。故名畢竟空。十一無際空。謂一切諸法。滅無有終。起無有始。起滅之際。無從可得。故名無際空。十二散空謂一切諸法。因緣假合而成。皆無和合之相。故名散空。十三無變異空。謂一切法。非常非滅。不變不異。法性如如。了不可得。故名無變異空。十四本性空。謂一切諸法。非常非滅。本性清淨。離性離相。故名本性空。十五自相空。謂五蘊之法。虛幻不實。了無自相。故名自相空。（五蘊者。色蘊。受蘊。想蘊。行蘊。識蘊也。十六共相空。謂一切諸法彼此之相。非常非滅。本來空寂。故名共相空。十七一切法空。謂一切諸法。本性皆空。非常非滅。了不可得。故名一切法空。十八不可得空。謂過去現在未來三世一切諸法。皆無所有。了無可求之相。故名不可得空。十九無性空。謂一切諸法。悉皆虛假。皆無實性。故名無性空。二十自性空。謂一切諸法。非常非滅。性本自空。故名自性空。</p>
【二十種小乘外道涅槃】（出提婆菩薩釋楞伽經中外道小乘涅槃論）<p style="margin-left:1em">一小乘外道論師。此外道師。說諸受陰盡。如燈火滅。種壞風止。名為涅槃。（陰即身也。梵語涅槃。華言滅度。）二外道方論師。此外道師。說最初生諸方。從諸方生世間人。從人生天地。天地滅沒。還入彼處。名為涅槃。（諸方即四方也。）三外道風仙論師。此外道師。說風能生長命物。能殺命物。風造萬物。能壞萬物。名風為涅槃。（命物者。謂有命之物也。）四外道韋陀論師。此外道師。說從那羅延天䐡中生大蓮華。從蓮華生梵天祖公。一切有命無命物。從梵天口中生。一切大地。即是修福德戒場。於中一切華草及猪羊驢馬等。殺害供養梵天。得生彼處。名為涅槃。（梵語那羅延。華言鈎鎖力士。）五外道伊賒那論師。此外道師眷屬。說伊賒那論師尊者形相不可見。徧一切處。以無形相。而能生諸有命無命一切萬物。名為涅槃。六倮形外道論師。此外道師。說分別見諸種種異相。名為涅槃。七外道毘世師論師。此外道師。說地水火風虛空微塵等物和合。而生一切世間知無知物。無和合者。即是離散。遂計離散。名為涅槃。（知無知物者。謂有知覺無知覺之物也。）八外道苦行論師。此外道師。說身盡福德盡。名為涅槃。九外道女人眷屬論師。此外道師。說摩醯首羅作女人。生諸天人龍鳥及一切穀子蛇蝎蚊蝱等。如是知者。名為涅槃。（梵語摩醯首羅。華言大自在。）十外道行苦行論師。此外道師。說罪福盡。德亦盡。名為涅槃。十一外道淨眼論師。此外道師。說煩惱盡故依智。名為涅槃。十二外道摩陀羅論師。此外道師。說那羅延論師言。我造一切物。我於一切眾生中最勝。我生一切世間有命無命物。從我作生。還沒彼處。名為涅槃。十三外道尼犍子論師。此外道師。說初生一男一女。彼二和合。能生一切有命無命等物。後時離散。還沒彼處。名為涅槃。十四外道僧佉論師。此外道師。說二十五諦自性因。生諸眾生。名為涅槃。（二十五諦者。一冥初自性。二智大。三我心。四色。五聲。六香。七味。八觸。九地。十水。十一火。十二風。十三空。十四眼知根。十五耳知根。十六鼻知根。十七舌知根。十八身知根。十九口作業根。二十手作業根。二十一足作業根。二十二小便作業根。二十三大便作業根。二十四心平等根。二十五神我也。自性是常。能生諸法。故為涅槃因也。）十五外道摩醯首羅論師。此外道師。說果是那羅延所作。梵天是因。所謂梵天那羅延。乃至自在天是生滅因。一切從自在天生。從自在天滅。名為涅槃。十六外道無因論師。此外道師。說無因無緣生一切物。無染因無淨因。乃至棘刺之針。孔雀之色。皆無人作。自然而有。不從因生。名為涅槃。十七外道時論師。此外道師。說時熟一切大。時作一切物。時散一切物。是故我論中說。如被百箭射。時不到不死。時到則小草觸即死。一切物時生。一切物時熟。一切物時滅。名為涅槃。十八外道服水論師。此外道師。說水是萬物根本。水能生天地。生有命無命一切物。乃至水能生物。能壞物。名為涅槃。十九外道口力論師。此外道師。說虛空是萬物因。最初生虛空。從虛空生風。從風生火。從火生暖。暖生水。水即凍凌。堅作地。從地生種種藥草。乃至從五穀生命。食後時。還沒虛空。名為涅槃。（五穀者。禾。麻。黍。菽。麥也。）二十外道本生安茶論師。此外道師。說本無日月星辰虛空及地。唯有大水。時大安茶生。如鷄子。周帀金色。時熟破為二段。一段在上作天。一段在下作地。彼二中間生梵天。名一切眾生祖公。作一切有命無命物等。散沒彼處。名為涅槃。</p>
【二十種煩惱隨眠】（出瑜伽師地論并顯揚聖教論）<p style="margin-left:1em">煩惱者。謂見思無明。昏煩之法。惱亂心神也。由此煩惱。隨逐眾生。眠伏藏識之中。故名隨眠。（藏識者。藏有含藏之義。即第八識也。）一不定地隨眠。不定地即欲界也。謂欲界散亂。不修禪定。以散亂故。眼等諸根煩惱。隨逐不捨。故名不定地隨眠。二定地隨眠。定地即色界無色界也。謂此二界能修禪定。雖修禪定離欲界苦。而於定地貪癡愛慢諸見煩惱。隨伏不捨。故名定地隨眠。三隨逐自境隨眠。謂於三界中各各自分境上。所攝諸見煩惱。隨根起滅。潛伏不捨。故名隨逐自境隨眠。四隨逐他境隨眠。謂或在色界而起欲界煩惱。或在無色界而起色界煩惱。或在欲界而欣樂上二界禪定。而生味著。不知出離。故名隨逐他境隨眠。五被損隨眠。謂眾生常被欲界煩惱之所損害。而此煩惱。隨伏不捨。故名被損隨眠。六不被損隨眠。謂已生色界。不被欲界煩惱之所損害。或未離欲界。雖不被煩惱所損。而煩惱隨伏不捨。故名不被損隨眠。十隨增隨眠。謂三界眾生各於自住之境而起煩惱。隨時增長。潛伏不捨。故名隨增隨眠。八不隨增隨眠。謂住於色界無色界禪定之中。不隨他境增長煩惱。而其煩惱因未斷故。潛伏不捨。故名不隨增隨眠。九具分隨眠。謂諸眾生於一切境起貪瞋癡等諸煩惱惑。無有缺減。故名具分隨眠。十不具分隨眠。謂聲聞初果等。雖斷三界見惑。而於思惑未能全斷。故名不具分隨眠。（初果即須陀洹果也。見思惑者。謂意根對法塵而起分別曰見惑。眼等五根對色等五塵而起貪愛曰思惑也。）十一可害隨眠。謂聲聞之人。知苦集之法是可損害。乃修道品。斷見思煩惱而證涅槃。雖斷見思。而習氣無明。隨伏不捨。故名可害隨眠。（苦集即苦諦集諦也。道品即三十七道品也。梵語涅槃。華言滅度。習氣者。見思惑之餘習氣分也。）十二不可害隨眠。謂凡夫眾生不能修習道品。而於煩惱之惑。無可損斷。是以隨伏不捨。故名不可害隨眠。十三增上隨眠。謂貪瞋癡等諸煩惱惑。漸漸增勝。隨伏不捨。故名增上隨眠。十四平等隨眠。謂貪瞋癡煩惱之惑。平等共起。隨伏不捨。故名平等隨眠。十五下劣隨眠。謂修行求離欲界之人。於諸色等塵念微薄。故名下劣隨眠。十六覺悟隨眠。謂能覺知一切煩惱與業果俱時流轉。雖能覺悟而未能斷。故名覺悟隨眠。十七不覺悟隨眠。謂一切煩惱纏縛。隨逐根識。不相捨離。而無所知覺。故名不覺悟隨眠。十八能生多苦隨眠。謂欲界貪瞋等煩惱。能生種種諸苦。故名能生多苦隨眠。十九能生少苦隨眠。謂色界無色界禪定之中。雖無欲界眾苦。而有欣上厭下之心。亦名煩惱。故名能生少苦隨眠。（欣上厭下者。謂欣喜上二界禪定之樂。厭惡欲界生死之苦也。）二十不能生苦隨眠。謂諸菩薩。雖離諸惑不生眾苦。然常存自行利他之心。亦為煩惱。故名不能生苦隨眠。（菩薩。梵語具云菩提薩埵。華言覺有情。）</p>
【二十種煩惱現行】（出瑜伽師地論）<p style="margin-left:1em">一隨所欲纏現行謂在家之人。未離諸欲。而於所欲之境。起種種纏縛之業。相續不捨。故名隨所欲纏現行。二不隨所欲纏現行。謂出家之人。不隨世間欲樂之境。而生厭離之心。相續不捨。故名不隨所欲纏現行。三無所了知現行。謂住惡說法之人。於善惡法。不生分別。於一切境界。無所了知。由此癡惑之心。相續不捨。故名無所了知現行。四有所了知現行。謂住善說法之人。於一切法而生分別。於善法令向。於惡法令捨。由此了知之心。相續不捨。故名有所了知現行。五麤煩惱現行。謂貪瞋癡諸煩惱。各有增上麤重。或於順境貪惑麤重。或於逆境瞋惑麤重。各起不同。故名麤煩惱現行。六等煩惱現行。謂貪瞋癡等諸煩惱惑。等分而起。無有輕重。故名等煩惱現行。（等分者。謂貪瞋癡三心。一齊而起也。）七微煩惱現行。謂修行求離欲界之人。雖未證果。而於三界煩惱。微細輕薄。故名微煩惱現行。（三界者。欲界。色界。無色界也。）八內門煩惱現行。謂修行求離欲界之人。雖不著於色等外塵之境。而內心所起習氣。相續不捨。故名內門煩惱現行。（習氣者。煩惱餘習氣分也。）九外門煩惱現行。謂未離欲界之人。隨緣色等外塵諸欲境界而起種種煩惱。相續不捨。故名外門煩惱現行。十失念煩惱現行。謂見聖道得果之人。忽遇餘緣。聞不正法。習氣發現而失正念。故名失念煩惱現行。十一猛利煩惱現行。謂未得道果之人。勤加精進。起不正作意。發勇猛心。相續不捨。故名猛利煩惱現行。十二分別所起煩惱現行。謂人不信正法。於諸邪見而起分別。妄生種種執著。相續不捨。故名分別所起煩惱現行。十三任運所起煩惱現行。謂人起懈怠心。不求正行。而於五欲之境。自然而起諸惑。相續不捨。故名任運所起煩惱現行。（五欲者。色欲。聲欲。香欲。味欲。觸欲也。）十四尋思煩惱現行。謂人於禪定觀法。常自思念覺察。妄起分別。相續不捨。故名尋思煩惱現行。十五不自在煩惱現行。謂人睡眠。夢境散亂。意識所緣。相續不捨。故名不自在煩惱現行。十六自在煩惱現行。謂人醒寤。所起惡慧之覺。徧緣諸境。相續不捨。故名自在煩惱現行。十七非所依位煩惱現行。謂如幼少之人。於一切境。不知好惡。起諸放逸。相續不捨。故名非所依位煩惱現行。十八所依位煩惱現行。謂修行根熟之人。依於正行之位。斷諸煩惱。而能斷之心。相續不捨。故名所依位煩惱現行。十九可救療煩惱現行。謂人勤修道行。斷生死惑業。如救療眾病。但知生死之病而可救療。不知樂著涅槃之心。相續不捨。故名可救療煩惱現行。（梵語涅槃。華言滅度。）二十不可救療煩惱現行。謂人於生死惑業眾病。不能修諸正行以為救療。而諸煩惱相續不捨。故名不可救療煩惱現行。</p>
【二十種隨煩惱】（出華嚴經隨疏演義鈔）<p style="margin-left:1em">謂諸昏煩惱亂心神之法。隨逐眾生。造無量業。故名隨煩惱也。一忿隨煩惱。暴怒之心名忿。謂對現前一切違情之境。即發暴怒。惱亂其心。是名忿隨煩惱。二恨隨煩惱。恨即怨恨。謂由忿怒不捨。結諸怨恨。惱亂其心。是名恨隨煩惱。三覆隨煩惱。覆即隱覆。謂自作罪惡。不能懺悔。故意隱覆。惟恐人知。惱亂其心。是名覆隨煩惱。四惱隨煩惱。惱即熱惱。謂外遇違情之境。熱惱於心。不自安隱。是名惱隨煩惱。五嫉隨煩惱。嫉即嫉妬。謂持心不平。常懷嫉妬。惱亂於心。是名嫉隨煩惱。六慳隨煩惱。悋惜曰慳。謂於一切財法。貪求積蓄。不能惠施。恒恐散失。惱亂於心。是名慳隨煩惱。七誑隨煩惱。詭詐不實曰誑。謂與世交接。語言虛誑。巧慮多謀。心不自安。而生惱亂。是名誑隨煩惱。八諂隨煩惱。謂諂佞阿諛。媚悅人意。心恒愧赧。而不自安。是名諂隨煩惱。九害隨煩惱。謂㘅恨蓄怨。常欲損害於人。求快己意。恒恐不遂。惱亂其心。是名害隨煩惱。十憍隨煩惱。矜己慠他曰憍。謂心不謙下。常欲勝人。慠彼有德。惱亂其心。是名憍隨煩惱。十一無慚隨煩惱。謂屏處為非。不知慚天以自悔改。惱亂其心。是名無慚隨煩惱。十二無愧隨煩惱。謂陰為不善。不知愧人以自悔改。惱亂其心。是名無愧隨煩惱。十三掉舉隨煩惱。謂外境紛擾。身心動搖。不能攝伏。因而惱亂。是名掉舉隨煩惱。十四昏沉隨煩惱。謂心神昏闇沉迷。而於諸法。無所明了。惱亂其心。是名昏沉隨煩惱。十五不信隨煩惱。謂邪見多疑。於諸正法不生信心。因而惱亂。是名不信隨煩惱。十六懈怠隨煩惱。謂身心懶惰。於諸道業不能精進修習。因而惱亂。是名懈怠隨煩惱。十七放逸隨煩惱。謂縱恣自逸。耽著欲境。不見檢束。因而惱亂。是名放逸隨煩惱。十八失念隨煩惱。謂心逐邪妄。正念遺失。遂致淪墜。惱亂其心。是名失念隨煩惱。十九散亂隨煩惱。心常放逸。名曰散亂。謂著諸緣境。令心流逸。恒不寂靜。因而惱亂。是名散亂隨煩惱。二十不正知隨煩惱。謂於法邪解。遠離正知。背覺合塵。以妄為真。惱亂其心。是名不正知隨煩惱。</p>
【二十難】（出四十二章經）<p style="margin-left:1em">一貧窮布施難。謂人自厄於貧乏。而能隨力輟己濟人。是為難也。二豪貴學道難。謂人處於豪貴。而能厭於欲樂。折節求道。是為難也。三判命必死難。謂人能尚義輕生。决志判命。或為法捨身。濟彼飢苦。或為忠臣。以死徇節。是為難也。四得覩佛經難。謂人或生邊地。不知出世之法。欲得見聞受持如來正教。是為難也。五生值佛世難。謂人不結勝因。不修眾善。而欲值佛出世。是為難也。六忍色離欲難。謂人多為情欲所惑。而能制伏妄念。捨離欲心。是為難也。七見好不求難。謂人見彼富貴榮名及可意等物而不樂求。是為難也。八有勢不臨難。謂豪勢之人。居威福之地。而能好禮忘勢。不凌侮人。是為難也。九被辱不瞋難。謂人被他凌辱。而能安忍不生忿恨。是為難也。十觸事無心難。謂心本清靜。觸境而興。若觸事遇緣。而心不染著。是為難也。十一廣學博究難。謂人根性遲鈍。而欲廣其學問。窮究義理。以博見聞。是為難也。十二不輕末學難。謂人多有好上之心。若自有學問。而於末學之人。不生輕慢。是為難也。十三除滅我慢難。謂人常懷我慢。或素來種姓富貴。而能不生驕傲輕他之心。是為難也。十四會善知識難。謂人修行。多為惡友所惑。若學道之時。得遇善知識。勸獎誘掖。令其開解。是為難也。十五見性學道難。謂人迷於妄情。昧於愛欲。而能返妄歸真。見性學道。是為難也。十六對境不動難。謂前塵妄境。迷惑真性。而能持心寂靜。不為外物所轉。是為難也。十七善解方便難。謂人能常懷大慈。愛念眾生。以種種方便而作饒益。是為難也。十八隨化度人難。謂眾生根性。利鈍不同。而能隨機化導而度脫之。是為難也。十九心行平等難。謂癡冥之人。多執彼我之見。若能冤親平等。心無分別。是為難也。二十不說是非難。謂兩舌妄語。佛所禁戒。若能愛護口業。不說他人好惡長短。是為難也。</p>
</div></div>
</div><!-- end of div[@id='body'] -->
</body></html>