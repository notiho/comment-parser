<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu17' />【三種證相不同】（出法華懺儀）<p style="margin-left:1em">謂修習法華三昧。於三七日中。一心精進。有三種證相之不同者。蓋由所修之人。根性之有異也。（梵語三昧。華言正定。）一下根證相。謂行人於三七日中。獲得戒根清淨。就中所證之相。亦有三品不同。若於三七日中。或得靈異好夢。或覺諸根明淨。四大輕利。道心勇發。是下品戒根漸淨之相。若於三七日內。行道坐禪之中。忽見光華淨色。聞妙香氣及微妙音聲稱讚。身心慶悅。得法喜樂。即是中品戒根淨相。若於三七日中。身心寂淨。或自見其身。著淨法服。威儀齊整。身相端嚴。信心開發。得法喜樂。無所怖畏。即是上品戒根淨相。如是三品。總為下根行者所證之相。二中根證相。謂行人於禪定中。所得定根清淨。就中所證之相。亦有三品不同。若於坐禪之時。忽覺身心澄靜。發諸禪定。覺觀分明。喜樂一心。即是下品定根淨相。若於坐禪之時。身心安定。覺出入息長短細微。徧身毛孔出入無閡。或見自身諸不淨相。因發禪定。身心快樂。寂然正受。即是中品定根淨相。若於坐禪之時。身心安靜。緣自五陰之身。即覺無常苦空。夢幻不實。乃至一切諸法。不生不滅。猶如虛空。寂靜無為。厭離世間。憫念一切。即是上品定根淨相。此之三品。總為中根行者所證之相。（五陰者。色陰。受陰。想陰。行陰。識陰也。）三上根證相。謂行人於禪定中。所得慧根清淨。就中所證之相。亦有三品不同。若於行坐念誦之中。忽覺身心如雲如影。夢幻不實。因此覺心。則發智慧。了達諸法。無有障礙。於諸經論隨義解釋。難問無滯。即是下品慧根證相。若於行坐誦念之中。身心寂然。猶如虛空。於正慧中。面見普賢菩薩與無量菩薩而自圍繞。悉現其前。於是得大智慧。於諸佛所說之法。通達妙義。說無窮盡。即是中品慧根證相。若於行坐念誦之中。身心豁然清淨。入深禪定。覺慧分明。得無礙總持。獲六根清淨。開佛知見。入菩薩位。即是上品慧根證相。此之三品。總為上根行者所證之相。（六根者。眼根。耳根。鼻根。舌根。身根。意根也。）</p>
【三善根】（出阿毘達磨集異門足論）<p style="margin-left:1em">一無貪善根。謂於五欲之境。不貪不著。不愛不樂。此無貪法。是善種性。能為無量善法根本。故名無貪善根。（五欲者。色欲。聲欲。香欲。味欲。觸欲也。）二無瞋善根。謂於一切眾生。不生憤恚。不欲損惱。此無瞋法。是善種性。能為無量善法根本。故名無瞋善根。三無癡善根。謂於一切諸法。皆悉明了通達。知是善法。知是不善法。知有罪法。知無罪法。知應修法。知不應修法。此無癡法。是善種性。能為無量善法根本。故名無癡善根。</p>
【三樂】（出大寶積經）<p style="margin-left:1em">一天樂。天然自然。樂勝身勝。故名為天。修十善者。生於天上。而受種種殊勝妙樂。故名天樂。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）二禪樂。謂修行之人。入諸禪定。一心清淨。萬慮俱寂。自然得其禪悅之趣。故名禪樂。三涅槃樂。梵語涅槃。華言滅度。謂修行之人。既離生死之苦。得證涅槃之樂。經云。生滅滅已。寂滅為樂。故名涅槃樂。</p>
【三因三果】（出瑜伽師地論）<p style="margin-left:1em">一異熟因異熟果。異世成熟。名為異熟。謂今世所作善惡之因。即感未來世善惡之果。是名異熟因異熟果。二福因福果。謂布施持戒忍辱為因。即感現在及未來世所作種種事業。皆得自在之果。是名福因福果。三智因智果。謂修習一切智慧為因。能證三乘及以佛果。是名智因智果。（三乘者。聲聞乘。緣覺乘。菩薩乘也。）</p>
【龍有三患】（出諸經要集）<p style="margin-left:1em">龍。鱗蟲之長。能幽能明。能大能小。然有此三患也。一熱風熱沙患。謂一切龍。若遇熱風熱沙著身之時。燒皮燒肉及以骨髓。即受痛苦。故名為患。二惡風暴起患。謂一切龍。若遇惡風卒暴起時。其飾身寶衣。自然而失。龍身乃現。即受苦惱。故名為患。三畏金翅鳥患。謂一切龍。正娛樂時。被金翅鳥入于龍宮。搏取始生龍子食之。即生怖畏。故名為患。</p>
【三種鬼神魔】（出釋禪波羅蜜次第法門）<p style="margin-left:1em">魔能現諸形相。惱亂行人。障蔽禪定。若不預善分別以祛除之。則使魔得其便。身心恐怖。有妨精進。而道業難成矣。一精媚鬼。謂精神變化。厭媚於人也。以十二時中。子鼠丑牛等獸。為種種相。或作少男少女老宿之形及可畏等相。惱亂行人。各當其時而來。善須別識。若多卯時來者。必是狐兔之類。說其名字。精媚即散。餘時之來者。類此可知。呼其名字。即皆消滅也。二[怡-台+阜]惕鬼。（[怡-台+阜]音堆。惕音剔。）[怡-台+阜]惕即惡夜叉。摩訶止觀云。拘那含佛末法之時。有一比丘。好惱亂眾。僧為眾擯出。遂發惡誓。常惱坐禪之人。此鬼亦作種種形貌。或如蟲類緣人頭面鑽刺之狀。或抱持於人。或復言說。音聲喧鬧。及作諸獸之形。來惱行人。應即覺知。一心閉目。陰而罵之。作是言。我今識汝。汝是閻浮提中。食火嗅香等輩。喜破戒種。我今持戒。終不畏汝。兼誦戒律以除却之。彼鬼即便退去。無能惱亂也。（梵語夜叉。華言勇健。梵語摩訶。華言大。拘那含。梵語具云拘那含牟尼。華言金寂。梵語比丘。華言乞士。梵語閻浮提。華言勝金洲。）三魔羅鬼。梵語魔羅。華言能奪命。以能奪行人智慧之命故也。此鬼多作三種形相。惱亂行人。一違情之事。即醜色惡聲等可畏五塵及虎狼師子羅剎等類。二順情之事。即美色嬌聲可愛五塵及父母等形相之類。三非違非順之事。即尋常所見五塵等類。以上三事。或令怖畏。或令愛著。皆能動亂行人之心。而使禪定不得發也。（五塵者。色塵。聲塵。香塵。味塵。觸塵也。）</p>
【餓鬼三障】（出瑜伽師地論）<p style="margin-left:1em">一外障。謂此餓鬼。常受饑渴。皮肉血脉。皆悉枯槁。頭髮髼亂。其面黯黑。唇口乾焦。常以其舌自舐口面。慞惶馳走。處處求食。所到泉池。便見其水變成膿血。自不欲飲。如是等鬼。由外障礙飲食。是名外障。二內障。謂此餓鬼。咽或如針。口或如炬。其腹寬大。由此因緣。縱得飲食。不能噉飲。如是等鬼。由內障礙飲食。是名內障。三無障謂有餓鬼。名猛焰鬘。雖於飲食無有障礙。然隨所飲噉之物。皆被燒然。變成火炭。由此因緣。饑渴大苦。是名無障。</p>
【三惡道】（出天台四教儀集註）<p style="margin-left:1em">道即能通之義。謂一切眾生造作惡業而生其處。故名惡道也。一地獄道。謂此處在地之下。鐵圍山間。有八寒八熱等獄。即造作極重惡業眾生。墮於此道。故名地獄道。（八寒者。頞浮陀獄。泥賴浮陀獄。阿吒吒獄。阿波波獄。嘔喉獄。鬱波羅獄。波頭摩獄。芬陀利獄也。八熱者。想獄。黑繩獄。堆壓獄。叫喚獄。大叫喚獄。燒炙獄。大燒炙獄。無間獄也。）二餓鬼道。餓鬼道有三種。一謂罪業極重者。積劫不聞漿水之名。其次者。但伺求人間蕩滌膿血糞穢。又其次者。時或一飽。即造作惡業眾生。由慳貪故。生於此道。故名餓鬼道。三畜生道。謂披毛戴角。鱗甲羽毛。四足多足。有足無足。水陸空行等。即造作惡業眾生。由愚癡故。生於此道。故名畜生道。</p>
【三途對三毒】（出慈悲水懺）<p style="margin-left:1em">一火途對瞋忿。火途即地獄道也。謂其處受苦眾生。常為鑊湯爐炭等熱苦所逼。故四解脫經稱為火途。蓋由眾生無慈悲心。常懷瞋忿。致感斯報。故云火途對瞋忿。二刀途對慳貪。刀途即餓鬼道也。謂其處受苦眾生。常受刀杖驅逼等苦。故四解脫經稱為刀途。蓋由眾生無惠施心。常懷慳貪。致感斯報。故云刀途對慳貪。三血途對愚癡。血途即畜生道也。謂其處受苦眾生。強者伏弱。互相吞噉。飲血食肉。故四解脫經稱為血途。蓋因眾生無智慧心。愚癡不了。致感斯報。故云血途對愚癡。</p>
【三種惡】（出成實論）<p style="margin-left:1em">一惡。惡即背理之謂。若殺盜等。皆違理造作。是名為惡。二大惡。謂自殺亦教人殺。自慳亦教人慳等。是名大惡。三惡中惡。謂自恡法亦教人恡法。由一人恡法。則令多人墮於惡道。亦是斷滅佛法。是名惡中惡。</p>
【三無明】（出佛說决定義經）<p style="margin-left:1em">一癡無明。謂人愚癡暗鈍。無所明了。而於正法不能生信。唯逐邪師邪教。妄執倒見。是名癡無明。二迷無明。謂人昏迷不了。惑於五塵等境。不能觀察其患。及起貪染之心。是名迷無明。（五塵者。色塵。聲塵。香塵。味塵。觸塵也。）三顛無明。謂人無所明了。而於正法起邪倒見。如常計無常。樂計非樂等。是名顛無明。</p>
【三隨煩惱】（出華嚴經隨疏演義鈔）<p style="margin-left:1em">謂昏煩惱亂之法。長時隨逐不捨。故名隨煩惱。一小隨煩惱。謂忿恨覆惱嫉慳誑諂憍害十種各別而起行位局故。是名小隨煩惱。二中隨煩惱。謂無慚無愧二種俱生。非各別起行。通前之忿恨覆惱等。唯徧在不善法中。是名中隨煩惱。三大隨煩惱。謂掉舉。昏沉。不信。懈怠。放逸。散亂。不正。失念。八種。得俱生故。不可名小。染皆徧故。不得名中。二義既殊。故名大隨煩惱。</p>
【三顛倒】（出宗鏡錄）<p style="margin-left:1em">一心顛倒。心即根塵相對所起一念之心。謂心為羣妄之原。起惑之始。因迷自性清淨之心。種種分別。起諸顛倒。是名心顛倒。（根者。眼耳鼻舌身意六根也。塵者。色聲香味觸法六塵也。）二見顛倒。謂眼是諸見之本。由不了外塵之境皆悉虛幻。是以妄生執取。起諸顛倒。是名見顛倒。三想顛倒。謂想取六塵之想也。由不了六塵過患。傷失善根。是以妄生緣想。起諸顛倒。是名想顛倒。（六塵者。色塵。聲塵。香塵。味塵。觸塵。法塵也。）</p>
【三毒】（出法界次第）<p style="margin-left:1em">毒者毒害也。謂貪瞋癡皆能破壞出世善心。故名毒也。一貪毒。引取之心。名之為貪。若以迷心對一切順情之境。引取無厭。是名貪毒。二瞋毒。忿怒之心。名之為瞋。若以迷心對一切違情之境。便起忿怒。是名瞋毒。三癡毒。迷惑之心。名之為癡。若於一切事理之法。無所明了。顛倒妄取。起諸邪行。是名癡毒。</p>
【三縛】（出華嚴孔目）<p style="margin-left:1em">一貪縛。引取之心名為貪。謂眾生於五塵可意之境。貪染生著。起諸惑業。因被纏繫。不得解脫。故名貪縛。（五塵者。色塵。聲塵。香塵。味塵。觸塵也。）二瞋縛。忿怒之心名為瞋。謂眾生於五塵違意之境。忿怒生瞋。起諸惑業。因被纏縛。不得解脫。故名瞋縛。三癡縛。迷惑之心名為癡。謂眾生於一切事理之法。無所明了。妄生邪見。起諸邪行。纏綿不息。故名癡縛。</p>
【三病用三藥】（出涅槃經）<p style="margin-left:1em">一貪病。謂貪愛之心。對一切順情之境。著欲無厭。是為貪病。其病當以不淨之觀為藥而對治之。令其觀於自他之身一一不淨。何所可貪。此觀若成。此病即去。而心寂靜矣。二瞋病。謂瞋恚之心。對一切違情之境。熱惱於懷。是為瞋病。其病當以慈心之觀為藥而對治之。令其觀於一切眾生。皆吾眷屬。應與其樂。何所可瞋。此觀若成。此病即去。而心清涼矣。三癡病。謂迷惑之心。於一切事理無所明了。顛倒妄想。是為癡病。其病當以因緣之觀為藥而對治之。令其知生死輪轉。因果相續。循環無際。何得而離。此觀若成。此病即去。而心明了矣。（因緣觀。即觀十二因緣也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）</p>
【三病難治】（出涅槃經）<p style="margin-left:1em">一謗大乘。大乘即佛菩薩所乘之法也。謂人宿無善種。不能信受如來之法。而於大乘經典妄生謗毀。既無修種之因。當受地獄之報。如世重病。實難治也。二。五逆罪。逆者違悖天理也。謂人於父母。當竭力孝養以報其恩。而反害之。僧之和合。得成道業。利益於人。反離間而破散之。諸佛如來。出現世間。度脫一切眾生。所當恭敬供養。反傷支體以出其血。羅漢出離三界。為世福田。利益有情。所當禮敬。反加殺害。僧之羯磨。為人受戒。不一心奉事稟受戒法。反以惡言破毀其行。如是等人。永墮地獄。無有出期。如世極重之病。尤難治也。（羅漢。梵語具云阿羅漢。華言無學。三界者。欲界。色界。無色界也。梵語羯磨。華言作法。）三一闡提。梵語一闡提。華言信不具。謂此人撥無因果。顛倒邪見。不信現在未來業報。不親善友知識。不聽諸佛所說教誡。當墮地獄。無有出期。如世重病。終難治也。</p>
【三惑】（出天台四教儀集註）<p style="margin-left:1em">惑者昏迷不了之義也。一見思惑。見即分別也。謂意根對法塵起諸邪見。故名見惑。思即思惟。又貪染也。謂眼耳鼻舌身五根。貪愛色聲香味觸五塵而起想著。故名思惑。此見思惑。亦名通惑者。通聲聞緣覺菩薩三乘共斷故也。二塵沙惑。塵沙惑者。謂眾生見思數多。如塵若沙。乃他人分上之惑。菩薩之行專為化他。若令眾生能斷見思之惑。於菩薩即是斷塵沙惑。而亦名別惑者。別在菩薩所斷故也。三無明惑。無明惑者。謂於一切法無所明了。故曰無明。此惑乃業識之種子。煩惱之根本。聲聞緣覺不知其名。別在大乘菩薩。定慧雙修。萬行具足。方斷此惑。故亦名別惑也。</p>
【三障】（出涅槃經）<p style="margin-left:1em">障。蔽也。謂諸眾生被惑業障蔽。不見正道。善心不能生起。故名障也。一煩惱障。昏煩之法。惱亂心神。故名煩惱。謂貪欲瞋恚愚癡等惑。障蔽正道。是名煩惱障。二業障。業即業行。謂由貪瞋癡。起身口意。造作五無間重惡之業。障蔽正道。是名業障。（五無間業者。一殺父。二殺母。三殺阿羅漢。四出佛身血。五破和合僧也。）三報障。報即果報。謂由煩惱惑業。生在地獄畜生餓鬼諸趣。因此障蔽正道。是名報障。</p>
【三障】（出華嚴孔目）<p style="margin-left:1em">一皮煩惱障。即三界中思惑也。謂貪瞋癡等煩惱。對外六塵而起。如皮在身外。故名皮煩惱障。（三界者。欲界。色界。無色界也。思惑者。於一切法起貪愛心也。六塵者。色塵。聲塵。香塵。味塵。觸塵。法塵也。）二肉煩惱障。即三界中見惑也。謂斷常有無等見。皆屬內心分別。如肉在皮內。故名肉煩惱障。三心煩惱障。即根本無明惑也。謂此無明之惑。由迷真心。逐妄而起。故名心煩惱障。</p>
【三種重障】（出瑜伽大教王經）<p style="margin-left:1em">一我慢重障。謂我慢貢高。邪見執蔽。不能下心。敬事諸佛菩薩師僧父母。及不能學如來正法。是名我慢重障。二嫉妬重障。謂妬賢嫉能。自是他非。見人修善。反生嫉妬。而不能學如來正法。是名嫉妬重障。三貪欲重障。謂多貪多欲。懶惰睡眠。掉舉破戒。亦不能學如來正法是名貪欲重障。（掉者動也。）</p>
【三雜染】（出顯揚聖教論）<p style="margin-left:1em">一煩惱雜染。煩惱雜染者。亦名惑雜染。謂身見邊見及貪瞋癡等一切煩惱。皆能染污心識。令不清淨故也。二業雜染。業雜染者。謂或因煩惱所生。或因煩惱緣助。動身口意。造作惡業。皆能染污真性。令不清淨故也。三生雜染。生雜染者。亦名苦雜染。謂因煩惱及業故生。因生故苦。即生老病死等苦。皆能染污真性。令不清淨故也。</p>
【三時無悔】（出四教儀集註）<p style="margin-left:1em">三時無悔者。謂人造作五逆等罪。若於欲作正作作已。三時之中。心無改悔者。是名上品極惡之業。即感地獄之報也。（五逆者。一殺父。二殺母。三殺阿羅漢。四出佛身血。五破和合僧也。）一加行心時。加行猶方便也。謂人欲作惡業之時。必先起心。方便加行。是名加行心時。二根本心時。謂人正作惡業時之心也。其心决定。不可拔動。由此生於加行。是名根本心時。三後起心時。謂人作惡業已後。復起心緣念往所作事。是名後起心時。</p>
【欲界三欲】（出翻譯名義）<p style="margin-left:1em">一飲食欲。謂凡夫之人。於種種美味飲食。多生貪愛。是名飲食欲。二睡眠欲。謂凡夫之人。心多暗塞。不能勤修道業。唯躭睡眠。是名睡眠欲。三婬欲。謂一切男女。互相貪染。起諸欲事。是名婬欲。</p>
【三苦】（出析玄記）<p style="margin-left:1em">一苦苦。謂有漏五陰之身。性常逼迫。名苦。又與苦受相應。即苦上加苦。故名苦苦。（五陰者。色陰。受陰。想陰。行陰。識陰也。）二壞苦。謂樂相壞時。苦相即至。名為壞苦。即樂極悲生是也。三行苦。行苦者。即有漏之法。四相遷流。常不安隱故也。（四相者。生相。住相。異相。滅相也。）</p>
【三漏】（出法華文句記）<p style="margin-left:1em">漏。失也。落也。謂諸眾生由起惑造業。漏落三界生死。不能出離也。然有因果之分。惑業為諸漏之因。生死為諸漏之果也。一欲漏。謂眾生因欲界見思二惑。造作諸業。而於欲界不能出離。故名欲漏。（意根對於法塵而起分別曰見惑。眼等五根對色等五塵而起貪愛曰思惑。）二有漏。因果不亡曰有。即色界無色界見思煩惱也。謂眾生因此煩惱。不能出離色無色界。故名有漏。三無明漏。無所明了。故曰無明。即三界癡惑也。謂眾生因此無明。漏落三界故。名無明漏。</p>
【三疑】（出禪波羅蜜門）<p style="margin-left:1em">禪波羅蜜云。以疑覆故。於諸法中不得定心。定心無故。於佛法中空無所獲。疑雖甚多。未必障定。今且明障定之疑。有三種焉。一疑自。疑自者。謂疑自身。諸根暗鈍。罪垢深重。非是受道之器。作此自疑。禪定不能發生也。二疑師。疑師者。謂疑受道之師。威儀相貌。皆不具足。自既無道。何能教我。作此疑慢。禪定不能發生也。三疑法。疑法者。謂疑所受之法。非正真之道。故不敬信受行。既不信受。禪定亦不能發生也。</p>
【三退屈】（出華嚴經隨疏演義鈔）<p style="margin-left:1em">一菩提廣大屈。梵語菩提。華言道。謂聞無上菩提。廣大深遠。心便退屈。是名菩提廣大屈。二萬行難修屈。謂聞布施等波羅蜜多。修之甚難。心便退屈。是名萬行難修屈。（梵語波羅蜜多。華言到彼岸。）三轉依難證屈。謂聞轉煩惱依菩提。轉生死依涅槃。極難可證。心便退屈。是名轉依難證屈。（梵語涅槃。華言滅度。）</p>
【三道】（出金光明經玄義）<p style="margin-left:1em">道即能通之義。謂三道更互相通。從煩惱通至業。從業通至苦。從苦復通至煩惱。展轉相通。生死不絕。故名三道。一苦道。苦即生死之苦也。謂三界六道眾生。生而復死。死已還生。故名苦道。（三界者。欲界。色界。無色界也。六道者。天道。人道。修羅道。餓鬼道。畜生道。地獄道也。）二煩惱道。昏煩之法。惱亂心神。即見思等惑也。謂由此煩惱為因。致感生死之果。故名煩惱道。三業道。業即身口所作善惡業行也。謂由此諸業為因。致感生死之果。故名業道。</p>
【湯泉三緣】（出稽古略）<p style="margin-left:1em">中天竺國王。名迦勝。問婆舍斯多尊者曰。此苑有泉。熱不可探。未知何緣所致。願為决之。尊者曰。此為湯泉。有三緣所致。一神業。謂神不守其道。妄作禍福。以取饗祀。惡業貫盈。使其煎灼此泉。以償濫祭。二鬼業。謂鬼方出罪所。遊於人間。以餘業力煎灼此泉。以償宿債。三熱石。謂熱石其色如金。其性常炎。故其出泉如湯。</p>
【三苦對三界】（出天台四教儀集註）<p style="margin-left:1em">一苦苦對欲界。謂三界受生。無非是苦。欲界諸境逼迫。苦中復苦。故云苦苦對欲界。二壞苦對色界。謂樂壞時苦。名為壞苦。如色界天受禪味之樂。報盡還於五道。受生死苦。故云壞苦對色界。（五道者。人道。修羅道。餓鬼道。畜生道。地獄道也。）三行苦對無色界。謂雖無苦樂之境任運。心有生滅。名為行苦。如無色界中。雖無質礙之色。而有漏心識。自然是苦。故名行苦對無色界。</p>
【三千世界】（出長阿含經）<p style="margin-left:1em">一小千世界。謂一日一月繞一須彌山。照四天下。山腰是四天王天所居。山頂是三十三天所居。此天之上。有夜摩天。兜率天。樂變化天。他化自在天。梵世天。此名一世界。如此一千世界。一千日月。一千須彌山。一千四天下。一千四天王天。一千三十三天。一千夜摩天。一千兜率天。一千樂變化天。一千他化自在天。一千梵世天。總為第二禪天所覆。是名小千世界。（梵語須彌。華言妙高。四天王者。東方持國天王。南方增長天王。西方廣目天王。北方多聞天王。三十三天。即忉利天也。梵語夜摩。華言善時。梵語兜率。華言知足。）二中千世界。謂以一千個小千世界則成中千世界。此中千世界中。共有百萬日月。百萬須彌山。百萬四天下。百萬四天王天。百萬三十三天。百萬夜摩天。百萬兜率天。百萬樂變化天。百萬他化自在天。百萬梵世天。一千二禪天。總為第三禪天所覆。是名中千世界。三大千世界。謂以一千個中千世界。則成大千世界。此大千世界中。共有百億日月。百億須彌山。百億四天下。百億四天王天。百億三十三天。百億夜摩天。百億兜率天。百億樂變化天。百億他化自在天。百億梵世天。百萬二禪天。一千三禪天。總為第四禪天所覆。是名大千世界。（億有四等。一以十萬為億。二以百萬為億。三以千萬為億。四以萬萬為億。今言百億者。則以千萬為億也。）</p>
【三世】（亦名三際出阿毘達磨集異門足論）<p style="margin-left:1em">世即遷流之義。亦隔別之義也。一過去世。謂善惡諸行。已起已生。已轉已聚集。已出現落謝變滅。過去所攝。是名過去世。二未來世。謂善惡諸行。未起未生。未聚集未出現。未來所攝。是名未來世。三現在世。謂善惡諸行。現起現生。現聚集現出現。未轉未謝未滅。現在所攝。是名現在世。</p>
【三世業】（出大智度論）<p style="margin-left:1em">一過去世業。謂過去世。若意起貪瞋癡等。即動身口作諸惡業。若意不貪不瞋不癡等。即動身口作諸善業。善惡之業雖殊。皆受現在未來之報。是名過去世業。二現在世業。謂現在世。若意起貪瞋癡等。即動身口作諸惡業。若意不貪不瞋不癡等。即動身口作諸善業。善惡之業雖殊。皆受未來之報。是名現在世業。三未來世業。謂未來世。必由身口意。造作善惡諸業。雖不現作。望於未來。畢竟不無。是名未來世業。</p>
【三種世間】（出大智度論）<p style="margin-left:1em">隔別名世。間差名間。謂十界假名五陰國土三種。一一差別不同。故名三種世間。（十界者。佛界。菩薩界。緣覺界。聲聞界。天界。人界。阿修羅界。餓鬼界。畜生界。地獄界也。五陰即眾生身。以此身是色受想行識五陰所成故也。）一假名世間。（亦名眾生世間）假名者。於十界五陰實法上。假立名字。各各不同。是為假名世間。（實法者。謂十界五陰皆實有也。假立名字者。謂十界名字。非實有也。既有十界五陰實法。即有十界眾生假名。且如人界中各各有身。即各各有名字也。餘界亦然。）二五陰世間。（亦名五眾世間）五陰者。色受想行識也。十界五陰。各各差別。故名五陰世間。（色即質礙之色。受即領納諸塵。想即思想。行即造作。識即分別善惡。以此五者陰覆真性。皆名為陰。）三國土世間。國土者。即眾生所依之境界也。既有能依之身。即有所依之土。十界所依。各各差別。故名國土世間。</p>
【三種世間】（出華嚴經疏）<p style="margin-left:1em">一器世間。世界如器。名器世間。乃是釋迦如來所化之境。即三千世界也。（梵語釋迦。華言能仁。三千即小千中千大千也。）二眾生世間。謂五陰和合。眾共而生。間隔不同。故名眾生世間。即釋迦如來所化之機眾也。（五陰者。色陰。受陰。想陰。行陰。識陰也。）三智正覺世間。謂如來具大智慧。永離偏邪。深能覺了世間出世間法。故名智正覺世間。即釋迦如來能化之智身也。</p>
【器世間說法有三義】（出華嚴經疏）<p style="margin-left:1em">一約通力說。約猶依也。謂佛以神通力。令諸世間無情之物。皆能說法。故名約通力說。二約融通說。謂依報之土。正報之身。性本融通。身既說法。土亦能說。即一說一切說。故名約融通說。三約顯理說。謂菩薩觸對諸境。皆能了知。如對色即顯質礙緣生無常等義。觸類成教。故名約顯理說。</p>
【三才配三世間】（出華嚴經隨疏演義鈔）<p style="margin-left:1em">世間者。隔別名世。間差名間。謂諸法間隔不同也。一天配正覺世間。正覺即佛也。謂天道廣大。包萬象以無餘。佛智弘深。極十方而普照。故以天配正覺世間也。二地配器世間。世界如器。名器世間。謂地有含藏之能。亦有負載之義。而為世界所依。十方世界無邊剎土。亦為一切有情眾生所依。故以地配器世間也。三人配眾生世間。人即六道之一道也。謂世間一切有情之類。皆名眾生。以人與眾生。皆有覺知之性。故以人配眾生世間也。（六道者。天道。人道。修羅道。餓鬼道。畜生道。地獄道也。）</p>
【三相續】（出楞嚴經）<p style="margin-left:1em">一世界相續。經云。世為遷流。界為方位。東西南北四維上下為界。過去未來現在為世。故名世界。由眾生於清淨心體。一念不覺而起妄明。妄明既立。空昧相形。形則搖動。故有風輪執持世界。明覺立堅。故有金輪保持國土。風金相摩。故有火光為變化性。寶明生潤。火光上蒸。故有水輪含十方界。此之世界。同諸眾生業力。依空安立。而有成壞之劫。壞而復成。成而復壞。終始相續。無有斷絕。故名世界相續。（空昧相形者。空即明也。昧即暗也。明暗互相形影。動搖不定。故有風輪生也。執持世界者。金水土三輪。皆為所載持也。明覺立堅者。一念妄明。堅執不移。故有金輪生也。保持國土者。謂金體貴重。故云保持。火光為變化性者。謂火能變生為熟。變腐為堅等。寶明生潤者。謂金能生水也。火光上蒸者。火性炎上。水性流下。如火蒸物。氣汗流下。故有水輪含十方界。如上所明。乃是三輪相生次第。若論諸輪持於世界。最下空輪持於風輪。風輪持於水輪。水輪持於金輪。而不言土者。土與金同是堅性。故不言也。）二眾生相續。謂五陰諸法。眾共和合而生。名為眾生。經云。同業相纏。合離成化。流愛為種。納想為胎。交遘發生。吸引同業。胎卵濕化。更相變易。所有受業。逐其飛沉。生死死生。無有斷絕。故名眾生相續。（同業相纏。合離成化者。眾生皆由六根對於六塵。同造生死之業。故名同業。業相纏縛。故因緣和合而生。因緣別離而死。化猶變化。謂生死也。流愛為種。納想為胎者。流。注也。謂識之流愛則為種。神之納想則為胎也。交遘發生。吸引同業者。遘。遇也。謂男女交相遇會。情所發生。吸撮導引同業之類而入胎也。更相變易者。四生受報。循業不定也。所有受業。逐其飛沉者。隨其所受業報。或升或沉。無定趣也。）三業果相續。謂眾生有殺盜婬三種之業而受其果報。故名業果。經云。汝負我命。我還汝債。經百千劫。常在生死。汝愛我心。我憐汝色。經百千劫。常在纏縛。惟殺盜婬三為根本。隨業隨報。無有窮盡。故名業果相續。（汝負我命。我還汝債二句。文義互見。如云汝負我命。汝還我命。我負汝債。我還汝債。此殺盜二種業果也。汝愛我心。我憐汝色二句。亦應互見。如云我愛汝心。汝憐我色。此婬欲業果也。）</p>
【三阿僧祇劫】（出天台四教義）<p style="margin-left:1em">梵語阿僧祇劫。華言無數時。此三僧祇。且約釋迦如來修菩薩道時以論分限也。俱舍論問云。既云無數。何復言三。答曰。言無數者。顯不可數。非無數也。（梵語釋迦。華言能仁。）初阿僧祇。謂如來始從古釋迦佛至尸棄佛。值七萬五千佛。名初阿僧祇。（大論云。釋迦文佛。先世作瓦師。名大光明。爾時有佛。名釋迦文。到瓦師舍寄宿。瓦師以草座燈明石蜜漿三事奉佛。發願云。我於當來作佛。如今佛名無異。故今作佛。亦號釋迦文也。梵語尸棄。又云式棄。華言火。）二阿僧祇。謂如來次從尸棄佛至然燈佛。值七萬六千佛。名第二阿僧祇。（然燈佛者。大論云。佛初生時。身光如燈。後至成佛。遂名然燈。彼時釋迦佛。號曰儒童。以五莖蓮華獻佛。及禮佛足。見地污濕。即解鹿皮衣覆之。掩泥不足。乃解髮覆地。令佛蹈而過之。佛因記曰。汝自此後九十一劫。劫號為賢。汝當作佛。號釋迦文。）三阿僧祇。謂如來次從然燈佛至毘婆尸佛。值七萬七千佛。名第三阿僧祇。（梵語毘婆尸。亦名維衛。華言勝觀。）</p>
【三時】（出南嶽祖師發願文）<p style="margin-left:1em">謂釋迦如來入滅之後。其教法住世。有此三時不同也。一正法時。正猶證也。謂如來滅後。教法住世。人有稟教者。即能修行。有修行者。即能證果。是名正法。據法住記云。佛告阿難。我滅度後。正法一千年。由女人出家。減五百年。又據善見論云。後為比丘尼。說八敬法。還得一千年。又據法苑珠林云。天人答宣律師曰。佛錫杖在龍窟中。四十年住。為如來滅後。有飛行羅剎。能說十二部經。詐為善比丘。食諸持戒者。為斷此惡。故鎮龍窟中。復令正法增住四百年。是則正法住世。總一千四百年。（梵語阿難。華言慶喜。梵語比丘。華言乞士。八敬法者。一尼百歲。禮初夏比丘足。二不得罵謗比丘。三不得舉比丘過。四從僧受具戒。五有過從僧懺。六半月從僧教誡。七依僧三月安居。八夏訖。從僧自恣法也。梵語羅剎。華言速疾。鬼。十二部經者。一契經。二重頌。三諷頌。四因緣。五本事。六本生。七希有。八譬喻。九論議。十自說。十一方廣。十二授記也。）二像法時。像者似也。有教有行。似正法時故也。謂如來滅後。教法住世。人有稟教。即能修行。多不能證果。是名像法。據法住記云。佛告阿難。我滅度後。像法一千年。又據法苑珠林云。由佛錫杖在龍窟中因緣。復令像法增住一千五百年。是則像法住世。總二千五百年。三末法時。謂如來滅後。教法垂世。人雖有稟教。而不能修行證果。是名末法。據法住記云。佛告阿難。我滅度後。末法一萬年。又據法苑珠林云。由佛錫杖在龍窟中因緣。復令末法增住二萬年。是則末法總三萬年。</p>
【三際時】（出華嚴經疏并演義鈔）<p style="margin-left:1em">三際時者。西域一歲分為三際。即熱時雨時寒時也。一熱際時。西域記云。從正月十六日。至五月十五日。為熱時也。二雨際時。謂從五月十六日。至九月十五日。為雨時也。三寒際時。謂從九月十六日。至正月十五日。為寒時也。</p>
【三有】（出菩薩善戒經并大智度論）<p style="margin-left:1em">三有者。謂欲界色界無色界。六道眾生。各隨所作善惡之業。即感善惡之報。因果不亡。故名為有。（六道者。天道。人道。修羅道。餓鬼道。畜生道。地獄道也。）一欲有。謂欲界天人。修羅。畜生。餓鬼。地獄。各各隨其業因而受果報。故名欲有。二色有。謂色界四禪諸天。由昔修習有漏禪定。報生此天。雖離欲界麤染之身。而有清淨之色。故名色有。（四禪諸天者。初禪天。二禪天。三禪天。四禪天也。）三無色有。謂無色界四空諸天。由昔修習有漏禪定。報生此天。雖無色質為礙。而亦隨其所作之因。受其果報。故名無色有。（四空諸天者。空處天。識處天。無所有處天。非非想處天也。）</p>
【三種有】（出大智度論）<p style="margin-left:1em">一相待有。待即對待之義。謂如長短彼此等。實無長短。亦無彼此。以相待故。乃有長短等名。是則長因短有。短因長有。彼亦因此。此亦因彼。東西南北。皆亦如是。故名相待有。二假名有。假即虛假不實也。謂如㲲因毛縷而成。若無毛縷。㲲則何有。是知毛縷因緣和合。假名為㲲。一切眾生。四大和合。假名為身。亦復如是。故曰假名有。（四大者。地大。水大。火大。風大也。）三法有。謂一切諸法。皆從因緣而生。緣合則成。緣散則滅。本無自性。雖無自性。非如免角龜毛。有名無實。故名法有。</p>
【三境】（出宗鏡錄）<p style="margin-left:1em">一性境。性即實之義也。謂眼識乃至身識及第八識等。所緣色等實境相分。不起名言。無籌度心。是名性境。三獨影境。影即影像。是相分異名。謂如第六識。緣空華兔角。及過去未來等所變相分。無種為伴。但獨自有。是名獨影境。三帶質境。帶即兼帶。質即體質。謂以心緣心也。如第七識緣第八識見分境時。其相分無別種生。一半與本質同種生。一半與能緣見分同種生。是名帶質境。</p>
【三類境】（出翻譯名義）<p style="margin-left:1em">三類境者。謂第八阿賴耶識緣。三種境。種子根身。即內境也。器世間。即外境也。（梵語阿賴耶。華言藏識。）一種子境。謂第八識。能徧任持世間出世間諸法種子。故名種子境。二根身境。謂第八識。覺明能了之心。發起內外塵勞之相。於一圓湛。析出根塵。聚內四大而為身分。故名根身境。（四大者。地大。水大。火大。風大也。）三器世間境。世界如器。名器世間。謂從第八識轉相而成現相。即有山河大地等境界。故名器世間境</p>
【三量】（出宗鏡錄）<p style="margin-left:1em">一現量。現即顯現。量即量度。是楷定之義也。謂眼識乃至身識。對於顯現五塵之境。而能度量。楷定法之自相。不錯謬故。是名現量。（五塵者。色塵。聲塵。香塵。味塵。觸塵也。）二比量。比即比類。謂以比類量度而知有故。如遠見煙。知彼有火。是名比量。三聖教量。謂於聖人所說現量比量之言教。皆不相違。定可信受。是名聖教量。</p>
【由旬三量】（出翻譯名義）<p style="margin-left:1em">梵語由旬。亦云踰繕那。華言限量。業疏云。乃是輪王巡狩一停之舍。猶如此方館驛也。大智度論明由旬有三種。故名由旬三量。一上者八十里。謂其中邊山川平易。故量為八十里也。二中者六十里。謂其中邊山川稍險。故量為六十里也。三下者四十里。謂其中邊山川險阻。故量為四十里也。</p>
【三種相】（出大智度論）<p style="margin-left:1em">一假名相。謂世間一切事物及以眾生。雖因眾緣和合而有種種名字。皆無自性。虛假不實。眾生迷故。於此假名起執取相。故名假名相。二法相。謂五蘊十二入十八界等諸法。以肉眼觀故。則見是有。以慧眼觀故。則見是無。眾生迷故。於此等法起執取相。故名法相（五蘊者。色蘊。受蘊。想蘊。行蘊。識蘊也。十二入者。眼入。耳入。鼻入。舌入。身入。意入。色入。聲入。香入。味入。觸入。法入也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）三無相相。謂離上二相。但有無相。眾生迷故。又於無相之中。起執取相。故名無相相。</p>
【三種相】（出華嚴經隨疏演義鈔）<p style="margin-left:1em">一標相。標即表也。謂如見煙。即知是火等。是名標相。二形相。形即形狀。謂長短方圓等。是名形相。三體相。體即體質。謂如火以熱為質相等。是名體相。</p>
【三種色】（出五蘊論）<p style="margin-left:1em">一顯色。顯即明顯。色即質礙之色。謂青黃赤白。光影明暗。煙雲塵霧。虛空等色。明顯可見。故名顯色。二形色。形即形相。謂長短方圓。麤細高下。若正不正。皆有形相。故名形色。三表色。表。顯也。對也謂行住坐臥。取捨屈伸。雖是所行之事。而有表對顯然可見。故名表色。</p>
【三種色】（出阿毘曇論）<p style="margin-left:1em">一可見有對色。可見有對色者。即一切色塵也。謂世間之色。眼則可見。有對於眼故也。二不可見有對色。不可見有對色者。即五根四塵也。謂眼識不可見而能對色。耳識不可見而能對聲。鼻識不可見而能對香。舌識不可見而能對味。身識不可見而能對觸。皆言勝義根也。四塵即聲香味觸也。此四亦不可見。而有對於耳鼻舌身故也。三不可見無對色。不可見無對色者。即無表色也。謂意識緣於過去所見之境。名為落謝。五塵雖於意識分別明了。皆不可見。亦無表對故也。（五塵者。色塵。聲塵。香塵。味塵。觸塵也。）</p>
【三聚】（出顯宗論）<p style="margin-left:1em">一正性定聚。謂斷貪瞋癡等煩惱皆盡。心無邪偽。此性决定聚集不散。是名正性定聚。二邪性定聚。謂四惡趣及一切邊邪等見。不信正法。皆名邪性。此性决定聚集不散。是名邪性定聚。（四惡趣者。修羅趣。餓鬼趣。畜生趣。地獄趣也。）三不定性聚。謂此性或可為邪。或可為正。定非一向。是名不定性聚。</p>
【三生】（出華嚴經隨疏演義鈔）<p style="margin-left:1em">一見聞生。見聞生者。謂八難眾生。宿世見聞華嚴大經正法。不能信受。反生毀謗。故感八難之報。墮地獄中受諸極苦。今蒙如來放足下輪相。清淨功德光明所照。由其宿有見聞華嚴大經善種。即得脫地獄苦。生兜率天而得成道。於一生內超登十地也。（八難者。地獄難。畜生難。餓鬼難。長壽天難。北鬱單越難。盲聾瘖瘂難。世智辨聰難。生在佛前佛後難也。梵語兜率。華言知足。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）二解行生。解行生者。謂善財童子。於福城東。初見文殊。得蒙開發而啟信解。遂令參問諸善知識。皆獲開示修行法門。乃至最後參見普賢。令其入於毛孔剎中。修行菩薩廣大願因。圓滿諸佛無上道果。如此解行。即於一生而得圓滿也。三證入生。證入生者。謂舍利弗於逝多林中。令海覺等六千比丘。觀察文殊師利。無量功德。具足莊嚴。彼諸比丘。聞是說已。心意清淨。信解堅固。頂禮文殊。作如是言。仁者所有色身相。好願我悉得。於是文殊為諸比丘開示演說大乘之法。令諸比丘成就深信。獲大智慧。於一生內。證入法界也。（梵語舍利弗。華言身子。梵語逝多。華言勝林。即給孤獨園也。梵語比丘。華言乞士。梵語文殊師利。華言妙德）</p>
【三分別】（出阿毘達磨雜集論）<p style="margin-left:1em">論云。唯一意識有三種分別也。一自性分別。謂意識對於現在六塵之境自性而起分別。故名自性分別。（六塵者。色塵。聲塵。香塵。味塵。觸塵。法塵也。）二隨念分別。謂意識昔曾對於六塵之境追念不忘而起分別。故名隨念分別三計度分別。謂意識於不現見事。計較量度而起分別。故名計度分別。</p>
【三無差別】（出華嚴經疏）<p style="margin-left:1em">謂心佛眾生。雖在因在果。迷悟不同然其理性所具。本來平等。初無有異。故經云。心佛及眾生。是三無差別。一心無差別。謂一念心體。凡聖不二。具足十界十如是等法。而與諸佛眾生性元平等。初無有異。故經云。遊心法界如虛空。則知諸佛之境界。是名心無差別。（十界者。佛界。菩薩界。緣覺界。聲聞界。天界。人界。阿修羅界。餓鬼界。畜生界。地獄界也。十如是者。如是相。如是性。如是體。如是力。如是作。如是因。如是緣。如是果。如是報。如是本末究竟等也）二佛無差別。謂十方諸佛。了悟十界十如是等法而成正覺。即是悟本心之所具。亦是悟眾生之所迷。迷悟雖殊。其體不二。故法華經云唯佛與佛。乃能究盡諸法實相。是名佛無差別。三眾生無差別。謂九界眾生。各具十界十如是等法。而與佛之所悟。本心所具之法。其體不二。故涅槃經云。一切眾生即是佛。是名眾生無差別。（九界者。十界中但除佛界也）</p>
【妙行三因緣】（出阿毘達磨大毘婆沙論）<p style="margin-left:1em">一時因緣。時即時分。因緣者。能生為因。助成為緣。謂五濁不增時。諸有情類具大威德。好修諸善。蓋於彼時。無諸濁惡。其人雖不樂為妙行。而亦自然能行也。（五濁者。劫濁。見濁。煩惱濁。眾生濁。命濁也。）二處因緣。處即處所。謂中國也。人生中國。其性聰敏。志意調柔。能修善業。不生邪見。其人雖不樂為妙行。而亦自然能行也。三補特伽羅因緣。梵語補特伽羅。華言有情。謂一類有情。得修妙行之眾同分而居。其性和雅。能修善業如住律儀。蓋親近妙行之眾。其人雖不樂為眾善。而亦自然能行也。</p>
【三輩事佛】（出分別經）<p style="margin-left:1em">一為魔弟子事佛。經云。何謂魔弟子事佛。佛言。雖受佛戒。心樂邪業。不信正道。不知有罪惡之報。假名事佛。常與邪俱。是名魔弟子事佛。二為天人事佛。經云。何謂天人事佛。佛言。受持五戒。行於十善。至死不犯。信有罪福。常念正法。是名天人事佛。（五戒者。不殺。不盜。不邪婬。不妄語。不飲酒也。十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）三為佛弟子事佛。經云。何謂佛弟子事佛。佛言。奉持五戒。廣學經法。修習智慧。知三界苦。心不樂著。欲得解脫行於六度。知死有生。知生有死。不貪身命。不為邪業。是名佛弟子事佛。（三界者。欲界。色界。無色界也。六度者。一布施。二持戒。三忍辱。四精進。五禪定。六智慧也。）</p>
【三種光明】（出瑜伽師地論）<p style="margin-left:1em">一外光明。謂日月星光及火珠燈炬等光。皆能破除昏暗。是名外光明。二法光明。謂隨其所聞之法。觀察修習。皆依法則。因此明心見性。破除愚癡之暗。顯發本覺妙明。是名法光明。三身光明。謂諸佛菩薩二乘及諸天等。身皆有光。亦能破暗。是名身光明。（二乘者。聲聞乘。緣覺乘也。）</p>
【食三德】（出涅槃經）<p style="margin-left:1em">經云。諸優婆塞為佛及僧辦諸食具。種種備足。皆是旃檀沉水香薪。八功德水之所成熟。其食甘美。有三德焉。（梵語優婆塞。華言近事男。梵語旃檀。華言與藥。能除病故。八功德者。一澄淨。二清冷。三甘美。四輕軟。五潤澤。六安和。七飲時除飢渴等。八長養諸根也。）一清淨。謂奉佛供僧之食。當使精潔。無有葷穢。是名清淨。二柔軟。謂奉佛供僧之食。當須柔軟甘和。而不麤澀。是名柔軟。三如法。謂奉佛供僧之食當隨時措辦。制造得宜。是名如法</p>
【食三匙】（出法苑珠林）<p style="margin-left:1em">大智度論云食為行道。不為益身。修道之人。正受食時。須作三願。初下匙時。謂初下匙時。心須想念。願我此生所有身口意一切惡業。悉令斷盡。次下匙時。謂次下匙時。心須想念。願我此生所修一切善法。悉令滿足。後下匙時。謂又次下匙時。心須想念。願我此生所修善根。迴施眾生。普共成佛。</p>
【三淨肉】（出十誦律）<p style="margin-left:1em">一眼不見殺。謂自眼不見是生物。是人不為我故殺。是名不見殺。二耳不聞殺。謂於可信之人。不聞是生物。不為我故殺。是名不聞殺。三不疑殺。謂知此處有屠家。有自死者。亦知此人不為我故殺。是名不疑殺。如上三種。名為淨肉。有病許食。</p>
【三不淨肉】（出十誦律）<p style="margin-left:1em">一見殺。謂見是生物。為我故殺。如是見者。名為見殺。二聞殺。謂於可信之人。聞此生物。為我故殺。如是聞者。名為聞殺。三疑殺。謂此處無有屠家。亦無自死之物。是人必為我故殺。如是疑者。名為疑殺。如上三種。名不淨肉。皆不許食。</p>
【三長物】（出摩訶僧祇律）<p style="margin-left:1em">一衣長物。衣長物者。謂出家之人。若依佛制。但許畜三衣。三衣之外。若更再有。即名餘長物也。二鉢長物。鉢長物者。謂出家之人。若依佛制。但許畜一鉢。一鉢之外。若更再有。即名餘長物也。三藥長物。藥長物者。謂出家之人。若依佛制。有諸疾病。則許服藥調治。若病<span class='corr'>已</span>瘥。更再畜者。即名餘長物也。</p>
【三衣名義】（出翻譯名義）<p style="margin-left:1em">一僧伽梨。梵語僧伽梨。華言合。又云重。謂割之而合成也。義淨法師云。梵語僧伽胝。華言重複衣。宣律師云。此三衣名。皆無正翻。今以義譯之。大衣名雜碎衣。條數多故也。若從用為名。則曰入王宮衣。又曰入聚落衣。謂於王宮說法時著。及聚落乞食時著也。薩婆多論云。大衣分三品。九條十一條十三條名下品。十五條十七條十九條名中品。二十一條二十三條二十五條名上品。二鬱多羅僧。梵語鬱多羅僧。華言上著衣。即七條也。宣律師云。七條名中等衣。若從用為名。則曰入眾時衣。禮誦齋講時著也。三安陀會。梵語安陀會。華言中宿衣。謂宿睡時常近身衣也。宣律師云。五條名下衣。若從用為名。則曰院內行道雜作衣也。</p>
【大三灾】（出法苑珠林）<p style="margin-left:1em">一火灾。謂於壞劫時。有七日出現。大地須彌山。漸漸崩壞。四大海水。展轉消盡。大千世界及初禪天。皆悉洞然。無有遺餘。是名火灾。（梵語須彌。華言妙高。四大海者。即東西南比四海也。）二水灾。謂初禪天已下七番火灾。壞於世間之後。世界復成。又於壞劫之時。漸降大雨。滴如車軸。更兼地下水輪。湧沸上騰。大千世界乃至二禪天水皆彌滿。一切壞滅。如水消鹽。是名水灾。三風灾。謂二禪天已下七番水灾已後。又經七番火灾。壞於世間。至世界復成。又於壞劫之時。從下風輪。有猛風起。兼以眾生業力盡故。處處生風。大千世界乃至三禪天。悉皆飄擊。蕩盡無餘。是名風灾。</p>
【小三灾】（出法苑珠林）<p style="margin-left:1em">一饑饉灾。謂人壽八萬四千歲時。歷過百年。人若生時。壽減一歲。如是人壽減至三十歲時。天不降雨。由大旱故。草菜不生。思欲見水。尚不可得。何況飲食。以是因緣。世間人民饑饉死者。其數無量。是名饑饉灾。二疾疫灾。謂人壽減至二十歲時。有大疾疫。種種諸病。一切皆起。以是因緣。世間人民疾疫死者。其數無量。是名疾疫灾。三刀兵灾。謂人壽減至一十歲時。諸人各起鬬諍。手執草木。即成刀仗。由此器仗。互相殘害。以是因緣。世間人民刀兵死者。其數無量。是名刀兵灾。</p>
</div></div>
</div><!-- end of div[@id='body'] -->
</body></html>