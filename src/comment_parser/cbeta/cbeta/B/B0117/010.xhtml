<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu20' />【四悉檀】（出法華文句）<p style="margin-left:1em">悉。徧也。檀。梵語具云檀那。華言施。華梵兼稱。故名悉檀。佛以此四說法。徧施一切眾生。故名四悉檀也。一世界悉檀。世即隔別之義。界即界分也。蓋由眾生根器淺薄。故佛隨其所欲樂聞。為之次第分別而說。令生歡喜。是名世界悉檀。二為人悉檀。謂佛欲說法。必先觀眾生機器之大小。宿種之淺深。然後稱其機宜而為說之。令生正信。增長善根。故名為人悉檀。三對治悉檀。謂如眾生貪欲多者。教觀不淨。瞋恚多者。教修慈心。愚癡多者。教觀因緣。為對此等諸病。說此法藥。徧施眾生。故名對治悉檀。四第一義悉檀。第一義。即理也。謂佛知眾生善根已熟。即為說法。令其得悟聖道。是名第一義悉檀。</p>
【四攝利益】（出大集經）<p style="margin-left:1em">一佛攝利益。謂佛攝持眾生。令其常得親近諸佛。諸魔不得其便。故名佛攝利益。二天攝利益。謂諸天攝持眾生。於說法之處。常樂聽受。不為他緣所害。故名天攝利益。三福攝利益。謂福德莊嚴於身。有諸相好。莊嚴於口。凡所演說。眾生樂聞。莊嚴種姓。令生尊貴。故名福攝利益。四智攝利益。謂以智慧知眾生根性。隨宜說法。知眾生病苦。隨病施藥。得大神通。遊諸佛土。了了通達法界之理。是名智攝利益。</p>
【涅槃四種大樂】（出大涅槃經）<p style="margin-left:1em">一無苦樂。無苦樂者。謂無世間之苦樂也。世間之樂。即是苦因。故經云。不斷樂者。則名為苦。以斷樂故。則無有苦。無苦無樂。乃名大樂。此即涅槃之大樂也。（梵語涅槃。華言滅度。）二大寂靜樂。謂涅槃之性。是大寂靜。以其遠離一切憒閙法故。以大寂靜名為大樂。此即涅槃之大樂也。三大知樂。謂諸佛如來有大智慧。於一切法悉知悉見。名為大樂。此即涅槃之大樂也。四不壞樂。謂如來之身。非煩惱無常之身。猶如金。剛不能毀壞。身不壞故。名為大樂。此即涅槃之大樂也。</p>
【四種涅槃】（出成唯識論）<p style="margin-left:1em">一本來自性清淨涅槃。謂真如理。隨緣變造一切諸法。雖有煩惱垢染。而本性清淨。具足無量微妙功德。無生無滅。湛若虛空。一切眾生平等共有。與一切法不一不異。離一切相無有分別。故名本來自性清淨涅槃。（梵語涅槃。華言滅度。）二有餘依涅槃。謂煩惱之障雖滅。尚餘欲界五陰之身而為所依。故名有餘依涅槃。（五陰者。色陰。受陰。想陰。行陰。識陰也。）三無餘依涅槃。謂煩惱既盡。所餘五陰之身亦滅。故名無餘依涅槃。四無住處涅槃。謂不住生死。不住涅槃。窮未來際。利樂有情。故名無住處涅槃。</p>
【華嚴四分】（出法寶標目）<p style="margin-left:1em">一信分。謂第一會菩提場中說世主妙嚴品至毘盧遮那品。名舉果勸樂生信分。蓋舉揚如來依正二報難思之果。勸勵當機。聞而樂欲。生其淨信。故名信分。（梵語菩提。華言道。梵語毘盧遮那。華言徧一切處。依正二報者。身為正報。國土是依報也。）二解分。謂第二會普光明殿說十信法。第三會忉利天宮說十住法。第四會夜摩天宮說十行法。第五會兜率陀天宮說十回向法。第六會他化自在天宮說十地法。第七重會普光明殿說十定等法。名修因契果生解分。蓋進修六位之圓因。契證十身之妙果。令生勝解。故名解分。（十信者。信心。念心。精進心。慧心。定心。不退心。護法心。回向心。戒心。願心也。十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。懽喜地。離垢地。發光地。焰慧地。難勝地。現前地。遠行地。不動地。善慧地。法雲地也。十定者。普光大三昧。妙光大三昧。次第徧往諸佛國土大三昧。清淨深入行大三昧。知過去莊嚴藏大三昧。智光明藏大三昧。了知一切世界佛莊嚴大三昧。眾生差別身大三昧。法界自在大三昧。無礙輪大三昧也。六位者。十住。十行。十回向。十地。等覺。妙覺也。十身者。菩提身。願身。化身。力持身。相好莊嚴身。威勢身。意生身。福德身。法身。智身也。）三行分。謂第八會普光明殿普賢說離世間一品。具二千行法。名託法進修成行分。蓋於差別因果之法。既生解已。今乃寄託前法。攝解成行。隨舉一行。六位頓修。故名行分。（二千行法者。即普慧菩薩二百問。普賢菩薩二千答是也。）四證分。謂第九會逝多林說入法界品。名依人證入成德分。蓋由前大行既具。隨事顯理。而善財童子歷事善知識。隨所見聞。無不證入。故名證分。（梵語逝多。華言勝林。）</p>
【四種教授】（出瑜伽師地論）<p style="margin-left:1em">一無倒教授。謂不顛倒宣說法義。令其受持讀誦修學。是名無倒教授。二漸次教授。謂稱其根機。宣說法義。先教習小。後令入大。是名漸次教授。三教教授。謂或從如來。或從佛弟子所聞正教。即如其教。不增不減。教授他人。是名教教授。四證教授。謂自己所證之法。為欲令他得證。方便教授。是名證教授。</p>
【四種授記】（出菩提資糧論）<p style="margin-left:1em">聖言說與曰授。果與心期曰記。一未發菩提心授記。謂諸佛世尊。觀諸眾生根機利鈍。其有具增上信者。佛則令其發菩提心。而為授記當得作佛。是名未發菩提心授記。（梵語菩提。華言道。增上猶增勝也。）二共發菩提心授記。謂諸菩薩。善根成熟。得增上行。但欲度脫一切眾生。同諸眾生共發菩提心。誓願同成正覺。蒙佛授記。是名共發菩提心授記。三隱覆授記。謂此人修行精進。固當授記。恐其自聞授記。則志滿足。不復更發精進之心。如不授記。復恐眾人生疑。而謂此人修行精進。不蒙授記。故佛以威神之力。密為授記當得作佛。使他人聞。不使其自聞。是為隱覆授記。四現前授記。謂諸菩薩。成熟出世善根。得不動地。即時蒙佛授記。是為現前授記。</p>
【四種真實義】（出菩薩善戒經）<p style="margin-left:1em">一世流布真實義。謂世間之法。悉同其名。眾生見地。即言是地。見火。即言見火。終不言是水是風。至於見苦。終不言樂。見樂。終不言苦。雖假名立相。而稱認皆同。是為世流布真實義。二方便流布真實義。謂世間有智之人。先以心意籌量。隨宜方便。造作經書論議。開導於人。是為方便流布真實義。三淨煩惱障真實義。謂聲聞緣覺。以無漏道。破諸煩惱結業。得無礙智。是為淨煩惱障真實義。四淨智慧障真實義。謂佛菩薩於聲聞緣覺。所得無礙之智。以能障中道之理不能顯發。故名智慧障。今佛菩薩斷此之障。則中道之理自然顯現。是為淨智慧障真實義。</p>
【四種對治】（亦名四道出阿毘達磨俱舍論）<p style="margin-left:1em">對即敵對。治即攻治。譬如人有此病。即用此藥治之。故名對治。一厭患對治。謂眾生見欲界生死之苦。煩惱惑業之集。深生厭惡。起大加行。修於聖道。對治苦集。故名厭患對治。二斷對治。謂眾生知一切煩惱惑業。能招生死之苦。於是修無間道。斷除惑業。故名斷對治。（無間道者。觀道相續。無有間斷也。）三持對治。謂從無間道後。起解脫道。則能攝持所斷煩惱。不令更起。故名持對治。（解脫道者。不繫名解。自在名脫。謂解脫一切惑業之縛也。）四遠分對治。謂從解脫道後。起勝進道。能令所斷之惑。永永遠離。故名遠分對治。（勝進道者。猶增進之意也。）</p>
【同教說聽四句】（出華嚴經疏）<p style="margin-left:1em">同教者。謂會三乘歸一乘也。（三乘者。聲聞乘。緣覺乘。菩薩乘也。）一唯說無聽。謂佛真心外。無別眾生。以眾生真心即佛真心故。故所說教。唯佛所現。是名唯說無聽。二唯聽無說。謂眾生心外。更無別佛。以佛真心即眾生真心故。故所說教。即眾生自現。是名惟聽無說。三說聽雙全。謂佛真心現時。不礙眾生真心現故。是名說聽雙全。四說聽雙寂。謂佛即眾生。故非佛。眾生即佛。故非眾生。互奪雙亡。則說聽雙寂。故淨名經云。其說法者。無說無示。其聽法者。無聞無得。是也。</p>
【別教說聽四句】（出華嚴經疏）<p style="margin-left:1em">別教者。圓融具德。異前諸教。一唯說無聽。謂眾生全在諸佛心中故。則果門攝法無遺。故所說教。唯佛所現。是名惟說無聽。二惟聽無說。謂佛全在眾生心中故。則因門攝法無遺。故所說教。即眾生心中自現。是名唯聽無說。三說聽雙存。謂生佛互在。則因果交徹故。眾生心中之佛。為佛心中之眾生。說法佛心中之眾生聽。眾生心中之佛說法。是名說聽雙存。四說聽雙寂。謂眾生全在佛。則同佛非生。佛全在眾生。則同生非佛。兩相形奪。二位齊融。則佛心中之眾生無聽。眾生心中之佛無說。是名說聽雙寂。</p>
【起信四覺】（出起信論）<p style="margin-left:1em">一本覺。謂一切眾生自性清淨心源離於妄念。即寂而照。等虛空界。無所不徧。法界一相。即是如來平等法身。故名本覺。二相似覺。謂圓教十信位中。由始覺之功。見思麤惑。既已斷竟。尚餘無明細惑未破。所覺之理。非真本覺。唯得名為相似。故名相似覺。（十信者。信心。念心。精進心。慧心。定心。不退心。護法心。回向心。戒心。願心也。）三隨分覺。謂圓教十住十行十回向十地等覺位中。分破無明之惑。故得分分。是真本覺。故名隨分覺。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）四究竟覺。謂圓教極果妙覺位中。無明之惑既盡。本覺之體全彰。得心見性。心即常住。是名究竟覺。</p>
【四德處】（出成實論）<p style="margin-left:1em">論云。若近善人。則聞正法。聞正法已。則具四德處。一慧德處。謂由聞正法。生大智慧。故名慧德處。二實德處。謂以是智慧。見真諦空。故名實德處。三捨德處。謂見真空。即得離諸煩惱。故名捨德處。四寂滅德處。謂煩惱盡故。心得寂滅。故名寂滅德處。</p>
【四法施】（出寶積經）<p style="margin-left:1em">法施者。謂如來以此四法施諸眾生。令依此法修證。不起邪見也。一一切萬物皆歸無常。謂眾生愚惑。不知世間有情無情等物。悉皆有生有滅。有成有壞。畢竟無常。而反計有常。如來說法。為斷此計。故曰一切萬物皆歸無常。二一切所有悉為苦毒。謂眾生愚惑。不知五陰等法是眾苦之本。計想有樂。如來說法。為斷此計。故曰一切所有悉為苦毒。（五陰者。色陰。受陰。想陰。行陰。識陰也。）三一切諸法皆無有我。謂眾生愚惑。不了一切法空。計著有我。如來說法。為斷此計。故曰一切諸法皆無有我。四一切有形悉至於空。謂眾生愚惑。不知一切有形相者終歸於空。反計為有。如來說法。為斷此計。故曰一切有形悉至於空。</p>
【四無記】（出宗鏡錄）<p style="margin-left:1em">謂不能記別當來之果。又於善惡法中無所記別。故名無記。一能變無記。謂第八識心王。是無記性。與心所五法相俱。則能變現色等一切境界而無所分別。故名能變無記。（五法者。一作意。二觸。三受。四想。五思。是名徧行五法。即第八識心所法也。）二所變無記。謂根身種子器世間三類之境。皆由本識之所變現。以此三境。無分別性。故名所變無記。三分位無記。謂於不相應行中。假無記法立諸分位。由此諸法。不屬善惡。不與心相應。不與色相應。無所記別。故名分位無記。四勝義無記。謂虛空無為。非擇滅無為。有勝義故。而無所作為。故名勝義無記。（虛空無為者。謂真空之理。不為惑染之所障礙也。非擇滅無為者。聲聞之人。證果之後。諸惑不復續起。自然契悟真空之理。不假揀擇也。）</p>
【賴耶四分】（出翻譯名義）<p style="margin-left:1em">梵語阿賴耶。華言藏識。謂第八識能含藏一切善惡種子。而有此四分之義焉。一相分。相即形相。有三種。一境相名相。謂此識能與根心而為境界故。二相狀名相。謂世間有為之法。皆有相狀。惟是此識之所變現故。三義相名相。即能詮教下所詮義理之相。亦是此識之所變現故。此之三相。通名相分。（根心者。謂眼識。耳識。鼻識。舌識。身識。意識也。）二見分。見即照了之義。有五種。一證見名見。即根本智見分是也。二照燭名見。此通根心。俱有照燭義故。三能緣名見。即通內三分。俱能緣故。四念解名見。以念解所詮義理故。五推度名見。即比量心推度一切境故。此五種見。通名見分。（根本智者。即第八識也。內三分者。即見分。自證分。證自證分也。）三自證分。自證者。自證所具之法也。謂此識能持見分相分。以能親證自見分。故緣於相分不謬。是名自證分。四證自證分。證即能證之體。自證即所具之法。謂能持前自證分見分相分。即是此識之本體。以能親證自證分。故緣見分不謬。是名證自證分。</p>
【四種意識】（出宗鏡錄）<p style="margin-left:1em">四種意識。不出三境。一性境。二帶質境。三獨影境。性境者。謂意識與眼耳鼻舌身五識同緣五塵。初心取境。未有分別。是名性境。意識於五塵境上。分別方圓長短好惡。以有塵相可分別故。是名帶質境。意識不與五識同緣。而獨緣法塵。謂緣過去未來變現之相。或緣空華水月等相。以無境可對。是名獨影境也。（五塵者。色塵。聲塵。香塵。味塵。觸塵也。）一定中獨頭意識。謂意識獨緣定境。不與五識同緣。而無一切塵境作對。是名定中獨頭意識。二散位獨頭意識。謂意識不緣五塵之境。但散亂徧計諸法。或緣空華水月等諸色相。或緣過去現在未來一切諸法。此非定中。又非夢境。是名散位獨頭意識。三夢中獨頭意識。謂不對諸塵。而於夢中見種種境界。此亦心王性境變現而有諸相。是名夢中獨頭意識。四明了意識。謂意識依五根與五識同緣五塵。明了取境。好惡長短。悉皆現前。是名明了意識。</p>
【識境四相】（出金剛經論）<p style="margin-left:1em">謂眾生於此四法。不了虛假。而於心識之境。妄生邪見。執著取相。故名識境四相。一我相。為眾生於五陰法中。若即若離。計我我所之實。是名我相。（五陰者。色陰。受陰。想陰。行陰。識陰也。若即若離者。謂計即陰是我。離陰是我也。我我所者。我即假名。我所即五陰也。）二人相。謂眾生於五陰法中。妄計我是人。我生人道。異於餘道。是名人相。三眾生相。謂眾生於五陰法中。妄計色受想行識眾共而生此身。是名眾生相。四壽者相。謂眾生於五陰法中。妄計我受一期壽命。或長或短。是名壽者相。（一期者。謂從生至死也。）</p>
【四緣】（出大智度論）<p style="margin-left:1em">一因緣。謂六根為因。六塵為緣也。如眼根對於色塵時。識即隨生。餘根亦然。是名因緣。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二次第緣。謂心心所法。次第無間。相續而起。名次第緣。（心心所法者。心即心王。心所即受想行也。此心王心所。對於諸塵念念不停。是名次第相續也。）三緣緣。謂心心所法。由託緣而生。還是自心之所緣慮。名為緣緣。（託緣者。謂依託色聲香味觸法之緣也。）四增上緣。謂六根能照境發識。有增上力用。諸法生時。不生障礙。名增上緣。（諸法生者。謂根塵相對。則有一念心起。名諸法生。不生障礙者。根塵相對之時。隨對隨起。悉無所障也。）</p>
【四相約位】（出圓覺經略疏）<p style="margin-left:1em">四相即生住異滅也。此之四相。乃是本覺心源無明初起一念之相。而有四種之別。以其細微難見。故約信住行向地等覺妙覺。從淺至深。次第覺了麤細分齊之相以明之。此之四法。起則從生至滅。覺則從滅至生。故以滅異住生而為次第也。一十信覺滅相。十信覺滅相者。謂菩薩修行證此信位。則能覺了心中念念滅相分齊也。（十信者。信心。念心。精進心。慧心。定心。不退心。護法心。回向心。戒心。願心也。）二三賢覺異相。三賢覺異相者。三賢即十住十行十回向也。謂菩薩修行證此三賢位。則能覺了心中念念異相分齊也。（異者變異也。<span class='corr'>十</span>住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）三十聖覺住相。十聖覺住相者。十聖即十地也。謂菩薩修行證此十聖位。則能覺了心中念念住相分齊也。（住者。現起未滅之心也。十地者。懽喜地。離垢地。發光地。焰慧地。難勝地。現前地。遠行地。不動地。善慧地。法雲地也。）四位滿覺生相。位滿覺生相者。位滿即佛位果滿也。謂大菩薩修行滿足。證佛果位。則能覺了心中一念初生之相分齊也。</p>
【四種頌】（出華嚴經疏）<p style="margin-left:1em">一阿耨窣覩婆。梵語阿耨窣（蘇骨切。）覩婆。華言頌。謂此頌不用長行與偈。但字數滿三十二字。即為一頌也。（長行者。即經中散文也。）二伽陀。梵語伽陀。華言諷<span class='corr'>頌</span>。或名不頌頌。謂不頌長行也。或名直頌。謂直以偈說法也。三祇夜。梵語祇夜。華言應頌。謂應前長行而頌也。四縕馱南。梵語縕（音蘊。）馱南。華言集施。謂以少言攝集多義。施令他人誦習受持也。</p>
【四聖言】（出阿毘達磨集異門足論）<p style="margin-left:1em">四聖言者。聖。正也。即正直之言也。一不見言不見。謂眼識所受。眼識所了。則可言見。若實眼識未受未了。則不可言見。是名不見言不見。二不聞言不聞。謂耳識所受。耳識所了。則可言聞。若實耳識未受未了。則不可言聞。是名不聞言不聞。三不覺言不覺。謂鼻覺香。舌覺味。身覺觸也。若鼻識舌識身識所受所了。則可言覺。若實三識未受未了。則不可言覺。是名不覺言不覺。四不知言不知。謂意識所受。意識所了。則可言知。若實意識未受未了。則不可言知。是名不知言不知。</p>
【四種尋思】（出阿毘達磨集論）<p style="margin-left:1em">一名尋思。謂於諸法之中。推求一切名字。皆悉不實。是為名尋思。二事尋思。謂於諸法之中。推求五陰等事。生滅無常。皆悉不實。是為事尋思。（五陰者。色陰。受陰。想陰。行陰。識陰也。）三自體假立尋思。謂於諸法能詮名字及所詮義理中。推求自體。惟是假立名言。皆悉不實。是為自體假立尋思。四差別假立尋思。謂於諸法能詮之中。推求差別。惟是假立名言。皆悉不實。是為差別假立尋思。</p>
【真空觀四句】（出華嚴經隨疏演義鈔）<p style="margin-left:1em">真空者。法界之理也。依理而觀。故名真空觀。一會色歸空。會即融會。色即根身世界也。謂根身世界。本是真如一心與生滅和合而有。今觀此色。都無實體。歸於真心之空。故云會色歸空。（根者。謂眼等諸根。身即色身也。）二明空即色。明即明了。謂了真空之理不異於色。色無自性。不異於空。故云明空即色。三色空無礙。謂色之體全是真空。真空之體不異於色。若色是實色。即礙於空。空是斷空。即礙於色。今既色是幻色。故不礙空。空是真空。故不礙色。故云色空無礙。四泯絕無寄。泯即亡泯。絕即寂絕。寄猶依也。謂所觀真空之理。不可言即色是空。亦不可言離色是空。空不空皆不可得。非言思所及。亦無所依。故云泯絕無寄。</p>
【共不共四變】（出宗鏡錄）<p style="margin-left:1em">問云。本識變現根身器世間等。為是自變。為是共變。答有四種不同也。（本識即藏識也。）一不共中不共變。謂如眼等五根。唯自己第八識中最初一念。託父母遺體時變現。名不共。出胎之後。唯自己受用。復名不共。如眼識惟依眼根而發。乃至身識唯依身根而發。不相混雜。是為不共中不共變。二不共中共變。謂內浮塵根。初唯自己第八識變現。名不共變。生已後。他人亦有受用之義。復名為共。是為不共中共變。（浮塵根者。謂眼耳等諸根。皆由色香味觸四塵所成。故名浮塵。楞嚴經云。眼如蒲萄朵等是也。他人受用者。謂自己浮塵根能見之境。他根亦能見。而亦得同受用也。）三共中共變。謂如山河大地。由多人之識同所變現。名之為共變。己亦與一切同用。復名為共。是名共中共變。四共中不共變。謂如己田宅。不與人共。又如一水。人見是水。餓鬼見是猛火膿血等物。是名共中不共變。</p>
【四榮】（亦名凡夫四倒出涅槃經并宗鏡錄）<p style="margin-left:1em">四榮者。佛於拘尸那城娑羅雙樹間入滅。東西南北各有雙樹。每面雙樹一榮一枯。故名四榮四枯。以表凡夫二乘常無常等八倒也。此四榮正表凡夫四倒。而言榮者。以凡夫由此四倒增長惑業。有榮茂之義。故名四榮也。（梵語拘尸那。華言角城。梵語娑羅。華言堅固。樹間入滅者。謂雙樹中間。用表非常非無常。即中道也。二乘者。聲聞乘。緣覺乘也。）一非常計常。謂凡世間一切有為等事。皆悉無常。虛幻不實。豈能長久。凡夫妄計是常。即成常顛倒。二非樂計樂。謂世間五欲之樂。皆是受苦之因。凡夫不了。妄計為樂。即成樂顛倒。（五欲者。色欲。聲欲。香欲。味欲。觸欲也。）三非我計我。謂此身皆因四大假合。本無有我。若一大是我。三大應非我。若四大俱是我。應有多我。畢竟是誰為我。故知我不可得。凡夫不了。於自身中強作主宰。妄計為我。即成我顛倒。（四大者。地大。水大。火大。風大也。）四不淨計淨。謂己身他身具有五種不淨。凡夫不了。妄生貪著。執以為淨。即成淨顛倒。（五種不淨者。種子不淨。住處不淨。自體不淨。外相不淨。究竟不淨也。）</p>
【四枯】（亦名二乘四倒出涅槃經并宗鏡錄）<p style="margin-left:1em">四枯者。表二乘四倒也。所言枯者。以二乘觀無常苦空無我等。則煩惱有朽滅不生之義。故名為四枯也。（二乘者。聲聞乘。緣覺乘也。）一常計無常。常者。即法身常住之義。無常者。即變異也。謂聲聞緣覺為無明之惑所覆。於如來常住法身中。妄計有變異相。是為無常顛倒。二樂計非樂。樂者。即涅槃清淨之樂。非樂者。即苦義。謂聲聞緣覺為無明之惑所覆。於如來涅槃清淨樂中。妄計是苦。是為非樂顛倒。三我計無我。我者。即佛性真實之我也。無我者。謂佛性中無有我也。謂二乘為無明之惑所覆。不了無我法中而有真我。故於佛性真我之中。妄計無我。是為無我顛倒。四淨計不淨。淨者。即是如來常住之身。非雜食身。非煩惱身。非血肉身。非是筋骨纏縛之身。不淨者。二乘為無明之惑所覆。但觀世間一切諸色皆為不淨。不了如來常住之淨。是為不淨顛倒。</p>
【四種性行】（出佛本行集經）<p style="margin-left:1em">一自性行。經云。若諸菩薩本性已來。賢良質直。順父母教。信敬沙門及婆羅門。善知家內尊卑親疏。恭敬承事無失。具足十善。復更廣行其餘善業。是名菩薩自性行。（梵語沙門。華言勤息。梵語婆羅門。華言淨行。十善者。不殺。不盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）二願性行。經云。若諸菩薩發如是願。我於何時當得作佛。十號具足。是名菩薩願性行。（十號者。一如來。二應供。三正徧知。四明行足。五善逝。六世間解無上士。七調御丈夫。八天人師。九佛。十世尊也。）三順性行。經云。若諸菩薩隨順修行六波羅蜜。是名菩薩順性行。（梵語波羅蜜。華言到彼岸。謂修布施持戒忍辱精進禪定智慧六度之行。到涅槃彼岸。是為六波羅蜜也。）四轉性行。經云。如我供養然燈世尊。依彼因緣。讀誦經典。轉凡成聖。是名菩薩轉性行。（如我者。釋迦如來自謂也。）</p>
【四不可說】（出金光明經玄義拾遺記）<p style="margin-left:1em">涅槃經中明四教之理。但可智證。不可言說。以其理本無說故也。（四教者。藏教。通教。別教。圓教也。）一生生不可說。生生者。能生所生也。謂根塵相對。是為能生。由此根塵相對之時。一念心起。分別好惡。是為所生。即心法也。能所兼言。故名生生。此是藏教所詮實有生滅之法。法雖生滅。理本無言。故云不可說也。二生不生不可說。生者即前根塵相對所生之法也。不生者。了此所生之法當體即空也。既達所生之法本空。故云生不生也。此是通教所詮之理。理本無言。故云不可說也。三不生生不可說。不生者。即真空之理也。生者從空出假而起度生之用也。此言別教之人於十住位中。修習空觀。了法無生。故云不生。而又不住於空。復於十行中而修假觀。起十界度生之用。故復云生也。此是別教所詮之理。理本無言。故云不可說也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十界者。佛界。菩薩界。緣覺界。聲聞界。天界。人界。阿修羅界。鬼界。畜生界。地獄界也。）四不生不生不可說。謂理本不生。事即理故。事亦不生。是名不生不生。又惑體本空。故不生。智用亦泯。故不生。是名不生不生。又無因可修。故不生。無果可證。故不生。是名不生不生。此是圓教所詮之理。理本無言。故云不可說也。</p>
【翻譯四例】（出翻譯名義）<p style="margin-left:1em">一翻字不翻音。翻字不翻音者。謂如諸呪。字是此方之字。音是彼土之音。是也。二翻音不翻字。翻音不翻字者。謂如卍字。以此方萬字之音翻之。而卍字之體。猶存梵書。是也。三音字俱翻。音字俱翻者。謂諸經文音與字二者。皆就此方言音字體翻之。是也。四音字俱不翻。音字俱不翻者。謂西來梵夾音與字二者。未經此方翻譯。是也。</p>
【阿難四問】（出涅槃經後分）<p style="margin-left:1em">佛將入滅。語阿難大眾言。我滅度後。汝當精勤教誡我諸眷屬。早求出離。此生空過。後悔無追。時阿難聞佛語已。悲哽嗚咽。舉體迷悶。時阿泥盧豆。安慰阿難曰。如來滅度時至。今日則有。明旦則無。汝依我語。諮啟四問。阿難問已。佛言。汝致四問。為最後問。大能利益一切世間。汝等諦聽。吾當為說。（梵語阿難。華言慶喜。梵語阿泥樓（案樓。當作盧。）豆。又名阿[少/(兔-、)]樓馱。即阿那律。華言如意。謂於過去九十一劫。天人之中。受如意樂。故名如意。）一佛滅度後惡性車匿云何共住。佛答言。車匿比丘。其性鄙惡。我滅度後。汝當依我教法。調伏其心。捨本惡性。不久自當得證道果。（車匿無翻。西域記云。正音闡釋迦。亦釋種。太子出家。令車匿牽揵陟。揵陟馬名。譯云納。）二佛滅度後我等以何為師。佛答言。汝問以何為師者。當知尸波羅戒是汝大師。依之修行。能得出世甚深定慧。（梵語尸波羅。華言戒。）三佛滅度後我等依何法住。佛答言。汝問依何法住者。當知依四念處嚴心而住。一觀身性相。同於虛空。名身念處。二觀受不在內外。不住中間。名受念處。三觀心但有名字。名字性離。名心念處。四觀法不得善法。不得不善法。名法念處。一切比丘。應當依此四念處住。（觀受者。受即領納之義。謂眼耳鼻舌身意六根。領納色聲香味觸法六塵之境也。不在內外者。心不在六根。名內。不在六塵。名外。根塵之中。名為中間。）四一切經初當安何語。佛答言。汝問一切經初當安何語者。當知如來滅後。結集法藏。一切經初。當安如是我聞。一時佛住某方某處。與某等大眾而說是經。</p>
【化儀四教】（出天台四教儀）<p style="margin-left:1em">化儀者。如來出世一代化物之儀式也。一頓教。謂不談小乘。直說大法。故名頓教。即華嚴經也。二漸教。漸即漸次。有漸初漸中漸末之不同。謂如來初於鹿苑。破斥邪法。建立正教。專為二乘。此名漸初。即阿含經也。次於方等會上。彈斥二乘小機。令其歸向大法。此名漸中。即淨名等經也。後於般若會上。廣談空慧之法。淘汰二乘執小之情。會一切法皆歸大乘。此名漸末。即般若經也。如是自淺至深。次第而進。故名漸教。（二乘者。聲聞乘。緣覺乘也。）三秘密教。謂如來不思議智慧神通之力。能令大眾同會聽法。所聞各異。彼不知此。此不知彼。隱密赴機。故名秘密教。四不定教。不定者。謂如來不思議智慧神通之力。能令聽法之眾。或聞小法而證大果。或聞大法而證小果。彼此相知。得益不定。故名不定教。</p>
【化法四教】（出天台四教儀）<p style="margin-left:1em">化法者。佛化眾生之方法也。一藏教。藏即含藏之義。謂經律論。各含一切文理。故名藏教。二通教。謂通前藏教。通後別圓。故名通教。（通前藏教者。謂此教鈍根菩薩。雖觀無生四諦。但證真空之理。與前藏教是同也。通後別圓者。謂此教利根菩薩。證真空之理時。能於真空了達不空。即入後之別教。能知空不空。具一切法。即入後之圓教也。）三別教。別即隔別不同之義。謂別前藏通。別後圓教。故名別教。（別前藏通者。謂此教獨被菩薩。不涉二乘所修也。別後圓教者。謂此教所談法門行相。隔歷次第。而不圓融也。）四圓教。圓即不偏之義。謂此教所詮中道之理。性相圓融。事理無礙。法法具足。故名圓教。</p>
【龍樹四教】（出華嚴經隨疏演義鈔）<p style="margin-left:1em">龍樹論師乃西天第十三祖。嘗立四教判釋經論。故云龍樹四教也。一有門。謂阿含小乘等經。說一切因果之法。悉皆實有。是為有門。（梵語阿含。華言無比法。）二空門。謂大品般若等經。說真空實相之理。蕩除眾生情執。是為空門。（梵語般若。華言智慧。）三亦有亦空門。謂深密等諸大乘經。說有談空。互相無礙。是為亦有亦空門。四非有非空門。謂中論等說一切法。皆即空之有是非有。即有之空是非空。互泯互融。即第一義。是為非有非空門。</p>
【苑公四教】（出華嚴經疏）<p style="margin-left:1em">苑公唐賢首藏法師弟子也。因寶性論有四種眾生。不識如來藏。遂立四教焉（四種眾生者。一凡夫。二聲聞。三辟支。四初心菩薩也。）一迷真異執教。謂諸外道凡夫。迷於真性。廣起異計。故云迷真異執教。二真一分半教。謂聲聞辟支二人。於真如隨緣不變二分義中。但得隨緣不得不變。故名一分。於隨緣分中。唯說生空所顯之理。不說法空。故名為半。合而言之。故云真一分半教。（隨緣不變者。即真如之理隨染淨緣變造諸法。而其本體則不變易也。生空即人空也。）三真一分滿教。謂初心菩薩。但得不變。不得隨緣。故名一分。於不變分中。雙辯二空之理。故名為滿。合而言之。故云真一分滿教。（二空者。人空。法空也。）四真具分滿教。謂菩薩。由具隨緣不變二分之義。顯真實理。識如來藏。故云真具分滿教。</p>
【曉公四教】（出華嚴經疏）<p style="margin-left:1em">唐元曉法師。海東新羅人。來此弘宗。亦立四教判釋諸經。故稱曉公四教焉。一三乘別教。謂如四諦緣起經等。聲聞緣覺菩薩三乘之所共學。於中二乘。未明法空。即是別相。故云三乘別教。二三乘通教。謂如般若深密經等。聲聞緣覺菩薩三乘之所共學。於中說諸法空。即是通相。故云三乘通教。三一乘分教。謂如梵網經等。菩薩不與二乘共學。名為一乘。於中未顯法之周普。名為隨分。故云一乘分教。四一乘滿教。謂如華嚴經等。其中具明法界之理。圓融周普。故云一乘滿教。</p>
【四不生】（出中論）<p style="margin-left:1em">龍樹菩薩造中觀論云。因諸外道計一切法。或從自生。或從他生。或從自他共生。或從無因生。故說偈破云。諸法不自生。亦不從他生。不共不無因。是故知無生。一不自生。自即六根。謂根塵相對。則有一念心起。若無所對六塵。則一念之心畢竟不生。故名不自生。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二不他生。他即六塵。謂雖有六塵。若無六根相對。則一念之心亦畢竟不生。故名不他生。三不共生。謂六根六塵和合。名之為共。前云不自生。則是根不能生。又云不他生。則是塵不能生。根塵各各既不能生。根塵相共。又焉得生。故名不共生。四不無因生。謂不因根塵而生也。既離根塵。則一念心無有生處。故名不無因生。</p>
【四種問答】（出十住毘婆沙論）<p style="margin-left:1em">一定答。謂决定以實答也。如一比丘問佛云。色受想行識。常不變異否。佛答言。無有色受想行識。常不變異。蓋言五陰之法。本空實非。常不變異。是名定答。（梵語比丘。華言乞士。五陰者。色陰。受陰。想陰。行陰。識陰也。）二分別答。謂分別果報而答也。如梵志問佛云。人作身口意業。受何果報。佛答言。若作苦業。即受苦報。若作樂業。即受樂報。若作不苦不樂業。即受不苦不樂報。是名分別答。（梵語梵志。華言淨裔。）三反問答。謂反問於他而使其答也。如先梵志問佛已。佛言。我還問汝。隨汝意答。色是如來否。受想行識是如來否。梵志答曰。非也。佛又問云。離色受想行識是如來否。梵志又答言。非也。蓋如來之法。不即五陰。不離五陰。梵志不達。故皆答言非也。是名反問答。四置答。謂棄置而不答也。如外道或計世間常。世間無常。世間亦常亦無常。世間非常非無常。世間有邊。世間無邊。世間亦有邊亦無邊。世間非有邊非無邊。又計如來滅後有。如來滅後無。如來滅後亦有亦無。如來滅後非有非無。然如來實無此理。凡若此問。佛皆置而不答。是名置答。</p>
【四病】（出圓覺經疏）<p style="margin-left:1em">一作病。作者即生心造作之謂也。謂若有人言。我於本心作種種行。欲求圓覺。彼圓覺性。非作得故。說名為病。二任病。任者即隨緣任性之謂也。謂若有人言。我等今者。不斷生死。不求涅槃。任彼一切。欲求圓覺。彼圓覺性。非任有故。說名為病。三止病。止者即止妄即真之謂也。謂若有人言。我今永息諸念。寂然平等。欲求圓覺。彼圓覺性。非止得故。說名為病。四滅病。滅者即寂滅之謂也。謂若有人言。我今永滅一切煩惱。身心根塵。虛妄境界。一切永寂。欲求圓覺。彼圓覺性。非滅相故。說名為病。</p>
【大四相】（出大乘起信論疏）<p style="margin-left:1em">大四相者。此就始終一期受報而言也。（一期者。謂從生至死也。）一生相。謂一念托胎。十月滿足。此身即生。是為生相。二住相。謂既出胎已。住於世間。是為住相。三異相。謂少則顏紅體潤。老則髮白面皺。是為異相。（皺側救切）四滅相。謂業盡命終。身亦壞滅。是為滅相。</p>
【小四相】（出大乘起信論疏）<p style="margin-left:1em">小四相者。此就一念而論也。一生相。謂以根對塵。一念心生。是為生相。（根即眼耳鼻舌身意六根也。塵即色聲香味觸法六塵也。）二住相。謂一念之心。蹔爾相續。是為住相。三異相。謂一念之心。初後不同。是為異相。四滅相。謂塵境既忘。心念亦滅。是為滅相。</p>
【光宅四乘】（出華嚴經疏）<p style="margin-left:1em">光宅者。梁光宅寺雲法師也。立四乘教。謂臨門三車為三乘。即權教也。四衢所授大白牛車。為第四乘。即實教也。一羊車。謂聲聞之人。以㭊空觀。觀於生滅四諦。破見思煩惱。證真諦理。得離三界生死。如乘羊車出於火宅。故法華經云。為求羊車。出於火宅。是也。（㭊空觀者。謂於五陰等法。觀察分㭊。離其著心也。四諦者。苦諦。集諦。滅諦。道諦也。三界者。欲界。色界。無色界也。）二鹿車。謂緣覺之人。以㭊空觀。觀十二因緣生滅。破見思煩惱。覺了真諦之理。得離三界生死。如乘鹿車出於火宅。故法華經云。為求鹿車。出於火宅。是也。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三牛車。謂三藏教菩薩。發四弘誓。修六度行。化導眾生。同出三界生死。究竟至於真空涅槃。如乘牛車出於火宅。故法華經云。為求牛車。出於火宅。是也。（三藏者。經藏。律藏。論藏也。四弘誓者。眾生無邊誓願度。煩惱無數誓願斷。法門無量誓願知。佛道無上誓願成。六度者。一布施。二持戒。三忍辱。四精進。五禪定。六智慧也。梵語涅槃。華言滅度。）四大白牛車。謂大乘菩薩。以圓融三觀。觀於諸法實相之理。頓破無明煩惱。而成一切種智。如乘大白牛車至於寶所。故經云。有大白牛。肥壯多力。行步平正。其疾如風。是也。（三觀者。空觀。假觀。中觀也。一切種智者。佛智也。寶所者。喻實相之理也。）</p>
【生公四輪】（出華嚴經隨疏演義鈔）<p style="margin-left:1em">生公者。即羅什法師之弟子也。立此四輪者。輪有摧滅之義。能摧滅眾生惑業而超出三界也。（三界者。欲界。色界。無色界也。）一善淨法輪。謂修五戒十善之法。摧滅四惡趣業。而得天人果報。是為善淨法輪。（五戒者。不殺。不盜。不邪婬。不妄語。不飲酒也。十善者。不殺。不盜。不邪婬。不妄語。不兩舌。不惡口。不綺語。不貪欲。不瞋恚。不邪見也。四惡趣者。修羅趣。餓鬼趣。畜生趣。地獄趣也。）二方便法輪。謂修四諦十二因緣方便之道。而證二乘之果。是為方便法輪。（四諦者。苦諦。集諦。滅諦。道諦也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三真實法輪。謂修中道實相之觀。摧滅無明煩惱之業。而證一乘佛果。是為真實法輪。四無為法輪。謂修三德妙觀。摧滅五住煩惱。而證涅槃無為之果。是為無為法輪。（三德者。法身德。般若德。解脫德也。五住煩惱者。見惑為一住。思惑分三住。塵沙無明惑合為一住。因此五者住著三界。故名住也。）</p>
【文義四用】（出法華文句記）<p style="margin-left:1em">一有文有義常人用之。謂凡立言立論。有文字可證據。有義理可依憑。此尋常之人皆能用。故云常人用之。二無文有義智人用之。謂凡立言立論。雖無文字可證據。而有義理可依憑。此唯智者能用。故云智人用之。三有文無義暗者用之。謂凡立言立論。雖有文字可證據。而無義理可依憑。此暗昧之人。不明義理而強自用。故云暗者用之。四無文無義迷者用之。謂凡立言立論。既無文字可證據。又無義理可依憑。此愚迷之人。不了文義而強自用。故云迷者用之。</p>
</div></div>
</div><!-- end of div[@id='body'] -->
</body></html>