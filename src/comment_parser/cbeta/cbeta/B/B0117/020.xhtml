<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu32' />【六輪對位】（出菩薩瓔珞本業經）<p style="margin-left:1em">輪有二義。一運轉。二摧碾。謂佛菩薩轉於法輪。則能摧碾眾生惑業。故以六輪對諸位次也。一銅寶輪對十住位。銅似金色。不具金用。雖無鐵之麤垢。而猶有查滓。若鍊磨攻治。則能成諸器皿。濟用於世。謂十住菩薩。已斷見思之惑。如離麤垢。於四十一品無明之惑。未能盡斷。如銅之猶有查滓。惑既分斷。德亦分顯。故能從體起用。隨類現形。化諸眾生。如器成濟世。故以銅寶輪對十住位也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。四十一品者。謂十住十行十回向十地等覺各一品也。）二銀寶輪對十行位。銀體瑩潔。不受塵垢。雖經鎔鍊。性恒不變。謂十行菩薩。不加功力任運。分斷無明之惑。顯發本然清淨之性。如銀之瑩潔。鎔鍊不變。故以銀寶輪對十行位也。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。）三金寶輪對十回向位。金體貴重。濟用極大。土埋火煅。其色不變。謂十回向菩薩。功行加深。教化亦廣。雖混眾塵。而不為塵垢所染。雖居五欲。而不為欲火所燒。故以金寶輪對十回向位也。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。五欲者。色欲。聲欲。香欲。味欲。觸欲也。）四瑠璃寶輪對十地位。梵語瑠璃。華言青色寶。出須彌山。一切眾寶皆不能壞。謂十地菩薩。所證真實。不為外魔之所動壞。故以瑠璃寶輪對十地位也。（梵語須彌。華言妙高。十地者。歡喜地。離垢地。發光地。燄慧地。難勝地。現前地。遠行地。不動地。善慧地。法雲地也。）五摩尼寶輪對等覺位。梵語摩尼。又云末尼。華言離垢。此寶光淨。不為塵垢所染。若以青物裹之投水。水色即青。紅黃赤白。亦復如是。謂等覺菩薩。無明之惑將盡。位居十地之上。其隨類現形。化用自在。故以摩尼寶輪對等覺位也。（等覺者。望後妙覺猶有一等。勝前諸位。得稱為覺也。）六水精寶輪對妙覺位。水精內外暎徹。無物不現。謂妙覺果佛。諸惑淨盡。萬德圓明。常住湛然。有感則應。故以水精寶輪對妙覺位也。（妙覺者。自覺覺他。覺行圓滿。不可思議也。）</p>
【六種住】（出菩薩地持經）<p style="margin-left:1em">六種住者。約別教位次而論也。以此六人所證之位。皆不退失。故名為住。一種性住。種即能生之義。性即自分不改之義。謂別教菩薩。於十住十行位中。道種成就。無有退失。數數增進。故名種性住。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。）二解行住。解即解了。行即修行。謂別教菩薩。於十回向位中。修習中觀。為入初地之方便。故名解行住。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）三淨心住。謂別教菩薩。於初地斷根本見惑。得出世間心。離凡夫我相障。故名淨心住。（初地即歡喜地也。根本見惑者。即三界外見惑。以界內諸惑由之而生也。凡夫我相者。謂凡夫之人。於五陰身執為我也。）四行道迹住。迹猶足迹。謂別教菩薩。從二地至七地。修習中觀。皆斷根本思惑。而有證入之迹。故名行道迹住。（二地至七地者。離垢地。發光地。燄慧地。難勝地。現前地。遠行地也。）五决定住。謂別教菩薩。從八地九地。已得真實之行。不還不退。故名决定住。（八地九地者。不動地。善慧地也。）六究竟住。謂此非圓教妙覺果佛之究竟。乃是別教第十地菩薩。學行滿足。究竟不退。故名究竟住。（第十地者。法雲地也。）</p>
【六種决定】（出大乘莊嚴經論）<p style="margin-left:1em">論云。菩薩由六度增上。得六種决定。一財成決定。謂菩薩由布施力。必定常得大財成就。是名財成决定。二生勝决定。謂菩薩由持戒力。必定常得貴勝之家。隨意受生。是名生勝决定。三不退决定。謂菩薩由忍辱力。所修善法。必定常不退失。是名不退決定。四修習决定。謂菩薩由精進力。常時修習善法。必定無有間息。是名修習决定。五定業決定。謂菩薩由禪定力。成就眾生正定之業。必定永不退失。是名定業决定。六無功用决定。謂菩薩由智慧力。不加功行。必定自然住理。是名無功用决定。</p>
【六種攝】（出菩薩地持經）<p style="margin-left:1em">攝即攝取。亦攝受也。謂菩薩以此六種攝諸眾生。過去已攝。現在今攝。未來當攝。乃至歷塵數劫。無有疲厭。故名六種攝。（劫。梵語具云劫波。華言分別時節。）一頓攝。頓遽也。謂菩薩從初發心。於一切眾生作父母想。隨力所能。直以一切樂事饒益而攝取之。是名頓攝。（菩薩。梵語具云菩提薩埵。華言覺有情。）二增上攝。增上猶增勝也。謂菩薩既已發心。若於父母起尊重心種種方便。勸修善法。隨時供養。知恩報恩。若於妻子眷屬。教修善法。令其勝進。或菩薩為王。即攝受人民。如法正化。不加非罰。以財以法而為饒益。隨其力能。教諸眾生令修善法。是名增上攝。三取攝。謂菩薩常以二種攝取眾生。一者常以捨心。以財饒益一切眾生。令其離於貧窮。二者常以慈悲心。以法饒益一切眾生。拔惡邪見。教修正法。是名取攝。四久攝。謂菩薩攝取眾生。多歷時數。久久教化。乃得成熟。是名久攝。五不久攝。謂菩薩攝取眾生。教化不久。即得成熟。是名不久攝。六後攝。謂菩薩於前五攝之後。攝取眾生。於此生內。即能成熟。是名後攝。</p>
【六種阿羅漢】（出法華玄義）<p style="margin-left:1em">梵語阿羅漢。華言無生。又云無學。謂三界生死已盡。故名無生。無法可學。故名無學。（三界者。欲界。色界。無色界也。）一退法阿羅漢。謂因遇違緣。退失所得道法。即第四果退至初果。故名退法。（違緣者。涅槃經明五緣。一樂多事。二樂說世事。三樂睡眠。四樂近在家。五樂多遊行。皆名違緣也。第四果即阿羅漢。初果即須陀洹也。）二思法阿羅漢。謂常自思惟所得之法。恐有退失。故名思法。三護法阿羅漢。謂於所證之法。心生愛樂。善加守護。故名護法。四住法阿羅漢。謂住於所證之法。不退不進。故名住法。五進法阿羅漢。謂能加功進行至不動法。故名進法。六不動法阿羅漢。謂不被煩惱之所動亂。故名不動法。</p>
【六法師】（出大智度論）<p style="margin-left:1em">法華文句云。法者軌則也。師者訓匠也。謂師於妙法自行成就。又能以妙法訓導於他。故稱法師。一信力故受。信。信向也。受。領納也。謂以信向之力。聽聞正法。乃至一句一偈。領納在心。故名信力故受。二念力故持。念。憶念也。持。執持也。謂所聞之法。由憶念之力。執持不失。故名念力故持。三看文為讀。謂目視經卷之文。以口習宣演。故名看文為讀。四不忘為誦。謂習讀既熟。不假看文。自然成誦。無有忘失。故名不忘為誦。五宣傳為說。宣。揚也。傳。轉也。謂自己所得之法。展轉為他人說。故名宣傳為說。六難曉須釋。謂佛所說經教。義趣深遠。卒難曉了。必須解釋。方能解悟。故名難曉須釋。</p>
【六和敬】（出法界次第）<p style="margin-left:1em">和敬者。和同愛敬也。此六者。通名和敬。蓋外同他善謂之和。內自謙卑謂之敬。今稱僧為六和。蓋出於此。一同戒和敬。謂比丘通達實相正理。知罪不可得。為欲安立眾生於實相正理。以方便善巧。同持戒品。無有乖諍。亦知眾生同此戒善。未來必得菩提大果。是以敬之如佛。故名同戒和敬也。（梵語比丘。華言乞士。梵語菩提。華言道。）二同見和敬。謂比丘通達實相正理。而能了知諸法本無所得。亦無所知見。為欲安立眾生於實相正見。以方便善巧。同一切知見。無有乖諍。亦知眾生因此知見。必得種智圓明。是以敬之如佛。故名同見和敬也。（種智者。即一切種智也。）三同行和敬。謂比丘通達實相正行。而能了知無作無行。為欲安立眾生於實相正行。以方便善巧。同修諸行。無有乖諍。亦知眾生同此諸行。漸積功德。當成佛道。是以敬之如佛。故名同行和敬也。四身慈和敬。謂比丘住平等大慈。以修其身。常與眾生一切樂事。無有乖諍。亦知眾生悉有佛性。未來必得金剛之身。是以敬之如佛。故名身慈和敬也。（金剛者。言法性之身。不可壞也。）五口慈和敬。謂比丘住平等大慈。以修其口。常與眾生說一切法。令其得樂。無有乖諍。亦知眾生悉有佛性。未來必得上上清淨口業。是以敬之如佛。故名口慈和敬也。（上上。謂佛也。）六意慈和敬。謂比丘住平等大慈。以修其意。常知眾生諸根性欲。與眾生樂。無有乖諍。亦知眾生悉有佛性。未來必得心如佛心。是以敬之如佛。故名意慈和敬也。</p>
【六羣比丘】（出十住毘婆沙論）<p style="margin-left:1em">梵語比丘。華言乞士。謂此等比丘。於佛世時。聚集成眾。作諸非威儀事。羣出隊入。故名六羣比丘。一闡陀。又云闡那。即車匿。二迦留陀夷。車匿。又云闡釋迦。（無翻。）是釋種也。梵語迦留陀夷。華言麤黑。以其顏貌麤黑故也。是婆羅門種。此二人性多貪癡。不受人語。住迦尸黑山聚落。作諸非威儀事。時黑山聚落諸優婆塞。來白佛言。六羣比丘。於彼聚落。作諸非法。佛令阿難同六十比丘往彼。作驅出羯磨。二人知之。便出一由旬外。迎請阿難。即求懺悔。言我所作非善。從今已去。不敢復作。即同阿難還至佛所。後迦留陀夷因入婆羅門家說法。被賊打殺。（梵語婆羅門。華言淨行。梵語優婆塞。華言清淨士。梵語阿難。華言慶喜。梵語羯磨。華言作法。）三三文陀達多。又云難陀。四摩醯沙達多。又云跋難陀。梵語三文陀達多。摩醯沙達多。（無翻。）此二人是釋種。性多愚癡。不受人語。住黑山聚落。作諸非威儀事。聞佛令阿難來。作驅出羯磨。二人便走。到於王道聚落。後三文陀達多。以豬祠廟生天。五馬師。又云馬宿。六滿宿。馬師性多愚癡。滿宿性多瞋恚。此二人本是田夫。亦釋種也。共議我等作田辛苦。可共出家。於佛法中衣食自然。復更籌量。就誰出家。即到舍利弗目犍連所。求欲出家。既出家已。住雞咤山聚落。不受人語。作諸非威儀事。於六羣比丘中。最為上首。後二人因多愚癡瞋恚。墮生龍中。（梵語舍利弗。華言身子。梵語目犍連。華言采菽氏。皆佛之弟子也。）</p>
【三寶有六義】（出諸經要集）<p style="margin-left:1em">三寶者。佛法僧也。乃四生之導首。六趣之舟航。為世所貴。故名為寶。（四生者。胎生。卵生。濕生。化生也。六趣者。天趣。人趣。阿修羅趣。餓鬼趣。畜生趣。地獄趣也。）一希有義。謂如世珍寶。貧窮之人所不能得。三寶亦爾。薄福眾生。百千萬世不能值遇。故名希有。二離垢義。謂如世珍寶。內外瑩徹。體無瑕穢。三寶亦爾。諸漏淨盡。無有垢染。故名離垢。（諸漏淨盡者。謂一切惑業斷盡無遺。不漏落生死也。）三勢力義。謂如世珍寶。除貧去毒。有大勢力。三寶亦爾。具六神通。拔濟眾生。出離苦趣。故名勢力。（六神通者。天耳通。天眼通。宿命通。他心通。神足通。漏盡通也。）四莊嚴義。謂如世珍寶。嚴飾身首。令人姝好。三寶亦爾。能以正法嚴飾行人。令得身心清淨。故名莊嚴。五最勝義。謂如世珍寶。諸物中勝。三寶亦爾。一切世間最為殊勝。故名最勝。六不改義。謂如世真金。燒打磨鍊。不能變改。三寶亦爾。不為世間八法之所變易。故名不改。（八法者。一利。二衰。三毀。四譽。五稱。六譏。七苦。八樂也。）</p>
【六欲天】（出楞嚴經）<p style="margin-left:1em">欲即色欲。四天王以形交為欲。忉利以風為欲。夜摩以抱持為欲。兜率以執手為欲。化樂以視笑為欲。他化但以視為欲也。謂之天者。天然自然。樂勝身勝。亦名最勝。亦名光明。以其所欲不同。故名六欲天。一四天王天。東方持國天王。謂能護持國土故。居須彌山黃金埵。南方增長天王。謂能令他善根增長故。居須彌山瑠璃埵。西方廣目天王。謂能以淨天眼常觀擁護此閻浮提故。居須彌山白銀埵。北方多聞天王。謂福德之名。聞四方故。居須彌山水晶埵。（梵語須彌。華言妙高。梵語閻浮提。華言勝金洲。）二忉利天。梵語忉利。華言三十三。大智度論云。昔有婆羅門。姓憍尸迦。與知友三十二人共修福德。命終皆生須彌山頂。憍尸迦為天主。名帝釋天。三十二人為輔臣。周圍列居。而帝釋獨處其中。又淨名疏云。昔迦葉佛滅後。有一女人。發心修塔。報為天主。有三十二人助修。報為輔臣。君臣合之。為三十三也。（梵語婆羅門。華言淨行。梵語憍尸迦。又云釋提桓因。華言能天主。言帝釋者。華梵雙舉也。三十二人名字。經論不載。據正法念處經所載三十三天。各有住處。謂善法堂天。山峯天。山頂天。善見城天。鉢私他天。俱吒天。雜殿天。懽喜園天。光明天。波利耶多天。離險岸天。谷崖岸天。摩尼藏天。旋行天。金殿天。鬘影天。柔軟天。雜莊嚴天。如意天。微細行天。歌音喜樂天。威德輪天。月行天。閻摩那娑羅天。速行天。影照天。智慧行天。眾分天。曼陀羅天。上行天。威德顏天。威德燄輪光天。清淨天也。）三夜摩天。梵語夜摩。華言善時。亦名時分。謂其時時唱快樂故。以蓮華開合。分其晝夜。此天依空而居。四兜率天。梵語兜率。華言知足。謂其於五欲境知止足故。此王依空而居。（五欲者。色欲。聲欲。香欲。味欲。觸欲也。）五化樂天。化樂天者。謂自化五塵之欲而娛樂故。此天依空而居。（五塵者。色塵。聲塵。香塵。味塵。觸塵也。）六他化自在天。他化自在天者。謂假他所化以成己樂故。此天依空而居。即魔王天也。</p>
【六界聚】（出中阿含經）<p style="margin-left:1em">界即界分。聚即聚集。謂人之身。聚集六法。各有分齊。故名六界聚。一地界聚。地以堅礙為性。謂人之身。有內地界而受於生。即髮毛爪齒麤細皮膚骨肉筋腎心肝脾肺之類。是名地界聚。二水界聚。水以潤濕為性。謂人之身。有內水界而受於生。即腦髓眼淚汗涕唾膿肪血涎痰之類。是名水界聚。三火界聚。火以燥熱為性。謂人之身。有內火界而受於生。即熱身煖身煩悶身溫壯身及能消飲食之類。是名火界聚。四風界聚。風以動轉為性。謂人之身。有內風界而受於生。即出息入息及掣縮等風之類。是名風界聚。（掣縮風者。凡身動轉。皆屬於風故也。）五空界聚。空以無礙為性。謂人之身。有內空界而受於生。即眼空耳空鼻空口空咽喉動搖食消下過之類。是名空界聚。六識界聚。識以分別為性。即心識也。所謂樂識苦識喜識憂識。是名識界聚。</p>
【六難】（出涅槃經）<p style="margin-left:1em">一佛世難遇。謂諸佛不常出世。眾生懸遠難遇。而況眾生不修勝因。不行眾善。雖佛出世。亦不得遇。故云佛世難遇。二正法難聞。謂雖值佛出世。或緣有違逆。身有障難。根有愚鈍。不能聽受。又若佛滅後。或有說正法處。身為他人制伏。不能往聽。或生邪見。雖聽不能信受。故云正法難聞。三善心難生。謂人生世間。宿習垢重。惡緣易染。而況邪惑蔽心。生諸貪著。若不遇善知識勸教。則終不能發心修習善行。故云善心難生。四中國難生。謂中華之國。聖人出生。其中仁義昭明。佛法流布。實為文物之地。若非持戒修福。不得生此。故云中國難生。五人身難得。謂因行五常五戒。出離四趣。方得人身。經云。得人身者。如爪上土。失人身者。如大地土。以其得少失多。故云人身難得。（五常者。仁義禮智信也。五戒者。不殺。不盜。不邪婬。不妄語。不飲酒也。四趣者。阿修羅趣。餓鬼趣。畜生趣。地獄趣也。）六諸根難具。謂雖得人身。或有盲聾瘖瘂。則為殘廢。六根完具。是亦難得。故云諸根難具。（六根者。眼根。耳根。鼻根。舌根。身根。意根也。）</p>
【父六親】（出善見毘婆沙律）<p style="margin-left:1em">謂佛令比丘避於譏嫌。不得於非親之女及比丘尼洗浣故衣。若父母之親。可使洗浣。故說父六親及母六親也。（梵語比丘。華言乞士。梵語尼。華言女。）一伯。伯者。即父之伯。於己為伯祖也。二叔。叔者。即父之叔。於己為叔祖也。三兄。兄者。即父之兄。於己為伯也。四弟。弟者。即父之弟。於己為叔也。五兒。兒者。即父之子。於己為兄弟也。六孫。孫者。即父之孫。乃兄弟之子。於己為姪男也。</p>
【母六親】（出善見毘婆沙律）<p style="margin-left:1em">一舅。舅者。即母之舅。乃外祖母之兄弟。於己為舅公也。二姨。姨者。即母之姨。乃外祖母之姊妹。於己為姨婆也。三兄。兄者。即母之兄。於己為舅也。四弟。弟者。即母之弟。於己亦為舅也。五兒。兒者。即母之女。於己為姊妹也。六孫。孫者。即母之孫。乃兄弟之子。於己為姪女也。</p>
【人死六驗】（出諸經要集）<p style="margin-left:1em">謂人生世間。作善作惡。罪福昭然。纖毫無隱。及臨終時。將感來生善惡果報。先有六驗。一驗生人中。謂若作善之人將死之時。先從足冷至臍。臍上猶溫。然後氣盡者。即生人中。二驗生天上。謂若作善之人將死之時。頭頂皆溫。然後氣盡者。即生天上。三驗生餓鬼中。謂若作惡之人。從頂冷至腰。腰下猶溫。然後氣盡者。即生餓鬼中。四驗生旁生中。旁生。即畜生也。謂若作惡之人。從頂冷至膝。膝下猶溫。然後氣盡者。即生旁生中。五驗生地獄中。謂若作極惡之人。從頂冷至足。足底猶溫。然後氣盡者。即生地獄中。六驗入涅槃。謂若羅漢聖人。入於涅槃。或心及頂。數日皆溫者是也。（梵語羅漢。華言無生。梵語涅槃。華言滅度。）</p>
【廣六度行】（出成具光明定意經亦名六德行）<p style="margin-left:1em">一廣施。曠大曰廣。捨財曰施。謂行施者。既懷廣大之心。應當知身非常。四大不淨。會歸敗壞。知身既不我有。財物亦是虛幻。乃至世間萬物。皆悉無常。由是觀身非身。觀物非物。縱心恣施。了無罣礙。復能廣弘法施。開化愚蒙。故曰廣施。（四大者。地大。水大。火大。風大也。）二廣戒。戒。律也。戒品雖多。不出身口意之三業。謂或見眾寶珍琦。凡諸可意之物。身雖貧乏。不妄貪取。或見細妙之色。內觀朽爛。生厭離心。乃至不殺不盜不婬等。皆身戒也。或以惡言加己。乃以善言和語。至誠而答。乃至不妄言不綺語不兩舌。皆口戒也。復能思惟生死。常懷解脫。又能修習道品之要。深入無為之理。乃至不貪不瞋不癡等。皆意戒也。修行之人。於此三業之戒。自既堅持不犯。復能展轉化他。廣弘戒法。故曰廣戒。三廣忍。忍者耐也。謂菩薩修行之時。若人罵詈。知其從聲而出。於此觀了。言語性空。意亦如是。視諸慙辱。空無所有。如此則瞋恚不生。忍行可進。身既能爾。復能展轉化他。令行忍耐。故曰廣忍。（菩薩。梵語具云菩提薩埵。華言覺有情。）四廣精進。謂菩薩修行道品。當勤精進。節其飲食。除於睡臥。晨夜惺惺。莫令怠惰。乃至為人廣說法要。不以為煩。開教愚頑。不辭勞倦。自既能爾。復能展轉化他。令其精進。故曰廣精進。五廣一心。一心者。心不雜亂也。謂菩薩修行禪定之時。一心寂靜。離諸散亂。於孝事父母。尊敬師友。斷愛遠俗。空閑寂寞。皆當專一其心。乃至多欲多諍。多作多惱。或譽或毀。或利或失。於是等處。並當專一其心。不撓不動。自既能爾。復能展轉化他。於一切時處。皆一其心。故曰廣一心。六廣智慧。智慧者。照了萬法。通達無礙也。謂菩薩修行之時。若墮見聞。則有一切塵境所蔽。當以智慧一一照了。觀其所起。察其所滅。處愛欲中。心在道品之藏。寄濁惡界。心遊清淨之鄉。入險隘路。心思方便之道。故能絕三界之妄想。證涅槃之真空。自既能爾。復能展轉化他。令修智慧。故曰廣智慧。（三界者。欲界。色界。無色界也。梵語涅槃。華言滅度。）</p>
【六種戒】（出瑜伽師地論）<p style="margin-left:1em">一迴向戒。迴向戒者。謂菩薩利他心大。則以持戒善利。普皆迴向一切眾生。同成佛果也。（菩薩。梵語具云菩提薩埵。華言覺有情。）二廣博戒。廣博戒者。謂菩薩運心。廣大普博。雖持一戒。而能廣攝一切所學諸戒也。三無罪歡喜戒。無罪歡喜戒者。謂菩薩遠離五欲。而於諸戒無所毀犯。故得歡喜之樂也。（五欲者。色欲。聲欲。香欲。味欲。觸欲也。）四恒。常戒。恒常戒者。謂菩薩於所學諸戒。雖盡形壽亦不棄捨也。五堅固戒。堅固戒者。謂菩薩持戒時。一切利養恭敬及諸貪瞋煩惱。悉皆不能惑動而毀壞也。六尸羅莊嚴具相應戒。梵語尸羅。華言清涼。以能除破戒熱惱故也。謂菩薩持戒。則能莊嚴一切所修善法。而具足一切諸相應戒也。（相應戒者。謂與戒法相應也。）</p>
【六齋日】（出四天王經并增一阿含經）<p style="margin-left:1em">六齋日者。據毗婆沙論所說。凡遇持齋之日。則過中不食。一每月初八日。帝釋勑四天王各治一方。至此日。四王遣輔臣觀察世間人民善惡。（帝釋。梵語釋提桓因。華言能天主。言帝釋者。華梵雙舉也。四天王者。東方持國天王。南方增長天王。西方廣目天王。北方多聞天王也。）二每月十四日。此日四天王遣太子按行天下。伺察人民善惡。三每月十五日。此日四天王親自按行天下。有慈孝父母。恭敬三寶及尊長者。并修六度。持八戒齋者。諸天相慶。則降善福。注祿增算。如不修善持齋。唯造惡業。諸天憂慼。降以不祥。減祿除算。（六度者。一布施。二持戒。三忍辱。四精進。五禪定。六智慧也。八戒者。不殺生。不偷盜。不邪婬。不妄語。不飲酒。不坐高廣大牀。不著華鬘瓔珞。不習歌舞戲樂也。齋者。過午不食也。）四每月二十三日。此日四天王遣輔臣觀察。與初八日同。五每月二十九日。此日四天王遣太子觀察。與十四日同。六每月三十日。此日四天王躬自按行觀察。與十五日同。</p>
【六種巧方便】（出菩薩地持經）<p style="margin-left:1em">一隨順巧方便。謂菩薩欲為眾生說法。先以善巧方便。隨順教誡。令生信樂之心。然後以如來甚深法義。分別解說。令其易解易入。獲大利益。是名隨順巧方便。（菩薩。梵語具云菩提薩埵。華言覺有情。）二立要巧方便。要即誓約也。謂若有眾生來從菩薩求索田宅飲食錢財種種資生之具。菩薩即與立要誓之言。汝能供養父母沙門婆羅門及受持禁戒。我當施與。如其不能。則不施與。彼諸眾生既聞如是要誓。即能如說修行。滿所願欲。是名立要巧方便。（梵語沙門。華言勤息。梵語婆羅門。華言淨行。）三異相巧方便。謂菩薩既教眾生供養父母沙門婆羅門及受持禁戒者。或有不順其教。菩薩則現乖異瞋責之相。令彼有所畏懼。捨惡從善。是名異相巧方便。四逼迫巧方便。謂菩薩於自眷屬作是教言。若我眷屬。有不供養父母乃至犯諸禁戒者。我當斷其供給。或加謫罰。或至擯斥。彼諸眷屬。畏其謫罰。即修眾善。斷諸惡法。彼雖不樂。逼令修習。是名逼迫巧方便。五報恩巧方便。謂菩薩先有恩德及於眾生。或施以財物。或脫諸苦難。及免諸恐怖。救療眾病。令得安樂。而眾生知恩欲酬報者。菩薩則不欲其世間財利。但觀其供養父母乃至受持禁戒。是名報恩巧方便。六清淨巧方便。謂菩薩住究竟地。生兜率天。從兜率天來生世間或生王宮。捨上妙樂。出家學道。令諸眾生捨離高慢。及成無上菩提。又令眾生堅固信樂。同求佛道。所有惑染。悉皆清淨。是名清淨巧方便。（究竟地。即佛地。梵語兜率。華言知足。）</p>
【思修六意】（出攝大乘論）<p style="margin-left:1em">一廣大意。謂菩薩修行。發廣大心。歷無數劫而得菩提。於此時劫。常捨身命。及以恒河沙數世界滿中七寶供施如來。從初至終。其心猶不滿足。是名菩薩廣大意。（菩薩。梵語具云菩提薩埵。華言覺有情。梵語菩提。華言道。七寶者。金。銀。琉璃。玻璃。硨磲。碼碯。赤真珠也。）二長時意。謂菩薩修行。從初發心乃至成佛。心不放捨。常行布施持戒。歷無數劫無有厭足。是名菩薩長時意。三歡喜意。謂菩薩修行。常行六度之行。利益一切眾生。而於自他。皆生無等歡喜。是名菩薩歡喜意。（六度者。一布施。二持戒。三忍辱。四精進。五禪定。六智慧也。）四有恩德意。謂菩薩修行。常行六度之行。利益一切眾生。雖見彼於我有大恩德。而不見自身於彼有恩。是名菩薩有恩德意。五大志意。謂菩薩修行。常行六度之行。其所生功德善根。以無著心。回施一切眾生。令彼皆得可愛果報。是名菩薩大志意。六善好意。謂菩薩修行。常行六度之行。所生功德善根。令一切眾生平等皆得。仍復為彼迴向無上菩提。是名菩薩善好意。</p>
【六種意樂】（出攝大乘論）<p style="margin-left:1em">謂菩薩修習一切法門。皆須作意欣樂也。（菩薩。梵語具云菩提薩埵。華言覺有情。）一廣大意樂。謂菩薩以滿恒河沙等世界七寶奉施如來。復能持戒忍辱精進禪定智慧。乃至現世得證佛果。猶無厭足。是名廣大意樂。（七寶者。金。銀。琉璃。玻璃。硨磲。碼碯。赤真珠也。）二長時意樂。謂菩薩行於六度。乃至現世得證佛果。心常好樂。無有間息。是名長時意樂。（六度者。一布施。二持戒。三忍辱。四精進。五禪定。六智慧也。）三歡喜意樂。謂菩薩能以六度饒益有情。由此所作。心生歡喜。是名歡喜意樂。四荷恩意樂。荷。負也。謂菩薩以此六度。饒益有情。不見自身於彼有恩。是名荷恩意樂。五大志意樂。謂菩薩即以如是六度所集善根功德。迴施一切眾生。令其同得勝果。是名大志意樂。六純善意樂。謂菩薩復以如是六度所集善根功德。共諸眾生迴求佛果。心無間雜。是名純善意樂。</p>
【起塔有六意】（出華嚴經疏）<p style="margin-left:1em">一為表人勝。謂如來三界至尊。最勝無比。故建塔以表之。令人瞻禮而歸敬也。（三界者。欲界。色界。無色界也。）二令生淨信。謂建造佛塔。蓋令一切眾生瞻仰頂禮。而生崇重正信之心也。三令標心有在。謂建造佛塔。蓋令一切眾生心有所向。而敬慕歸依也。四令供養生福。謂建造佛塔。蓋令一切眾生至心恭敬供養。則能生諸福利也。五為報恩行畢。謂建造佛塔。非惟利益於己身。蓋將答報四恩。而畢無邊之行願也。（四恩者。國王。父母。師友。檀越也。）六生福滅罪。謂建造佛塔。非惟生自己之福。滅自己之罪。蓋令一切眾生凡瞻覩頂禮者。無不生一切福。滅一切罪也。</p>
【六法令他歡喜】（出根本說一切有部毘奈耶雜事）<p style="margin-left:1em">一身業行慈。謂於諸賢聖及同修梵行人處。起慈善心。以為禮敬燒香散華種種供養。若見其病苦。隨時供給。令他歡喜。是名身業行慈。（梵行。即淨行也。）二語業行慈。謂於諸賢聖及同修梵行人處。起慈善心。以語讚歎。彰其實德。他不聞者。令他得聞。復讀誦經典。晝夜精勤。令他歡喜。是名語業行慈。三意業行慈。謂於諸賢聖及同修梵行人處。起慈善心。不生妬害慳嫉之想。於諸眾生。起悲愍心。起利益心。令他歡喜。是名意業行慈。四如法利養。謂凡所有資生之物。乃至得少飲食於同修梵行之人。情無彼此。悉皆共他受用。令他歡喜。是名如法利養。五受持戒法。謂於所受戒法。始終堅持。不毀不犯。而於同修梵行之人。不生輕鄙。令他歡喜。是名受持戒法。六能生正見。謂於一切道法。發起正見。無有疑惑。而與同修梵行之人。共同此見。令他歡喜。是名能生正見。</p>
【外道六師】（出陀羅尼集經并翻譯名義）<p style="margin-left:1em">邪心見理。發於邪智。不稟正教。故名外道。輔行云。六師元祖。是迦毘羅。支流分異。遂為六宗。（梵語迦毘羅。華言黃色。）一富蘭那迦葉。梵語富蘭那。字也。（無翻。）迦葉。因母之姓而為姓也。其人起邪見。謂一切法斷滅。無君臣父子忠孝之道。名為色空外道。以色破欲界有。以空破色界有。謂空為至極故也。二末伽黎拘賒黎。梵語末伽黎。華言不見道。字也。梵語拘賒黎。（無翻。）因母之名而為名也。其人起邪見。謂眾生苦樂不由自行而得。皆是自然而有。此計自然者。即是無因。亦邪見也。三刪闍夜毘羅胝。梵語刪闍夜。華言正勝。字也。梵語毘羅胝。華言不作。因母之名而為名也。其人起邪見。謂道不須求。經生死劫數。苦盡自然而得。又云。八萬劫滿。自然得道也。（劫。梵語具云劫波。華言分別時節。）四阿耆多翅舍欽婆羅。梵語阿耆多翅舍。字也。梵語欽婆羅。麤衣名。因以為名也。其人起邪見。非因計因。著麤弊衣。自拔其髮。以烟熏鼻。及五熱炙身。修諸苦行為道。自謂今身併受諸苦。則後身常得樂也。（非因計因者。本非得樂之因。而妄計此因能得樂也。五熱者。四面火聚。更加頭上有日。故云五熱炙身。）五迦羅鳩馱迦旃延。梵語迦羅鳩馱。華言牛領。字也。梵語迦旃延。華言剪髮。姓也。其人謂諸法亦有相亦無相。即邪見也。（有相即常見。無相即斷見。）六尼犍陀若提子。梵語尼犍陀。華言離繫。此外道出家之總名。梵語若提。（無翻。）因母之名而為名也。其人謂罪福苦樂。本有定因。要當必受。非行道所能斷。如此計者。即邪見也。</p>
【六苦行外道】（出大涅槃經）<p style="margin-left:1em">一自餓外道。謂外道修行。不<span class='corr'>羨</span>飲食。長忍飢虛。執此苦行。以為得果之因。是名自餓外道。二投淵外道。謂外道修行。寒入深淵。忍受凍苦。執此苦行。以為得果之因。是名投淵外道。三赴火外道。謂外道修行。常熱炙身及熏鼻等。甘受熱惱。執此苦行。以為得果之因。是名赴火外道。四自坐外道。謂外道修行。常自躶形。不拘寒暑。露地而坐。執此苦行。以為得果之因。是名自坐外道。五寂默外道。謂外道修行。於屍林塚間以為住處。寂默不語。執此苦行。以為得果之因。是名寂默外道。六牛狗外道。謂外道修行。自謂前世從牛狗中來。即持牛狗戒。齕草噉污。唯望生天。執此苦行。以為得果之因。是名牛狗外道。</p>
【六道】（出法華文句）<p style="margin-left:1em">道即能通之義。謂六道生死。展轉相通。故名六道。一天道。天即天然自然。樂勝身勝。是名天道。二人道。人者忍也。於世苦樂之境而能安忍。是名人道。三阿修羅道。梵語阿修羅。華言無酒。又言無端正。又言無天。此道或居海岸海底。或居半須彌山巖窟。宮殿嚴飾。懷猜忌心。常好鬬戰。是名阿修羅道。（無酒者。法華疏云。修羅於四天下採華。醞海為酒。魚龍業力。其味不變。於是瞋妬。誓願斷酒。故云無酒。無端正者。修羅種類。男醜女端。故云無端正。無天者。淨名疏云。此神果報最勝。隣次諸天而非天。又無天德。故云無天。）四餓鬼道。謂此道或居海底。或在人間山林中。或似人形。或似獸形。不得飲食。業重者飢火炎炎。不聞漿水之名。次者伺求人間蕩滌膿血糞穢。輕者時薄一飽。是名餓鬼道。五畜生道。畜生亦云旁生。謂此道徧在諸處。披毛戴角。鱗甲羽毛。其類非一。互相吞噉。受苦無窮。是名畜生道。（旁生者。婆沙論云。形旁行旁。形旁者。謂身形橫生不正也。行旁者。謂其宿世所行之行。偏邪不正也。）六地獄道。謂此獄在地之下。而有鑊湯劍樹等苦。是名地獄道。</p>
【六蔽心】（出大智度論）<p style="margin-left:1em">一慳心。謂眾生由此慳悋蔽覆於心。不能行於布施。縱行布施。亦不能以好物與人。是名慳心。二破戒心。謂眾生由貪瞋癡等煩惱蔽覆於心。行於惡行。不能堅持禁戒。是名破戒心。三瞋恚心。謂眾生由瞋恨忿恚蔽覆於心。歷事對境。常懷惱害於他。而無忍辱之行。是名瞋恚心。四懈怠心。謂眾生由懈怠蔽覆於心。不能精進勤修聖道之行。是名懈怠心。五亂心。謂眾生由散亂蔽覆於心。妨於禪定。如風中燈。雖有光明。不能照物。是名亂心。六癡心。謂眾生由愚癡蔽覆於心。而無智慧。於一切事。皆不能知。受著邪法。不起正見。是名癡心。</p>
【六染心】（出起信論）<p style="margin-left:1em">六染心者。謂心體本淨。離諸妄染。以依不覺。忽起無明。由無明熏習力故。遂有六種染心之相。一執相應染。謂於苦樂等境。不了虛無。妄起執著。與心相應。見思煩惱之惑。污其淨心。故名執相應染。即是六麤中第三執取相。第四計名字相也。（見思者。見即分別也。謂意根對法塵起諸邪見。故名見惑。思即思惟也。又貪染曰思。謂眼耳鼻舌身五根貪愛色聲香味觸五塵而起想著。故名思惑。六麤者。智相。相續相。執取相。計名字相。起業相。業繫苦相也。）二不斷相應染。不斷即相續也。謂於苦樂等境。與心相應。數數起念。相續不斷。故名不斷相應染。即是六麤中第二相續相也。三分別智相應染。謂能分別世間出世間諸法染淨。故云智也。此智分別。亦是法執與心相應。故名分別智相應染。即是六麤中第一智相也。四現色不相應染。現色者。謂依根本無明。熏動淨心。令現境界之相。雖現境界之相。而根本無明最極微細。不與心王心所相應。故名不相應染。即是三細中第三現相也。（根本無明者。謂其能生見思等惑也。心王者。即第八識也。心所者。受想行也。三細者。業相。轉相。現相也。）五能見心不相應染。能見心者。謂根本無明動故。能令心有所見。雖令心有所見。而不與心王心所相應。故名不相應染。即是三細中第二轉相也。六根本業不相應染。根本業者。即根本無明也。謂以無明力故。不覺心動。動即成業。雖動成業。而不與心王心所相應。故名不相應染。即是三細中第一業相也。</p>
【六著心】（出華嚴孔目并演義鈔）<p style="margin-left:1em">一貪著心。引取之心為貪。謂於六塵等順情之境。引取無厭。戀著不捨。故名貪著心。（六塵者。色塵。聲塵。香塵。味塵。觸塵。法塵也。）二愛著心。貪取之心為愛。謂於六塵等順情之境而生愛欲。戀著不捨。故名愛著心。三瞋著心。忿怒之心為瞋。謂於一切違情之境。即起忿怒。不能捨去。故名瞋著心。四癡著心。迷惑之心為癡。謂於一切事理諸法。無所明了。妄生邪見。執著不捨。故名癡著心。五欲著心。樂取之心為欲。謂於可愛之境而起樂欲。戀著不捨。故名欲著心。六慢著心。自恃輕他之心為慢。謂自恃種姓高貴。有多才能。輕蔑於他。不能捨去。故名慢著心。</p>
【六相應想】（出大集法門經）<p style="margin-left:1em">一眼相應想。謂眼根對色時。與識相應而起想念。是名眼相應想。二耳相應想。謂耳根聞聲時。與識相應而起想念。是名耳相應想。三鼻相應想。謂鼻根聞香時。與識相應而起想念。是名鼻相應想。四舌相應想。謂舌根嘗味時。與識相應而起想念。是名舌相應想。五身相應想。謂身根覺觸時。與識相應而起想念。是名身相應想。六意相應想。謂意根分別諸法之時。與識相應而起想念。是名意相應想。</p>
【六種散亂】（出阿毘達磨雜集論）<p style="margin-left:1em">一自性散亂。謂五識自性。馳逐外緣。乖於靜定。故名自性散亂。（五識者。眼識。耳識。鼻識。舌識。身識也。）二外散亂。謂正修善時。於五欲境上。其心馳散。不能寂靜。故名外散亂。（五欲者。色欲。聲欲。香欲。味欲。觸欲也。）三內散亂。謂修定時。發起沉掉及於諸塵而生味著。退失靜定。故名內散亂。（沉掉者。沉即昏沉。掉即掉舉。謂動散也。）四相散亂。謂欲令他人信己有德。詐見修善之相。由此因緣。所修善法。漸更退失。故名相散亂。五麤重散亂。謂修善法時。起我我所執及我慢等邪見。由此邪執麤重力故。所修善法。永不清淨。是名麤重散亂。（我者。於色受想行識五陰中計有我也。我所者。即色身及財宅眷屬也。）六作意散亂。謂或依餘乘或依餘定。作意修習。不能證悟。發起散亂。是名作意散亂。（餘乘者。謂人天乘也。餘定者。謂世間禪定也。）</p>
【六麤相】（出起信論）<p style="margin-left:1em">六麤。謂由業轉現三細而生。故名六麤。（業轉現。即第八藏識中初起之三相。以其微細。故名三細也。）一智相。謂依三細中第三境界相。不了自心所現。妄起分別染淨之相。於淨境則愛。於染境則不愛。是名智相。（境界相。即三細中之現相也。）二相續相。謂依前智相分別。於愛境則生樂。於不愛境則生苦。覺心起念。相應不斷。是名相續相。三執取相。謂依前相續。緣念苦樂等境。心起著故。是名執取相。四計名字相。謂依前妄執。分別假名言說之相。是名計名字相。（假名者。虛假之名。謂依前執取相上更立假名也。已上四相。皆論起惑。）五起業相。謂依前名字。執取生著。造種種業。是名起業相。六業繫苦相。苦即生死之苦也。謂業繫縛。則有生死逼迫之苦。不得自在。是名業繫苦相。</p>
【六種俱生惑】（出大乘百法明門論）<p style="margin-left:1em">惑即昏迷不了之義。謂貪瞋等惑與身俱生。故名俱生惑。一貪惑。謂於五塵順情境上。引取無厭。昏迷不了。是名貪惑。（五塵者。色塵。聲塵。香塵。味塵。觸塵也。）二瞋惑。謂於五塵違情境上。忿怒暴起。昏迷不了。是名瞋惑。三癡惑。謂於一切事理之法。無所分別。顛倒妄執。起諸邪見。昏迷不了。是名癡惑。四慢惑。謂我能他不能。我解他不解。因此起輕慢心。凌傲於人。昏迷不了。是名慢惑。五疑惑。謂無正信之心。於正法中猶豫無决。昏迷不了。是名疑惑。六覺惑。謂無正知正見。而於五塵之境。常起惡覺。染愛生著。昏迷不了。是名覺惑。</p>
【六欲】（出釋禪波羅蜜次第法門）<p style="margin-left:1em">一色欲。謂若見青黃赤白及男女等色。無智愚人。不知其患。心生貪著。是名色欲。二形貌欲。謂若見端容美貌。無智愚人。不知其患。心生貪著。是名形貌欲。三威儀姿態欲。謂若見行步輕徐。舉止詳緩。揚眉頓臉。含笑嬌盈。無智愚人。不知其患。便生愛染。是名威儀姿態欲。四言語音聲欲。謂若聞巧言美語。稱情適意。音聲清雅。歌詠讚歎。無智愚人。不知其患。便生愛著。是名言語音聲欲。五細滑欲。謂男女身分輭細滑澤等。無智愚人。不知其患。耽染沒溺。是名細滑欲。六人相欲。謂若男若女。必得所愛之人。互相貪染。是名人相欲。</p>
【六煩惱】（出瑜伽師地論）<p style="margin-left:1em">謂貪瞋等昏煩之法。惱亂心神。名為煩惱。一貪煩惱。貪即貪愛。謂於五欲順情等境。求而未獲。愛而不捨。以不捨故。便起煩惱。故名貪煩惱。（五欲者。色欲。聲欲。香欲。味欲。觸欲也。）二瞋煩惱。謂於五欲違情等境。即起瞋恚忿恨。纏結記憶在心。而生煩惱。故名瞋煩惱。三慢煩惱。慢即輕慢。謂自任其能。輕凌於他。起不敬心。傲慢結縛而生煩惱。故名慢煩惱。四無明煩惱。謂於一切諸法。無所明了。故曰無明。以不了故。起貪瞋癡等煩惱。故名無明煩惱。五疑煩惱。猶豫不决為疑。謂因前無明不了。即起疑惑。以亂真心。或是或非。或善或惡。展轉纏結而生煩惱。故名疑煩惱。六不正見煩惱。謂因前疑心不了。所見不正。以不正故。遂起邪見。含藏結縛而生煩惱。故名不正見煩惱。</p>
</div></div>
</div><!-- end of div[@id='body'] -->
</body></html>