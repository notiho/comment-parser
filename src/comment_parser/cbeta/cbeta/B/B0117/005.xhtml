<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu13' />
<div class='div-other'><a id='mulu14' />【三佛身】（出宗鏡錄）<p style="margin-left:1em">一自性身。謂諸如來。具無邊際真常功德。是一切法平等實性。即此自性。亦名法身。是名自性身。二受用身。受用身有二種。一者自受用身。謂諸如來修習無量福慧。所起無邊真實功德。恒自受用廣大法樂也。二者他受用身。謂諸如來由平等智。示現微妙淨功德身。居純淨土。為住十地諸菩薩眾。現大神通。轉正法輪。令彼受用大乘法樂也。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）三變化身。謂諸如來。以不思議神力。變現無量。隨類化身。居淨穢土。為未登地諸菩薩眾及二乘等。稱其機宜。現通說法。令其各得諸利樂事。是名變化身。（二乘者。聲聞乘。緣覺乘也。）</p>
【三身】（出金光明經玄義）<p style="margin-left:1em">身即聚集之義。謂聚集諸法而成身也。所謂理法聚。名法身。智法聚。名報身。功德法聚。名應身。（理法聚名法身者。謂聚集法性之法而成此身也。智法聚名報身者。智即能契法性之智。智與法性相合而成此身也。功德法聚名應身者。由智契理。聚集一切功德之法。起用化他。隨機應現。而成此身也。）一法身。謂始從初住顯出法性之理。乃至妙覺極果。理聚方圓。是名法身。（初住者。即十住位中初之一住也。妙覺者。自覺覺他。覺行圓滿。不可思議。故名妙覺。理聚方圓者。妙覺所證法性之理。方始圓滿也。）二報身。謂始從初住。終至妙覺極果。智聚方圓。由智契理。報得此身。故云報身。三應身。謂始從初住。終至妙覺極果。功德法聚方圓。故能隨機應現。說種種法。度諸眾生。故名應身。</p>
【三身徧相】（出華嚴經隨疏演義鈔）<p style="margin-left:1em">一法身如虛空徧。謂法性之身。本體周徧如太虛空。無有障礙。諸佛眾生。平等具足。故名法身如虛空徧。二智身如日光徧。智身即自報之身也。謂究竟始覺之智。能徧破無明之暗。顯發本有真身。譬如日光。無幽不燭。故名智身如日光徧。三色身如日影徧。色身即應身也。謂究竟始覺之智。契於本覺法身之理。則能從體起用。徧應眾機。譬如日光之影。不擇高下。隨處映現。故名色身如日影徧。</p>
【三身華梵】（亦名三如來出法華文句）<p style="margin-left:1em">一法身毘盧遮那如來。法名可軌。諸佛軌之而得成佛。以法為身。故名法身。梵語毘盧遮那。華言徧一切處。以真如平等。性相常然。身土無礙故也。如來者。金剛經云。無所從來。亦無所去。故名如來。是也。二報身盧舍那如來。修因感報。名之為報。然有自報他報之別。自報即理智如如。他報即相好無盡。是名報身。梵語盧舍那。華言淨滿。謂諸惑淨盡。眾德悉圓。又云。光明徧照。謂內以智光照真法界。（即自報身也。）外以身光照應大機。（即他報身也。）如來者。轉法輪論云。第一義諦名如。正覺名來。是也。（第一義諦者。謂中道之理。無二無別也。）三應身釋迦牟尼如來。智與體冥。能起大用。隨機普現。說法利生。故名應身。梵語釋迦牟尼。華言能仁寂默。寂默故不住生死。能仁故不住涅槃。如來者。成實論云。乘如實道。來成正覺。是也。（智與體冥者。謂自報之智與法身之體冥合也。梵語涅槃。華言滅度。）</p>
【三身壽量】（出法華經文句）<p style="margin-left:1em">一法身壽量。法身者。師軌法性。還以法性為身。此身非色質。亦非心智。強指法性為法身耳。言壽量者。此非報得命根。亦非連持之壽。強指不遷不變。名之為壽。此壽非長量。亦非短量。經云亦無在世及滅度者。非實非虛。非如非異等。是也。二報身壽量。報身者。以如如智。契如如境。以境發智。以智照境。境智冥合。即是報身。言壽量者。境既無量無邊。常住不滅。智亦如是。即此智慧。名為壽命。經云。我智力如是。久修業所得。慧光照無量。壽命無數劫。是也。（如如者。境如即如智。智如即如境。蓋言境智不二也。）三應身壽量。應身者。應同萬物為身也。言壽量者。應同連持為壽。應同長短為量也。智與體冥。能起大用。經云。隨所應度。處處自說。名字不同。年紀大小等。是也。</p>
【佛化身三】（出觀佛三昧海經）<p style="margin-left:1em">一大化身千丈。大化身千丈者。謂如來為應十地已前等諸菩薩演說妙法。令其進修。向於佛果。故化現千丈之身也。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）二小化身丈六。小化身丈六者。謂如來為應二乘凡夫之人。說於四諦等法。令其捨妄歸真而得開悟。故化現丈六之身也。（二乘者。聲聞乘。緣覺乘也。四諦者。苦諦。集諦。滅諦。道諦也。）三隨類不定。隨類不定者。謂如來誓願弘深。慈悲普覆。隨諸種類。有感即應。或現大身。滿虛空中。或現小身。丈六八尺等也。</p>
【三覺】（出翻譯名義）<p style="margin-left:1em">覺有三義。謂自覺。覺他。覺行圓滿也。唯妙覺果佛。具足三覺。故華嚴經云。奇哉大導師。自覺能覺他。是也。一自覺。謂覺知過去未來現在三世。一切諸法常無常等。悟性真空。了惑虛妄。功成妙智。道證圓覺。故名自覺。二覺他。謂運無緣慈。度諸眾生。皆令離生死苦。得涅槃樂。故名覺他。（梵語涅槃。華言滅度。）三覺行圓滿。謂三惑淨盡。眾德悉備。位登妙覺。行滿果圓。故名覺行圓滿。（三惑者。見思惑。塵沙惑。無明惑也。）</p>
【三種常】（出佛地論）<p style="margin-left:1em">一本性常。本性常者。即法身也。謂法身本性常住。無生無滅也。二不斷常。不斷常者。即報身也。謂報身常依法身。無間斷也。三相續常。相續常者。即應身也。亦名變化身。謂應身於十方世界沒已。復現化無窮盡也。</p>
【三種神變】（出大寶積經）<p style="margin-left:1em">神即神通。變即變化也。一說法神變。謂如來無礙大智。知諸眾生善惡業因。及善惡果報。或以聲聞緣覺之法。及以大乘之法而得解脫。如是知已。則現一切神變而為說法。是名說法神變。二教誡神變。教即教誨。誡即警誡。謂如來教諸弟子。是應作是不應作。是應信是不應信。是應親近是不應親近。是法雜染是法清淨。行如是道得聲聞乘。行如是道得緣覺乘。行如是道成就大乘。現諸神變而為教誡。是名教誡神變。三神通神變。謂如來為調伏憍慢眾生故。或現一身而作多身。或現多身而作一身。山崖石壁。出入無礙。身上出火。身下出水。身下出火。身上出水。入地如水。履水如地等。現諸神變調伏眾生。是名神通神變。</p>
【三佛土】（出華嚴經疏）<p style="margin-left:1em">一法性土。法性土者。即法身如來所依之土。乃理土也。謂以本識如來藏身為所依持。恒頓變現外諸器界。則法性土通為諸土之體也。（器界者。世界如器故也。）二受用土。受用土者。即報身如來受用之土也。受用有二。一者若以相應淨識。所修自利行滿。從初成佛。盡未來際。相續變為純淨佛土。周圓無際。眾寶莊嚴。是名自受用土。二者若以大慈悲力。所修化他行滿。隨十地菩薩所宜。變成淨土。或大或小。或勝或劣等是也。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）三變化土。變化土者。即應身如來變化之土也。謂佛以不思議神力。隨諸眾生善惡之業。變現淨穢之土。方便設化是也。</p>
【佛行離地三意】（出華嚴經隨疏演義鈔并佛說處處經）<p style="margin-left:1em">一地有蟲。謂一切地上。皆有諸蟲。或伏或走。佛以護生之心。恐傷其命。故行時足不至地。鈔云。世尊履地。去地四指。是也。二地有生草。謂一切地上。有草依之生長。佛欲全其生意。故行時足不至地也。三現神通力。謂佛現神通之力。飛行自在。履空如地。故行時足不至地也。</p>
【如來乞食三意】（出法集經）<p style="margin-left:1em">一不貪珍味美惡均等。謂如來乞食。入諸聚落。隨施所得。不貪珍味。若美若惡。而無分別。是名不貪珍味美惡均等。二為破我慢貴賤同遊。謂如來乞食。為破我慢自高於富貴貧賤等家。皆無揀擇。是名破我慢貴賤同遊。三慈悲平等大作利益。謂如來無有饑渴羸損瘦乏等苦。為眾生故。以平等慈悲。現行乞食。廣作利益。是名慈悲平等大作利益。</p>
【佛三事入城】（出金剛經疏）<p style="margin-left:1em">一為女人入城。謂一切女人女子。皆為父母及夫主所拘。不得輒自出入。思仰如來。無由得見。是故如來入城。令彼女人。皆得瞻敬。觀佛三昧海經云。若能暫見如來相好光明。除六十劫生死之罪。獲無量福。未來生處。必見彌勒。（梵語彌勒。華言慈氏。）二為病人入城。謂如來於病人所。常興救濟之心。令其離苦得樂。是故入城乞食之時。凡有病苦者。因得瞻視。令其病差。發菩提心。三欲令人見相好入城。謂如來福慧莊嚴。具足三十二相。八十種好。微妙難思。人得瞻仰。則罪滅福生。是故入城令人普見。（三十二相者。足安平相。千輻輪相。手指纖長相。手足柔軟相。手足縵網相。足跟滿足相。足趺高好相。腨如鹿王相。手過膝相。馬陰藏相。身縱廣相。毛孔生青色相。身毛上靡相。身金色相。身光面各一丈相。皮膚細滑相。七處平滿相。兩腋滿相。身如師子相。身端直相。肩圓滿相。四十齒相。齒白齊密相。四牙白淨相。頰車如師子相。咽中津液得上味相。廣長舌相。梵音深遠相。眼色如金精相。眼睫如牛王相。眉間白毫相。頂肉髻成相也。八十種好。一指爪狹長。二手足指圓。三手足各等無差。四手足圓滿。五筋脉盤結。六兩踝深隱。七行步正直。八行步威容齊整。九行步安平。十行步有儀。十一回身顧視。十二支節殊勝。十三骨節交結。十四膝輪圓滿。十五隱處妙好。十六身支潤滑。十七身容敦肅。十八身支堅固。十九身支安定。二十身相端嚴。二十一身有圓光。二十二腹形方正。二十三臍深右旋。二十四臍厚妙相。二十五肌膚勻淨。二十六手掌充滿。二十七手文深長。二十八脣色紅潤。二十九面門圓滿。三十舌相長廣。三十一發聲威震。三十二音韻美妙。三十三鼻高修直。三十四諸齒方整。三十五諸牙明潔。三十六目廣清淨。三十七眼相修廣。三十八眼睫齊整。三十九雙眉修長。四十雙眉綺靡。四十一雙眉高朗。四十二耳厚修長。四十三兩耳相好。四十四容儀端麗。四十五額廣圓滿。四十六身分殊勝。四十七首髮修長。四十八首髮香潔。四十九首髮齊整。五十首髮堅固。五十一首髮光滑。五十二身分堅實。五十三身體莊嚴。五十四諸竅清淨。五十五身力充美。五十六身相嚴好。五十七面輪修廣。五十八顏貌舒泰。五十九面顏光澤。六十身支嚴淨。六十一毛孔出香。六十二面門出香。六十三首相妙好。六十四身毛纖柔。六十五法音圓辯。六十六頂相高妙。六十七指網分明。六十八行不履地。六十九神力自持。七十威德遠震。七十一音聲和雅。七十二觀機說法。七十三一音演說。七十四次第說法。七十五等觀有情。七十六先觀後作。七十七相好具足。七十八頂骨堅實。七十九顏容奇妙。八十胸臆妙好。）</p>
【佛三不能】（出景德傳燈錄）<p style="margin-left:1em">一不能免定業。不能免定業者。謂佛能空一切相。斷一切眾生之惡。而不能自免定業也。（定業者。决定之業。即木槍馬麥等報是也。）二不能度無緣。不能度無緣者。謂佛能化導一切眾生而不能度無緣之人也。三不能盡生界。不能盡生界者。謂佛能度世間一切眾生。而不能令眾生界盡也。</p>
【三種奇特事】（出過去現在因果經）<p style="margin-left:1em">一神通奇特。謂佛世尊妙應羣機。現大神變不可思議。使一切眾生及諸邪魔外道。咸歸正化。是為神通奇特。二慧心奇特。謂佛之智慧。心光湛寂。照了一切諸法。成就一切種智。是為慧心奇特。三攝受奇特。謂佛善知眾生諸根利鈍。隨機攝受。開導教化。令彼咸聞法要。進修妙行。出離生死。是為攝受奇特。</p>
【佛三語】（出華嚴經隨疏演義鈔）<p style="margin-left:1em">一隨自意語。謂佛隨順自意。說自所證一實等法。故名隨自意語。二隨他意語。謂佛一向隨順他機之意。說於方便之法。導引眾生。故名隨他意語。三隨自他意語。謂佛為眾生說法。半隨自證之意。半隨他機之意。名隨自他意語。</p>
【三處不轉法輪】<p style="margin-left:1em">一我慢高山。謂外道之人。多起邪見。我慢貢高。如山峻聳。雖聞正法。非惟不信。復有謗法之過。招其惡報。是故不為轉法輪也。二五欲淤泥。謂諸凡夫。貪著色聲香味觸五欲之境。沉溺污穢。如在淤泥。自非身心清淨。則不能受法。是故不為轉法輪也。三邪見稠林。謂外道凡夫。執種種見。有如稠林茂密。而於正法不能信受。是故不為轉法輪也。</p>
【三輪】（出金光明經文句）<p style="margin-left:1em">輪即車輪。有摧碾之用。以譬如來身業現通。口業說法。意業鑑機。而能摧碾眾生煩惱惑業。是故名為三輪也。一身輪。身輪亦名神通輪。謂佛說法。必先現神通。警動眾生機情。令生正信也。二口輪口輪亦名正教輪。謂佛所說之法。無不為令眾生翻邪歸正。依教修行也。三意輪。意輪亦名記心輪。謂佛說法。先以意輪鑑知眾生根器利鈍。隨宜演說。無有差謬也。</p>
【佛三密】（出大智度論）<p style="margin-left:1em">密即秘密。謂如來身口意三業。或現通。或說法。或思惟。皆非諸菩薩等之所思議。故名三密。一身密。謂如來處大會中。眾見佛身或黃金色。或白銀色。或雜寶色。或長丈六。或長一里十里。乃至現大神變。皆不可思議。故名身密。二語密。語密即口密也。謂佛說法之時。或一里外聞佛音聲。或十里或百千萬里外聞佛音聲。又一會中。或聞說布施。或聞說持戒等。各各隨心所聞。皆不可思議。故名語密。三意密。謂佛常處寂定。凡所思惟觀察。皆不可思議。故名意密。</p>
【住持三寶】（出華嚴經隨疏演義鈔并三寶章）<p style="margin-left:1em">一泥龕塑像為佛寶。泥龕塑像者。佛滅度後。以泥木雕塑為像。住世不絕。是為佛寶也。二黃卷赤軸為法寶。黃卷赤軸者。即今大藏經卷是也。以其住世不滅。是為法寶也。三剃髮染衣為僧寶。剃髮染衣者。謂剃除鬚髮。著染色衣。即世間之僧。以能流通佛法。是為僧寶也。</p>
【同體三寶】（出華嚴經隨疏演義鈔并三寶章）<p style="margin-left:1em">謂佛法僧。名雖有三。體性是一。故名同體三寶。一佛寶。佛。梵語具云佛陀。華言覺。謂性體靈覺。照了諸法。非空非有。是名佛寶。二法寶。法即軌持之義。謂法性寂滅。而恒沙性德。皆可軌持。是名法寶。三僧寶。僧。梵語具云僧伽。華言和合眾。謂恒沙妙德。性相不二。理事和合。是名僧寶。</p>
【別相三寶】（亦名別體三寶出釋氏要覽）<p style="margin-left:1em">謂佛法僧。各各相別不同。故名別相三寶。一佛寶。謂佛初於菩提樹下成道。但示丈六之身。及說華嚴經時。現為盧舍那尊特之身。是為佛寶。（梵語菩提。華言道。梵語盧舍那。華言淨滿。）二法寶。謂五時所說大乘小乘。經律論藏。是為法寶。（五時者。華嚴時。鹿苑時。方等時。般若時。法華涅槃時也。）三僧寶。謂稟佛教法。修因得果。即聲聞緣覺菩薩。是為僧寶。（聲聞。因聞佛聲教而得悟道。緣覺。因觀十二因緣而得覺悟。菩薩。梵語具云菩提薩埵。華言覺有情。）</p>
【別相三寶】（出華嚴隨疏演義鈔并三寶章）<p style="margin-left:1em">別相者。謂三寶中。名相各各不同。故云別相三寶也。一佛寶。謂佛具十身。名相差別不同。故名佛別相也。（十身者。菩提身。願身。化身。力持身。相好莊嚴身。威勢身。意生身。福德身。法身。智身也。）二法寶。謂佛說一大藏典。具教法理法行法果法。名相不同。故名法別相也。（教即經教。理即性理。行即行業。果即果位也。）三僧寶。謂文殊普賢諸大菩薩乃至三賢十聖。各各修證地位不同。故名僧別相也。（三賢者。十住十行十回向。諸位菩薩也。十聖者十地菩薩也。）</p>
【大乘三寶】（出華嚴經疏鈔并三寶章）<p style="margin-left:1em">三寶者。謂佛法僧可尊可貴。名之為寶。一大乘佛寶。佛。梵語具云佛陀。華言覺。謂自覺覺他。覺行圓滿。具足三身十身。能現無邊相好。是名大乘佛寶。（三身者。法身。報身。應身也。十身者。菩提身。願身。化身。力持身。相好莊嚴身。威勢身。意生身。福德身。法身。智身也。）二大乘法寶。法即軌則之義。謂如來所說中道實相及人法二空之理乃至無量勝妙法門。能令眾生軌則此法而成正覺。是名大乘法寶。三大乘僧寶。梵語僧伽。華言和合眾。謂十住十行十回向十地等菩薩。不著有無二邊。而與中道之理和合。是名大乘僧寶。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無嗔恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）</p>
【小乘三寶】（出華嚴三寶章）<p style="margin-left:1em">一小乘佛寶。謂如來隱其無量功德莊嚴之身。示現丈六紫金之相。以應聲聞緣覺人天等機。是名小乘佛寶。二小乘法寶。謂阿含等經。為聲聞說四諦教。為緣覺說十二因緣教。令其依之而修。超凡入聖。是名小乘法寶。（梵語阿含。華言無比法。四諦者。苦諦。集諦。滅諦。道諦也。十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）三小乘僧寶。謂依四諦十二因緣。而修斷見思惑。證真空理。而成聲聞四果四向及緣覺之僧。是名小乘僧寶。（見思惑者。意根對法塵而起分別曰見惑。眼耳鼻舌身貪愛。色聲香味觸曰思惑。四果者。一須陁洹。華言入流。二斯陁含。華言一來。三阿那含。華言不來。四阿羅漢。華言無生。四向者。一須陁洹向。二斯陀含向。三阿那含向。四阿羅漢向。向者。謂未入此果。而將向入也。）</p>
【華嚴三聖】（出翻譯名義）<p style="margin-left:1em">一毘盧遮那佛。梵語毘盧遮那。華言徧一切處。謂煩惱體淨。眾德悉備。身土相稱。徧一切處。能為色相所作依止。具無邊際真實功德。是一切法平等實性。即此自性。亦名法身佛。梵語具云佛陀。華言覺。謂理性之體。本來覺了也。二普賢菩薩。普賢者。謂其居伏道之頂。體性周徧曰普。斷道之後。隣於極聖曰賢。菩薩者。梵語具云菩提薩埵。華言覺有情。謂覺悟一切有情眾生也。（伏道者。伏即潛伏之義。謂普賢能伏初起微細無明。居等覺位。在眾菩薩之首。故云伏道之頂。斷道者。謂斷初起微細無明惑也。隣者近也。極聖者佛也。）三文殊師利。梵語文殊師利。華言妙德。謂明見佛性。具足法身般若解脫三德。不可思議。故名妙德也。</p>
【三種大師】（出本事經）<p style="margin-left:1em">一如來。謂諸如來。出現世間。闡揚大法。化諸眾生出離生死。令得無量義利安樂。是為眾生之師範也。二阿羅漢。梵語阿羅漢。華言無學。謂阿羅漢。諸漏已盡。梵行具足。出現世間。開示四諦。令諸眾生脫離生死。皆得無量義利安樂。是為眾生之師範也。（四諦者。苦諦。集諦。滅諦。道諦也。）三有學弟子。有學者。煩惱未盡。有法可學也。謂初果須陁洹。二果斯陁含。三果阿那含。精修梵行。具足多聞。於諸經典。善知法義。出現世間。開示四諦。令諸眾生出離生死。皆得無量義利安樂。是為眾生之師範也。（梵語須陀洹。華言入流。梵語斯陁含。華言一來。梵語阿那含。華言不來。）</p>
【三藏】（出翻譯名義）<p style="margin-left:1em">三藏者。謂經律論各各含藏一切文理。故皆名藏。一修多羅藏。梵語修多羅。華言契經契合也。謂上契諸佛之理。下契眾生之機。故名契經也。二毘奈耶藏。梵語毘奈耶。華言律。又云善治。謂能治眾生之惡。如世法律。則能斷决重輕之罪。故名律也。三阿毘達磨藏。梵語阿毘達磨。亦名阿毘曇。華言論。論者論議也。瑜伽論云。問答决擇諸法性相。故名論也。（梵語瑜伽。華言相應。）</p>
【大乘三藏】（出華嚴經隨疏演義鈔）<p style="margin-left:1em">藏即含藏之義也。謂經律論三。各含文理。故名三藏。一大乘經藏。經。法也。常也。謂華嚴等諸大乘經。唯談法界中道之理。詮示大乘菩薩修行證果之法。是名大乘經藏。二大乘律藏。律即法也。謂梵網等經。唯制大乘菩薩所持之戒。是名大乘律藏。三大乘論藏。論即論議。謂起信等論。唯决擇詮辯大乘菩薩修證之法。是名大乘論藏。</p>
【小乘三藏】（出天台四教儀集註）<p style="margin-left:1em">一小乘經藏。謂阿含等經。唯談真空寂滅之理。詮示聲聞緣覺修行證果之法。是名小乘經藏。（梵語阿含。華言無比法。）二小乘律藏。謂四分等律。唯制小乘之人。即聲聞緣覺所持之戒。是名小乘律藏。（四分者。一比丘法。二比丘尼法。三受戒法。四滅諍法也。）三小乘論藏。謂俱舍等論。唯决擇詮辯小乘聲聞緣覺修證之法。是名小乘論藏。（梵語俱舍。華言藏。謂有包含攝持之義也。）</p>
【三如來藏】（出圓覺經略疏）<p style="margin-left:1em">如來者。即理性如來也。因中說果。故名如來。藏者。含藏之義。謂含藏一切善惡法也。的指其體。即第八識。名如來藏也。（第八識者。藏識也。）一隱覆藏。謂諸眾生本有真如法身之理。在第八識中。為無明煩惱之所隱覆而不能見。故名隱覆藏。二含攝藏。謂第八識為染淨之所依止。以能含藏一切善惡種子。故名含攝藏。三出生藏。謂第八識為染淨之本。遇緣熏習。則能出生世間出世間有情無情等法。故名出生藏。</p>
【三藏詮三學】（出四教義）<p style="margin-left:1em">三藏。經律論也。三學戒定慧也。三藏詮三學者詮具也。謂三藏具說三學之事理也。一經詮定學。謂阿含等經所明皆是安心之法。依此攝心。即不散亂。又佛凡說經。必先入定。故云經詮定學。（梵語阿含。華言無比法。）二律詮戒學。謂毘尼律藏。因事制戒。專用防止身口惡法。又戒是所詮之行。律是能詮之教。故云律詮戒學。（梵語毘尼。華言善治。又言滅。）三論詮慧學。謂阿毘曇等論。决擇辯論一切法義。皆以智慧分別。故云論詮慧學。（梵語阿毘曇。華言無比法。）</p>
【三經通別】（出法華玄義）<p style="margin-left:1em">如來一代所說諸經之內。無不具此教行理三。無不以別而契於通。以通而應於別。通則通於諸經。別則別有所以。故教有通別。依教明行。行有通別。從行顯理。理有通別也。一教經通別。教即聖人對機所說一切言教也。夫教本應機。機宜不同。部部別異。故名教別。諸部雖異。通是佛說。故名教通。所謂從緣故教別。從說故教通也。（部部者。經教部類也。）二行經通別。行即依教修行。亦進趣之義也。泥洹真法寶。眾生以種種門入。教既為門不同。行則所入亦異。所入之門雖異。所契之理則同。所謂從能契故行別。從所契故行通也。（梵語泥洹。亦云涅槃。華言滅度。）三理經通別。理即一切言教所詮之義理也。理則不二。名字非一。故智論云。般若是一法。佛說種種名。如或言實相。或言法界等。名異故別。理一故通。所謂理從名故別。名從理故通也。</p>
【法華三周】（出法華經玄義）<p style="margin-left:1em">法華三周者。謂佛說法華經。因聲聞之人。根有利鈍。悟有前後。故有三周不同焉。周者周足之義也。一法說周。法說周者。佛為上根之人。作三乘一乘說。開三乘之權。顯一乘之實。即方便品中所談是也。（三乘者。聲聞乘。緣覺乘。菩薩乘也。）二譬喻周。譬喻周者。佛為中根之人。於上法說周中不悟。更作三車一車說。初許三車是施權。後等賜大車是顯實。即譬喻品中所談是也。（三車者。羊車。鹿車。牛車也。）三宿世因緣周。宿世因緣周者。佛為下根之人。於上法譬二周之中。不能解了。遂說宿世曾於大通智勝佛時同下一乘之種。令其得悟。即化城喻品中所談是也。</p>
【蓮華三喻】（出法華玄義）<p style="margin-left:1em">蓮華三喻者。良以妙法難解。假喻易彰。蓮華則華果同時。妙法則權實一體。故取蓮華以喻權實之法也。一為蓮故華。為蓮故華有二喻。一喻為實施權。謂蓮以喻實。華以喻權。蓋譬如來為一乘之實。而施三乘之權。故經云。雖示種種道。其實為佛乘。是也。二喻從本垂迹謂蓮以喻本。華以喻迹。蓋譬如來從久成佛之本。而施今日設化之迹。故經云。我實成佛以來久遠若斯。但教化眾生。作如是說。我少出家。得三菩提。是也。（三乘者。菩薩乘。緣覺乘。聲聞乘也。梵語三菩提。華言正道。）二華開蓮現。華開蓮現。亦有二喻。一喻開權顯實。謂華開喻開權。蓮現喻顯實。蓋譬如來開三乘之權。而顯一乘之實。故經云。開方便門。示真實相。是也。二喻開迹顯本。謂華開喻開迹。蓮現喻顯本。蓋譬如來開今日近成之迹。而顯久遠成佛之本。故經云。一切世間。皆謂我今始得道。我實成佛以來無量無邊那由他劫。是也。（梵語那由他。華言萬億。）三華落蓮成。華落蓮成。亦有二喻。一喻廢權立實。謂華落喻廢權。蓮成喻立實。蓋譬如來廢棄三乘之權。而建立一乘之實。故經云。正直捨方便。但說無上道。是也。二喻廢迹立本。謂華落喻廢迹。蓮成喻立本。蓋譬如來廢今日近成之迹。而立久遠成佛之本。故經云。諸佛如來。法皆如是。為度眾生。皆實不虛。是也。</p>
【三分科經】（出法華經文句）<p style="margin-left:1em">三分者。分即分限。謂諸經中皆有序分。正宗分。流通分也。始自晉道安法師。判節諸經。皆具三分。爾後親光論。自西天傳至此土。果有三分之說。是故諸經皆以三分而科節也。（親光論者。謂親光菩薩所造之論也。）一序分。序即序述。亦次序也。有通序別序。通序者。謂如是我聞。一時佛在某處。與某大眾俱。此是通序。以一切經初。同有此序。故名通也。別序者。蓋佛說經。必有由致。如楞嚴經。由阿難遭摩登伽幻術之緣。佛因提獎阿難。及摩登伽歸來佛所。故說是經。是名別序。而言別者。以諸經所說。各有緣起不同。故名別也。雖分通別。總名序分。二正宗分。宗即主也。亦要也。蓋佛說經。必以正說為主。又正明一經要義故也。如楞嚴經第一卷。從阿難見佛頂禮悲泣下。徵心辨見。分別真妄。會萬法歸如來藏。乃至說呪立壇。遠離魔事。令阿難大眾除惑證道。至第十卷重研五陰。知有涅槃。不戀三界等。此是一經正說。故名正宗分。（五陰者。色陰。受陰。想陰。行陰。識陰也。三界者。欲界。色界。無色界也。）三流通分。流則不滯。通則不壅。謂正說既陳。務傳後世。利益眾生。用使正法之源流通而不壅也。如楞嚴經。自阿難若復有人。徧滿十方所有虛空盈滿七寶。持以奉上微塵諸佛。至作禮而去。此乃較量持經福勝。勸讚讀誦。流傳無盡。故名流通分。（七寶者。金。銀。瑠璃。玻璃。硨磲。碼碯。赤真珠也。）</p>
【親光三分科經】（出佛地論）<p style="margin-left:1em">謂親光菩薩造論。釋佛地經。科分三分也。一教起因緣分。謂如來說教。必有發起因緣。此佛地經。佛告妙生菩薩。有五種法。攝大覺地而說是經。即教起因緣分。（五種法者。一清淨法界智。二大圓鏡智。三平等性智。四妙觀察智。五成所作智也。）二聖教所說分。謂因緣分後。正顯聖教所說法門。此佛地經。從妙生當知下。至令入聖教。成熟解脫。即聖教所說分。三依教奉行分。謂聞聖教所說。時眾信受奉行。此佛地經。從薄伽梵說是經已。至經盡文。即依教奉行分。</p>
【三善】（出法華文句）<p style="margin-left:1em">法華經云。初中後善。蓋言圓頓教中。序正流通三分。理致圓備。故皆稱善。（三分者。一序分。謂序述一經之由。二正宗分。謂正說一經之旨。三流通分。謂流傳此經。使後世通行也。）一初善。初善者。序分居初。故名初善。如經序品為序分是也。二中善。中善者。正說分居中。故名中善。如經方便品至分別功德品十九行偈。為正說分是也。三後善。後善者。流通分居後。故名後善。如經分別功德品十九行偈後至經盡。為流通分是也。</p>
【三軌弘經】（出法華經并法華文句）<p style="margin-left:1em">三軌弘經者。弘傳經教。必須具此三軌。軌即軌範。亦軌則也。蓋言弘經者。當以慈悲忍辱法空三法。為之範則。故法華文句云。利物以慈悲為首。涉有以忍辱為基。說法以亡我為本。能行三法。庶可自利而利他也。一慈悲室。謂弘經之人。當須具大慈悲。覆護一切眾生。以大慈故。則能與眾生之樂。以大悲故。則能拔眾生之苦。慈悲覆物。喻之如室。故經云。大慈悲為室也。二忍辱衣。謂弘經之人。當行忍辱之行。遮蔽一切眾生惡障及煩惱等醜。喻之如衣。故經云。柔和忍辱衣也。三法空座。謂弘經之人。當了一切法空。亦無我為能說。若安心於空。方能安他。安他安己。喻之如座。故經云。諸法空為座也。</p>
【三涅槃】（出金光明經玄義）<p style="margin-left:1em">梵語涅槃。華言滅度。又云不生不滅。一性淨涅槃。謂諸法實相之理。不可染不可淨。不染即不生。不淨即不滅。不生不滅。名性淨涅槃。（諸法實相者。十界因果之法。本來離虛妄相。相相皆實。故名實相。不可染不可淨者。謂實相之理。惑不能染。智不能淨。不染即不生者。既無惑染。豈有法生。不淨即不滅者。既非智淨。豈有法滅。是故名為不生不滅。）二圓淨涅槃。智極故名圓。惑盡故名淨。據性而言。雖無染淨。約修而說。惑智宛然。智若契理。惑畢竟不生。智畢竟不滅。不生不滅。名圓淨涅槃。（惑智宛然者。惑即所斷之煩惱。智即能斷煩惱之智慧也。）三方便淨涅槃。方便猶善巧也。謂智能契理。即照羣機。照必垂應。機感即生。此生非生。機緣既盡。應身即滅。此滅非滅。不生不滅。名方便淨涅槃。（此生非生者。謂機感即生。心常寂滅也。此滅非滅者。謂緣盡即滅。應用常興也。）</p>
【三般若】（出金光明經玄義）<p style="margin-left:1em">梵語般若。華言智慧。此三般若體。是圓常大覺也。即此一覺。有三種德。故名三般若。一實相般若。謂本覺之體。非寂非照。離虛妄相。名為實相。即一切種智也。（非寂非照者。寂謂寂靜。照謂照明。寂照皆言非者。用遮二邊。以顯中道實相之德也。一切種智者。謂知一切諸佛之道。知一切眾生之因種也。）二觀照般若。謂觀照之德。非照而照。了法無相。名為觀照。即一切智也。（非照而照者。照謂照明。謂理本非照。因觀而照。以顯觀照之德也。一切智者。謂能知一切內法內名。一切外法外名也。）三方便般若。方便猶善巧也。謂方便之德。非寂而寂。善巧分別諸法。名為方便。即道種智也。（非寂而寂者。寂謂寂靜。以寂靜故。了一切法皆從因緣而生。性本空寂。以顯方便之德也。道種智者。謂能用諸佛一切道法。發起一切眾生善種故也。）</p>
【三大乘】（出金光明經玄義）<p style="margin-left:1em">一理乘。謂理性虛通。自然荷運諸法。故名理乘。（荷。負也。運。動也。無法不具。故名荷。能至極果。故名運。）二隨乘。謂智隨理境。如蓋隨函。隨理荷運。故名隨乘。三得乘。得者。得果得機也。謂得果故自解脫。得機故令他解脫。故名得乘。（得果者。得妙覺極果。得機者。得所化之機眾也。）</p>
【三菩提】（出金光明經玄義）<p style="margin-left:1em">梵語菩提。華言道。一真性菩提。真名不偽。性名不改。不偽不改。名為真性。以此真性為道。故名真性菩提。二實智菩提。謂能照真性之智。稱理不虛。名為實智。以此實智為道。故名實智菩提。三方便菩提。謂善巧隨機。化用自在。名為方便。以此方便為道。故名方便菩提。</p>
【三菩提】（出出生菩提經）<p style="margin-left:1em">梵語菩提。華言道。經云。婆羅門白佛言。若<span class='corr'>已</span>發菩提心。有退失否。佛言。發菩提心已。則無退失。當知有三種菩提。（梵語婆羅門。華言淨行。）一聲聞菩提。謂聲聞之人。發菩提心也。經云。若人在於聲聞行中。雖已自發菩提之心。而不勸化眾生發菩提心。亦不習學大乘經義。以是行故。獨得解脫。是名聲聞菩提。二緣覺菩提。謂緣覺之人。發菩提心也。經云。若人在於緣覺行中。雖已自發菩提之心。而不勸化眾生發菩提心。亦不習學大乘經義。以是行故。獨得解脫。是名緣覺菩提。三諸佛菩提。謂諸佛於因中發菩提心也。經云。若人自發菩提心已。復能勸諸眾生發菩提心。習學大乘法義。自既解脫。亦令眾生解脫。是名諸佛菩提。</p>
【三轉法輪】（出法華文句）<p style="margin-left:1em">三轉法輪者。以苦集滅道四諦之法三番而說。名為三轉。世間車輪。則有摧碾之用。佛之說法。則能摧碾眾生一切惑業。故名轉法輪也。一示轉。示即指示。如云此是苦。此是集。此是滅。此是道。是名示轉。（苦者。生死逼迫之苦也。集者。積集煩惱惑業也。道者。戒定慧之道也。滅者。涅槃寂滅之樂也。）二勸轉。勸即勸勉也。如云此是苦。汝應知。此是集。汝應斷。此是滅。汝應證。此是道。汝應修。是名勸轉。三證轉。證。驗也。謂引己所證以驗之也。如云此是苦。我已知。不復更知。此是集。我已斷。不復更斷。此是滅。我已證。不復更證。此是道。我已修。不復更修。是名證轉。</p>
【三法印】（出法華玄義）<p style="margin-left:1em">釋論云。諸小乘經。若有無常無我涅槃三印。印定其說。即是佛說。若無此三法印印之。即是魔說。如世公文。得印可信。故名三法印。（梵語涅槃。華言滅度。）一無常印。謂世間生死及一切法。皆是無常。眾生不了。於無常法中執為常想。是故佛說無常。破其執常之倒。是名無常印。二無我印。謂世間生死及一切法。皆是因緣和合而有。虛假不實。本無有我。眾生不了。於一切法強立主宰。執之為我。是故佛說無我。破其著我之倒。是名無我印。三涅槃印。梵語涅槃。華言滅度。謂一切眾生。不知生死是苦。而更起惑造業。流轉三界。是故佛說涅槃之法。令其出離生死之苦。而得寂滅之樂。是名涅槃印。（三界者。欲界。色界。無色界也。）</p>
【三陀羅尼】（出大智度論）<p style="margin-left:1em">梵語陀羅尼。華言能持。謂於一切善法。能持令不散不失也。又翻總持。謂持善不失。持惡不生也。一聞持陀羅尼。謂得此陀羅尼者。於一切語言諸法。耳之所聞。皆不忘失。是名聞持陀羅尼。二分別陀羅尼。謂得此陀羅尼者。於一切眾生。一切諸法。分別不錯。是名分別陀羅尼。三入音聲陀羅尼。謂得此陀羅尼者。聞一切眾生惡言罵詈。心不憎恨。聞一切眾生善言讚歎。心不搖動。是名入音聲陀羅尼。</p>
【三無礙】（出大寶積經）<p style="margin-left:1em">一總持無礙。謂菩薩獲大總持。於種種善法。持令不失。種種惡法。持令不生。故一切言語諸法。分別悉知。皆不忘失。無所罣礙。是為總持無礙。二辯才無礙。謂菩薩獲大辯才。於大小乘種種諸法。隨眾生機。縱辯宣揚。悉使通達。皆無疑礙。是為辯才無礙。三道法無礙。謂菩薩獲大智慧。於大小乘一切道法及世間種種語言文字。悉能通達。照了無礙。是為道法無礙。</p>
【三德】（出華嚴經疏）<p style="margin-left:1em">一恩德。謂如來乘大願力。救護眾生。猶如赤子。是為恩德。二斷德。斷德亦名解脫。謂如來斷除一切煩惱惑業。淨盡無餘。是為斷德。三智德。智即智慧。謂如來以平等智慧。照了一切諸法。圓融無礙。是為智德。</p>
【三德】（出金光明經玄義）<p style="margin-left:1em">法身般若解脫是為三。常樂我淨是為德。（常即不遷不變。樂即安隱寂滅。我即自在無礙。淨即離垢無染。佛以此四者為德也。）一法身德。法即軌法。謂諸佛由軌法而得成佛。故名法身。此之法身。在諸佛不增。在眾生不減。眾生迷之而成顛倒。諸佛悟之而得自在。迷悟雖殊。體性恒一。具足常樂我淨。是名法身德。二般若德。梵語般若。華言智慧。謂佛究竟始覺之智。而能覺了諸法。不生不滅。清淨無相。平等無二。不增不減。具足常樂我淨。是名般若德。三解脫德。不繫名解。自在名脫。謂佛永離一切業累之縛。得大自在。具足常樂我淨。是名解脫德。</p>
【翻三染成三德】（出華嚴經隨疏演義鈔）<p style="margin-left:1em">翻即翻轉之義。三染者。謂苦惑業也。以其皆能染污本性。不得清淨故也。三德者。謂法身般若解脫。皆具常樂我淨之德。名為三德。（梵語般若。華言智慧。常樂我淨者。不遷不變。常也。離生死苦。樂也。自在謂之我也。惑盡謂之淨也。）一翻苦身成法身德。謂於生滅無常之身。若能觀察五蘊本空。不生不滅。即成法身。故名翻苦身成法身德。（五蘊者。色蘊。受蘊。想蘊。行蘊。識蘊也。）二翻煩惱成般若德。梵語般若。華言智慧。謂於意根所起諸惑。若能觀察惑體本空。自性不實。於一切法無不了達。即成智慧。故名翻煩惱成般若德。三翻結業成解脫德。解脫即自在之義。謂於身口所作諸業。若能觀察其性本空。則無繫縛之相。於一切法無不自在。即成解脫。故名翻結業成解脫德。</p>
【三解脫門】（出法界次第）<p style="margin-left:1em">解脫即自在之義也。門即能通之義。謂由此三解脫門。則能通至涅槃。故名三解脫門。（梵語涅槃。華言滅度。）一空解脫門。謂觀一切法。皆從因緣和合而生。自性本空。無我我所。若能如是通達。則於諸法而得自在。故名空解脫門。（我者。眾生於五陰身中強立主宰。名之為我。我所者。眾生妄執五陰之身。及男女資生等物。皆名我所。五陰者。色陰。受陰。想陰。行陰。識陰也。）二無相解脫門。謂既知一切法空故。觀男女一異等相。實不可得。若能如是通達諸法無相。即得自在。故名無相解脫門。三無作解脫門。無作又云無願。謂若知一切法無相。則於三界無所願求。若無願求。則不造作生死之業。若無生死之業。即無果報之苦。而得自在。故名無作解脫門。（三界者。欲界。色界。無色界也。）</p>
【三無為】（出俱舍論）<p style="margin-left:1em">無為者。謂真空寂滅之理。本無造作。故名無為。一虛空無為。虛空即無礙之義。謂真空之理。不為惑染之所障礙。故名虛空無為。二擇滅無為。擇即揀擇。滅即寂滅。謂聲聞之人。用智揀擇。遠離見思繫縛。即證寂滅真空之理。是名擇滅無為。三非擇滅無為。謂聲聞之人。證果之後。諸惑不復續起。自然契悟寂滅真空之理。不假揀擇。故名非擇滅無為。</p>
【律有三名】（出大藏一覽并華嚴經疏）<p style="margin-left:1em">一毗尼。梵語毘尼。華言善治。謂能治貪瞋癡等惡也。又言調伏。謂能調練三業。制伏過非也。（三業者。身業。口業。意業也。）二尸羅。梵語尸羅。華言止得。謂能止惡得善也。又名戒。戒以防止為義。以能防止身口意諸不善業故也。二波羅提木叉。梵語波羅提木叉。華言解脫。謂能遠離惑業繫縛而得自在也。</p>
【三論】（各出本論）<p style="margin-left:1em">一百論。僧肇法師云。佛入滅後八百餘年。外道紛然。異端競起。邪辯逼真。殆亂正道。有提婆菩薩乃作斯論。所以防正閑邪。大明於宗極者矣。論有百偈。故名百論。（梵語提婆。華言天。龍樹弟子也。）二中論。中論即觀論也。僧叡法師云。論有五百偈。龍樹菩薩之所造也。以中為名者。照其實也。以論為稱者。盡其言也。實非名不悟。故寄中以宣之。言非釋不盡。故假論以明之也。蓋因修行之人內心滯惑。或生於倒見。或執於偏悟。故作此論。折之以中道之理。令二邊之相。即真俗之不二。故名中論。（二邊者。即空有二邊也。真俗者。即真諦俗諦也。）三十二門論。十二門論。亦龍樹菩薩所造也。而言十二者。總眾枝之大數也。門者。開通無滯之稱也。論者。欲以窮其源。盡其理也。故始自觀因緣門。終至觀門。總有十二。其中所明。則有無兼暢。事無不盡。理無不備。故名十二門論。（十二門。因緣門。有無果門。緣門。相門。有無相門。異門。有無門。性門。因果門。作門。三時門。生門也。）</p>
【三學】（出翻譯名義）<p style="margin-left:1em">如來立教。其法有三。一曰戒律。二曰禪定。三曰智慧。然非戒無以生定。非定無以生慧。三法相資。一不可缺。而皆稱為學者。學猶飾也。器不飾。則無以成美觀。人不學。則無以成聖德。故依此而修者。必證聖果也。一戒學。戒者禁戒也。謂能防止身口意所作之惡業。故名戒學。二定學。定者禪定也。謂能攝散澄神。見性悟道。故名定學。三慧學。慧者智慧也。謂能斷除煩惱。顯發本性。故名慧學。</p>
【三歸依】（出法界次第）<p style="margin-left:1em">謂如來初成正覺。因為提謂長者。開受三歸之戒。翻邪歸正。以為入道根本。是故三乘行者。修因證果。皆以此為道也。華嚴經疏云。三寶吉祥。最勝良緣。有歸依者。能辦大事。生諸善根。離生死苦。得涅槃樂。是名三歸依。（三乘者。菩薩乘。緣覺乘。聲聞乘也。）一歸依佛。梵語佛陀。華言覺。自覺覺他。故名佛也。歸者反還之義。謂反邪師還事正師也。依者憑也。憑佛大覺。得出三途及三界生死。故經云。歸依於佛。終不更歸依其餘外道天神也。（三途者。刀途。血途。火途也。三界者。欲界。色界。無色界也。）二歸依法。法即軌則之義。謂佛所說若教若理。可為眾生修行軌則。故言法也。歸者。反邪法還修正法也。依者。憑佛所說教法。得出三塗及三界生死。故經云。歸依於法者。永離於殺害也。三歸依僧。梵語僧伽。華言和合眾。謂出家三乘之人。其心與佛所說事理之法和合。故名僧也。歸者。反外道邪行之侶。歸心出家三乘正行之伴也。依者。憑信出家正行之伴。得出三塗及三界生死。故經云。歸依於僧者。永不復更歸依其餘外道也。</p>
【三三昧】（出法界次第）<p style="margin-left:1em">梵語三昧。華言正定。亦云正心行處。謂眾生之心。從無始已來。常不正直。得是三昧。心行正直。故名三昧。一有覺有觀三昧。謂初心在禪曰覺。細心分別禪味曰觀。以空無相無作相應心。入於初禪。則一切覺觀。皆悉正直。故名有覺有觀三昧。（空。無相。無作。即三解脫門也。）二無覺有觀三昧。謂以空無相無作相應心。將入二禪之時。覺知之心已亡。分別禪味之念猶在。一切定觀。皆悉正直。故名無覺有觀三昧。三無覺無觀三昧。謂以空無相無作相應心。入於二禪乃至滅受想定時。覺知之心。分別禪味之念俱亡。故名無覺無觀三昧。</p>
【三三昧】（出成實論）<p style="margin-left:1em">一分修三昧。謂定慧二分。隨修一分也。或修定不修慧。或修慧不修定。是名分修三昧。（梵語三昧。華言調直定。亦名正定。正受。）二共修三昧。謂修定亦兼修慧。修慧亦兼修定。是名共修三昧。三聖正三昧。自初果須陀洹已去。聖位所修。名為聖正。謂以定修心。因慧能破煩惱。以慧修心。因定能破煩惱。定慧一時具足。故名聖正三昧。（梵語須陀洹。華言預流。）</p>
【三止】（出止觀）<p style="margin-left:1em">一體真止。謂體達無明顛倒之妄。即是實相之真。是名體真止。二方便隨緣止。方便猶善巧也。謂隨緣歷境。安心不動。是名方便隨緣止。三離二邊分別止。謂不分別生死涅槃有無等二邊之相。是名離二邊分別止。（梵語涅槃。華言滅度。）</p>
【為三事故修奢摩他】（出涅槃經）<p style="margin-left:1em">梵語奢摩他。華言止。即禪定也。一不放逸。謂修禪定而能止諸散亂。調伏諸根惡不善法。故心不放逸也。二莊嚴大智。謂修禪定。既得離諸散亂。則本性寂靜之慧。自然照朗。內外洞徹。於諸佛法無不通達。此之智慧。非定不發。是為莊嚴大智也。三得自在。謂修禪定。能滅一切煩惱散亂。即得身心寂靜。安隱快樂而無罣礙。是為得自在也。</p>
【覺觀三種發相】（出釋禪波羅蜜次第法門）<p style="margin-left:1em">初心在緣曰覺。細心分別曰觀。一明利心中覺觀發相。謂修禪之人。宿無善根。現修定時。善法不起。但覺觀攀緣。念念不住。三毒之中。或緣貪。或緣瞋。或緣癡。如是經年累月而不得定。此為明利心中覺觀發相。二半明半昏覺觀發相。謂修禪之人。於攝念時。雖了覺觀煩惱念念不住。但隨所緣。或明或昏。明則覺觀攀緣。起諸思想。昏則無記瞪矒。無所覺知。是為半明半昏覺觀發相。三一向沉昏覺觀發相。謂修禪之人。於修禪定時。心雖一向昏闇。猶如睡眠。然於昏昏之中。切切攀緣覺觀不住。是名沉昏覺觀發相。</p>
</div></div>
</div><!-- end of div[@id='body'] -->
</body></html>