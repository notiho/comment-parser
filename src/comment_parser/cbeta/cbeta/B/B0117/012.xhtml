<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu22' />【四仙避死】（出出曜經）<p style="margin-left:1em">昔有梵志。兄弟四人。各得五通。自知命促。却後七日。皆當命終。共相議言。我等既得五通。以己神力。何所不辦。豈不能避此難也。四人雖各往避。死終不免。佛以道眼。觀見其死。終不可避。而說偈曰。非空非海中。非入山石間。無有地方所。脫之不受死。（梵語梵志。華言淨裔。五通者一足不履地。二知人心命。三回眼千里。四呼名即至。五石壁無礙也。）一入海。入海者。言吾入大海。上不至表。下不至底。正處中間。無常殺鬼。焉知我處。七日期滿。命亦終盡。二入山。入山者。言吾入須彌山。擘山兩開。入中還合。無常殺鬼。焉知我處。七日期滿。命亦終盡。（梵語須彌。華言妙高。）三隱空。隱空者。言吾踊身虛空中。隱形無迹。無常殺鬼。焉知我處。七日期滿。自空墮地而死。猶如果熟。自然脫落。四居廛。居廛者。言吾當隱居大市之中。眾人猥鬧。各不相識。無常殺鬼。隨得一人。何必取吾。七日期滿。於眾人中亦自命終。</p>
【四種死生】（出雜阿含經）<p style="margin-left:1em">波斯匿王白佛言。云何為婆羅門死。還生婆羅門家。及剎帝利。毘舍。首陀家耶。佛言。當知死生有四種不同。（梵語波斯匿。華言勝軍。梵語婆羅門。華言淨行。梵語剎帝利。華言王種。梵語毘舍。華言商賈。梵語首陀。華言農人。）一從冥入冥。冥即暗也。謂世人生卑賤家。或旃陀羅家。及餘種種下賤之家。貧窮活命。形體顦顇。而復作卑賤之業。名之為冥。處此冥中。復行身口意惡業。死墮惡趣。是為從冥入冥。（梵語旃陀羅。華言屠者。惡趣。即餓鬼畜生地獄也。）二從冥入明。謂世人生卑賤家。乃至作諸鄙惡之業。名之為冥。於此冥中。能行身口意善業。身壞命終。生於人天。是為從冥入明。三從明入冥。謂世人生富貴家。若剎帝利。婆羅門。長者家。受身端正。多財多智。名之為明。於此明中。行身口意惡業。身壞命終。當生惡趣。受無量苦。是為從明入冥。四從明入明。謂世人生富貴家。乃至形相端嚴。名之為明。於此明中。行身口意善業。勤修福德。身壞命終。天上受生。是為從明入明。</p>
【菩薩四心】（出金剛經論）<p style="margin-left:1em">菩薩。梵語具云菩提薩埵。華言覺有情。謂菩薩發此四種心。度諸眾生。故天親頌曰。廣大第一常。其心不顛倒。是也。一廣大心。謂菩薩發心度生。欲令三界四生之類。普皆濟度。無一眾生而不度者。所度眾生。無量無邊。是名廣大心。（三界者。欲界。色界。無色界也。四生者。卵生。胎生。濕生。化生也。）二第一心。謂菩薩度脫三界四生之類。不欲令證聲聞小果。要皆令入無餘涅槃。是名第一心。（梵語涅槃。華言滅度。無餘涅槃者。惑業與身俱滅。名曰無餘。）三常心。謂菩薩度無量無數無邊眾生。了知眾生本來空寂。實無眾生得滅度者。雖無眾生可度。而度生之心。常無懈倦。是名常心。四不顛倒心。謂菩薩度生。若有我人等相。即非菩薩。菩薩了知我人等相。本來皆空。無能度者。是名不顛倒心。（我人者。於色受想行識五陰上強立主宰名我。復計為人名人也。）</p>
【四無量心】（出法界次第）<p style="margin-left:1em">四無量心者。慈悲喜捨也。通名無量者。謂菩薩利他之心廣大也。所緣眾生既無量。而能緣之心亦無量也。（菩薩。梵語具云菩提薩埵。華言覺有情。）一慈無量心。慈名愛念。即與樂之心也。謂菩薩愛念一切眾生。常求樂事。隨彼所求而饒益之。故名慈無量心。二悲無量心。悲名愍傷。即拔苦之心也。謂菩薩愍念一切眾生。受種種苦。常<span class='corr'>懷</span>悲心。拯救濟拔。令其得脫。故名悲無量心。三喜無量心。謂菩薩慶他眾生。離苦得樂。其心悅豫。欣慶無量。故名喜無量心。四捨無量心。謂菩薩於所緣眾生。無憎愛心。名之為捨。復念一切眾生。同得無憎無愛。無瞋無恨。無怨無惱。故名捨無量心。</p>
【四種信心】（出起信論）<p style="margin-left:1em">一信根本。謂真如之法。諸佛所師。眾行之源。能愛樂者。即是信於根本。故云信根本。二信佛。謂信佛有無量功德。常念親近供養恭敬。發起善根。求一切智。故云信佛。三信法。謂信受諸佛所說之法。有大利益。常念修行。故云信法。四信僧。謂信僧能正修行。自利利他。常樂親近。求學其道。故云信僧。</p>
【四緣發菩提心】（出地持經）<p style="margin-left:1em">一見聞為增上緣。增上即增進之義。謂世間之人。或見或聞諸佛菩薩有不可思議神通變化之事。既見聞已。即發是念。是佛菩薩功行具足。能為如是諸變化事。以此見聞。為增上緣。故樂佛大智。發菩提心。（梵語菩提。華言道。）二聞法為增上緣。謂世間之人。雖不見聞諸佛菩薩神通變化。但聞說法。讚歎菩提及大乘法。彼人聞已。則懽喜信樂。以此聞法。為增上緣。故樂佛大智。發菩提心。三護法為增上緣。謂世間之人。雖不聞法。或見法欲滅之相。遂作是念。無量眾生。造諸惡業。當遭大苦。我今修菩薩道。護持正法。為諸眾生滅無量苦。以此護法。為增上緣。故樂佛大智。發菩提心。四發心為增上緣。謂世間之人。雖不見法滅之相。但見惡世眾生。為煩惱所障。不能出離生死。遂作是念。於此惡世。尚不能發二乘之願。況能志求無上菩提。我當發心。亦令他發。以此發心。為增上緣。故樂佛大智。發菩提心。（二乘者。聲聞乘。緣覺乘也。）</p>
【菩薩四法】（出瑜伽師地論）<p style="margin-left:1em">一善修事業。謂修菩薩行者。於種種財法。惠施眾生。無所吝惜。諸佛戒律。堅守護持。遇諸苦難。忍受無悔。諸正法行。精進無怠。安住禪定。心不散亂。以正智慧。照了諸法。乃至種種行業。皆悉修習。是為善修事業。（菩薩。梵語具云菩提薩埵。華言覺有情。）二方便善巧。謂修菩薩行者。於諸有情。或於聖教。有未入者令其趣入。已趣入者令其成熟。已成熟者令其解脫。乃至諸戒律儀受持毀犯。種種方便。令諸有情皆得利益。是為方便善巧。三饒益於他。謂諸菩薩行者。於諸有情。或以布施。或以愛語。或作利他之行。或與隨類同事。令其皆得安樂。是為饒益於他。四無倒迴向。謂修菩薩行者。於己所修一切善業。及方便善巧饒益之行。以淨信心迴向於他。而求無上正等菩提。終不以此所集善根。倒求世間果報。是為無倒迴向。</p>
【四種法為菩薩實德】（出大寶積正法經）<p style="margin-left:1em">一入空解脫門。謂菩薩觀一切法。皆從因緣和合而生。無作無受。如是通達。名空解脫。是為菩薩實德。（菩薩。梵語具云菩提薩埵。華言覺有情。）二入無我無願門。謂菩薩觀一切法。皆無有我。而於三界之中。無所願求。雖得涅槃。恒起大悲。樂度眾生。是為菩薩實德。（三界者。欲界。色界。無色界也。梵語涅槃。華言滅度。）三巧施方便。謂菩薩廣運慈悲之心。於三界中巧施方便。不住涅槃。仍復出入生死。化度眾生。是為菩薩實德。四施不求報。謂菩薩廣運慈悲之心。愍諸有情。廣行給施。平等無厭。了達性空。而不求於果報。是為菩薩實德。</p>
【四攝法】（出法界次第）<p style="margin-left:1em">此四通言攝者。攝即攝受也。謂菩薩欲化導眾生。必須以此四法攝受。使其依附。然後導以大乘正道。故維摩經云。先以欲鈎牽。後令入佛智。是也。（菩薩。梵語具云菩提薩埵。華言覺有情。）一布施攝。謂菩薩以財法二種布施攝眾生也。若眾生樂財。即以財施攝之。若眾生樂法。即以法施攝之。眾生既蒙二施利益。因是生親愛心。依附受道。得住真理。故名布施攝。二愛語攝。謂菩薩隨順眾生根性。善言慰諭。則一切眾生樂聞善言。因是生親愛心。依附受道。得住真理。故名愛語攝。三利行攝。謂菩薩起身口意善行。利益一切眾生。因是生親愛心。依附受道。得住真理。故名利行攝。四同事攝。謂菩薩以法眼明見眾生根性。隨其所樂。即分形示現。同其所作。使其各霑利益。因是生親愛心。依附受道。得住真理。故名同事攝。</p>
【四法集善根】（出大寶積正法經）<p style="margin-left:1em">一樂住林間。謂修菩薩行者。當離憒鬧。住於山林空閑之處。寂靜宴默。思惟正道。而廣集一切善根也。二四事攝物。四事者。布施。愛語。利行。同事也。謂修菩薩行者。自行既充。必須外引眾生。同己所行之道。是以常行布施。周其貧乏。復以愛語安慰開諭。起諸利行。同其事業。而廣集一切善根也。三捨身求法。謂修菩薩行者。樂求大乘之法。其心勇猛。雖棄捨身命。亦復無所顧惜。而廣集一切善根也。四勤行精進。謂修菩薩行者。誓欲求就佛果。是以勤加精進。無少懈怠。而廣集一切善根也。</p>
【四善法】（出涅槃經）<p style="margin-left:1em">一近善知識。謂善知識常談善法。若人親近。則得滅除一切惡法。增長一切善根也。二能聽受法。謂既親近善知識。又能聽受正法。生長善根也。三能思惟義。謂既聞正法。即當思惟微妙之義而契會於心也。四如說修行。謂既能思惟正法之義。當如所說而修其行。則能脫煩惱生死之苦。證真空寂滅之道也。</p>
【菩薩四法門】（出如來不思議秘密大乘經）<p style="margin-left:1em">一智門。謂菩薩以大智慧。善知一切眾生根性。隨順調伏。令其解脫。是為菩薩智門。（菩薩。梵語具云菩提薩埵。華言覺有情。）二慧門。謂菩薩以大妙慧。為諸眾生分別宣說深法句義。亦欲令其開發慧性。照了萬法本來空寂。是為菩薩慧門。三陀羅尼門。梵語陀羅尼。華言總持。以其持善不散。持惡不生也。蓋菩薩以總持之法。隨順一切眾生言音。開導正信。令其滅諸惡心。而行一切善法。是為菩薩陀羅尼門。四無礙解門。謂菩薩以無礙智解。為諸眾生宣說無盡甚深法義。亦欲令其獲無礙解。是為菩薩無礙解門。</p>
【在家人四種具足法】（出雜阿含經）<p style="margin-left:1em">一信具足。謂在家之人。於如來所。起敬信心。聞勝妙法。心開意解。不生疑謗。信根堅固。是名信具足。二戒具足。謂在家之人。起淨信心。受佛禁戒。不殺。不盜。不邪婬。不妄語。不飲酒。持此五戒。一無毀犯。是名戒具足。三施具足。謂在家之人。受前戒法。能於一切所有之財。不慳不惜。施濟貧乏。修此捨行。是名施具足。四慧具足。謂在家之人。既受戒行施。當以智慧觀察此身。虛假不實。由貪瞋癡。起諸煩惱。招集無量生死之苦。能修善道。證涅槃樂。是名慧具足。（梵語涅槃。華言滅度。）</p>
【四弘誓】（出止觀大意）<p style="margin-left:1em">弘廣也誓制也。謂菩薩廣發誓願。要制其心。志求滿足也。（菩薩。梵語具云菩提薩埵。華言覺有情。）一眾生無邊誓願度。此依苦諦境而發誓也。謂菩薩徧觀六道眾生等類。無量無邊。皆被生死諸苦所逼。一一不虛。故發誓願。欲度脫之。令出三界。故云眾生無邊誓願度。（六道者。天道。人道。修羅道。餓鬼道。畜生道。地獄道也。三界者。欲界。色界。無色界也。）二煩惱無數誓願斷。此依集諦境而發誓也。謂菩薩諦審煩惱惑業。無量無邊。能招集生死苦果。流轉三界。無有窮盡。故發誓願。欲斷除之。而使六道眾生。悉亦斷除。令出三界。故云煩惱無數誓願斷。三法門無盡誓願知。此依道諦境而發誓也。謂菩薩諦審一切道法。無窮無盡。能通至涅槃。自既知已。亦令一切眾生證知。故云法門無盡誓願知。（梵語涅槃。華言滅度。）四佛道無上誓願成。此依滅諦境而發誓也。謂菩薩諦審菩提之果。最勝無有過上。自成就已。普願一切眾生咸皆成就。故云佛道無上誓願成。（梵語菩提。華言道。）</p>
【四弘誓願】（出法界次第）<p style="margin-left:1em">一未度者令度。度即超度也。謂眾生未度生死苦者。令其得度也。二未解者令解。解即解脫也。謂眾生未解煩惱業縛者。令其得解也。三未安者令安。安即安住也。謂眾生未能安住於戒定慧而修行者。令其得安住也。四未涅槃者令得涅槃。梵語涅槃。華言滅度。謂眾生未滅生死之苦者。令其滅之。而得證於涅槃也。（滅度者。謂大患永滅。超度三界也。）</p>
【菩薩四弘誓】（出陀羅尼雜集）<p style="margin-left:1em">一心如大地。謂願我心如大地。長養眾生道芽善種。皆成聖果。二心如橋船。謂願我心如橋船。運度眾生。不滯中流。達於彼岸。三心如大海。謂願我心如大海。涵育眾生。同得真源。霑於法味。四身如虛空。謂願我身如虛空。包含萬物。與諸眾生。平等無二。同證法性。</p>
【四梵福】（出增一阿含經）<p style="margin-left:1em">一未起塔處起塔。塔。梵語具云塔婆。華言高顯。謂人能起塔者。當來之世。受初禪天福。經云。若有善信男子女人。求梵天福者。未曾起塔婆處。於中能起。是為初受梵天之福也。二補治故寺。謂修補破壞故寺。當來之世。受二禪天福。經云。補治故寺。是為第二受梵天之福也。三和合聖眾。謂修習聖道之眾。常令和合。不使離散。當來之世。受三禪天福。經云。和合聖眾。是為第三受梵天之福也。四勸轉法輪。謂聞佛成道。即當勸請轉於法輪。利益眾生。當來之世。受四禪天福。經云。菩薩初轉法輪。若人能勸轉者。是為第四受梵天之福也。</p>
【四法生福】（出大寶積正法經）<p style="margin-left:1em">一恒行法施。謂修菩薩行者。當以如來所說正法。廣為一切眾生。而作利益。於己之心。無復悋惜。是以無量福德由此而生也。（菩薩。梵語具云菩提薩埵。華言覺有情。）二起大悲心。謂修菩薩行者。常運大悲心利益一切。於諸破戒眾生。方便遮止。不令為惡。是以無量福德由此而生也。三化諸有情。謂修菩薩行者。常以利他為心。廣化一切有情。令發菩提之心。修習妙行。成就佛果。是以無量福德由此而生也。（梵語菩提。華言道。）四忍辱救護。謂修菩薩行者。常應廣運大悲之心。於諸下劣不善之人。設以橫逆而加於我。不惟忍受其辱。抑且方便救護。使其改惡遷善。是以無量福德由此而生也。</p>
【入道四行】（出正宗記并稽古略）<p style="margin-left:1em">達磨大師謂二祖可大師曰。夫入道多塗。要而言之。不出理行而已。謂理入者。則藉教悟宗。深信含生同一真性。但為客塵妄想所覆。不能顯了。若捨妄歸真。則聖凡一等。無有分別。若以行入者。乃有四焉。一報冤行。凡修道之人。若受苦時。當念我從往昔劫中。棄本逐末。流浪諸有。多起冤憎。違害無限。今雖無犯。是我宿殃惡業果熟。所以甘心忍受。都無怨恨。作是觀時。與理相應。體冤進道。故名報冤行。（劫。梵語具云劫[箕*波]。華言分別時節。）二隨緣行。謂眾生無我。皆由業轉。苦樂齊受。皆從緣生。若得勝報榮譽等事。皆是過去宿因所感。緣盡還無。何喜之有。得失從緣。心無增減。喜風不動。冥順於道。故名隨緣行。三無所求行。謂愚人長迷。處處貪著。智者悟真。安心無為。萬有皆空。無所希兾。三界久居。猶如火宅。有身皆苦。誰得所安。若了達者。息念無求。經云。有求皆苦。無求乃樂。是則無求。真為道行。故名無所求行。（三界者。欲界。色界。無色界也。）四稱法行。謂性淨之理。因之為法。此理眾相皆空。無染無著。無此無彼。故經云。法無有我。離我垢故。智者信解此理。應當稱法而行法體。無慳於身命財。行檀捨施。心無慳惜。達解三空。自利利他。莊嚴菩提之道。為除妄想。修行六度而無所行。故名稱法行。（三空者。施者受者及所施之物三相皆空也。六度者。一布施。二持戒。三忍辱。四精進。五禪定。六智慧也。）</p>
【四種觀行】（出慈悲水懺）<p style="margin-left:1em">謂修行懺悔者。自念煩惱深厚。覆蓋慧眼。令無所見。斷除眾善。不能出離苦果。今既發露眾惡。投誠懺悔。須作四種觀行。為滅罪之方便也。一觀因緣。謂修行懺悔者。當觀我之此罪。由無明所覆。無正觀力。不識其過。遠離善友。隨逐魔行。如蛾赴火。自燒自爛。以是因緣。不能自出。是為觀因緣。二觀果報。謂修行懺悔者。當觀所有諸惡不善之業。三世輪轉。苦果無窮。淪溺生死大海。冥然無涯。如抱石沉淵。求出應難。是為觀果報。（三世者。過去。現在。未來也。）三觀自身。謂修行懺悔者。當觀自身雖有正因靈覺之性。而為煩惱黑闇之所覆蔽。無了因力。不能得顯。是為觀自身。（正因者。即本有正性也。了因者。即解了諸法也。）四觀如來身。謂修行懺悔者。當觀如來之身。眾德具足。湛然常住。雖復方便入於滅度。而慈悲拔救眾生之心未曾暫舍。常如是觀。乃滅罪之良津。除障之要行。是為觀如來身。（滅度者。謂大患永滅。超度三界也。）</p>
【四事行】（出阿難陀目佉尼阿離陀經）<p style="margin-left:1em">一身常恭謹。謂修菩薩行者。當謹守身業。毋令放逸。所謂殺盜淫等一切惡法。斷而不行。及諸不善律儀。亦皆無犯。是為身常恭謹。（菩薩。梵語具云菩提薩埵。華言覺有情。）二言常至誠。謂修菩薩行者。欲修無上正真之道。當守護口業。誠實不虛。所謂妄言綺語惡口兩舌之過。悉皆遠離。是為言常至誠。三意常柔順。謂修菩薩行者。欲成菩提。當防護意業。調和柔順。離諸邪念。所謂貪欲瞋恚愚癡。皆悉斷除。是為意常柔順。（梵語菩提。華言道。）四善權方便。謂修菩薩行者。當善權方便。救護一切眾生。所謂或生天上。乃至或入地獄。不捨生死。隨類現形。但為利樂有情。不為自求度脫。是為善權方便。</p>
【四事供養】（出增一阿含經）<p style="margin-left:1em">佛在舍衛國祇樹給孤獨園。為波斯匿王說法。王即請佛及比丘僧。三月供養。遂於宮門之外。作大講堂。懸繒旛蓋。及辦一切。供給所須衣被。飲食。臥具。醫藥。故云四事供養。（梵語舍衛。華言豐德。祇樹給孤獨園者。謂祇陀太子捨樹。給孤長者買園建立精舍。請佛而住也。梵語波斯匿。華言勝軍。）一衣被。衣即袈裟。而有三品。上品二十五條及九條。中品七條。下品五條。被即覆身之物。此皆可以蔽形骸。禦寒暑。嚴肅威儀。以成道業。是以供養佛僧也。（梵語袈裟。華言不正色。）二飲食。飲即種種漿水。如果漿蜜漿醍醐甘蔗蒲萄等漿。食即米麫酥酡餚饌等味。此皆可以資色身進道業而證菩提。是以供養佛僧也。三臥具。臥具即牀褥枕席之類。此可以調攝身心。將養勞苦。以進道行。是以供養佛僧也。四醫藥。醫藥即冷熱甘苦辛酸草木諸劑及金石丹砂之類。此皆可以治溫寒濕燥之病。藉以固身延命。成就道業。是以供養佛僧也。</p>
【施有四事】（出諸經要集）<p style="margin-left:1em">一施多得福少。謂飲酒歌舞等事。費用極多而無福報。是名施多得福少。二施少得福多。謂能以慈心供奉道德之人。彼人受已。精進學道。施物雖少。其福彌大。是名施少得福多。三施少得福少。謂以慳貪惡意。施邪見外道。施物既少。得福亦少。是名施少得福少。四施多得福多。謂能覺世無常。發心捨財。起立塔寺。供養三寶。所獲福報。如眾河入于大海。流注不斷。施物既多。其福亦多。是名施多得福多。（三寶者。佛寶。法寶。僧寶也。）</p>
【四施】（出菩薩善戒經）<p style="margin-left:1em">一筆施。謂見人發心書寫經典。當以筆施之。堅固其心。助成善緣也。二墨施。謂見人書寫經典。當以墨施之。堅固其心。助成善緣也。三經施。謂刊造經板。或印施與人。勸其讀誦。令發菩提之心也。（梵語菩提。華言道。）四說法施。謂若有人樂聞正法。即當隨其根機。方便演說。使之聞法領解。修因證果也。</p>
【四種施處】（出瑜伽師地論）<p style="margin-left:1em">一有苦者。謂貧窮乞匃。盲聾殘疾。無依倚者。如是等類。名為有苦。故宜施之。二有恩者。謂凡於我有恩德者。故宜施之。此施非是菩薩之行。菩薩行施。豈分有恩無恩也。（菩薩。梵語具云菩提薩埵。華言覺有情。）三親愛者。謂凡於我有親情眷愛者。故宜施之。此施亦非菩薩之行。菩薩行施。怨親平等。豈分親與不親也。四尊勝者。謂世間之人推為賢善者。及能離貪欲瞋恚愚癡而修行者。如是等類。名為尊勝。故宜施之。此施亦非菩薩之行。菩薩行施。見卑劣者愈當施與。豈分勝與不勝也。</p>
【四種施俱得淨報】（出大涅槃經）<p style="margin-left:1em">謂菩薩達性相空。觀一切眾生。無非福田。不見持戒毀戒及施受果報之異。名為淨善。所以施受雖俱不淨。亦俱得淨報也。一施淨受不淨。謂能施之人。持戒多聞。知有慧施及施果報。受者破戒邪見。言無慧施及施果報。是名施淨受不淨也。二施不淨受淨。謂能施之人。著於邪見。言無慧施及施果報。受者持戒多聞。知有慧施及施果報。是名施不淨受淨也。三施受俱淨。謂施者受者。俱能持戒。多聞智慧。知有所施及施果報。是名施受俱淨也。四施受俱不淨。謂施者受者俱破戒無聞。著於邪見。言無有施及施果報。是名施受俱不淨。</p>
【四戒】（出華嚴孔目）<p style="margin-left:1em">一解脫戒。謂身不殺盜婬。口不妄言綺語惡口兩舌。則自然遠離惑業之縛而得自在。是名解脫戒。二定共戒。謂因修習禪定。發得初禪二禪三禪四禪天定之時。不作意持。自然不犯。而戒與定俱發。是名定共戒（初禪。二禪。三禪。四禪。皆色界天也。）三道共戒。謂聲聞之人。於見道修道位中。不作意持。自然不犯。而戒與道俱發。是名道共戒。（見道即初果須陀洹。修道即二果斯陀含。三果阿那含也。）四斷戒。謂斷貪瞋癡等煩惱。得成道果。是名斷戒。</p>
【四種持戒】（出雜阿毘曇心論）<p style="margin-left:1em">一悕望戒。悕即悕求。望即期望。謂求生天及餘善處。堅持禁戒。是名悕望戒。二恐怖戒。謂畏墮惡趣。畏惡名稱。堅持禁戒。是名恐怖戒。三順覺支戒。謂隨順七覺支。莊嚴其心。堅持禁戒。是名順覺支戒。（七覺支。即七覺分。謂擇法覺分。精進覺分。喜覺分。除覺分。捨覺分。定覺分。念覺分也。）四清淨戒。謂無漏戒。能離煩惱染垢。是名清淨戒。（無漏戒者。即聲聞緣覺無漏道品所發之戒也。）</p>
【四忍】（出華嚴經隨疏演義鈔）<p style="margin-left:1em">忍即忍可。亦安忍也。思益經云。梵天菩薩有四忍法。善出毀犯禁戒之罪。一得無生忍。謂一切諸法自性空寂。本來不生。菩薩證知此法。則能超出毀犯禁戒之罪。是為得無生忍。二得無滅忍。謂一切諸法。昔本不生。今亦無滅。菩薩證知此法。則能超出毀犯禁戒之罪。是為得無滅忍。三得因緣忍。謂六根為因。六塵為緣。菩薩了知一切諸法。皆從因緣和合而生。本無自性。則能超出毀犯禁戒之罪。是為得因緣忍。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）四得無住忍。住即停住。菩薩心不住著。而無異念相續。則能超出毀犯禁戒之罪。是為得無住忍。</p>
【四種定學】（出成唯識論）<p style="margin-left:1em">一大乘光明定。謂此定所發智慧。即能照了大乘理教行果。故名大乘光明定。（理教行果者。理即所詮之理。教即能詮之教。行即所修之行。果即所證之果也。）二集福王定。謂此定自在。即能聚集無邊福德。如王勢力。無有等比。故名集福王定。三賢守定。謂此定即能守持世間出世間賢善之法。故名賢守定。四健行定。謂佛菩薩以精進大健之力。修行勝行而得此定。故名健行定。</p>
【四空處定】（出法界次第）<p style="margin-left:1em">此四通言空處定者。以其定體無形色故。名之為空。各依所證之境。名之為處。境法持心。心無分散。故名定也。一空處定。謂行者厭患色質。有如牢獄。心欲出離。即修觀智。滅三種色。故不念種種相。入無邊虛空處。心與虛空之法相應。是名空處定。（三種色者。可見有對色。不可見有對色。不可見無對色也。）二識處定。謂行者復厭虛空無邊。緣多則散。能破於定。即捨虛空。轉心緣識。心與識法相應。是名識處定。三無所有處定。謂行者復厭心識無邊。緣多則散。能壞於定。唯有無心識處。心無依倚。乃名安隱。如是知已。即捨識處。繫心無所有處。心與無所有法相應。是名無所有處定。四非有想非無想定。前識處是有想。無所有處是無想。至此捨前有想。名非有想。捨前無想。名非無想。謂行者復厭無所有處定。如癡如醉。如眠如暗。無可愛樂。於是一心加功。忽然真實定發。不見有無相貌。泯然寂絕。清淨無為。是名非有想非無想定。</p>
【四種資糧】（出瑜伽師地論）<p style="margin-left:1em">一福德資糧。謂由宿世修諸福德。而於今生豐饒財寶。遇善知識。離諸障礙。能勤修行。是名福德資糧。二智慧資糧。謂由宿世修習智慧。而於今生聰慧明敏。解了法義。是名智慧資糧。三先世資糧。謂由宿世積集善根。而於今生諸根完具。家財富足。是名先世資糧。四現法資糧。謂於今世有善法故。善根成熟。具戒律儀。是名現法資糧。</p>
【四種意趣】（出阿毘達磨雜集論）<p style="margin-left:1em">一平等意趣。意即心意。趣即趣向。謂菩薩於往昔因中。修平等行而成正覺。今於現世化諸眾生。與昔無異。是名平等意趣。（菩薩。梵語具云菩提薩埵。華言覺有情。）二別時意趣。謂眾生現世修習淨業。求生極樂世界者。命終皆即往生。得不退轉。蓋現種是因。則在他時成熟。是名別時意趣。三別義意趣。謂一切法無有自性。不可執文取義。當離文字相。別求義趣。是名別義意趣。四眾生意樂意趣。菩薩見眾生修得一善者。讚歎其善。增彼勇猛。見多貪者。讚歎佛土清淨殊勝。除彼貪欲。見懈怠者。讚歎諸佛精勤不息。除彼懈怠。皆令心生信樂。發其趣向。是名眾生意樂意趣。</p>
【四種作意】（出瑜伽師地論）<p style="margin-left:1em">一調練心作意。調練者。調停練習也。謂於可厭患之法。調停練習。令心厭離。是名調練心作意。二滋潤心作意。滋潤者。滋長沃潤也。謂於可欣尚之法。滋長沃潤。令心忻樂。是名滋潤心作意。三生輕安作意。輕安者。即身輕心安也。謂於可厭法。令心厭離。於可欣法。令心欣樂。安住寂靜。對治身心麤重。生起身心輕安。是名生輕安作意。四淨智見作意。淨智者。即清淨智慧也。謂以此智慧。照了諸法皆空。即得內心寂靜。由寂靜故。見真實理。是名淨智見作意。</p>
【四種念佛】（出普賢行願記）<p style="margin-left:1em">一稱名念佛。謂稱念阿彌陀佛名號。於晝夜間一心專注。或一萬聲。乃至十萬聲。如是歲月既久。則念念不斷。純一無雜。臨命終時。定見彼佛現身迎接。決得往生極樂世界矣。（梵語阿彌陀。華言無量壽。）二觀像念佛。謂觀阿彌陀佛形像相好。口稱佛名。則心不散亂。心不散亂。則本性佛從而顯現。如是則念念不斷。純一無雜。臨命終時。定見彼佛現身迎接。决得往生極樂世界矣。三觀想念佛。謂端坐正念。面向西方。心作妙觀。或想阿彌陀佛眉間白玉毫相光。乃至足下千輻輪相。如是從上至下。從下至上。展轉觀之。觀想純熟。三昧現前。臨命終時。决得往生極樂世界矣。（梵語三昧。華言正定。）四實相念佛。謂念阿彌陀佛法性之身。即得實相之理。無形無相。猶如虛空。心及眾生。本來平等。如是之念。即是真念。念念相續。三昧現前。决得往生極樂世界矣。</p>
【四種白法】（出勝思惟梵天所問經論）<p style="margin-left:1em">謂修菩薩行者。當習一切白淨善法。遠離四趣諸惡之黑法也。（四趣者。修羅趣。餓鬼趣。畜生趣。地獄趣也。）一欲白法。謂修菩薩行者。聞佛正教。理趣深遠。心生樂欲而不暫捨。故名欲白法。二行白法。謂修菩薩行者。勤行六度之行。唯在利益世間一切眾生。而不求於自身果報。故名行白法。（六度者。一布施。二持戒。三忍辱。四精進。五禪定。六智慧也。）三滿足功德白法。謂修菩薩行者。精進勇猛。徧修眾行。令諸功德圓滿具足。故名滿足功德白法。四證白法。謂修菩薩行者。淨行已成。功德已圓。得證佛果。故名證白法。</p>
【四種法為善友】（出大寶積正法經）<p style="margin-left:1em">一求菩提者。謂諸眾生。若有發心。樂求菩提之道者。是為菩薩之善友也。（梵語菩提。華言道。梵語菩薩。華言覺有情。）二作大法師。謂人深達妙義。作大法師。為眾演說。以其正行。令彼進修。是為菩薩之善友也。三聞思修慧。謂人以聞思修之三慧。倍策精進。出生一切善根者。是為菩薩之善友也。四求佛法者。謂人修習梵行。志求佛法。則能離諸煩惱。超出世間。是為菩薩之善友也。</p>
【四法離魔道】（出大寶積正法經）<p style="margin-left:1em">一不離菩提心。謂菩薩修習眾善之行。常欲度脫一切眾生。而不離於菩提之心。是以邪魔之道悉遠離也。二無惱害心。謂菩薩修習慈善之行。於一切眾生常懷悲愍。不起惱害之心。是以邪魔之道悉遠離也。三明了諸法。謂菩薩以智慧照察。於一切法明了通達。正直無礙。是以邪魔之道悉遠離也。四不生輕慢。謂菩薩了達諸法平等。於諸有情。常行不輕之行。而無憍慢之心。是以邪魔之道悉遠離也。</p>
【四事先苦後樂】（出增一阿含經）<p style="margin-left:1em">一修習梵行先苦後樂。梵即淨也。謂人不辭勞苦。修習淨行。淨行既立。則能證於道果。而得涅槃之樂。故名修習梵行先苦後樂。（梵語涅槃。華言滅度。）二誦習經文先苦後樂。謂人不辭勞苦。口誦經文。心習其義。具義習熟。則能如說修行。證於道果。而得涅槃之樂。故名誦習經文先苦後樂。三坐禪念定先苦後樂。謂人不辭勞苦。坐禪念定。由禪定力。則能次第入諸三昧。證於道果。而得涅槃之樂。故名坐禪念定先苦後樂。（梵語三昧。華言正定。）四數出入息先苦後樂。謂人不辭勞苦。數出入息。自然攝諸散亂。心得寂靜。安住正理。與定相應。由此證於道果。而得涅槃之樂。故名數出入息先苦後樂。</p>
【四魔】（出瑜伽師地論）<p style="margin-left:1em">魔。梵語具云魔羅。華言能奪命。又云殺者。謂能奪智慧之命。而殺害出世善根故也。一蘊魔。蘊猶積聚也。謂色受想行識等積聚。而成生死苦果。此生死法。能奪智慧之命。故云蘊魔。二煩惱魔。謂三界中一切煩惱妄惑也。修行之人。為此妄惑惱亂心神。不能成就菩提。是名煩惱魔。（三界者。欲界。色界。無色界也。）三死魔。死者謂四大分散。天喪殞沒也。修行之人。為此天喪。不能續延慧命。是名死魔。（四大者。地大。水大。火大。風大也。）四天魔。此魔即欲界第六天也。若人勤修勝善。欲超越三界生死。而此天魔為作障礙。發起種種擾亂之事。令修行人不得成就出世善根。是名天魔。（第六天。即他化自在天也。）</p>
【外道四論】（出瑜伽師地論）<p style="margin-left:1em">一常論。謂外道計我及世間之法皆是常住。又見諸識流轉相續。從此世間至彼世間無斷絕故。發起常見。是名常論。二邊無邊論。謂外道若憶念壞劫壞諸世間。即於世間起有邊想。若憶念成劫成諸世間。即於世間起無邊想。是名邊無邊論。（劫梵語具云劫波。華言分別時節。壞劫成劫者。中劫之名也。）三不死矯亂論。謂諸外道。若有人問世間善不善法。或問世間苦集滅道四諦等法。便自稱言。我依不死淨天。不亂詰問。即於彼所問。假託餘事以言矯亂。是名不死矯亂論。（淨天即梵天。外道計梵天不死。故云不死淨天。不亂詰問者。謂梵天常居靜定。故不雜亂而辯問也。）四無因見論。謂外道計我及世間之法。皆無因而起。或見大風卒起。於一時間寂然止息。或見暴河瀰漫。於一時間宛然空竭。或見果木敷榮。於一時間颯然衰落。由如是故。起無因見。立無因論。是名無因見論。</p>
【外道四見】（出華嚴經疏）<p style="margin-left:1em">疏云。外道所計。不出四見。謂數論計一。勝論計異。勒娑婆計亦一亦異。尼犍陀若提子計非一非異。（梵語勒娑婆。華言苦行。梵語尼犍陀。華言離繫。若提。母名。母子兼稱。故名若提子。）一計一。謂數論師。計因中有果。因果不異。故名計一。二計異。謂勝論師。計因中無果。因果不同。故名計異。三計亦一亦異。謂勒娑婆論師。計因中有果名一。因中無果名異。有無雙計。故名亦一亦異。四計非一非異。謂尼犍陀若提子。計因果亦非是一。亦非是異。不同計一計異。故名非一非異。</p>
【四韋陀】（出摩登伽經并翻譯名義）<p style="margin-left:1em">梵語韋陀。華言智論。即婆羅門所作邪論也。以世間之智。造養生等書。而有四種不同。故名四韋陀典。其書不曾傳至東土。（梵語婆羅門。華言淨行。）一阿由。梵語阿由。華言方命。亦曰壽。謂養生繕性之書也。（繕者治也。）二殊夜。梵語殊夜。（無翻。）謂祭祀祈禱之書也。三婆磨。梵語婆磨。（無翻。）謂禮儀占卜兵法軍陣之書也。四阿達婆。梵語阿達婆。（無翻。）謂異能技數禁呪醫方之書也。</p>
【有無四句】（出華嚴經疏）<p style="margin-left:1em">一有句。謂外道或計我與五蘊之身皆有。是名有句。即著常見。（五蘊者。色蘊。受蘊。想蘊。行蘊。識蘊也。）二無句。謂外道或計我與五蘊之身皆無。是名無句。即著斷見。三亦有亦無句。謂外道欲離上二過故。計我與五蘊亦有亦無。即墮有無相違之見。四非有非無句。謂外道欲避上有無相違。立俱非句故。計我與五蘊非有非無。則又成戲論之見。</p>
【常等四句】（出華嚴經疏）<p style="margin-left:1em">一常句。謂外道計過去世之我。即是今世之我。相續不斷。執之為常。即墮常見。是名常句。二無常句。謂外道計我今世始生。不從過去之因。執為無常。即墮斷見。是名無常句。三亦常亦無常句。謂外道見上二執。皆有過失。便計我是常。身是無常。若爾。離身則無有我。此亦成過。是名亦常亦無常句。四非常非無常句。謂外道計身有異故非常。我不異故非無常。若爾。離身亦無有我。此亦成過。是名非常非無常句。</p>
【一異四句】（出成唯識論）<p style="margin-left:1em">外道所計。不出斷常二見。或執為有。即是常見。或執為無。即是斷見。於有見中及計一異。遂有四句。一執有法與有等性其體定一。執有法者。謂外道於五陰等法執為實有也。有等性者。謂執五陰等法皆有自性也。其體定一者。謂法之與性。其體各無差別。故云定一。（五陰者。色陰。受陰。想陰。行陰。識陰也。）二執有法與有等性其體定異。謂外道執法與性。其體各自不同。故云定異。三執有法與有等性亦一亦異。謂外道執法與性。其體亦同亦不同。故云亦一亦異。四執有法與有等性非一非異。謂外道執法與性。其體非同非不同。故云非一非異。</p>
【鳥四生】（出起世因本經）<p style="margin-left:1em">金翅鳥王與龍之類。皆具卵胎濕化四種而生。經云。大海之北。有一大樹。名曰居吒奢摩離。其樹高一百由旬。枝葉徧覆五十由旬。此鳥王與龍等。皆依此樹四面而住。其四面各有宮殿。縱廣六百由旬。七重垣墻。七寶莊嚴。（梵語居吒奢摩離。華言鹿聚。梵語由旬。華言限量。）一卵生。卵生金翅鳥王。居樹東面。欲啖龍時。飛往東枝之上。觀大海水。乃即飛下。以兩翅扇大海水。令水自開二百由旬。取龍食之。此鳥王惟能取卵生龍。不能取胎濕化三生龍也。二胎生。胎生金翅鳥王。居樹南面。欲取龍時。飛往樹上。乃即飛下。令水開四百由旬。取龍食之。此鳥王惟能取卵胎二生龍。不能取濕化二生龍也。三濕生。濕生金翅鳥王。居樹西面。欲取龍時。即向樹西海取之。水開八百由旬。此鳥王惟能取卵胎濕生之龍。不能取化生龍也。四化生。化生金翅鳥王。居樹北面。欲取龍時。向樹北海取之。水開一千六百由旬。彼諸龍等皆為此鳥王之所食啖。樓炭經云。四生金翅鳥。還食四生龍。是也。</p>
【龍四生】（出起世因本經）<p style="margin-left:1em">一卵生。卵生龍。居吒奢摩離樹東面。所居宮殿。皆七寶莊嚴。（梵語居吒奢摩離。華言鹿聚。七寶者。金。銀。瑠璃。玻璃。硨磲。碼碯。赤真珠也。）二胎生。胎生龍。居樹南面。所居宮殿。皆七寶莊嚴。三濕生。濕生龍。居樹西面。所居宮殿。皆七寶莊嚴。四化生。化生龍。居樹北面。所居宮殿。皆七寶莊嚴。</p>
【阿修羅四生】（出楞嚴經）<p style="margin-left:1em">梵語阿修羅。華言非天。以其果報最勝。隣次諸天而非天也。一卵生。謂若於鬼道。以護法力。乘通入空。此阿修羅。從卵而生。鬼趣所攝。二胎生。謂若於天中。降德貶墜。生於彼道。其所卜居。隣於日月。此阿修羅。從胎而出。人趣所攝。三濕生。謂別有一分下劣修羅。生大海心。沉水穴口。旦遊虛空。暮歸水宿。此阿修羅。因濕氣而有。畜生趣所攝。四化生。謂有阿修羅。執持世界。勢力無畏。能與梵王及天帝釋四天王爭權。此阿修羅。因變化而有。天趣所攝。（四天王。東方持國天王。南方增長天王。西方廣目天王。北方多聞天王。）</p>
</div></div>
</div><!-- end of div[@id='body'] -->
</body></html>