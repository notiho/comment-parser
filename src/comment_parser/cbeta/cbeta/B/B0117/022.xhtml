<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu35' />【七處徵心】（出楞嚴經）<p style="margin-left:1em">七處徵心者。佛於楞嚴會上徵詰阿難心目所在之處也。此由阿難遭摩登伽之幻術。佛敕文殊將呪往護。提獎阿難。歸來佛所。佛問其發心出家之始。阿難以見佛勝相而答。佛遂徵其心目所在。阿難答以目在外而心在內。及佛徵其心不在內。又計之在外。如是展轉窮逐徵詰。至於無所著處。使其妄心無所依止。蓋由阿難不知妙淨明心。徧一切處。無在無不在。而妄認緣塵。分別影事。以為心相。佛欲破其妄想緣心。顯其妙淨明體。故有七處徵心之說也。（梵語阿難。華言慶喜。梵語摩登伽。華言本性。文殊。梵語具云文殊師利。華言妙德。）一在內。在內者。謂阿難因佛徵問心目所在。阿難答云。心居身內。目在於外。佛遂問云。汝心若在身內。則應先見身中心肝脾胃等物。然後能見外境。若不先見身中之物。汝心豈在身內。故云。汝言覺了能知之心。住在身內。無有是處。二在外。在外者。謂阿難被佛徵心非內。則又計之於外。故以燈光譬之。謂眾生心在身外。不見身中。如燈光在室外。不能照於室內也。佛又問云。汝心若在身外。則身心兩異。各不相知。若相知者。云何在外。故云。汝言覺了能知之心。住在身外。無有是處。三潛根。潛根者。謂阿難被佛徵心非外。則又計為潛伏根裏。（根謂眼根。）故以瑠璃籠眼為喻。謂眼合於心。如瑠璃籠於眼上。若眼見物時。心即隨能分別。無有障礙。如瑠璃合眼。不礙於見物也。佛乃責其法喻不齊。汝若以瑠璃喻眼。則眼亦可見。眼若可見。即同於境矣。眼若同境。則心境各異。豈可云心潛伏根內。隨即分別耶。故云。汝言覺了能知之心。潛伏根裏。無有是處。四在闇內。在闇內者。謂阿難被佛徵詰心不在根裏。則又計云。諸眾生身。腑藏在中。竅穴居外。如我今者。開眼見明為見外。閉眼見暗為見內。佛乃問其汝當閉眼見暗之時。此暗境界與眼對否。若與眼對。暗在眼前。云何成內。若不對者。云何成見。故云。汝言見暗名見內者。無有是處。五隨所合處。隨所合處者。謂阿難被佛徵詰不在暗內。則又計之。隨所合處。心則隨有。佛乃問云。汝言隨所合處。心隨有者。是心無體。則無所合。心若有體。則汝以手自挃其身。汝心必能知覺。此知覺心。為復內出。為從外來。若於內出。則見身中。若從外來。先合見面。既非內外。則無出入。出入既無。體性何有。若無有體。誰為隨合。故云。隨所合處。心隨有者。無有是處。六在中間。在中間者。謂阿難被佛徵詰心非隨所合處而有。則又計心在於根塵中間。佛又問云。汝心若在根塵之中。此之心體。為復兼於根塵。為不兼於根塵。若兼於根塵。則根有知而塵無知。成敵兩立。云何為中。若不兼者。不屬根塵。即無體性。中何有相。故云當在中間。無有是處。（成敵兩立者。謂根與塵而成敵對。有知與無知而成兩立也。）七無著。無著者。謂阿難被佛徵詰心不在中間。則又計之。一切無著。名之為心。佛又問云。汝言不著名為心者。如世間虛空水陸飛行一切物象。汝心不著。此等物象。為有為無。若言無者。則同龜毛兔角。云何更有不著之物而言不著。若言有者。物在則心亦在。云何無著。故云。一切無著。名覺知心。無有是處。</p>
【大乘七種大義】（出大乘莊嚴經論）<p style="margin-left:1em">一緣大。謂菩薩修行大乘之法。由無量修多羅廣大法義而以為緣。故名緣大。（菩薩。梵語具云菩提薩埵。華言覺有情。梵語修多羅。華言契經。）二行大。謂菩薩修行大乘。既能自利。復能利他。自利利他。妙行具足。故名行大。三智大。謂菩薩修行大乘。常以智慧觀察。了知人法無我。於一切境。善能分別。故名智大。四勤大。謂菩薩修行大乘。由曠大劫來。發廣大心。精修無間。期登聖果。成就菩提。故名勤大。（劫。梵語具云劫波。華言分別時節。梵語菩提。華言道。）五巧大。謂菩薩修行大乘。由善巧方便。化導於他。不捨生死。垂形諸趣。於生死中。去住自在。故名巧大。六畏大。畏即無所畏也。謂菩薩修行大乘。智力內充。明了决定。於大眾中廣說一切法義。既决定無失。則無所恐懼。故名畏大。七事大。謂菩薩修行大乘。為令一切眾生。了其大事因緣。故數數示現世間。演大妙法。入大涅槃。故名事大。（梵語涅槃。華言滅度。）</p>
【大乘七善】（出法華文句）<p style="margin-left:1em">夫七善之法。乃通大小。今依法華所明。是圓頓大乘之七善也。一時節善。謂法華一經。具乎序正流通三分。即初善中善後善也。蓋如來演說圓頓一乘之法。雖該序正流通。皆是當機得益之時。是名時節善。二義善。謂法華一經所說之法。其義深遠。即是頓教了義之理。非聲聞緣覺所能測其邊底。是名義善。三語善。謂法華一經所說之法。其語巧妙。乃如來金口梵音。會理直說。菩薩之心。無不歡喜。即圓頓一乘妙教之文。是名語善。四獨一善謂法華一經所說之法。純一無雜。獨為菩薩。不共二乘。即圓頓一乘妙教。是名獨一善。（二乘者。聲聞乘。緣覺乘也。）五圓滿善。謂法華一經所說之法。具明世間出世間滿足之理。即圓頓一乘妙教。是名圓滿善。六調柔善。謂法華一經所說之法。清淨潔白。唯談中道之理。而無空假二邊瑕穢之相。即圓頓一乘妙教。調和柔順。是名調柔善。七無緣慈善。謂法華一經所說之法。備有梵行之相。即無緣慈也。言無緣者。心不攀緣一切眾生。而於一切眾生自然現益。是名無緣慈。</p>
【七種性自性】（出入楞伽經）<p style="margin-left:1em">性即不遷變之義。此不遷變性。是如來之自性。故云性自性。（雖有七種之名。不出如來第一義心也。）一集性自性。集即聚也。其性自性。乃是萬善聚集之因也。此約聖而論。故經云。即三世如來性自性第一義心也。二性自性。謂由前第一義心所集萬善之因。各有自性存於內故。是名性自性。三相性自性。覽而可別曰相。謂由前第一義心所集萬善之因。各有自相形於外故。是名相性自性。四大種性自性。大種即地水火風四大之種子也。無處不有。故名為大。言大種性自性者。謂四大種各有自性也。大種本通凡聖。今約聖報而言。即此大種性自性。是法性五陰之果。是名大種性自性。（五陰者。色陰。受陰。想陰。行陰。識陰也。言法性五陰者。謂如來轉生死五陰而成法性五陰。蓋即色是真常之色。乃至即識是真常之識是也。）五因性自性。因即能生為因。謂前所證大種之果。必有所起之因。即是第一義因心也。是名因性自性。六緣性自性。緣即緣助。謂證第一義自性果德雖由因心。須假眾緣助顯而成。是名緣性自性。（因心者。即因中智慧之心也。眾緣者。即萬行也。）七成性自性。成即成就。謂因緣合而成果也。蓋成就如來第一義果德之性。是名成性自性。</p>
【七空】（出入楞伽經）<p style="margin-left:1em">由凡夫執著妄想自性故。如來為說空法以破之。諸經所說空義不一。今言七種者。乃赴一時之機。如應病與藥也。一相空。謂一切諸法之性。自他共離之相皆空。是為相空。（一切性者。即自他共離之四性也。謂如計一念心從根生即自性。從塵生即他性。根塵合生即共性。離根塵生即離性。於此四性之相。皆不執著。是名皆空。）二性自性空。謂於當念觀一切所生之法。悉由因緣和合而成。本無自生之性。是為性自性空。三行空。謂五陰之身。本無有我。亦無我所。眾生不了。執陰成我。從我起行。若能順性推求。則五陰之法。了不可得。是為行空。（五陰者。色陰。受陰。想陰。行陰。識陰也。我者。謂於五陰中強立主宰。執之為我也。我所者。即五陰之身是也。）四無行空。謂不離前所作行。而能了達諸陰展轉緣起。無有自性可得。亦無所作之行。是為無行空。五一切法離言說空。謂一切法皆是妄想而成。本無自性。離諸言說。是為一切法離言說空。六第一義聖智大空。謂佛自覺聖智。能空一切見過習氣。所空既空。能空亦空。是為第一義聖智大空。（自覺聖智者。佛所證第一義心也。見過者。一切見惑之過失也。習氣者。即見過餘習之氣分也。）七彼彼空。謂彼外道所計之空。但能空於彼。而不能空於此。是為彼彼空。（空於彼而不能空於此者。謂能空於境而不能空於心也。）</p>
【七種第一義境界】（出入楞伽經）<p style="margin-left:1em">七種境界者。即諸佛菩薩所證所得之境界也。而皆云第一義者。乃約究竟極處而言。然此七種有通別之異。前六種通於佛及菩薩。後一種乃如來自到境界也。一心境界。謂中道之理。無二無別。即諸佛菩薩心之所造至極之處。是名心境界。二慧境界。謂至極之理。心既能造。即發通明慧性。以此慧性。分明照了。是名慧境界。三智境界。謂既發慧明。則成智用。智力現前。於一切法無所不知。是名智境界。四見境界。謂智用既成。則發正見。正見現前。則無諸邪妄。是名見境界。五超二見境界。謂正見現前。則能超過斷常二見。是名超二見境界。（斷常二見者。謂外道妄計此身滅已。再不更生。是名斷見。復計此身滅已。後當更生。是名常見也。）六超子地境界。子地即登地菩薩。等視眾生。猶如一子。謂諸佛菩薩能以第一義心發明智慧。正見現前。則超於十地而成正覺。是名超子地境界。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地。菩薩得證此地。能發生佛法。故言地也。）七如來自到境界。謂諸如來以性自性第一義心。成就世間出世間上上之法。是名如來自到境界。（如來性自性者。性即不遷不變之義。謂如來以此之性而為自性也。成就世間出世間者。世間。即示同人法而化他也。出世間。即同聲聞緣覺菩薩之三乘也。上上法者。唯佛與佛能究竟自到也。）</p>
【七真如】（出瑜伽師地論）<p style="margin-left:1em">一流轉真如。流轉即運動之義。真如者。真名不偽。如名不異也。謂諸眾生造作一切行業。流轉生死。而真如之體。本無動搖。然亦不妨隨緣轉變。論云。一切行無先後性。是也。（無先後性者。謂於一切行業。不離真如之理性故也。）二實相真如。無虛妄相。故名實相。謂一切法中無人法二執也。人執者。於諸法中計著假名。執以為我。法執者。於五陰身執為實法。計我所有。若能了此二執皆空。即是實相真如之理也。論云。一切法補特伽羅無我性。及法無我性。是也。（五陰者。色陰。受陰。想陰。行陰。識陰也。梵語補特伽羅。華言人。又云數取趣。）三唯識真如。識即心也。謂一切行業。皆由識心而起。而此識心。全由真如之理變現。是名唯識真如。論云。了別一切行。唯是識性。是也。四安立真如。安立即建立之義。謂如來所說一切眾生色身業行有為之法。迷真逐妄。受生死苦。皆依真如之體建立。是名安立真如。論云。我所說諸苦聖諦。是也。（苦聖諦者。聖。正也。諦即審實不虛之義。謂諦了生死實是苦也。）五邪行真如。謂如來所說一切煩惱妄惑邪行之法。雖是邪妄。不離真如之體。是名邪行真如。論云。我所說諸集聖諦。是也。（集聖諦者。集即招集之義。謂惑業招集生死之苦也。）六清淨真如。清淨者。不垢不染之義。謂如來所說涅槃清淨寂滅之理。本無染污。是名清淨真如。論云。我所說諸滅聖諦。是也。（梵語涅槃。華言滅度。滅聖諦者。謂滅生死之苦。而證涅槃寂滅之樂也。）七正行真如。謂如來所說一切道品正行之法。皆依真如理體而立。是名正行真如。論云。我所說諸道聖諦。是也。（道品者。即三十七道品。總而言之。不出戒定慧也。道聖諦者。道即能通之義。謂修道品而能通至涅槃也。）</p>
【七常住果】（出楞嚴經）<p style="margin-left:1em">常住者。無滅無生。不遷不變之謂也。果者。在修曰因。在證曰果。謂此七種即諸佛所證法身之果德也。以其清淨圓滿。體性堅凝。皆名常住果也。一菩提。梵語菩提。華言道。即諸佛所得清淨究竟之理也。以其無滅無生。不變不遷。是為常住果。二涅槃。梵語涅槃。華言滅度。即如來所證究竟法身之果。以其無滅無生。不遷不變。是為常住果。三真如。離妄曰真。不異曰如。即諸佛所證真實無妄之德。以其無滅無生。不遷不變。是為常住果。四佛性。佛性者。覺性也。即諸佛所證真覺湛明之性。無染無淨。離過絕非。以其無滅無生。不遷不變。是為常住果。五菴摩羅識。梵語菴摩羅。華言清淨。又云白淨無垢。此識即諸佛清淨本源心體。湛若太虛。纖塵不立。非生死之所拘。非涅槃之能寂。以其無滅無生。不遷不變。是為常住果。六空如來藏。空如來藏者。含攝萬法而無所積聚也。即諸佛所證清淨法身之體。煩惱蕩盡。應用無窮。以其無滅無生。不遷不變。是為常住果。七大圓鏡智。大圓鏡智者。洞照萬法。無所不知。即諸佛所得本有圓明覺照之智。應物無迹。體不動搖。以其無滅無生。不遷不變。是為常住果。</p>
【七辯】（出華嚴經疏）<p style="margin-left:1em">一捷辯。謂菩薩智慧。通達諸法名字。分別無滯。捷如影響。故名捷辯。（菩薩。梵語具云菩提薩埵。華言覺有情。）二迅辯。謂菩薩明於事理。心無疑暗。善赴機緣。隨問即答。語言迅疾。猶若懸河。故名迅辯。三應辯。謂菩薩以一切文字名義。莊嚴種種法語。應時應機。無有差異。隨其所問。應答無窮。故名應辯。四無疎謬辯。謂菩薩隨一切眾生根性所樂聞法而為說之。皆契真理。無有差失。故名無疎謬辯。五無斷盡辯。謂菩薩於一字中能說一切字。一語中能說一切語。一法中能說一切法。相續連環不斷。故名無斷盡辯。六多豐義味辯。謂菩薩能知名數事理。其義無礙。其味無窮。答問辯說。皆無有量。故名多豐義味辯。七最上妙辯。謂菩薩所說諸法。分別明了。清徹遠聞。聲如頻伽。眾生樂聽。最勝無比。故名最上妙辯。（頻伽。梵語具云迦陵頻伽。華言妙聲鳥。）</p>
【七種定名】（出翻譯名義）<p style="margin-left:1em">定即禪定也。禪有二種。一者世間禪。二者出世間禪。而定名不出此七種也。（世間禪者。即色界四禪。無色界四無識定等也。出世間禪者。即八背捨。八勝處等也。）一三摩呬多。梵語三摩呬多。華言等引。遠離沉掉曰等。發生功德曰引。謂能修此定。則離諸煩惱。而引發勝妙功德也。（沉即昏沉。掉即掉舉。謂動也。）二三摩地。梵語三摩地。華言等持。又云正心行處。謂眾生心行。從無始來。常曲不直。能修此定。心則端直。安住一境而不動也。三三摩鉢底。梵語三摩鉢底。華言等至。謂能修此定。正受現前。大發光明。慶快殊勝。處染不染。無有退轉也。四馱那演那。梵語馱那演那。華言靜慮。謂澄神息慮。專思寂想也。五質多翳迦阿羯羅多。梵語質多翳迦阿羯羅多。華言心一境性。謂攝心一境。策勵正勤而修習也。六奢摩他。梵語奢摩他。華言止。謂止息諸根惡不善法。能滅一切散亂煩惱故也。七現法樂住。現法樂住者。謂修習禪定。離一切妄想。身心寂滅。現受法喜之樂而安住不動也。（法喜者。謂因聞法而得歡喜也。）</p>
【七方便】（亦名七賢出天台四教儀集註）<p style="margin-left:1em">方謂方法。便謂便宜。猶善巧也。謂一切眾生欲出三界斷除煩惱惑業而證真空涅槃之理。必先以此七種法門而為方便也。（三界者。欲界。色界。無色界也。梵語涅槃。華言滅度。）一五停心。停止也。住也。心即慮知心也。謂眾生多貪者。以不淨觀治之。多瞋者。以慈悲觀治之。多散者。以數息觀治之。愚癡者。以因緣觀治之。多障者。以念佛觀治之。修此五法。能止住五種妄心。故名五停心。（因緣觀者。謂觀十二因緣也。）二別相念。別謂各別。相謂行相。念即觀也。謂四念處。觀身不淨。觀受是苦。觀心無常。觀法無我。四種行相。各別不同。故名別相念。三總相念。總相者。以身受心法四種。一念俱觀。如觀身不淨。則知受心法皆不淨。乃至觀法無我。則知身受心亦無我。故名總相念。四煖位。煖者從喻立名。以前別相總相念處。觀於四諦之境。能發相似之解。伏煩惱惑。得佛法氣分。猶如鑽木求火。火雖未現。先得煖氣。故名煖位。（四諦者。苦諦。集諦。滅諦。道諦也。相似解者。謂於真空之理。雖未真證。已有相似之解也。）五頂位。頂者。謂修四諦法所得相似之解。轉復增勝。定觀分明。在於煖位之上。如登山頂。觀望四方。悉皆明了。故名頂位。六忍位。忍者忍可也。謂由前所得相似之解。增進善根。於四諦境。堪忍樂欲。故名忍位。七世第一位。世即世間也。謂修四諦行。至此漸見法性。將入初果。雖未得於聖道。而於世間稱為第一。故名世第一位。（初果即須陀洹果也。）</p>
【七覺分】（出法界次第）<p style="margin-left:1em">覺即覺了。謂覺了所修之法是真是偽也。分即支分。謂此七種法。各有支派分齊。不相雜亂。故名七覺分。亦名七覺支。擇進喜三覺分屬慧。除捨定三覺分屬定。念覺分兼屬定慧。故摩訶止觀云。修此七覺。即得入道。是也。一擇法覺分。擇即揀擇。謂用智慧觀察諸法之時。善能簡別真偽。而不謬取虛偽之法。故名擇法覺分。二精進覺分。不雜名精。無間名進。謂修諸道法之時。善能覺了。不行無益苦行。而於真正法中。常能用心專一。無有間歇。故名精進覺分。三喜覺分。喜即懽喜。謂心契悟真法。得懽喜時。善能覺了。此喜不從顛倒法生。住真法喜。故名喜覺分。四除覺分。除即斷除。謂斷除諸見煩惱之時。善能覺了。除去虛偽之法。增長真正善根。故名除覺分。五捨覺分。捨即捨離。謂捨離所見念著之境。善能覺了虛偽不實。永不追憶。故名捨覺分。六定覺分。定即禪定。謂發禪定之時。善能覺了諸禪。不生煩惱妄想。是名定覺分。七念覺分。念即思念。謂修諸道法之時。善能覺了。常使定慧均平。若心昏沉之時。當念用擇法精進喜三覺分。觀察諸法。令不昏沉。若心浮動之時。當念用除覺分。除身口之過非。用捨覺分捨於觀智。用定覺分入正禪定。攝其散心。令不浮動。是名念覺分。</p>
【七知】（亦名大乘七丈夫出涅槃經）<p style="margin-left:1em">七知者。謂佛於涅槃會上。告諸菩薩。住於大乘。知七善法。名具足梵行。是也。（梵語涅槃。華言滅度。菩薩。梵語具云菩提薩埵。華言覺有情。）一知法。知法者。謂知十二部經能詮之法也。（十二部經者。一契經。二重頌。三諷頌。四因緣。五本事。六本生。七希有。八譬喻。九論議。十自說。十一方廣。十二授記也。）二知義。知義者。謂知十二部經中一切文字語言所詮之義理也。三知時。知時者。謂善知如是時中任修寂靜。如是時中任修精進。如是時中任修捨定。如是時中任供養佛。如是時中任供養師。如是時中任修布施忍辱乃至般若等也。（任者。堪也。當也。）四知足。知足者。謂於飲食衣藥行住坐臥睡寤語默之類。常知止足也。五知自。知自者。謂自知我有如是信。如是戒。如是多聞。如是捨。如是慧。如是正念。如是善行。皆悉明了也。六知眾。知眾者。謂知如是等是剎利眾。婆羅門眾。居士眾。沙門眾。應知是眾如是行來。如是坐起。如是說法。如是問答。皆悉明了也。（剎利。梵語具云剎帝利。華言田主。王種也。梵語婆羅門。華言淨行。梵語沙門。華言勤息。）七知人尊卑。知人尊卑者。人有二種。一者信。二者不信。信者為善人。知其為尊。不信者為惡人。知其為卑。又如二乘之人。但能自度。不能度人。知其為卑。若菩薩之人。不願自度。但求度他。而能以慈悲之心。利益安樂一切眾生。則知其為尊也。（二乘者。聲聞乘。緣覺乘也。）</p>
【七淨華】（出翻譯名義）<p style="margin-left:1em">不染曰淨。華乃對果而言。即因中所修之行也。謂二乘修習無漏之業。以七種淨行為華。而證道果。故言七淨華也。維摩經云。定水湛然。滿布以七淨華。是也。（二乘者。聲聞乘。緣覺乘也。無漏業者。謂修戒定慧之業。不漏落三界生死也。）一戒淨華。戒淨華者。謂攝律儀等戒。即正語正業正命也。謂二乘持守戒法。攝身口意業。若戒行清淨。則道果自成也。（攝律儀者。謂一切戒法無不聚攝也。正語正業正命者。即身口意三業也。正即不邪也。若三業不邪。則戒體清淨矣。）二心淨華。心淨華者。即精進正念正定也。謂二乘修習禪定。當精勤正念。若內心清淨。則道果自成也。三見淨華。見淨華者。即正見正思惟也。謂二乘修無漏行。常正思惟。則正見現前。若所見清淨。則道果自成也。四斷疑淨華。斷疑淨華者。即見道也。謂初果須陀洹。修無漏行觀。斷除疑惑。見道分明。則內心清淨。道果自成也。（梵語須陀洹。華言預流。疑惑即見惑。謂意根對法塵起諸分別也。）五分別淨華。分別淨華者。謂二果斯陀含。三果阿那含。修無漏行。斷除思惑。於真空理。善能分別。則內慧清淨。道果自成也。（梵語斯陀含。華言一來。梵語阿那含。華言不來。思惑者。謂眼耳鼻舌身五根。對色聲香味觸五塵起諸貪愛也。）六行淨華。行淨華者。謂二果三果。修無漏行。斷除思惑。則智見分明。慧行清淨。道果自成也。七涅槃淨華。梵語涅槃。華言滅度。涅槃淨華者。即無學道也。謂四果阿羅漢。既斷見思二惑。無法可學。知見清淨。則涅槃之果自成也。</p>
【七財】（出十誦律并未曾有因緣經）<p style="margin-left:1em">財者。信等七種出世間之法財也。一切眾生。行此七法。資成道果。故謂之財。一信財。信即信心。謂信能决定受持正法。以為成佛之資。故名信財。二進財。進即精進。謂未能見真諦理。而一心精進求出離道。以為成佛之資。故名進財。三戒財。戒即戒律。謂戒為解脫之本。能防身口意之非。止身口意之惡。以為成佛之資。故名戒財。四慚愧財。慚者慚天。愧者愧人。謂既能慚愧。則不造諸惡業。以為成佛之資。故名慚愧財。五聞財。聞為三慧之首。聞必能思。思必能修。謂若能聞佛聲教。則開發妙解。如說而行。以為成佛之資。故名聞財。（三慧者。聞慧。思慧。修慧也。）六捨財。捨即捨施。謂若能運平等心。無憎無愛。身命資財。隨求給施。無所悋惜。以為成佛之資。故名捨財。七定慧財。定慧即止觀也。定則攝心不散。止諸妄念。慧則照了諸法。破諸邪見。以為成佛之資。故名定慧財。</p>
【藏教七階】（出天台四教儀集註）<p style="margin-left:1em">藏教者。即小乘經律論三藏教也。階者。階級次第也。謂藏教菩薩修行之次第也。（菩薩。梵語具云菩提薩埵。華言覺有情。）一四弘誓願。弘者。大也。誓者。要制其心也。願者。志求滿足也。謂菩薩從初發心。觀四諦境。發四弘誓。一未度者令度。即眾生無邊誓願度。此觀苦諦境。二未解者令解。即煩惱無數誓願斷。此觀集諦境。三未安者令安。即法門無量誓願學。此觀道諦境。四未得涅槃者令得涅槃。即佛道無上誓願成。此觀滅諦境也。（梵語涅槃。華言滅度。）二三祇修六度。三祇者。三阿僧祇劫也。六度者。布施持戒忍辱精進禪定智慧也。度。越也。越生死流。到涅槃岸也。謂菩薩既發心已。必須行六度行。填滿本願。是為三祇修六度。（梵語阿僧祇劫。華言無數時。）三百劫種相好。劫。梵語具云劫波。華言分別時節。百劫種相好者。一增一減為一小劫。凡歷二十番增減為一中劫。八十番增減為一大劫。謂菩薩於百劫中種諸相好。用百福德成一相好。如是至三十二相具足。而身清淨也。（人壽從十歲增至八萬四千歲。名增劫。從八萬四千歲減至十歲。名減劫。如是一增一減。名一小劫。三十二相者。足下安平相。千輻輪相。手指纖長相。手足柔輭相。手足縵網相。足跟滿足相。足趺高好相。腨如鹿王相。手過膝相。馬陰藏相。身縱廣相。毛孔生青色相。身毛上靡相。身工色相。身光面各一丈相。皮膚細滑相。七處平滿相。兩腋滿相。身如師子相。身端直相。肩圓滿相。四十齒相。齒白齊密相。四牙白淨相。頰車如師子相。咽中津液得上味相。廣長舌相。梵音深遠相。眼色如金精相。眼睫如牛王相。眉間白毫相。頂肉髻成相也。）四六度相滿。六度相滿者。謂菩薩修行六度之相圓滿也。如尸毘王代鴿。即檀度滿也。普明王捨國。即戒度滿也。羼提仙人被歌利王割截身體。慈忍不動。血變為乳。即忍度滿也。大施太子抒海。即精進度滿也。尚闍黎鵲巢頂上。即禪度滿也。劬嬪大臣分閻浮提為七分。城邑山川均等。故能息諍。即智度滿也。如上六人。皆釋迦往昔所修之行。是為六度相滿。（梵語尸毘。華言與。代鴿者。遍割身肉與鷹。以代鴿命。身肉俱盡。不惱不死。自誓真實。感身平復也。梵語羼提。華言忍辱。梵語歌利。華言惡世無道。大施太子求如意珠濟貧。得珠墮海。抒海取之。言欲酌海乾而取之也。筋骨斷壞。終不懈廢。諸天見而問之。答曰。吾生生不休。諸天愍之。助其抒海。海水減半。龍恐海乾。令夜叉送珠還之。尚闍黎者。螺髻仙人名。此人得四禪定。出入息斷。鳥謂為木。於髻生卵。定起欲行。恐鳥母不來。即更入定。待鳥飛去。方始出定。梵語閻浮提。華言勝金洲。梵語釋迦。華言能仁。）五兜率降生。梵語兜率。華言知足。降生者。謂菩薩將補佛處。出世度生。即從兜率天降生人間以補其處。是為兜率降生。（菩薩。即釋迦佛也。補佛處者。前佛既滅。而此菩薩即補其處也。）六降神出家。謂菩薩既降神出胎。厭生老病死之苦而欲脫離。故求出家。入山修道。是為降神出家。七菩提樹下成道。梵語菩提。華言道。謂菩薩自知成道時至。於菩提樹下破諸魔眾。魔王敗績。鬼兵退散。菩薩安坐不動。即成佛道。是為菩提樹下成道。（菩提樹者。謂佛於此樹下成道。故名菩提樹也。）</p>
【菩薩七相憐愍】（出瑜伽師地論）<p style="margin-left:1em">一無畏憐愍。謂菩薩於諸有情。以無畏力。起憐愍心。隨順眾生身語意業。利益安樂。是名無畏憐愍。（菩薩。梵語具云菩提薩埵。華言覺有情。）二如理憐愍。理即法也。謂菩薩於諸有情。如法憐愍。利益一切。而終不以非法非律非賢善行勸化有情乖違於理。是名如理憐愍。三無倦憐愍。謂菩薩於諸有情。慇懃憐愍。隨其所宜。發起一切饒益事業。曾無厭倦。是名無倦憐愍。四無求憐愍。謂菩薩於諸有情。不待求請。自起憐愍。為作利益。是名無求憐愍。五無染憐愍。謂菩薩於諸有情。無愛染心而起憐愍。廣饒益他。不祈恩報。亦不希望當來之果。是名無染憐愍。六廣大憐愍。謂菩薩於諸有情。起憐愍心。至廣至大。雖遭一切不饒益事。寧自身受苦。終不棄捨。令其安樂。是名廣大憐愍。七平等憐愍。謂菩薩以如上種種憐愍眾生功德相狀。普於一切平等饒益。無有分限。是名平等憐愍。</p>
【菩薩有七種大】（出菩薩地持經）<p style="margin-left:1em">一法大。法即諸佛所說之法也。謂菩薩能受持十二部經之法。最上最大。故名法大。（菩薩。梵語具云菩提薩埵。華言覺有情。十二部經者。一契經。二重頌。三諷誦。四因緣。五本事。六本生。七希有。八譬喻。九論議。十自說。十一方廣。十二授記也。）二心大。心即諸佛廣大之心也。謂菩薩能發阿耨多羅三藐三菩提心。故名心大。（梵語阿耨多羅三藐三菩提。華言無上正等正覺也。）三解大。解謂解了。謂菩薩由解十二部經。了知諸法義理。悉無疑礙。故名解大。四淨心大。謂菩薩既能解了十二部經。依而行之。則能離諸惑染。超過一切解行。心得清淨。故名淨心大。五眾具大。謂菩薩所修福德智慧。皆是成佛之具。畢竟證得無上菩提。故名眾具大。（梵語菩提。華言道。）六時大。時即時數。謂菩薩歷三阿僧祇劫修行六度。畢竟當得無上菩提。故名時大。（三阿僧祇劫者。梵語阿僧祇劫。華言無數時。初阿僧祇劫。從古釋迦佛至尸棄佛。二阿僧祇劫。從尸棄佛至然燈佛。三阿僧祇劫。從然燈佛至毘婆尸佛。六度者。一布施。二持戒。三忍辱。四精進。五禪定。六智慧也。）七得大。謂菩薩由前六種功德為因。證得無上菩提之果。故名得大。</p>
【善友七事】（出楞嚴經疏）<p style="margin-left:1em">謂菩薩常為利樂一切眾生。示現世間而作善友。勸導誘掖。開示教他也。（菩薩。梵語具云菩提薩埵。華言覺有情。）一遭苦不捨。謂菩薩運大悲心。憐憫六道眾生受諸苦惱。故隨類現形。種種開示。令得出離。雖代受其苦。心無棄捨。是為遭苦不捨。（六道者。天道。人道。修羅道。餓鬼道。畜生道。地獄道也。）二貧賤不輕。謂菩薩運平等心。見一切眾生雖乏功德法財以自莊嚴。而知其本有法身。無德不備。是以心常愛念。不生輕慢。是為貧賤不輕。三密事相告。謂菩薩見諸眾生本性圓明。眾德元具。無始以來。為一切客塵煩惱之所隱覆。不能顯現。故委曲相告。令其斷除。開發本性。是為密事相告。（客塵者。謂無明之惑。暫自外至。名之為客。以能染污真性。名之為塵也。）四遞相覆藏。謂菩薩見諸眾生善根未熟。未能深信實道。故覆實理而以權法示之。及其善根既熟。堪任實化。故覆其權法而以實理示之。是為遞相覆藏。五難作能作。謂菩薩但為誘掖眾生。人所難為者。悉能為之。故雖著弊垢衣。不以為貧。執除糞器。不以為賤。是為難作能作。六難與能與。謂菩薩以自己所悟真實之理。方便教化。亦令一切眾生皆得本有真實之性。猶解髻中明珠。而以與人。心無悋惜。是為難與能與。七難忍能忍。謂菩薩見諸眾生違佛教化。作不善業。生諸惡道。即起哀憫之心。方便度脫。雖經多劫。心無退轉。是為難忍能忍。（劫。梵語具云劫波。華言分別時節。）</p>
【小乘七種聖】（又名七士夫趣亦名七丈夫出天台四教儀集註）<p style="margin-left:1em">聖。正也。捨凡性入正性。故名為聖。賢首宗立為七士夫趣。亦名七丈夫。名異義同也。一隨信行。行即進趣之義。謂鈍根之人。憑他生解。依信而行。進趣於道。故名隨信行。二隨法行。謂利根之人。自以智力。依法而行。進趣於道。故名隨法行。三信解。謂前信行之人。轉入修道。以鈍根故。依憑信力。起發真解。故名信解。（修道者。謂二果斯陀含。三果阿那含也。）四見得。謂前法行之人。轉入修道。以利根故。見法得理。故名見得。五身證。謂受想心滅。現身即證涅槃寂靜之定。故名身證。（現身。即現生之身。梵語涅槃。華言滅度。）六時解脫。謂前信行鈍根之人。欲待時節及以緣具。方堪入道。故名時解脫。（緣具有六。謂衣。食。床具。處所。說法人。同學人也。）七不時解脫。謂前法行利根之人。能於一切時中進修善業。不待時節及以緣具而入於道。故名不時解脫。</p>
【七流】（出華嚴孔目）<p style="margin-left:1em">流者。即見思二惑也。此惑能漂流眾生入生死海故也。謂四果之人。因修四諦之法。能斷見思之惑。而不流轉三界。故有七流之義焉。（見思惑者。謂意根對法塵起諸分別曰見惑。眼耳鼻舌身五根對色聲香味觸五塵起諸貪愛曰思惑也。四果者。須陀洹果。斯陀含果。阿那含果。阿羅漢果也。四諦者。苦諦。集諦。滅諦。道諦也。三界者。欲界。色界。無色界也。）一見諦所滅流。謂初果之人。見真諦理。能斷欲界見惑。因滅此惑。不流轉欲界。故云見諦所滅流。（初果即須陀洹果也。）二修道所滅流。謂第二果第三果之人。因修四諦之觀。能斷欲界思惑。因滅此惑。不為欲界漂流。故云修道所滅流。（二果即斯陀含果。三果即阿那含果也。）三遠離所滅流。謂第四果之人。因修四諦之觀。而於見思之惑。斷盡無餘。則能遠離三界。不復流轉。故云遠離所滅流。（四果即阿羅漢果也。）四數事所滅流。數事即五蘊十二入十八界等法也。謂第四果之人。能觀五蘊等法皆悉空寂。而見思之惑俱盡。不復流轉三界。故云數事所滅流。（五蘊者。色蘊。受蘊。想蘊。行蘊。識蘊也。十二入者。眼入。耳入。鼻入。舌入。身入。意入。色入。聲入。香入。味入。觸入。法入也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）五捨所滅流。謂第四果之人。已空五蘊等法。所空之法既無。能空之心亦捨。能所兩亡。無憎無愛。一味平等。證於無學。不復流轉三界。故云捨所滅流。（無學者。謂阿羅漢見思惑盡。無法可學也。）六護所滅流。謂第四果之人。見思惑盡而證無學。於己所證。恐有退失。善加守護。令見思習氣。更不再起。不復流轉三界。故云護所滅流。（見思習氣。謂見思惑之餘習氣分也。）七制伏所滅流。謂第四果之人。見思惑縛已斷。色身果縛猶在。應須制伏。令見思習氣。永不復起。三界流轉。即得止息。故云制伏所滅流。（縛猶束繫也。謂由色身所繫。不得自在也。）</p>
【華嚴宗七祖】（出佛祖統紀）<p style="margin-left:1em">一馬鳴尊者。馬鳴乃西土十一祖也。東天竺國人。說法時。能感羣馬得解悲鳴。故曰馬鳴。依百本大乘經造起信論。是為初祖。二龍樹尊者。龍樹乃西土十三祖也。南天竺國梵志之裔。始生之日。在於樹下。因入龍宮而得成道。故號龍樹。申明起信論義。是為二祖。（梵語梵志。華言淨裔。）三帝心法師。帝心號也。姓杜。諱法順。世間聾啞者遇之。必能聞能語。唐太宗詔謂之曰。朕苦勞熱。師之神力。何以蠲除。師曰。聖德御宇。微恙何憂。但頒大赦。聖躬自安。上從之。疾遂瘳。因錫號曰帝心。作法界觀門。專弘華嚴。是為三祖。四雲華法師。雲華。寺名也。師居是寺。因以名之。姓趙。諱智儼。得帝心之親傳。以授賢首。其教大行。是為四祖。五賢首法師。賢首。<span class='corr'>諡</span>號也。諱法藏。其先康居國人。唐則天詔於太原寺開華嚴宗旨。感白光自口而出。須臾成蓋。萬眾懽呼。召對長生殿。指殿隅金師子以喻法界體用而為說法。則天領解。遂著其說為金師子章。是為五祖。六清涼法師。清涼號也。姓夏侯氏。諱澄觀。會稽人。造華嚴大疏。唐德宗誕節。召對內殿。能以妙法。清涼帝心。遂賜號清涼。憲宗問華嚴宗旨。豁然有得。加號大統清涼國師。文宗開成三年示寂。凡歷九朝。為七帝門師。是為六祖。（九朝者。唐玄宗。肅宗。代宗。德宗。順宗。憲宗。穆宗。敬宗。文宗也。七帝者。即代宗以下七帝也。）七圭峯法師。圭峯。終南山之別名也。師居是山。因得是名。姓何。諱宗密。果州人。清涼嘗謂之曰。毘盧華藏。能隨我遊者。其汝乎。遂著圓覺華嚴等疏鈔。唐文宗詔問佛法大意。賜號大德。是為七祖。（毘盧。梵語具云毘盧遮那。華言徧一切處。華藏即華藏世界也。）</p>
【七識住】（出阿毘曇論）<p style="margin-left:1em">識即心識住者。謂此識隨所感報而安住也。論中不及四禪天非想非非想天者。偈曰。善處在欲界。及色界三地。無色界亦然。是說為識住。（色界三地者。初禪。二禪。三禪也。無色界亦然者。謂亦有三地。空處。識處。無所有處也。）一欲界人天識住。謂欲界中人若初受生。此識即托母胎。遂依母息出入。及出胎後依身而住。又若因修戒善。感報而生欲天。此識即依化生之身而住。是為欲界人天識住。（戒善者。五戒十善也。）二初禪天識住。謂於欲界修習禪定之時。忽覺身心凝然。運運而動。如雲如影。感報而生色界初禪天。此識即依化生之身而住。是為初禪天識住。三二禪天識住。謂厭初禪覺觀動散。因攝在定。澹然澄靜。覺觀即滅。乃發勝定之喜。感報而生色界二禪天。此識即依化生之身而住。是為二禪天識住。（覺觀者。初心在緣曰覺。細心分別曰觀也。）四三禪天識住。謂厭二禪喜心湧動。定不堅固。因攝心諦觀。喜心即謝。泯然入定。綿綿之樂。從內心發。感報而生色界三禪天。此識即依化生之身而住。是為三禪天識住。五空處天識住。謂既得三禪天定。猶厭身色繫縛。乃轉加功力。觀察色身。猶如羅縠。內外通徹。一心念空。無諸色相。感報而生無色界空處天。此識即依空處而住。是為空處天識住。六識處天識住。謂既得空處天定。識緣虛空。定心復散亂。即捨虛空。轉心緣識。心定不動。感報而生無色界識處天。此識即依識處而住。是為識處天識住。七無所有處天識住。謂既得識處天定。此心緣識。無量無邊。能壞於定。惟有無心識處。心無依倚。乃為安隱。感報而生無色界無所有處天。此識即依無所有處而住。是為無所有處天識住。</p>
【七眾】（出仁王護國經并翻譯名義）<p style="margin-left:1em">七眾者。謂出家五眾。比丘。比丘尼。沙彌。沙彌尼。式叉摩那。在家二眾。優婆塞。優婆夷也。一比丘。梵語比丘。華言乞士。謂上乞法以資慧命。下乞食以資色身也。亦名苾芻。蓋苾芻。雪山香草名。草有五義。以喻比丘五德。（五義五德者。一體性柔軟義。喻比丘折伏身語麤獷之德。二引蔓旁布義。喻比丘度人不絕之德。三馨香遠聞義。喻比丘戒香芬馥之德。四能療疼痛義。喻比丘能斷煩惱之德。五不背日光義。喻比丘常向佛日之德也。）二比丘尼。（亦名苾芻尼。）梵語尼。華言女。大智度論云。尼得無量律儀。故應次於比丘。又佛以儀法不便。故在比丘之後。三沙彌。梵語沙彌。又云室利摩理洛迦。華言息慈。謂止息世染之情。慈濟羣生也。以初入佛法之時。多存俗情。故須息惡行慈。是名沙彌。四沙彌尼。梵語沙彌尼。又云室利摩理迦。華言勤策女。謂精勤策進佛法功行故也。五式叉摩那。梵語式叉摩那。華言學法女。行事鈔云。式叉尼具學三法。一學根本。二學六法。三學行法。是名學法女。（根本者。謂不殺。不盜。不婬。不妄語也。六法者。不染心相觸。不盜人四錢。不斷畜生命。不小妄語。不非時食。不飲酒也。行法者。謂大尼之戒行也。）六優婆塞。梵語優婆塞。華言清淨士。梵語舊云鄔波索迦。華言近事男。謂其自行清淨。親近承事佛法也。七優婆夷。梵語優婆夷。華言清淨女。梵語舊云鄔波斯迦。華言近事女。謂其自行清淨。親近承事佛法也。</p>
【七種人】（出涅槃經）<p style="margin-left:1em">師子吼菩薩問佛言。若一切眾生既有佛性。何須更習八聖道耶。佛言。性雖本具。要須修習聖道。方見佛性。譬如恒河邊有七種人。或為洗浴。或畏賊寇。或為採花。則入河中。河喻生死大河。浴喻出家受戒清淨。賊喻煩惱。採花喻七淨花以為其因。而求涅槃之果也。（八聖道。又云八正道。即正見。正思惟。正語。正業。正命。正精進。正念。正定也。恒河之恒。梵語又云殑伽。華言天堂來。謂此河從高流下也。入河者。既言出家。合云出河。而言入者。要於生死之中而求涅槃故也。七淨花者。戒淨花。心淨花。見淨花。斷疑淨花。分別淨花。行淨花。涅槃淨花。以此七淨花為因中之行也。梵語涅槃。華言滅度。）第一人入水則沒。此一種羸無勢力。不習浮故。以喻一闡提也。闡提之人。親近惡友。聽受邪法。以惡業重故。又無信力。沒生死河。不能得出。故云入水則沒。（梵語一闡提。華言信不具。由過去無宿善因。故譬羸劣無力。現在無信心。故譬不習浮。無善無信。則不能出於生死大河矣。）第二人雖沒還出出<span class='corr'>已</span>還沒。此一種。以喻人天將進而退者也。為斷善根。沒生死河。故云沒。復能親近善友。能生信心。雖沒而出。故云還出。既得出已又遇惡友聽受邪法。仍沒生死大河。故云出已還沒。第三人沒已即出出更不沒。此一種。以喻內凡之人。發意欲度生死大河。由昔斷善根。沒生死河。故云沒。今因親近善友。能生信心。雖沒而出。故云沒已即出。復能堅持淨戒。讀誦書寫解說經典。後證道果。故云出更不沒。（內凡者。<span class='corr'>已</span>入佛法名內。未登聖位名凡也。）第四人入已便沒沒已還出出已即住徧觀四方。此一種。以喻四果之人。昔斷善根。故云沒。親近善友而得信心。故云出。由信心故。受持書寫解說經典。修習智慧。以利根故。心不退轉。故云住。證得四果。故云徧觀四方。（四果者。須陀洹。斯陀含。阿那含。阿羅漢也。）第五人入已即沒沒已還出出<span class='corr'>已</span>即住住已觀方觀已即去。此一種。以喻緣覺之人。沒出住等義。與前第四人同。言即去者。以其根利。過於四果。心求前進。得證緣覺。無有退轉。但能自度不能度人。怖畏生死。故云即去也。第六人入已即去淺處則住。此一種。以喻菩薩。由利根故。堅住信心而斷諸煩惱也。言入<span class='corr'>已</span>即去者。謂菩薩為度他故。雖入生死而不住於生死。淺處則住者。謂雖入生死。而又不為生死所溺也。第七人既至彼岸登上大山離諸冤賊受大快樂。此一種以喻佛也。由利根故。堅住信心。無有退轉。即便前進。既前進已。得度生死大河。到於彼岸。而登涅槃大山。離諸煩惱冤賊。得大快樂也。</p>
【世間七丈夫】（出華嚴經疏）<p style="margin-left:1em">謂能制心離欲。身無過惡。心懷道德。修諸梵行。具此七法。名為世間丈夫也。（梵行即淨行也。）一長壽。長壽者。謂壽命延長。久住世間。能修梵行。故名丈夫。二妙色。妙色者。謂形儀英偉。色相端嚴。能修梵行。故名丈夫。三無病。無病者。謂宿福深厚。無病少惱。能修梵行。故名丈夫。四非半擇迦。梵語半擇迦。華言變。謂有能變男女之形。即五種不男之一也。今言非者。非是不男。非僕非女。能修梵行。故名丈夫。五智慧。智慧者。謂有智慧。信受正法。身心猛利。能修梵行。故名丈夫。六威肅。威肅者。謂威容整肅。發言人所信服。能修梵行。故名丈夫。七大宗葉。大宗葉者。謂其家世貴盛。宗支奕葉。流芳永久。能修梵行。故名丈夫。</p>
【七法不可避】（出法苑珠林）<p style="margin-left:1em">一生不可避。謂人受生。皆由前世善惡之業。若前世作善。今生善處。前世作惡。今生惡處。若欲避惡報而求生善處。欲辭善處而從惡報者。皆不可得。故云生不可避。二老不可避。謂人年幼。顏色鮮澤。髮黑齒白。氣力堅強。一旦老耄。頭白齒落。氣短呻吟。形神昏昧。欲使不老。終不可得。故云老不可避。三病不可避。謂人強健之時。行步輕捷。飲食自恣。若四大不調。或業緣所感。疾病卒至。眠伏床枕。不能起離。欲使常安無病。終不可得。故云病不可避。（四大者。地大。水大。火大。風大也。）四死不可避。謂人生於世。一期果報。或夭或壽。皆由前定。毫髮無差。業盡報終。豈容逃免。故云死不可避。（一期者。自生至死也。）五罪不可避。謂人愚癡邪見。不信三寶。不忠不孝。多造惡業。生遭刑法。死墮惡道。如影隨形。欲求脫免。了不可得。故云罪不可避。（三寶者。佛寶。法寶。僧寶也。）六福不可避。謂人先世敬重三寶。持戒修善。常行惠施。忠孝君親。於後世時。生人天中。安樂富貴。隨意受用。如此福報。似響應聲。毫髮無失。故云福不可避。七因緣不可避。能生為因。助成為緣。由前生依如是因。則今世遇如是緣。所謂父母兄弟妻子田宅產業等。或得如意。或不如意。皆由前生作善惡業因。今世則招貧富苦樂業緣之報。故云因緣不可避。</p>
【七種不淨】（出天台四教儀集註）<p style="margin-left:1em">謂修行之人。恐於自他身分而起貪著。妨於正道。故令假作此不淨之想。破其著心。故有七種也。一種子不淨。種子有二。一內種。謂人之身。從昔煩惱業因而生。二外種。謂此身受父母遺體而生。故名種子不淨。二受生不淨。謂人之生。父母交遘。赤白和合。以成其身。故名受生不淨。三住處不淨。謂女人之體。是不淨聚。處胎十月。居生熟二臟之間。故名住處不淨。（生熟二藏者。謂初受飲食為生。飲食變壞為熟也。）四食噉不淨。謂處於胎中。唯食母血以資其身。故名食噉不淨。五初生不淨。謂十月滿足。頭向產門。流血淋漓。腥穢狼籍。故名初生不淨。六舉體不淨。謂此身薄皮所覆。從頭至足。純是穢物。故名舉體不淨。七究竟不淨。謂業盡報終。捐棄塚間。如朽敗木。大小不淨。流溢於外。肨脹爛壞。骨肉縱橫。故名究竟不淨。（大小者。如以身為大。四肢為小之類也。）</p>
</div></div>
</div><!-- end of div[@id='body'] -->
</body></html>