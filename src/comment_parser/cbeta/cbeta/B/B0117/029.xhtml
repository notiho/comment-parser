<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu45' />【十普門】（出觀音玄義）<p style="margin-left:1em">普徧也。門即能通之義。謂菩薩以圓融中道妙觀。通入常住實際理地。故立此十門也。一慈悲普。慈能與樂。悲能拔苦。蓋菩薩即於一念之中。徧觀十界善惡苦樂。而起慈悲與拔之想。普令眾生離一切苦。得一切樂。故名慈悲普。（十界者。佛界。菩薩界。緣覺界。聲聞界。天界。人界。修羅界。餓鬼界。畜生界。地獄界也。）二弘誓普。弘者廣也。誓者制也。廣求勝法。制御其心也。謂菩薩依四諦境。發弘誓願。若見苦諦逼迫楚毒之相。緣此起誓。故言未度者令度。若見集諦。迷惑繫縛。甚可哀傷。約此起誓。故言未解者令解。若見清淨之道。能出生死至安樂地。欲示眾生行此道。故乃言未安者令安。若見滅煩惱處。名為涅槃。約此起誓。故言未得涅槃者令得涅槃。故名弘誓普。（梵語涅槃。華言滅度。）三明修行普。行有五種不同。一者聖行。謂戒定慧。二者梵行。謂慈悲喜捨。三者天行。謂證第一義天。由理成行故。四者嬰兒行。謂示同三乘七方便人所修之行。五者病行。謂示為六道之身。現有三障之相。此之次第五行。雖菩薩所修。而未名為普。如涅槃經云。復有一行。名如來行。所謂大乘大般涅槃。大乘是圓因。涅槃是圓果。菩薩能修此之一行。故名修行普。（慈悲喜捨。即四無量心也。第一義天者。天即天然自然之義。謂中道之理。無二無別。自然而然。非造作也。三乘者。聲聞乘。緣覺乘。菩薩乘也。七方便者。五停心。別相念處。總相念處。此三位名外凡。煖位。頂位。忍位。世第一位。此四位名內凡。是七方便位也。六道者。天道。人道。修羅道。餓鬼道。畜生道。地獄道也。三障者。業障。報障。煩惱障也。）四斷惑普。謂圓教菩薩。即觀中道。正破無明。無明既破。一切見思塵沙之惑。自然先斷。故名斷惑普。（見思惑者。謂意根對法塵而起分別曰見。眼等五根對色等五塵而起貪愛曰思。塵沙惑者。謂眾生見思之惑。種類眾多。如塵若沙也。）五入法門普。謂二乘之人。若入一法門。則不能入二。此即歷別之行。證有階差。今菩薩圓修三諦。則無量法門。悉入其中。故名入法門普。（二乘者。聲聞乘。緣覺乘也。三諦者。真諦。俗諦。中諦也。）六神通普。神名天心。通名慧性。天然之性。徹照無礙。名為神通。謂羅漢天眼。見大千世界。辟支佛見百佛國土。小教菩薩見河沙佛土。皆是限量之神通。圓教菩薩徧見法界而無限極。所發六通。自在變現。無有限量。故名神通普。（羅漢。梵語具云阿羅漢。華言無學。又云無生。辟支。梵語具云辟支迦羅。華言緣覺。小教菩薩者。即藏通二教菩薩也。六通者。天眼通。天耳通。他心通。宿命通。身如意通。漏盡通也。）七方便普。方即方法。便即便宜。修方便道。普化眾生也。謂二乘及小教菩薩。方便化他則止。齊其所得。未名為普。圓教菩薩。以真俗二諦為方便。照真則以真身益物。照俗則以應身赴機。資發中道。利十界機。故名方便普。八說法普。謂二乘及小教菩薩。不能一時徧答眾問。未得名普。今圓教菩薩。一音演法。殊方異類。皆悉得解。故名說法普。九供養諸佛普。謂菩薩之所供養。非止一佛一國土。微塵諸佛。能以身命財及一切供具周至十方供養諸佛。乃至不可說不可說佛無不供養。故名供養諸佛普。十成就眾生普。謂圓教菩薩。饒潤成熟一切眾生而無限量。譬如大雨。四方俱下。一切卉木叢林。徧令生長華果。悉皆成就。故名成就眾生普。</p>
【十雙貼釋觀音普門】（出觀音玄義）<p style="margin-left:1em">天台智者大師。通釋妙法蓮華經一部之外。復以觀世音菩薩普門品世多持誦。故別立玄疏。詳釋此品。品題之中。乃約人法等十雙。一一貼釋。以觀音普門。具有此十雙之義。該括自行化他。始因終果之法。故歷陳之。助顯其義。可謂無餘蘊矣。（玄即玄義。通釋品題。玄謂幽微難見。義則別有所以也。疏即義疏。別解品內之文。疏。通也。决也。謂令經文所詮義理。通决而無壅礙也。）一人法。人即觀世音。法即普門。觀世音者。謂此菩薩以中道妙智。觀於世間眾生受苦求救之聲。一時皆令解脫也。普門者。普。徧也。門即能通之義。謂實相妙理。互通徧攝。無所障礙也。此品具兩問答。依前問答。論觀世音人。故經云。以是因緣。名觀世音。依後問答。論普門示現。種種說法。故經云。方便之力。其事云何。以人能秉法故。言人法也。（前後問答者。無盡意初問。以何因緣。名觀世音。佛答云。若有無量百千萬億眾等。是也。次問。云何遊此娑婆世界等。答云。若有國土眾生。應以佛身等。是也。）二慈悲。慈即愛念。謂以愛樂歡喜。起大慈心。能與他樂也。悲即愍傷。謂以惻愴憐愍。起大悲心。能拔他苦也。今依前問答。論觀世音大悲拔苦。百千苦惱。皆得解脫也。依後問答。論普門示現。大慈與樂。即應以得度而為說法也。良由觀音之人。觀於普門之法。達於實相之理。愍諸眾生理具情迷。枉受眾苦。失於本性之樂。是以即起慈悲。誓拔其苦而與其樂。故以慈悲次人法而明之也。三福慧。福即福德。謂布施。持戒。精進。忍辱。禪定五度也。慧即智慧。謂般若一度也。五資於慧。慧導於五。猶目與足。不可互闕。今觀世音。智慧莊嚴也。普門。福德莊嚴也。以智慧莊嚴。則大悲誓滿。拔苦義成。以福德莊嚴。則大慈誓滿。與樂義成。故以福慧次慈悲而明之也。四真應。真即真實。謂真身也。應即應現。謂應身也。真身是體。應身是用。今觀世音中道妙智。契於實相之境。即是真身。普門說法。隨所應現。即是應身。若福資於慧。顯出真身。慧導於福。顯出應用。故真應次福慧而明之也。五藥珠。藥即藥樹。珠即如意珠。藥能愈病。喻觀世音真身益物。以真身冥理。理顯則三惑皆消。珠能雨寶。喻普門應身益物。以應身對機。機感則眾善普會。故藥珠次真應而明之也。（如意珠者。天上勝寶。狀如芥粟。能出眾寶。隨心降雨也。冥理者。契合於理也。三惑者。見思惑。塵沙惑。無明惑也。）六冥顯。冥即冥密。顯即顯現。謂觀世音真身被物。冥作利益。以眾生不見不知。稱之為冥。普門應身。對機說法。顯作利益。以眾生有見有知。稱之為顯。故以冥顯次藥珠而明之也。七權實。權即權巧權智也。實即真實實智也。今觀世音隨自意以實智照之。眾生即得冥益。普門隨他意以權智照之。眾生即得顯益。如是冥顯獲益不同者。蓋由二智之力。權巧無方。赴機允當。不失其宜。故以權實次冥顯而明之也。（權實二智者。權即一切智。道種智。實即一切種智也。）八本迹。本猶根本。迹猶足跡。譬人所居之處。則有行往之迹。今觀世音不動本際。而能實智益物。普門曲垂迹化。而能權智益物。觀音既是過去正法明佛。其本已高。所作權實之迹則妙。故以本迹次權實而明之也。九緣了。緣謂緣助。了謂曉了。即性德本具緣了二因也。前之八雙。從人法至真應。是自行次第。藥珠至本迹。是化他次第。此乃順論生起也。今挹流尋源。逆而推之。則真身智慧悲誓及觀音之人。皆是性德了因種子而顯發也。應身福德慈誓及普門之法。皆是性德緣因種子而顯發也。自行次第既爾。化他次第亦然。謂本證實智冥益。藥樹屬乎了種。迹化權智顯益。珠王功歸緣種。故緣了次八雙之後而明之也。（緣助者。以緣資了也。本具緣了二因者。謂緣了二因。一切眾生本性元具也。若順性而修。了因顯。至果則成智德。緣因顯。至果則成斷德。緣了二因皆名種子者。種有發生之義。謂果上智斷二德之顯。皆從因中緣了二因而發生也。）十智斷。智能照理。斷能斷惑。即果上所顯智斷二德也。智德即般若。斷德即解脫。亦涅槃也。前明緣了。是却討因源。此明智斷。是順論究竟。所謂始則起自了因。終至菩提大智。始則起自緣因。終至涅槃斷德。若入涅槃。眾行梵息。故居第十也。（梵語涅槃。華言滅度。却討者。却。退也。謂從果德之中却退。推討因德之源也。梵語菩提。華言道。）</p>
【順流十心】（出摩訶止觀）<p style="margin-left:1em">順即隨順。流即流轉。謂諸眾生因此十心。則隨順煩惱。流轉生死故也。一無明昏闇。謂諸眾生從無始來。闇識昏迷。無所明了。煩惱所醉。於一切法妄計人我。起諸愛見。想計顛倒。起貪瞋癡。廣造諸業。是以流轉生死也。二外加惡友。謂諸眾生內具煩惱。外值惡友。扇動邪法。勸惑於我。倍加隆盛。無由開悟進修善業。是以流轉生死也。三善不隨喜。謂諸眾生內外惡緣既具。即內滅善心。外滅善事。又於他人所作善事。不生隨喜之心。是以流轉生死也。四三業造罪。謂諸眾生恣縱身口意三業。起殺盜淫妄貪瞋等過。無惡不為。是以流轉生死也。五惡心徧布。謂諸眾生雖所造惡事不廣。而為惡之心。徧布一切處所。欲以惱害於人。是以流轉生死也。六惡心相續。謂諸眾生唯起惡心。增長惡事。晝夜相續。無有間斷。是以流轉生死也。七覆諱過失。謂諸眾生所作惡行。諱忌人知。不自發露。無悔改心。是以流轉生死也。八不畏惡道。謂諸眾生心性險狠。不知戒律。於殺盜淫妄種種惡事。無不為之。而於惡道恬然不畏。是以流轉生死也。九無慚無愧。謂諸眾生愚癡所蔽。造諸惡業。上不慚天。下不愧人。難自隱覆。是以流轉生死也。十撥無因果。謂諸眾生不具正信之心。但生邪惡之見。而於一切善惡因緣果報。悉皆撥以為無。是以流轉生死也。</p>
【逆流十心】（出摩訶止觀）<p style="margin-left:1em">謂修行之人。由前順流十心。昏倒造惡。積集重累。生死浩然而無際畔。今欲懺悔。應當逆此罪流。用十種心。翻除惡法也。一深信因果。謂修行之人。先須正信因果。業種雖久。終不敗亡。豈有自作。他人受果。是以深信善惡果報。不生疑惑。以此翻破撥無因果之心也。二生重慚愧。謂修行之人。尅責往昔無羞無耻。棄捨淨業。習諸惡行。天見我之隱罪。是故慚天。人知我之顯過。是故愧人。以此翻破無慚無愧之心也。三生大怖畏。謂修行之人。自念人命無常。一息不存。千載長往。幽途緜邈。無有資糧。苦海悠深。那得不怖。因是苦切懺悔。不惜身命。以此翻破不畏惡道之心也。四發露懺悔。謂修行之人。所有過失。不可隱覆。即當發露懺悔。以此翻破覆諱過失之心也。五斷相續心。謂修行之人。所作惡行。既懺悔已。即須决斷。不可更作。以此翻破惡念相續之心也。六發菩提心。梵語菩提。華言道。謂修行之人。往昔專起惡念。徧惱一切。今則廣發兼濟之心。徧虛空界。利益於他。以此翻破徧布之惡心也。七斷惡修善。謂修行之人。昔因恣縱身口意業。造作諸惡。不計晝夜。今則策勵不休。斷諸惡行。修功補過。無善不為。以此翻破三業造罪之心也。八守護正法。謂修行之人。昔自滅善。見他行善。而生嫉妬。無隨喜心。今則守護正法。方便增廣。以此翻破善不隨喜之心也。九念十方佛。謂修行之人。昔親狎惡友。僧受其言。起諸邪見。今則念十方佛。有大福慧。能救拔我。以此翻破隨順惡友之心也。十觀罪性空。謂修行之人。從無始來。不知諸法本性空寂。廣造諸惡。今則了知貪瞋癡等一切惡行。起於妄念。妄念起於顛倒。顛倒起於人我之見。今既了達我心本空。罪性無依。以此翻破無明昏闇之心也。</p>
【理事無礙十門】（出華嚴經疏）<p style="margin-left:1em">理者。一真法界之性也。事者。一切世間之相也。蓋真如不守自性。隨緣成一切法。故一切法全理。而不礙眾相之發揮。真理全事。而不礙一性之明現。十回向品云。於有為界。示無為法。而不滅壞有為之相。於無為界。示有為法。而不分別無為之性。理事相望。融通無礙。互有不同。開為十門也。一理徧於事門。理徧於事門者。謂一真法界之理。徧在一切事法也。然理無分限。事有分限。事既即理。亦無分限。故一一微塵。具足真理。經云。法性徧在一切處。一切眾生及國土。三世悉在無有餘。亦無形相而可得。是也。（三世者。過去。現在。未來也。）二事徧於理門。事徧於理門者。謂理既徧於事。而事亦徧於理。以有分限之事。而具無分限之理。故一微塵即徧法界也。三依理成事門。依理成事門者。謂依於真如之理。而成世間之事。事無別體。全攬理成。如波依水。全水成波也。（水。喻理也。波。喻事也。）四事能顯理門。事能顯理門者。謂理無形相。即事而明。事既依理而成。理乃藉事而顯。如波相盡。水體全現也。五以理奪事門。以理奪事門者。謂事相既虛。全體是理。故一切事法。了不可得。般若心經云。是故空中無色。無受想行識。是也。（色受想行識。即五陰也。）六事能隱理門。事能隱理門者。謂真理既隨緣而成事相。遂令事顯而理不現。如水成波。動顯靜隱。經云。法身流轉五道。名曰眾生。是也。（五道者。天道。人道。餓鬼道。畜生道。地獄道也。）七真理即事門。真理即事門者。謂真如理性。即是事法。非理之外而別有事。如水即是波。非波之外而別有水。般若心經云。空即是色。是也。八事法即理門。事法即理門者。謂世間一切事法。本無自性。皆由因緣會集而有。舉體即是真性。而不出乎事法之外。般若心經云。色即是空。是也。九真理非事門。真理非事門者。謂事即真理。而非是事。蓋理絕諸相。真妄有異。即妄之真。異於妄故。如水濕性。則非波之動相也。（即妄之真。猶如即事之理。異於妄故者。謂理異於事也。）十事法非理門。事法非理門者。謂全理之事。而非是理。蓋以事有差別。性相異故。是以舉體全理。而事相宛然。如波之動相。非是水之濕性也。</p>
【十門釋經】（出華嚴經疏）<p style="margin-left:1em">唐清涼國師。將欲解釋華嚴大經。故先總啟十種義門。列於經前。懸談一經大意。使知教法興起。有所自來。然聖人言不虛發。說必有由。非大因緣。莫宣斯典。故第一論教起因緣。因緣既興。有所起教。不出三藏十二分教。故第二論藏教所攝。然藏教皆通權實。今揀權取實。唯圓教收。故第三論義理分齊。既知圓義包含廣博。未審被何根器。故第四論教所被機。雖知正被圓機。未知能詮何為教體。故第五論教體淺深。已知教體該羅。未知所宗尊崇何義。故第六論宗趣通局。既知旨趣冲深。未悉能詮文言廣狹。故第七論部類品會。既知部類廣則無盡。畧乃百千。而亦未知何年傳譯。有何感應。使宗承有緒。故第八論傳譯感通。大旨既陳。隨文解釋。先明總目。故第九論總釋經題。總意雖知。在文難曉。故第十論別解文義。故云十門釋經也。（三藏者。經藏。律藏。論藏也。百千者。十萬也。此經有十萬偈。故攝論謂此經。名百千經也。）一教起因緣。教起因緣者。明此經教法興起之因緣也。謂如來出現。最初欲說甚深大法。即從眉間白毫相中放大光明。以清淨智眼。普觀法界一切眾生。具有如來智慧德相。但以妄想執著。不知不見。於是稱法界性而說此經。令諸眾生修習聖道。永離妄想執著。自於身中得見如來廣大智慧。與佛無異。此則開示眾生等有佛智因緣。而令斯教興也。二藏教所攝。藏即含藏之義。謂經律論之三藏。各能包含無量義理也。教即契經。重頌。授記。諷頌。自說。因緣。譬喻。本事。本生。方廣。希有。論議。十二分教也。所攝者。謂此經與彼三藏十二分教。互相攝也。若彼攝此。於三藏中屬經藏攝。十二分中屬契經方廣二分所攝。若此攝彼。則三藏十二分教皆屬此經攝也。蓋此經一法。能含無盡法門。而況法法圓融。重重無盡。經云。一切法門無盡海。同會一法道場中。是也。（契經者。謂長行散說之文也。重頌者。謂再頌長行之文也。授記者。謂佛授菩薩作佛之記也。諷頌者。謂不頌長行而直說偈也。自說者。謂佛不待他問而自說也。因緣者。謂有人問。故為說是事也。譬喻者。謂假譬而說也。本事者。謂說弟子前世之事也。本生者。謂說菩薩所修行之事也。方廣者。謂說正理之廣大也。希有者。謂佛現神力種種等事也。論議者。謂决擇辯論一切法義也。）三義理分齊。義即圓教所詮玄妙之義。理即法界所顯圓融之理。謂此經所詮義理。正屬圓教。說一法則諸法皆攝。談一位則諸位咸收。是故塵含法界。念攝僧祇。一切法門。同歸華嚴性海也。分齊者。以圓教所明事事無礙法界及一切塵毛稱性圓融所顯之理。正是此經分齊也。（僧祇。梵語具云阿僧祇。華言無數。）四教所被機。教所被機者。謂此圓融具德之教。正被一乘圓頓之機。諸大菩薩及無信等從類收攝。略有十機。令其信解悟入。同遊華嚴性海。經云。我等諸佛護持此法。令未來一切菩薩。未曾聞者。皆悉得聞。乃至深入如來境界。是也。（十機者。無信機。違真機。大實機。狹劣機。守權機。正為機。兼為機。引為機。權為機。遠為機也。）五教體淺深。教體淺深者。謂如來說教。必有其體。若演華嚴之教。則以海印三昧及事事無礙為體。今通論一大藏教。從淺至深。畧而明之。有十體也。（梵語三昧。華言正定。海印三昧者。謂大海澄渟。萬像皆現。如印印物。如來智海。清淨湛然。一切眾生心念根欲。在如來三昧智中。猶海現像也。十體者。音聲語言體。名句文身體。通取四法體。通攝所詮體。諸法顯義體。攝境唯心體。會緣入實體。理事無礙體。事事無礙體。海印炳現體也。）六宗趣通局。語之所尚曰宗。宗之所歸曰趣。通者。總論一代時教。從狹至寬。以為十宗。局者。別局一經也。此經總以因果緣起理實法界不思議為宗。故所談所尚之語。不出乎此。蓋令人尋宗歸趣。稱性起修。證入法界。成佛果德。若餘諸經。則說法各異。歸趣不同也。（十宗者。我法俱有宗。法有我無宗。法無去來宗。現通假實宗。俗妄真實宗。諸法但名宗。三性空有宗。真空絕相宗。空有無礙宗。圓融具德宗也。）七部類品會。部即諸部。類即流類。謂從此經部內流出別行之經也。蓋此經教海難思。無窮無盡。從狹至廣。畧顯十類。一略本經。即今所傳之經。一部三十九品八十卷文。九會所談四萬五千偈。其餘九類。部品會數。廣畧各不同也。（十類經者。畧本經。下本經。中本經。上本經。普眼經。同說經。異說經。主伴經。眷屬經。圓滿經也。九會者。一會菩提場。二會普光明殿。三會忉利天宮。四會夜摩天宮。五會兜率天宮。六會他化天宮。七會八會皆在普光明殿。九會逝多林也。）八傳譯感通。傳譯者。謂西天傳至東土。譯彼梵語。成此華言也。蓋此經前後凡二譯。一晉義熙十四年。北天竺僧佛度跋陀羅。於揚州謝司空寺譯梵本。為三萬六千偈。成六十卷。一唐證聖元年。于闐國僧實叉難陀。於東都佛授記寺再譯舊文。兼補諸闕。增益九千偈。共前四萬五千偈。成八十卷。即今流傳者是也。感通者。佛度跋陀羅譯經之時。感龍王遣二青衣童子每日從池而出。以給瓶硯之水。實叉難陀譯經之時。感天降甘露。徵應良多。備載傳記也。（梵語佛度跋陀羅。華言覺賢。梵語實叉難陀。華言喜學也。）九總釋經題。總釋經題者。謂總以妙義解釋大方廣佛華嚴經之題目也。蓋大方廣者。所證法也。佛華嚴者。能證人也。又云。大以體性包含。方廣乃業用周徧。佛謂果圓覺滿。華喻萬行披敷。嚴乃飾法成人。經謂貫穿常法。故一經體用。盡大方廣五周因果。皆佛華嚴。斯乃人法雙標。法喻齊舉。具體具用。有果有因。理盡義圓。統攝無外。為一部之宏綱也。（業用者。謂佛不思議功德之業。稱體之力用也。五周因果者。所信因果。差別因果。平等因果。成行因果。證入因果也。）十別解文義。別解文義者。謂既總釋經題。則當別解經文。使妙義之不壅也。此經文富義愽。一文一句。包含法界。科釋難盡。略而言之。大科三分。蓋聖人設教。必有其漸。將說微言。先顯因由。故此經從世主妙嚴品為序分。因緣既彰。當機受法。故此經從如來現相品至入法界品。為正宗分。正宗既陳。務於流通。復令末葉傳芳。法燈永耀。故此經從入法界品內。爾時文殊師利從善住樓閣出已下。為流通分。故祖師作疏述鈔。嘗釋其義焉。（梵語文殊師利。華言妙德。）</p>
【十波羅蜜】（出華嚴經）<p style="margin-left:1em">梵語波羅蜜。華言到彼岸。謂菩薩修此十法。化度眾生。超生死海。到涅槃岸也。（菩薩。梵語具云菩提薩埵。華言覺有情。梵語涅槃。華言滅度。）一檀那波羅蜜。梵語檀那。華言布施。運心普周曰布。輟己惠人名施。經云。菩薩為令眾生心滿足故。內外悉捨而無所著。是名檀那波羅蜜。（內即內身。謂頭目身命等。外即外財。謂金銀財物等也。）二尸羅波羅蜜。梵語尸羅。華言清涼。謂離熱惱得清涼故。亦云防止。謂調練三業。止過防非。好行善道。不自放逸也。又戒經云。菩薩具持眾戒而無所著。是名尸羅波羅蜜。（三業者。身業。口業。意業也。）三羼提波羅蜜。梵語羼提。華言忍辱。他人加惱為辱。於辱安受曰忍。謂內心能安忍外所辱也。經云。菩薩悉能忍受一切諸惡。於諸眾生其心平等。無有搖動。是名羼提波羅蜜。四毘梨耶波羅蜜。梵語毘梨耶。華言精進。練心於法曰精。精心務達名進。謂勤修善法。心無懈怠也。經云。菩薩普發眾業。常修靡懈。諸有所作。恒不退轉。是名毘梨耶波羅蜜。五禪那波。羅蜜。梵語禪那。華言靜慮。謂念慮皆。忘安心理境。又名智生。謂依定生智也。經云。菩薩於五欲境。無所貪著。諸次第定。悉能成就。是名禪那波羅蜜。（五欲者。色欲。聲欲。香欲。味欲。觸欲也。諸次第定者。謂於初禪定二禪定三禪定四禪定等。次第而入也。）六般若波羅蜜。梵語般若。華言智慧。決定審理名智。造心分別名慧。謂照了一切諸法。皆不可得。故能通達無礙也。經云。菩薩於諸佛所。善觀諸法。得實相印。普入一切智門。是名般若波羅蜜。（實相即一實相也。無相之相。名為實相。印即印定。一切法皆無相故。）七方便波羅蜜。方即方法。便即便宜。謂善巧方便。隨機利物。稱適緣宜也。經云。菩薩教化眾生而不厭倦。隨其心樂而為現身說法。是名方便波羅蜜。八願波羅蜜。願即誓願。志求滿足也。謂上求佛道。下化眾生。盡未來際。成就行願也。經云。菩薩成就一切眾生。供養一切諸佛。盡未來劫。證得如來智慧。是名願波羅蜜。（劫。梵語具云劫波。華言分別時節。）九力波羅蜜。力即力用。謂行滿功成。萬境無動。能善辦眾事也。經云。菩薩具深心力。無有雜染。乃至具加持力。令信解領受。是名力波羅蜜。十智波羅蜜。智即智慧。謂決斷無惑。證法怡神。善入佛慧。明了無礙也。經云。菩薩知一切法真實。知一切如來力。普覺悟法界門。是名智波羅蜜。</p>
【十種智】（出華嚴經）<p style="margin-left:1em">十種智者。即三世諸佛一切種智也。如來為令一切菩薩應當修學而自得開解也。（菩薩。梵語具云菩提薩埵。華言覺有情）一三世智。謂於過去現在未來三世之法。皆悉通達。圓明顯了。是名三世智。二佛法智。佛。梵語具云佛陀。華言覺。謂覺法自性。善出世間。現諸威儀。說法度生。是名佛法智。三法界無礙智。謂知一切眾生。本具法界之體。事理融通。性分交徹。互不相礙。是名法界無礙智。（性即理也。分謂分限。即事也。）四法界無邊智。謂知眾生色心諸法。即是法界。充徧一切世間。無有邊際。是名法界無邊智。五充滿一切世界智。謂如來從定而起廣大妙用。徧滿世間。無不照了。是名充滿一切世界智。六普照一切世間智。謂如來有大智慧光明。普能照了無量世界。是名普照一切世間智。七住持一切世界智。謂如來有大神力。住持世界。知諸眾生機器大小而攝化之。是名住持一切世界智。八知一切眾生智。謂如來知所化一切眾生善惡因緣。皆悉明了。是名知一切眾生智。九知一切法智。謂如來既知所化眾生。亦復了知能化諸法。是名知一切法智。十知無邊諸佛智。謂如來知無邊諸佛出現世間說法教化一切眾生之事。悉能明了。是名知無邊諸佛智</p>
【十種智明】（出華嚴經）<p style="margin-left:1em">智明者。智慧明了也。謂以十種善巧之智。明了通達一切眾生境界。教化調伏。令出生死苦海而成正覺也。一知眾生業報智明。謂菩薩以善巧智明。了達一切眾生造諸惡業而受苦報。是名知眾生業報智明。（菩薩。梵語具云菩提薩埵。華言覺有情。）二知一切境界寂滅智明。謂菩薩以善巧智明。了達世間一切境界清淨寂滅。無諸雜染。是名知一切境界寂滅智明。三知一切所緣唯是一相智明。謂菩薩以善巧智明。了知一切眾生所緣諸法。唯是一實相理。皆如金剛。不可破壞。是名知一切所緣唯是一相智明。四能以妙音普聞十方智明。謂菩薩以善巧智明。了知眾生雖空。而能以無量妙音演一切法。徧十方界。無不聞知。是名能以妙音普聞十方智明。五普壞染著心智明。謂菩薩以善巧智明。普能滅壞一切眾生愛欲染著之心。是名普壞染著心智明。六能以方便受生智明。謂菩薩以善巧智明。能於十方世界。種種方便。示現受生。化導有情。是名能以方便受生智明。七捨離想受境界智明。謂菩薩以善巧智明。於一切想念受用境界。悉能捨離。是名捨離想受境界智明。八知一切法無相無性智明。謂菩薩以善巧智明。了知世間一切諸法。皆悉非相非無相。一性無性。離諸分別。是名知一切法無相無性智明。（非相者。謂一切法本空也。非無相者。謂一切法即有也。一性無性者。謂理不决定。雖云一性。而無定一之性也。）九知眾生緣起本無有生智明。謂菩薩以善巧智明。了達一切眾生受生因緣所起之法。悉皆空寂。本來無生。是名知眾生緣起本無有生智明。十以無著心濟度眾生智明。謂菩薩以善巧智明。了知一切眾生雖皆空寂。而恒起無著之心。說法教化。令其度生死苦海。成無上正覺。是名以無著心濟度眾生智明。</p>
【十種通】（出華嚴經疏）<p style="margin-left:1em">通即神通也。妙用難測曰神。自在無壅曰通。一他心通。謂世出世間所有諸法。若種若類。與夫他人所起心念。皆悉能知。是名他心通。二天眼自在清淨通。謂天眼離諸垢障。清淨無礙。於所見境而得自在。無邊世界差別之相。若淨若染。一一種類。悉能明見。是名天眼自在清淨通。三宿住智通。宿即過去。住即現在。謂過去已往之事。明了記憶。皆隨念知。如見現在。等無有異。是名宿住智通。四知劫通。劫。梵語具云劫波。華言分別時節。謂無量世界。無央數劫。非有際限。若現在因緣。若當來果報。稱實皆知。是名知劫通。（央者盡也。）五天耳智通。謂十方三世。語言音聲。一時領覽。悉徹其源。明了知聞。皆無障礙。是名天耳智通。六無體性智通。謂以無體性無作功用。同理平等。悉能普徧。故隨念即形現有作用。不動本處。而隨所詣。廣利群生。是名無體性智通。七善分別言音通。謂一切言辭。若美不美。若近若遠。悉能明了。是名善分別言音通。八色身智通。謂知色即空。故能現眾色。空即色故。無色現色。了無留礙。是名色身智通。九一切法智通。法即理事等法。謂即事常理。故無得物之功。即理常事。故無緣起之性。寂用無礙。體絕去來。無法不知。是名一切法智通。十滅定智通。滅即寂滅也。謂若事滅。不能即定起用。今證理滅。故得定散無礙。由即事而理。故不礙滅。即理而事。故不礙用。起念入念。悉無障礙。不起寂定。現諸威儀。是名滅定智通。</p>
【十徧處定】（出法界次第）<p style="margin-left:1em">智度論云。八背捨為初門。八勝處為中行。徧一切處為成就。謂三種觀具足。禪體始得成就。此定謂之徧一切處者。從所觀境徧滿得名也。（八背捨者。一內有色相外觀色。二內無色相外觀色。三淨背捨身作證。四虛空處背捨。五識處背捨。六無所有處背捨。七非有想非無想處背捨。八滅受想背捨也。八勝處者。一內有色相外觀色少。二內有色相外觀色多。三內無色相外觀色少。四內無色相外觀色多。五青勝處。六黃勝處。七赤勝處。八白勝處也。）一青徧一切處定。謂於定中還取八背捨八勝處中所見青色。使徧一切處皆青。故名青徧一切處定。二黃徧一切處定。謂於定中還取八背捨八勝處中所見黃色。使徧一切處皆黃。故名黃徧一切處定。三赤徧一切處定。謂於定中還取八背捨八勝處中所見赤色。使徧一切處皆赤。故名赤徧一切處定。四白徧一切處定。謂於定中還取八背捨八勝處中所見白色。使徧一切處皆白。故名白徧一切處定。五地徧一切處定。謂於定中還取八背捨八勝處中所見地色。使一切處無不周徧。故名地徧一切處定。六水徧一切處定。謂於定中還取八背捨八勝處中所見水色。使一切處無不周徧。故名水徧一切處定。七火徧一切處定。謂於定中還取八背捨八勝處中所見火色。使一切處無不周徧。故名火徧一切處定。八風徧一切處定。謂於定中還取八背捨八勝處中所見風色。使一切處無不周徧。故名風徧一切處定。九空徧一切處定。謂於定中還取八背捨八勝處中所見空色。使一切處無不周徧。故名空徧一切處定。十識徧一切處定。謂於定中還取八背捨八勝處中所見識色。使一切處無不周徧。故名識徧一切處定。</p>
【十種修三昧法】（出大集賢護經）<p style="margin-left:1em">一摧折我慢。我即我見。慢即憍慢。謂修行之人。當先摧滅我慢之心。而於佛法僧三寶及一切眾生之前。皆起恭敬也。二知恩念報。謂修行之人。當知天地蓋載。國王水土。父母養育。師長訓誨。皆有恩德。於一切時。念念不忘。以報其恩也。三心無嫉妬。謂修行之人。攝化有情。心無偏倚。於他所有名譽財寶。如同己有。不生嫉惡妬忌之心也。四斷除疑惑。謂修行之人。當以諸佛正知正見。斷除疑惑。而於善惡諸境。皆無障礙也。五深信不壞。謂修行之人。須發深信之心。於佛正法。繫念思惟。堅固持守。如金剛不壞也。六精勤無倦。謂修行之人。當精進勤敏。無有倦怠。使得成就道果也。七常行乞食。謂修行之人。當行乞食。折我慢心。益彼福德。設有請者。則依時赴之。不可更赴別請也。八少欲知足。謂修行之人。當離塵寡欲。不可多求財利而起貪染。常自知足。調伏諸根。以增長善法也。九樂無生法忍。無生法。即不生不滅之理。忍即安忍。修行之人。於不生滅之法。起希樂心。安忍不退。以期必證乎此也。十常念三昧。謂修行之人。應當事彼能證三昧法者。即作佛想。念念於此三昧。精勤修習。無有退失也。</p>
【十種行觀一切法】（出華嚴經）<p style="margin-left:1em">謂華嚴經十住品內。第三修行住中。令此位菩薩。以十種行。觀一切法也（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。菩薩。梵語具云菩提薩埵。華言覺有情。）一觀一切法無常。謂此菩薩。但觀一切諸法。念念不停。剎那生滅。而未會得法身真常之理。是名觀一切法無常。（梵語剎那。華言一念）二觀一切法苦。謂此菩薩。觀五蘊諸法。有生有滅。皆能逼迫於人。而未證得涅槃之樂。是名觀一切法苦。（五蘊者。色蘊。受蘊。想蘊。行蘊。識蘊也。梵語涅槃。華言滅度。）三觀一切法空。謂此菩薩。觀一切諸法。皆悉空寂。而未能得真善之法。是名觀一切法空。（真善法者。即出世之善法。而非世間人天之善也。）四觀一切法無我。謂此菩薩。觀一切諸法皆空。即能趣入無我之境。而未證得八自在之真我。是名觀一切法無我。（八自在者。一示一身以為多身。二示一塵身滿大千界。三大身輕舉遠到。四現無量類常居一土。五諸根互用。六得一切法如無法想。七說一偈義經無量劫。八身徧諸處猶如虛空也。）五觀一切法無作。謂此菩薩。觀一切諸法。既念念無常。於是了知諸法。無有造作之相。是名觀一切法無作。六觀一切法無味。謂此菩薩。觀一切諸法。既皆是苦。即無快樂之味。息諸貪愛之念。是名觀一切法無味。七觀一切法不如名。謂此菩薩。觀一切諸法。無有實體。但有假名。是名觀一切法不如名。八觀一切法無處所。謂此菩薩。觀五蘊法中。一一推求我相。了不可得。故彼五蘊之法。亦無處所。是名觀一切法無處所。九觀一切法離分別。謂此菩薩。觀一切諸法。了知即空。離諸虛妄分別取著之相。是名觀一切法離分別。十觀一切法無堅實。謂此菩薩。觀一切諸法。既離分別。則知此之諸法。悉皆虛妄而不堅實。是名觀一切法無堅實</p>
【十種忍】（出華嚴指掌）<p style="margin-left:1em">忍即安忍。亦忍可也。謂菩薩既斷無明之惑。證無生理。了達諸法本來寂滅。是故見色聞聲。如幻如化。不起妄念而分別也。然此忍體雖一。而隨事立名。則有十種也。一音聲忍。音聲忍者。謂聞佛深教。即能曉了忍可。而不驚怖也。二順忍。順忍者。謂於理於事。悉能隨順諦審忍可。而無違逆也。三無生忍。無生忍者。謂了達諸法。本來無生。亦無有滅。諦審忍可。而妄念不起也。四如幻忍。如幻忍者。謂了達諸法。皆從因緣和合而生。猶如幻化。性本空寂。諦審忍可。而無執著也。五如焰忍。如焰忍者。謂了知一切境界。悉如陽燄。無有真實。諦審忍可。而不執著也。六如夢忍。如夢忍者。謂了諸妄心。皆如夢境。無有真實。諦審忍可。而不執著也。七如響忍。如響忍者。謂世間一切語言音聲。皆由因緣和合而成。猶如谷響。無有真實。諦審忍可。而不執著也。八如影忍。如影忍者。謂了達色身。由五蘊積聚而成。本無實體。諦審忍可。而不執著也。（五蘊者。色蘊。受蘊。想蘊。行蘊。識蘊也。）九如化忍。如化忍者。謂世間諸法。無而忽有。有即還無。體非真實。諦審忍可。而不執著也。十如空忍。如空忍者。謂了達世間出世間種種諸法。悉如虛空。無有色相。諦審忍可。而不執著也。</p>
【十種不思議法】（出菩薩藏正法經）<p style="margin-left:1em">思即心思。議即口議。謂十種法。皆不可心思口議也。一最勝身相不思議。謂如來身相最勝清淨。積集無量福智。嚴具一切勝妙功德。如大圓鏡。現眾色像。如虛空界。普攝一切。令諸眾生超越分別。離諸疑悔。信解清淨。發希有想。故名最勝身相不思議。二妙好音聲不思議。謂如來於眾會之中所出音聲。隨宜說法。皆為調伏一切眾生。作諸善利。令其各得解了。咸生愛樂。心意適悅。如師子吼。具足最勝。故名妙好音聲不思議。三最上大智不思議。謂如來以最上大智。無礙知見。說一切法。令彼眾生。信解清淨。發希有想。故名最上大智不思議。四微妙光明不思議。謂如來所有光明。廣大微妙。徧照十方世界。超出諸天光曜。令一切世界眾生見光明者。信解清淨。超越分別。離諸疑悔。身心喜悅。發希有想。故名微妙光明不思議。（十方者。四方。四維。上下也。）五圓滿戒定不思議。謂如來身口意業。悉皆清淨。大寂滅定。常自安住。圓成滿足。令諸眾生發希有想。亦能清淨三業。修諸禪定。即得最上波羅蜜多。故名圓滿戒定不思議。（三業。即身業。口業。意業也。梵語波羅蜜多。華言到彼岸。）六廣大神足不思議。謂如來神通具足。於諸眾中最為第一。若目連。若聲聞。若菩薩。所有神力。皆無與如來等者。故名廣大神足不思議。（目連。梵語具云目犍連。華言采菽氏。佛弟子中之最神通者也。）七如來智力不思議。謂如來具足最勝智慧之力。於天人世間作獅子吼。轉妙法輪。所有一切天人魔梵。悉不能與如來等者。令一切眾生。如實了知。超越分別。離諸疑惑。故名如來智力不思議。（魔梵者。魔即魔王。梵即梵天也。）八無所畏不思議。謂如來成無上正覺。具無上勝智。於諸眾中作獅子吼。轉妙法輪。得大自在。故名無畏不思議。九大悲心不思議。謂如來不捨一切眾生。心常悲愍。無有限量。而諸眾生於無住法中。不能了知。如來即運大悲之心。令其悉得覺了信解清淨。生希有想。故名大悲心不思議。十不共法不思議。謂如來具足一切功德智慧。於大眾中作獅子吼。轉妙法輪。諸沙門。婆羅門。天人魔梵。悉不能轉。令諸眾生超越分別。離諸疑惑。信解清淨。發希有想。故名不共法不思議。（梵語沙門。華言勤息。梵語婆羅門。華言淨行。）</p>
【十無盡句】（出華嚴經疏）<p style="margin-left:1em">華嚴經十地品中說。初歡喜地菩薩發廣大如法界之願。以十無盡而得成就。若此十句乃有盡者。我願有盡。以此十句而無盡故。我之大願亦無有盡。是名十無盡句也。一眾生界無盡。謂諸眾生皆依世界而住。其中眾生。無有盡故。是名眾生界無盡。二世界無盡。謂一切世界皆依虛空而住。其中世界。無有盡故。是名世界無盡。三虛空界無盡。謂十方一切虛空。徧至一切色非色處。皆有是空。無有窮盡。是名虛空界無盡。四法界無盡。謂一真法界。體性無盡。稱此體故。說無量法。化諸有情。安置涅槃。亦無有盡。是名法界無盡。（一真法界。即一真實之理也。）五涅槃界無盡。梵語涅槃。華言滅度。謂如來度生既畢。入涅槃界。入而復出。出而復入。無窮無盡。是名涅槃界無盡。六佛出現界無盡。謂如來出現。度生說法。巧妙方便。神通智慧。無有盡故。是名佛出現界無盡。七如來智界無盡。謂如來智慧。能知自心所緣法界。無有盡故。是名如來智界無盡。八心所緣無盡。謂如來心之所緣。即是智慧所照之境。無有盡故。是名心所緣無盡。九佛智所入境界無盡。謂佛之智即是真性。了了常知。能入無盡境界。是名佛智所入境界無盡。十世間轉法轉智轉無盡。世間轉者。謂展轉攝前眾生界。世界。虛空界也。法轉者。謂展轉攝前法界。涅槃界。佛出現界也。智轉者。謂展轉攝前如來智界。心所緣。佛智所入境界也。蓋此三轉皆言無盡者。以世法智之三種。展轉含攝。無有窮盡。是名世間轉法轉智轉無盡。</p>
【十種因】（出瑜伽師地論）<p style="margin-left:1em">一隨說因。謂於欲界色界無色界一切惑業繫縛之法及不繫縛之法。隨所見聞覺知。起諸言說。是名隨說因。（不繫縛法者。即出世之道法也。）二觀待因。待即對待之義。謂諸有情欲求三界有繫縛之樂。及出世間不繫縛之樂。於彼諸緣。或為求得。或為受用。觀彼對此。是名觀待因。三牽引因。謂由淨不淨業。熏習三界善惡諸行。於可愛不可愛趣中。牽引可愛不可愛之自體。是名牽引因。（趣即六趣。言可愛不可愛者。謂於六趣之中。天人二趣可愛。修羅餓鬼畜生地獄四趣。不可愛也。自體即行業之自體也。）四生起因。謂三界可愛不可愛一切惑業繫縛之法。各從自種而生。愛即能潤。種即所潤。由此所潤。先所牽引可愛不可愛之自體。遂得生起。是名生起因。五攝受因。謂三界惑業繫縛之法及不繫縛之法。悉依真實之見之所攝受。是名攝受因。六引發因。謂欲界繫縛善法。能引欲界繫縛諸勝善法也。又能引色界無色界繫縛及不繫縛善法。乃至無色界繫縛善法。能引無色界諸勝善法及不繫縛善法等。是名引發因。七定異因。謂三界繫縛諸法及不繫縛法。自性功能有差別故。是名定異因。八同事因。謂由自性功能和合。而生三界繫縛之法及不繫縛法。亦得成辦和合。是名同事因。九相違因。謂三界繫縛之法及不繫縛法。將得生時。若障礙現前。便不得生。是名相違因。十不相違因。謂三界繫縛之法及不繫縛法。將得生時。若無障礙現前。即便得生。是名不相違因。</p>
【十想】（出大智度論）<p style="margin-left:1em">一無常想。想即觀想。謂觀諸眾生及諸世界一切有為之法。遷流代謝。皆悉無常。作是想者。智慧相應。得斷生滅。是名無常想。二苦想。謂觀五陰之身。一切有為之法。常為諸苦之所逼迫。作是想者。智慧相應。得滅眾苦。是名苦想。（五陰者。色陰。受陰。想陰。行陰。識陰也。）三無我想。謂觀一切諸法。畢竟空寂。皆無有我。作是想者。智慧相應。得滅我想。是名無我想。四食不淨想。謂觀諸飲食。皆從不淨因緣而生。如肉從精血水道所生。實為膿蟲住處。又如酥乳及酪。血所變成。與爛膿無異。厨人汗垢。種種不潔。作是想者。智慧相應。斷不淨食。是名食不淨想。五世間不可樂想。謂觀世間一切色欲滋味車乘服飾宮室園苑。皆是惡事。心生厭離。不可樂著。作是想者。智慧相應。得斷貪樂。是名世間不可樂想。六死想。謂觀此身。念念無常。剎那生滅。遷謝不停。作是想者。智慧相應。得滅死相。是名死想。（梵語剎那。華言一念。）七不淨想。謂觀此身。從煩惱業種為因。父母不淨為緣。和合成就。內有三十六物。外則九竅常流。皆悉不淨。作是想者。智慧相應。遠塵離垢。是名不淨想。（三十六物者。謂髮。毛。爪。齒。眵。淚。涎。唾。屎。尿。垢。汗。皮。膚。血。肉。筋。脉。骨。髓。肪。膏。腦。膜。肝。膽。腸。胃。脾。腎。心。肺。生藏。熟藏。赤痰。白痰也。九竅者。兩眼。兩耳。鼻。口。大便。小便也。）八斷想。謂觀有餘涅槃之相。斷諸結使。得無漏道。作是想者。智慧相應。得斷三毒。是名斷想。（梵語涅槃。華言滅度。有餘涅槃者。謂二乘之人。雖斷見思之惑。尚餘色身未滅也。結即結縛。使即驅使。謂煩惱之縛。驅使眾生入生死海也。無漏者。謂不漏落生死也。三毒者。貪毒。瞋毒。癡毒也。）九離想。謂觀涅槃之相。遠離煩惱。離結使縛。作是想者。智慧相應。得離愛欲。是名離想。十盡想。謂觀無餘涅槃之相。滅一切苦。盡諸結使。一切煩惱。不復更生。作是想者。智慧相應。得盡諸漏。是名盡想。（無餘涅槃者。謂二乘人煩惱斷盡。色身亦滅。而無餘也。）</p>
</div></div>
</div><!-- end of div[@id='body'] -->
</body></html>