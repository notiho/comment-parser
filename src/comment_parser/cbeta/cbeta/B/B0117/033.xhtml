<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu49' />【念佛十種心】（出大寶積經）<p style="margin-left:1em">彌勒菩薩白佛言。如佛所說阿彌陀佛極樂世界功德利益。若有眾生。發十種心。隨一一心。專念彼佛。是人命終。當得往生也。（梵語彌勒。華言慈氏。梵語阿彌陀。華言無量壽。）一無損害心。念佛之人。於諸眾生常起大慈之心。不加損害。令得快樂。是名無損害心。二無逼惱心。念佛之人。身心安靜。於諸眾生常起大悲之心。深加愍傷。令得脫苦。是名無逼惱心。三樂守護心。念佛之人。於佛所說正法。當須不惜身命。守護愛惜。是名樂守護心。四無執著心。念佛之人。常以智慧觀察。於一切法不生執著。是名無執著心。五起淨意心。念佛之人。能離世間雜染之法。復於利養等事。常生知足之心。是名起淨意心。六無忘失心。念佛之人。求生淨土。成佛種智。於一切時念念不捨。是名無忘失心。七無下劣心。念佛之人。常行平等之心。於諸眾生尊重恭敬。不生輕慢。是名無下劣心。八生决定心。念佛之人。不著世間言論。於無上菩提之道。深生正信。畢竟不惑。是名生决定心。（梵語菩提。華言道。）九無雜染心。念佛之人。修習功行。種諸善根。心常遠離一切煩惱雜染。是名無雜染心。十起隨念心。念佛之人。雖觀如來相好。而不生愛著之心。於無念中。常念彼佛。是名起隨念心。</p>
【十種方便】（出晉譯華嚴經）<p style="margin-left:1em">一布施方便。謂修菩薩行者。心無慳吝。於身命財。悉皆喜捨。但欲利益眾生。不求人之恩報。是為布施方便也。二持戒方便。謂修菩薩行者。堅持禁戒。行頭陀行。威儀具足。不輕他人。於諸塵境。心無染著。是為持戒方便也。（梵語頭陀。華言抖擻。）三忍辱方便。謂修菩薩行者。遠離顛倒瞋恚。而無彼我之想。於諸眾生。設有橫逆侵加於己。悉能忍受。心無所動。是為忍辱方便也。四精進方便。謂修菩薩行者。於諸梵行。即當捍勞忍苦。勇猛無怠。其所得法。念念思惟。不令忘失。是為精進方便也。（梵行即淨行也。）五禪定方便。謂修菩薩行者。遠離一切五欲及諸煩惱。而於禪定解脫等法。銳意修習。求證佛果。是為禪定方便也。（五欲者。色欲。聲欲。香欲。味欲。觸欲也。）六智慧方便。謂修菩薩行者。遠離愚癡煩惱。長養一切功德。歡喜愛樂。心無厭足。開發慧解。成就菩提。是為智慧方便也。（梵語菩提。華言道。）七大慈方便。謂修菩薩行者。運平等大慈之心。利樂一切眾生。雖歷塵劫而不疲厭。是為大慈方便也。（劫。梵語具云劫波。華言分別時節。）八大悲方便。謂修菩薩行者。雖了知諸法元無自性。而能以平等大悲之心。代一切眾生受諸苦惱。雖歷塵劫而不疲厭。是為大悲方便也。九覺悟方便。謂修菩薩行者。以無礙智慧。開示一切眾生。令其了悟本有覺性。無所疑惑。是為覺悟方便也。十轉不退法輪方便。謂修菩薩行者。轉無上法輪。化導一切眾生。令其依教修學。增長菩提行位不退。是為轉不退法輪方便也。</p>
【十行仙】（出楞嚴經）<p style="margin-left:1em">一地行仙。謂其服食藥餌。能駐一期之壽。而不能輕舉。故名地行仙。（一期者。從生至死也。）二飛行仙。謂其飡食黃精松栢之類。久而身輕。故名飛行仙。（黃精。藥名。松栢者。謂松栢之葉也。）三遊行仙。謂其久服還丹。化形易骨。遊戲人間。故名遊行仙。（還丹者。謂神仙九還之丹也。）四空行仙。謂其乘陰陽動靜。調氣固精。騰身履空。故名空行仙。五天行仙。謂其能鼓天池。嚥津液。不交世欲。故名天行仙。（天池即口也。）六通行仙。謂其吞吸日月精華。作意存變。以延身命。歲久功成。遂有異見。通世物情。故名通行仙。七道行仙。謂其能以咒術持身。術力成就。故名道行仙。八照行仙。謂其能繫念一境。澄凝精思。積久功成。照用顯發。故名照行仙。九精行仙。謂其內以坎男離女為匹配。外即採陰助陽。攝衛精氣。故名精行仙。十絕行仙。謂其存想世間有為功用。運想化理。超絕世間。故名絕行仙。</p>
【十魔】（出華嚴經隨疏演義鈔）<p style="margin-left:1em">魔。梵語具云魔羅。華言能奪命。謂能奪眾生智慧之命。又翻作障。能於修道之人。而作障難故也。一蘊魔。謂色受想行識五蘊為魔也。蓋貪著五蘊之法。起惑造業。障礙正道。遂失智慧之命。是名蘊魔。二煩惱魔。謂一切煩惱之惑為魔也。蓋貪著五塵之境。起諸煩惱。障礙正道。遂失智慧之命。是名煩惱魔。（五塵者。色塵。聲塵。香塵。味塵。觸塵也。）三業魔。謂一切惡業為魔也。蓋殺盜婬妄諸罪惡業。障礙正道。遂失智慧之命。是名業魔。四心魔。謂一切我慢之心為魔也。蓋心懷貢高。常生憍慢。障蔽正道。遂失智慧之命。是名心魔。五死魔。謂人壽盡命終為魔也。蓋業報已畢。捨離現生之處。障蔽修道。遂失智慧之命。是名死魔。六天魔。謂欲界第六他化自在天為魔也。蓋此天為欲界之主。見人修道。以為失我眷屬。空我宮殿。即興魔事。惱亂行者。令人障蔽正道。遂失智慧之命。是名天魔。七善根魔。謂著所修一切善法為魔也。蓋修行之人。或得一善。即生取著之心。更不加修。由是障蔽正道。遂失智慧之命。是名善根魔。八三昧魔。梵語三昧。華言正定。謂著於所得禪定為魔也。蓋修禪之人。得一三昧。久味耽著。不求昇進。障蔽正道。遂失智慧之命。是名三昧魔。九善知識魔。謂慳吝於法而為魔也。蓋於一切諸法。起執著心。不能開導於他。障蔽正道。令人遂失智慧之命。是名善知識魔。十菩提法智魔。梵語菩提。華言道。謂著一切法而為魔也。蓋修行之人。於菩提之法。起智執著。堅守不捨。障蔽正道。遂失智慧之命。是名菩提法智魔。</p>
【十種鬼】（出楞嚴經）<p style="margin-left:1em">一怪鬼。謂此鬼宿因多貪。於物非理而取。故受此報。還託於物。即金銀草木等精怪也。二魃鬼。謂此鬼宿因多婬。為色動亂身心。如風鼓物。故受此報。還託於風。而成魃鬼也。（魃即旱魃。）三魅鬼。謂此鬼宿因多詐。唯憑詐偽。惑亂於人。故受此報。託附畜類。以成其質。即狐狸等精。能魅惑人者也。四蠱毒鬼。謂此鬼宿因多怨。結怨在心。懷惡不捨。故受此報。假託毒類。以成其質。即蛇虺等毒蟲。能蠱於人者也。五癘鬼。謂此鬼宿因多瞋。心常忿恚。故受此報。遇人年灾命衰者。便入其身。興諸苦惱。如癘疫傳屍骨蒸之類也。六餓鬼。謂此鬼宿因多慢。內無實德。空腹高心。陵人傲物。故受此報。寓氣為質。不逢飲食。常困饑虛。是名餓鬼。七魘鬼。謂此鬼宿因多誑。常懷異謀。詐現有德。欺罔於人。故受此報。憑虛託暗。迷惑昏睡之人。是名魘鬼。八魍魎鬼。謂此鬼宿因邪見。妄生執著。自謂明悟。故受此報。寓山川以託其形。為木石之怪。是名魍魎鬼。九役使鬼。謂此鬼宿因多枉。勞心役思。常行不正。撓害無辜。故受此報。寓明顯境。託以成形。而為擔沙負石走使之類。是名役使鬼。十傳送鬼。謂此鬼宿因爭訟。藏覆己罪。為人所訟。故受此報。託附於人。傳送吉凶福禍之言。是名傳送鬼。</p>
【十纏】（出翻譯名義）<p style="margin-left:1em">纏者縛也。謂一切眾生。被此十法纏縛。不能出離生死之苦。證得涅槃之樂也。（梵語涅槃。華言滅度。）一無慚。慚即慚天。謂人於屏處。作諸過惡。不自慚耻也。二無愧。愧即愧人。謂於人所見處。為諸過非。不知羞愧也。三嫉。嫉者妬也。謂見他人榮富。心生妬忌也。四慳。慳者吝也。謂人於世間貲財。及出世間法財。不肯惠施也。五悔。悔者恨也。謂所作之過。蔕（音帝。）芥胸臆。不能自安也。（蔕芥者。謂刺鞕也。）六睡眠。睡眠者。謂人昏懵不惺。常樂睡眠。無所省察也。七掉舉。掉舉者。搖動也。謂心念動搖。不能攝伏。於諸禪觀。無由成就也。八昏沉。昏沉者。昏鈍沉墜也。謂神識昏鈍。懵然無知。不加精進之功。遂致沉墜苦海也。九瞋忿。瞋忿者。恚怒也。謂人於違情之境。不順己意。便發恚怒。而忘失正念也。十覆。覆者藏也。謂隱藏所作過惡。惟恐人知。不能悔過而遷善也。</p>
【十使】（出法界次第）<p style="margin-left:1em">使即驅役之義。謂此貪等十使。皆能驅役行者心神。流轉三界生死也。（三界者。欲界。色界。無色界也。）一貪使。引取之心名為貪。謂於一切物及順情之境。引取無厭。是為貪使。二瞋使。忿怒之心名為瞋。謂於一切違情之境。即起忿怒。是為瞋使。三癡使。迷惑之心名為癡。謂於一切事理。無所明了。妄生邪見。起諸邪行。是為癡使。四慢使。自恃輕他之心名為慢。謂由恃己種姓富貴才能。輕蔑於他。是為慢使。五疑使。迷心乖理名為疑。謂若修戒定等法。不別真偽。暗鈍無明。猶豫無决。是為疑使。六身見使。謂於名色陰入界中。妄計有身。強立主宰。恒起我見。是為身見使。（陰即色受想行識之五陰也。入即眼耳鼻舌身意六根。色聲香味觸法六塵。根塵相入。故名十二入也。界即六根六塵六識之十八界也。）七邊見使。謂於斷常中執斷非常。執常非斷。但執一邊。是為邊見使。（斷常者。謂外道妄計此身。死已不生。故名斷見。復計此身死已。後當再生。故名常見。）八邪見使。謂邪心取理。不信因果。斷諸善根。作一闡提行。是為邪見使。（梵語一闡提。華言信不具。）九見取使。謂於非真勝法中。謬計涅槃。心生取著。及行道之時。雖入種種觀門。而真明未發。謬計所得。為真為勝。心生取著。是為見取使。（真勝法者。謂佛之正法。為真為勝也。梵語涅槃。華言滅度。真明未發者。謂本性之明。未顯發也。）十戒取使。謂於非戒中。謬以為戒。取以進行。如外道妄持鷄狗等邪戒。執為正戒。是為戒取使。（鷄狗戒者。謂外道妄計前世從雞狗中來。即獨立噉穢而行苦行也。）</p>
【十惡】（出法界次第）<p style="margin-left:1em">惡即乖理之行。謂眾生觸境顛倒。縱此惑情。於身口意。動與理乖。成此十惡也。一殺生。殺生者。謂自殺。亦教人殺。斷害一切眾生之物命也。二偷盜。偷盜者。謂竊取他人一切財物也。三邪婬。邪婬者。謂非己妻妾。而行欲事也。四妄語。妄語者。謂好造虛言。誑惑他人也。五兩舌。兩舌者。謂向此說是。向彼說非。或向彼說此。向此說彼。而使彼此乖諍也。六惡口。惡口者。謂言語麤獷。毀辱他人。令其受惱也。七綺語。綺語者。謂乖背真實。巧飾言辭。令人好樂也。八貪欲。貪欲者。謂於順情之境。貪著樂欲。心無厭足也。九瞋恚。瞋恚者。謂於違情之境。不順己意。心生忿怒也。十邪見。邪見者。謂撥無因果。行邪見道。心無正信也。（撥者絕也。）</p>
【十習因】（出楞嚴經）<p style="margin-left:1em">一婬習因。習即數習之義。婬習因者。謂婬習交接。研磨不休。故有火光於中發動。二習交然。故有鐵床銅柱。八熱地獄之報也。（八熱者。想獄。黑繩獄。堆壓獄。叫喚獄。大叫喚獄。燒炙獄。大燒炙獄。無間獄也。）二貪習因。貪習因者。謂貪習之心。往來計算。發於相吸。吸攬不止。則感於水。積風為寒。結水為冰。故有寒冰地獄之報也。（吸。入息也。）三慢習因。慢習因者。謂慢習交陵。發於相恃。憍縱馳騁。流逸不止。積致惡毒。故有血河毒海灌吞之報也。四瞋習因。瞋習因者。謂瞋習交衝。發於相忤。故心熱發火。鑄氣為金。此業所感。故有宮割斬斫等報也。（鑄氣為金者。謂熱惱不息。氣忿成堅也。宮即五刑中之宮刑也。）五詐習因。詐習因者。謂詐習交誘。發於相調。詐偽之心。引起不住。此業所惑。故有杻械鞭杖等報也。（調者。戲也。弄也。）六誑習因。誑習因者。謂誑習交欺。發於相罔。誣罔不止。其心飛揚。如風鼓塵。使人無見。故有騰擲飛墜漂淪等報也。七冤習因。冤習因者。謂冤習交嫌。發於銜恨。如陰毒人。心懷毒惡。此業所感。故有投擲擊射等報也。八見習因。見習因者。謂見習交明。邪悟諸業。各執己見。互相是非。其事發於違拒。故有勘問權詐。拷訊推鞫（音菊。）等報也。九枉習因。枉習因者。謂枉習交加。發於誣謗。如讒賊人。逼枉良善。此業發現。故感拘押按捺。迫蹙其體。瀝漉其血等報也。十訟習因。訟習因者。謂諍訟交喧。其事發於隱覆。如鑑照燭。不能隱藏。故有業鏡火珠。披露宿業。對驗等報也。</p>
【十種見】（出瑜伽師地論）<p style="margin-left:1em">一薩迦耶見。梵語薩迦耶。華言身見。謂於五蘊法上。妄生執取。計我我所。是名薩迦耶見。（五蘊者。色蘊。受蘊。想蘊。行蘊。識蘊也。我者。謂五蘊法中。強立主宰。妄計為我也。我所者。即五蘊色身等也。）二邊執見。謂外道之人。於五蘊身見之中。執斷執常。隨執一邊。我見增長。是名邊執見。（執斷執常者。謂外道自計我身。死已不生。名為斷見。又計我身。死已再生。名常見也。）三邪見。謂外道之人。不了四諦因果之法。邪心推度。謂無此理。因斷滅出世善根。是名邪見。（四諦因果者。苦諦集諦。世間因果也。滅諦道諦。出世間因果也。）四見取。謂外道之人。於六十二見。一一別計。為最為上。為勝為妙。堅固取執。隨起言說。唯此諦實。餘皆虛妄。自謂由此見故。能得清淨解脫。而得出離。是名見取。（六十二見。謂外道人於色受想行識五陰中。每一陰各起四種見。則成二十見。約過去現在未來三世通而論之。則成六十見。以斷常二見而為根本。總成六十二見也。）五戒禁取。謂外道之人。於所受持若戒若禁。妄計為最為上。為勝為妙。隨起言說。唯此諦實。餘皆虛妄。自謂由此戒禁。能得出離。是名戒禁取。六貪見。謂於欲界色界無色界。一切順情之境。耽染取著而起諸見。是名貪見。七恚見。謂於一切違情之境。以忿怒心。損他有情。及於他所愛。起不饒益。於他所不愛。而作饒益。是名恚見。八慢見。謂心生憍慢。計己為勝。視他為劣。是名慢見。九無明見。謂於真實理地。無所明了。執著邪見。是名無明見。十疑見。謂於諸諦之理。心懷猶豫。無决定見。是名疑見。（諸諦理者。謂苦集滅道四諦之理也。）</p>
【十惡果報】（出華嚴經）<p style="margin-left:1em">謂眾生前世造十惡業。感餓鬼畜生地獄三惡道報。受是苦盡。若生人中。餘業未盡。每一惡中。復受二種果報。故名十惡果報也。一殺生果報。謂殺生之罪。能令眾生墮三惡道。若生人中得二種果報。一者短命。二者多病。是名殺生果報。二偷盜果報。謂偷盜之罪。亦令眾生墮三惡道。若生人中。得二種果報。一者貧窮。二者共財。不得自在。是名偷盜果報。三邪婬果報。謂邪婬之罪。亦令眾生墮三惡道。若生人中。得二種果報。一者妻不貞良。二者不得隨意眷屬。是名邪婬果報。四妄語果報。謂妄語之罪。亦令眾生墮三惡道。若生人中。得二種果報一者多被誹謗。二者為他所誑。是名妄語果報。五兩舌果報。謂兩舌之罪。亦令眾生墮三惡道。若生人中。得二種果報。一者眷屬乖離。二者親族弊惡。是名兩舌果報。六惡口果報。謂惡口之罪。亦令眾生墮三惡道。若生人中。得二種果報。一者常聞惡聲。二者言多諍訟。是名惡口果報。七綺語果報。謂綺語之罪。亦令眾生墮三惡道。若生人中。得二種果報。一者言無人信。二者語不明了。是名綺語果報。八貪欲果報。謂貪欲之罪。亦令眾生墮三惡道。若生人中。得二種果報。一者心不知足。二者多欲無厭。是名貪欲果報。九瞋恚果報。謂瞋恚之罪。亦令眾生墮三惡道。若生人中得二種果報。一者常被他人求其長短。二者常被於他之所惱害。是名瞋恚果報。十邪見果報。謂邪見之罪。亦令眾生墮三惡道。若生人中。得二種果報。一者生邪見家。二者其心諂曲。是名邪見果報。</p>
【十不增長業】（出瑜伽師地論）<p style="margin-left:1em">一夢所作業。夢所作者。謂夢中所為。非意思所起。亦非身口所作。是為不增長業也。二無知所作業。無知所作者。謂無所知覺之人。所作之業。皆非意思所起。是為不增長業也。三無故思所作業。無故思所作者。謂身口所作之業。非故意所思而起。是為不增長業也。四不利不數所作業。不利不數所作者。謂不以利養而作。亦不數數而作。是為不增長業也。五狂亂所作業。狂亂所作者。謂癡狂昏亂之人。於身口所作。本非故意。亦非知覺。是為不增長業也。六失念所作業。失念所作者。謂人既失正念。即同迷癡。凡所作業。不由意地而起。是為不增長業也。七非樂欲所作業。非樂欲所作者。謂凡所作業。必從樂欲心起。若其所作。既非樂欲。是為不增長業也。八自性無記業。自性無記者。謂無記性所作。非善因緣。亦非不善因緣。是為不增長業也。（無記性者。謂不善不惡之性也。）九悔所損業。悔所損者。謂先所作業。既生慚愧。悔過遷善。其業即損。是為不增長業也。十對治所損業。對治所損者。謂所作業。方便對治。如瞋心起時。即以慈悲治之。其業損減。是為不增長業也。</p>
【十種說三世】（出華嚴經）<p style="margin-left:1em">十種說三世者。謂三世各三。乃分九別。會別歸總。攝在一念。故以一融九。雖九而常一。雖一而常九。一九無礙。十世圓融。經云。無量無數劫。解之即一念。知念亦無念。如是見世間。是名十種說三世也。（劫。梵語具云劫波。華言分別時節。）一過去世說過去世。謂過去世中。說過去世之事也。二過去世說未來世。謂過去世中。說未來世之事也。三過去世說現在世。謂過去世中。說現在世之事也。四未來世說過去世。謂未來世中。說過去世之事也。五未來世說現在世。謂未來世中。說現在世之事也。六未來世說無盡。謂未來世中。說未來世。未來之後。復有未來無窮盡之事也。七現在世說過去世。謂現在世中。說過去世之事也。八現在世說未來世。謂現在世中。說未來世之事也。九現在世說平等。謂現在世中。說現在世之事也。以現在為平等者。例過去未來之現在。前後均齊也。十現在世說三世即一念。謂世由積念而成。故三世各三而成九世。攝九世歸三世。攝三世即一念。故合論云。十世古今。始終不離於當念也。</p>
【粥有十利】（出摩訶僧祇律）<p style="margin-left:1em">律云。佛住舍衛城時。難陀母作食。先飯比丘。然後自食。復作釜飯。逼上飯汁自飲。即覺身內風除。宿食頓消。由是多水少米合煎。復用胡椒蓽茇調和。以奉世尊。由是佛聽比丘。從今日後。許食粥。有十種利。時世尊即說偈曰。持戒清淨人所奉。恭敬隨時以粥施。十利饒益於行者。色力壽樂辭清辯。宿食風除饑渴消。是名為藥佛所說。欲生人天常受樂。應當以粥施眾僧。（梵語難陀。華言善歡喜。）一資色。謂資益身軀。顏容豐盛。故云資色。二增力。謂補益尫羸。增長氣力。故云增力。三益壽。謂補養元氣。壽算增益。故云益壽。四安樂。謂清淨柔軟。食則安樂。故云安樂。五辯說。謂滋潤喉吻。論議無礙。故云辯說。六除風。謂調和通利。風氣消除。故云除風。七消宿食。謂溫煖脾胃。宿食消化。故云消宿食。八辭清。謂氣無凝滯。辭辯清揚。故云辭清。九除饑。謂適充口腹。饑餒頓除。故云除饑。十消渴。謂喉吻霑潤。渴想隨消。故云消渴。</p>
【飲酒十過】（出四分律藏）<p style="margin-left:1em">一顏色惡。謂飲酒之人。顏貌容色。因此變常。無有善相也。二下劣。謂飲酒之人。威儀不整。動止輕簿。人所賤惡也。三相視不明。謂恣飲狂癡。瞻視昏瞀。而色境莫辨也。（瞀音務。目不明也。）四現瞋恚相。謂醉酒之人。行不善法。不顧親屬賢善。恣肆忿怒也。五壞田業資生。謂恣飲放逸。破費產業。資財散失也。六致疾病。謂飲酒過度。身體失調。以致疾病也。七益鬬訟。謂醉酒發狠。與人爭競。不惜身命。而鬬訟益增也。八惡名流布。謂耽飲縱恣。棄捨善法。而醜名惡聲。遠近流布也。九智慧減少。謂飲酒昏迷。狂騃（語駭切。）愚癡。而智慧減少也。十命終墮惡道。謂朋狎飲酒。善行不修。惡業日增。命終之後。而墮惡道也。</p>
【食肉十過】（出法苑珠林）<p style="margin-left:1em">一眾生是己親。謂一切眾生。輪迴五道。互相生育。遞為眷屬。以是因緣。今所食肉。無非親者。故云眾生是己親。（五道者。天道。人道。餓鬼道。畜生道。地獄道也。）二見生驚怖。謂一切眾生護身惜命。與人無別。若見食肉之人。驚怖遠離。故云見生驚怖。三<span class='corr'>壞</span>他信心。謂世間行善之人。見沙門食肉者。即生毀謗。而言佛法中無有真實沙門修梵行者。故云壞他信心。（梵語沙門。華言勤息。梵行即淨行也。）四行人不應食。謂菩薩為求出離生死。當修慈悲之行。少欲知足。若其食肉。則不能出離。故云行人不應食。五羅剎習氣。梵語羅剎。華言速疾鬼。習氣者。先世餘習氣分也。謂沙門宿世。曾作羅剎眷屬。今雖出家在佛法中。由昔餘習。見食肉者歡喜親近。故云羅剎習氣。六學術不成。謂學道之人。若好食肉。則污染梵行。於如來無上聖道。出世解脫。不得成就。故云學術不成。七生命同己。謂學道之人。應起慈心。諦觀一切眾生。惜命畏死。與己無別。須當護惜。故云生命同己。八天聖遠離。謂食肉之人。諸天聖人。悉皆厭惡遠離而不親近。故云天聖遠離。九不淨所出。謂一切畜生。宿因不淨之業。以成不淨之身。其所食噉。又多不淨。學道之人。欲修梵行而食彼肉。則亦不淨。故云不淨所出。十死墮惡道。謂食肉之人。必多害物命。惡業日積。是以命終之後。應生惡道。故云死墮惡道。（惡道。即餓鬼。畜生。地獄。三惡道也。）</p>
【十大數】（出華嚴經）<p style="margin-left:1em">十大數者。華嚴經阿僧祇品。心王菩薩問佛。云何阿僧祇乃至不可說不可說。佛即為說算數無盡之法。積成十種大數也。然數法有三等。一下等數法。十十變之。即一變十。十變百。百變千。千變萬等也。二中等數法。百百變之。即一百洛叉。為一俱胝等也。三上等數法。倍倍變之。即俱胝俱胝。為一阿庾多等也。此之數法。唯佛能了。故佛自說算數之法。無窮無盡。以算諸佛清淨功德。及菩薩所入諸行願海。乃至世間一切無盡法也。（梵語洛叉。華言十萬。梵語俱胝。華言百億。梵語阿庾多。亦云那由他。華言萬億。）一阿僧祇。梵語阿僧祇。華言無數。謂從一百洛叉為一俱胝。乃至至至為一阿僧祇也。（至至者。數也。）二無量。謂從阿僧祇阿僧祇。為一阿僧祇轉。阿僧祇轉阿僧祇轉。為一無量也。三無邊。謂從無量無量。為一無量轉。無量轉無量轉。為一無邊也。四無等。謂從無邊無邊。為一無邊轉。無邊轉無邊轉。為一無等也。五不可數。謂從無等無等。為一無等轉。無等轉無等轉。為一不可數也。六不可稱。謂從不可數不可數。為一不可數轉。不可數轉不可數轉。為一不可稱也。七不可思。謂從不可稱不可稱。為一不可稱轉。不可稱轉不可稱轉。為一不可思也。八不可量。謂從不可思不可思。為一不可思轉。不可思轉不可思轉。為一不可量也。九不可說。謂從不可量不可量。為一不可量轉。不可量轉不可量轉。為一不可說也。十不可說不可說。謂從不可說不可說。為一不可說轉。不可說轉不可說轉。為一不可說不可說也。</p>
</div>
<div class='div-other'><a id='mulu50' />【佛十一持】（出華嚴經并華嚴經疏）<p style="margin-left:1em">一佛持。謂如來色相之身。住持世間。能令眾生佛種不斷。是名佛持。二法持。謂如來法性之法。住持世間。能令眾生法種不斷。是名法持。三僧持。謂如來應化。菩薩聖僧。住持世間。能令眾生僧種不斷。是名僧持。（菩薩。梵語具云菩提薩埵。華言覺有情。）四業持。謂如來見諸眾生造作惡業。故現威猛勢力。逼令修善。如無厭足王。假現惡業之行。化諸眾生。是名業持。（無厭足王者。即華嚴經五十三參中。第十七善知識也。善財見王。現威猛勢。將諸罪人。或斷手足。或以湯煮火焚。作諸惡業。調伏眾生是也。）五煩惱持。謂如來見諸眾生。行於邪行。貪著煩惱。故隨彼類。示行貪欲。如婆須蜜多女。假行欲事。令他入於三昧而斷煩惱。是名煩惱持。（婆須蜜多女。即華嚴經五十三參中。第二十五善知識也。梵語三昧。華言正定。）六時持。謂如來最初發心之時。菩提大願而為其體。時時潤澤。無有間斷。是名時持。（梵語菩提。華言道。）七願持。謂如來往昔因中。發大誓願。修諸功德。持令不失。是名願持。八供養持。謂如來往昔修行之時。以諸供具。持奉十方如來而為供養。是名供養持。九行持。謂如來往昔勤修一切殊勝妙行。無量無邊。恒不厭足。是名行持。十劫持。劫。梵語具云劫波。華言分別時節。謂如來於無量劫中。具修梵行功德而證道果。住持經劫。化諸眾生。是名劫持。十一智持。謂如來行滿功圓。證得一切種智。復以智慧辯才。說種種法。調伏眾生。不令退失。是名智持。（一切種智者。謂知一切道。知一切種。即佛智也。）</p>
【月有十一事喻如來】（出大涅槃經）<p style="margin-left:1em">一能破暗。謂月盛滿之時。清光普照。能使一切大地。悉皆明朗。猶如來種種說法。能破一切眾生無明大闇也。二令見道非道。謂月盛滿之時。普照大地。凡是路非路。令諸眾生悉皆明見。猶如來說法。開示正道邪道。人悉分別而知其可行不可行也。三令見道邪正。謂月盛滿之時。普照大地。凡路之邪正險夷。令諸眾生皆悉明見。猶如來開示生死邪險之途。令趨涅槃平正之道也。（梵語涅槃。華言滅度。）四除鬱蒸得清涼。謂月盛滿之時。雖遇炎暑鬱結蒸熱。其或對之。自覺清涼之氣襲人。猶如來說法。令人悉能遠離貪欲瞋恚愚癡生死之苦。而獲涅槃清涼之樂也。五破壞螢火高心。謂月盛滿之時。一切山河大地。無不普照。而螢火之光。悉皆不現。猶如來出世。正法昭著。一切外道邪見光明。悉皆破壞也。六息盜賊想。謂月盛滿之時。一切幽暗。無不朗耀。盜賊竊取之想。自然屏息。猶如來說法。令諸眾生破無明暗。一切煩惱。皆不復生也。七除畏惡獸心。謂月盛滿之時。一切幽暗。無不照燭。令諸曠野夜行之人。惡獸出沒。悉能明見。而無怖畏之心。猶如來說法。開示眾生正見。煩惱蓋障。悉皆除滅也。八開敷優鉢羅華。梵語優鉢羅。華言青蓮。謂月盛滿之時。其光照故。華乃開敷。猶如來說法。開示明了。一切眾生。所有心華。悉皆敷榮也。九合蓮華。謂月盛滿之時。其光照故。蓮華開而復合。猶如來說法。開示明了。眾生五欲覆蓋之心。不令發起也。（五欲者。色欲。聲欲。香欲。味欲。觸欲也。）十發行人進路心。謂月盛滿之時。一切道路邪正夷險。悉皆明白。行者之心。歡喜前進。猶如來說法。開示明了。令諸眾生勇猛進修。趣向大涅槃之道也。十一令眾生受樂。謂月盛滿之時。令人賞翫。生娛樂心。猶如來說法。開示明了。令諸眾生修習禪定。破諸煩惱。而得解脫之樂也。</p>
【師子吼喻十一事】（出涅槃經）<p style="margin-left:1em">如來說法。每以師子吼為喻者。蓋表如來於大眾中無畏而說。有此十一事也。一破壞詐師子。謂如來無畏宣說正法。則彼邪魔外道之說。自然摧破。猶真師子王震吼。則彼詐作師子者。自失聲矣。二試自身力。謂如來無畏說法。以示如實智用。通達一切。了了分明。無有能壞。亦無能勝。猶師子震吼。亦欲試其自身之力也。三令住淨處。謂如來無畏說法。專為開示一切眾生。令知諸佛所行清淨境界。猶師子震吼。而自振其尾。令所住之處。除去塵垢。而得清淨也。四令諸子知處所。謂如來無畏說法。專為開示一切邪見眾生。反邪向正。有所歸依。猶師子震吼。亦令諸子知其所住之處也。五令羣輩無怖。謂如來無畏說法。為令一切眾生。出離生死而無怖畏。猶師子震吼。亦令羣輩無怖心也。六眠者得覺悟。謂如來無畏說法。為令一切眾生。為無明迷惑之所覆障者。悉皆開曉。猶師子震吼。令羣輩睡眠。皆得覺悟也。七令諸獸不放逸。謂如來無畏說法。為令一切眾生。守護身語。心不放逸。若有行惡法者。悉知慚愧而生悔心。猶師子震吼。令一切諸獸。皆不放逸也。八令諸獸依附。謂如來以無畏力。宣說正法。為欲開示一切邪見眾生。悉令正信。不為外道所惑。猶師子震吼。能令諸獸離彼窟穴。悉來依附也。九調大香象。謂如來無畏說法。亦為破壞富蘭那等憍慢之心。令其調伏而生正信。猶師子震吼。調伏大香象也。（梵語富蘭那。無翻。外道名。）十教告子息。謂如來無畏說法。為令聲聞緣覺。自耻小乘之證。而向慕大乘之道。猶師子震吼。教告子息。令其跳躍。增進勇猛也。十一莊嚴眷屬。謂如來無畏說法。教諸菩薩發廣大心。圓滿十力。亦令四部離諸邪見。不生怖畏。猶師子震吼。而自莊嚴其眷屬也。（十力者。一是處非處智力。二過現未來業報智力。三諸禪解脫三昧智力。四諸根勝劣智力。五種種解智力。六種種界智力。七一切至處道智力。八天眼無礙智力。九宿命無礙智力。十永斷習氣智力也。四部者。比丘。比丘尼。優婆塞。優婆夷也。）</p>
【十一智】（出大般若經）<p style="margin-left:1em">一世俗智。謂世間有漏之智。不能出離生死。故名世俗智。亦云名字智。謂但有其名。而無其理也。（有漏者。謂漏落三界生死也。）二法智。謂欲界苦集滅道四諦下。苦法等無漏之智。能斷欲界見惑煩惱。故名法智。（無漏者。謂不漏落三界生死也。見惑者。謂意根對法塵起諸分別也。）三類智。謂色界無色界四諦。以欲界四諦比類而觀。從是斷上二界見惑。發苦類等無漏之智。故名類智。四苦智。苦即逼迫之義。謂觀五陰等法。以無常苦空無我。得無漏智。故名苦智。（五陰者。色陰。受陰。想陰。行陰。識陰也。無常者。謂五陰之身。終壞滅也。苦者。謂此身受生死逼迫等苦也。空者。謂此身由四大假合而成。畢竟不有也。無我者。謂四大各離。何者是我也。）五集智。集即招集之義。謂觀見思煩惱之因。而能招集生死之果。得無漏智。故名集智。（見思者。見即見惑也。思謂眼等五根對色等五塵起諸貪愛也。）六滅智。滅即斷滅之義。謂斷滅見思煩惱。得無漏智。故名滅智。七道智。道即能通之義。謂戒定慧之道。能通至涅槃。依此而修。得無漏智。故名道智。（梵語涅槃。華言滅度。）八他心智。謂知欲界色界現在心心所法。及知無漏心心所法。故名他心智。（心心所法者。心即心王。心所即受想行等也。）九盡智。謂我見苦已。斷集已。證滅已。修道已。如是念時。得無漏智。故名盡智。十無生智。謂我見苦已。不復更見。我斷集已。不復更斷。我證滅已。不復更證。我修道已。不復更修。如是想時。得無漏智。故名無生智。十一如實智。謂於一切法。如實正知。無有罣礙。是佛之智。故名如實智。</p>
【十一善】（出成唯識論）<p style="margin-left:1em">一信。信者謂於一切善法。忍可樂欲而不疑也。有三種。一信實有。謂於諸法實事理中。深信忍故。二信有德。謂於三寶真淨德中。深信樂故。三信有能。謂於世間出世間一切善法。深信力故。能得能成。起希望故。是名為信。（三寶者。佛寶。法寶。僧寶也。）二慚。慚即慚天。謂心常知慚。崇重賢善。耻昔過惡。則能對治無慚。息諸惡行也。三愧。愧即愧人。謂心常知愧。不為暴惡。悔昔過非。則能對治無愧。息諸惡業也。四無貪。謂於五欲順情等境。心生厭離。無所染著也。（五欲者。色欲。聲欲。香欲。味欲。觸欲也。）五無瞋。謂於五欲違情等境。心常忍辱。不起忿怒也。六無癡。謂於一切理事等法。明解决了。無所迷惑也。七勤。謂於一切善法。精進修習。不生懈怠。圓滿善業也。八安。安即輕安。謂遠離麤重惱亂。及除障定之法。調暢身心。轉安適也。（麤重惱亂。即貪瞋癡等是也。障定法。即散亂是也。）九不放逸。謂精進三業。於所斷之惑。所修之善。加功勇猛。速令成滿世間出世間一切善法。而無放逸也。（三業者。身業。口業。意業也。世間出世間善法者。天人所修五戒十善。名為世間。聲聞等所修戒定慧之法。名出世間也。）十行捨。謂精進三業。令心平等。寂靜而住。一切掉舉昏沉等障。悉皆捨離也。（掉者動也。）十一不害。謂於一切有情眾生。無所損惱。不加瞋恚。常運慈悲之心。拔其危苦。與其安樂也。</p>
【合九十五種外道為十一宗】（出華嚴經隨疏演義鈔）<p style="margin-left:1em">宗即派也。謂外道教文。傳習西域。不出十一宗。而九十五種外道。無不盡攝也。一數論師計冥諦生。從數起論。名為數論。又論能生數。名為數論。其造數論及學數論者。皆名數論師。計冥諦生者。百論云。從冥生覺。乃至神我。共成二十五諦。以前二十四諦。從神我而生。依神我為主。謂神我常覺明了。常住不壞。攝受諸法。是故執神我是常是一。是萬物因。是涅槃因也。（二十五諦者。冥初自性諦。即冥諦也。智大諦。即覺也。我心諦。五唯諦。即色聲香味觸也。五大諦。即地水火風空也。五知根諦。即眼耳鼻舌身也。五作業根諦。即口手足大便小便也。心平等根諦。神我諦。神我即識神也。）二衛世師計六句生。梵語衛世。華言無勝。其人在佛前八百年出世。時人以其晝避聲色。匿跡山藪。夜絕視聽。方行乞食。有似鵂鶹鳥。故名鵂鶹仙人。及獲五通。遂說論十萬偈。謂證菩提。便欣入滅。六句生者。一者實。謂諸法體實。為德業所依。二者德。即道德也。三者業。即作用也。四者大有。謂實德業。同一有也。五者同異。謂如地望地是同。望水即異。水火風等亦然。六者和合。謂諸法和合。如鳥飛空。忽至樹枝。住而不去。法亦如是。由和合故。令有住也。（五通者。足不履地。知人心命。回眼千里。呼名即至。石壁無礙也。）三塗灰計自在天生萬物。塗灰即外道名。謂此外道。計欲界第六自在天。能生萬物。四圍陀論師計那羅延天生四姓。梵語圍陀。華言智論。梵語那羅延。華言鈎鎖力士。謂其骨節鈎鎖而有力也。那羅延天。能生四姓。謂口生婆羅門。兩臂生剎利。兩䏶生毘舍。兩脚生首陀。（梵語婆羅門。華言淨行。剎利。梵語具云剎帝利。華言田主。即王種也。梵語毘舍。華言商賈。梵語首陀。華言農人。）五安茶論師計本際生。梵語安茶。（無翻。）本際者。即過去世之初際也。謂此外道。計世間最初有大水。時有大安茶出生。形如鷄卵。後為兩段。上為天。下為地。中生一梵天。復能出生一切有命無命之物。故計梵天。是生萬物之主也。六時散外道計物從時生。謂此外道。自見草木等物。有時生華。有時生果。有時作用。或舒或卷。令彼枝條隨時榮枯。時雖微細不可見。以此華實等。則知有時也。七方論師計方生人人生天地。方即四方。謂此外道。計四方能生人。人能生天地。滅後還入於方也。八路伽耶計色心法皆極微作。梵語路伽耶。華言順世。謂此外道。計色心等法。皆從四大極微。能生麤色。雖是極微。其體實有。以世間麤物無常。極微之因不壞也。（四大者。地大。水大。火大。風大也。）九口力論師計虛空為萬物因。謂此外道。計從空生風。從風生火。從火生煖。煖生水。水生凍。堅作地。地生五穀。五穀生命。命沒還歸虛空也。（五穀者。禾。麻。黍。菽。麥也。）十宿作論師計苦樂隨業。謂此外道。計一切眾生受苦樂報。皆隨宿世本業所作。若有持戒精進。受身心苦。能壞本業。本業既盡。眾苦亦滅。眾苦滅故。即得涅槃。是故計宿世所作。為一切因也。（梵語涅槃。華言滅度。）十一無因論師計自然生。謂此外道。計一切萬物。無因無緣。皆自然生。皆自然滅也。</p>
【十一色】（出大乘廣五蘊論）<p style="margin-left:1em">色以質礙為義。謂眼耳鼻舌身無表六種。即內色也。色聲香味觸五種。即外色也。凡有十一種之別焉。一眼。謂眼根有形質可見。故名色也。二耳。謂耳根有形質可見。故名色也。三鼻。謂鼻根有形質可見。故名色也。四舌。謂舌根有形質可見。故名色也。五身。謂身根有形質可見。故名色也。六色。謂眼根所見青黃赤白等色也。七聲。謂絲竹環珮等聲。以其實可聽聞。故名色也。八香。謂栴檀沉水及飲食等香。以其實可嗅聞。故名色也。九味。謂甘淡鹹苦等味。以其實可嘗知。故名色也。十觸。謂妙衣上服柔軟細滑等觸。以其實有觸對。故名色也。十一無表。無表者謂不可顯示之色也。如四禪天定中色。眼中一分淨色。皆不可見。不可顯示。又如意識緣相過去種種境界。雖無表對。想境實見。故名無表色也。（四禪天者。即色界初禪二禪三禪四禪也。一分淨色。即眼識也。）</p>
【十一聲】（出華嚴經隨疏演義鈔）<p style="margin-left:1em">一執受大種聲。執即執持。受即領受。謂人於內四大種。有所執受也。而言聲者。如手相擊及語言等聲。皆由內四大種而出。故名執受大種聲。（四大種者。謂人身中地水火風也。）二不執受大種聲。謂人於外四大種。無所執受。而言聲者。如風林駛水等聲。皆由外四大而出。故名不執受大種聲。（外四大種者。謂世間地水火風也。）三執受不執受大種聲。謂如以手擊鼓等聲。手屬執受大種。鼓屬不執受大種。故名執受不執受大種聲。四世所共成聲。謂世俗之人。或因談說或因問答而成於聲。故名世所共成聲。五成所引聲。謂諸聖人所說法音。皆為引導眾生出離生死而成於聲。故名成所引聲。六可意聲。謂歡樂之聲。可適其意。故名可意聲。七不可意聲。謂愁苦之聲。違逆情意。故名不可意聲。八俱相違聲。謂不苦不樂之聲。亦不適意。亦不違情。與前可意不可意聲相反。故名俱相違聲。九徧計所執聲。謂外道於一切法。徧計有無及常無常等。執著所說而成於聲。故名徧計所執聲。十聖言聲。聖即正也。謂見即言見。不見言不見。聞即言聞。不聞言不聞等。此因正直而成於聲。故名聖言聲。十一非聖言聲。謂見言不見。不見言見。聞言不聞。不聞言聞等。此因非正直而成於聲。故名非聖言聲。</p>
</div>
<div class='div-other'><a id='mulu51' />【藥師如來十二大願】（出藥師如來本願功德經）<p style="margin-left:1em">文殊師利菩薩白佛言。惟願演說諸佛名號。及本昔所發殊勝大願。佛言。東方過此十恒沙等佛土之外。有世界。名淨瑠璃。彼土有佛。名藥師瑠璃光如來。本行菩薩行時。發十二大願。（梵語文殊師利。華言妙德。菩薩。梵語具云菩提薩埵。華言覺有情。梵語瑠璃。華言青色寶。）一願。願我來世於佛菩提得正覺時。自身光明熾然。照曜無量無數無邊世界。三十二相。八十種好。以為莊嚴。我身既爾。令一切眾生如我無異。（梵語菩提。華言道。三十二相者。足安平相。千輻輪相。手指纖長相。手足柔軟相。手足縵網相。足跟滿足相。足趺高好相。腨如鹿王相。手過膝相。馬陰藏相。身縱廣相。毛孔生青色相。身毛上靡相。身金色相。身光面各一丈相。皮膚細滑相。七處平滿相。兩腋滿相。身如師子相。身端直相。肩圓滿相。四十齒相。齒白齊密相。四牙白淨相。頰車如師子相。咽中津液得上味相。廣長舌相。梵音深遠相。眼色如金精相。眼睫如牛王相。眉間白毫相。頂肉髻成相也。八十種好者。一指爪狹長。二手足指圓。三手足各等無差。四手足圓滿。五筋脉盤結。六兩踝深隱。七行步正直。八行步威容齊整。九行步安平。十行步有儀。十一回身顧視。十二支節殊勝。十三骨節交結。十四膝輪圓滿。十五隱處玅好。十六身支潤滑。十七身容敦肅。十八身支堅固。十九身支安定。二十身相端嚴。二十一身有圓光。二十二腹形方正。二十三臍深右旋。二十四臍厚妙相。二十五肌膚勻淨。二十六手掌充滿。二十七手文深長。二十八唇色紅潤。二十九面門圓滿。三十舌相長廣。三十一發聲威震。三十二音韻美妙。三十三鼻高修直。三十四諸齒方整。三十五諸牙明潔。三十六目廣清淨。三十七眼相修廣。三十八眼睫齊整。三十九雙眉修長。四十雙眉綺靡。四十一雙眉高朗。四十二耳厚修長。四十三兩耳相好。四十四容儀端麗。四十五額廣圓滿。四十六身分殊勝。四十七首髮修長。四十八首髮香潔。四十九首髮齊整。五十首髮堅固。五十一首髮光滑。五十二身分堅實。五十三身體莊嚴。五十四諸竅清淨。五十五身力充美。五十六身相嚴好。五十七面輪修廣。五十八顏貌舒泰。五十九面顏光澤。六十身支嚴淨。六十一毛孔出香。六十二面門出香。六十三首相妙好。六十四身毛纖柔。六十五法音圓辯。六十六頂相高妙。六十七指網分明。六十八行不履地。六十九神力自持。七十威德遠震。七十一音聲和雅。七十二觀機說法。七十三一音演說。七十四次第說法。七十五等觀有情。七十六先觀後作。七十七相好具足。七十八頂骨堅實。七十九顏容奇妙。八十胸臆妙好。）二願。願我來世得菩提時。身如瑠璃。內外清淨。無復瑕垢。光明廣大。威德熾然。身善安住。燄網莊嚴。過於日月。若有眾生昏闇。及夜莫知方所。以我光故。隨意所趣。作諸事業。三願。願我來世得菩提時。以無邊無限智慧方便。令無量眾生受用無盡。莫令一人有所乏少。四願。願我來世得菩提時。諸有眾生行異道者。一切安立菩提道中。行聲聞辟支佛道者。皆以大乘而安立之。（辟支。梵語具云辟支迦羅。華言緣覺。）五願。願我來世得菩提時。若有眾生。於我法中修行梵行。此諸眾生。無量無邊一切。皆得不缺減戒。具三聚戒。無有破戒起惡道者。（三聚戒者。攝律儀戒。攝善法戒。饒益有情戒也。）六願。願我來世得菩提時。若有眾生。其身下劣。諸根不具。醜陋頑愚。聾盲跛躄。身攣背傴。白癩癲狂。若復有餘種種身病。聞我名已。一切皆得諸根具足。身分成滿。七願。願我來世得菩提時。若有眾生。諸患逼切。無護無依。無有住處。遠離一切資生醫藥。又無親屬。貧窮可愍。此人若得聞我名號。眾患悉除。無諸痛惱。乃至究竟無上菩提。八願。願我來世得菩提時。若有女人。為諸惡之所逼惱。厭離女身。願捨女形。聞我名已。轉女人身。成丈夫相。乃至究竟無上菩提。九願。願我來世得菩提時。令一切眾生解脫魔網。若墮種種異見稠林。悉當安立置於正見。次第示以菩薩行門。十願。願我來世得菩提時。若有眾生。種種王法。繫縛鞭撻。牢獄應死。無量灾難。悲憂煎迫。身心受苦。此等眾生。以我福力。皆得解脫一切苦惱。十一願。願我來世得菩提時。若有眾生饑火燒身。為求食故。作諸惡業。我於彼所。先以最妙色香味食。飽足其身。後以法味。畢竟安樂。十二願。願我來世得菩提時。若有眾生貧無衣服。寒熱蚊䖟。日夜逼惱。我當施彼隨用衣服。種種雜色。如其所好。亦以一切寶莊嚴具。華鬘塗香。鼓樂眾妓。隨諸眾生所須之具。皆令滿足。</p>
</div></div>
</div><!-- end of div[@id='body'] -->
</body></html>