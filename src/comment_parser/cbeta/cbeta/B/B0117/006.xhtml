<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu15' />【貪欲三種發相】（出釋禪波羅蜜次第法門）<p style="margin-left:1em">一外貪欲相。謂行人當修定時。於男於女。取其容貌。貪欲心生。念念不住。障諸禪定。是名外貪欲相。二內外貪欲相。謂行人當修定時。欲心忽生。或緣他身相。或自緣己身。念念染著而起貪愛。障諸禪定。是名內外貪欲相。三徧一切處貪欲相。謂行人貪著如前內外之境。復於一切五塵境界資生物等。皆起貪愛之心。障諸禪定。是名徧一切處貪欲相。（五塵者。色塵。聲塵。香塵。味塵。觸塵也。）</p>
【瞋恚三種發相】（出釋禪波羅蜜次第法門）<p style="margin-left:1em">一非理瞋相。謂行人修禪定時。瞋覺歘然而起。無問是理非理。他犯不犯。無故而發瞋恚。障諸禪定。是為非理瞋相。二順理瞋相。謂行人修禪定時。外人實來惱我。以此為緣。生於瞋覺。相續不息。亦如持戒之人。見非法者而生瞋恚。瞋雖順理。亦障禪定。是為順理瞋相。三諍論瞋相。謂行人修禪定時。著己所解之法為是。謂他所行所說。悉以為非。外人所說。不順己情。即惱覺心生而起瞋恨。障諸禪定。是為諍論瞋相。</p>
【愚癡三種發相】（出釋禪波羅蜜次第法門）<p style="margin-left:1em">一計斷常癡相。謂行人於修定時。忽然發邪思惟。分別我及諸法。為過去滅而有現在我耶。為過去不滅而有現在我耶。因是思惟。見心即發。推尋三世。若謂是滅。即墮斷見。若謂不滅。即墮常見。如是癡覺。念念不住。以此智辯。諍競戲論。作諸惡行。障於正定出世之法。是為計斷常癡相也。二計有無癡相。謂行人於修定時。忽爾思惟分別。謂我及陰等諸法。為定有耶。為定無耶。如是推尋。見心即發。隨見生執。障於正定。是為計有無癡相也。（陰者。五陰也。）三計世性癡相。謂行人於修定時。忽作是念。因有五陰。便有四大與夫假名眾生及諸世界。如是思惟。念念不住。即發智辯。能問能說。是非諍競。離真實道。但執計世間之性。而不能發諸禪定。是名計世性癡相也。（五陰者。色陰。受陰。想陰。行陰。識陰也。四大者。地大。水大。火水。風大也。）</p>
【三種病相】（出釋禪波羅蜜次第法門）<p style="margin-left:1em">修禪定者。須善識病源。設或不知。則難於治療疾苦相。仍行道有妨。能明四大五臟五根病發之相。善加調治。則身心安隱。不廢修業矣。一四大增動病相。四大。地水火風也。一大不調。諸患並起。地大增故。腫結沉重。身體枯瘠等諸患生。水大增故。痰癊脹滿。飲食不消等諸患生。火大增故。煎寒壯熱。支節皆疼等諸患生。風大增故。虛懸戰掉。嘔吐氣急等諸患生。是為四大增動病相。二五臟生患之相。五臟。心肺肝脾腎也。若患從心生者。身必寒熱。口中常燥。心主口故。患從肺生者。身體脹滿。四支煩疼。兼之鼻塞。肺主鼻故。患從肝生者。愁憂瞋恚。頭痛眼疼。肝主眼故。患從脾生者。通身遊風。㿇㿇痒悶。飲食失味。脾主舌故。患從腎生者。咽喉噎塞。腹脹耳滿。腎主耳故。是為五臟生患之相。（㿇。私習切）三五根中患相。五根。眼耳鼻舌身也。身患者。四體卒痛。百節酸疼。舌患者。或瘡或硬。飲食失味。鼻患者。鼻常齆塞。及流濃涕。耳患者。或痛或聾。或嘈嘈然作聲。眼患者。或赤或疼。昏花翳闇。是為五根中患相。（齆。烏貢切。）</p>
【修定三障】（出釋禪波羅蜜次第法門）<p style="margin-left:1em">一沉昏闇蔽障。謂行人修定之時。沉昏瞪矒。無所別知。由是障諸禪定。不得開發。名為沉昏闇蔽障。二惡念思惟障。謂行人修定之時。雖不沉昏。而惡念忽起。欲毀禁戒。作諸不善等事。因是障諸禪定。不得開發。是為惡念思惟障。三境界逼迫障。謂行人修定之時。雖無如上沉昏惡念等事。而身或卒痛。魔惱競起。或自見身陷入於地。火來燒身。高崖墜落。猛虎奔逐。乃至羅剎諸惡相現。逼惱行人。令生驚怖。障諸禪定。是名境界逼迫障。</p>
【三慧】（出成實論）<p style="margin-left:1em">一聞慧。聞慧者。由於聽聞而生智慧也。謂從經論中聞。或從善知識處聞。以因聞故。能生無漏聖慧也。二思慧思慧者。由於思惟而生智慧也。謂若能思惟經論中及善知識處所聞法義。皆能生於無漏聖慧也。三修慧。修慧者。由於修習而生智慧也。謂既已聞法。思惟義趣。即當隨順修習。因此修習。能生無漏聖慧也。</p>
【三智】（出觀音玄義）<p style="margin-left:1em">一一切智。謂於一切內法內名。能知能解。一切外法外名。亦能知能解。是名一切智。即聲聞緣覺之智也。（內法內名者。謂理內所詮法相及能詮名字。蓋佛教依理而說。故名理內也。外法外名者。即理外所詮法相及能詮名字。蓋外道等違理橫計。故名理外也。）二道種智。謂能用諸佛一切道法。發起眾生一切善種。是名道種智。即菩薩之智也。三一切種智。謂能以一種智。知一切道。知一切種。是名一切種智。即佛之智也。（一切道者。一切諸佛之道法也。一切種者。一切眾生之因種也。）</p>
【三智】（出楞伽經）<p style="margin-left:1em">一世間智。謂凡夫外道之智也。凡夫外道等。於一切法種種分別。執著有無。而不能出離世間。是名世間智。二出世間智。謂聲聞緣覺之智也。聲聞緣覺。以一切智。修四諦行。而能出離世間。是名出世間智。（一切智者。謂一切諸法。皆能了達也。四諦者。苦諦。集諦。滅諦。道諦也。）三出世間上上智。謂佛菩薩之智也。由佛菩薩觀察一切諸法寂靜之相。不生不滅。得如來地。超出聲聞緣覺之智。是名出世間上上智。</p>
【三覺】（出圓覺經疏并起信論）<p style="margin-left:1em">一本覺。謂一切眾生。自性清淨心體。本來覺了。離諸妄念。故名本覺。二始覺。謂本覺之體。忽起妄念而成不覺。今始覺了一切諸法。即是真如平等不二。故名始覺。三究竟覺。究竟即决定終窮之義也。謂能覺了染心之源。究竟終窮。同於本覺。故名究竟覺。</p>
【三性】（出楞嚴經）<p style="margin-left:1em">一善性。謂第六識所起一切善法之性也。善有世間出世間不同。世間善者。即五常十戒等是也。出世間善者。即四弘六度等是也。此眾善法。皆由意根所緣。生成法則。故名善性。（五常者。仁義禮智信也。十戒即十善。謂不殺。不盜。不邪婬。不妄語。不兩舌。不惡口。不綺語。不貪欲。不瞋恚。不邪見也。四弘者。即四弘誓願也。謂眾生無邊誓願度。煩惱無盡誓願斷。法門無量誓願學。佛道無上誓願成。六度者。一布施。二持戒。三忍辱。四精進。五禪定。六智慧也。）二惡性。謂第六識所起一切惡法之性也。五逆十惡等法。皆由意根所緣。生成法則。故名惡性。（五逆者。弒父。弒母。弒阿羅漢。破和合僧。出佛身血也。十惡者。殺生。偷盜。邪婬。妄語。兩舌。惡口。綺語。貪欲。瞋恚。邪見也。）三無記性。謂第六識所具一切不善不惡之性也。亦不屬善。亦不屬惡。初無記憶。皆由意根所緣。生成法則。故名無記性。</p>
【三佛性】（出華嚴孔目）<p style="margin-left:1em">謂真性平等。猶如虛空。於諸凡聖。無所限礙。故名佛性。一自性住佛性。謂真如之理。自性常住。無有變改。即是一切眾生本有佛性。是名自性住佛性。二引出佛性。謂一切眾生。佛性雖具。必假修習智慧禪定之力。方能引發本有之性。是名引出佛性。三至得果佛性。謂修因滿足。則本有佛性。於證得果位之時。了了顯發。是名至得果佛性。</p>
【三因佛性】（出金光明經玄義）<p style="margin-left:1em">梵語佛陀。華言覺。覺即三智圓明。徧一切處。無不照了。名大圓覺性。即不改之義。以大覺性。不增不減。非變非遷。一切眾生。無不具此三因佛性。此因若顯。即成三德妙果也。（三智者。一切智。道種智。一切種智也。三德者。法身德。般若德。解脫德也。）一正因佛性正謂中正。謂中必雙照。三諦具足。名正因佛性。（中正者。離於邊邪也。雙照者。照空照假也。空謂蕩一切相。即是真諦。假謂立一切法。即是俗諦。非空非假。即是中諦。故云三諦具足。）二了因佛性。了謂照了。謂由前正因。發此照了之智。智與理相應。故名了因佛性。三緣因佛性。緣即緣助。謂一切功德善根。資助了因。開發正因之性。故名緣因佛性。</p>
【三自性】（出顯揚聖教論）<p style="margin-left:1em">一徧計自性。謂眾生迷惑。不了諸法本空。妄於我身及一切法。周徧計度。一一執為實有。故名徧計自性。二依他自性。謂所有諸法。皆依眾緣相應而起。都無自性。唯是虛妄。故名依他自性。三圓成自性。謂真如自性。不遷不變。圓滿成就。故名圓成自性。</p>
【三無性】（出成唯識論）<p style="margin-left:1em">一相無性。謂一切眾生。於世間之相。處處計著。執為實有。佛為除此妄執。說一切法。皆無自性。故名相無性。二生無性。謂一切諸法。皆託因緣和合而生。本無自性。故名生無性。三勝義無性。謂前相無性生無性。因破眾生妄執之情。假說無性。非性全無。是故佛說勝義無性者。謂真如勝義之性。遠離徧計妄執之性。故名勝義無性。</p>
【三心】（出宗鏡錄）<p style="margin-left:1em">一根本心。謂第八識心王。能含藏善惡種子。出生染淨諸法。故名根本心。（第八識。即藏識也。）二依本心。謂第七識依根本而生。能與第八識傳送染淨等事。故名依本心。（第七識。即末那識也。）三起事心。謂眼耳鼻舌身意之六識。對六塵之境。能起分別染淨等事。故名起事心。（六塵者。色塵。聲塵。香塵。味塵。觸塵。法塵也。）</p>
【轉三心得三身】（出宗鏡錄）<p style="margin-left:1em">一轉根本心得法身。根本心者。即第八識。謂善惡諸法依此出生。故名根本心。此識轉時。一切煩惱斷滅已盡。即得法身。二轉依本心得報身。依本心者。即第七識。謂依於根本而生。故名依本心。此識轉時。一切智慧。無不具足。即得報身。三轉起事心得化身。起事心者。即第六識。謂對六塵之境。能起分別等事。故名起事心。此識轉時。則能憐愍一切眾生。隨類設化。即得化身。（六塵者。色塵。聲塵。香塵。味塵。觸塵。法塵也。）</p>
【三種緣慈】（出佛地論）<p style="margin-left:1em">緣即緣繫。慈即愛念。蓋言菩薩常以大慈之心。緣念一切眾生。令其皆得安隱快樂。故名緣慈也。一有情緣慈。有情緣慈。亦名眾生緣慈。謂菩薩以平等智。觀一切眾生。猶如赤子。運大慈心而弘濟之。令其皆得安樂。是名有情緣慈。二法緣慈。謂菩薩以平等智。觀一切法。皆從因緣和合而生。了無自性。雖無自性。而能運大慈心以弘濟之。令其皆得安樂。是名法緣慈。三無緣慈。謂菩薩以平等智。無心攀緣一切眾生。而於一切眾生自然獲益。故輔行云。運此慈悲。徧覆法界。故能任運拔苦。自然與樂。是名無緣慈。</p>
【三種意生身】（出楞伽經）<p style="margin-left:1em">謂通教登地菩薩。得如幻三昧。能見無量自在神通。普入一切佛剎。隨意無礙。意欲至彼。身亦隨至。故名意生身。一三昧樂正受意生身。梵語三昧。華言調直定。又云正受。蓋三昧以定性為樂。異乎苦樂等受。故名正受。而言三昧樂正受者。華梵雙舉耳。通教第三第四第五地菩薩。修三昧時。得真空寂滅之樂。普入一切佛剎。隨意無礙。故名三昧樂正受意生身。二覺法自性性意生身。謂通教第八地菩薩。覺了一切諸法自性之性。如幻如化。悉無所有。以無量神力。普入一切佛剎。迅疾如意。自在無礙。是名覺法自性性意生身。三種類俱生無行作意生身。謂通教第九第十地菩薩。覺知一切法皆是佛法。得一身。無量身一時普現。如鏡中像。隨諸種類而得俱生。雖現眾像。而無作為。是名種類俱生無行作意生身。</p>
【如意通有三種】（出大智度論）<p style="margin-left:1em">謂菩薩智慧具足。神變莫測。凡所作為。舉念即成。無有障礙。故名如意通。一能到如意。謂具此通者。雖長江大海。重關複嶺。千萬里之遠。俱無間隔。意欲到處。身即隨到。故名能到如意。二轉變如意。謂具此通者。能令世間所有諸物。大者作小。小者作大。一變為多。多變為一。故名轉變如意。三聖如意。謂具此通者。化現無方。應變不測。雖無生滅。而有機則生。無機則滅。雖無去來。而有感則現。無感則寂。如意自在。不可思議。故名聖如意。</p>
【三通力】（出華嚴經疏）<p style="margin-left:1em">一報得通力。謂三界諸天。皆有五種神通。乃至鬼神亦有小通。雖則勝劣不同。俱能變現無礙。此之神通。乃由果報自然感得。是名報得通力。（三界者。欲界。色界。無色界也。五通者。天眼通。天耳通。他心通。宿命通。如意通也。）二修得通力。謂聲聞緣覺菩薩等。由修戒定慧功行成就之時。發得六種神通。變現自在。隱顯莫測。此之神通。由修而得。是名修得通力。（六通者。於前五通。加漏盡一通也。）三變化通力。謂佛菩薩以神通力。則能種種變現。乃至現諸身相或勝或劣。現諸國土或淨或穢等。是名變化通力。</p>
【三明】（出雜阿含經）<p style="margin-left:1em">一宿命明。謂但知過去宿世受生之事。名宿命通。復知宿世從一生至百千萬生。如是姓。如是名。如是受苦受樂等事。皆悉能知。是名宿命明。二天眼明。謂但見死此生彼。名天眼通。復見我及眾生死時生時。及身口意所作善惡之行。或生善道惡道。皆悉能見。是名天眼明。三漏盡明。謂眾生因三界見思之惑。墮落生死。故名為漏。惟羅漢斷三界見思惑盡而得神通。名漏盡通。復知漏盡已後。更不受於生死。是名漏盡明。（三界者。欲界。色界。無色界也。）</p>
【三識】（出楞伽經）<p style="margin-left:1em">識即心識也。以心有真有妄。故有三識之不同焉。一真識。真識者。謂自性清淨心也。蓋第八阿賴耶識。通真通妄。妄即是染。真即是淨。今言淨分。故名真識也。（梵語阿賴耶。華言藏識。謂能含藏一切善惡種子故也。）二現識。現謂變現。即能生諸法之本也。此言第八識。含藏一切善惡種子。變現根身世界。故名現識也。（根身者。眼等諸根也。）三分別識。分別識者。謂於六塵等種種諸境而起分別也。此言由第七末那識。傳送第六意識。能起分別。故名分別識也。（六塵者。色塵。聲塵。香塵。味塵。觸塵。法塵也。梵語末那。華言意。謂能分別思量也。）</p>
【三識】（出翻譯名義）<p style="margin-left:1em">一末那識。梵語末那。華言染污意。染污者。謂我癡。我見。我慢。我愛。四惑常俱。意者。謂常思慮第八識度量為我。即第七識也。二阿賴耶識。梵語阿賴耶。華言藏識。謂此識能含藏善惡諸法種子。即第八識也。三菴摩羅識。梵語菴摩羅。華言清淨識。翻譯名義云。第八阿賴耶。若至我見永不起位。即捨賴耶之名。別受清淨之稱。即第九識也。（我見永不起者。謂諸惑淨盡也。）</p>
【三識緣境廣狹】（出宗鏡錄并瑜伽師地論）<p style="margin-left:1em">一第八識緣境最廣。謂此根本識。染淨同依。能變能現種子根身及器世間三種境故。是名緣境最廣。（種子者。一切善惡種子也。根身者。眼等諸根也。器世間者。謂世界如器也。）二第七識緣境最狹。謂此識無別體相。但依第八識為因而起。復緣第八識見分而為相分。是名緣境最狹。（見分者。謂能見之識也。相分者。謂分別相狀也。）三第六識緣境廣。謂此識能緣一切善不善無記三性之境。及能分別色心等一切法塵。是名緣境廣也。（無記者。謂不善不惡。無所記錄也。）</p>
【三種熏習】（出華嚴孔目）<p style="margin-left:1em">熏即熏發也。習即數習。慣習之義也。蓋言第八識為無明染緣之所熏習。即從真而起妄也。一名言熏習。名即名字。言即言說。此分別名字言說之識。即是第六意識。由第七識傳送。熏習第八種子之識。而能成就染分之相。故云名言熏習。二色識熏習。色即眼根所對諸色。因此諸色引生眼識。名為色識。於此分別。即是第六意識。亦由第七識傳送。熏習第八種子之識。而能成就染分之相。故云色識熏習。三煩惱熏習。煩惱即貪瞋邪見等煩惱也。此之煩惱。乃是第六意識所起。亦由第七識傳送。熏習第八種子之識。而能成就染分之相。故云煩惱熏習。</p>
【三種相】（出成實論）<p style="margin-left:1em">一發相。發即策發。謂心昏沉時。應用精進之行而策起之。故名發相。二制相。制即禁制。謂心掉動時。應用寂靜之法而禁制之。故名制相。（掉者舉也。）三捨相。捨即捨置。謂心不沉不散。調適之時。即捨前發制二相。故名捨相。</p>
【三細相】（出起信論）<p style="margin-left:1em">三細者。即根本無明之惑也。因對六麤。故名三細。（六麤者。智相。相續相。執取相。計名字相。起業相。業繫苦相也。）一業相。業相者。即從真起妄。初動之相也。然本覺心源。離念寂靜。因無明故。覺成不覺。遂成業相。故起信論云。以依不覺故心動。說名為業。是也。二見相。見相者。見初動之相也。亦名轉相。謂依初動業識。轉成能見之相也。三境界相。境界相者。即轉相分別初動之境界也。亦名現相。由前轉相。則境界妄現也。</p>
【三大】（出起信論疏）<p style="margin-left:1em">一體大。謂真如之理。體性平等。無不容攝。故名體大。（體性平等者。謂凡聖染淨之法。皆依真如之體。其性無有高下也。）二相大。相即德相。謂真如體上。具足無量恒沙勝妙功德。一一功德。稱體顯露。故名相大。三用大。謂真如之體。能生一切世間出世間善因善果。故名用大。（世間。人。天也。出世間。聲聞。緣覺。菩薩。佛也。）</p>
【三種身】（出大乘五蘊論）<p style="margin-left:1em">身即聚集之義。瑜伽師地論云。佛菩薩是能說者。語是能說相。名句文身。是所說相聲。名句文和合。即為此方能詮之教體也。一名身。名即名字。楞伽經云。名身者。謂依事立名。蓋一名非身。眾名連合。方名為身。又唯識論云。名詮自性。是為名身。（名詮自性者。謂諸法自性。由名而詮顯也。）二句身。句即句逗。逗。止也。住也。大智度論云。天竺語法。眾語和合成句。如菩為一字。提為一字。是二。不合則不成語。若二和合。名為菩提。又唯識論云。句詮差別。是為句身。（句詮差別者。謂諸法差別之相。由句而詮顯也。）三文身。文即文字。為名句二法所依故。唯識論云。文即是字。為二所依。又楞伽經。名為字身。謂聲相有長短。音韻有高下。是為文身。</p>
【三不可盡】（出寶積經）<p style="margin-left:1em">一經法不可盡。謂如來所說經法。隨其眾生機樂不同。或廣或略。雖一音宣演。而十方普被。故云經法不可盡。二文字之義不可盡。謂如來所說經教妙義。橫亘十方。豎徹三際。大無不周。細無所遺。是以小根淺智之人。不能窺其奧妙。故云文字之義不可盡。（三際者。過去。現在。未來也。）三所宣訓誨不可盡。謂如來所宣言教。訓誨眾生。或說大乘。或說小乘。隨類現形。種種設化。利益無量。故云所宣訓誨不可盡。</p>
【天台三觀】（出金光明經玄義）<p style="margin-left:1em">謂天台智者大師所立也。觀即照了之義。觀達一念之心。即具三諦之法也。若觀心空。則一切法皆空。即是真諦。若觀心假。則一切法皆假。即是俗諦。若觀心中。則一切法皆中。即是中諦。此之三觀。全由性發。實匪修成。故於一心。宛有三用。所謂一心三觀也。一空觀。空者。離性離相之謂也。謂觀一念之心。不在內。不在外。不在中間。名之為空。由觀一念空。故一空一切空。無假無中而不空。以三觀皆能蕩相故也。蓋空蕩見思之相。假蕩塵沙之相。中蕩無明之相。三相皆蕩。即畢竟空。是名空觀。（見思。塵沙。無明。即三惑也。）二假觀。假者。無法不備之謂也。謂觀一念之心。具足一切諸法。名之為假。由觀一念假。故一假一切假。無空無中而不假。以三觀皆能立法故也。蓋空立真諦之法。假立俗諦之法。中立中諦之法。三法皆立。即為妙假。是名假觀。三中觀。中即中正。絕二邊對待之謂也。謂觀一念之心。非空非假。即空即假。名之為中。由觀一念中。故一中一切中。無空無假而不中。以三觀當處。皆能絕待故也。蓋言空則空外無法言假則假外無法。言中則中外無法。三皆絕待。即為圓中。是名中觀。</p>
【三種三觀】（出宗鏡錄）<p style="margin-left:1em">三種三觀者。謂以觀觀心。不出次第圓融之義。故有三種不同也。一別相三觀。別相三觀者。即歷別觀於三諦也。謂若從假入空。但得觀真。尚不得觀俗。豈得觀中道。若從空入假。但得觀俗。未得觀中道。若入中道正觀。方得雙照二諦。是名別相三觀。（從假入空者。謂觀生死之假。入涅槃真空也。觀真觀俗觀中道者。真即真空之理。真諦也。俗即諸法宛然。俗諦也。中道即中諦也。）二通相三觀。通相三觀者。即於一觀中圓解三諦也。謂若從假入空。非但知俗假是空。真諦中道亦通是空。若從空入假。非但知俗假是假。真諦中道亦通是假。若入中道正觀。非但知中道是中。俗假真空亦通是中。但以一觀當名。解心皆通。是名通相三觀。三一心三觀。一心三觀者。即於一念心而能圓觀三諦也。謂觀一念心。為從何處來。去至何所。畢竟無有。淨若虛空。名空觀。能觀之觀。所觀之境。歷歷分明。名假觀。雖歷歷分明而性常自空。空不定空。假不定假。名中觀。即三而一。即一而三。是名一心三觀。</p>
【法界三觀】（出華嚴法界觀）<p style="margin-left:1em">法界三觀者。乃帝心尊者依華嚴經而立也。法界即所觀之境。三觀即能觀之觀。此三種觀。雖自下升上。漸次深廣。然修之者。但一道豎窮。展轉圓妙。非初觀外別有二三。良以舉一即三。全三是一故也。一真空觀。謂非虛妄念慮曰真。非形礙色相曰空。故簡情妄以顯真性。使見色非實色。舉體全是真空。令見空非斷空。舉體全是真性。如是則能廓情塵而空色無礙。泯智解而心境俱融。故名真空觀。二理事無礙觀。謂性靜明體曰理。形相分限曰事。故觀廣大之理。咸歸一塵。即了一塵之色。通徧法界。是則融萬象之虛相。全一真之明性。理事交徹。無礙圓融。故名理事無礙觀。三周徧含容觀。謂無所不在曰周徧。無法不攝曰含容。故觀全事之理。隨事而一一可見。全理之事。隨理而一一可融。是則一多無礙。大小相含。互攝互容。重重無盡。隱顯自在。神用不測。真可謂入華嚴無盡法界之境。故名周徧含容觀。</p>
【圓覺三觀】（出圓覺經略疏）<p style="margin-left:1em">一奢摩他。梵語奢摩他。華言止。止即止寂之義。謂欲求圓覺者。以淨覺心取靜為行。而於染淨等境心不妄緣。即是體真止。義當空觀。故經云。由寂靜故。十方世界諸如來心。於中顯現。如鏡中像。此方便者。名奢摩他。（體真止者。謂體達無明顛倒之妄。即是實相之真也。）二三摩鉢提。梵語三摩鉢提。華言等持。昏沉掉舉皆離曰等。令心專注一境曰持。謂欲求圓覺者。以淨覺心知覺心性及與根塵皆因幻化而有。遂起幻修以除諸幻。即是方便隨緣止。義當假觀。故經云。所圓妙行。如土長苗。此方便者。名三摩鉢提。（方便隨緣止者。謂隨緣歷境。安心不動也。）三禪那。梵語禪那。華言靜慮。靜即定。慮即慧也。謂欲求圓覺者。以淨覺心不取幻化及諸靜相。便能隨順寂滅境界。即是息二邊止。義當中觀。故經云。自他身心所不能及。眾生壽命皆為浮想。此方便者。名為禪那。（息二邊止者。謂不分別生死涅槃止息有無等二邊之相也。）</p>
【南山三觀】（出止觀輔行）<p style="margin-left:1em">南山三觀者。即終南山宣律師之所立也。一性空觀。性即性分也。謂聲聞緣覺小乘之人。觀因緣所生一切諸法。其性本空。皆無有我。常以此理照察自心。故名性空觀。（因緣者。六根為因。六塵為緣也。所生一切諸法者。即根塵相對所起諸心法也。）二相空觀。相即相狀也。謂藏通二教菩薩。觀因緣一切所生諸法。其相本空。但眾生情執。妄見種種差別之相。常以此理照察自心。故名相空觀。三唯識觀。識即心識也。謂別圓二教大乘菩薩。皆了世間一切外塵諸法。自性清淨。本來無實。此理深妙。唯意緣知。故名唯識觀。</p>
【三種觀法】（出止觀義例）<p style="margin-left:1em">三種觀法者。謂修行用觀之法也。前托事附法二種。乃是天台智者大師。講法華經時。為座下聽眾有修觀行者。隨歷一事。皆以觀法表對。令其修習。名托事觀。或遇一切法相處。亦附彼法相。立其觀法。令其修習。名附法觀。後之一種。專約行門。復說摩訶止觀。兼明諸經所有行法。名約行觀。故有三種之不同也。一托事觀法。謂托王舍耆闍崛山等事而為觀也。名從事立。借事為觀。以導執情。故名托事觀。（王舍等事。表對觀法者。王表心王。舍表五陰。舍即是令觀五陰也。梵語耆闍崛。華言靈鷲。若表對者。靈表心王。鷲表受想行。山表色陰。亦是令觀五陰也。）二附法觀法。謂附四諦等法。入一念心以為觀法。故名附法觀。（四諦者。苦諦。集諦。滅諦。道諦也。）三約行觀法。謂專約行門而修觀也。故止觀義例云。唯於萬境觀一心。萬境雖殊。妙觀理一。故名約行觀。</p>
【毘婆舍那三行】（出深密解脫經）<p style="margin-left:1em">梵語毘婆舍那。華言觀。謂以寂靜之慧。觀察根塵內外諸法。令三昧成就。進趣菩提。故行有三焉。（根者。即眼耳鼻舌身意之六根也。塵者。即色聲香味觸法之六塵也。梵語三昧。華言正定。梵語菩提。華言道。）一相。相即觀境也。謂修觀之時。於此心觀之中。分別了知三昧境界之相。如淨明鏡。照徹一切。影像了了分明也。二修行。修行者。謂既了知觀法之相。則善能修習一切妙行。無有過失也。三觀。觀者。觀察也。謂修觀之時。於一一觀法中。善能觀察一一法相。而不證彼小乘寂滅解脫。直趣無上菩提也。（梵語菩提。華言道。）</p>
【為三事故修毘婆舍那】（出涅槃經）<p style="margin-left:1em">梵語毘婆舍那。華言觀。即智慧也。一觀生死惡果報。謂修禪觀。即能破諸昏暗。觀察分別因緣生滅之相。故於善惡果報。悉皆明了。不起惑業也。二增長善根。謂修禪觀。能滅貪瞋癡等惡業暗障。本性之智自然明發。故一切善根悉皆增長也。三破諸煩惱。謂修禪觀。了知生死過患。不為根塵所染。故一切煩惱悉能破滅也。（根者。即眼耳鼻舌身意之六根也。塵者。即色聲香味觸法之六塵也。）</p>
【三諦】（出法華玄義）<p style="margin-left:1em">諦者諦審也。謂諦審一切法即空即假即中。即空是真諦。即假是俗諦。即中是中諦。此三隔歷。即是次第三諦。三一無礙。即是圓融三諦。（隔歷者。三諦不互融也。次第者。前真次俗後中。即別教三諦也。圓融者。舉一即三。全三是一。即圓教三諦也。）一真諦。真即真空。泯一切法之謂也。蓋諸法本空。眾生不了。執之為實而生妄見。若以空觀蕩之。則謂實之情自忘。情忘即能離於諸相。諸相若離。則真空之理自然諦了。故名真諦。二俗諦。俗即世俗。立一切法之謂也。諸法雖即本空。皆不可得。若以假觀照之。則能諦了性具諸法。歷歷宛然。故名俗諦。三中諦。中即中正。統一切法之謂也。諸法本來不離二邊。不即二邊。若以中觀觀之。則能諦了諸法。非真非俗。即真即俗。清淨洞徹。圓融無礙。即一而三。即三而一。不可思議。故名中諦。</p>
【三諦】（出仁王護國般若經疏）<p style="margin-left:1em">諦即審實之義。謂觀世間出世間一切諸法。不出空與色心。經云。我以三諦攝一切法。是也。一空諦。空即虛幻之義。謂諦審一切眾生及與世界等法。性相本空。虛假不實。是名空諦。二色諦。色即質礙之義。謂諦審世間眾生色身。及山河大地種種形相。乃至意識所緣一切境界。皆是色法。是名色諦。二心諦。心諦即第八識心王也。謂眾生根身。虛空世界。乃至善惡一切諸法。皆由此心出生。是名心諦。</p>
【三假】（出止觀輔行）<p style="margin-left:1em">一因成假。謂一切諸法。必有所因和合方成。如諸眾生因於父母生成此身。是名因成。了達此身虛幻不實。是名為假。一切諸法。亦復如是。故名因成假。二相續假。謂眾生心識念念相續。前念既滅。後念復生。是名相續。了此相續。本無實體。是名為假。一切諸法相續不斷。亦復如是。故名相續假。三相待假。待即對也。謂一切諸法各有待對。如對長說短。對短說長。對無說有。對有說無。是名相待。了此一切對待之法。本無實體。皆是假名。是名為假。又如眾生身中。以生對死。以少對老。亦復如是。故名相待假。</p>
【三空】（出金剛經刊定記）<p style="margin-left:1em">一我空。謂於五蘊之法強立主宰。名為我執。若推求色受想行識之五法。皆無自性。不見我體。是名我空。（五蘊者。色蘊。受蘊。想蘊。行蘊。識蘊也。）二法空。謂於五蘊之法計為實有。名為法執。若推求五蘊之法。如幻如化。皆從緣生。無有自性。是名法空。三俱空。謂我法二執既遣。能空之空亦除。空執兩亡。方契本性。是名俱空。</p>
【三懺】（出天台四教儀集註）<p style="margin-left:1em">懺。梵語具云懺摩。華言悔過。謂改悔往昔之過非也。作法取相二懺屬事。無生一懺屬理。理懺為正。事懺為助。若能正助合行。事理兼運。則無罪不滅。無福不生也。一作法懺。謂身禮拜。口稱唱。意思惟。三業所作。一依法度。披陳過罪。求哀懺悔。是名作法懺。二取相懺。謂定心運想。取其現相為期。於道場中。或見佛來摩頂。或見光現。或見華飛。或夢中見諸瑞相。或聞空中聲。於此諸相。隨獲一種。罪即消滅。是名取相懺。三無生懺。謂一切罪業皆從一念不了心生。若了心性本空。罪福無相。則一切法皆悉空寂。罪從何生。是名無生懺。</p>
【三悔法】（出天台四教儀集註）<p style="margin-left:1em">一懺悔。梵語懺摩。華言悔過。華梵兼舉。故稱懺悔。懺名修來。悔名改往。謂修將來之善果。改已往之惡因。是名懺悔。二勸請。勸請有二。一謂十方世界有佛將入涅槃者。勸請住世。利濟眾生。二謂十方世界有佛初成正覺者。勸請轉於法輪。度諸眾生。雖不面見諸佛。而虔心勸請以達歸敬之誠。是名勸請。三回向。謂三業所修一切諸善。乃至懺悔勸請種種功德。回施法界一切眾生同證菩提。是名回向。（三業者。身業。口業。意業也。梵語菩提。華言道。）</p>
【三方便】（出淨名經疏）<p style="margin-left:1em">疏云。方是智所詣之偏法。便是善權巧用之能。巧用諸法。隨機利物。故云方便。（偏法者。即小乘偏權之法也。）一自行方便。謂佛及四十一位心內所證不思議二諦之理。是名自行方便。（四十一位者。十住。十行。十回向。十地菩薩及等覺菩薩也。等覺者。望後妙覺。猶有一等故也。二諦者。一真諦。泯一切法也。二俗諦。立一切法也。）二化他方便。謂藏通別三教及圓教有門。所明諸菩薩等不斷煩惱。照界內界外種種法門等。是名化他方便。（藏通別圓四教者。藏即三藏教也。通謂通前藏教。通後別圓。故名通教。別謂別前藏通二教。別後圓教。故名別教。圓謂圓妙圓滿。故名圓教。界內界外者。謂三界之內外也。）三自他方便。謂前自行化他二種方便。相對合論。是名自他方便。</p>
【勝三修】（出涅槃經）<p style="margin-left:1em">謂菩薩依佛勝教而修。破於聲聞劣修。故名勝三修。一常修。常即不遷不變之謂也。蓋菩薩了知法身之體。本來常住。無滅無生。以破聲聞之人。不應於諸法中執為無常。是名常修。二樂修。樂即安隱寂滅之謂也。蓋菩薩了知諸法之中而有涅槃寂滅之樂。以破聲聞之人。不應於諸法中執之為苦。是名樂修。（梵語涅槃。華言滅度。）三我修。我即自在無礙之謂也。蓋菩薩了知無我法中而有真我。得大自在。無有障礙。以破聲聞之人。不應於諸法中執為無我無我所。是名我修。（我所者。謂五陰之身。及資生等物也。）</p>
【劣三修】（出涅槃經）<p style="margin-left:1em">謂聲聞所修。比於菩薩所修則劣。故名劣三修。一無常修。謂聲聞之人。不知法身常住之理。而觀三界一切有為之法皆悉生滅無常。是名無常修。（三<span class='corr'>界</span>者。欲界。色界。無色界也。）二非樂修。非樂即苦也。謂聲聞之人。不知諸法之中本有涅槃寂滅之樂。而觀一切諸法悉皆是苦。是名非樂修。三無我修。謂聲聞之人。不知自在無礙之真我。而觀五陰等法皆空無我無我所。是名無我修。（五陰者。色陰。受陰。想陰。行陰。識陰也。）</p>
【三漸次】（出首楞嚴經）<p style="margin-left:1em">三漸次者。乃楞嚴經中。佛欲說修行地位。而先說此三等漸次以為根本。以由一切地位雖有淺深不同。而皆以此三種而為進行之本。故經云。如是漸修。隨所發行。安立聖位。是也。一除助因。除助因者。謂除眾生助惡之因也。助惡之因。即五種辛也。五辛者。即葱韮薤蒜興渠也。謂此五辛。食則能發婬恚。邪魅所著。天人遠離。是故修行之人。欲得菩提。必先斷除此五種辛菜也。故經云。是諸眾生求三摩地。當斷世間五種辛菜。是也。（興渠葉如蔓菁。根如蘿蔔。出土辛臭。梵語菩提。華言道。梵語三摩地。華言等持。）二刳正性。刳剖也。破也。正性即眾生婬殺之性也。以一切盜妄等惡皆由婬殺而起。故指此為正性也。若欲修菩提者。當用剖破婬殺之性。勿令毀犯。故經云。是修行人。若不斷婬及與殺生出三界者。無有是處。是也。（三界者。欲界。色界。無色界也。）三違現業。違者。背也。遠也。現業即現行六塵境界所起之業也。謂修菩提之人。既能斷除五辛。不犯婬殺。則於現前六塵之境違遠而不相涉。故經云。如是清淨持禁戒人。心無貪婬。於外六塵不多流逸。是也。（六塵者。色塵。聲塵香塵。味塵。觸塵。法塵也。）</p>
【三科】（出婆沙論并阿毘達磨品類足論）<p style="margin-left:1em">論云。若迷心不迷色。則合色開心。數為五蘊。若迷色不迷心。則合心開色。數為十二入。若心色俱迷。則心色各開。數為十八界。如此開合說者。為令眾生於所迷處委細而觀。故有三科不同焉。一五蘊。（亦名五陰。）蘊。積聚也。謂積聚色受想行識五法。以成身也。如來為迷心偏重者。合眼耳鼻舌身五根。但名為色。開意之一根為受想行識。令其細觀於心。是為合色開心。故說五蘊也。二十二入。入。涉入也。謂六根六塵互相涉入也。如來為迷色偏重者。開色為眼耳鼻舌身。及以色聲香味觸。合受想行識四種心法。但名為意。意之所對唯一法塵。令其細觀於色。是為開色合心。故說為十二入也。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）三十八界。界即界限。亦隔別之義。謂此十八界各有別體。義無混濫也。如來為色心俱迷者。開為六根六塵六識。令其一一細觀。是為心色俱開。故說為十八界也。（六識者。眼識。耳識。鼻識。舌識。身識。意識也。）</p>
【三種至教】（出顯揚聖教論）<p style="margin-left:1em">一聖言所攝。謂修行之人。於如來及諸弟子所說正法。當依憑正義。信解修習。遵崇聖制。不敢違越。是名聖言所攝。二對治雜染。謂修行之人。修善去惡。必有對治之法。如心散亂。則以禪定之法治之。如心貪染。則以不淨觀法治之。乃能息妄歸真。得入正道。是名對治雜染。三不違法相。謂修行之人。於如來所說正教。當遵其法相。如理思修。精進一心。不敢違背。是名不違法相。</p>
【三宗】（出宗鏡錄）<p style="margin-left:1em">宗猶派也。圭峯密禪師云。大乘經教。統唯三宗。一法相宗。謂此宗說一切有漏妄法。及無漏淨法。無始時來。各有種子在阿賴耶識中。遇緣熏習。即各從自性而起。都不關涉真如。故於色心諸法。而建立種種名相。是名法相宗。（梵語阿賴耶。華言藏識。即第八識也。）二破相宗。謂此宗一向說凡聖染淨之法。一切皆空。本無所有。設見一法過涅槃者。亦如夢如幻。彼且本不立真。何況於妄。真妄名相。一切俱無。故名破相宗。（梵語涅槃。華言滅度。）三法性宗。謂此宗說依真起妄。蓋真如不變。不礙隨緣。如云法身流轉五道。如來藏受苦樂等。若悟妄即真。如云知妄本自真。見佛即清淨等。是名法性宗。（五道者。天道。人道。餓鬼道。畜生道。地獄道也。）</p>
【南中三教】（出華嚴經疏）<p style="margin-left:1em">南中三教者。謂自齊朝已後。江南諸師立此三教。判如來一代所說之法也。一漸教。謂佛說法。始自鹿苑。終至雙樹。從小至大。是名漸教。二頓教。謂佛最初為諸菩薩說華嚴經。如日初出。先照高山。是名頓教。三不定教。謂別有經。雖非頓漸所攝。而明佛性常住。即勝鬘經及金光明經等。是名不定教。</p>
【岌法師三教】（出華嚴經疏）<p style="margin-left:1em">岌。武丘人也。謂其以此三教。判如來一代所說之法也。一有相教。謂佛設教。於十二年說阿含經已前。見有得道。是名有相教。（見有得道者。謂二乘見一切法是有。不離色心。因而得道也。）二無相教。謂佛設教。於十二年說阿含經已後。齊至法華。見空得道。是名無相教。（齊即齊限。見空得道者。謂菩薩見一切法皆空。因而得道也。）三常住教。謂佛設教。最後有無雙照。說一切眾生。皆有佛性。一切闡提。皆得作佛。是名常住教。（梵語闡提。華言信不具。）</p>
【三等流】（出宗鏡錄）<p style="margin-left:1em">等流者。等即平等。流即流類也。一真等流。謂善性惡性無記性為因。所引善惡無記同類之果。果與因性真實是同。故名真等流。二假等流。謂前世殺生。令他命短。故感今世自亦短命。有相似義。假名等流。故名假等流。三分位等流。謂眼等諸識。各隨自類轉變。如眼識乃至身識。皆從第八種子識而生。對於色等諸塵名等流果。若第六識從種子識而生起諸分別。亦名等流果。而識與塵分位各同。故名分位等流。（種子識即藏識也。等流果者。謂眼識與色塵。乃至身識與觸塵。各為等流。而識與塵皆名果也。第六識即意識也。）</p>
【三忍】（出華嚴經疏）<p style="margin-left:1em">忍。耐也。又忍。可也。謂於一切逆順善惡之境。而能忍受安心不動。故名為忍。一耐怨害忍。謂人以怨憎毒害而加於我。即能安心忍耐。而無返報之心。是名耐怨害忍。二安受苦忍。謂疾病水火刀杖等眾苦所逼。即能安心忍受。恬然不動。是名安受苦忍。三諦察法忍。謂審察諸法。體性虛幻本無生滅。信解真實。心無妄動。安然忍可。是名諦察法忍。</p>
【三受】（出雜阿含經）<p style="margin-left:1em">受者領納也。謂六根之識。領受六塵之境也。（六根之識者。眼識。耳識。鼻識。舌識。身識。意識也。六塵者。色塵。聲塵。香塵。味塵。觸塵。法塵也。）一苦受。謂於六塵違情之境。而有逼迫之苦。是名苦受。二樂受。謂於六塵順情之境。而有適悅之樂。是名樂受。三不苦不樂受。謂於六塵不違不順之境。所受非苦非樂。是名不苦不樂受。</p>
【三種無常】（出順中論）<p style="margin-left:1em">一念念壞滅無常。謂根塵相對所起心念。前念既滅。後念復生。生已還滅。念念不住。皆悉無常。是名念念壞滅無常。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二和合離散無常。謂一切法。皆由因緣和合而成。本無實體。若因緣別離。即便散壞。且如眾生由四大和合而成其身。若四大別離。即便散滅。是名和合離散無常。（四大者。地大。水大。火大。風大也。）三畢竟無常。畢竟猶决定也。謂决定了知一切諸法。皆假因緣和合而生。虛幻不實。終歸壞滅。是名畢竟無常。</p>
【三支比量】（出阿毘達磨雜集論）<p style="margin-left:1em">比量者。謂以有為法與無為法比類而量度也。一立宗。宗猶主也。要也。謂如五蘊等法。皆假因緣而生。實無自性。於中求我。决不可得。故對執我論者。先說諸法無我也。（五蘊者。色蘊。受蘊。想蘊。行蘊。識蘊也。）二立因。立因者。謂破執有我者而立因也。若於五蘊等法。施設實有我者。此之五蘊。既從眾緣而生。皆是生滅之法。蘊既生滅。我不成就。若離五蘊。而於餘處施設有我者。我無所因。我亦無用。是則皆無有我也。三立喻。立喻者。謂以別法喻所立法也。如於現在世施設實有過去相者。此現在相已生未滅。不應於已生未滅法中。施設過去已滅之相。若離現在。而於餘處施設過去相者。然過去世相既滅壞。不應施設有相。此過去相不可得。以喻諸法皆不可得也。</p>
</div></div>
</div><!-- end of div[@id='body'] -->
</body></html>