<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu47' />【蓮華喻菩薩十種善法】（出除蓋障菩薩所問經）<p style="margin-left:1em">一離諸染污。菩薩修行。能以智慧觀察諸境。於一切法。不生貪愛。雖處五濁生死流中。而不為生死過失所染。譬如蓮華出於水中。而不為淤泥所染也。（五濁者。劫濁。眾生濁。煩惱濁。見濁。命濁也。）二不與惡俱。菩薩修行。唯欲滅一切惡。生一切善。於身口意。守護清淨。不與纖毫之惡共俱。譬如蓮華。雖微滴之水。而不停留也。三戒香充滿。菩薩修行。於諸戒律堅持無犯。以戒能滅身口之惡。猶香能除糞穢之氣。故經云。戒香芬馥。廣布充滿。譬如蓮華開敷。妙香廣布。遐邇皆聞也。四本體清淨。菩薩因持戒故。身心清淨。雖處五濁之中。而能無染無著。譬如蓮華生時。雖處淤泥濁水之中。自然潔淨而無所染也。五面相熙怡。熙。和樂貌。怡。喜悅也。菩薩心常禪悅。則面無顰蹙。諸相圓滿。見者悉皆歡喜。譬如蓮華開時。令諸見者心意快然。而生喜悅也。六柔軟不澀。柔軟則隨順。不澀則無滯。謂菩薩修慈善之行。復於諸法無所滯礙。充於內則形於外。故體常清淨。柔軟細妙而不麤澀。譬如蓮華。體性柔軟。而復潤澤也。七見者皆吉。菩薩善行成就。形相美妙。凡所見者。咸獲吉祥。譬如蓮華。芬馥美妙。人或眼見及夢見者。皆吉祥也。八開敷具足。菩薩修行功成。智慧福德。莊嚴具足。譬如蓮華開敷。而其華果具足也。九成熟清淨。菩薩修因既圓。妙果成熟。而慧光發現。能使一切有情見聞之者。咸得六根清淨。譬如蓮華成熟。若眼睹其色。鼻聞其香。則諸根亦得清淨也。（六根者。眼根。耳根。鼻根。舌根。身根。意根也。）十生已有想。菩薩初生之時。諸天人等咸樂護持。以其必能修習善行。證菩提果。譬如蓮華初生之時。雖未見花。凡諸人眾。咸生已有蓮華之想也。（梵語菩提。華言道。）</p>
【火喻菩薩十種善法】（出除蓋障菩薩所問經）<p style="margin-left:1em">煆煉陶鎔。必假其力。起滅變化。莫測其由。至若盡羣有而歸一空。破諸暗而昭萬象。是皆火之德也。菩薩修行。以智慧火。了妄即真。煆凡成聖。破有著而歸空。照昏迷而為朗。故以火喻焉。一燒煩惱薪。智慧如火。煩惱如薪。菩薩以智慧觀察。滅除貪瞋癡等煩惱。淨盡無餘。譬如大火。能燒大地草木諸類。淨盡無餘也。二成熟佛法。菩薩修行。以智慧觀察。成熟一切佛法。既已成熟。歷劫不壞。譬如火性之熱。能使依地所生一切種子及諸藥等。悉能成熟也。（劫。梵語具云劫波。華言分別時節。）三乾煩惱淤泥。若心著煩惱。性則昏昧而不明。猶身染淤泥。體則污穢而不潔。故名煩惱淤泥。菩薩修行。能以智慧觀察。斷除煩惱之垢。復本明淨之性。譬如大火。能乾一切濕物及淤泥也。四如大火聚。謂諸有情為煩惱所苦。有若寒病所逼。菩薩以智慧力。種種開示。令其離苦得樂。如大火聚。人若向之。即得脫於寒逼之苦。而獲溫煖之樂也。五作光明照。菩薩修行。以智慧光明普照。令一切有情於其昏暗未覺悟者。咸使覺悟。譬如有人。於雪山頂然大火聚。光明徧照。則無幽而不燭也。六能使驚怖。菩薩有大智威德。光明烜赫。能令天魔外道。悉生驚怖。離彼地方。退伏遠去。譬如大火。所有一切惡獸。皆生驚怖。離己窟穴。四散馳去也。七能作安慰。謂諸有情昏迷不覺。沉淪諸趣。受苦無窮。菩薩乃能說法。種種安慰。令離煩惱之稠林。趣菩提之正路。譬猶遠道之人。夜行曠野。迷失方所。心生恐怖。若見火聚。即詣其所。心得安慰也。（梵語菩提。華言道。）八利與眾共。菩薩隨得利養受用資具。悉能與眾共之。若貴若賤。等無有異。譬如大火。光明普照一切。無分彼此也。九人所供養。菩薩慈悲無量。化導亦廣。一切世間天人阿修羅等。皆悉奉事供養。如諸佛想。譬如世間之火。諸婆羅門。剎帝利民庶等。皆悉奉事也。（梵語婆羅門。華言淨行。梵語剎帝利。華言田主。）十人不輕慢。謂菩薩於大乘中雖初發心。能令世間天人阿修羅等。不敢輕慢。蓋天人等。知彼菩薩。不久當得無上佛果。譬如小火。人不敢輕。所謂星火雖微。亦能燎原。其可忽哉。</p>
【十信】（出楞嚴經）<p style="margin-left:1em">十信者。乃三賢之首。萬行之先也。然欲從凡入聖。必以信為先導。始自信心。終至願心。總為十信。以作菩薩真修之方便也。（三賢。即十住十行十迴向諸位菩薩也。）一信心。謂心與理冥。决了無礙。妙信純真。恒住中道。經云。妙信常住。一切妄想。滅盡無餘。中道純真。名曰信心。二念心。謂真信明了。過去未來劫中出生入死。憶念無忘。經云。無數劫中。捨身受身。皆能憶念。得無遺忘。名曰念心。（劫。梵語具云劫波。華言分別時節。）三精進心。不雜曰精。無間名進。謂唯以念心精明。進趣真淨之地。經云。唯以精明。進趣真淨。名精進心。四慧心。善入佛法。造心分別為慧。謂精進之心既已現前。則純真之慧自然發顯。經云。心精現前。純以智慧。名曰慧心。五定心。謂念慮皆忘。寂用無心。則慧性明徹。湛然不動。經云。周徧寂湛。寂妙常凝。名曰定心。六不退心。謂定光顯發。慧心明徹。知道不遠。進修無懈。經云。定光發明。明性深入。唯進無退。名不退心。七護法心。謂心進無退。則能保護任持一切佛法。而佛之氣分。與己相接。經云。心進安然。保持不失。十方如來。氣分交接。名護法心。八迴向心。迴即迴轉。向即趣向。謂以護法心微妙之力。感佛之光來照。又復回光以向於佛。猶如雙鏡交照。光輝互現也。經云。覺明保持。能以妙力回佛慈光。向佛安住。名迴向心。九戒心。謂心迴向佛。則於淨戒安住不失。經云。心光密迴。獲佛常凝。無上妙淨。安住無為。得無遺失。名曰戒心。十願心。謂由心住淨戒而得自在。故能徧遊十方世界。化導眾生。隨其所願。悉皆滿足。經云。住戒自在。能遊十方。所去隨願。名曰願心。</p>
【十住】（出楞嚴經）<p style="margin-left:1em">謂菩薩約位進修。以妙覺為本。此覺由信而入。入則能住。故自發心住至灌頂住。通為十種也。一發心住。謂由前十信。相躡進修。作真方便。顯發十住之心。此心真精。發本明耀。令彼十信之用。於明耀中徧互涉入。圓成一心之德。經云。以真方便。發此十心。心精發輝。十用涉入。圓成一心。名發心住。（十用。即十信之用也。）二治地住。謂由前所發之心。淨如瑠璃。所證之理。顯若精金。因此妙心。契於理地。經云。心中發明。如淨瑠璃內現精金。以前妙心。履以成地。名治地住。（梵語瑠璃。華言青色寶。履即治也。亦造入之義。）三修行住。修行者。起行造心也。謂前發心治地二住之智。俱已明了。由明了故。徧修諸行。皆無留礙。經云。心地涉知。俱得明了。遊履十方。得無留礙。名修行住。（十方者。四方。四維。上下也。）四生貴住。謂由前妙行。冥契妙理。將生佛家。為法王子。故曰生貴。經云。行與佛同。受佛氣分。如中陰身。自求父母。陰信冥通。入如來種。名生貴住。（中陰者。謂現身已謝。後身未生。於此之中。識未託胎之時也。）五方便具足住。謂由前妙行。既與佛同。則自行利他。善巧方便。具足不缺。經云。既遊道胎。親奉覺胤。如胎已成。人相不缺。名方便具足住。（道胎者。謂道果之胎。以喻菩薩之入聖道也。覺胤者。覺即是佛。謂佛之胤嗣也。）六正心住。謂前行相。雖與佛同。心相有異。未名正心。至此則心相不異。方名為正。經云。容貌如佛。心相亦同。名正心住。七不退住。謂前心行二相。既與佛同。則佛身佛心。二種合成。日以滋益。漸漸增長。唯進無退。經云。身心合成。日益增長。名不退住。八童真住。體微曰童。謂其體雖微。已具佛十身靈妙之真相矣。經云。十身靈相。一時具足。名童真住。（十身者。菩提身。願身。化身。力持身。相好莊嚴身。威勢身。意生身。福德身。法身。智身也。）九法王子住。謂自發心至生貴。名入聖胎。自方便具足至童真。名長養聖胎。至此長養功成。名出聖胎。既出胎已。則為佛之真子。而繼紹佛種也。經云。形成出胎。親為佛子。名法王子住。十灌頂住。謂表菩薩既成佛子。堪行佛事。佛以智水而灌其頂。猶如剎利轉輪王之子受職。而父王以大海水灌其頂也。經云。表以成人。如國大王。以諸國事分委太子。彼剎利王世子長成。陳列灌頂。名灌頂住。（剎利。梵語具云剎帝利。華言田主。）</p>
【妙高十義喻十住菩薩行】（出華嚴經疏）<p style="margin-left:1em">妙高即須彌山也。以其四寶所成。出七金山之上。故名妙高。如來說華嚴經時。以自在神力。升此山頂。加被法慧菩薩。說十住菩薩之法行。有此十喻焉。（梵語須彌。華言妙高。四寶者。金。銀。瑠璃。水精也。七金山者。一雙持。二持軸。三檐木。四善見。五馬耳。六障礙。七持地。皆言金者。有金色光明故也。）一體妙。謂此山以四寶所成。其體勝妙。以喻菩薩由聞思修解四法而為妙體也。（聞謂聞受佛法。思謂思惟佛法。修謂修習佛法。解謂解了佛法。）二相妙。謂此山有八方四級。其相勝妙。以喻菩薩具足四德八聖之妙相也。（八方者。即東西南北四維也。四級。猶四層也。四德。即常樂我淨也。八聖。即八正道。謂正見。正思惟。正語。正業。正命。正精進。正念。正定也。）三色妙。謂山之北金色。東銀色。南瑠璃色。西水精色。一切草木鳥獸等物。隨所至處。則同其色。自常不變。以喻菩薩四辯。為色令物。所解皆同。而自智不變也。（四辯者。義辯。法辯。辭辯。說辯也。）四德妙。謂此山八方。猛風所吹。不能令動。以喻菩薩八法。不能動也。（八法者。一利。二衰。三毀。四譽。五稱。六譏。七苦。八樂也。）五眷屬妙。謂七金山。七重圍繞。及七香水海。海印旋流。猶如眷屬。以喻菩薩七支奉戒。如金山圍繞。七識流轉。如海印旋流也。（海印者。大集經云。閻浮提一切眾生身及與外色。大海中皆有印像。故名海印。七支戒者。不殺生。不偷盜。不邪婬。不妄語。不綺語。不惡口。不兩舌。七識即意識。謂意識流動不息也。）六依持妙。謂此山唯諸天及得神通者之所依止居住。以喻菩薩第一義天。依持而住。可以神會。非有情能升也。（第一義天。即第一義諦之理也。）七作業妙。謂此山不離本處而鎮四洲。映蔽日月而成晝夜。以喻菩薩不離本處。徧應十方。映蔽佛日及菩薩月。而成涅槃生死晝夜也。（四洲。東弗于逮。南閻浮提。西瞿耶尼。北鬱單越也。日月於山腰旋轉而成晝夜。故云映蔽日月也。梵語涅槃。華言滅度。晝夜者。涅槃為晝。生死為夜也。）八生果妙。謂此山有波利質多羅樹。能利益天眾而生妙果。以喻菩薩生教行果。而猶妙樹也。（波利質多羅。華言圓生。謂枝葉四布。香氣周徧五十由旬。在山頂三十三天善法堂之東北。諸天於樹下遊樂。故云利益天眾。）九為首妙。謂此山於世界成時。四洲之中最為先成。是名為首妙。以喻菩薩世界初成之時。先出於世。為諸眾生現種種資具也。十堅固妙。謂此山於世界壞時。鐵圍等山。悉皆滅壞。而此山壞最在後。名為堅固。以喻菩薩若世界將壞。最後滅度。為諸眾生而說上定。令免三災也。（上定。無色界定也。三災。風災。水災。火災也。）</p>
【十行】（出楞嚴經）<p style="margin-left:1em">十行者。謂由前十住進修功滿。已成佛子。自得<span class='corr'>己</span>利。而利他之行未成。是故廣行饒益。隨順眾生。令其歡喜。然行有淺深。故始自歡喜。終至真實。而成十種也。一歡喜行。謂由前十住進修功滿。已成佛子。具佛妙德。能於十方剎土。隨順饒益眾生。自他俱喜。經云。成佛子已。具足無量如來妙德。十方隨順。名歡喜行。（剎。梵語具云剎摩。華言土田。）二饒益行。謂善推妙德。饒益眾生。使得法利。不生厭想。經云。善能利益一切眾生。名饒益行。三無瞋恨行。謂瞋恨生於違拒。既能自覺。又能覺他。自他之利兼成。則瞋恨自無也。經云。自覺覺他。得無違拒。名無瞋恨行。四無盡行。謂隨眾生之類。化現其身。轉化無窮。而益物無盡。竪徧三際。橫周十方。通達無礙。經云。種類出生。窮未來際。三世平等。十方通達。名無盡行。（三際者。即過去現在未來三世也。）五離癡亂行。謂妙智了達一切法門雖各不同。悉皆歸於一理而無差誤。經云。一切合同。種種法門。得無差誤。名離癡亂行。六善現行。謂由無癡亂行故。能於同類中顯現異相。於異相中不見有異。同異圓融。互現自在。經云。則於同中顯現羣異。一一異相各各見同。名善現行。七無著行。無著即無礙之義也。謂由善現之行。充擴圓融。以滿空微塵。一一塵中現十方界。而塵相不壞。塵界交現。小大無礙。經云。現塵現界。不相留礙。名無著行。八尊重行。謂前無著行中。現塵現界。皆是般若觀照之力。然般若於六度中稱為第一。可謂至尊至重矣。經云。種種現前。咸是第一波羅蜜多。名尊重行。（梵語般若。華言智慧。六度者。一布施。二持戒。三忍辱。四精進。五禪定。六智慧也。梵語波羅蜜多。華言到彼岸。）九善法行。謂於妙觀慧中。種種明現。以顯圓融之德。十方諸佛。莫不依此圓融而為法則。經云。如是圓融能成十方諸佛軌則。名善法行。十真實行。謂前圓融德相。一一皆是無為真實之性。然依性起修。則所修之行。無非真實矣。經云。一一皆是清淨無漏。一真無為。性本然故名。真實行。</p>
【十迴向】（出楞嚴經）<p style="margin-left:1em">迴即迴轉。向即趣向。謂起大悲之心。救度眾生。回轉十行之善。向於三處。一真如實際是所證。二無上菩提是所求。三一切眾生是所度。以能迴之心及。所迴善行。向彼萬類。圓滿梵行。等入法界也（梵語菩提。華言道。）一救一切眾生離眾生相迴向。謂由前修十行。神通滿足。成就諸佛所行事已。又當修此迴向之行。然迴向之行。以悲願之心為最。化度眾生。而無能度之相。迴此無為之心。趣向寂滅之地。經云。當度眾生。滅除度相。迴無為心。向涅槃路。名救一切眾生離眾生相迴向。（梵語涅槃。華言滅度。）二不壞迴向。謂前離眾生相則是可壞。今復壞前可壞。離於能離。則是不壞。壞即空。不壞即假。空假不二。正顯中道。而歸趣於本覺矣。經云。壞其可壞。遠離諸離。名不壞迴向。（一念無相謂之空。無法不具謂之假。不一不異謂之中。本覺者。謂一切眾生所具真如之性。本來是覺也。）三等一切佛迴向。謂所向本覺之性。湛然常住。而能覺之智。齊於佛覺。經云。本覺湛然。覺齊佛覺。名等一切佛迴向。四至一切處迴向。謂前能覺之智。無處不徧。既齊佛覺。則所證真如之理地。如佛不異。經云。精真發明。地如佛地。名至一切處迴向。五無盡功德藏迴向。謂前至一切處是世界。等一切佛是如來。然如來則一切世界之如來。世界即一切如來之世界。世界如來。涉入無礙。功德無盡。經云。世界如來。互相涉入。得無罣礙。名無盡功德藏迴向。六隨順平等善根迴向。謂於諸佛理地。起萬行真因。顯證一乘寂滅之道。行從理起故。曰隨順平等。能生道果。故曰善根。經云。於同佛地地中。各各生清淨因。依因發輝。取涅槃道。名隨順平等善根迴向。七隨順等觀一切眾生迴向。謂既修真因。善根成就。則知十方。眾生皆我本性。性既平等。故能成就一切眾生善根。無有遺失。亦無高下。經云。真根既成。十方眾生。皆我本性。性圓成就。不失眾生。名隨順等觀一切眾生迴向。八真如相迴向。離妄曰真。不異曰如。謂一切法。性本真如。不即不離。二俱無著。則真如相現。經云。即一切法。離一切相。惟即與離。二無所著。名真如相迴向。九無縛解脫迴向。謂真如之相現前。則智慧明了。十界依正等法。互攝圓融。自在無礙。經云。真得所如。十方無礙。名無縛解脫迴向。（十界者。佛界。菩薩界。緣覺界。聲聞界。天界。人界。修羅界。餓鬼界。畜生界。地獄界也。依正者。依即所依之國土。正即十界能依之色身也。）十法界無量迴向。謂所證性德真如之理。圓滿成就。含攝徧周。其量無外。十界差別之相。了不可得。經云。性德圓成。法界量滅。名法界無量迴向。</p>
【十地】（出楞嚴經）<p style="margin-left:1em">十地者。謂菩薩所證之地位。一切佛法。依此發生也。然地位有淺深。故始自歡喜。終於法雲。分為十也。一歡喜地。謂菩薩智同佛智。理齊佛理。徹見大道。盡佛境界。而得法喜。登於初地。經云。於大菩提。善得通達。覺通如來。盡佛境界。名歡喜地。（得法喜者。謂於證得之法而生喜樂也。梵語菩提。華言道。）二離垢地。謂由盡佛境界。明了諸法異性而入於同。若見有同。即非離垢。同性亦滅。斯為離垢。經云。異性入同。同性亦滅。名離垢地。三發光地。謂同異情見之垢既淨。則本覺之慧。光明開發。經云。淨極明生。名發光地。（情見者。謂依情分別之見也。）四焰慧地。謂慧明既極。則佛覺圓滿。覺滿則慧光發焰。如大火聚。爍破一切情見。經云。明極覺滿。名焰慧地。五難勝地。謂由前焰慧。爍破一切情見。其同異之相。皆不可得。即是諸佛境界。無有能勝。經云。一切同異所不能至。名難勝地。六現。前地。謂由前同異之相。既不可得。則真如淨性。明顯現前。經云。無為真如。性淨明露。名現前地。七遠行。地謂真如之境。廣無邊際。雖真如現前。分證則局。若盡其際。方為極到。經云。盡真如際。名遠行地。（分證者。謂菩薩於真如之理分分次第而證也。）八不動地。謂真如之理。既盡其際。全得其體。則真常凝靜。無能動搖。經云。一真如心。名不動地。九善慧地。謂既得真如之體。即發妙用。凡所照了。悉是真如。經云。發真如用。名善慧地。十法雲地。謂菩薩至此第十地。修行功滿。唯務化利眾生。大慈如雲。普能陰覆。雖施作利潤。而本寂不動。經云。慈陰妙雲。覆涅槃海。名法雲地。（梵語涅槃。華言滅度。謂之海者。以其深廣。無法而不容也。）</p>
【十地斷障證真】（出華嚴吞海集并華嚴經疏）<p style="margin-left:1em">一歡喜地斷障證真謂菩薩見諸眾生。心墮邪見。皆成障礙。故發起大願慈心而修捨行。於內身外財。無所悋惜。由因感果。而登初地。心生歡喜。即斷異生性障。而證徧行真如。是名歡喜地斷障證真。（異生性障者。性即凡夫之性。障即執著我法。障於初地功德也。徧行真如者。謂此真如。由人法二空所顯。無有一法而不在也。）二離垢地斷障證真。謂菩薩見諸眾生。造十惡業。心墮邪行。故發慈心。修十善業。遠離欲垢。捨念清淨。即斷邪行之障。證最勝真如。是名離垢地斷障證真。（十惡者。一殺生。二偷盜。三邪婬。四妄言。五綺語。六惡口。七兩舌。八貪。九瞋。十邪見也。十善者。不殺。不盜。不邪婬。不妄言。不綺語。不惡口。不兩舌。不貪。不瞋。不邪見也。邪行障者。謂身口意誤犯禁戒也。最勝真如者。謂此真如。具無邊德。於一切法最為勝也。）三發光地斷障證真。謂菩薩見諸眾生。迷惑昏闇。障諸善法。皆無明了。故加功用行。發起深廣之心。如法修行。智慧光發。即斷闇鈍之障。證勝流真如。是名發光地斷障證真。（闇鈍障者。謂忘失聞思修三慧。照法不能顯現也。勝流真如者。謂此真如。流出教法。於餘教法極為勝也。）四燄慧地斷障證真。謂菩薩見諸眾生。墮於煩惱。故發大慈。具修三十七品道法。發起慧燄。即斷微細煩惱現行障。證無攝受真如。是名燄慧地斷障證真。（三十七品道法者。觀身不淨。觀受是苦。觀心無常。觀法無我。是四念處。已生惡令永斷。未生惡令不生。已生善令增長。未生善令得生。是四正勤。欲如意足。念如意足。精進如意足。思惟如意足。是四如意足。信根。精進根。念根。定根。慧根。是為五根。信力。精進力。念力。定力。慧力。是為五力。念覺分。擇法覺分。精進覺分。喜覺分。除覺分。定覺分。捨覺分。是七覺分。正見。正思惟。正語。正業。正命。正精進。正念。正定。是八正道。以上諸法。總為三十七品也。微細煩惱現行者。謂無明微細之惑現起也。無攝受真如者。謂證此真如。無所繫屬也。）五難勝地斷障證真。謂菩薩見下乘人。滯有餘涅槃。樂獨善寂。故發慈心。修習平等加行。悟真俗二諦無差別智。無有能勝。即斷下乘涅槃障。證類無別真如。是名難勝地斷障證真。（下乘者。即聲聞乘。緣覺乘也。梵語涅槃。華言滅度。言有餘涅槃者。謂見思二惑斷盡。尚餘色身未滅也。真諦者。謂於一切法。諦審真空。無法可得也。俗諦者。謂於一切法。諦審法法宛然也。無差別智。即平等之智也。類無差別真如者。謂生死涅槃。其類平等。無有差別也。）六現前地斷障證真。謂菩薩見諸眾生。墮於生死。發大悲心。加修平等利生之行。智慧現前。即斷麤相現行障。證無染淨真如。是名現前地斷障證真。（麤相者。謂於四諦中。執苦集為染。執道滅為淨也。無染淨真如者。謂此真如。本性無染。亦不可言後方淨也。）七遠行地斷障證真。謂菩薩誓願度生。發慈悲心。加修一切菩提分法。悟空無相無願三昧。即斷細相現行障。證法無別真如。是名遠行地斷障證真。（梵語菩提。華言道。言菩提分法者。即三十七品之分也。空者。謂一切法皆空也。無相者。謂不見世間男女一異等相也。無願者。謂於三界無所願求也。梵語三昧。華言正定。細相現行者。謂於一切法。執有緣生。及執無相也。法無別真如者。謂了種種教法。同一真如。無別相也。）八不動地斷障證真。謂菩薩不捨度生。加修清淨道行。離心意識。得無生法忍。一切煩惱所不能動。即斷無相中作加行障。證不增減真如。是名不動地斷障證真。（心意識者。入楞伽經云。心能積聚業。意能廣積集。了別故名識。秪是一心。有三差別。無生法忍者。謂一切諸法。性本不生。而於此法。忍可印證也。無相中作加行者。無相即指上第七地。謂於無相中。加功用行也。不增減真如者。謂此真如。不隨淨染有增減也。）九善慧地斷障證真。謂菩薩以無量智。觀察眾生境界。皆如實知。得無礙智慧。徧說諸法。普令獲益。即斷利他門中不欲行障。證智自在真如。是名善慧地斷障證真。（不欲行者。謂第八地。於無相中。捨離功用也。智自在真如者。謂得此真如。已於四無礙智得自在也。）十法雲地斷障證真。謂菩薩以無量智慧。觀察覺了。三昧現前。得大法故。以法身為雲。普周一切眾生。具足自在。即斷諸法中不得自在障。證業自在真如。是名法雲地斷障證真。（業自在真如者。謂一切業惑悉得解脫。而與真如之理相應也。）</p>
【十地寄乘】（出華嚴經疏）<p style="margin-left:1em">十地寄乘者。謂十地菩薩。寄於人天等諸乘。進修而為因行。以顯真實智證之果分也。所以歡喜離垢發光三地。寄於世間人天乘。燄慧難勝現前遠行四地。寄於出世間三乘。惟不動善慧法雲三地。超於世間出世間。即是寄顯一乘法也。（人天乘者。人乘。天乘也。三乘者。聲聞乘。緣覺乘。菩薩乘也。）一歡喜地寄人乘。謂初地菩薩。明修布施之行。而復示現生於世間。以作人王。故云歡喜地寄人乘。二離垢地寄欲界天乘。謂二地菩薩。明修十善之行。而復示現生於欲界天上。以作天王。故云離垢地寄欲界天乘。（十善者。不殺。不盜。不邪婬。不妄言。不綺語。不惡口。不兩舌。不貪。不瞋。不邪見也。）三發光地寄色界無色界天乘。謂三地菩薩。明修八禪定行。同於色界四禪。無色界四空處。故云發光地寄色無色界天乘。（八禪定者。色界無色界各四禪定也。四禪者。初禪。二禪。三禪。四禪也。四空者。即空處。識處。無所有處。非非想處也。）四焰慧地寄須陀洹乘。梵語須陀洹。華言預流。謂四地菩薩。初斷俱生身見。觀於道品。同於初果須陀洹。故云焰慧地寄須陀洹乘。（俱生身見者。謂見惑與形俱生。即初託胎之時也。道品即三十七道品也。）五難勝地寄阿羅漢乘。梵語阿羅漢。華言無學。亦云無生。謂五地菩薩。觀於四諦之行既終。同於四果阿羅漢。故云難勝地寄阿羅漢乘。（四諦者。苦諦。集諦。滅諦。道諦也。）六現前地寄緣覺乘。緣覺者。由觀因緣而覺悟真空也。謂六地菩薩。觀於十二因緣生滅之行。同於緣覺。故云現前地寄緣覺乘。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）七遠行地寄菩薩乘。菩薩。梵語具云菩提薩埵。華言覺有情。謂七地菩薩。明修菩提分法之行。方便涉有。不捨度生。同於菩薩。故云遠行地寄菩薩乘。（梵語菩提。華言道。言菩提分者。即三十七道品之分也。涉有者。有即因果不亡之義。謂菩薩涉入三界。化諸眾生也。）八不動地寄顯一乘。一乘者。即佛乘也。謂八地菩薩。具證阿含德及不住道。而捨所修之行。契合實理。離相離言。超於世出世間。是一乘法。故云不動地寄顯一乘。（梵語阿含。華言無比。）九善慧地寄顯一乘。謂九地菩薩。以無量智。觀察無邊境界。說法教化眾生。超於世出世間。是一乘法。故云善慧地寄顯一乘。十法雲地寄顯一乘。謂十地菩薩。以法身為雲。普覆眾生。觀察覺了。受勝職位。意業自在。超於世出世間。是一乘法。故云法雲地寄顯一乘。（勝職位。即佛之位也。）</p>
【十地寄報】（出華嚴經）<p style="margin-left:1em">十地寄報者。謂十地菩薩。寄生諸天王等報也。昔金剛藏菩薩。為眾說十地菩薩修行法門。自行化他。成大功德。感報多作諸天王等。威力自在。化導眾生。令修善法也。一閻浮提王。梵語閻浮提。華言勝金洲。謂歡喜地菩薩。修行初地法門。成大功德。多作閻浮提王。掌護正法。諸所作業。念佛法僧。能大惠施。周給孤露。以法化世一切眾生。令修善行。統領閻浮。故云閻浮提王。二轉輪聖王。謂離垢地菩薩。修行二地法門。成就功德。多作轉輪聖王。為大法主。王四天下。有自在力。能除眾生破戒之垢。以善方便。令其安住十善道中。為大施主。周徧給濟。諸所作業。念佛法僧。在大眾中為首為勝。受金輪寶。統領四洲。故云轉輪聖王。（四天下者。東弗于逮。南閻浮提。西瞿耶尼。北鬱單越。即四洲也。十善者。不殺。不盜。不邪婬。不妄語。不兩舌。不惡口。不綺語。不貪。不瞋。不邪見也。）三忉利天王。梵語忉利。華言三十三。即帝釋天主。居須彌山頂。謂發光地菩薩。修行三地法門。成大功德。多作三十三天之主。以大方便。化諸眾生及諸天眾。捨離貪欲。住於善道。故云忉利天王。（帝釋。梵語釋提桓因。華言能天主。言帝釋者。華梵雙舉也。梵語須彌。華言妙高。）四夜摩天王。梵語夜摩。華言時分。以其時時唱快樂故也。謂焰慧地菩薩。修行四地法門。具大功德。多作夜摩天王。以善方便。除眾生惑。令住正見。諸所作業。念佛法僧。統領天眾。隨所應度。不失於時。故云夜摩天王。五兜率陀天王。梵語兜率陀。華言知足。以其於五欲塵境。能知足故也。謂難勝地菩薩。修行五地法門。集諸功德。多作兜率陀天王。能伏一切外道邪見。令諸眾生住實諦中。諸所作業。念佛法僧。統領天眾。常令自他恒念知足。故云兜率陀天王。六善化天王。謂現前地菩薩。修行六地法門。成就功德。多作善化天王。所作自在。一切聲聞難問。無能退屈。統領天眾。善能教化。令他除滅我慢之心。故云善化天王。七自在天王。謂遠行地菩薩。修行七地法門。具足菩提功德大願。多作自在天王。善為眾生說所證法。令其得入。無有退轉。統領天眾。善行教化。皆得自在。故云自在天王。八大梵天王。梵。梵語具云梵迦夷。華言淨身。謂不動地菩薩。修行八地法門。成大功德。多作第二禪大梵天王。主千世界。能為聲聞辟支佛等善說諸義。普運慈心。放大光明。照千世界。令諸眾生得大自在。故云大梵天王。（辟支。梵語具云辟支迦羅。華言緣覺。）九大梵天王。謂善慧地菩薩。修行九地法門。獲大神通。多作第三禪大梵天王。主二千世界。能為聲聞緣覺及菩薩眾分別演說波羅蜜行。所有難問。無能屈者。身出光明。照二千界。除諸昏暗。饒益眾生。故云大梵天王。（梵語波羅蜜。華言到彼岸。）十摩醯首羅天王。梵語摩醯首羅。華言大自在。謂法雲地菩薩。修行十地法門。具足眾德。多作第四禪摩醯首羅天王。主三千世界。於法自在。能授聲聞獨覺一切菩薩波羅蜜道。所有問難。無能屈者。以自光明。能令眾生身心清涼。皆得安隱。故云摩醯首羅天王。</p>
【十山王】（出華嚴經疏）<p style="margin-left:1em">十山皆稱王者。謂依海而住。高出一切諸餘小山。以喻十地菩薩修行。同入如來智海。高出一切二乘諸行也。（二乘者。聲聞乘。緣覺乘也。）一雪山王。謂此山中。具諸藥草。能療眾病。取不可盡。以喻歡喜地菩薩。聖智法藥。用之無竭。以破無明。超前行位。如雪山王也。二香山王。謂此山中。一切諸香。皆悉充滿。以喻離垢地菩薩。戒行威儀。功德妙香。徧熏一切。如香山王也。三鞞陀梨山王。梵語鞞陀梨。華言種種持。謂此山純寶所成。持種種寶。以喻發光地菩薩。禪定神通解脫三昧諸法。可貴可寶。如鞞陀梨山王也。（梵語三昧。華言正定。）四神仙山王。謂此山中。多神仙所居。以喻焰慧地菩薩。超出世間。得大自在。如神仙山王也。五由乾陀山王。梵語由乾陀。華言持雙。謂此山純寶所成。諸夜叉王。咸住其中。以喻難勝地菩薩。如意神通。善巧自在。如由乾陀山王也。（梵語夜叉。華言勇健。）六馬耳山王。謂此山純寶所成。一切諸果。咸產其中。以喻現前地菩薩。從於理體。起諸妙用。化導眾生。以證聲聞之果。如馬耳山王也。七尼民陀羅山王。梵語尼民陀羅。華言持邊。謂此山純寶所成。大力龍神。咸在其中。以喻遠行地菩薩。方便智慧。化諸有情。證緣覺果。如尼民陀羅山王也。八斫迦羅山王。梵語斫迦羅。華言輪圍。謂此山金剛輪圍。純寶所成。諸自在仙。咸在其中。以喻不動地菩薩。無功用道。得心自在。化菩薩眾。如斫迦羅山王也。（無功用道。即無功用行也。謂菩薩順性而修。雖加功用行。而能離於行相也。）九計都末底山王。梵語計都末底。華言幢慧。謂此山純寶所成。大威德阿修羅王。咸在其中。以喻善慧地菩薩。善巧攝生。大力智行。如計都末底山王也。（梵語阿修羅。華言無端正。）十須彌盧山王。梵語須彌盧。華言妙高。謂此山純寶所成。大威德天。咸在其中。以喻法雲地菩薩。具如來力。成就無畏。以不共法為眾宣說。問答無盡。如須彌盧山王也。（不共法者。謂如來法。而與三乘之法迥別也。）</p>
【大海十相】（出華嚴經疏）<p style="margin-left:1em">海以深廣為名。以喻如來智海。深廣無涯。故經中以大海十相。喻十地菩薩修行。而得入於佛之智海也。一次第漸深。此喻歡喜地菩薩修行。入於智海。漸次而進。而能成就大願也。二不受死屍。此喻離垢地菩薩修行。入佛智海。獲功德清淨。離諸垢染也。三餘水入失本名。此喻發光地菩薩修行。入佛智海。獲平等功德。捨離世間一切假名也。四普同一味。此喻焰慧地菩薩修行。入佛智海。獲無差別功德。與佛如來同一體相也。五無量珍寶。此喻難勝地菩薩修行。入佛智海。獲廣大無量方便。利益眾生也。六無能至底。此喻現前地菩薩修行。入佛智海。獲甚深功德。利益眾生。無窮盡也。七廣大無量。此喻遠行地菩薩修行。入佛智海。獲無量功德。以廣大覺慧。觀察諸法。無有窮盡也。八大身所居。大身即鯤鯨之類。此喻不動地菩薩。修無功用行。入佛智海。獲住一切功德。以無量身。現廣大莊嚴也。（無功用行者。謂雖加功用行。以順性而修。而無功用之相也。）九潮不過限。此喻善慧地菩薩修行。入佛智海。獲護世功德。利於世間。隨機授法。不差根器也。（護世者。謂救護世間也。）十普受大雨。此喻法雲地菩薩修行。入佛智海。獲護世功德。能受如來大法雲雨。而無厭足也。</p>
【通教十地】（出天台四教儀）<p style="margin-left:1em">通教即四教中之一也。通前藏教。通後別圓。故云通也。（四教者。藏教。通教。別教。圓教也。）一乾慧地。謂三乘之人。初居外凡位時。未得真空理水所潤。故名乾慧地。（三乘者。聲聞乘。緣覺乘。菩薩乘也。外凡者。謂心居理外也。）二性地。謂三乘之人。居內凡位時。於無漏真空法性之理。頗有解心。故名性地。（內凡位者。謂心居理內而未證得也。無漏者。謂斷見思之惑。而不漏落三界生死也。）三八人地。謂三乘之人。體達三界見惑本空。在無間三昧中。八忍具足。止觀云。人者忍也。故名八人地。（三界者。欲界。色界。無色界也。見惑者。謂意根對法塵而起分別也。梵語三昧。華言正定。八忍者。苦法忍。苦類忍。集法忍。集類忍。滅法忍。滅類忍。道法忍。道類忍也。）四見地。謂三乘之人。同見第一義無生四諦之理。故名見地。（第一義者。即真俗不二也。無生者。謂了一切法皆無生也。四諦者。苦諦。集諦。滅諦。道諦也。）五薄地。謂三乘之人。斷欲界六品思惑。欲惑稍輕。得真諦理。故名薄地。（六品者。謂欲界思惑分為九品。此即前之六品也。思惑者。謂眼等五根對色等五塵而起貪愛也。）六離欲地。謂三乘之人。斷欲界下三品思惑盡。即離欲界生死。故名離欲地。（下三品者。即九品中後之三品也。）七已辦地。謂三乘之人。斷色界無色界思惑盡。發真無漏。智斷功畢。故名已辦地。（無漏謂不漏落三界生死也。言真無漏者。謂第四阿羅漢果之所證也。若前初果須陀洹等雖證。而生死猶未能盡。未得名真也。智斷功畢者。智即破惑之智慧。斷即所斷之惑業。因此之智。而畢斷惑之功也。）八辟支佛地。辟支。梵語具云辟支迦羅。華言緣覺。謂緣覺之人。發真無漏。功德力大。福慧深利。以能侵除見思習氣。故名辟支佛地。（侵除者。謂侵入習氣之內而除斷之也。見思習氣者。謂見思惑餘習之氣分也。）九菩薩地。菩薩。梵語具云菩提薩埵。華言覺有情。謂菩薩從空入假。深觀真俗二諦。進斷見思習氣與塵沙惑。得法眼淨。成道種智。故名菩薩地。（從空入假者。謂菩薩從涅槃空。出（案出字誤。當作入。）生死假。而化眾生。示同生死。故名假也。真諦者。亡泯一切法也。俗諦者。建立一切法也。塵沙惑者。謂眾生見思之惑。種類數多。如塵若沙也。法眼淨者。謂菩薩之眼。觀一切法而無染礙也。道種智者。謂菩薩化他。以一切道。起眾生一切善種也。）十佛地。佛。梵語具云佛陀。華言覺。謂佛有大功德力。資利智慧。而與一念相應。觀真諦究竟。習氣亦究竟。覺果圓滿。故名佛地。（究竟。即畢盡之義也。）</p>
【十大弟子】（出翻譯名義）<p style="margin-left:1em">一摩訶迦葉上行第一。梵語摩訶迦葉。華言大龜氏。其先代學道。靈龜負仙圖而應。從德命族。故名大龜氏。能行頭陀上行。故稱上行第一。（梵語頭陀。華言抖擻。）二阿難陀多聞第一。梵語阿難陀。華言慶喜。佛成道時。斛飯王遣使來。白淨飯王言。貴弟生男。王聞歡喜。語來使曰。是男當安名慶喜。後投佛出家。能持三藏之教。故稱多聞第一。（三藏者。經藏。律藏。論藏也。）三舍利弗智慧第一。梵語舍利弗。華言鶖子。其母眼如鶖鷺。從母立字。故名舍利弗。善解諸法。故稱智慧第一。四須菩提解空第一。梵語須菩提。華言善吉。亦云空生。其生之日。家室寶藏俱空。父母驚異。請相師占云。此是吉相。因名善吉。又名空生。稟性慈善。不與物諍。及其出家。悟空得道。故稱解空第一。五富樓那說法第一。梵語富樓那。華言滿願。父於滿江禱梵天求子。正值江滿。又夢七寶器。滿中盛寶。入於母懷。以遂父願。故名滿願。佛弟子中。善解說法。故稱說法第一。（七寶者。金。銀。瑠璃。玻璃。硨磲。碼碯。赤真珠也。）六目犍連神通第一。梵語目犍連。華言胡豆。上古仙人好食此物。仍以為姓。目犍連。即姓也。因姓立名。故號目犍連。佛弟子中。得大神通。故稱神通第一。七迦旃延論議第一。梵語迦旃延。華言不空。羅什師云。南天竺婆羅門姓也。善解論議。故稱論議第一。（梵語婆羅門。華言淨行。）八阿那律天眼第一。梵語阿那律。華言無滅。昔因施食。得生人天中受樂。至今不滅。名無滅。是佛從弟。獲天眼通。故稱天眼第一。九優波離持戒第一。梵語優波離。華言上首。或云近執。佛為太子時。曾為親近執事之臣。出家持律。為眾紀綱。故稱持戒第一。十羅睺羅密行第一。梵語羅睺羅。華言宮生。是佛親子。佛出家時。以手指其妃腹。因而有娠。佛已出家。在宮而生。因名宮生。佛弟子中。能行密行。故稱密行第一。（密行者。微密之行。人所不能知者也。）</p>
【法師十德】（出華嚴經疏）<p style="margin-left:1em">華嚴經十地品中。第九善慧地菩薩。修行一切功德行願。作大法師。善能守護如來法藏。以無量善巧智慧辯才。能與大眾而演說法。令諸眾生。得大安樂。具茲十德。名為法師。（菩薩。梵語具云菩提薩埵。華言覺有情。）一善知法義。善知法義者。謂菩薩無礙之智。善知一切諸法句義差別也。二能廣宣說。能廣宣說者。謂菩薩能以智慧。廣為眾生宣揚如來微妙之法也。三處眾無畏。處眾無畏者。謂菩薩處大眾會。善說法要。隨他問難。悉能酬答。而無所畏也。四無斷辯才。無斷辯才者。謂菩薩辯才無礙。說一切法。經無量劫。相續不斷也。（劫。梵語具云劫波。華言分別時節。）五巧方便說。巧方便說者。謂菩薩善巧方便。隨順機宜。說大說小。一切法門。令他通解也。六法隨法行。法隨法行者。謂菩薩說法。令一切眾生如說而行。隨順無違。修諸勝行也。七威儀具足。威儀具足者。謂菩薩於行住坐臥四威儀中。有威可畏。有儀可則。無有缺犯也。八勇猛精進。勇猛精進者。謂菩薩發勇猛心。精進修習一切善法。化導眾生。無有退轉也。九身心無倦。身心無倦者。謂菩薩整肅身心。修諸勝行。常起慈心。攝化眾生。無有懈倦也。十成就忍力。成就忍力者。謂菩薩修習一切諸忍辱行。成就無生法忍之力也。（無生法忍者。謂一切諸法。本來不生。於此法中。忍可印證也。）</p>
【十科】（出續高僧傳）<p style="margin-left:1em">一翻譯。翻譯者。謂翻梵語而為華言也。又譯之為言易也。以華夏之言。易彼梵語。俾大法以流通。如摩騰初至於漢。譯四十二章經之類是也。二解義。解義者。謂善解如來所說諸經甚深法義也。蓋依解以立行。修行以契理。則可以弘大教。可以證菩提。如佛弟子迦旃延。善解契經是也。（梵語菩提。華言道。梵語迦旃延。華言不空。）三習禪。禪。梵語具云禪那。華言靜慮。謂人從無始以來。逐妄迷真。起惑造業。展轉沉溺。若能息心靜慮。修習禪定。一旦慧光發生。則了妄顯真。返本還源也。四明律。明律者。謂明曉如來所制律法。防非止過。調練身口意之三業也。蓋修行之人。須深明戒律持犯之相。堅固守護。無毀無缺。則能止惡遷善。出離苦趣。而生善道也。五感通。感通者。謂神妙不測。感之斯應也。蓋修行之人。既證道果。內性明了。則無感而不通。故智論云。通有四義。一身能飛行。二移遠能近。三彼沒此出。四一念即至。如唐之萬回。與元珪禪師者是也。（萬回兄戍安西。久無消息。母憂之。回即朝往。際晚而歸。持兄書至。報云平善。往復萬里。故稱萬回。元珪禪師居嵩山時。嘗為嶽神授五戒。感嶽神乞効神力報謝。為移北岫樹木。植之東嶺。為屏障也。）六遺身。遺身者。謂重法亡軀。發勇猛心。奮精進力。務求佛道。故棄身若弗有。如世尊宿捨全身而求半偈。神光參達磨斷臂以求安心。是也。（涅槃經云。佛昔作婆羅門時。於雪山修行。釋提桓因化作羅剎。唱過去佛所說偈云。諸行無常。是生滅法。時婆羅門聞偈心喜。即曰。汝說偈未備。請為說竟。羅剎曰。我飢不能說。若得汝腝肉熱血食之。乃可為舉全偈。時婆羅門許以身施。羅剎即說後半偈云。生滅滅已。寂滅為樂。婆羅門以所聞偈。徧書于石樹上訖。於高木投身而下。以施羅剎也。傳燈錄云。達磨大師在少林時。神光晨夕參求其法。師曰。諸佛妙道。曠劫精勤。豈小智輕心。欲冀真乘。光即取刀斷臂師前。師許之。為易名惠可。可曰。我心未寧。乞師為安。師曰。將心來。與汝安。可曰。覓心了不可得。師曰。為汝安心竟。）七讀誦。看文曰讀。背文曰誦。謂一大藏教。佛祖至言。若讀誦受持者。可以滅罪生福。或因言悟旨。而得心地開明。顯發智慧也。八護法。護法者。謂諸佛所說教法。弘護在人。故如來於靈山會上。付囑國王大臣。為法護衛。然出家奉佛者。尤當勉力精進。作世舟航。渡諸淪溺。以護佛法。而令久住也。九興福。興福者。謂興造福利。事非一端。如來歷劫苦行。福慧兼修。稱兩足尊。此之十科。自第八以前。多言修慧。至此第九。乃言修福。故修行之人。能從事於八福田。及寫經造像。凡有利於物者。不憚艱辛。勉而行之。則福之所由興也。（八福田者。謂曠路義井。建造橋梁。治平險隘。孝養父母。恭敬三寶。給事病人。救濟貧窮。設無遮會也。）十雜科。雜者不一也。謂前九科。各專一事。至此一科。則兼前九科進修之事。傍及世間經書。治世語言。禮樂文章。制度典故。無不兼通也。</p>
【十種補特伽羅】（出地藏十輪經）<p style="margin-left:1em">梵語補特伽羅。華言有情。又云人。佛為有情之類。罪業深重。輪回生死。難得人身。故說此十種差別也。一不種善根。謂諸有情。於宿世中及現在世。不種菩提善根。惟作惡行。所以輪迴諸趣也。（梵語菩提。華言道。）二未修福業。謂諸有情。於宿世中及現在世。未曾修習布施持戒等福德之業。多諸惡行。所以輪迴諸趣也。三雜染相續。謂諸有情。於宿世中及現在世。為貪瞋癡等雜亂染污。相續不絕。由此惡行。所以輪迴諸趣也。四隨惡友行。謂諸有情。於宿世中及現在世。隨順惡友。習諸不善惡行。所以輪迴諸趣也。五不畏後世苦果。謂諸有情。於現在世但造惡業。不畏未來生死苦報。由此惡行。所以輪迴諸趣也。六猛利貪欲。謂諸有情。不知世間諸欲。是眾苦之本。但勇猛貪求。無有厭足。由此惡行。所以輪迴諸趣也。七猛利瞋恚。謂諸有情。於世間一切違逆之境。不能安心忍受。而但忿怒瞋恚。不知止息。由此惡行。所以輪迴諸趣也。八猛利愚癡。謂諸有情。於一切境迷惑不了。起諸邪見。蔑裂正法。由此惡行。所以輪迴諸趣也。九其心迷亂。謂諸有情。心無所主。迷惑狂亂。縱身口意作不善業。由此惡行。所以輪迴諸趣也。十守惡邪見。謂諸有情。不信如來正教。堅執外道邪見。由此惡行。所以輪迴諸趣也。</p>
</div></div>
</div><!-- end of div[@id='body'] -->
</body></html>