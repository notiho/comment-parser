<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu46' />【十門敘密呪功德深廣】（出顯密圓通成佛心要集）<p style="margin-left:1em">一護持國王安樂人民門。寶星陀羅尼經云。一切國土中所有陀羅尼流行之地。令其人王常得擁護勢力自在。亦能擁護王之政教。一切不祥之事。皆悉斷滅。復令財穀豐饒。人民安樂也。（梵語陀羅尼。華言呪。咒即願也。亦云總持。即真言也。）二能滅罪障遠離鬼神門。菩提場莊嚴陀羅尼等經云。若書寫陀羅尼。置佛像中。塔中。杵中。或書在幢上。紙素竹帛等上。有眾生得覩視者。或身手觸者。或頂戴之者。乃至書于鐘鼓鈴鐸之上。有聞聲者。縱有五無間罪。悉皆滅盡。鬼神天魔。悉皆馳散。無能侵害也。（五無間者。一趣果無間。二受苦無間。三時無間。四命無間。五形無間也。）三除身心病增長福慧門。聖六字陀羅尼等經云。行人持誦陀羅尼。能除種種身心病苦。及一切貪瞋癡心。自然消滅。凡所出言。人皆信受。一切經論并世間典籍。自然通曉。縱其自身不作福業。十方如來所有功德。悉與此人增長一切福慧也。四凡所求事皆不思議門。觀自在儀軌等經皆說。行人欲求所願成就時。用四種物。一者弓箭及數珠袈裟等。二者雌黃等種種藥物。三者河岸上土。作獅子孔雀等禽獸之形。四者或塑畫雕刻佛菩薩明王等像置於壇中。如法誦呪。若得火焰出時。或手執或塗身等。即得飛騰虛空。遊諸世界。供養諸佛。隨心所樂。悉皆成就。不可思議也。五利樂有情救脫幽靈門。大寶樓閣等經皆說。若有眾生得見持呪人身者。或聞語音者。或影中過者。盡滅十惡五逆之罪。來世生諸佛國。又無垢淨光等經皆說。若人廣造惡業。死墮三塗。得持咒人。稱亡人名字。專心誦尊勝隨求等呪。亡者即離惡趣。生於天上也。（十惡者。一殺生。二偷盜。三邪婬。四妄語。五兩舌。六惡口。七綺語。八貪欲。九瞋恚。十邪見也。五逆者。弒父。弒母。弒阿羅漢。破和合僧。出佛身血也。三塗者。刀塗。血塗。火塗也。）六是諸佛母教行本源門。樓閣經云。真言是諸佛之母。成佛種子。若無真言。終不能成無上正覺。又三藏教。盡從陀羅尼所出。又儀軌經云。唵字即是無相法界。無相法界。全是真言。是知真言。總含萬行。即三藏之本源也。（三藏教者。即經藏。律藏。論藏也。）七四眾易修金剛守護門。謂一切四眾。行住坐臥四威儀中。易於誦習。不假備通教典。所以曼茶羅疏云。念如來之神呪。心心暗契如來心。諷菩薩之密言。願願冥符菩薩願。何生死之不逃。何涅槃而不得。又大悲心陀羅尼經云。誦持陀羅尼者。是無畏藏善神龍王。金剛密跡。常隨衛護。不離其側也。（四眾者。比丘。比丘尼。優婆塞。優婆夷也。）八令凡同佛如來歸命門。大悲心陀羅尼經云。誦持陀羅尼者。口中所出言音。若善若惡。一切天龍聞者。皆是清淨法音。又偈云。譬如靈丹藥。點鐵成金寶。誦持陀羅尼。變凡作賢聖。又佛頂偈云。十方世界諸如來。護念歸念受持者。是也。九具自他力現成菩提門。十住論云。一自力門。謂修六度萬行等。如人陸地步行千里。其到則遲。二他力門。謂念佛等。如人水路船行千里。其到則疾。今真言中密具自他二力。又諸經中說。真言行者。現世能成無上菩提。故樓閣經云。我於無量百千劫雖行苦行。猶不得菩提。由纔聞陀羅尼故。加行相應。便成正覺。是也。（六度者。一布施。二持戒。三忍辱。四精進。五禪定。六智慧也。）十諸佛如來尚乃求學門。大乘莊嚴寶王經云。諸佛亦求神呪。何況凡夫而不持誦耶。</p>
【十無盡藏】（出華嚴經）<p style="margin-left:1em">藏者含攝也。此之十藏。乃功德林菩薩於華嚴會上為諸菩薩演說。欲令其普入一切佛法之門。成就無上菩提。饒益一切眾生。以其各能含攝無盡法海故。皆名為無盡藏也。（菩薩。梵語具云菩提薩埵。華言覺有情。梵語菩提。華言道。）一信藏。謂菩薩淨信堅固。解諸法空。心不退轉。生如來家。增長信解。聞持一切佛法。為眾生說。皆令信解。是名信藏。二戒藏。謂菩薩奉持三世諸佛無盡淨戒。具足圓滿。無所毀犯。念諸眾生顛倒破戒。我成菩提。說真實法。令離顛倒。同得此戒。是名戒藏。（三世者。過去。現在。未來也。）三慙藏。謂菩薩憶念過去。不知慙天。於諸眷屬備造眾惡。今為諸佛所知。而生於慙。是故發露懺悔。修行梵行。證得菩提。為諸眾生說真實法。令修於慙。是名慙藏。四愧藏。謂菩薩自愧往昔。及諸眾生於五欲境。具行惡法。感垢穢身。今為諸佛所知。而生於愧。是故發露懺悔。修行梵行。速成菩提。為諸眾生說真實法。令修於愧。是名愧藏。（五欲者。色欲。聲欲。香欲。味欲。觸欲也。）五聞藏。謂菩薩聞世間出世間一切諸法。故於諸佛菩薩緣覺聲聞出現入滅。皆悉能知。念諸眾生無有多聞。不能了知此一切法。我當持多聞藏。證得菩提。為眾生說。是名聞藏。（世間法。即三界中之法。出世間法。即諸佛聖賢之法也。）六施藏。謂菩薩稟性仁慈。常行十施。無有一念悔恨之心。亦不求於果報。但為利益法界眾生。是名施藏。（十施者。分減施。竭盡施。內施。外施。內外施。一切施。過去施。未來施。現在施。究竟施也。）七慧藏。謂菩薩智慧具足。了知世間出世間一切諸法。皆從業報諸行因緣所造。悉是虛假。無有堅固。欲令眾生知其實性。廣為宣說。是名慧藏。八念藏。謂菩薩捨離癡惑。得具足念。能憶知一生乃至無量百千生成住壞空。一劫乃至無數劫一切諸佛出世。各說諸佛名號授記修多羅等十二分經。及眾會根性等。盡能記憶。是名念藏。（成住壞空者。即四中劫之名。合此四中劫為一大劫。劫。梵語具云劫波。華言分別時節。梵語修多羅。華言契經。十二分經者。一契經。二重頌。三諷頌。四因緣。五本事。六本生。七希有。八譬喻。九論議。十自說。十一方廣。十二授記也。）九持藏。謂菩薩具大威力。於諸佛所說修多羅法。文句義理。一生受持乃至無數生受持。及諸佛名號劫數授記修多羅等。無量無盡。皆能受持。無有忘失。是名持藏。十辯藏。謂菩薩具大辯才。廣為眾生演說諸法。或說一品法乃至無數品法。或一日說乃至無數劫說。劫數可盡。一文一句。義理難盡。隨眾生根。皆令滿足。是名辯藏。</p>
【大乘十喻】（出法界次第）<p style="margin-left:1em">一如幻喻。謂如幻師。幻作種種諸物及男女等相。體雖無實。然有幻色可見。一切諸法。亦復如是。無明幻作。迷心不了。妄執為實。修空觀者。於諸幻法。心無所著。皆悉空寂。故說如幻。（空觀者。謂觀一切法皆空也。）二如焰喻。謂無智之人。初見陽焰。妄以為水。諸煩惱法。亦復如是。無智不了。於結使中妄計我相。智者了知虛誑不實。皆是妄想。故說如焰。（結使者。即煩惱也。謂因煩惱纏縛。驅使眾生入於生死也。）三如水中月喻。謂月在虛空。影現於水。諸愚小兒。見水中月。歡喜欲取。智人見之則笑。以喻無智之人。於五陰中妄起我我所見。執為實有。於苦法中而生歡喜。然得道智人。愍之而笑。故說如水中月。（五陰者。色陰。受陰。想陰。行陰。識陰也。我者。謂於五陰中強立主宰。妄執為我也。我所者。即五陰之身等也。）四如虛空喻。謂虛空但有其名。而無實體。愚人不了。執之為實。一切諸法。亦復如是。空無所有。若無智之人。於虛妄中計為實有。起彼我執。修空觀者。了一切法皆無所有。故說如虛空。五如響喻。謂深山幽谷及空舍中。若語聲若擊物聲。隨聲相應而有響生。愚人不了。以為實有。一切音聲語言。亦復如是。若有智之人。了知語音無實。心不生著。故說如響。六如乾城喻。乾城即乾闥婆城。梵語乾闥婆。華言香陰。謂日初出時。見城門樓櫓宮殿。行人出入。日高漸滅。但可眼見。而無實有。一切諸法。亦復如是。若智者則能了知諸法。悉皆虛假。不生執著。故說如乾城。七如夢喻。謂人夢中。本無實事。妄執為實。覺還自笑。一切諸法。亦復如是。一切結使煩惱。皆是虛妄。而人不了。執之為實。若得道覺悟。乃知虛妄。亦復自笑。故說如夢。八如影喻。謂影但可見而不可捉。一切諸法。亦復如是。如眼耳等諸根。雖有見聞覺知。求其實體。即不可得。故說如影。九如鏡中像喻。謂鏡中之像。非鏡作。非面作。非鏡面和合而作。亦非無因緣作。雖非實有。然亦可見。故無智不了。執之為實。而生分別。一切諸法。亦復如是。從因緣生。無有實體。但有名字。而起分別。誑惑凡夫。生諸煩惱。若有智之人。雖復見聞。了知無實。而不執著。故說如鏡中像。十如化喻。謂若諸天仙。得神通者。變化諸物。雖有男女等相。而無生老病死苦樂之實。一切諸法。亦復如是。無有生滅。如化而成。亦無有實。如人之生。但從先世之因。而有今世之身。悉皆虛假。何實之有。故說如化。</p>
【性虛空十義】（出宗鏡錄）<p style="margin-left:1em">謂真如性體。廣愽無量。猶若虛空。有斯十義也。一無障礙義。無障礙者。謂真如性體。於一切諸法。圓融通達。悉無障礙也。二周徧義。周徧者。謂真如性體。於一切處無不周徧也。三平等義。平等者。謂真如性體。於一切法。等無有異也。四廣大義。廣大者。謂真如性體。廣而無邊。大而無外也。五無相義。無相者。謂真如性體。圓明寂絕。離諸色相也。六清淨義。清淨者。謂真如性體。湛然瑩徹。無所染污也。七不動義。不動者。謂真如性體。圓常凝靜。不遷不變也。八有空義。有空者。謂真如性體。<span class='corr'>本來</span>空寂。能滅一切有為之法也。九空空義。空<span class='corr'>空</span>者。謂真如性體。本來空寂。於諸空相亦不可得也。十無得義。無得者。謂真如性體。諸佛眾生。本來具足。雖有能證之智。而所證之理。體元寂絕。亦不可得也。</p>
【水喻真心有十義】（出宗鏡錄）<p style="margin-left:1em">一水體澄清。謂眾生真如之心。自性清淨。圓湛明徹。本來無染。猶水之澄清也。二得泥成濁。謂眾生真如之心。性雖清淨。而為無明之所染污。覺成不覺。猶水本清淨。得泥成濁也。（無明者。無所明了也。）三雖濁不失淨性。謂眾生真如之心。雖為無明所染。而清淨本然之性。初不變異。猶水雖濁。而其淨性則不失也。四泥澄淨現。謂眾生真如之心。為無明所覆。其體昏昧。若能除去無明之惑。則本然清淨之性自然澄現。猶水之濁。澄去其泥。則淨體現矣。五遇冷成冰而有硬用。謂眾生真如之心與無明合。則能隨諸染緣。變造九界之法。而成本識之用。猶水之遇冷成冰。而有堅硬用也。（九界者。菩薩界。緣覺界。聲聞界。天界。人界。修羅界。餓鬼界。畜生界。地獄界也。本識即第八識也。）六雖成硬用不失濡性。謂眾生真如之心。雖隨無明之緣。起諸染用。然即事恒真。其不變之性未始不存。猶水雖成堅硬之用。而其濡性未嘗有失也。七煖融成濡。謂眾生真如之心。雖隨無明之緣而起染用。然無明若盡。則本識還淨。猶水之成冰。遇煖而融。濡性自成也。八隨風波動不改靜性。謂眾生真如之心。隨無明風而波浪起滅。然其不生不滅之性。則自然不變。猶水之隨風波動。而靜性不改也。九高下流注不動自性。謂眾生真如之心。隨緣流注。而性常湛然不動。猶水隨地高下。排引流注。而不動自性也。十隨器方圓不失自性。謂眾生真如之心。普徧諸有為法。而自性不失。猶水之隨器方圓。而不失自性也。</p>
【海印三昧有十義】（出宗鏡錄）<p style="margin-left:1em">海印是喻。梵語三昧。華言正定。從喻立稱。故名海印三昧。謂大海澄渟。湛然不動。萬象皆現。如印印物。如來智海。清淨湛然。一切眾生心念根欲。悉在如來三昧智中。猶海現像也。一無心能現。謂如來三昧。法性平等。離諸名相。不加功用。而能顯現一切諸相。是名無心能現。二現無所現。謂如來三昧。隨眾生心。現種種相。如光如影。了不可得。是名現無所現。三能現所現非一。謂如來三昧。能現之智與所現之境。一念圓融。十方普應。是名能現所現非一。四能現所現非異。謂如來三昧。能現之智。所現之境。雖十方普應不同。莫不本乎一念。是名能現所現非異。五無去來。謂如來三昧。萬法現於自心。彼亦不來。身相徧於法界。我亦不去。是名無去來。六廣大。謂如來三昧。普徧包容。無法不備。眾生世界。不離一心。是名廣大。七普現。謂如來三昧。一切世界。於一心中不簡巨細。皆悉能現。是名普現。八頓現。謂如來三昧。一切世界。當念即現。無前無後。色相宛然。是名頓現。九常現。謂如來三昧。於諸法相。無有不現之時。非如明鏡。像對則現。不對則不能現。是名常現。十非現現。謂如來三昧。寂然不動。為眾生故。於非應中隨感而應。猶如明鏡。無心現物。而像對即現。是名非現現。</p>
【十法界】（出佛祖統紀）<p style="margin-left:1em">法界者。諸佛眾生之本體也。然四聖六凡。感報界分不同。故有十法界焉。（四聖者。佛。菩薩。緣覺。聲聞也。六凡者。天。人。阿修羅。餓鬼。畜生。地獄也。）一佛法界。佛。梵語具云佛陀。華言覺。覺具三義。一者自覺。謂悟性真常。了惑虛妄。二者覺他。謂運無緣慈。度有情眾。三者覺行圓滿。謂萬行具足。為三界師。是名佛法界。（三界者。欲界。色界。無色界也。）二菩薩法界。菩薩。梵語具云菩提薩埵。華言覺有情。謂自行成就。而能覺悟一切眾生。是名菩薩法界。三緣覺法界。緣覺者。謂稟佛教法。觀十二因緣。覺悟真空之理。是名緣覺法界。（十二因緣者。一無明。二行。三識。四名色。五六入。六觸。七受。八愛。九取。十有。十一生。十二老死也。）四聲聞法界。聲聞者。謂聞佛聲教。依四諦法而修證真空。是名聲聞法界。（四諦者。苦諦。集諦。滅諦。道諦也。）五天法界。天者。天然自然。樂勝身勝。清淨光明。世間無比。三界共有二十八天。因修上品十善。兼修禪定。感報而生。是名天法界。（二十八天者。欲界有六天。四天王天。忉利天。夜摩天。兜率天。化樂天。他化自在天也。色界有十八天。初禪有三天。梵眾天。梵輔天。大梵天。二禪有三天。少光天。無量光天。光音天。三禪有三天。少淨天。無量淨天。遍淨天。四禪有九天。無雲天。福生天。廣果天。無想天。無煩天。無熱天。善見天。善現天。色究竟天也。無色界有四天。空處天。識處天。無所有處天。非非想處天也。十善者。不殺。不盜。不邪婬。不妄語。不兩舌。不惡口。不綺語。不貪。不瞋。不邪見也。謂之上品者。以作善時。於欲作正作作已三時之中。心俱不悔也。）六人法界。人者。忍也。於世違順之境。皆能安忍也。謂人生於四洲之中。能行仁義禮智信之五常。能持不殺不盜不邪婬不妄語不飲酒之五戒。具修中品十善。感報而生。是名人法界。（四洲者。東弗于逮。南閻浮提。西瞿耶尼。北鬱單越也。中品者。謂於作善已後。起少悔之心也。）七阿修羅法界。梵語阿修羅。華言非天。淨名疏云。此神果報最勝。隣次諸天。而非天也。在因之時。懷猜忌心。雖行五常。欲勝他故。作下品十善。感報而生。是名阿修羅法界。（下品者。謂於作善之時。即生悔心也。）八鬼法界。謂此鬼類。徧於諸趣。有福德者作山林塚廟神。無福德者居不淨處。不得飲食。受苦無量。在因之時。諂誑心意。作下品五逆十惡。感報而生。是名鬼法界。（下品者。謂作惡之時。即能悔也。五逆者。弒父。弒母。弒阿羅漢。破和合僧。出佛身血也。十惡者。一殺生。二偷盜。三邪婬。四妄語。五兩舌。六惡口。七綺語。八貪。九瞋。十邪見也。）九畜生法界。畜生者。亦云旁生。此類徧在諸處。披毛戴角。鱗甲羽毛。四足多足。有足無足。水陸空行。互相吞噉。受苦無窮。宿由愚癡貪欲。作中品五逆十惡。感報而生。是名畜生法界。（旁生者。謂其身形橫生也。中品者。謂作惡已後。起少悔心也。）十地獄法界。地獄者。在地之下也。謂八寒八熱等獄。其中眾生。受苦無窮。經劫無量。因作上品五逆十惡重罪。感報而生。是名地獄法界。（八寒者。頞浮陀獄。泥賴浮陀獄。阿吒吒獄。阿波波獄。嘔喉獄。鬱波羅獄。波頭摩獄。芬陀利獄也。八熱者。想獄。黑繩獄。堆壓獄。叫喚獄。大叫喚獄。燒炙獄。大燒炙獄。無間獄也。劫。梵語具云劫波。華言分別時節。上品者。謂人作惡。於欲作正作作已三時之中。俱不能悔也。）</p>
【菩薩修十法見涅槃】（出涅槃經）<p style="margin-left:1em">梵語涅槃。華言滅度。經云。師子吼問佛言。菩薩成就幾法。能見如是無相涅槃。至無所有。佛言。成就十法。則明見涅槃無相。至無所有處。（滅度者。謂大患永滅。超度三界也。無相涅槃者。謂涅槃之法。離一切色相也。）一信心具足。謂修菩薩行。須發起圓常正信之心。信一切法皆是佛法。一切眾生皆有佛性。如經所云。深信十方諸佛。方便示現。一切眾生及一闡提。悉有佛性。亦信如來永無生老病死。乃至信於如來。畢竟不入涅槃之類。是名信心具足。（闡提。梵語具云一闡提。華言信不具。）二淨戒具足。謂修菩薩行。當須身心清淨。受持禁戒。專為成就佛果菩提。如經所說。清淨持戒而不為戒。不為利養。乃至不為聲聞辟支佛。唯為最上第一義故。護持禁戒。是名淨戒具足。（梵語菩提。華言道。辟支。梵語具云辟支迦羅。華言緣覺。）三親近善知識。謂修菩薩行。當遠離諸惡邪見。親近善友知識。如經所云。若有能說信戒多聞。布施智慧。令人受行。即須親近恭敬供養。是名親近善知識。四樂於寂靜。謂修菩薩行。即當離諸喧閙。澄神息慮以求佛道。如經所說。身心寂靜。觀察諸法甚深境界。是名樂於寂靜。五精進。謂修菩薩行。即當一心勇猛。安住止觀。毋令退失。如經所說。繫心觀於真諦。設使頭上火然。終不放捨。是名精進。（止觀者。謂止息散亂。觀照昏沉也。真諦者。謂諦審諸法。皆即真空也。）六念具足。謂修菩薩行。即當存心三寶。思惟實理。不忘戒施。如經所說。念佛念法。念僧念戒。念天念捨。是名念具足。七軟語。謂修菩薩行。當清淨口業。發言誠諦。調柔和美。離諸諂誑。如經所說。實語妙語。先意問訊。時語真語等。是名軟語。八護法。謂修菩薩行。即當弘持正法。宣說妙義。展轉流布。不斷佛種。如經所說。愛樂正法。常樂演說。讀誦書寫。思惟其義。廣宣敷揚。令其流布之類。是名護法。九供給同行。謂修菩薩行。凡同事者。有所不足。即當推己之有。以濟其無。使得安心。成辦道業。而無馳求之患。如經所說。若見同學同戒。有所乏少。轉從他乞。所謂薰鉢染衣。瞻病所須衣服飲食臥具房舍而供給之。是名供給同行。十具足智慧。謂修菩薩行。常以妙觀之智。觀察一切諸法。悉皆明了。通達無礙。如經所說。觀於如來常樂我淨。一切眾生。悉有佛性。乃至觀法二相。所謂空不空。常無常。樂無樂。我無我。淨不淨之類。是名具足智慧。（常樂我淨者。謂不遷不變名常。離生死苦名樂。八大自在名我。離諸惑染名淨。即佛之四德也。）</p>
【修十種善法如師子王】（出寶雨經）<p style="margin-left:1em">菩薩因修善法。得無上正真之道。為天人師。令一切邪魔外道。見者無不調伏。如師子王。有大威力。而能懾伏諸獸。所向無不自在。故以為喻也。一得不驚怖。謂菩薩以勇猛精進。得最上乘。於諸法中無與等者。故能遊戲生死。不驚不怖。得大自在。如師子王。於百獸中莫能與等。遊行之處。無所驚怖也。二得無怯懼。謂菩薩具大智辯才。於一切諍論之時。無少怯懼。亦不矜勝。如師子王。聞彼野干諸惡獸聲。終無怯懼也。（野干似狐而小。形色青黃。群行。夜鳴如狼聲。）三心無退屈。謂菩薩具大智辯才。勇猛精進之心。如金剛山。不可遷動。設於眾中有所諍論。其心勇猛。終無退屈。如師子王。雖令近人。終無退避也。四如師子吼。謂菩薩為諸有情說大乘法。能令一切外道天魔。驚怖解散。如師子王哮吼之時。能令惡獸野干之屬。悉皆驚駭。馳走而去也。五得無所畏。謂菩薩具平等智。得大自在。於諸有情界中。威儀寂靜。得無所畏。如師子王。遊行諸處。獨行絕侶。心無所畏也。六遊行園林。謂菩薩自性寂靜。智慧融通。常能遊戲無礙善法之林。如師子王。自性無畏。能現威勢。遊諸園林也。七依止巖窟。謂菩薩以禪定智慧而為巖窟。行住坐臥。依止其中。如師子王。常於高巖邃窟之中而為依止也。八得無所取。謂菩薩以勇猛精進之心。捨棄一切煩惱。永無所取。如師子王。棄捨所有藏積。悉無所取也。九能破諸魔。謂菩薩成等正覺。坐於菩提道場。獨一無二。而能摧破諸魔軍眾。如師子王。勇猛勢力。而能懾伏諸惡獸也。十守護法苗。謂菩薩於諸示現之處。一切有情所種善法之苗。悉為守護。不令邪魔外道之所損壞。如師子王所遊行處。一切惡獸無能親近於彼。而壞人之禾苗也。</p>
【菩薩修十種得地三昧】（出寶雨經）<p style="margin-left:1em">梵語三昧。華言正定。蓋地之為德。愽厚平靜。物無不載。生育滋長。不自為功。包含攝受。周徧無量。於淨於穢。了無憎愛。菩薩修行。得其三昧。有似於地。故名得地三昧。一廣大無邊。謂菩薩功德智慧。不可思議。莊嚴願行。無量無邊。譬如大地。周徧十方。無有界限也。二存濟眾生。謂菩薩以廣大慈悲之心。徧行六度。於法界一切有情。悉能存濟。得所依止。凡有所需。若法若財。悉如其意。隨時隨處。無有限礙。如地廣大。了無邊際。一切眾生。皆能容受。隨其種性。各得依止。而能生長也。（六度者。一布施。二持戒。三忍辱。四精進。五禪定。六智慧也。）三恩不望報。謂菩薩以慈悲愍愛之心。利益一切有情。未了悟者令得了悟。未解脫者令得解脫。恩德普被。而心不希報。譬如大地。生育萬物。而亦無所望報也。四普能容受。謂菩薩於諸佛所說之法。雖無量無邊。不可思議。悉能一心受持。無有遺失。譬如大地。天降洪雨。無量無邊。悉能容受也。五眾生依止。謂菩薩能為一切有情作歸依處。凡所修習一切善法。乃至得入涅槃。皆以菩薩為之依止。譬如大地。能為一切萬物之所依止也。（梵語涅槃。華言滅度。）六能生善種。謂菩薩以方便力。能令一切有情所有善根種子。皆因法雨而生。譬如大地。世間所有一切種子。皆依於地而得生也。七如大寶器。謂菩薩以方便力。能令一切有情。修習一切功德善法之寶。隨其根器。皆因菩薩而得成就。譬如大地。能為眾寶之器也。八能出眾藥。謂菩薩善巧說法。能除一切有情煩惱等病。譬如大地。出生一切眾妙之藥。可以療治一切病也。九不可傾動。謂菩薩以禪定之力。安忍逆順二境。不生瞋愛。而於一切內外諸緣。莫能擾動。譬如大地。萬古寧靜。不因他緣傾覆搖動也。十不驚不畏。謂菩薩以定慧之力。心恒寂靜。安住正理。或遇邪魔外道。用彼種種妖邪之術。故相侵撓。乃至欲行傷害。菩薩晏然無少驚畏。譬如大地。雖遇烈風雷電。崖傾海沸。而地自若也。</p>
【菩薩修十種念處】（出除蓋障菩薩所問經）<p style="margin-left:1em">念即能念之智。身即所念之處。智即能觀之觀。處即所觀之境。菩薩於十種法常自觀察。是為十種念處也。一身念處。身以積聚為義。謂積聚諸根而成身也。菩薩觀察所有身中從我所起諸不善法皆悉遠離。又當從頂至踵徧觀其身而悉無我。是身不淨。臭穢可惡。作是觀時。身中所起貪愛諸欲及計我想等執。悉不可得。則能成就一切善法。遠離一切惡法也。二受念處。受以領納為義。謂六根受六塵也。菩薩思惟所有諸受。皆悉是苦。愚人顛倒。計以為樂。貪愛染著。不肯暫捨。菩薩自既勤行。斷苦受已。復教他人亦如是觀。知受是苦。不生貪染也。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）三心念處。心亦以積聚為義。又慮知也。謂能積聚一切善惡之法。於一切法復能思慮而覺知也。菩薩思惟。心實無常。計執為常。無我謂我。不淨謂淨。是心動搖。如風如火。不得暫停。一切法中。心為先導。心若調伏。即一切法悉得調伏也。四法念處。法即意根所起之法。菩薩於貪瞋癡等諸不善法。如實了知過患。勤斷除已。即能於諸善法心生愛樂。住正念處。而於彼法求所成辦。自能行已。復教他人亦如是而修也。五境界念處。謂菩薩於諸可意及不可意色聲香味觸諸境界中。觀察思惟。皆是虛假。不生貪恚。又作是念。我今不應於此空法之中而起貪恚。作是觀時。不為境壞。不著所得。自能行已。復教他人亦如是而修也。六阿蘭若念處。梵語阿蘭若。或云阿練若。華言閑靜處。謂不作眾事名閑。無憒閙處名靜。或翻無諍。謂不與世諍也。菩薩修無諍行及寂靜行。即名為阿蘭若處。應當遠離不如理作意。於如理法中心生愛樂。增廣修習。自能行已。復教他人亦如是而修也。七都邑聚落念處。謂菩薩若入都邑聚落。常加精專。行菩薩行。於諸愽奕酒肆歡宴歌舞及餘一切非應行處。即當遠離。是故菩薩不為聲色所惑。塵勞所染也。八名聞利養念處。謂菩薩道德既隆。名聞流布。故人多歸向。當念所受利養等事。但為施主作福田故。而乃受之。不可貪著。執為己有。隨其所得。即與眾共。不使有一毫矜悋之心也。九如來學門念處。謂菩薩思惟過去現在未來三世諸佛。皆如是學。得成正覺。轉大法輪。入般涅槃。我當起淨信心。尊敬勤修。亦復成就。與佛無異。（梵語般涅槃。華言滅度。）十斷諸煩惱念處。謂菩薩以正念故。而能了知一切煩惱雜染等法。皆由六根為因。六塵為緣之所生起。以了知故。而悉遠離。故得六根清淨。而無所染著也。</p>
【十受生藏】（出華嚴經）<p style="margin-left:1em">受生即生如來家也。藏即含藏之義。含藏所修所證之理也。謂善財童子於華嚴會上。第三十九參妙德夜神。問言。云何修菩薩行。生如來家。答言。善男子。菩薩有十種受生藏。若能修習圓滿。即入毘盧遮那如來無量受生藏海。願一切菩薩示現受生。我皆親近。是名受生藏也。（菩薩。梵語具云菩提薩埵。華言覺有情。梵語毘盧遮那。華言徧一切處。藏海者。謂其含藏之廣也。）一供養諸佛受生藏。謂菩薩願常恭敬供養一切諸佛。深信愛樂。修諸功德。無有厭足。即得生如來家。是名供養諸佛受生藏。二發菩提心受生藏。梵語菩提。華言道。謂菩薩發無量菩提心。恒起大悲。救護眾生。攝化成就。即得生如來家。是名發菩提心受生藏。三觀諸法門修行受生藏。謂菩薩觀察一切法門。修學普賢諸行願海。教化調伏一切眾生。即得生如來家。是名觀諸法門修行受生藏。（普賢。菩薩名也。）四深心普照三界受生藏。謂菩薩具清淨增上深心。得如來菩提光明。普能照耀過現未來三世諸障礙山。即得生如來家。是名深心普照三界受生藏。（障礙山者。喻眾生惑業。高厚如山。不易動拔也。）五平等光明受生藏。謂菩薩成就諸佛法忍。光明平等。照耀一切世間。見者歡喜。咸蒙利益。即得生如來家。是名平等光明受生藏。（諸佛法忍者。謂於諸佛之法。忍可而印證也。）六生如來家受生藏。謂菩薩生如來家。隨諸佛住。得甚深法門。具廣大行願。同佛善根共一體性。是名生如來家受生藏。七佛力光明受生藏。謂菩薩生如來家。入佛智力。得大光明。遊諸剎海。供養承事一切諸佛。是名佛力光明受生藏。（剎。梵語具云剎摩。華言土田。）八觀普智門受生藏。謂菩薩生如來家。住童真位。普能觀察一一智慧法門。盡無量劫。演菩薩行。是名觀普智門受生藏。（童真位者。即十住中之第八位也。劫。梵語具云劫波。華言分別時節。）九普現莊嚴受生藏。謂菩薩生如來家。能以種種莊嚴無量佛剎。化一切身。周流法界。成熟眾生。是名普現莊嚴受生藏。十入如來地受生藏。謂菩薩生如來家。入如來所。受灌頂法。預在佛數。能知一切行。及知一切眾生隨順調伏。是名入如來地受生藏。（灌頂法者。即十住中第十位菩薩之法也。）</p>
【十金剛心】（出華嚴經）<p style="margin-left:1em">金剛是喻。金剛心者。謂菩薩之心堅固不動。猶如金剛也。（菩薩。梵語具云菩提薩埵。華言覺有情。）一覺了諸法。謂菩薩發大願心。誓欲了知無量無邊不可窮盡一切微妙法門。無有遺餘。故云覺了諸法。二化度眾生。謂菩薩以無上涅槃之道。度脫十方無量無邊一切眾生。悉得出離諸趣。故云化度眾生。（梵語涅槃。華言滅度。）三莊嚴世界。菩薩謂十方世界。無量無邊。不可窮盡。我當以諸佛國土最上莊嚴之具而莊嚴之。故云莊嚴世界。四善根迴向。謂菩薩以種種修行善根。皆悉迴向無上佛果菩提。普及法界眾生。故云善根迴向。（梵語菩提。華言道。）五奉事大師。大師即佛也。謂菩薩以所修善根功德。承事供養無量無邊一切諸佛。悉令周徧。無所闕少。故云奉事大師。六實證諸法。謂菩薩於諸法實相之理。非實非虛。非有非無。悉皆真實證知。故云實證諸法。七廣行忍辱。謂菩薩或被眾生訶罵。或被楚撻。或截手足。或割耳鼻。或挑其目。或級其頭。如是一切。皆能忍受。無有瞋恨。故云廣行忍辱。八長時修行。菩薩謂未來世劫。無量無邊。不可窮盡。我當盡彼之劫行菩薩道。教化眾生。永無疲倦。故云長時修行。（劫。梵語具云劫波。華言分別時節。）九自行滿足。謂菩薩建立妙行。以心為本。心體清淨。則能圓滿一切功德善根。具足無上大菩提道。故云自行滿足。十令他願滿。謂菩薩自行既滿。慈悲之心轉更增上。故為求解脫者。說於涅槃之道。為求佛法者。說於大乘之法。悉皆令其願心滿足。故云令他願滿。</p>
【十種自在】（出華嚴經）<p style="margin-left:1em">自在者。神通無礙也。謂菩薩修行。得此十種法。故於諸世間教化調伏一切眾生。圓滿諸佛廣大菩提。示現神通自在也。（菩薩。梵語具云菩提薩埵。華言覺有情。梵語菩提。華言道。）一命自在。謂菩薩得長壽慧命。經無量阿僧祇劫。住持世間。無有障礙。是名命自在。（梵語阿僧祇劫。華言無數時。）二心自在。謂菩薩智慧方便。調伏自心。能入無量諸大三昧。遊戲神通。無有障礙。是名心自在。（梵語三昧。華言正定。）三資具自在。資具即資生之具。謂菩薩能以無量珍寶種種資具。嚴飾一切世界。清淨無礙。是名資具自在。四業自在。謂菩薩能隨諸業。應時示現。受諸果報。無障無礙。是名業自在。五受生自在。謂菩薩隨其心念。能於諸世界中示現受生。無障無礙。是名受生自在。六解自在。謂菩薩勝解成就。能現種種色身。演說妙法。無障無礙。是名解自在。七願自在。謂菩薩隨所願欲。於諸剎中應時出現。成等正覺。無障無礙。是名願自在。（剎。梵語具云剎摩。華言土田。）八神力自在。謂菩薩神通廣大。威力難量。於世界中示現變化。無障無礙。是名神力自在。九法自在。謂菩薩得大辯才。於諸法中廣能演說無邊法門。無障無礙是名法自在。十智自在。謂菩薩具足智慧。於一念中能現如來十力無畏。成等正覺。無障無礙。是名智自在。（十力者。知是處非處智力。知過現未來業報智力。知諸禪解脫三昧智力。知諸根勝劣智力。知種種解智力。知種種界智力。知一切至處道智力。知天眼無礙智力。知宿命無漏智力。知未斷習氣智力也。）</p>
【日喻菩薩十種善法】（出寶雨經）<p style="margin-left:1em">菩薩出世。能以智慧方便。令諸有情改惡遷善。捨迷就悟。如日出現世間。照臨萬物。一切幽暗之處。悉皆明朗。故取為喻。（菩薩。梵語具云菩提薩埵。華言覺有情。）一破無明暗。菩薩出現於世。以智慧之光。破除一切有情無明黑暗。如日行空。威光燀（昌善切。）赫。能令世間一切幽暗之處。悉得明朗也。二能覺悟有情。菩薩出現於世。以智慧方便。開導有情。咸使覺悟。如日行空。融和明麗。能令一切池沼蓮華。悉得開敷也。三光耀十方。菩薩出現於世。以智慧光明。普照十方世界。一切有情。咸獲利益。如日行空。光耀十方。一切萬物。無不蒙照也。四出現善法。菩薩出現於世。以智慧力。開示善法。化導有情。咸登正覺。如日行空。以大光明普照一切。飛潛蠢動。咸遂其生也。五諸漏滅盡。漏即漏落。謂漏落生死也。菩薩以智慧力。所有一切煩惱。悉皆滅盡。則能永斷生死諸漏。如日沒時。光明隱滅。則羣動皆息也。六能作光明。菩薩出現於世。放智慧光明。說種種法。破除一切有情愚癡暗障。如日行空。放大光明。破除幽暗。照臨萬象也。七映蔽外道。映。明相照也。蔽。障也。蓋也。菩薩出現於世。凡所說法。莫不為令有情捨邪歸正。則能映蔽外道諸邪異論。如日行空。赫然照臨。螢爝之光。自然不現也。八能示高下。菩薩出現於世。於諸有情若善若惡。無不攝受。令其瞻覲。示以正法。如日行空。照臨萬物。若高若下。悉能顯示也。九發起善業。菩薩出現於世。方便開示。能令一切有情。發起善心。修行善業。如日出時。能令世人各營生業也。十善人愛樂。菩薩出現於世。一切聰慧之人。知有利益。心生愛樂。念念皈依。其無智愚人及諸邪魔外道。未免憎嫉。如日行空。內外明朗。凡諸善人。無不忻愛。至若盜賊等輩為惡之人。未免憎嫉也。</p>
【月喻菩薩十種善法】（出除蓋障菩薩所問經）<p style="margin-left:1em">菩薩塵緣淨盡。體性圓明。慧光普照。有情歸仰。咸令發菩提心。成就種智。如月天子。離諸翳染。圓明朗徹。光照一切。功德無邊。故取以為喻焉。（菩薩。梵語具云菩提薩埵。華言覺有情。梵語菩提。華言道。）一皆生歡喜。菩薩初出世時。令諸有情悉得遠離煩惱而生喜樂。如月初出。見者皆得清涼。心生悅樂也。二眾所樂見。菩薩初出世時。諸根清淨。種子潔白。於諸威儀。無不具足。令諸有情目睹心樂。如月初出。皎潔圓明。見者無不愛樂也。三善法增長。菩薩從初發心。於一切善法精進勤修。漸漸增長。乃至坐於道場。一切勝相。皆悉圓滿。即智德成就也。如白分月。其光明增至十五日。盛滿圓具矣。（從初一日至十五日。名白分月。）四惡法損減。菩薩具出世智時。一切惡法。日減日損。乃至坐於道場。淨盡一切。無復遺餘。即斷德成就也。如黑分月。其光明日減日損。至於晦日。一切不現也。（從十六日至三十日。名黑分月。）五咸皆稱讚。菩薩初出世時。一切天人阿修羅等。咸悉稱讚。如月初出時。世間一切大小人民。咸悉瞻仰。無不讚美也。（梵語阿修羅。華言無端正。又云非天。）六體相清淨。菩薩修遠離行。體相無染。清淨化生。非假父母遺體不淨所生。如月天子。勝業感果。體相清淨。潔白無染也。七乘最上乘。最上即無上。乘猶車乘。有運載之義。是大乘菩薩所乘。名最上也。菩薩得最上乘。廣為一切有情轉大法輪。使其開悟。超出三界。如月天子。乘清淨輪。照四天下。令諸見者離暗得明也。（三界者。欲界。色界。無色界也。四天下即四洲。東弗于逮。南閻浮提。西瞿耶尼。北鬱單越也。）八常自莊嚴。菩薩所修勝妙功德。常自莊嚴。不假外飾。如月天子。本相清淨。常自莊嚴。不待澡沐而光潔也。九遊戲法樂。法樂者。以法而自喜樂也。菩薩常所遊戲勝妙法樂。不染世間諸欲境界。如月天子。常受天樂。而離夫翳染也。十具大神通。菩薩神通自在。威德無量。普令有情離諸垢暗。如月天子。清淨圓明。具大神通。有大威德。徧四天下。物無不照也。</p>
【海導師喻菩薩十種善法】（出除蓋障菩薩所問經）<p style="margin-left:1em">大海浩瀚無邊。須憑人導引。乃能順濟。然諸商眾自非一心敬信其言。隨所指示。則何以獲安隱而致利益哉。菩薩於生死大海。作大導師。令諸有情皆得遠離險難惡趣。證入真空涅槃。故以海導師為喻。（梵語涅槃。華言滅度。）一得他信許。菩薩於一切善法。悉能了悟。精進勤修。為諸佛緣覺聲聞及諸弟子信順許可。如海導師。乃得國王宰輔及一切人民悉皆信許。二為他所敬。菩薩以道行具足。乃得一切聲聞緣覺及諸天人龍鬼夜叉乾闥婆等恭敬供養。如海導師。得國王宰輔一切人民恭敬供養。（梵語夜叉。華言勇健。梵語乾闥婆。華言香陰。）三善作指引。菩薩能於生死險難之中。為諸有情方便指示引導。令出一切煩惱惡道。悉獲安隱。如海導師。能於險難之中。為作指引。令其安隱。四為他依止。菩薩善巧方便。能為天人及諸外道而作依止。令其得出生死大海。險難惡道。如海導師。為諸商眾孤露困苦之人而作依止。令於險難之中。有所恃賴也。五能為濟命。菩薩能為耽著生死諸有情類。設以方便。令其發起菩提之心。續延智慧之命。如海導師。能為世間人眾凡有所須。皆悉供給。以濟其命也。（梵語菩提。華言道。）六善備資糧。菩薩善備福智諸行資糧。欲攝受廣多有情。發菩提心。積集善行。出離生死惡道。悉到一切智城。如海導師。善備資糧。令諸商眾出離險惡道路。到彼城邑。得安隱也。七富有財寶。菩薩欲止一切智城故。廣集諸佛無上最勝法寶之行。令諸有情隨願咸獲得大饒富。如海導師。隨所止處。富有財寶資生緣具等物。凡所匱乏。悉能周贍也。八希取無足。菩薩於聖法財。廣能積集。希求進取。心不自足。如海導師。於一切財寶。常生希取之心。而未嘗自滿足也。九為作先導。菩薩於一切功德之法。善自增益。而能以誠實語。導引一切有情。出離生死苦海。而登涅槃彼岸。如海導師。諳通水陸之路。能以軟愛之語。攝受諸商人眾。復能為之先導。凡所指示之處。無不獲其利也。十善到一切智城。菩薩於一切法。無所不知。名到一切智城。智能破惑顯理。城能防惡禦敵。故菩薩積集無量功德。具足殊勝力能。故得到一切智城。如海導師。具足力能。故得到彼城邑也。</p>
【水喻菩薩十種善法】（出除蓋障菩薩所問經）<p style="margin-left:1em">夫水之為德。本體清淨。澄湛凝寂。尤能滋長萬物。滌除眾垢。炎熱遇之而清涼。枯渴飲之而沃潤。今取以為喻者。菩薩業惑清淨。身心寂靜。能以法水普濟羣生。令其善芽增長。罪垢蕩除。離生死之熱惱。息貪愛之枯渴。成就菩提。超登覺岸也。一流潤赴下。菩薩常行平等之慈。柔和善順。能以清淨法水調熟眾生。溥得沾溉。令其一切善根。悉皆增長。譬如大水。徧行地中。流潤於下。一切萌蘖。無不滋長也。二植善法種。植。種也。菩薩廣植一切菩提種子。常以定水灌溉。令得增長而成妙果。譬如大地。種植一切藥樹穀果。由水滋溉增長。然後繁茂而結實也。三信樂歡喜。菩薩自性信順三寶。樂求出世間法。心清淨故。即生歡喜。復能令他一切有情。亦皆信樂而生歡喜。譬如大水。自性流潤。復能潤物也。（三寶者。佛寶。法寶。僧寶也。）四壞煩惱根。菩薩以禪定之水。浸漬一切有情煩惱根種。悉令敗壞。無復續生。譬如大水。浸漬大地。而草木諸根。悉皆壞爛也。五自體無雜清淨。菩薩為離貪瞋癡等雜染之法。守護諸根。悉令清淨。譬如大水。其源不雜。而本清淨也。六息煩惱熱。菩薩以清涼法水。悉除一切有情煩惱炎熱逼迫之苦。譬如夏月。地極炎蒸。人亦煩熱。得水除解。悉皆清涼也。七止欲渴愛。欲即五欲。渴愛者。於諸塵境而生愛著。如渴而思飲漿水也。菩薩因一切有情。渴愛所逼。即為開示。令於欲塵之境。不生愛著。譬猶清涼之水。能除一切焦渴之苦也。（五欲者。色欲。聲欲。香欲。味欲。觸欲也。）八深廣無涯。菩薩由修一切善法。勝智積集。深廣無涯。諸魔外道。不能測其邊際。譬如大水。眾流合會。既深且廣。孰能知其涯涘哉。九高下充滿。菩薩以大悲心。於一切有情。隨其根器高下。方便開示。悉使獲益。充溢滿足。而無損惱。譬如大水。流注一切地方。隨其高下。悉能充足。而無所損害也。十息諸塵坌。（房吻切。又步寸切。）坌。塵塕也。（塕。烏孔切。塵起貌。）菩薩以定慧之水。普潤一切有情。令其去麤惡之習。而發柔軟之心。永息煩惱之塵。同入清淨之境。譬如大水。流潤一切塵坌麤惡地方。悉使潤澤。而復清淨也。</p>
</div></div>
</div><!-- end of div[@id='body'] -->
</body></html>