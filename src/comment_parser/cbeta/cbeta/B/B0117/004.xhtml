<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><a id='mulu12' />【二護】（出涅槃經）<p style="margin-left:1em">一內護。內即自己身心也。謂佛所制大小乘戒。人若受持。則能防護身口意業之非。成就種智菩提之果。此禁戒所以為內護也。二外護。外即族親眷屬也。謂人之修行。須屏絕緣務。凡有所需衣服飲食湯藥之類。必藉族親眷屬左右供給。庶得身心安隱。成辦道業。此族親眷屬。所以為外護也。</p>
【二種有】（出毘婆沙論）<p style="margin-left:1em">一實物有。謂五蘊等法成身。即是實有之物。故名實物有。（五蘊者。色蘊。受蘊。想蘊。行蘊。識蘊也。）二施設有。謂世間之人。各各隨業受報。因假父母遺體。便即施設。而有男女之名。故名施設有。</p>
【二種病】（出涅槃經）<p style="margin-left:1em">一身病。謂身因四大毒蛇。互不調適。以致諸病所生。故名身病。（四大者。地大。水大。火大。風大也。以此四者。徧滿世界。故名為大。人攬外之四大。而成內四大之身。堅濕煖動之性。在內交攻。不相和順。毒害如蛇。故曰四大毒蛇。）二心病。謂心體靈明。虛圓湛寂。其或歡喜不勝而致踊躍。怯懦無勇而生恐怖。及憂愁苦惱。愚癡昏昧。由此四者。撓動于中。以致諸病所生。故名心病。</p>
【二種病】（出大智度論）<p style="margin-left:1em">一先世行業病。謂因先世好行鞭杖拷掠閉繫種種惡法。惱害眾生。故感今世多病。是名先世行業病。二現世失調病。謂因冷熱風雨。不知將養其身。及飲食不節。臥起無常。以是事故。得種種病。是名現世失調病。</p>
【二種死】（出涅槃經）<p style="margin-left:1em">一命盡死。謂天命當盡。捨所受身。故名命盡死。然或有命盡。非是福盡。或有福盡。非是命盡。或有福命俱盡。皆為命盡死也。（福謂財物等。）二外緣死。謂不順天命以喪其身。故名外緣死。如非分自害。或橫遭他人所害。或二人怒氣相加。自他俱死。皆為外緣死也。</p>
【二種布施】（出大智度論）<p style="margin-left:1em">一淨施。謂布施時。不求世間名譽福利等報。但為出世善根及資助涅槃之因。以清淨心而行布施。故名淨施。（梵語涅槃。華言滅度。）二不淨施。謂以妄心求於福報而行布施。如般若經云。或畏失財故施與。或恐訶罵故施與。或為求勢故施與。如是種種因緣。與淨相違。是名不淨施。</p>
【二種法施】（出般若經）<p style="margin-left:1em">一世間法施。謂菩薩雖為諸有情宣說開示五神通等一切諸法。然未能出離世間。故名世間法施。（五神通者。一足不履地。二知人心命。三回眼千里。四呼名即至。五石壁無礙也。）二出世間法施。謂菩薩為諸有情宣說開示三解脫門等一切聖法。依此而修。即得出離世間。故名出世間法施。（三解脫門者。一空解脫門。二無相解脫門。三無作解脫門也。）</p>
【二種身行施】（出大智度論）<p style="margin-left:1em">一生身行施。謂菩薩以父母所生之身。能以一切寶物。及以身命布施。心不恡惜。是名生身行施。二法身行施。謂菩薩捨生身已。得法身時。能於十方世界。以種種珍寶衣服飲食。給施一切眾生。又能一時之頃。隨眾生音聲。普為說法。是名法身行施。</p>
【二種施】（出法界次第）<p style="margin-left:1em">一財施。財施者。謂以飲食衣服。田宅珍寶等。一切自己所有資身之具。悉能施與它人也。金光明最勝王經云。財施之福。不出三界。唯伏貪愛。但濟一世之貧。而不能令其得道。譬如燈光。止明一室。是也。（三界者。欲界。色界。無色界也。）二法施。法施者。謂從諸佛及善知識。或從經卷。聞說世間出世間善法。以清淨心為人演說也。金光明最勝王經云。法施兼利自他。能令眾生出於三界。斷諸煩惱。成就慧身。譬如日光。徧照大千世界。是也。（世間法者。即五戒十善及治世之法也。出世間法者。即三乘所修四諦六度等法也。）</p>
【二戒】（出華嚴孔目）<p style="margin-left:1em">一性戒。謂殺盜邪淫妄語。此四性自是戒。不待佛制。人若持之即得福。犯之即得罪。是名性戒。二遮戒。遮即遮止。謂飲酒多有過失。能犯諸戒。是故佛特遮止。令不毀犯。乃能守護餘之律儀。是名遮戒。</p>
【二戒】（出毘婆沙論）<p style="margin-left:1em">一道共戒。謂於見道修道位中。不作意持。自然不犯。戒與道俱發。是名道共戒。此戒既是初果二果三果所得。即是無漏戒也。（見道即初果。修道即二果三果也。無漏者。不漏落三界生死也。）二定共戒。謂發得初禪二禪三禪四禪天定之時。不作意持。自然不犯。戒與定俱發。是名定共戒。此戒斷惑未盡。未出生死。即是有漏戒也。</p>
【二戒】（出華嚴經疏）<p style="margin-left:1em">一隨相戒。隨即隨順。相即形相。謂依如來教。染衣出家。乞食自活。不犯威儀。是名隨相戒。二離相戒。離即遠離。謂持戒之人。心無所著。則一切戒猶如虛空。了無持犯之相。是名離相戒。</p>
【二戒】（出涅槃經）<p style="margin-left:1em">一性重戒。謂殺盜婬妄。皆性業也。不待佛制。持而不犯。性自是善。犯而不持。性自是罪。若犯之者。其罪極重。是名性重戒。二息世譏嫌戒。謂佛所制出家之人。凡世間治生產業。及一切非道所宜之事。皆不應為。以止世人之所譏誚嫌疑。是名息世譏嫌戒。</p>
【二戒】（出涅槃經）<p style="margin-left:1em">一威儀戒。威儀戒者。謂受戒已。惟務修飾容止。誑惑於世。蓋由好求名利。欲人恭敬者也。二從戒戒。從戒戒者。謂順從佛制。清淨三業。蓋其內外相稱。不為世事。但求真實利益。不要虛譽者也。（三業者。身業。口業。意業也。）</p>
【出家二戒】（出天台四教儀集註）<p style="margin-left:1em">一十戒。謂一不殺。二不盜。三不婬。四不妄語。五不飲酒。六不坐高廣大牀。七不著花鬘衣。八不觀聽歌舞。九手不捉金銀財寶。十不過中食。此十戒。是初出家沙彌所持。是為出家十戒。（梵語沙彌。華言息慈。息世染之情。慈濟羣生也。）二具足戒。具足戒者。即二百五十戒也。謂波羅夷法。凡四條。（梵語波羅夷。華言極惡。）僧伽婆尸沙法。凡一十三條。（梵語僧伽婆尸沙。華言僧殘。謂犯此戒。如人被他所殘。命雖未盡。形已殘廢故也。）不定法。凡二條。（謂比丘犯非法語。或以波羅夷法治之。或以僧伽婆尸法治之。或以波逸提法治之。故名不定也。）尼薩耆波逸提法。凡三十條。（梵語尼薩耆。華言捨。謂因財物等犯貪慢心。令捨入僧眾。故梵語波逸提。華言墮。謂不捨當墮地獄也。）波逸提法。凡九十條。波羅提提捨尼法。凡四條。（梵語波羅提提舍尼。華言向彼悔。僧祇律云。此罪應對眾發露。故名向彼悔。）眾學戒法。凡一百條。（此等戒法。令比丘眾皆學。故名眾學也。）滅諍法。凡七條。（謂有諍事起。即應除滅。故名滅諍法。）此二百五十戒。是出家比丘所持。是名出家具足戒。（梵語比丘。華言乞士。）</p>
【在家二戒】（出毘婆沙論）<p style="margin-left:1em">一五戒。謂不殺生。不偷盜。不邪婬。不妄語。不飲酒。此五戒。是在家之人所持。故名在家五戒。二八戒。謂五戒之後。更加不坐高廣大牀。不著花鬘纓絡。不習歌舞戲樂。此八戒。亦是在家之人所持。故名在家八戒</p>
【邪正二戒】（出天台四教儀集註）<p style="margin-left:1em">一邪戒。謂外道之人。執邪為道。非因計因。自計前世因。從鷄中來。便即獨立。行於苦行。或計因從狗中來。便即噉食糞穢。行於苦行。是名邪戒。二正戒。謂佛未出世時。輪王亦教人行於不殺不盜等十善。即此十善戒法。是名正戒。（十善者。不殺生。不偷盜。不邪婬。不妄語。不兩舌。不惡口。不綺語。不貪欲。不瞋恚。不邪見也。）</p>
【二持】（出華嚴經疏）<p style="margin-left:1em">一止持。止即制止。謂止身口。令不殺不盜不邪婬不妄語等。是名止持。二作持。作猶行也。謂既不殺生。又能放生。既不偷盜。又能布施。既不邪婬。又能恭敬。既不妄語。又能實語。是名作持。</p>
【二種精進】（出法界次第）<p style="margin-left:1em">一身精進。謂身勤修善法。晝夜行道。禮誦講說。勸助開化。是名身精進。（勸助者。獎勸贊助也。開化者。說法開導。化度於人也。）二心精進。謂心勤行善道。心心相續。無有間歇。是名心精進。</p>
【二種精進心】（出法華懺儀）<p style="margin-left:1em">謂行人熏修懺法。即當剋取限期。破諸惑障。如修法華三昧。以三七日為期。於中禮佛懺悔。行道誦經。有事有理。俱當精進。故有<span class='corr'>二種</span>心也。（梵語三昧。華言正定。三七日。二十一日也。）一事中修一心精進。謂行人於道場。三七日中行儀純備。當禮佛時。一心虔懇。觀想金容。端嚴殊妙。儼然在目。心不異緣。乃至懺悔行道。誦經坐禪。悉皆一心。令與行法相應。無有懈怠。是名事中修一心精進。二理中修一心精進。謂行人初入道場。乃至三七日滿。於其中間所作行儀。常當照了。一心寂靜。如禮佛時。即知能禮所禮。本性空寂。雖曰空寂。而自然感應道交。不可思議。蓋由理體平等。生佛不二。雖無能禮之人。而有我身禮諸佛前。雖無所禮之佛。而有諸佛隨心顯現。如是念念無有懈怠。是名理中修一心精進。（生佛者。眾生諸佛也。）</p>
【二種忍辱】（出大智度論）<p style="margin-left:1em">一非眾生數忍辱。謂菩薩。若遇風寒冷熱水雨等。無情之物惱害之時。安然忍受。初不瞋恚。是名非眾生數忍辱。二眾生數忍辱。謂菩薩。若遇有情眾生。加惡於我。亦能忍受。略不瞋恨。是名眾生數忍辱。</p>
【二種分別真偽禪相】（出修習止觀坐禪法要）<p style="margin-left:1em">一辨邪偽禪發相。謂修禪之人。於禪定中。或覺自身如縛如壓。或時身輕欲飛。或歡喜躁動。憂愁悲思。如是種種邪偽之相。與禪俱發。心若愛著。即與鬼法相應。多失心顛狂。是故修禪定者。於此諸相。即當一心寂靜。辨其邪偽。知彼虛誑。不愛不著。則自然滅謝。是為辨邪偽禪發相。二辨真正禪發相。謂修禪之人。於禪定中。端心正念。離諸昏散。但覺身心安隱。泯然虛豁。空明清淨。寂靜無為。而與正定相應。如前所說一切邪偽之相。了無所見。是為辨真正禪發相。</p>
【二種寂靜】（出釋氏要覽）<p style="margin-left:1em">一身寂靜。謂捨家恩愛及眾緣務。閑居靜處。遠離憒鬧。身諸惡行。一切不作。是名身寂靜。二心寂靜。謂於貪瞋癡等。悉皆遠離。修習禪定。無有散亂。意諸惡行。一切不作。是名心寂靜。</p>
【二種願】（出大智度論）<p style="margin-left:1em">一可得願。謂修福可得人天中生。修戒定慧。可得阿羅漢乃至佛果。是名可得願。（梵語阿羅漢。華言無學。）二不可得願。謂人以己智力。而欲籌量虛空。盡其邊際。終不可得。是名不可得願。</p>
【二種修行】（出涅槃經）<p style="margin-left:1em">一真實修行。謂依佛所說。能知涅槃佛性等相而修諸行。是名真實修行。（梵語涅槃。華言滅度）二不實修行。謂不知涅槃佛性等相而修諸行。是名不實修行。</p>
【二因緣發起正見】（出大智度論）<p style="margin-left:1em">一外聞正法。謂眾生雖具正念。必從智人聞說正法。然後正見始得開發。譬如穀麥。內具種子外滋雨澤。然後其芽始得生起。是故若欲正見開明。必須外聞正法。二內有正念。謂眾生雖聞正法。發起正見。實由內心正念本具。譬如洪鍾。雖待人扣。聲非外有。是故若欲正見開發。必須內有正念。</p>
【二種心】（出地持經）<p style="margin-left:1em">一安隱心。謂菩薩為諸眾生造諸惑業。而受生死逼迫之苦。沉溺惡道。即為種種開示。除不善法。置之善處。令彼之心各獲安隱也。二快樂心。謂菩薩為諸眾生。貧乏困苦。無所依怙。即起大慈之心。利濟攝受。平等饒益。令彼之心各得快樂也</p>
【意業有二種心】（出大乘理趣六波羅蜜經）<p style="margin-left:1em">意業者。意根所起之業也。謂修行之人。於布施持戒忍辱禪定智慧等五度。非精進力。不能成就。身口意三善業。亦由精進力。方得發生。然三業之中。意業最勝。故有二種心也。一精進心。謂發菩提心。修習善業。晝夜禪誦。不令放捨。遠離一切懈怠。心也。二退轉心。謂於諸善法不能進修。或暫時發心修行。輒生退屈。則不能到於涅槃彼岸也。</p>
【二種懺悔】（出補助儀并天台四教儀）<p style="margin-left:1em">梵語懺摩。華言悔過。華梵兼舉。故名懺悔。又懺名修來。悔名改往。謂修未來之善果。改已往之惡因也。一事懺悔。事即事儀。謂身則禮拜瞻敬。口則稱唱讚誦。意則存想聖容。三業殷勤。求哀懺悔過去見在所作罪業。一依事儀。是名事懺悔。二理懺悔。理即理。性謂過現所作一切罪業。皆從心起。若了自心本性空寂。則一切罪相。亦皆空寂。是名理懺悔。</p>
【二種白法】（出華嚴經隨疏演義鈔）<p style="margin-left:1em">白法者。白淨之法也。地獄等法。名為黑法。人天等法。名為白法。光明文句云。白法須尚。黑法須捨。是也。一慚白法。謂內自羞慚。不敢作惡。修習善法。止息惡行。是名慚白法。二愧白法。謂內自惶愧。發露罪瑕。更不敢作。修習善法。止息惡行。是名愧白法。</p>
【二種勸請】（出大智度論）<p style="margin-left:1em">一佛初成道勸請轉法輪。謂佛初成道時。菩薩勸請言。我某甲請佛世尊。為眾生轉法輪。度脫一切。是名勸請轉法輪。（某甲者。稱自己名也。）二佛欲入滅勸請住世。謂佛欲捨壽命入涅槃時。菩薩勸請言。我某甲請佛世尊。久住世間無央數劫。度脫一切眾生。是名勸請住世。（劫。梵語具云劫波。華言分別時節。）</p>
【二種資糧】（出寶積經）<p style="margin-left:1em">資即資助。糧即糧食。如人欲涉遠道。必假糧食以為資助。蓋譬菩薩修行。欲證佛果。必藉福智二法以為資助。故名資糧也。一福德資糧。謂布施持戒等所作善因。乃至具足修習一切佛法。是名福德資糧。二智德資糧。謂修習正觀。心無雜亂。勤求妙智。無暫休息。乃至具足修習一切佛法。是名智德資糧。</p>
【二種供養】（出普賢行願品）<p style="margin-left:1em">一財供養。經云。所有十方一切佛剎。極微塵數中。一一各有一切世界。極微塵數佛。一一佛所各有菩薩海會圍繞。我以普賢行願力故。悉以上妙諸供養具而為供養。所謂華鬘。音樂。傘蓋。衣服。及燒種種香。然種種燈。一一如須彌山。以如是等諸供養具。常為供養。是名財供養。（梵語須彌。華言妙高。）二法<span class='corr'>供</span>養。經云。諸供養中。法供養最。所謂如說修行供養。利益眾生供養。攝受眾生供養。代眾生苦供養。勤修善根供養。不捨菩薩業供養。不離菩提心供養。以前財供養無量功德。比今供養一念功德。百分不及一。是名法供養。（利益眾生。攝受眾生。名法供養者。必因說法方能利益攝受。即是以法供養如來也。代眾生苦。名法供養者。因發大悲之心。方能代眾生苦。亦是以法供養如來也。勤修善根。即是勤修善法也。菩薩業者。即菩薩所修之法也。）</p>
【二善】（出大智度論）<p style="margin-left:1em">一未生善。謂戒定慧等諸善之法。未曾修習。是名未生善。善若未生。當勤修習。令其得生也。二已生善。謂戒定慧等諸善之法。已曾修習。名已生善。善若已生。當勤修習。令其增長也。</p>
【二種福田】（出大智度論）<p style="margin-left:1em">論云。施主有二種。一者貧。二者富。皆能於三寶中種福。故名二種福田。（三寶者。佛寶。法寶。僧寶也。）一貧福田。謂貧窮之人。雖無財物供養。若能禮事恭敬。亦得福報。是名貧福田。二富福田。謂富貴之人既能禮事恭敬。又以財物供養而得福報。是名富福田。</p>
【二種福田】（出大方便佛報恩經）<p style="margin-left:1em">田以生長為義。謂人於應供養者而供養之。則能獲諸福報。如農服力田畝。而有秋成之利。故名福田。一有作福田。謂於諸佛菩薩父母師長之所。生恭敬心。修諸供養。不惟得福。亦可成道。若有冀望福報之心。乃是有為而作。故名有作福田。二無作福田。謂於諸佛菩薩父母師長之所。生恭敬心。修諸供養。不惟得福。亦可成道。若無冀望福報之心。乃是無為而作。故名無作福田。</p>
【二利】（出金剛般若經取著不壞假名論）<p style="margin-left:1em">一自利。謂於如來所說經典。自能受持讀誦。聽聞思惟。如理修習。成就勝果。是名自利。二利他。謂能以己所受之法。展轉為人演說。令其修習。斷惑證果。是名利他。</p>
【二種闡提】（出楞伽經）<p style="margin-left:1em">闡提。梵語具云一闡提。華言信不具。亦云極惡。一捨一切善根一闡提。捨善根者。楞伽經云。謂謗菩薩藏及作惡言。不肯隨順經律之法。是名捨一切善根一闡提。（菩薩藏者。藏即含藏也。謂諸大乘經典。含藏一切文理。是菩薩所修所證之法。故名菩薩藏。）二於無始眾生發願一闡提。謂世間眾生。窮劫有之。無有初始。故名無始眾生。菩薩發願。度諸眾生。以本願力。現為闡提。故楞伽經云。菩薩以本願方便。不般涅槃。是名於無始眾生發願一闡提。</p>
【二種見】（出大智度論）<p style="margin-left:1em">此二種見。即十使中之邊見也。外道之人。於身見上。計我斷常。執常非斷。執斷非常。隨執一邊。故名邊見。（十使者。一身見。二邊見。三邪見。四見取。五戒取。六貪。七瞋。八癡。九慢。十疑也。）一常見。論云。見五眾常。即外道自謂色受想行識。今世雖滅。未來復生。相續不斷。是名常見。（五眾者。即色受想行識五陰也。）二斷見。論云。見五眾滅。即外道自謂色受想行識。今世滅已。更不再生。是名斷見。</p>
【鬼二生】（出俱舍釋論）<p style="margin-left:1em">一鬼胎生。論云。女餓鬼白目連云。我夜生五子。晝時亦生五子。生已皆食盡。如此我無飽。此鬼即是胎生也。二鬼化生。謂不從胎卵等生。但無而忽有。變現不測。此鬼即為化生也。</p>
【二罪】（出圓覺經略疏鈔）<p style="margin-left:1em">一性罪。性罪者。即殺盜婬妄四種重戒。不待佛制。性自是惡。故犯之則有罪報也。二遮罪。遮罪者。即酒戒也。謂佛制此酒戒。意為遮止無犯。守護餘戒。使不故犯。如有犯者。則獲遮制之罪也。</p>
【二吉羅】（出翻譯名義）<p style="margin-left:1em">梵語具云突吉羅。華言惡作惡說。一身惡作。謂身行殺盜邪婬等惡。是名身惡作。二口惡說。謂口出妄言綺語兩舌惡口等。是名口惡說。</p>
【二惡】（出大智度論）<p style="margin-left:1em">一已生惡。謂貪瞋癡及殺盜婬等諸惡之法。已起於心。已見於事者。是名已生惡。惡若已生。速令除滅也。二未生惡。謂貪瞋癡及殺盜婬等諸惡之法。於心未起。於事未見。是名未生惡。惡若未起。防令不生也。</p>
【二種惡事】（出大智度論）<p style="margin-left:1em">一眾生惡事。謂諸眾生。貪欲瞋恚愚癡。不依父母師長教誨。造種種惡。是名眾生惡事。二土地惡事。謂土地之中。或有饑荒疾疫。毒氣流行。無處不有。是名土地惡事。</p>
【二煩惱】（出瑜伽師地論）<p style="margin-left:1em">一根本煩惱。根本煩惱者。即無明惑也。謂此根本無明之惑。能出生一切煩惱也。二隨煩惱。隨煩惱者。即見思二惑也。謂此見思二惑。隨於一切違順境上。起貪瞋癡等煩惱。隨逐不捨也。</p>
【二煩惱】（出大智度論）<p style="margin-left:1em">一內著煩惱。謂身見邊見等諸煩惱。於內心不了而起執著。故名內著煩惱。（身見者。謂眾生妄執色受想行識之五陰為自身也。邊見者。妄於身見中或執為斷或執為常。各執一邊。名邊見也。）二外著煩惱。謂貪瞋癡等煩惱。於外境不了而起貪著。故名外著煩惱。</p>
【二煩惱】（出華嚴經疏）<p style="margin-left:1em">一隨眠煩惱。依附不捨曰隨。五情暗冥曰眠。謂無明煩惱種子。潛伏第八藏識之中。能生一切妄惑。是名隨眠煩惱也。（五情者即眼耳鼻舌身五根也。）二現行煩惱。謂六根對六塵境。現起貪瞋癡等煩惱。是名現行煩惱也。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）</p>
【二惑】（出釋籤）<p style="margin-left:1em">一理惑。謂根本無明之惑。能障覆中道之理。不能顯發。是名理惑。二事惑。謂塵沙惑。能障化導。則覆俗諦之法。見思惑能阻空寂。則覆真諦之法。是名事惑。</p>
【二惑】（出華嚴經隨疏演義鈔）<p style="margin-left:1em">一現行惑。謂六根對六塵。現起貪瞋癡等煩惱。令心昏迷。障諸善法。是名現行惑。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二種子惑。種子者。即根本無明也。謂因此無明。則能生一切煩惱。障諸善法。是名種子惑。</p>
【見思二惑】（出天台四教儀集註）<p style="margin-left:1em">惑。迷惑也。謂諸眾生於一切法。不了自性本空。妄生執著。惑於正道。流轉生死。故名惑也。又名二縛。由此惑業纏縛。住著三界。不能脫離也。又名二結。結即縛之義也。（三界者。欲界。色界。無色界也。）一見惑。分別曰見。謂意根對法塵。非理籌度。起諸邪見。如外道計斷計常乃至有無等見。是名見惑。二思惑。貪愛曰思。謂眼耳鼻舌身五根。對於色聲香味觸五塵。貪愛染著。迷而不覺。是名思惑。</p>
【客塵二義】（出楞嚴經）<p style="margin-left:1em">一客義。謂見思等惑。皆由眾生不了外塵之境。種種妄想而生。若以智慧觀察。惑體本空。則法性理顯。惑亦何有。經云。不住名客。是名客義。二塵義。謂微細之惑。而能染污清淨真性。譬如牖隙光流。諸塵相現。亦能亂於虛空之性。若智慧發明。了惑本無。則空理現前。塵亦何有。經云。澄寂名空。搖動名塵。是名塵義。</p>
【二障】（出圓覺略疏）<p style="margin-left:1em">一理障。謂本覺心源。湛然清淨。由無明妄染。礙正知見。不達真如之理。是名理障。二事障。謂眾生由無明障覆。生死相續。無由脫離。是名事障。</p>
【二障】（出楞嚴經義海并宗鏡錄）<p style="margin-left:1em">一煩惱障。謂昏煩之法惱亂心神。不能顯發妙明真性。是名煩惱障。二所知障。所知障。亦名智障。謂執所證之法。障蔽智慧之性。是名所知障。</p>
【二障】（出天親論）<p style="margin-left:1em">障即障礙。如金剛經中。須菩提得無諍三昧。蓋由離此二障故也。（梵語須菩提。華言空生。）一煩惱障。煩惱即見思惑也。謂須菩提。證得第四阿羅漢果時。見思二惑。俱已斷盡。心空寂靜。諍從何起。是故得於無諍。實由離此煩惱障也。（梵語阿羅漢。華言無學。）二三昧障。梵語三昧。華言正定。即無諍三昧也。謂須菩提。證得第四果時。既得無諍三昧。若於此三昧。心有取著。即為有諍。是故得於無諍。實由離此三昧障也。</p>
【二業】（出俱舍論）<p style="margin-left:1em">一引業。謂若宿世善業引發。生於人中。則得珍寶豐足。多受快樂。若由宿世惡業引發。生於人中。則感貧窮困乏。受諸苦惱。是名引業。二滿業。謂由宿世修一善業。感一生中大富多財。乘此更修眾善。展轉生官貴家。乃至圓滿究竟善果。是名滿業。若由宿世造一惡業。感一生貧窮苦惱。乘此更造眾惡。展轉生貧窮家。乃至圓滿極惡之果。是名滿業。</p>
【輕重二業】（出涅槃經）<p style="margin-left:1em">經云。或有重業可得作輕。或有輕業可得作重。以人有智有愚故也。一重業輕受。重業輕受者。謂有智之人。以智慧力。修習梵行。能令地獄重業。現世輕受也。二輕業重受。輕業重受者。謂愚癡之人。以愚癡故。增其業力。能令現世輕業。地獄重受也。</p>
【二礙】（亦名二障出宗鏡錄并演義鈔）<p style="margin-left:1em">一煩惱礙。謂見思二惑。起種種昏煩之法。惱亂心神。以致障礙無漏法性。是名煩惱礙。二智礙。（即所知障。）謂由根本無明之惑。覆蔽法性。而於中道種智。則成障礙。故名智礙。</p>
【束蘆二義】（出宗鏡錄）<p style="margin-left:1em">一互相依。謂如束蘆。互相依倚。以譬六根六塵更相由藉而成染惑也。以由根依塵故而發妄知。塵依根故而有幻相。是名互相依。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二取中空。謂取蘆葦。中本空虛。自性不實。以譬根塵中間。各無自性。一切皆空。是名取中空。</p>
【二慳】（出地持經）<p style="margin-left:1em">一財慳。謂恡惜財物。無憐愍心。見諸貧窮困乏。不能惠施。是名財慳。二法慳。謂慳惜佛法。懷妬嫉心。恐他勝己。不肯教導餘人。是名法慳。</p>
【二愛】（出大智度論）<p style="margin-left:1em">一欲愛。謂眾生愛念妻子及貪染五欲等。是名欲愛。（五欲者。以色聲香味觸五塵能起人貪欲之心也。）二法愛。謂菩薩以平等心而生法喜。欲令一切眾生皆至佛道。是名法愛。</p>
【二種邪見】（出中論）<p style="margin-left:1em">一破世間樂邪見。謂人若言無罪福報。亦無如來等賢聖。因起此邪見。捨善為惡。當墮苦趣。失人天樂。是名破世間樂邪見。二破涅槃道邪見。梵語涅槃。華言滅度。謂人貪著於我。分別有無。起善滅惡。因起善故。得世間之樂。因分別有無故。不得涅槃道。是名破涅槃道邪見。</p>
【二種妄見】（出楞嚴經）<p style="margin-left:1em">一別業妄見。謂諸眾生迷失真性。自起妄見。見有一切虛妄境界。或苦或樂。若人不失本真。即不見有虛妄境界。譬如一人病目。夜見燈光。別有圓影。五色重疊。不病目者。即不見燈別有圓影。是名別業妄見。二同分妄見。謂諸眾生迷失真性。同見一切虛妄境界。同受苦樂。同業所感。譬如一國之人。同見瘴惡不祥之事。是名同分妄見。</p>
【二種無知】（出天台四教儀集註）<p style="margin-left:1em">一染污無知。染污無知者。即見思惑也。以無明為體。謂見思惑能染污真性。無所明了也。二不染污無知。不染污無知者。即塵沙惑也。以劣慧為體。謂此惑是他人分上見思之惑。種數多故。如塵若沙。名為塵沙。既是他人之惑。不能染污我之真性。菩薩智慧廣大。能令他人斷見思惑。於菩薩分上即是斷塵沙惑。二乘之人。智慧狹劣。不能令他斷見思惑。是名不染污無知。（二乘者。聲聞乘。緣覺乘也。）</p>
【二種顛倒】（出楞嚴經）<p style="margin-left:1em">一眾生顛倒。謂眾生不明自性。逐妄迷真。隨順妄惑而造妄業。由此妄業展轉相生。輪轉三界。不能返妄歸真。故名眾生顛倒。二世界顛倒。世謂過去現在未來遷流為世。界謂東西南北四方分位為界。以世涉方。故名世界。顛倒者。眾生迷失真性。念念遷流。住妄境界。起諸倒見。故名世界顛倒。</p>
【二貧】（出大智度論）<p style="margin-left:1em">一財貧。謂其先世不能布施。不作眾善之福。是故現世乏於資生種種財物。是名財貧。二法貧。謂眾生起諸邪見。不信正法。不修善行。則無功德之財。資於智慧之命。是名法貧。</p>
【二緣】（出楞伽經）<p style="margin-left:1em">一外緣。謂眾生所依世界。皆由妄想因緣而生。譬如因泥團柱輪繩水等諸方便緣而有瓶生。是名外緣。（泥團柱輪繩水者。謂世之陶匠作瓶。以泥團為坯。以木為輪柱。以繩轉輪。以水旋之。方能成瓶也。）二內緣。謂眾生之身。因無明愛業等緣。出生陰界人法。是名內緣。（無明者。無所明了也。愛者。於五陰之境而起貪愛以為惑也。業者。由心不了。遂動身口而作以為業也。陰即五陰。謂色陰。受陰。想陰。行陰。識陰也。界即十八界。謂眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。入即十二入。謂眼入。耳入。鼻入。舌入。身入。意入。色入。聲入。香入。味入。觸入。法入也。）</p>
【二種有漏因果】（出大涅槃經）<p style="margin-left:1em">一有漏因。漏即漏落生死也。因者對果而言。謂眾生由煩惱結業為因。而招三界生死苦果。是則煩惱結業。名有漏因。即集諦也。（三界者。欲界。色界。無色界也。）二有漏果。果即果報之義。謂眾生由有漏惑業為因。而感生死之果。名有漏果。即苦諦也。</p>
【二殺】（出梵網經）<p style="margin-left:1em">一故殺。故殺者。謂作意故傷物命也。二悞殺。悞殺者。謂不作意悞傷物命也。</p>
【二殺】（出梵網經）<p style="margin-left:1em">一自殺。謂無慈悲之心。於諸物命輒自殺害。是名自殺。二教他殺。謂無慈悲之心。既自殺生。亦教他人殺生。是名教他殺。</p>
【二報】（出華嚴經疏）<p style="margin-left:1em">一依報。依報亦名依果。即世界國土也。謂諸眾生各各隨其果報之身。依之而住。故名依報。二正報。正報亦名正果。即五陰之身也。謂諸眾生隨其所作善惡之業。各各感得此身。正受其報。故名正報。（五陰者。色陰。受陰。想陰。行陰。識陰也。）</p>
【二種殺生報】（出法苑珠林）<p style="margin-left:1em">一短命。短命者。謂因前世傷害物命。令其不得以盡天年。故感今生自身亦短命也。二多病。多病者。謂因前世惱害眾生。令其不得自在。故感今生自身亦多疾病也。</p>
【二種偷盜報】（出法苑珠林）<p style="margin-left:1em">一貧窮。貧窮者。謂因前世盜他財物。令彼空乏。故感今生自亦貧窮也。二不得自在。不得自在者。謂因前世劫奪他財。而令他人不得自在。故感今生雖有財物而屬五家。不得自在受用也。（五家者。水火。盜賊。惡子。官家也。）</p>
【二種婬報】（出法苑珠林）<p style="margin-left:1em">一婦不貞潔。婦不貞潔者。謂因前世犯他妻妾。邪行穢污。故感今生婦不貞良端潔也。二得不順意眷屬。得不順意眷屬者。謂因前世邪婬。奪人所寵。令不如意。故感今生眷屬常不順意也。</p>
【二種妄語報】（出法苑珠林）<p style="margin-left:1em">一多被誹謗。多被誹謗者。謂因前世不務誠實。妄語無信。故感今生多被他人誹謗也。二為人所誑。為人所誑者。謂因前世專以妄語欺誑於人。故感今生為人之所誑惑也。</p>
【二種兩舌報】（出法苑珠林）<p style="margin-left:1em">謂向彼說此。向此說彼。鬥構是非。離間和合。致令乖分。故名兩舌。一得弊惡眷屬。得弊惡眷屬者。謂因前世兩舌。使人朋儔分離乖間。皆生怨惡。故感今生得弊惡眷屬也。二得不和眷屬。得不和眷屬者。謂因前世兩舌。離間人之親愛。使不和合。故感今生得不和眷屬也。</p>
【二種惡罵報】（出法苑珠林）<p style="margin-left:1em">一常聞惡音。常聞惡音者。謂因前世口無禁忌。發言麤惡。令不忍聞。故感今生常聞穢惡之音也。二恒有諍訟。恒有諍訟者。謂因前世恃力怙勢。好諍健訟。惡逆無德。故感今生常致諍訟而不和也。</p>
【二種邪見報】（出法苑珠林）<p style="margin-left:1em">一生邪見家。生邪見家者。謂因前世邪僻覆心。起諸妄見。故感今世不具正信之心。而生邪見之家也。二其心諂曲其心諂曲。者。謂因前世邪見。心不正直。故感今生心常諂曲也。</p>
【二種無義語報】（出法苑珠林）<p style="margin-left:1em">一人不信受。人不信受者。謂因前世語言無義。即是虛妄。故感今生雖有言說。人亦不信受也。二不能明了。不能明了者。謂因前世語言無義。皆因暗昧。故感今生有所言說。而亦不明了也。</p>
【二種貪報】（出法苑珠林）<p style="margin-left:1em">一多欲。多欲者。謂因前世縱恣貪欲。心無止息。故感今生業習不忘。倍復增勝。而生貪著也。二無厭。無厭者。謂因前世貪求不已。展轉馳逐。故感今生業習不忘。欲心轉盛。用之無度。求之無厭也。</p>
【二種瞋報】（出法苑珠林）<p style="margin-left:1em">一常為他人求其長短。常為他人求其長短者。謂因前世不能容物。稍不如意。即興瞋恨。故感今生被人伺求長短。動輒得咎也。二常為眾人之所惱害。常為眾人之所惱害者。謂因前世瞋惱眾人。令不安隱。故感今生常被多人之所惱害也。</p>
【世界二義】（出楞嚴經）<p style="margin-left:1em">一世遷流義。世遷流者。謂過去現在未來三世遷流也。只如昨日是過去。今日是現在。明日是未來。如此遷移流動。無有間歇也。二界方位義。界方位者。謂東西南北東南西南東北西北上下十方。各有定位。不相混亂也。</p>
【二世間】（出翻譯名義）<p style="margin-left:1em">世即隔別之義。間即間差之義。故名世間。一眾生世間。謂一切有情眾生。皆假五陰和合。眾共而生。名為眾生。又復各各差別不同。故名眾生世間。（五陰者。色陰。受陰。想陰。行陰。識陰也。）二器世間。謂一切無情世界。皆假山河大地而成。有側有仰。名之為器。又復各各差別不同。故名器世間。</p>
【二種世間清淨】（出無量壽經論）<p style="margin-left:1em">論云。若人一心專念阿彌陀佛。畢竟得生安樂國土。成就種種功德莊嚴。獲此二種世間清淨。（梵語阿彌陀。華言無量壽。）一器世間清淨。謂世界如器。隔別名世。間差名間。故名器世間。謂彼安養國土。廣大無邊。如太虛空。清淨光明。如日月輪。具足珍寶莊嚴。是名器世間清淨。二眾生世間清淨。謂所化眾生。隔別間差。故名眾生世間。謂彼阿彌陀佛。於一佛土身不動搖。於一切時放大光明。悉能徧至十方世界教化眾生。令其如實修行。離諸染著。皆願往生我國。是名眾生世間清淨。</p>
【二土】（出宗鏡錄）<p style="margin-left:1em">一性土。謂法性之理。非穢非淨。非廣非狹。猶如虛空。徧一切處。是名性土。二相土。謂隨諸眾生心量所現。或淨或穢。或廣或狹。是以菩薩所見。無諸坑坎。眾寶莊嚴。眾生所見。荊棘瓦礫。穢惡充滿。是名相土。</p>
【二土】（出華嚴經隨疏演義鈔）<p style="margin-left:1em">一淨土。謂其地純以金剛所成。眾寶間錯。種種莊嚴。皆悉殊勝。即華藏世界。西方安養等世界也。以其無有四趣五濁等穢惡。是名淨土。（四趣者。修羅趣。餓鬼趣。畜生趣。地獄趣也。五濁者。劫濁。見濁。煩惱濁。眾生濁。命濁也。）二穢土。謂其地坑坎堆阜。穢惡充滿。即娑婆世界也。以其有四趣五濁等穢惡。是名穢土。（梵語娑婆。華言能忍。謂其土之人。堪能忍受眾苦也。）</p>
【二種流】（出涅槃經）<p style="margin-left:1em">一順流。流即生死流也。蓋六道眾生。順從生死之流。唯務趣下而不知返。所謂順生死流。逆涅槃道也。（六道者。天道。人道。阿修羅道。餓鬼道。畜生道。地獄道也。）二逆流。謂初果須陀洹。依戒定慧精勤修習。則能斷三界見惑。出離四趣生死。而證真空涅槃。所謂逆生死流。順涅槃道也。（梵語須陀洹。華言逆流。亦曰入流。三界者。欲界。色界。無色界也。四趣者。修羅趣。餓鬼趣。畜生趣。地獄趣也。）</p>
【二身】（出唯識論）<p style="margin-left:1em">一分段身。分即分限。段即形段。謂三界內六道眾生。所受之身。支形分段。長短巨細。各各不同。是名分段身。（三界者。欲界。色界。無色界也。六道者。天道。人道。阿修羅道。餓鬼道。畜生道。地獄道也。）二變易身。變即轉變。易即改易。謂二乘等雖出三界。尚受方便等土法性之身。因移果易。是名變易身。（二乘者。聲聞乘。緣覺乘也。）</p>
【二種色】（出宗鏡錄）<p style="margin-left:1em">一內色。內色者。謂眼識乃至意識。是名內色。又眼耳鼻舌身意。名內色以其屬內身故。二外色。外色者。謂眼根乃至身根。是名外色。又色聲香味觸五塵。名外色。以其屬外境故。</p>
【二種色】（出大智度論）<p style="margin-left:1em">一淨色。謂清淨美妙之色。能生貪欲。損壞道業。故修道之人。宜當遠離也。二不淨色。謂不淨醜惡之色。能生憎惡。障蔽道業。故修道之人。亦宜遠離也</p>
【二種色】（出宗鏡錄）<p style="margin-left:1em">一顯色。謂青黃赤白。光影明暗。雲煙塵霧等。顯然可見。是名顯色。二形色。謂長短方圓。麤細高下。正不正等。形相可見。是名形色。</p>
【二食】（出天台四教儀集註）<p style="margin-left:1em">一正命食。謂出家之人。常乞食自資色身。清淨活命。是名正命食。二邪命食。謂出家之人。不依正命而食。則有五種。一為利養故。現奇特相。二為利養故。自說功德。三卜相吉凶。為人說法。四高聲現威。令人畏敬。五說所得供養。以動人心。是名邪命食。</p>
【二種存濟】（出阿毘達磨論）<p style="margin-left:1em">存即存活。濟即救濟。謂以飲食存濟其生也。一有罪存濟。謂有一等之人。矯妄詭詐而求飲食。如是得飲食已。歡喜受用。貪愛不捨。不見生死過患。不知出離之法。是名有罪存濟。二無罪存濟。謂非如前人矯妄詭詐而求飲食。但以正道而乞飲食。得飲食已。如法受用不貪不愛不著。能見生死過患。善知出離之法。是名無罪存濟。</p>
【二求】（出成實論）<p style="margin-left:1em">一得求。謂諸眾生欲得諸樂。隨意求取。雖經險難。不以為苦如海吞流。心無厭足。是名得求。二命求。謂諸眾生取樂生愛。不能如實觀察樂是苦因。反求長命。受此諸樂。是名命求。</p>
【二種數】（出華嚴經疏）<p style="margin-left:1em">一數量數。數量數者。即一多之數量也。謂由一多之數。而能安立一切諸法也。二色心有為數。色即色身。心即所起之心。皆有生滅。名曰有為。此色心二法。別而言之。則有五陰十二入十八界等數目不同。故名色心有為數。（五陰者。色陰。受陰。想陰。行陰。識陰也。十二入者眼入。耳入。鼻入。舌入。身入。意入。色入。聲入。香入。味入。觸入。法入也。十八界者。眼界。色界。眼識界。耳界。聲界。耳識界。鼻界。香界。鼻識界。舌界。味界。舌識界。身界。觸界。身識界。意界。法界。意識界也。）</p>
【二種滅】（出顯揚聖教論）<p style="margin-left:1em">一暫時滅。謂如來出世。逗機設教。化導眾生。大小乘人皆得解脫。機緣既盡。更無可化。如來即便入滅。然如來法身之體。如如不動。實未嘗滅。是名暫時滅。二究竟滅謂如來妙覺圓明。一切煩惱。悉已斷滅。淨盡無餘。更不復生。是名究竟滅。</p>
【二邊】（出攝大乘論釋）<p style="margin-left:1em">一增益邊。謂因緣所生之法。若分別推求。本無自性。眾生不了。執之為有。是名增益邊。（因緣所生法者。謂六根為因。六塵為緣。根塵相對。中間一念心起。即是所生法也。）二損減邊。謂因緣所生之法。若分別定無。即是損減。實有成就之性。是名損減邊。</p>
【二邊】（出中論）<p style="margin-left:1em">一有邊。邊即邊際。謂世間一切事物。必假眾緣具足和合而生。皆無自性。雖無自性。不得言無。故名有邊。二無邊。謂世間一切事物。既假眾緣具足和合而生。本無自性。若無自性。則一切法皆空。不得言有。故名無邊。</p>
【二時】（出大智度論）<p style="margin-left:1em">一迦羅時。梵語迦羅。華言實時。謂佛於律中。誡諸弟子。聽時食。遮非時食。實有其時。故名實時。論云毘尼結戒。是世界中實。非第一義中實。是也。（梵語毘尼華言善治。）二三摩耶時。梵語三摩耶。華言假時。亦名短時長時。論中廣約三世無相。時法無實。故名假時。亦名短時長時者。謂不同外道定執。蓋是假設長短而無其實。故若短若長。悉名三摩耶。（三世者。過去未來現在也。）</p>
</div></div>
</div><!-- end of div[@id='body'] -->
</body></html>