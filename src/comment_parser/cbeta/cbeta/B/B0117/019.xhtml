<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三藏法數</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu30' />
<div class='div-other'><a id='mulu31' />【薄伽梵六義】（出華嚴經隨疏演義鈔）<p style="margin-left:1em">梵語薄伽梵。亦云婆伽婆。名具六義。佛地論云。自在熾盛與端嚴。名稱吉祥及尊貴。如是六德義圓滿。是故彰名薄伽梵。唐玄奘法師。明五種不翻中。第二多含不翻。即薄伽梵是也。（五種不翻者。秘密不翻。多含不翻。此方無不翻。順古不翻。尊重不翻也。）一自在義。謂如來永不屬諸煩惱之所繫縛。故曰自在。二熾盛義。謂如來猛燄智火。洞達無際。故曰熾盛。三端嚴義。謂如來三十二相。莊嚴妙好。故曰端嚴。（三十二相者。足安平相。千輻輪相。手指纖長相。手足柔輭相。手足縵網相。足跟滿足相。足趺高好相。腨如鹿王相。手過膝相。馬陰藏相。身縱廣相。毛孔生青色相。身毛上靡相。身金色相。身光面各一丈相。皮膚細滑相。七處平滿相。兩腋滿相。身如師子相。身端直相。肩圓滿相。四十齒相。齒白齊密相。四牙白淨相。頰車如師子相。咽中津液得上味相。廣長舌相。梵音深遠相。眼色金精相。眼睫如牛王相。眉間白毫相。頂肉髻成相也。）四名稱義。謂如來圓滿一切殊勝功德。十方世界。無不聞知。故曰名稱。五吉祥義。謂如來既具勝妙之德。故一切世間。讚歎供養者。亦獲吉祥。故曰吉祥。六尊貴義。謂如來始從兜率天中降生王宮。及出家已。而登極果之位。方便利益一切眾生。故曰尊貴。（梵語兜率。華言知足。）</p>
【如來勝德六義】（出阿毘達磨雜集論）<p style="margin-left:1em">一自性義。謂諸佛法身。皆依真如理體而為自性。是名自性義。二因義。謂諸佛於無量無數劫中。修習勝果之因。是名因義。（劫。梵語具云劫波。華言分別時節。）三果義。謂諸佛永斷一切煩惱等障。證得無上菩提之果。是名果義。（梵語菩提。華言道。）四業義。謂諸佛以清淨身業現大神通。清淨口業演大法義。清淨意業種種調伏。方便導引可化眾生。令其出離生死。證大菩提。是名業義。五相應義。應。當也。謂諸佛因中。能行種種難行苦行。所生十力四無所畏等功德。而與法性之理相應。故名相應義。（十力者。知是處非處智力。知過現未來業報智力。知諸禪解脫三昧智力。知諸根勝劣智力。知種種解智力。知種種界智力。知一切至處道智力。知天眼無礙智力。知宿命無漏智力。知永斷習氣智力也。四無所畏者。一切智無所畏。漏盡無所畏。說障道無所畏。說盡苦道無所畏也。）六差別義。謂諸佛說法度。諸眾生則現法報應三身差別之相。故名差別義。</p>
【如來功德六種相】（出瑜伽師地論）<p style="margin-left:1em">功德者。如來萬行之因。法身之果德也。為令眾生如佛修行。皆得成就無上道果。故說六種相也。一圓滿。謂諸如來萬行具足。種智圓明。於世間出世間一切功德。皆悉成就。超過聲聞緣覺菩薩之上。故曰圓滿。（菩薩。梵語具云菩提薩埵。華言覺有情。）二無垢。謂諸如來由證常樂我淨之德。而無一切煩惱污染。故曰無垢。三不動。謂諸如來由證大寂滅定所有功德。一切外道魔軍。盜賊親屬。乃至火水風等。皆不能撓亂變壞。故曰不動。四無等。謂諸如來所有種種功德。廣大尊勝。威力自在。一切有情乃至菩薩。無與比者。故曰無等。五能作有情利益。謂諸如來成就無上功德。方便示現利他之行。度脫有情。令成聖道。故曰能作有情利益。六功能。謂諸如來於所作利益有情之事。無所作願。無所取捨。而自然圓就。故曰功能。</p>
【六即佛】（出觀無量壽佛經疏妙宗鈔）<p style="margin-left:1em">六即佛者。約事故明六。約理故明即。即者。其體不二。名之為即。然明此六即者。或顯法門高深。或明修行次第。若論六者。位次高下有序。則修行之人不生上慢。若論即者。理體初後皆是。則修行之人不生退屈。以理言之。即處常六。六處常即。蓋由事理不二故也。一理即佛。謂眾生本具佛性之理。與諸如來無二無別。故涅槃經云。一切眾生即是佛。是為理即佛。二名字即佛。謂或從知識處聞。或從經卷中見。知此理性即佛之名。於名字中通達解了一切諸法皆是佛法。是為名字即佛。三觀行即佛。謂既知一切法皆是佛法。必須心觀明了。理慧相應。所行如所言。所言如所行。是為觀行即佛。此五品位也。（理慧相應者。理即所觀之理境。慧即能觀之智慧。應者當也。謂境智相當。則言行一致也。五品者。隨喜品。讀誦品。說法品。兼行六度品。正行六度品也。）四相似即佛。謂於觀行即中。愈觀愈明。愈止愈寂。雖未能真證其理。而於理彷彿。有如真證。是為相似即佛。此十信位也。（愈觀愈止者。觀即觀照。以觀觀昏也。止即止息。以止止散也。十信者。信心。念心。精進心。慧心。定心。不退心。護法心。回向心。戒心。願心也。）五分證即佛。謂無明之惑。有四十一品。至此破一品無明。證一分中道。是為分證即佛。此十住。十行。十回向。十地。等覺位也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無礙解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。等覺者。去後妙覺佛位猶有一等。勝前諸位。得稱覺也。）六究竟即佛。謂道窮妙覺。種智俱圓。是為究竟即佛。此極果妙覺佛也。（種智者。即一切種智也。妙覺者。覺體圓明。不可思議也。）</p>
【六念法】（出別譯雜阿含經）<p style="margin-left:1em">一念佛。謂念佛具足十號。大慈大悲智慧光明。神通無量。能拔眾苦。我以清淨質直之心。得親近佛。心生歡喜。以歡喜故。身得快樂。以快樂故。其心得定。以得定故。其心平等。修念佛觀。必趣涅槃。是名念佛。（十號者。一如來。二應供。三正徧知。四明行足。五善逝。六世間解無上士。七調御丈夫。八天人師。九佛。十世尊也。梵語涅槃。華言滅度。）二念法。謂法是如來所有功德。即十力四無所畏等。我以清淨質直之心。得親近法。心生歡喜。以歡喜故。身得快樂。得快樂故。其心得定。以得定故。其心平等。修念法觀。必趣涅槃。是名念法。（十力者。知是處非處智力。知過現未來業報智力。知諸禪解脫三昧智力。知諸根勝劣智力。知種種解智力。知種種界智力。知一切至處道智力。知天眼無礙智力。知宿命無漏智力。知永斷習氣智力也。四無所畏者。一切智無所畏。漏盡無所畏。說障道無所畏。說盡苦道無所畏也。）三念僧。謂僧是如來弟子。得無漏法。具戒定慧。能為世間眾生作良福田。應當恭敬。我以清淨質直之心。得親近僧。心生歡喜。以歡喜故。身得快樂。得快樂故。其心得定。以得定故。其心平等。修念僧觀。必趣涅槃。是名念僧。（無漏法者。謂修戒定慧之法。則不漏落生死也。）四念戒。謂念諸禁戒。能遮諸惡煩惱。我以清淨質直之心。得親近戒。心生歡喜。以歡喜故。身得快樂。以快樂故。其心得定。以得定故。其心平等。修念戒想。必趣涅槃。是名念戒。五念施。謂念己所施。獲得善利。一切世間為慳嫉所覆。我於今者。得離如是慳貪之垢。住捨心中。於一切物心無恡惜。持用布施。既布施已。我心應喜。以喜心故。身得快樂。以快樂故。其心得定。以得定故。其心平等。修念施想。必趣涅槃。是名念施。六念天。謂念欲界天等。悉因往昔戒施善根。得生彼處。受天快樂。我亦見有如是戒施功德。捨命之時。必生彼天。以念天故。離於惡法。心生歡喜。心歡喜故。身得快樂。得快樂故。其心得定。以得定故。其心平等。修念天想。必趣天道。是名念天。</p>
【六慧法】（出菩薩瓔珞本業經）<p style="margin-left:1em">一聞慧。謂別教菩薩。於十住位中。因聞中道之理。知一切法。離二邊相。故名聞慧。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。二邊相者。空有二邊之相也。）二思慧。謂別教菩薩。於十行位中。思惟中道之理。發生一切智慧。故名思慧。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。）三修慧。謂別教菩薩。於十回向位中。修習中道之理。發生一切智慧。故名修慧。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）四無相慧。謂別教菩薩。於十地位中。證知中道之理。空無性相。發生一切智慧。故名無相慧。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）五照寂慧。照即中道之用。寂即中道之體。謂別教等覺菩薩。以中道之觀慧。照中道之理體。故名照寂慧。（等覺者。謂去後妙覺佛位猶有一等。勝前諸位。得稱為覺也。）六寂照慧。謂別教妙覺果佛之智慧。能於中道之理。即寂而照。即照而寂。寂照不二。定慧平等。故名寂照慧。（妙覺者。謂佛自覺覺他。覺行圓滿。不可思議也。）</p>
【六堅法】（出菩薩瓔珞本業經）<p style="margin-left:1em">一信堅。謂別教菩薩。於十住位中。修習空觀。信一切法。皆即真諦。無能毀壞。故名信堅。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。空觀者。謂觀一切法。性相皆空也。）二法堅。謂別教菩薩。於十行位中。修習假觀。知一切法。皆即俗諦。無能毀壞。故名法堅。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。假觀者。謂觀一切法。無不具足也。）三修堅。謂別教菩薩。於十回向位中。修習中觀。了一切法。皆即中諦。無能毀壞。故名修堅。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。中觀者。謂觀一切法。非空非假。即中道也。）四德堅。謂別教菩薩。於十地位中。因修中觀。破一分無明。顯一分三德。無能毀壞。故名德堅。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。三德者。法身德。般若德。解脫德也。）五頂堅。謂別教等覺菩薩。居十地頂。惑破德顯。無能毀壞。故名頂堅。（等覺者。去後妙覺佛位猶有一等。勝前諸位。得稱為覺也。）六覺堅。謂別教妙覺果佛。覺了一切法。皆即中道。無能毀壞。故名覺堅。（妙覺佛者。謂自覺覺他。覺行圓滿。不可思議也。）</p>
【六忍法】（出菩薩瓔珞本業經）<p style="margin-left:1em">一信忍。謂別教菩薩。於十住位中。修習空觀信一切法。皆悉空寂。能於空法忍可忍證。故名信忍。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。空觀者。謂觀一切法性相皆空也。）二法忍。謂別教菩薩。於十行位中修習假觀。雖知一切法空無所有。而能假立一切法。化諸眾生。於假法中忍可忍證。故名法忍。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。假觀者。謂觀一切法無不具足也。）三修忍。謂別教菩薩。於十回向位中修習中觀。知一切法事理和融。於中道中忍可忍證。故名修忍。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。中觀者。謂觀一切法非空非假。即中道也。）四正忍。謂別教菩薩。於十地位中正破無明之惑。而於中道之理。忍可忍證。故名正忍。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）五無垢忍。謂別教菩薩。於等覺位中斷除無明惑染。而於自性清淨心體忍可忍證。故名無垢忍。（等覺者。去後妙覺佛位猶有一等。勝前諸位。得稱為覺也。）六一切智忍。智者知也。謂別教妙覺果佛。斷一十二品無明惑盡。徧知一切中道之法。而於此法忍可忍證。故名一切智忍。（妙覺者。謂自覺覺他。覺行圓滿。不可思議也。十二品者。十地等覺妙覺所斷之惑。各一品也。）</p>
【六受法】（出大集法門經）<p style="margin-left:1em">一眼觸受。觸即觸著。亦對也。受。領納也。謂眼與好惡之色。相觸對時。即生苦樂之受。是名眼觸受。二耳觸受。謂耳與好惡之聲。相觸對時。即生苦樂之受。是名耳觸受。三鼻觸受。謂鼻與香臭之物。相觸對時。即生苦樂之受。是名鼻觸受。四舌觸受。謂舌與美惡之味。相觸對時。即生苦樂之受。是名舌觸受。五身觸受。謂身與美妙麤惡之境。相觸對時。即生苦樂之受。是名身觸受。六意觸受。謂意分別五塵好惡妍醜之境。即生苦樂之受。是名意觸受。（五塵者。色塵。聲塵。香塵。味塵。觸塵也。）</p>
【六觀法】（出菩薩瓔珞本業經）<p style="margin-left:1em">一住觀。心會於理為住。謂別教菩薩。於十住位中修習空觀。故名住觀。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。空觀者。謂觀一切法。性相皆空也。）二行觀。行即進趣之義。謂別教菩薩。於十行位中修習假觀。故名行觀。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。假觀者。謂觀一切法無不具足也。）三向觀。向即回因向果之義。謂別教菩薩。於十回向位中修習中觀。故名向觀。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。中觀者。謂觀一切法非空非假。即中道也。）四地觀。地即能生佛智。住持不動之義。謂別教菩薩。於十地位中修習中觀。能生佛智。故名地觀。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）五無相觀。謂別教菩薩。於等覺位中修習中觀。了知惑染性相本空。故名無相觀。（等覺者。謂去後妙覺佛位猶有一等。勝前諸位。得稱為覺也。）六一切種智觀。種即能生之義。謂別教妙覺果佛。中道觀成。能知一切道種差別。故名一切種智觀。（妙覺佛者。謂自覺覺他。覺行圓滿。不可思議也。）</p>
【六行觀】（出禪波羅蜜次第法門）<p style="margin-left:1em">謂厭下苦麤障。欣上勝妙利。各有因果。依此六法修行。是名六行觀。一厭苦觀。謂思惟身中所起心數。緣於貪欲。不能出離。是為因苦。復思欲界報身。饑渴寒熱。病痛刀杖等。種種所逼。是為果苦。苦因苦果。皆須厭惡也。（心數者。受想行也。）二厭麤觀。謂思惟欲界五塵。能起眾惡。是為因麤。復思此身。為三十六物屎尿臭穢之所成就。是為果麤。麤因麤果。皆須厭惡也。（五塵者。色塵。聲塵。香塵。味塵。觸塵也。三十六物者。外相十二。謂髮毛爪齒眵淚涎唾屎尿垢汗也。身器十二。謂皮膚血肉筋脈骨髓肪膏腦膜也。內含十二。謂肝膽腸胃脾腎心肺生藏熟藏赤痰白痰也。）三厭障觀。謂思惟煩惱。障覆真性不能顯發。是為因障。復思此身。質礙不得自在。是為果障。因障果障。皆須厭惡也。四忻勝觀。謂既厭欲界下劣貪欲之苦。即忻初禪上勝禪定之樂。是為因勝。復厭欲界饑渴等苦。即忻初禪禪味之樂。是為果勝。得樂勝苦。皆須忻喜也。五忻妙觀。謂既厭欲界貪欲五塵之樂。心亂馳動為麤。即忻初禪禪定之樂。心定不動。是為因妙。復厭欲界臭穢之身為麤。即忻受得初禪之身。如鏡中像。雖有形色。無有質礙。是為果妙。得妙勝麤。皆須忻喜也。六忻出觀。謂既厭欲界煩惱蓋障。即忻初禪。心得出離。是為因出。復厭欲界之身。質礙不得自在。即忻初禪。獲得五通之身。自在無礙。是為果出。得出勝障。皆須忻喜也。（五通者。天眼通。天耳通。他心通。宿命通。神足通也。）</p>
【法華六瑞】（出法華經文句）<p style="margin-left:1em">謂法華一經。妙理玄微。人難信受。故先以瑞相警變常情。常情既變。而生渴仰。則聞法染心。妙道易階。密有所表。故具明六瑞焉。一說法瑞。謂佛將說法華。先說無量義經而為法華作序。從一法說無量義。會無量義歸於一法。故無量義經為法華會多歸一之序。經云。說大乘經。名無量義。是也。且說法乃佛之常儀。何得為瑞。蓋佛說無量義經雖竟。時眾不散。待於後聞。此事奇特。與常說異。故名說法瑞。二入定瑞。謂佛將說法華。而欲會多歸一。故先入此無量義處定。經云。入於無量義處三昧。是也。且入定亦佛之常儀。何得為瑞。蓋佛雖入開定。意在合定。與常入定有異。故名入定瑞。（梵語三昧。華言正定。開定者。即無量義處定也。合定者。即法華會多歸一之定也。）三雨華瑞。謂佛將說法華。故天雨四華。以表十住十行十回向十地諸菩薩當獲成佛之因。故名雨華瑞。經云。天雨曼陀羅等四華。是也。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。梵語曼陁羅。華言適意。又云白華。四華者。曼陁羅華。摩訶曼陁羅華。曼殊沙華。摩訶曼殊沙華也。）四地動瑞。謂佛將說法華。故地六種震動。以表圓教十住十行十回向十地等覺妙覺六番破無明惑也。為無明盤礴。未曾侵毀。方將破壞。故先動地以表之。故名地動瑞。經云。普佛世界。六種震動也。（六種震動者。一動。二起。三涌。四震。五吼。六擊也。等覺者。去後妙覺佛位猶有一等。勝前諸位。得稱為覺也。妙覺者。謂自覺覺他。覺行圓滿。不可思議也。）五眾喜瑞。謂大眾既見雨華動地。知佛世尊必說大法。欣躍內充。以表大機當發。經云。大眾得未曾有。歡喜合掌。一心觀佛。是也。且喜怒人之常情。何得為瑞。蓋天華悅眼。地動震心。是外瑞。心喜是內瑞。非常之喜。昔雖曾有。而不為喜所動。今為喜動。而能一心觀佛。故名眾喜瑞。六放光瑞。謂佛將說法華。先放毫光。照於此土。以至他土。與常放光有異。故名放光瑞。經云。佛放眉間白毫相光。徧照東方萬八千世界。是也。</p>
【妄盡還源觀六門】（出華嚴還源觀）<p style="margin-left:1em">此觀門者。乃唐賢首國師。以華嚴大經之義。富博宏深。覽之者詎究其源。尋之者罕窮其際。由是統收玄奧。囊括大宗。述此六門。令諸後學修習觀法。斷除諸妄。復歸真源也。一顯一體。一體即自性清淨圓明之體也。蓋此體性。從本以來。圓明湛寂。在塵勞而不垢。處涅槃而非淨。在聖不增。居凡不減。煩惱覆之則隱。智慧了之則顯。故云顯一體也。二起二用。二用者。謂依前淨體。起於二用也。一者海印森羅常住用。謂入海印三昧。照真如性。妄盡心澄。眾德並現。猶如大海。風息水澄。萬象齊鑒。森然交羅。常住不動也。二者法界圓明自在用。謂入華嚴三昧。照法界體。眾德具足。萬行莊嚴。光明照徹。圓融無礙也。（梵語三昧。華言正定。）三示三徧。三徧者。即依前二用。一一普周法界也。一者一塵普周法界徧。謂塵無自性。攬真理而成立。真既無邊。塵亦隨爾。故一一塵中。皆見法界。二者一塵出生無盡徧。謂塵無自體。起必依真。真如既具。恒沙眾德。依真起用。萬法繁興。無有窮盡。三者一塵合容空有徧。謂塵無自性。即空也。幻相宛然。即有也。真空不空。妙有不有。事理該羅。容納無礙也。四行四德。四德者。即依前一塵能徧之境。而修行四德也。一者隨緣妙用無方德。謂隨順機緣。起諸妙用。萬別千差。神變不測也。二者威儀住持有則德。謂行住坐臥。整肅威儀。闡揚教法。拯物導迷。堪忍住持。可軌可範也。三者柔和質直攝生德。謂慈悲平等。調柔和順。言行相符。質直無偽。唯以正法攝化眾生也。四者普代眾生受苦德。謂諸眾生受苦無量。常懷悲憫。拯拔救濟。亦復出生入死。為其說法。咸令得樂也。五入五止。五止者。即依前能行四德之心而修五止也。一者照法清淨離緣止。謂觀照真俗二諦之法。空有不二。清淨虛廓。能緣之智既寂。而所緣之境亦亡也。二者觀人寂泊絕欲止。謂觀五蘊之身。諸法本空。寂然淡泊。諸欲皆盡。無願無求也。三者性起繁興法爾止。謂依體起用。名為性起。應用萬差。故曰繁興。任運常然。名法爾也。四者定光顯現無念止。謂入此止三昧中。光明炳現。內外洞徹。無思無慮也。五者理事玄通非相止。謂真性之理。幻相之事。隱顯俱融。性相雙泯也。（五蘊者。色蘊。受蘊。想蘊。行蘊。識蘊也。）六起六觀。六觀者。即依前五止而修。即止之六觀也。一者攝境歸心真空觀。謂觀世間一切諸法。唯一心造。心外更無一法可得。境本空寂。無有實體也。二者從心現境妙有觀。謂依體起用。具修萬行。莊嚴佛土。成就報身也。三者心境秘密圓融觀。所言心者。謂無礙心。諸佛證之以成法身也。境者謂無礙境。諸佛證之以成淨土也。然如來報身及所依淨土。圓融無礙。或身中現土。土中現身。心境雙融。了無迫隘也。四者智身影現眾緣觀。謂智體唯一。能鑑眾緣。猶如日輪照現。迥處虛空。有目之流。無不親見也。五者多身入一鏡像觀。謂以大止妙觀法力加持故。得一身作多身。多身入一身。如鏡現像。無有障礙也。六者主伴互現帝網觀。謂毘盧遮那自身為主。十方諸佛菩薩為伴。或以一身為主。多身為伴。主伴互現。重重無盡。如帝網珠。光光交暎。無有窮盡也。（帝網者。帝釋殿前千珠寶網也。梵語毘盧遮那。華言徧一切處。）</p>
【六事明經意】（出五苦章句經）<p style="margin-left:1em">經云。佛有三達之智。來今往古。靡不通焉。佛經眾多。以虛空為量。佛智弘深。以無造為原。經中所演。不可思議。或有反覆。難了難明。麤以六事。可知其意。（三達即三明。宿命明。天眼明。漏盡明也。）一正道。謂佛所說之經。旨意深奧。無作無為。無行無得。自然合道。是為正道。二善權。謂佛說經。善權變化。無有方所。或出或處。皆順機宜。隨類開演。令人悟解。悉得證入。是為善權。三至教。謂如來說經。為諸眾生指示罪福。令知作如是因。得如是果。未有作善得罪。作惡得福。其事明白。至為易曉。是為至教。四誘導。謂如來說經。蓋為蒙昧愚癡之人。難便開化。故以現世可獲福報因緣等。勸誘引導。令其歡喜順從而生正信。是為誘導。五福德。謂佛說經。為令眾生修習布施持戒忍辱精進禪定智慧等行。調伏諸根。無所放逸。則得天人果報。長樂無窮。是為福德。六禁戒。謂佛說經。制諸禁戒。令一切眾生攝持身口意業。清淨不犯。即能超脫三惡趣苦。是為禁戒。（三惡趣者。餓鬼趣。畜生趣。地獄趣也。）</p>
【六離合釋】（出華嚴經隨疏演義鈔）<p style="margin-left:1em">謂一名之中。有能所等互相混濫。故須明此六種之釋。復以依主等皆有離合之意。故云六離合釋。（離合意者。如依主釋中。以眼與識分說為離。眼識通說為合。持業中。藏與識。有財中。金剛與人。相違中。眼與耳。帶數中。五與蘊。隣近中。念與慧。其意皆與此同。）一依主釋。謂所依為主。如言眼識。眼是所依為勝。識是能依為劣。將劣依勝。故名眼之識。如臣依主。能所相彰。是為依主釋。（眼之識。若云眼即識。即屬持業釋也。）二持業釋。持謂任持。業謂業用。如說第八藏識。識是本體。藏是業用。攝用歸體。體能持用。藏即是識。故名藏識。體持業用。是為持業釋。三有財釋。謂從他所有。以得其名。如言金剛。金剛本是護法之神。因執金剛寶杵。得金剛名。又如梵語俱舍。華言藏。藏有含藏之義。以其含藏文義。猶如世之庫藏。能積聚財物。故名藏。將他名以顯己。是為有財釋。四相違釋。謂如說眼及耳等。體性各別。皆自為主。猶如水火。不相隨順。兩別雙舉。故名相違釋。五帶數釋。謂法上度量。以數顯義也。如說五蘊。因數有五。帶起本數。即名五蘊。乃至二諦等法。無不皆然。體帶數量。故名帶數釋。（五蘊者。色蘊。受蘊。想蘊。行蘊。識蘊也。二諦者。真諦。俗諦也。）六隣近釋。謂從隣近為名。如說四念住。本是以慧觀察身受心法。今云念者。慧即揀擇照了。念即明記不忘。以念與慧。其義隣近。故隱慧之名而言四念。所謂隱己從他也。又如意與識之類。皆然。故名隣近釋。（四念住。即四念處。一觀身不淨。二觀受是苦。三觀心無常。四觀法無我也。）</p>
【六種本迹】（出宗鏡錄）<p style="margin-left:1em">本謂根本。如樹之有根也。迹猶足迹。如人依處則有行迹。故名本迹。一理事本迹。謂從實相真諦之理為本。出生一切諸法。俗諦之事為迹。此迹雖名為事。乃理中所具之事。亦屬於理。故名理事本迹。（真諦者。謂泯絕一切法也。俗諦者。謂建立一切法也。）二理教本迹。謂如上理之與事。俱不可說。皆名為本。本即理也。說理說事。皆名為迹。迹謂教也。故名理教本迹。三教行本迹。謂如上理事之教。皆名為本。稟教修行。名之為迹。故名教行本迹。四體用本迹。謂如上稟教修行契理。證於法身之體為本。即法身之體。起應身之用為迹。故名體用本迹。五權實本迹。謂最初實得法應二身。皆名為本。中間化度眾生。數數唱生唱滅。種種權施法應二身。皆名為迹。故名權實本迹。（最初得法應二身者。謂佛於過去無數劫前。最初破無明惑。證法性身而起應用也。中間者。謂過去世初成佛時。乃至于今菩提樹下示成正覺之中間也。）六今已本迹。今即是本。謂法華經從地涌出品已後。所說久遠理事乃至權實。皆名為本。已即是迹。謂法華經從安樂行品已前。及華嚴鹿苑方等般若。已說事理權實等法。皆名為迹。故名今已本迹。</p>
【六成就】（出華嚴經疏）<p style="margin-left:1em">六成就者。即如是我聞等六事。乃諸經之通序也。佛將入滅。阿難問云。世尊滅後。諸經之首。當安何語。佛答言。當安如是我聞。一時佛在某處。為某眾等。蓋言佛所說法。以此六事和合。方能成就。故名六成就。（梵語阿難。華言慶喜。）一信成就。信即如是也。言如是者。乃諸經之法體也。大智度論云。佛法大海。唯信能入。信者言是事如是。不信者言是事不如是。謂如是之法。是佛所說。信受不疑。故名信成就。二聞成就。聞即我聞也。言我聞者。謂如是之法。阿難自言。我曾親從佛聞。故名聞成就。三時成就。時即一時也。言一時者。法王啟運嘉會之時也。謂眾生有緣。能感佛即現身垂應。感應道交。不失其時。故名時成就。四主成就。主即佛也。佛。梵語具云佛陀。華言覺。即自覺覺他。覺行圓滿也。謂佛為世間出世間說法化導之主。故名主成就。五處成就。處即佛說法之處也。謂或在天上。或在人間。或摩竭提國。或舍衛國等。即是其處。故名處成就。（梵語摩竭提。華言不害。以其國法無刑戮故。梵語舍衛。華言聞物。以其名聞勝於諸國。又寶物多出此故。）六眾成就。眾即菩薩二乘天仙等諸大眾也。謂佛說法。必有菩薩等大眾。雲集同聽。故名眾成就。（菩薩。梵語具云菩提薩埵。華言覺有情。二乘者。聲聞乘。緣覺乘也。）</p>
【又六事成就】（出莊嚴論）<p style="margin-left:1em">論云。菩薩為成就六度故。决定應行六事也。（菩薩。梵語具云菩提薩埵。華言覺有情。六度者。一布施。二持戒。三忍辱。四精進。五禪定。六智慧也。）一供養。供養者。謂因成就檀度故。興供養。若不長時供養三寶。則檀度不得圓滿也。（梵語檀。華言施。三寶者。佛寶。法寶。僧寶也。）二學戒。學戒者。謂因成就戒度故。學習持戒。若不長時學戒。則戒度不得圓滿也。三修悲。修悲者。謂因成就忍度故。修習大悲心饒益眾生。若不長時忍受及不饒益眾生。則忍度不得圓滿也。四勤善。勤善者。謂因成就進度故。勤修眾善。若心放逸不修諸善。則進度不得圓滿也。五離諠。離諠者。謂因成就禪定故。離諠閙。若在聚落。鬬諍雜亂。則禪定不得圓滿也。六樂法。樂法者。謂因成就智度故。愛樂佛法。若不徧歷十方。承事諸佛。聽法無厭。如海納流。無時盈溢。則智度不得圓滿也。</p>
【六度】（出六度集經）<p style="margin-left:1em">一檀那。梵語檀那。華言布施。施有二種。一者財施。謂以飲食衣服田宅珍寶及一切資身之具。悉能施之。二者法施。謂從諸佛及善知識聞說世間出世間善法。以清淨心轉為他說也。二尸羅。梵語尸羅。華言性善。謂好行善道。不自放逸。此據義而譯也。正翻止得。謂止惡得善也。又翻為戒。謂戒能防止身口所作之惡也。三羼提。梵語羼提。華言忍辱。忍辱有二種。一者生忍。謂於恭敬供養中。不生憍逸。於瞋罵打害中。不生怨恨也。二者法忍。謂於寒熱風雨飢渴等法惱害之時。能安能忍。不生瞋恚憂愁也。四毘梨耶。梵語毘梨耶。華言精進。精進有二種。一者身精進。謂若勤修善法。行道禮誦。與夫講說不自放逸也。二者心精進。謂若勤行善道。心心相續。不自放逸也。五禪那。梵語禪那。華言靜慮。專心<span class='corr'>斂</span>念。守一不散之謂也。禪有二種。一者世間禪。謂色界無色界凡夫所修禪也。二者出世間禪。謂聲聞緣覺菩薩所修禪也。六般若。梵語般若。華言智慧。謂照了一切諸法皆不可得。而能通達一切無礙。為諸眾生種種演說也。</p>
【六妙門】（出法界次第）<p style="margin-left:1em">妙名涅槃。門名能通修。此六法。則能通至涅槃。故名六妙門。前三是定。後三是慧。定愛慧策。能發真明。出離生死。（梵語涅槃。華言滅度。定愛慧策者。愛謂愛樂於禪。策謂策進真行也。真明者。真性之明也。）一數息門。數息者。修行之人。調和氣息。不澀不滑。安詳徐數。從一至十。攝心在數。不令馳散。蓋欲界眾生。心多馳動。麤散難攝。故須數息制其散亂。是為入定之要。故以數息為初門也。二隨息門。隨息者。細心依隨息之出入。住而不散也。謂修行之人。雖因前數息。心暫得住。而禪定未發。若猶存數。則有起念之失。故須捨數修隨。心隨於息。入時知入。出時知出。心安明淨。禪定自發。故以隨為門也。三止門。止者。攝心靜慮也。謂修行之人。雖因前隨息。心安明靜。而定猶未發。若心依隨。則微有起想之亂。苟欲澄渟安隱。莫若於止。故次捨隨修止。凝心寂慮。禪定自發。故以止為門也。四觀門。觀者。分別觀察之心也。謂修行之人。雖因前止。證諸禪定。而解慧未發。若心住定。則有味著之失。是故不著於止。起觀分別。則無漏方便。因此開發。故以觀為門也。（無漏方便者。漏謂因見思惑漏落生死也。將斷此惑而證無生。故名無漏方便。）五還門。還者。轉心反照也。謂修行之人。雖修前觀。分別觀察。而真明未發。即當捨觀修還。反照能觀之心。念念皆不可得。不加功力任運。返本還源。故以還為門也。六淨門。淨者。心無所依。不起妄想分別之垢也。謂修行之人。雖修前還。而真明猶未能發。即當捨還修淨。淨心成就。即發三乘聖道。故以淨為門也。（三乘者。聲聞乘。緣覺乘。菩薩乘也。）</p>
【六神通】（出法界次第）<p style="margin-left:1em">瓔珞經云。神名天心。通名慧性。天然之慧。徹照無礙。故名神通。一天眼通。謂能見六道眾生。死此生彼苦樂之相。及見一切世間種種形色。無有障礙。是名天眼通。（六道者。天道。人道。阿修羅道。餓鬼道。畜生道。地獄道也。）二天耳通。謂能聞六道眾生苦樂憂喜語言及世間種種音聲。是名天耳通。三知他心通。謂能知六道眾生心中所念之事。是名知他心通。四宿命通。謂能知自身一世二世三世乃至百千萬世宿命及所作之事。亦能知六道眾生各各宿命及所作之事。是名宿命通。五身如意通。謂身能飛行。山海無礙。於此界沒。從彼界出。於彼界沒。從此界出。大能作小。小能作大。隨意變現。是名身如意通。六漏盡通。漏盡通者。漏即三界見思惑也。謂羅漢斷見思惑盡。不受三界生死。而得神通。是名漏盡通。（三界者。欲界。色界。無色界也。見思惑者。謂意根對法塵起諸分別曰見惑。眼耳鼻舌身五根對色聲香味觸五塵起諸貪愛曰思惑。梵語阿羅漢。華言無學。）</p>
【六聚戒名義】（出翻譯名義）<p style="margin-left:1em">聚者集也。由眾生罪有重輕。故佛制諸戒。結罪不一。因隨其重輕。集分六類。故云六聚也。一波羅夷。梵語波羅夷。華言棄。謂犯此罪者。永棄於佛法之外也。又云極惡。釋義有三。一者由犯此戒。道果無分。二者不與僧中共住。三者捨此身已。當墮地獄。故名極惡。二僧伽婆尸沙。梵語僧伽婆尸沙。華言僧殘。謂犯此罪者。如人被他所殘。命雖未盡。形已殘廢。小有可救之理。僧為作法除此之罪。故名僧殘。三偷蘭遮。梵語偷蘭。善見律云。偷蘭名大。遮是華言。謂遮障善道。此華梵兼舉也。謂犯此罪者。大障善道。墮於惡趣也。（善道者。人天也。惡趣者。餓鬼。畜生。地獄也。）四波逸提。梵語波逸提。華言墮。謂犯此罪者。當墮八寒八熱地獄也。（八寒者。頞浮陀獄。泥賴浮陀獄。阿吒吒獄。阿波波獄。嘔喉獄。鬱波羅獄。波頭摩獄。芬陀利獄。八熱者。想獄。黑繩獄。堆壓獄。叫喚獄。大叫喚獄。燒炙獄。大燒炙獄。無間獄也。）五波羅提提舍尼。梵語波羅提提舍尼。華言向彼悔。僧祇律云。此罪應對眾發露懺悔。是也。六突吉羅。善見律云。梵語名突吉羅。華言惡作。謂身口所作之惡也。四分律本云。梵語名式叉迦羅尼。華言應當學。謂此戒難持易犯。常須念學。故不列罪名。但云應當學。</p>
【六種性】（出瓔珞本業經）<p style="margin-left:1em">種性者。種別性分也。種即種子。有發生之義。性即性分。乃自分不改之義。瓔珞經。對別教十住十行十回向十地等覺妙覺而論。故有六種性。然性通六位。種局在因。故前之四位名種。等覺雖在因。然勝前得稱為覺。故不言種也。（局在因者。謂十住十行十回向十地皆屬於因位故也。）一習種性。謂十住菩薩。研習空觀。破見思惑。故名習種性。（十住者。發心住。治地住。修行住。生貴住。方便具足住。正心住。不退住。童真住。法王子住。灌頂住也。）二性種性。謂十行菩薩。雖證本性真空之理。不住於空。而能分別一切諸法。化諸眾生。故名性種性。（十行者。歡喜行。饒益行。無瞋恨行。無盡行。離癡亂行。善現行。無著行。尊重行。善法行。真實行也。）三道種性。謂十回向菩薩。因修中道妙觀。通達一切佛法。故名道種性。（十回向者。救一切眾生離眾生相回向。不壞回向。等一切佛回向。至一切處回向。無盡功德藏回向。隨順平等善根回向。隨順等觀一切眾生回向。真如相回向。無縛解脫回向。法界無量回向也。）四聖種性。謂前諸位皆名賢位。十地菩薩。由修中道妙觀。破無明惑。證入聖地。故名聖種性。（十地者。歡喜地。離垢地。發光地。焰慧地。難勝地。現前地。遠行地。不動地。善慧地。法雲地也。）五等覺性。謂望後妙覺。猶有一等。勝前諸位。得稱為覺。是名等覺性。六妙覺性。謂自覺覺他。覺行圓滿。不可思議。故名妙覺性。（自覺覺他者。謂既能覺悟自己。而又覺悟他人也。）</p>
【六相】（出華嚴一乘教義分齊章）<p style="margin-left:1em">六相者。謂一真法界之體。而有六種名義之相也。然法界體同。本無異相。由法入於義。遂有六名。名雖有六。不離一體。交徹融通。一多無礙故也。一總相。一即具多為總。謂一法界之體。能具多種之義也。如人之身。能具眼耳等諸根而為一體。故云總相。二別相。多即非一為別。謂理體雖一。而有種種差別之義也。如身體雖一。而眼耳鼻舌諸根。各各不同。故云別相。三同相。義不相違名同。謂義雖有種種差別。而同一法界緣起故也。如眼耳等諸根。雖各不同。而共一身。不相違背。故曰同相。四異相。多異相望為異。謂種種差別之義。雖同一體。而各適其宜。不相混濫也。如眼耳等諸根。各得其用。而不雜亂。故云異相。五成相。一多緣起和合為成。謂種種緣起之義。共成法界總相之體也。如眼耳等諸根。共成一身之用。故云成相。六壞相。諸法各住本位為壞。謂諸法之義。各各自住本位。則總相不成也。如眼耳等諸根。各住自位。一體不成。故云壞相。</p>
【六因】（出大智度論）<p style="margin-left:1em">一相應因。應。當也。謂心王與心所共相應故。如親友知識。和合成事。故名相應因。（心王即第八識也。心所即受想行也。）二俱有因。俱有因亦名共因。謂心與心所。更相佐助。如兄弟同生。互相成濟。故名俱有因。三同類因。同類因亦名自種因。謂過去善法與現在善法為因。現在善法與未來善法為因。故名同類因。惡無記法。亦復如是。（惡無記法者。惡即惡法。無記即不善不惡之法也。）四徧行因。謂苦集二諦下惑也。此惑徧於二諦。故名徧行因。（苦諦下惑。十使具足。即身見。邊見。見取。戒取。邪見。貪。瞋。癡。慢。疑也。集諦下惑。但有七使。除身見邊見戒取也。）五異熟因。謂行善惡因。得善惡報。異世而熟。故名異熟因。六能作因。謂眼與色為緣。能生眼識。乃至意與法為緣。能生意識等。皆名能作因。</p>
【六種因】（出楞伽經）<p style="margin-left:1em">一當有因。謂現在六根對於六塵所作之法為因。此因能招未來當有之果。故名當有因。（六根者。眼根。耳根。鼻根。舌根。身根。意根也。六塵者。色塵。聲塵。香塵。味塵。觸塵。法塵也。）二相續因。謂因一念之心攀緣根塵。以成善惡之業。而招未來之果。於未來果。復起善惡之業。展轉無有斷絕。故名相續因。三相因。謂以所作善惡業相為因。由因感果。無有斷絕。故名相因。四作因。謂作勝因。已獲勝報。於勝報上更作勝因。故名作因。五顯示因。謂一念妄想若生。必有所作善惡業相。如燈照物。顯然可見。故名顯示因。六待因。待即對也。謂妄想滅時還作。作時還滅。若相續念斷。則妄想不生。以妄對不妄。故名待因。</p>
【六種調伏】（出菩薩善戒經）<p style="margin-left:1em">一性調伏。謂菩薩宿有善根種性故。能修習善法。調伏身心諸煩惱障。由是得證菩提。是名性調伏。（菩薩。梵語具云菩提薩埵。華言覺有情。梵語菩提。華言道。）二眾生調伏。謂菩薩善能調伏一切眾生。若有聲聞性者。令得聲聞道。有緣覺性者。令得緣覺道。乃至有人天性者。令其得人天樂。是名眾生調伏。（聲聞道。即四諦也。緣覺道。即十二因緣也。）三行調伏。謂菩薩以萬行調伏諸煩惱故。而能具足佛道。復為眾生故。修習苦行。心無悔恨。是名行調伏。四方便調伏。謂菩薩以種種方便調伏眾生。如初發心者。教持禁戒。脫離生死。已發心者。教令親近善友。受持經法。是名方便調伏。五熟調伏。謂菩薩為諸眾生無善根者說人天樂。令其發菩提心。有善根者說出世法。令其增長。成熟善果。是名熟調伏。六熟調伏印。印即法印。以法自印其心也。印有三種。一謂菩薩專念菩提。其心柔軟。未能清淨。名下熟調伏印。二謂菩薩雖得清淨。未能具足最大寂靜。名中熟調伏印。三謂菩薩修行多劫。具足清淨。獲大寂靜。道品圓滿。名上熟調伏印也。（劫。梵語具云劫波。華言分別時節。）</p>
【種子識六義】（出成唯識論）<p style="margin-left:1em">種即能生之義也。謂於八識之中。隨一識起時。能生一切善惡之法。故名種子識。（八識者。眼識。耳識。鼻識。舌識。身識。意識。末那識。阿賴耶識也。）一剎那滅義。梵語剎那。華言一念。謂眼等諸識種子。一念纔生。生則隨滅。念念不停。剎那變異。耳鼻舌身意等諸識種子。各各亦復如是。是為剎那滅義。二果俱有義。果即識與根也。謂識與根同時俱起以成力用也。如眼根照色境時。眼識隨即同緣。耳根照聲境時。耳識隨即同緣。於諸實境分明顯了。鼻舌身意。亦復如是。是為果俱有義。三恒隨轉義。謂諸識起時。種子隨轉。如眼根照境時。眼識種子隨即相續。無有間隔。耳鼻舌身意等諸識各各起時。亦復如是。恒隨相續。是為恒隨轉義。四性决定義。謂諸識各各所緣善惡無記三性。無有間雜也。如眼識緣惡境。則成惡法。不能成善法。如緣善境。則成善法不能成惡法。若緣無記。則不能成善惡二法。諸識起時。亦復如是。是為性决定義。（無記性不善不惡之性也。）五待眾緣義。謂識非一因而生。必假眾緣而後成就。如眼識種子。須得空明根境等緣。方得顯發。耳鼻舌身意等諸識種子。亦待眾緣而得成就。是為待眾緣義。（空即無壅。明即光明。）六引自果義。謂諸識各引自體果用。非是色心交互而成也。如眼根照時。眼識即緣所對實境。而不混於聲香之別體。耳鼻舌身意等諸識。亦復如是。是為引自果義。</p>
</div></div>
</div><!-- end of div[@id='body'] -->
</body></html>