<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東坡禪喜集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu100' />
<p class='juan'>東坡禪喜集<span class='note-inline'>(卷之三)</span></p><p class="byline">日本　森大狂　校訂</p>
<div class='div-other'><a id='mulu101' />
<p class='h1'>偈第三</p>
<div class='div-other'><a id='mulu102' />
<p class='h2'>○靈感觀音偈<span class='note-inline'>(并引)</span></p><p style="margin-left:1em;text-indent:-1em">或問居士。佛無不在。云何僧榮所常供養觀世音像獨稱靈感。居士答言。譬如靜夜天清無雲我目無病未有擧頭而不見月。今此畵像方其畵時。工適清淨。又此僧榮方供養時。秉心端嚴。不入諸相。無有我人眾生壽者。則觀世音廓然自現。爾時居士修此言已。心開形解。隨其所得。而說偈曰。</p>
<p style="margin-left:2em" class="lg-abnormal"><div class='lg-row'>夫物芸芸。各升其英。為天蒼蒼。為日月星。無在不在。容光則明矧我大士。淵兮淨神。玅湛生光。積光為形。亭亭空中。靡所倚憑。眷此幻身。如鬼如氓。生則囿物。軒昂權衡。地所不載。而能空行。滅則蕩空。附離四生。不可控摶。矧此亭亭。涕泪請救。摶頰頓纓。如月下照。著心寒清。不因修為。得法眼淨。碎身微塵。莫報聖靈。</div>
</p></div>
<div class='div-other'><a id='mulu103' />
<p class='h2'>○無名和尚頌觀音偈</p><p style="margin-left:1em;text-indent:-1em" class="lg-abnormal"><div class='lg-row'>我觀諸佛及菩薩。皆以六塵修佛事。雖有玅智如觀音。根性亦自聞思復。佛子流浪無始刧。未空言語文字性。譬如多財石季倫。知財為害不蚤散。手揮金寶棄溝壑。不如施與貧病者。纍纍三百五十珠。持與觀音作瓔珞。</div>
</p></div>
<div class='div-other'><a id='mulu104' />
<p class='h2'>○觀藏真畵布袋和尚像偈</p><p style="margin-left:1em;text-indent:-1em" class="lg-abnormal"><div class='lg-row'>拄杖指天。布袋著地。掉<span class='corr'>卻</span>弊珠。好一覺睡。<span class='note-inline'>(弊一作數)</span></div>
</p></div>
<div class='div-other'><a id='mulu105' />
<p class='h2'>○木峰偈</p><p style="margin-left:1em;text-indent:-1em">元<span class='corr'>豐</span>七年臘月朔日。東坡居士過臨淮謁普照王塔。過襄師房觀所藏佛骨舍利。捨山木一峰供養。乃說偈言。</p>
<p style="margin-left:2em" class="lg-abnormal"><div class='lg-row'>柺然無根。生意永斷。刧火洞然。為君作炭。</div>
</p></div>
<div class='div-other'><a id='mulu106' />
<p class='h2'>○送海印禪師偈</p><p style="margin-left:1em;text-indent:-1em">海印禪師紀公將赴峩眉。往別太子少保趙公于三衢。公以三詩贈行。復抂道過軾於齊安。亦求一偈。公以元臣大老功成而歸。軾以非才竊祿得罪而去。禪師道眼了無分別。廼知法界海慧照了萬殊。大小縱橫不相留礙。</p>
<p style="margin-left:2em" class="lg-abnormal"><div class='lg-row'>直從巴峽逢僧晏。道到東城別紀公。當時半破峩眉月。還在平羗江水中。請以此偈附於三詩之末。</div>
</p></div>
<div class='div-other'><a id='mulu107' />
<p class='h2'>○南屏汲水偈<span class='note-inline'>(汲一作激)</span></p><p style="margin-left:1em;text-indent:-1em" class="lg-abnormal"><div class='lg-row'>水激之高。如所從來。屈信杓頃。報盡而止。止不先平。於以觀法。</div>
</p></div>
<div class='div-other'><a id='mulu108' />
<p class='h2'>○佛心鑒偈</p><p style="margin-left:1em;text-indent:-1em">軾第三子過。蓄烏銅鑒。圖徑數寸。光明洞徹。元<span class='corr'>豐</span>八年十一月二日游登州延洪禪院。院僧文泰方造釋迦文佛像。乃捨為佛心鑒。且說偈曰。</p>
<p style="margin-left:2em" class="lg-abnormal"><div class='lg-row'>鑒中面像熱時炎。無我無造無受者。心花發明照十方。還度如是常沙眾。</div>
</p></div>
<div class='div-other'><a id='mulu109' />
<p class='h2'>○送僧應託偈</p><p style="margin-left:1em;text-indent:-1em">蘇壽明巢穀僧應託與東坡居士皆眉人也。會於黃岡將之廬山。作偈送之。</p>
<p style="margin-left:2em" class="lg-abnormal"><div class='lg-row'>一般口眼。兩般腸肚。認取鄉人。聞早歸去。</div>
</p></div>
<div class='div-other'><a id='mulu110' />
<p class='h2'>○送壽聖聰長老偈<span class='note-inline'>(并敘)</span></p><p style="margin-left:1em;text-indent:-1em">佛說修止任滅。是謂四病。如我所說。亦是諸佛四玅法門。我今亦修亦止亦任亦滅。滅則無作。作則無止。止則無任。任則無滅。是四法門。更相掃除。火出木盡。灰飛煙滅。如佛所說。不修不止。不任不滅。是則滅病。否即任病。如我所說。亦作亦止。亦任亦滅。是則修病。否則止病。我與佛說既同。是法亦同是病。昔維摩詰嘿然無語以對文殊。而舍利弗亦復默然以對天女。此二人者有何差別。我亦是知苟非其人道不虛行。時長老聰師自筠來黃。復歸於筠。東坡居士為說偈言。</p>
<p style="margin-left:2em" class="lg-abnormal"><div class='lg-row'>珍重壽聖師。聽我送行偈。願閔諸有情。不斷一切法。人言眼睛上。一切不可住。我謂如虛空。何物住不得。我亦非然我。而不然彼義。然則兩皆然。否則無然者</div>
</p></div>
<div class='div-other'><a id='mulu111' />
<p class='h2'>○朱壽昌梁武懺贊偈</p><p style="margin-left:1em;text-indent:-1em">我觀世間諸得道者。多因苦惱。苦惱之極無所告訴。則呼父母。父母不聞。仰而呼天。天不能救。則當歸命於佛世尊。佛以大悲方便開示令知諸苦以愛為本。得愛則喜。犯愛則怒。失愛則悲。傷愛則恨。而此愛根。何所從生。展轉觀察。愛盡苦滅。得安樂處。諸佛亦言。愛別離苦。父母離別。其苦無量。於離別中。生離最苦。有大長者曰朱壽昌。生及七歲而母捨去。長大懷思。涕淚追求。<span class='corr'>刺</span>血寫經。禮佛懺悔。四十餘年乃見其母。念報佛恩。欲度眾苦。觀諸教門。切近周至。莫如梁武所說懺悔。文既繁重。旨亦淵祕。一切眾生有不能了。乃以韻語諧諸音律。使一切人歌咏讚嘆獲福無量。時有居士蜀人蘇軾。見聞隨喜。而說偈曰。</p>
<p style="margin-left:2em" class="lg-abnormal"><div class='lg-row'>長者失母。常自念言。母本生我。我生母去。有我無母。不如無我。誓以此身。出生入死。母若不見。我亦隨盡。在眾人中。猶如狂人。終日皇皇。四十餘年。乃見其母。我初不記母之長短大小肥瘠。云何一見。便知是母。母子天性。自然冥契。如磁石鍼。不謀而合。我未見母。不求何獲。既見母已。即無所求。諸佛子等。歌詠懺文。既懺罪<span class='corr'>已</span>。當求佛道。如我所說。作求母觀。</div>
</p></div>
<div class='div-other'><a id='mulu112' />
<p class='h2'>○十二時中偈</p><p style="margin-left:1em;text-indent:-1em">十二時中常切覺察。這個是什麼。十二月二十日。自泗守席上迥。忽然夢得個消息。乃作頌云。</p>
<p style="margin-left:2em" class="lg-abnormal"><div class='lg-row'>百袞油鐺裏。恣把心肝煠。遮箇在其中。不寒亦不熱。似則是似。是則未是。不難遮箇不寒熱。那個也不寒熱。咄甚呌做遮個那個。</div>
</p></div>
<div class='div-other'><a id='mulu113' />
<p class='h2'>○無相庵偈</p><p style="margin-left:1em;text-indent:-1em" class="lg-abnormal"><div class='lg-row'>出庵見庵。入庵見圓。問此圓相。何所因起。非土非木。亦非虗空。求此圓相。了不可得。乃至無有。無有亦無。是中有相。名大圓覺。是佛心也。是諸魔種。</div>
</p></div>
<div class='div-other'><a id='mulu114' />
<p class='h2'>○玉石偈</p><p style="margin-left:1em;text-indent:-1em" class="lg-abnormal"><div class='lg-row'>嘻嘻呀呀三伏中。艸木生烟地生火。遺君玉石百有八。願君置之白石盆。注以碧蘆井中泉。遣君肝肺凉如水。熱惱既除心自定。當觀熱相無去來。寒至折膠熱流金。是我法身一呼吸。寒人者冰熱者火。冰火初不自寒熱。一切世間我四大。畢竟誰受寒熱者。愿以法水浸摩尼。當觀此石如瓦礫。</div>
</p></div>
<div class='div-other'><a id='mulu115' />
<p class='h2'>○寒熱偈</p><p style="margin-left:1em;text-indent:-1em" class="lg-abnormal"><div class='lg-row'>今歲大熱。八十餘日。物我同病。是熱非虛。方其熱時。謂不復凉。及其既涼。熱復安在。凡此寒熱。更相顯見。熱既無有。涼從何立。令我又復認此為涼。後日更涼。此還是熱。畢竟寒熱。為無為有。如此分別。皆是眾生客塵浮想。以此為達。無有是處。使謂為迷。則又不可。如火燒木。從木成炭。從炭成灰。為灰不<span class='corr'>已</span>。了無一物。當以此偈更問子由。僕在黃州戲書。為江夏李樂道持去。後七年。復相見京師出此書。茫然如夢中語也。</div>
</p></div>
<div class='div-other'><a id='mulu116' />
<p class='h2'>○戱答佛印偈</p><p style="margin-left:1em;text-indent:-1em" class="lg-abnormal"><div class='lg-row'>百千燈作一燈光。盡是恒沙玅法王。是故東坡不敢惜。借君四大作禪床。</div>
</p></div>
<div class='div-other'><a id='mulu117' />
<p class='h2'>○養生偈</p><p style="margin-left:1em;text-indent:-1em" class="lg-abnormal"><div class='lg-row'>閑邪存誠。練氣養精。一存一明。一練一清。清明乃極。丹元乃生。坎離乃交。梨棗乃成。中夜危坐。服此四藥。一藥一至。到極則處。幾費千息。閑之廓然。存之卓然。養之郁然。煉之赫然。守之以一。成之以久。功在一日。何遲之有。<span class='note-inline'>(一藥一至下恐减失一句)</span></div>
</p><p style="margin-left:2em">易曰。閑邪存其誠。詳味此字。知邪中有誠。無非邪者。閑亦邪也。至于無所閑。乃見其誠者。幻滅滅故。非幻不滅。</p>
</div>
<div class='div-other'><a id='mulu118' />
<p class='h2'>○王晉卿前生圖偈</p><p style="margin-left:1em;text-indent:-1em">王晉卿得破墨三昧。又嘗聞祖師第一義。故畵邢和璞房次律論前生圖以寄其高趣。東坡居士。既作破琹記記夢異矣。復說偈言。</p>
<p style="margin-left:2em" class="lg-abnormal"><div class='lg-row'>前夢後夢真是一。此幻彼幻非有二。正好長松水石間。更憶前身後身事。</div>
</p></div>
<div class='div-other'><a id='mulu119' />
<p class='h2'>○油水偈</p><p style="margin-left:1em;text-indent:-1em">熈寧元年七月二十八日。元叔設食嘉祐。謁長老觀佛牙。趙郡蘇某為之頌曰。</p>
<p style="margin-left:2em" class="lg-abnormal"><div class='lg-row'>水在油中。見火則起。油水相搏。水去油住。湛然光明。不知有火。在火能定。內外淨故。若不經火。油水同定。非真定故。見火復起。<span class='note-inline'>(一本作在穴能寶)</span></div>
</p></div>
<div class='div-other'><a id='mulu120' />
<p class='h2'>○地獄變相偈</p><p style="margin-left:1em;text-indent:-1em" class="lg-abnormal"><div class='lg-row'>我聞。吳道子初作酆都變。都人懼罪業。兩月罷屠宰。此畵無實相。筆墨假合成。譬如說食飽。何從生怖汗。乃知法界性。一切惟心造。若人了此言。地獄自破碎。</div>
</p></div></div>
<p class='juan'>東坡禪喜集<span class='note-inline'>(卷之三終)</span></p>
</div><!-- end of div[@id='body'] -->
</body></html>