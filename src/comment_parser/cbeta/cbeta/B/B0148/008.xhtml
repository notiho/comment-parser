<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東坡禪喜集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu180' />
<p class='juan'>東坡禪喜集<span class='note-inline'>(卷之八)</span></p><p class="byline">日本　森大狂　校訂</p>
<div class='div-other'><a id='mulu181' />
<p class='h1'>○禪喜紀事第八</p><p style="margin-left:1em;text-indent:-1em">蘇子由謫高安。雲庵時時相過。有聰禪師。亦蜀人。一夕雲庵夢。同子由聰迓五祖戒禪師。既覺語子由。而聰亦至。子由曰。方與洞山說夢。子今來。同說夢乎。聰曰。夜來夢。吾三人迎戒和尚。子由曰。世間果有同夢者。久之東坡書至。曰。<span class='corr'>已</span>至奉新。旦夕相見。三人喜出城。而坡至。則以語坡。坡曰。軾七八歲。常夢是僧。又先妣方孕時夢。一僧來托宿。及謫英州。雲居佛印遣書至南昌。坡引紙大書曰。戒和尚又錯脫也。後監玉局觀。作偈答南華長老曰。惡業相纏四十年。常<span class='note-inline'>(常一作當)</span>行八捧十三禪。<span class='corr'>卻</span>著衲衣歸玉局。自疑身是五通仙。<span class='note-inline'>(冷齋夜話)</span></p>
<p style="margin-left:1em;text-indent:-1em">蘇子瞻。九日尋臻闍梨。遂泛小舟至慧勤書院。詩云。白髮長嫌歲月侵。病眸兼怕酒杯㴱。南屏老宿間相訪。東閣郎君懶重尋。試碾露芽烹白雲。休拈霜蕊嚼黃金。扁舟又載平湖去。欲訪孤山支道林。<span class='note-inline'>(西湖游覽志餘)</span></p>
<p style="margin-left:1em;text-indent:-1em">有室曰楞伽。宋太子少保張安道自翰林學士出守滁州。一日入瑯琊山藏院呼梯。梯梁得木匣。發而視之。乃楞伽經也。恍然覺其前身葢知藏僧也。寫楞伽經未終而化。安道續書殘軸。筆跡宛然如昔。元豐末。東坡居士蘇軾過南都。安道出此經授軾。且以錢三十萬使鏤板印施於江淮間。軾曰。此經在他人猶為希世之寶。况於公乎。請家藏為子孫無竆之福。金山龍遊寺主僧了元謂軾曰。印施有盡。書而刻之。則無盡矣。軾乃留金山元請代書之。使侍者曉機走錢塘求善工。鏤板流傳四方。乾道丙子主僧寶印即軾寫經處扁曰楞伽室。<span class='note-inline'>(說郛戴坦)</span></p>
<p style="margin-left:1em;text-indent:-1em">風篁嶺多蒼筤篠蕩。風韻凄清。至此林壑㴱沈。迥出塵表。流淙活活自龍井而下。四時不絕。嶺故叢薄荒密。元<span class='corr'>豐</span>中。僧辨才淬治潔楚。名曰風篁。蘇子瞻訪辨才龍井。送至嶺上。左右驚曰。遠公過虎溪矣。辨才笑曰。杜子有云。與子成二老。來往亦風流。遂作亭嶺上名曰過溪。亦曰二老。子瞻紀之。詩云。日月轉雙轂。古今同一丘。惟此鶴骨老。凜然不知秋。去住兩無礙。人士爭挽留。去如龍出水。雷雨捲潭湫。來如珠還浦。魚鱉爭駢頭。此生暫寄寓。常恐名實浮。我比陶令媿。師為遠公優。送我過虎谿。溪水當逆流。聊使此山人永記二老游。大千在掌握。寧有離別憂。<span class='note-inline'>(田汝成)</span></p>
<p style="margin-left:1em;text-indent:-1em">東坡在惠州時。其家居江浙。以地遠無人致書為憂。有道人卓契順者。慨然嘆曰。惠州不在天上。行即到矣。因請書以行。佛印因致書云。常讀退之送李愿歸盤谷序。愿不遇知于主上者。猶能坐茂樹以終日。子瞻中大科。登金門上玉堂。遠放寂寞之濱。權臣忌子瞻為宰相耳。人生一世間如白駒之過隙。二三十年功名富貴。轉盻成空。何不一筆勾斷。尋取自家本來面目。萬劫常住。永無墮落。縱未得到如來地。亦可以驂駕鸞鶴翱翔三島為不死人。何乃膠柱守株待入惡趣。昔有問師。佛法在甚麼處。師云。在行住坐臥處著衣吃飯處痾屎撒溺處沒理沒會處。死活不得處。子瞻胸中有萬卷書。下筆無一點塵到這地位不知性命所在。一生聰明要做甚麼。三世佛則是一個有血性的漢子。子瞻若能脚下承當。把三二十年富貴功名。賤如泥土努力。向前。珍重珍重。<span class='note-inline'>(錢世昭昭)</span></p>
<p style="margin-left:1em;text-indent:-1em">哲宗問左右。蘇軾襯朝章者何服。對曰。道衣。南行時帶一軸彌陀曰。此軾生西方公據也。<span class='note-inline'>(唾玉集)</span></p>
<p style="margin-left:1em;text-indent:-1em">子由誦楞嚴經悟一解六亡之義。自言。於此道更無礙。然其作風痺詩。乃有數盡。吾則行未應墮冥漠之句。則於理尚有礙也。而東坡乃謂。子由聞道先我何耶。東坡奉新別子由詩云。何以解我憂。粗了一事大。笑遯兒詩云。中年忝聞道。夢幻講以詳。故贈錢道人詩云。首斷故應無斷者。氷消那復有氷知。主人苦苦令儂認。認主人人竟是誰。又云。有主還須更有賓。不如無鏡自無塵。只從半夜心安後。失却當年覺痛人。贈東林總長老詩云。溪聲便是廣長舌。山色豈非清淨身。夜來八萬四千偈。他日如何擧似人。如此善句。雖宿老衲不能屈也。<span class='note-inline'>(詩話總龜)</span></p>
<p style="margin-left:1em;text-indent:-1em">東坡元豐末年。得請歸耕陽羨。舟次瓜步。以書抵金山了元禪師曰。不必出山。當學趙州三等接人。元得書徑來。東坡迎笑問之以偈。為獻曰。趙州當日少謙光。不出山門見趙王。爭似金山無量相。大千都是一禪床。東坡拊掌稱善。<span class='note-inline'>(詩話總龜)</span></p>
<p style="margin-left:1em;text-indent:-1em">東坡求龍井辨才師塔碑於黃門。書云。兄自覺譚佛不如弟。今此文見欒城後集。又天竺海月塔碑。以坡與之游。故銘云。我不識師面。知其心中事。儒者談佛為坡公所取。惜火失其書翰。<span class='note-inline'>(蘇籕)</span></p>
<p style="margin-left:1em;text-indent:-1em">錢塘西湖壽星寺老僧則廉言。先生作郡。倅日始與參寥子同登方丈。即顧謂參寥曰。某生平未甞至此。而眼界所視。皆若素所經歷者。自此上至懺堂。甞有九十二級。遣人數之。果如其言。即謂參寥子曰。某前身山中僧也。今日寺僧皆吾法屬耳。後每至寺。即解衣盤礡。久而始去。則廉時為僧雛侍側。每暑日袒露竹陰間。細視公背有黑子若星斗狀。世人不得見也。即北山君謂顏魯公曰。誌金骨記名山籍是也。</p>
<p style="margin-left:1em;text-indent:-1em">仲殊嗜蜜。思聰嗜琴。東坡詩所謂。招得琴聰與蜜仲殊者是也。仲殊善詞。而小調尤勝。而訴衷情。詠西湖詠夏景。風流蘊籍不減少年。然恐非蓮社本色也。<span class='note-inline'>(西湖遊覽志餘)</span></p>
<p style="margin-left:1em;text-indent:-1em">雲闍棃者居寶山。蘇子佐都遊寶山。偶入方丈。小院闃然。有僧隱几低頭讀書。與之語漠然不對。問其隣僧曰。此雲闍棃也。不出十五年矣。不數月卒。蘇子再往訪之。吊以詩云。雲師來寶山。一住十五秋。讀書常閉戶。客至不擧頭。去年造其室。清坐忘百憂。我初無言說。佛亦無對酧。今來復扣戶。空房但飀飀。云已滅無餘。薪盡火不留。<span class='corr'>卻</span>疑此室中。常有斯人否。所遇孰非夢。事過吾何休。<span class='note-inline'>(西湖遊覽志餘)</span></p>
<p style="margin-left:1em;text-indent:-1em">蘇子瞻守杭日。有妓名琴操。頗通佛書解言辭。子瞻喜之。一日遊西湖。戲語琴操曰。我作長老。汝試參禪。琴操敬諾。子瞻問曰。何謂湖中景。對曰。落霞與孤鶩齊飛。秋水共長天一色。何謂景中人。對曰。裙拖六幅湘江水。髻挽巫山一段雲。何謂人中意。對曰。隨他楊學士。鼈殺鮑參軍。如此究竟何如。子瞻曰。門前冷落車馬稀。老大嫁作商人婦。琴操言下大悟。遂削髮為尼。<span class='note-inline'>(西湖遊覽志餘)</span></p>
<p style="margin-left:1em;text-indent:-1em">子瞻在黃州。參寥子自錢塘訪之。酒中。子瞻令官妓馬聘々乞詩于參寥子。參寥口占云。多謝尊前窈窕娘。好將幽夢惱襄王。禪心<span class='corr'>已</span>作粘泥絮。不逐春風上下狂。子瞻喜曰。予嘗見柳絮落泥中。謂可入詩料。不意此老收得。可惜也。<span class='note-inline'>(同上)</span></p>
<p style="margin-left:1em;text-indent:-1em">蘇子瞻嘗謂予曰。釋氏之徒。諸佛教法所繫。不可以庶俗待之。或有事至庭下。則吾徒當以付囑流通為念。與之闊略可也。<span class='note-inline'>(張<span class='corr'>商</span>英)</span></p>
<p style="margin-left:1em;text-indent:-1em">皎然禪師贈吳馬處士詩云。世人不知心是道。只言道在他方玅。還如瞽者望長安。長安在東望西笑。東坡代答曰。寒時便懼熱時風。飢漢那知食藥功。莫怪禪師向西咲。緣師身在長安東。<span class='note-inline'>(百斛明珠)</span></p>
<p style="margin-left:1em;text-indent:-1em">人間無漏仙。兀兀三盃醉。世上無眼禪。昏昏一覺睡。雖然無交涉。其柰略相似。相似尚如此。何况真個是。余奉使關西見邸店壁上書此數句。愛而誦之。故海上作濁醪有玅理賦。曰。嘗因既醉之。適方識此心之正。此老言心之正。與孟子言人之性善何異。<span class='note-inline'>(同上)</span></p>
<p style="margin-left:1em;text-indent:-1em">東坡遊廬山至東林。作二偈曰。溪聲便是廣長舌。山色豈非清淨身。夜來八萬四千偈。他日如何舉似人。橫看成嶺側成峰。遠近看山了不同。不識廬山真面目。只緣身在此山中。山谷曰。此老。於般若橫說竪說。了無剩語。非筆端有口。安能吐此不<span class='corr'>傳</span>之玅乎。<span class='note-inline'>(冷齋夜話)</span></p>
<p style="margin-left:1em;text-indent:-1em">東坡居士過龍光。求大竹作肩輿。得兩竿。時南華珪首座方受請為北山長老。乃留一偈院中待其至授之。以為他時語錄中第一問。云。斫得龍光竹兩<span class='corr'>竿</span>。持歸嶺上萬人看。竹中一滴曹溪水。漲起江頭十八灘。</p>
<p style="margin-left:1em;text-indent:-1em">東坡南遷。有侍兒王朝雲請從行。坡佳之作詩。有序云。世謂。白樂天有鬻駱馬放楊枝詞佳。其至老病不忍去也。然夢得詩云。春盡絮飛留不得。隨風好去落誰家。樂天亦曰。病與樂天相伴住。春隨樊素一時歸。則樊素竟去也。余有數妾。四五年間相繼別去。獨朝雲隨余南遷。因讀樂天詩。戲作此贈之。云。不學楊枝別樂天。且同通德伴伶玄。阿奴絡秀方同老。天女維摩總解禪。經卷藥罏新活計。舞彩歌扇舊因緣。丹成逐我三山去。不作巫陽雲雨仙。葢紹聖元年十一月也。三年七月朝雲卒。葬于西禪寺松林中。直大聖塔。和前詩云。苗而不秀豈其天。不使童烏與我玄。駐景恨無千歲藥。贈行惟有小乘禪。傷心一念償前債。彈指三生<span class='note-inline'>(生一作聲)</span>斷後緣。歸臥竹根無遠近。夜㴱惟禮塔中仙。</p>
<p style="margin-left:1em;text-indent:-1em">予過濟南龍山。鎮監稅宋寶國出王氏華嚴經解相示曰。公之于道可謂至矣。予問寶國。華嚴有八十卷。今獨解其一何也。寶國曰。王氏謂我。此佛語㴱玅。其餘皆菩薩語爾。予曰。予藏經取佛語數句置菩薩語中。復取菩薩語置佛語中。子能識其是非矣。曰。不能也。非獨子不能。王氏亦不能。予昔在岐下。聞沂陽猪肉至美。遣人置之。使者醉。猪夜逸。置他猪以償。吾不知也。而與客食。皆大詫以為非他產所及。<span class='corr'>已</span>而事敗。客皆大慚。今王氏之猪未敗耳。昔者買肉娼女歌。或因以悟。若一念清淨。墻壁瓦礫。皆說無上法。而云佛語㴱玅菩薩不及。豈非夢中語乎。寶國曰。唯唯。</p>
<p style="margin-left:1em;text-indent:-1em">東坡云。日者。王寔王寧見訪。寔韓持國少傅之壻也。因問持國安否。寔寧皆曰。自致政尤好觀伎。甞自謂人曰。吾已癃老。且將聲樂酒色以娛年。不爾無以度日。東坡曰。惟其殘年。正不當爾。君兄弟至親且舊。願為某傳一語于持國可矣。寔寧曰。諾。坡曰。頃有一老人。未嘗參禪。而雅合禪理。死生之際。極為了然。一日置酒。大會親友。酒闌。語眾曰。老人即今且去。因攝衣正坐。將奄奄然。諸子乃遑遽呼號曰。大人今日乃與世訣乎。願留一言為教。老人曰。本欲無言。今為汝懇只且。第一五更起。諸子未諭。曰。何也。老人曰。惟五更可以勾當自家事。日出之後。欲勾當則不可矣。諸子曰。家中幸<span class='corr'>豐</span>。何用蚤起。擧家諸事。皆是自家事也。豈有分別。老人不然。所謂自家事者。是死時將得去者。吾平生治生。今日就化。可將何者去。諸子頗悟。今持國果自以謂殘年。請二君言與持國但言。某請持國勾當自家事。與其勞心聲酒。不若為可以死時將去者計也。坡又曰。范景仁平生不好佛。晚年清慎。減節嗜慾。一物不芥蔕于心。真<span class='corr'>卻</span>是學佛作家。然至死常不取佛法。某謂。景仁雖不學佛。而達佛理。雖毀佛罵祖亦不害也。</p>
<p style="margin-left:1em;text-indent:-1em">東坡泛穎詩。散為百東坡。頃刻復在<span class='corr'>茲</span>。劉湏溪謂本傳燈錄。按傳燈錄。良价禪師因過水覩影而悟。有偈云。切忌從他覓。迢迢與我疎。我今獨自往。處處得逢渠。渠今正是我。我今不是渠。<span class='note-inline'>(丹鉛總錄)</span></p>
<p style="margin-left:1em;text-indent:-1em">蘇東坡自謂。竄逐海上。去死地稍近。心頗憂之。願學壽禪師放生以證善果。敬以亡母蜀郡太君程氏遺留簮珥。盡買放生。以薦父母冥福。其子邁在東坡之側。見所買放生。盈軒蔽地。或掉尾乞命。或悚翅哀鳴。邁憐悲其意。亟請放之。傍有侍妾名朝雲。見邁衣衿有蝡動。視之乃蝨也。妾遽以指瓜隕其命。東坡訓之曰。聖人言。近取諸身。遠取諸物。我今遠取諸物以放之。汝今近取諸身以殺之耶。妾曰。奈囓我何。東坡曰。是汝氣體感召而生者。不可罪彼。要當捨而放之可也。今人殺害禽魚之命。是豈禽魚囓人耶。妾大悟。自後罕茄腥物。多食蔬菜而<span class='corr'>已</span>。東坡舅氏訟之曰。心即是佛。不在斷肉。東坡曰。不可作如是言。小人女子。難感易流。幸其作如是相。有何不可。</p>
<p style="margin-left:1em;text-indent:-1em">黃魯直謂子瞻曰。鳥之將死。其鳴也哀。某適到市橋見生鵞繫足在地。鳴呌不<span class='corr'>已</span>。得非哀祈干我耶。子瞻曰。某昨日買十鳩。中有四活。即放之。餘者幸作一盃羹。今日。吾家甞膳買魚數斤。以水養之。活者放而救渠命。殪者烹而悅吾口。雖腥羶之慾未能盡斷。且一時從權爾。魯直曰。吾兄從權之說善哉。魯直因作頌曰。</p>
<p style="margin-left:1em" class="lg-abnormal"><div class='lg-row'>我肉眾生肉。名殊體不殊。元同一種性。只是別形軀。苦惱從他受。肥甘為我須。莫教閻老判。自揣看何如。</div>
</p><p style="margin-left:1em;text-indent:-1em">子瞻聞斯語。愀然歎曰。我猶未免食肉。安知不被閻老之責乎。<span class='note-inline'>(黃魯直)</span></p>
<p style="margin-left:1em;text-indent:-1em">子由在筠作東軒記。或戱之為東軒長老。其壻曹煥往筠。余作一絕句送曹。以戱子由。曹過廬山。出以示圓通慎長老。慎欣然亦作一絕。送客出門。歸入室趺坐化去。子由聞之。乃作一絕。一以答予。一以答慎。明年余過圓通。始得其詳。乃追次慎韻。</p>
<p style="margin-left:1em" class="lg-abnormal"><div class='lg-row'>君到高安幾日回。一時得藪舊塵埃。贈君一籠牢收取。盛取東軒長老來。</div>
</p><p><span class='note-inline'>(余送曹詩)</span></p>
<p style="margin-left:1em" class="lg-abnormal"><div class='lg-row'>東軒長老未相逢。<span class='corr'>已</span>見黃州一信通。何必揚眉資目擊。須知千里事同風。</div>
</p><p><span class='note-inline'>(慎和余詩)</span></p>
<p style="margin-left:1em" class="lg-abnormal"><div class='lg-row'>東軒只似虗空樣。何處人家籠解盛。縱使盛來無處著。雪堂自有老師兄。</div>
</p><p><span class='note-inline'>(子由答余詩)</span></p>
<p style="margin-left:1em" class="lg-abnormal"><div class='lg-row'>擔頭挑得黃州籠。行過圓通一笑開。<span class='corr'>卻</span>到山前人已寂。亦無一物可擔回。</div>
</p><p><span class='note-inline'>(子由答慎詩)</span></p>
<p style="margin-left:1em" class="lg-abnormal"><div class='lg-row'>大士何曾有生死。小儒底處覓竆通。偶留一吷千山上。散作人間萬竅風。</div>
</p><p><span class='note-inline'>(余和慎詩)</span></p>
<p style="margin-left:1em;text-indent:-1em">舊說。房琯開元中甞宰盧氏。與道士邢和璞出游。過夏口邨。入廢佛寺坐松下。和璞使人鑿地。得罋中所藏婁師德與永禪師畵。謂琯曰。頗憶此耶。琯因悵然悟前生之為永師也。故人柳子玉寶此畵云。是唐本宋復古所臨者。天祐六年三月十九日。予自杭州還朝宿吳松江。夢長老仲殊挾琴過予。彈之有異聲。就視琴頗損。而有十三絃。予方歎惜不<span class='corr'>已</span>。殊曰。雖損尚可脩曰。奈十三絃何。殊不答誦詩云。度數形名本偶然。破琴今有十三絃。此生若遇邢和璞。方信秦箏是响泉。予夢中了然識其所謂。既覺而忘之。明日晝寢。復夢殊來理前語。再誦其詩。方驚覺而殊適至。意其非夢也。問之。殊葢不知。是歲六月。見子玉之子子文京師求得其畵。乃作詩。并書所夢其上。子玉名瑾。善作詩及行草書。復古名迪。畵山水草木。葢絕玅一時。仲殊本書生。棄家學佛。通脫無所著。皆奇士也。</p>
<p style="margin-left:1em;text-indent:-1em">破琴雖未修。中有琴意足。誰云十三絃。音節如佩玉。新琴空高張。絲聲不附木。宛然七絃箏。動與世好逐。陋矣房次律。因循墮流俗。懸知董庭蘭。不識無絃曲。<span class='note-inline'>(破琴詩引)</span></p>
</div>
<p class='juan'>東坡禪喜集<span class='note-inline'>(卷之八終)</span></p>
</div><!-- end of div[@id='body'] -->
</body></html>