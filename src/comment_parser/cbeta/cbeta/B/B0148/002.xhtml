<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東坡禪喜集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>東坡禪喜集<span class='note-inline'>(卷之二)</span></p><p class="byline">日本　森大狂　校訂</p>
<div class='div-other'><a id='mulu19' />
<p class='h1'>贊第二</p>
<div class='div-other'><a id='mulu20' />
<p class='h2'>○如來出山相贊</p><p style="margin-left:1em;text-indent:-1em" class="lg-abnormal"><div class='lg-row'>頭鬅鬙。耳車朔。適從何處來。碧色眼有角。明星未出萬家間。外道天魔皆奏樂。錯不錯。安得無上菩提成等正覺</div>
</p></div>
<div class='div-other'><a id='mulu21' />
<p class='h2'>○阿彌陀佛贊</p><p style="margin-left:1em;text-indent:-1em">蘇軾之妻王氏。名閔之。字季章。年四十六。元祐八年八月一日卒於京師。臨終之夕遺言。捨所受用使其子邁迨遞為画阿彌陀佛紹聖元年六月九日像成。奉安於金陵清涼寺。贊曰。</p>
<p style="margin-left:2em" class="lg-abnormal"><div class='lg-row'>佛子在時百憂繞。臨行一念何由了。日誦南無阿彌陀。如日出地萬國曉。何况自捨所受用。画此圓滿天日表。見聞隨喜悉成佛。不擇人天與虫鳥。但當長作平等觀。本無憂樂與壽夭。丈六金身不為大。方寸千佛夫豈小。此心平處是西方。閉目便到無魔嬈。</div>
</p></div>
<div class='div-other'><a id='mulu22' />
<p class='h2'>○藥師瑠璃光佛贊<span class='note-inline'>(并引)</span></p><p style="margin-left:1em;text-indent:-1em">佛弟子蘇籥與其妹德孫。病久不愈。其父過母范氏供養祈禱藥師瑠璃光佛。遂獲痊損。其大父蘇軾特為造畵尊像。敬拜手稽首為之頌曰。</p>
<p style="margin-left:2em" class="lg-abnormal"><div class='lg-row'>我佛出現時。眾生無病惱。世界悉瑠璃。大地皆藥艸。我今眾穉孺。仰佛如翁媼。面頤既圓平。風末亦除掃。弟子籥與德。前世衲衣老。敬造世尊像。壽命仗佛保。</div>
</p></div>
<div class='div-other'><a id='mulu23' />
<p class='h2'>○繡佛贊</p><p style="margin-left:1em;text-indent:-1em" class="lg-abnormal"><div class='lg-row'>凡作佛事。各以所有。富者以財捨。壯者以力。巧者以技。辯者以言。若無所有以其心。見聞隨喜。禮拜讚歎。曾未及彼一鍼之勞。而其獲報。等無有二。若復緣此得度成佛。則此繡者乃是導師。</div>
</p></div>
<div class='div-other'><a id='mulu24' />
<p class='h2'>○靜安縣君許氏繡觀音贊</p><p style="margin-left:1em;text-indent:-1em" class="lg-abnormal"><div class='lg-row'>太岳之裔。邑於靜安。學道求心。玅湛自觀。觀觀世音。凜不違顏。三年之後。心法自圓。聞思修王。如日現前。心識其容。口莫能言。發於六用以所能傳。自手達鍼。自鍼達線。為鍼幾何。巧歷莫算。鍼若是佛。佛當千萬。若其非佛。此相曷緣。孰融此二為不二門。拜手敬賛。東坡老人。</div>
</p></div>
<div class='div-other'><a id='mulu25' />
<p class='h2'>○應夢觀音賛</p><p style="margin-left:1em;text-indent:-1em" class="lg-abnormal"><div class='lg-row'>稽首觀音。宴坐寶石。忽忽夢中。應我空寂。觀音不來。我亦不往。水在盤中。月在天上。</div>
</p></div>
<div class='div-other'><a id='mulu26' />
<p class='h2'>○<span class='corr'>傅</span>大士贊</p><p style="margin-left:1em;text-indent:-1em" class="lg-abnormal"><div class='lg-row'>善慧執板。南泉作舞。借我門槌。為君打皷。</div>
</p></div>
<div class='div-other'><a id='mulu27' />
<p class='h2'>○觀音賛<span class='note-inline'>(并引)</span></p><p style="margin-left:1em;text-indent:-1em">興國浴室院法真大師慧汶。傳寶禪月大師貫休所畵十六大阿羅漢。左朝散郎集賢校理歐陽棐為其女為軾子婦者捨所服用籹新之。軾亦家藏度州小孟畵觀世音。捨為中尊。各作賛一首。為亡者追福滅罪。</p>
<p style="margin-left:2em" class="lg-abnormal"><div class='lg-row'>眾生墮八難。身心俱喪失。惟有一念在。能呼觀世音。火坑與刀山。猛獸諸毒藥眾苦萃一身。呼者常不痛。呼者若自痛。則必不能呼。若其了不痛。何用呼菩薩。當自救痛者。不煩觀音力。眾生以二故。一身受眾苦。若能真不二。則是觀世音。八萬四千人。同時俱赴救。</div>
</p></div>
<div class='div-other'><a id='mulu28' />
<p class='h2'>○羅漢賛<span class='note-inline'>(十六首)</span></p>
<div class='div-other'><a id='mulu29' />
<p class='h3'>第一</p><p style="margin-left:1em;text-indent:-1em" class="lg-abnormal"><div class='lg-row'>正坐<span class='corr'>斂</span>眉。搤腕立拂。問此大士。為言為嘿。默如雷電。言如墻壁。非言非嘿。百祖是式。</div>
</p></div>
<div class='div-other'><a id='mulu30' />
<p class='h3'>第二</p><p style="margin-left:1em;text-indent:-1em" class="lg-abnormal"><div class='lg-row'>㫋檀非煙。火亦無香。是從何生。俯仰在亡。彈指賛嘆。善思念之。是一炷香。是天人師。</div>
</p></div>
<div class='div-other'><a id='mulu31' />
<p class='h3'>第三</p><p style="margin-left:1em;text-indent:-1em" class="lg-abnormal"><div class='lg-row'>一劫七日。剎那三世。何念之深。屈指嘿計。屈者<span class='corr'>已</span>往。信者未然。孰能住此。屈信之間。</div>
</p></div>
<div class='div-other'><a id='mulu32' />
<p class='h3'>第四</p><p style="margin-left:1em;text-indent:-1em" class="lg-abnormal"><div class='lg-row'>我觀西方。度無量國。諸佛陀耶。在我掌握。右顧曄然。汝則皆西。隨我所印識道不迷。</div>
</p></div>
<div class='div-other'><a id='mulu33' />
<p class='h3'>第五</p><p style="margin-left:1em;text-indent:-1em" class="lg-abnormal"><div class='lg-row'>耆年何者。<span class='note-inline'>(一作老)</span>粲然復少。我知其心。佛不妄咲。瞋喜雖幻。笑則非瞋。施此無憂。與無量人。</div>
</p></div>
<div class='div-other'><a id='mulu34' />
<p class='h3'>第六</p><p style="margin-left:1em;text-indent:-1em" class="lg-abnormal"><div class='lg-row'>袖手不言。跏趺終日。兩眉雖擧。亦用皆寂。寂不為身。動不為人。天作時雨。山川出雲。</div>
</p></div>
<div class='div-other'><a id='mulu35' />
<p class='h3'>第七</p><p style="margin-left:1em;text-indent:-1em" class="lg-abnormal"><div class='lg-row'>以惡駭物。如火自熱。以信入佛。如水自濕。垂眉捧手。為誰虔恭。導師無德。水火無功。</div>
</p></div>
<div class='div-other'><a id='mulu36' />
<p class='h3'>第八</p><p style="margin-left:1em;text-indent:-1em" class="lg-abnormal"><div class='lg-row'>六塵既空。出入息滅。松摧石隕。路迷艸合。逐獸於原。得<span class='corr'>已</span><span class='note-inline'>(一作箭)</span>亡弓。偶然汲水。忽焉相逢。</div>
</p></div>
<div class='div-other'><a id='mulu37' />
<p class='h3'>第九</p><p style="margin-left:1em;text-indent:-1em" class="lg-abnormal"><div class='lg-row'>以口誦經。以手歎法。是二道塲。各自起滅。孰知毛竅八萬四千。皆作佛事。說法熾然。</div>
</p></div>
<div class='div-other'><a id='mulu38' />
<p class='h3'>第十</p><p style="margin-left:1em;text-indent:-1em" class="lg-abnormal"><div class='lg-row'>掌中浮圖。舍利所宅。放大光明。照十方剎。櫝而藏之。了無見聞。眾所發心。與佛皆存。</div>
</p></div>
<div class='div-other'><a id='mulu39' />
<p class='h3'>第十一</p><p style="margin-left:1em;text-indent:-1em" class="lg-abnormal"><div class='lg-row'>左手持經。右手引帶。為卷為開。是義安在。已讀則卷。未讀則開。我無所疑。其音如雷。</div>
</p></div>
<div class='div-other'><a id='mulu40' />
<p class='h3'>第十二</p><p style="margin-left:1em;text-indent:-1em" class="lg-abnormal"><div class='lg-row'>面門月圓。瞳子電爛。示和猛容作威喜觀。龍象之姿。魚鳥所驚。以是幻身為護法城</div>
</p></div>
<div class='div-other'><a id='mulu41' />
<p class='h3'>第十三</p><p style="margin-left:1em;text-indent:-1em" class="lg-abnormal"><div class='lg-row'>手中竹根。所指如意。示何不動。無意可指。食<span class='corr'>已</span>宴坐。便腹果然。是中空洞。以受世間<span class='note-inline'>(亦一作云)</span></div>
</p></div>
<div class='div-other'><a id='mulu42' />
<p class='h3'>第十四</p><p style="margin-left:1em;text-indent:-1em" class="lg-abnormal"><div class='lg-row'>梵書旁行。俛首注眎。不知有經。而况字義。佛子云何。飽食晝眠。勤苦功用。諸佛亦然。</div>
</p></div>
<div class='div-other'><a id='mulu43' />
<p class='h3'>第十五</p><p style="margin-left:1em;text-indent:-1em" class="lg-abnormal"><div class='lg-row'>眾生顛倒。為物所轉。我轉是珠。以一貫萬過現不生。未則未來。擧珠示人。孰為輪廻。</div>
</p></div>
<div class='div-other'><a id='mulu44' />
<p class='h3'>第十六</p><p style="margin-left:1em;text-indent:-1em" class="lg-abnormal"><div class='lg-row'>以口說法。法不可說。以手示人。手去法滅。生滅之中。了然真常。是故我法。不離色聲。</div>
</p></div></div>
<div class='div-other'><a id='mulu45' />
<p class='h2'>水陸法像贊<span class='note-inline'>(并引)</span></p><p style="margin-left:1em;text-indent:-1em">蓋聞。淨明之鉢。屬饜萬口。寶積之蓋。徧覆十方。若知法界本造於心。則雖凡夫。皆具此理。昔在梁武皇帝。始作水陸道塲。以十六名盡三千界。用狹而施<span class='corr'>博</span>。事約而理詳。後生莫知。隨世增廣。若使一二而悉數。雖至千萬而靡周。惟我蜀人。頗存古法。觀其像設。猶有典刑。虔召請於三時。分上下者八位。但能起一念於慈悲之上。自然撫四海於俛仰之間。軾敬發願心。具嚴繪事。而大檀越張侯致敬禮。樂聞其事共結勝緣。請法雲寺法涌禪師善本。善擇其徒。修營此會。永為無礙之施。同守不刊之儀。軾拜手稽首各為之贊。<span class='note-inline'>(凡十六首)</span></p>

<div class='div-other'><a id='mulu46' />
<p class='h3'>○上八位</p>
<div class='div-other'><a id='mulu47' />
<p class='h4'>一切常住佛陀耶眾</p><p style="margin-left:1em;text-indent:-1em" class="lg-abnormal"><div class='lg-row'>謂此為佛是事理障。謂此非佛。是斷滅相。事理既融。斷滅亦空。佛自現前。如日之中。</div>
</p></div>
<div class='div-other'><a id='mulu48' />
<p class='h4'>一切常住達磨耶眾</p><p style="margin-left:1em;text-indent:-1em" class="lg-abnormal"><div class='lg-row'>以意為根。是謂法塵。以佛為體。是謂法身。風止浪靜。非有別水。放為江河。滙為沼沚。</div>
</p></div>
<div class='div-other'><a id='mulu49' />
<p class='h4'>一切常住僧伽耶眾</p><p style="margin-left:1em;text-indent:-1em" class="lg-abnormal"><div class='lg-row'>佛既強名。法亦非真。神而明之。存乎其人。惟佛法僧。非三非一。如雲出雨。如水現日。</div>
</p></div>
<div class='div-other'><a id='mulu50' />
<p class='h4'>一切常住大菩薩眾</p><p style="margin-left:1em;text-indent:-1em" class="lg-abnormal"><div class='lg-row'>神智無方。解脫無礙。以何因緣。得大自在。障盡願滿。反於自然。無始以來。亡者復存。</div>
</p></div>
<div class='div-other'><a id='mulu51' />
<p class='h4'>一切常住大辟支迦眾</p><p style="margin-left:1em;text-indent:-1em" class="lg-abnormal"><div class='lg-row'>現無佛處。修第二乘。如日入時。膏火為燈。我說二乘。如應病藥。敬禮辟支。即大圓覺。</div>
</p></div>
<div class='div-other'><a id='mulu52' />
<p class='h4'>一說常住大阿羅漢眾</p><p style="margin-left:1em;text-indent:-1em" class="lg-abnormal"><div class='lg-row'>大不可知。山隨綫移。小入無間。澡身軍持。我雖不能。能設此供。知一切人。具此玅用。</div>
</p></div>
<div class='div-other'><a id='mulu53' />
<p class='h4'>一切常住五通仙眾</p><p style="margin-left:1em;text-indent:-1em" class="lg-abnormal"><div class='lg-row'>孰云飛仙。高擧違世。湛然神凝。物不可厲。為同為異。本自無同。契我無生。長生之宗。</div>
</p></div>
<div class='div-other'><a id='mulu54' />
<p class='h4'>一切護法龍神眾</p><p style="margin-left:1em;text-indent:-1em" class="lg-abnormal"><div class='lg-row'>外道壞法。如刀截風。壞者既妄。護者亦空。偉<span class='corr'>茲</span>龍神。威而不怒。示有四支。佛之禦侮。</div>
</p></div></div>
<div class='div-other'><a id='mulu55' />
<p class='h3'>○下八位</p>
<div class='div-other'><a id='mulu56' />
<p class='h4'>一切官僚吏從眾</p><p style="margin-left:1em;text-indent:-1em" class="lg-abnormal"><div class='lg-row'>至難者君。至憂者臣。以眾生故。現宰官身。以難為易。以憂為樂。樂兼萬人。禍倍眾惡。</div>
</p></div>
<div class='div-other'><a id='mulu57' />
<p class='h4'>一切天眾</p><p style="margin-left:1em;text-indent:-1em" class="lg-abnormal"><div class='lg-row'>苦極則脩。樂極則流。禍福無窮。糾纏相求。遂超欲色。至非非想。不如一念。真發無上。</div>
</p></div>
<div class='div-other'><a id='mulu58' />
<p class='h4'>一念阿修羅眾</p><p style="margin-left:1em;text-indent:-1em" class="lg-abnormal"><div class='lg-row'>正念淳想。則為飛行。毫釐之差。遂墮戰爭。以此為道。穴胸隕首。是真作家。當師子吼。</div>
</p></div>
<div class='div-other'><a id='mulu59' />
<p class='h4'>一切人眾</p><p style="margin-left:1em;text-indent:-1em" class="lg-abnormal"><div class='lg-row'>地獄天宮。同一念頭。涅槃生死。同一法性。抱寶號竆。鑽穴索空。今夕何夕。當撰大雄。</div>
</p></div>
<div class='div-other'><a id='mulu60' />
<p class='h4'>一切地獄眾</p><p style="margin-left:1em;text-indent:-1em" class="lg-abnormal"><div class='lg-row'>汝一念起。業火熾然。非人燔汝。乃汝自燔。觀法界性。起滅雷速。知惟心造。是破地獄。</div>
</p></div>
<div class='div-other'><a id='mulu61' />
<p class='h4'>一切餓鬼眾</p><p style="margin-left:1em;text-indent:-1em" class="lg-abnormal"><div class='lg-row'>說食無味。涎流妄嚥。真食無火。中虛妄見。美從妄生。惡亦幻成。知幻即離。既飽且寧。</div>
</p></div>
<div class='div-other'><a id='mulu62' />
<p class='h4'>一切畜生眾</p><p style="margin-left:1em;text-indent:-1em" class="lg-abnormal"><div class='lg-row'>欲人不知。心則有負。此念未成。角尾已具。集我道塲。一洗濯之。盡未來刧。愧者勿為。</div>
</p></div>
<div class='div-other'><a id='mulu63' />
<p class='h4'>一切六道外者眾</p><p style="margin-left:1em;text-indent:-1em" class="lg-abnormal"><div class='lg-row'>陋劣之極。蕩於眇冥。胎卵濕化。莫從而生。聞吾法音。飈起雷動。如夢覺人。不復見夢。</div>
</p></div></div></div>
<div class='div-other'><a id='mulu64' />
<p class='h2'>○自南海歸。過清遠峽寶林寺。敬贊禪月所畫十八大阿羅漢</p>
<div class='div-other'><a id='mulu65' />
<p class='h3'>第一賓度羅跋囉墮尊者</p><p style="margin-left:1em;text-indent:-1em" class="lg-abnormal"><div class='lg-row'>白㲲在膝。貝多在巾。目視超然。忘經與人。面顱百皺。不受刀薾。無心掃除。留此殘雪。<span class='note-inline'>(薾疑作箭)</span></div>
</p></div>
<div class='div-other'><a id='mulu66' />
<p class='h3'>第二迦諾迦代蹉尊者</p><p style="margin-left:1em;text-indent:-1em" class="lg-abnormal"><div class='lg-row'>耆年何老。粲然復少。我知其心。佛不妄笑。嗔喜雖幻。笑則非嗔。施此無憂。與無量人。</div>
</p></div>
<div class='div-other'><a id='mulu67' />
<p class='h3'>第三迦諾迦跂梨隨闇尊者</p><p style="margin-left:1em;text-indent:-1em" class="lg-abnormal"><div class='lg-row'>揚眉注目。拊膝橫拂。問此大士。為言為嘿。默如雷霆言如墻壁。非言非默。百祖是式。</div>
</p></div>
<div class='div-other'><a id='mulu68' />
<p class='h3'>第四蘇頻陁尊者</p><p style="margin-left:1em;text-indent:-1em" class="lg-abnormal"><div class='lg-row'>聃耳垂肩。綺眉覆顴。佛在世時。見此耆年。開口誦經。四十餘齒。時聞雷雹。出一彈指。<span class='note-inline'>(埀一作屬)</span></div>
</p></div>
<div class='div-other'><a id='mulu69' />
<p class='h3'>第五諾矩羅尊者</p><p style="margin-left:1em;text-indent:-1em" class="lg-abnormal"><div class='lg-row'>善心為男。其室法喜。背痒孰爬。有木童子。高下適當。輕重得宣。使真童子。能知<span class='corr'>茲</span>乎。<span class='note-inline'>(知一作如)</span></div>
</p></div>
<div class='div-other'><a id='mulu70' />
<p class='h3'>第六跋陀羅尊者</p><p style="margin-left:1em;text-indent:-1em" class="lg-abnormal"><div class='lg-row'>美狠惡婉。自昔所聞。不圓其輔。有圓者存。現亦極相。代眾生報。使諸佛子。具佛相好。</div>
</p></div>
<div class='div-other'><a id='mulu71' />
<p class='h3'>第七迦理迦尊者</p><p style="margin-left:1em;text-indent:-1em" class="lg-abnormal"><div class='lg-row'>佛子三毛。髮眉與湏。既去其二。一則有餘。因以示眾。物無兩遂。既得無生。則無生死。</div>
</p></div>
<div class='div-other'><a id='mulu72' />
<p class='h3'>第八代闍羅弗多尊者</p><p style="margin-left:1em;text-indent:-1em" class="lg-abnormal"><div class='lg-row'>兩眼方用。兩手自寂。用者注經。寂者寄膝。二法相忘。亦不相損。是四句偈。在我指端。</div>
</p></div>
<div class='div-other'><a id='mulu73' />
<p class='h3'>第九戒博迦尊者</p><p style="margin-left:1em;text-indent:-1em" class="lg-abnormal"><div class='lg-row'>一刧七日。剎那三世。何念之勤。屈指默計。屈者已往。信者未然。孰能住此。屈信之間。</div>
</p></div>
<div class='div-other'><a id='mulu74' />
<p class='h3'>第十半託迦尊者</p><p style="margin-left:1em;text-indent:-1em" class="lg-abnormal"><div class='lg-row'>埀頭沒眉。俛目注視。不知有經。而况字義。佛子云何。飽食晝眠。勤苦用功。諸佛亦然。</div>
</p></div>
<div class='div-other'><a id='mulu75' />
<p class='h3'>第十一羅怙羅尊者</p><p style="margin-left:1em;text-indent:-1em" class="lg-abnormal"><div class='lg-row'>面門月滿。瞳子電爛。示和猛容。作威喜觀。龍象之姿。魚鳥所驚。以是幻身。為護法城。</div>
</p></div>
<div class='div-other'><a id='mulu76' />
<p class='h3'>第十二羅迦那尊者</p><p style="margin-left:1em;text-indent:-1em" class="lg-abnormal"><div class='lg-row'>以惡轆物。如火自爇。以信入佛。如水自濕。垂肩捧手。為誰虔恭。大師無德。水火無功。</div>
</p></div>
<div class='div-other'><a id='mulu77' />
<p class='h3'>第十三因揭陀尊者</p><p style="margin-left:1em;text-indent:-1em" class="lg-abnormal"><div class='lg-row'>持經持珠。杖則倚肩。植杖而起。經珠乃閒。不行不立。不坐不臥。問師此時。經杖何在。</div>
</p></div>
<div class='div-other'><a id='mulu78' />
<p class='h3'>第十四伐那婆斯尊者</p><p style="margin-left:1em;text-indent:-1em" class="lg-abnormal"><div class='lg-row'>六塵既空。出入息滅。松摧石隕。路迷草合。逐獸於原。得箭忘弓。偶然汲水。忽焉相逢。</div>
</p></div>
<div class='div-other'><a id='mulu79' />
<p class='h3'>第十五阿氏多尊者</p><p style="margin-left:1em;text-indent:-1em" class="lg-abnormal"><div class='lg-row'>勞我者晳。休我者點。如晏如岳。鮮不僻淫。是哀駘它。澹臺滅明。各研於心。得法眼正。</div>
</p></div>
<div class='div-other'><a id='mulu80' />
<p class='h3'>第十六注茶半託迦尊者</p><p style="margin-left:1em;text-indent:-1em" class="lg-abnormal"><div class='lg-row'>以口說法。法不可說。以手示人。手去法滅。生滅之中。自然真常。是故我法。不離色聲。</div>
</p></div>
<div class='div-other'><a id='mulu81' />
<p class='h3'>第十七慶友尊者</p><p style="margin-left:1em;text-indent:-1em" class="lg-abnormal"><div class='lg-row'>以口誦經。以手歎法。是二塲。道各自起滅。孰知毛竅八萬四千。皆作佛事。說法熾然。</div>
</p></div>
<div class='div-other'><a id='mulu82' />
<p class='h3'>第十八賓頭盧尊者</p><p style="margin-left:1em;text-indent:-1em" class="lg-abnormal"><div class='lg-row'>右手持杖。左手拊右。為手持杖。為杖持手。宴坐石上。安以杖為。無用之用。世人莫知。</div>
</p></div></div>
<div class='div-other'><a id='mulu83' />
<p class='h2'>○興國寺浴室院六祖畵贊<span class='note-inline'>(一首并序)</span></p><p style="margin-left:1em;text-indent:-1em">予嘉祐初。擧進士館於興國浴室老僧德香之院。浴室之南有石屋。東西壁畵六祖像。其東刻木為樓閣堂宇以障之。不見其全。而西壁三師。皆神宇靖㴱。中空外夷。意非知是道者不能為此。書其上曰。蜀僧令宗筆。予初不聞宗名。而家有偽蜀僧待詔丘文播筆畵。相似殆不可辨。曰。宗豈師播者耶。已而問諸蜀父老。曰。文播漢州人。弟曰文曉。而令宗其異父弟。或曰。其表弟也。皆善畵山水人物竹石。其品在黃荃句龍爽之間。而文播之子仁慶尤長於花實羽毛。蜀人趙昌所師者。予去三十一年。而中書舍人彭君器資亦舘於是。予往見之。則院中人無復識予者。獨主僧慧汶葢當時堂上侍者。然亦老矣。導予觀令宗畵。則三祖依然尚在蔭翳間予與器資相顧太息。汶曰。嘻去是也何有乃徒置。所謂樓閣臺宇者。北向而出之。六祖相視如言如笑。如以法相授。都人聞之。觀者日眾。汶乃作欄楯以護之。而器資請余為贊之曰。</p>
<p style="margin-left:2em" class="lg-abnormal"><div class='lg-row'>少林傃壁。不以為礙。彌天同輦。不以為泰。稽首六祖。昔晦今明。不去不來。何損何增。俯仰屈信。三十一年。我雖日化。其孰能遷之。<span class='note-inline'>(六祖一作六師)</span></div>
</p></div>
<div class='div-other'><a id='mulu84' />
<p class='h2'>○馬祖龐公真贊</p><p style="margin-left:1em;text-indent:-1em" class="lg-abnormal"><div class='lg-row'>南岳坐下。一馬四蹄。踏殺天下馬。後復一老龐。一口吸盡西江。天下是老師脚。西江即渠儂口。不知誰踏誰殺。何緣自吸自受。</div>
</p></div>
<div class='div-other'><a id='mulu85' />
<p class='h2'>○辨才大師真贊</p><p style="margin-left:1em;text-indent:-1em" class="lg-abnormal"><div class='lg-row'>余頃年甞聞玅法於辨才老師。今見其畵像。乃以所聞者贊之。</div>
</p><p style="margin-left:1em;text-indent:-1em" class="lg-abnormal"><div class='lg-row'>即之浮雲無竆。去之明月皆同。欲知明月所在。在汝吐霧之中。</div>
</p></div>
<div class='div-other'><a id='mulu86' />
<p class='h2'>○僧伽贊</p><p style="margin-left:1em;text-indent:-1em" class="lg-abnormal"><div class='lg-row'>盲人有眼不自知。忽然見日喜而舞。非謂日月有在亡。寔白慶我眼根在。泗濱大士誰不見。而有熟視不見者。彼豈無服業障。故以知見者皆希有。若能便作希有見。從此成佛如反掌。傳摹世間千萬億。皆自大士法身出。麻田供養東坡贊。見者無數悉成佛。</div>
</p></div>
<div class='div-other'><a id='mulu87' />
<p class='h2'>○東林第一代廣慧禪師真贊</p><p style="margin-left:1em;text-indent:-1em" class="lg-abnormal"><div class='lg-row'>忠臣不畏死。故能立天下之大事。勇士不顧生。故能立天下之大名。是人於道亦未也。特以義重而身輕。然猶所立如此。而况於出三界了萬法。不生不老。不病不死。應物而無情者乎。堂堂總公。僧中之龍。呼吸為雲。噫欠為風。且置是事。聊觀其一戱。葢將拊掌大笑。不起於坐。而使廬山之下化為梵釋龍天之宮。</div>
</p></div>
<div class='div-other'><a id='mulu88' />
<p class='h2'>○髑髏贊</p><p style="margin-left:1em;text-indent:-1em" class="lg-abnormal"><div class='lg-row'>黃沙枯髑髏。本是桃李面。而今不忍看。當是恨不見。業風相鼓轉。巧色美倩盻。無師無眼禪。看便成一片。<span class='note-inline'>(當是一作當時)</span></div>
</p></div>
<div class='div-other'><a id='mulu89' />
<p class='h2'>○金山長老寶覺師真贊</p><p style="margin-left:1em;text-indent:-1em" class="lg-abnormal"><div class='lg-row'>望之儼然。即之也溫。是惟寶覺大士之像。因是識師。是則非師。因師識道。道亦如是。</div>
</p></div>
<div class='div-other'><a id='mulu90' />
<p class='h2'>○資福白長老真贊</p><p style="margin-left:1em;text-indent:-1em" class="lg-abnormal"><div class='lg-row'>是是是是。資福白老子。身如空我如爾。無一事長歡喜。東坡有老居士。見此真欲擬議。未開口落第二。有一語略相似。門如市心如水。</div>
</p></div>
<div class='div-other'><a id='mulu91' />
<p class='h2'>○淨因淨照臻老真贊</p><p style="margin-left:1em;text-indent:-1em" class="lg-abnormal"><div class='lg-row'>淨故能照。為照故淨。亦如是身。孰知其正。四大是假。此反是真。從古聖賢所莫能分。視彼如此。凡賊皆子。喜甲怒乙。雖子猶賊。人方自我。物固相物。是故東坡即此為實。</div>
</p></div>
<div class='div-other'><a id='mulu92' />
<p class='h2'>○無名和尚傳贊</p><p style="margin-left:1em;text-indent:-1em" class="lg-abnormal"><div class='lg-row'>道無分成。佛無滅生。如影外光。孰在孰亡。如井中空。孰虛孰盈。無名和尚。盖名無名。</div>
</p></div>
<div class='div-other'><a id='mulu93' />
<p class='h2'>○海月辨公真贊<span class='note-inline'>(并引)</span></p><p style="margin-left:1em;text-indent:-1em">錢塘佛寺之盛。葢甲天下。道德才智之士與妄庸巧偽之人襍處其間。號為難齊。故於僧職正副之外。別補都僧正一員。簿帳案牒。奔走將迎之勞。專責正副以下。而都師領略其要。實以行解表眾而已。然亦通號為僧官。故高擧遠引。山棲絕俗之士。不屑為之。惟清通端雅。外涉世而中遺物者。乃任其事。葢亦難矣。予通守錢塘時。海月大師慧辨者。實在此位。神宇徵穆。不見慍喜。而緇素悅服。予固喜從之遊。時東南多事。吏治少暇。而予方年壯氣盛。不安厥官。每往見師。清坐相對。時聞一言。則百憂冰解。形神俱泰。因悟。莊周所言東郭順子之為人。人貌而天。虛緣而葆真。清而容物。物無道。正容以悟之。使人之意也消。盖師之謂也歟。一日。師臥疾。使人請予入山。適有所未暇。旬餘乃往。則師之化四日矣。遺言。湏余至乃闔棺。趺坐如生。頂尚溫也。予在黃州。夢至西湖上。有大殿榜曰彌勒下生。而故人辨才海月之流。皆行道其間。師沒後二十一年。余謫居惠州天竺淨慧師屬參寥子。以書遺予曰。檀越許與海月作真贊久。不償此願何也。予矍然而起為說。贊曰。</p>
<p style="margin-left:2em" class="lg-abnormal"><div class='lg-row'>人皆趨世。出世者誰。人皆遺世。世誰為之。爰有大士。處此兩間。非濁非清。非律非禪。惟是海月都師之式。庶復見之。眾縛自脫。我夢西湖。天宮化城。見兩天竺。宛如平生。雲披月滿。遺像在此。誰其贊之。惟東坡子。</div>
</p></div>
<div class='div-other'><a id='mulu94' />
<p class='h2'>○湜長老真贊</p><p style="margin-left:1em;text-indent:-1em" class="lg-abnormal"><div class='lg-row'>道與之貌。天與之形。雖同乎人。而實無情。彼真清隱。何殊丹青。日照月明。雷動風行。夫孰非幻。忽然而成。此畵清隱。可謁雨晴。</div>
</p></div>
<div class='div-other'><a id='mulu95' />
<p class='h2'>○光道人真贊<span class='note-inline'>(字晏然)</span></p><p style="margin-left:1em;text-indent:-1em" class="lg-abnormal"><div class='lg-row'>海口山顴。犀顱鶴肩。定眼水止。秀眉月弦。自一而兩。至百億千。即妄而真。是真晏然。</div>
</p></div>
<div class='div-other'><a id='mulu96' />
<p class='h2'>○小篆般若心經贊</p><p style="margin-left:1em;text-indent:-1em" class="lg-abnormal"><div class='lg-row'>艸隸用世今千載。少而習之手所安。如舌於言無揀擇。終日應對惟所問。忽然使作大小篆。如正行走值墻壁。縱復學之能粗通。操筆欲下仰尋索。譬如鸚鵡學人語。所習則能否則嘿。心存形聲與點畫。何暇復求字外意。世人初不離世間法。欲學出世間法。擧足動念皆塵垢。而以俄頃作禪律。禪律若可以作得。所不作處安得禪。善哉李子小篆字。其間無篆亦無隸。心忘其手手忘筆。筆自落紙非我使。正使忽忽不少暇。倐忽千百初無難。稽首般若多心經。請觀何處非般若。</div>
</p></div>
<div class='div-other'><a id='mulu97' />
<p class='h2'>○磨衲贊<span class='note-inline'>(并序)</span></p><p style="margin-left:1em;text-indent:-1em">長老佛印大師了元游京師。天子聞其名。以高麗所貢磨衲賜之。客有見而歎曰。嗚呼。善哉未曾有也。嘗試與子攝其齋袵。循其鉤絡擧而振之。則東盡嵎夷。西入昧谷。南放交趾。北屬幽都。紛然在吾鍼孔綫蹊之中矣。佛印听然而笑曰。甚矣。子言之陋也。吾以法眼視之。一一鍼孔有無量世界。滿中眾生。所有毛竅所衣之衣。鍼孔踐蹊。悉為世界。如是展轉經八十反。吾佛光明之所照與吾君聖德之所被。如以大海注一毛竅。如以大地塞一鍼孔。曾何嵎夷昧谷交阯幽都之足云乎。當知。此衲非大非小。非短非長。非重非輕。非薄非厚非色非空。一切世間。折膠墮指。此衲不寒。爍石流金。此衲不熱。五濁流浪。此衲不垢。刧火洞然。此衲不壞。云何以有思惟心。生下劣想。於是。蜀人蘇軾聞而贊之曰。</p>
<p style="margin-left:2em" class="lg-abnormal"><div class='lg-row'>匣而藏之。見衲而不見師。衣而不匣。見師而不見衲。惟師與衲。非一非兩。眇而視之。蟣蝨龍象。</div>
</p></div>
<div class='div-other'><a id='mulu98' />
<p class='h2'>○六觀堂贊</p><p style="margin-left:1em;text-indent:-1em" class="lg-abnormal"><div class='lg-row'>我觀眾生。念念為人。晝不見心。夜不見身。佛言。如夢。非想非因。夢中常覺。孰為形神。我觀眾生。終日疑怖。土偶不然。無罣碍故。佛言。如幻。永離愛惡。飢食畵餅。無有是處。我觀眾生。起滅不停。以是為故。乃有死生。佛言。如泡。泡本無成。能壞能成。雖佛不能。我觀眾生顛倒<span class='corr'>已</span>久。以光為無。以影為有。佛言。光影。我亦擧手。從來<span class='note-inline'>(來一作此)</span>永斷。日中狂走。我觀眾生。同游露中。對面不見。衣沾眼濛。佛言。如露。一照而通。蒙者既滅。照者亦空。我觀眾生。神通自在。於電光中建立世界。佛言。如電。言發意會。佛與眾生了無襍壞。埀慈老人甞作是觀。自一至六。六生千萬。生故無竆。一故不亂。東坡無口。孰為此贊。</div>
</p></div>
<div class='div-other'><a id='mulu99' />
<p class='h2'>○東莞資福寺老栢再生贊</p><p style="margin-left:1em;text-indent:-1em" class="lg-abnormal"><div class='lg-row'>生石首肯。奘松肘回。是心苟全。<span class='note-inline'>(全一作真)</span>金石為開。堂去栢枯。其留復生。此栢無我。誰為榮枯。方其枯時。不枯者存。一枯一榮。皆方便門。世人不聞。瓦礫說法。今聞此柏。熾然說法。</div>
</p></div></div>
<p class='juan'>東坡禪喜集<span class='note-inline'>(卷之二終)</span></p>
</div><!-- end of div[@id='body'] -->
</body></html>