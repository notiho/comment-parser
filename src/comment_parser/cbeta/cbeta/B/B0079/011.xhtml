<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu165' />
<p class='juan'>釋氏六帖第十一</p><p class="byline">齊州開元寺講俱舍論賜紫明教大師義楚集</p>
<div class='div-other'><a id='mulu166' />
<p class='h1'>○神通化物部第十六</p>圖澄神異<p style="margin-left:1em">西域人姓帛少出家清貞務學誦經數百萬言善解文義雖未讀此土儒史而與諸學士論辨凝滯皆闇若符契無能屈者西域咸稱得道人晉懷帝永嘉年來適洛陽志弘大法善誦神咒能役鬼物以油雜臙脂塗掌千里外事皆見掌中如對面焉然須齊潔或聽鈴音事無不驗值劉曜亂石勒屯兵葛陂專事煞戮沙門被害者眾澄欲化之有大將軍郭黑略奉法澄即投之略受五戒崇弟子禮略隨勒戰澄皆預記勝負勒以略有異見問之曰有澄也勒曰天賜也召之勒曰佛法何靈澄知勒不達深理可以相從乃請燒香以鉢盛水生青蓮花勒驚駭信服因告勒曰王者德化洽於宇內則四靈表瑞若政弊道消則慧孛見於上恆象著見休咎隨行斯乃古今之常微大人之明誡勒甚悅之被誅者免十有八療病知賊相試欲煞勒從襄至生擒劉曜咒龍求水言今年勿食葱有蟲煞人果石葱反後勒彌重禮澄為大和尚有事諮問石虎有子死暴亡三日勒令告澄取楊枝咒活後勒稚子令多在寺中每八日勒自入寺灌像後虎登位敬之轉甚下勑曰和尚國之大寶榮爵不加高祿不愛宜衣以綾錦乘以雕輦朝會之日常侍<span class='corr'>已</span>下悉扶和尚升殿太子諸公輔翼主者唱大和尚眾坐皆起以彰其尊又勑司空李農旦夕親問太子諸公五日一朝表瞻敬焉法常法佐二弟子路遙千里語亦皆知於是國人曰莫起惡心和尚知汝澄所住方無敢向而唾者石邃將圖大事澄以言箴虎不悟後乃知之黑略戰敗被圍澄咒之乃免虎後被晉逼之三邊告急虎曰事佛無靈澄曰王昔曾為商主供五百僧吾是一數今得為王豈非三寶力壃場軍寇國之常事耳何怨三寶虎信而跪焉虎曰治國煞人違戒如何澄曰煞可煞不害無辜又麻襦在魏縣澄先告虎有異人至勿煞見澄對語終日人無會者虎令還給十戶為日俸後石宣石韜有事皆先知乃至云棘子成林澄一百二十歲終虎作墳葬澄左乳邊有穴圍四五寸通徹腹內有時出腸洗之夜出光明身長八尺風姿祥雅澄自云生處去鄴九萬餘里棄家入道一百九年酒不踰齒過中不食非戒不履無欲無求受業門徒常隨數百計餘一萬立寺八百九十三所葬時以錫杖及鉢內棺中冉閔開墓棺中無尸鉢杖在耳後慕容雋夢虎嚙臂石虎意為崇出虎尸尸仍不毀罵而弃之於漳河尸立一橋柱下不動王猛收葬麻襦言終一柱下先言驗耳儁後被郭神虎煞之</p>
道開服石<p style="margin-left:1em">姓孟燉煌人少出家誦經四十萬言絕穀餌柏實松脂小石子櫅薑如此七年冬夏袒肩不畏寒暑常坐阜陵太守遺馬迎之開自步行日三百里神鬼現形敬之石虎建武十二年來至南安度一童子為沙彌年十四稟受教法行能及開時太史奏虎云有仙人星現當有高士入境其年秦州刺史上表送開勑止鄴城法林寺於房內造閣高八九丈常禪坐其中虎供給甚厚皆以惠施有來求仙法者不答善醫眼疾石鞱開著藥目病愈之澄曰此道士去國衰矣當有大災石氏滅也後入羅浮山百餘歲卒勑弟子安尸石室中康泓每見神仙常來供養</p>
佛調分化<p style="margin-left:1em">天竺人佛圖澄弟子性尚純朴餘皆高之有兄弟二人事調出入見分身教化或入山將乾飯數斗一年食之有餘經雪入虎穴至夜深虎來調曰奪汝處宿有愧如何虎低頭而去後於山中自剋亡日以衣蒙頭奄然而卒門人葬之後開棺無尸唯履而<span class='corr'>已</span></p>
耆域神奇<p style="margin-left:1em">天竺人周流華戎靡有常所而俶儻神奇任性忽俗於天竺交廣並有靈異欲渡江船人不載至北岸域亦至船人謝咎路逢兩虎摩頂而退兩岸見者隨從成羣以晉惠末至於洛陽諸人作禮域晏然不動或言人前生來處有滕永文脚攀咒而得愈又有相思樹非時而死咒亦重活又一病者咒之腹出臭物而活後却歸西天不委所終矣</p>
犍陀善行<p style="margin-left:1em">犍陀勒西域人至洛陽積年雖敬其風操而終莫測之後謂眾僧洛東南有槃鵄山山有古寺可共修焉眾未之信一日到山指示不錯因共修立以勒為寺主去洛城一百餘里朝朝至洛諸寺中食暮乞油一鉢還寺然燈以為常式未曾有違時能行者勒引而去之流汗不及勒令執衣閉目唯聞風雨之聲不復覺倦須臾至寺勒後不知所終</p>
訶羅竭戒<p style="margin-left:1em">訶羅竭西域人少出家誦經二百萬言性靈玄守戒節善舉厝美容色多行頭陀止宿山野晉武帝太康九年至洛陽時疫疾流行死者相繫竭為咒治十差八九至晉惠帝元康九年西入止婁山石室坐禪無水人欲為開澗竭曰不假相勞自起以左脚踏室石壁壁陷沒指斂足水流香美飲者止飢渴後坐化焚尸不得却移坐石室</p>
法慧繩床<p style="margin-left:1em">本關中人方直有戒行入嵩山事浮圖密為師晉康帝建元年至襄陽止羊叔子寺不受別請每乞食時輙賷繩床自隨於閑靜處則施之而坐時或遇雨以油帔自覆雨止唯見繩床不知慧所在尋問未<span class='corr'>已</span>慧在床坐遇僧法照曰汝過去曾折一鷄足其殃將至俄爾為人折足征西庾稚鎮襄陽素不奉法疾慧煞後見靈恭悔過焉</p>
安慧異物<p style="margin-left:1em">未詳氏族少無恆性卓越異人而善談吐晉永嘉中天下疫疾流行慧乃晝夜祈誠願天神降藥以愈萬民一日出寺見石似甕疑是異物看之果有神水病者飲服莫不皆愈後於洛陽大市寺自手細書黃縑寫大品一部合為一卷字如小豆有周仲智妻胡氏得一本供養過火不燒人見莫不迴邪又有康慧持亦神異僧又涉公者西域人虛靜服氣不食五穀日行數百里言未然事驗若指掌以符堅建元十一年至長安能以祕咒咒見神龍每旱堅常請咒龍俄而致雨龍下鉢中堅及羣臣親鉢中觀之咸歎堅奉為國師士庶投身接足年六十無疾而化堅哭之甚慟七日後開棺無尸後旱堅曰朕有涉公何愁雨乎是大聖也</p>
曇霍錫杖<p style="margin-left:1em">蔬食苦行常居冢間樹下專以神力化物時河曲鮮卑自稱為王改元號建和從河南來持一錫杖令人跪之此是般若眼奉之可以得道人遺衣物受而投地或放河中衣即尋還本主一無所污行疾如風力者追之恆困不及言人死生貴賤不爽毫釐人或藏其錫杖閉目少時立知其處並奇其神異或七日不食神色不改國人蒙祐咸稱大師出行街巷百姓起迎作禮後不知所終</p>
史宗麻衣<p style="margin-left:1em">不知何許人常著麻衣或重之為衲故世號麻衣道士身多瘡疥性調不恆常在廣陵行坐謳唱以自欣暢得物隨施栖隱無定江都令聞而來召應對機捷無所拘滯博達稽古辯說玄儒乃賦詩一首云有欲苦不足無欲亦無憂未若清虛者帶索披玄裘　又有一道人不知姓名常賷一杖一箱自隨逼暮來詣海鹽令云欲數日行暫倩一人可見給不令曰隨意選之乃取守鵝鴨小兒形服最醜將去倏忽之間至一山上屋中有道士相見忻然共語小兒不解至中令小兒就主人索食得一甌食狀如熟艾食止飢渴作書寄令令亦不會令問道人箱中何物曰書疏令常欲盜看終不能得後與令辭留之不住曰深小欲停常擬人物欲盜如何呼先小兒令問去遠近曰去時道人令捉衣帶與杖飄然而去聞足下波浪聲令寫書本呈史宗宗見大驚曰郍得蓬萊道人書耶宗後遊吳過漢樑漁人不獲魚等陶淵明記遇三異法師史宗是其一也</p>
杯度蓬萊<p style="margin-left:1em">在冀州不修細行神力卓越人莫能測曾於一家止宿見有一金像度竊而持去其主覺而追之馬趂不及見度徐行前至孟津以木杯在水累足而過不假風棹輕疾如飛俄而至岸達于京師年四十許衣不蔽形言語出沒喜怒不均或嚴凍洗浴或著履上山荷一蘆圖更無餘物乍往近賢寺法意道人處意以別房待之後欲往舟涉江告舡人求渡不從度自以杯水中累足顧眄吟詠直渡至廣陵遇齊家先不相識直入而坐置蘆圖中庭眾以形陋無恭敬心主人見圖當路令人舉之不動度食竟捉之而去見圖中有四小兒面目端正衣服鮮明各長數寸謂四天王也度不甚持齋飲酒食肉至于鮮鱠與俗不殊奉者或受不受兗州刺史劉興伯請度負圖而至令人舉之不動加之十人亦然伯自看之唯破衲衣木杯後於巖下北臥而卒頭上足下皆生蓮花花極鮮香一夕而萎人共葬之後彭城人見如故及開塚無尸</p>
曇始白足<p style="margin-left:1em">關中人自出家後多有異跡晉孝武大元之末賷經律數十部往遼東宣化顯度三乘立以歸戒蓋高麗聞道之初後還關中開導三輔足白於面雖涉泥水未嘗沾溼咸稱白足和尚時長安人王胡叔死數年後叔現形將胡遍遊地獄畢乃辭叔叔曰既知因果好侍奉白足道人後赫連勃勃滅法殺之不得普放沙門始隱山修道拓跋壽剋長安有崔浩少習左道猜疾釋門太平七年遂毀佛法沙門盡殺始化之刀劍不傷送始虎檻始乃騎虎至殿帝乃信佛化壽感癘疾崔寇二人次發惡病帝殺二門盡宣下國中興復正教俄而燾崩孫睿襲位方大弘佛法盛迄于今始後不知所終</p>
法朗飯聖<p style="margin-left:1em">高昌人幼而精苦多有徵瑞鞱光蘊德人莫測所階朗法師法進等亦高行僧也閉戶獨坐忽見朗在前乃問何處人何方入來曰戶籥孔中入云與遠僧俱至願備中食進令備食訖但聞舉鉢之聲不見人也遠公曾與進一袈裟進與朗朗曰眾僧以去別日取之後執爨者從進索之進即與也朗後之龜茲彼王與一禪師為約有得道人至相告朗至禪師白王王以聖相待後於彼化焚尸於兩肩泉涌直上于天眾咸歎曰希有乃收骨起塔葬焉後有西域人具傳又有沙門智整亦有異行修行貞苦</p>
邵碩師子<p style="margin-left:1em">其性如狂為人大口眉目醜拙小兒好逐隨之或入酒肆同人酣飲性好佛法每見佛像無不禮拜讚歎悲感流淚碩本有三男二女大男名慧出家碩亦出家自稱碩公出入行住不擇晝夜遊歷益部諸縣及往蠻中皆因事言謔協以勸善至人家眠地有喪乞細席有小兒亡時咸以此為讖至罪福之事言必有應四月八日成都行像碩於眾中匍匐作師子形諸縣皆言見碩公作師子形乃知其分身刺史蕭惠事之如神有孟明以男子衣衣二妾試碩云此二人給公左右碩為人好語韻乃謂明曰寧自乞酒以清嚥不能與阿夫竟殘年後著布帽詣明門間明不久卒記長史沈仲玉為刺史如其言矣臨終告法進露吾林下後不復見</p>
慧安慧濟<p style="margin-left:1em">未詳何人少被虜之為奴執役勤苦主甚愛之年十八聽出家止江陵琵琶寺風貌庸率頗共輕之時為沙彌眾僧列坐輙使行水安行空瓶從上至下水常不竭時咸異焉及受具戒稍有靈跡嘗月晦夕共同學惠濟上堂布薩門未開安乃從壁隙入濟甚駭不敢言後至塔下語濟云吾當遠行今與君別便見天人伎樂香花滿空濟驚歎安曰前後事迹慎無妄說說必有咎後往蜀終濟與劉虬為傳矣</p>
法匱養病<p style="margin-left:1em">姓阮吳興於潛人少出家為京師枳園寺法楷弟子楷素有學問功匱為性恭默少語自守誦法華經一部寺有上座勝法師老病匱從為依止營護甚恭及終亡殯如法每齊得直造旃檀像像成自設大會後京師枳園同時皆見匱來中食終時手屈二指時武帝文惠文宣並到房頂禮匱終並為營塔齋設送終矣</p>
僧慧嗔喜<p style="margin-left:1em">姓劉不知何許人在荊州<span class='corr'>已</span>數十年南陽虬立陟屺乃請慧居之時人見之<span class='corr'>已</span>五六十年亦不老舉止趨視無甚威儀往至病家嗔死喜生未相識者皆知姓氏存亡有人同日命齋同皆赴請過江自越後遇寶誌誌撫背曰赤童子他無所言見鎮西長史劉景蕤忽泣慟而投之蕤為刺史所害後至湘州城南忽云地中有碑眾人試掘果得二枚後不知所終又有釋惠遠住江陵長沙寺本惠印之倉頭見異度之後分身預記興亡矣</p>
慧通散騎<p style="margin-left:1em">宋元嘉中見在壽春著俗人衣自稱鄭散騎言未然事頗有其驗時有僧歸遊壽春却迴通云欲寄少物曰擔重遂強置曰我有姊在江陵作尼名惠緒住三層寺君為我寄言言訖不見通歸至見尼尼稱無弟後遊江陵所有舊墳悉知氏族死亡年月傳以相問並如其言或懸指偷劫道罪狀於是羣盜遙見通者迴避又於江津路值一人忽以杖打語言疾歸其人至家延火及舍物蕩盡後市中求酒甚急曰欲相辭飲畢而死後又有人見在諸處</p>
寶誌杖錫<p style="margin-left:1em">姓朱金城人少出家止京師道林寺師沙門僧儉修習禪業至宋太始初忽如僻異居止無定飲食無時髮長數寸常跣足行街巷執一錫杖杖頭掛一煎刀鏡子一兩匹帛齊建元中稍見異跡數日不食亦無飢容與人言初惑後驗時或復賦詩言如讖記人皆事之初收在獄外亦有誌言外送食如言食鱠却吐為魚有胡諧病屈誌誌註曰明屈果死明屈者屍出也太尉司馬殷齊之出鎮辭誌將紙畫樹上有烏云急時可登此後果有急登樹追者見樹上有烏為無人而免忠烈王命誌急索荊子安門上果為荊州刺史後祈雨立至或現菩薩身後終身色不改梁武勑葬毒龍山陸倕製銘王筠勤銘碑於寺門又蜀中有僧朗道香有神異如別傳竟等</p>
漫提空臥<p style="margin-left:1em">天竺僧住元魏洛京永寧寺善五明工道術信州刺史綦母懷文常敬之提與綜蠕蠕相善提忽不安在空中臨床而臥人見恠之曰此是術也常欲牽嵩山就洛洛河令人取薪又恐惑眾</p>
僧達免獄<p style="margin-left:1em">元魏中行解僧也多學問帝禁圖讖尤急有人誣達被收在獄遂念觀音至夜四更自然解脫走入草藂人眾共覓對面不見達看諸人皆被遮其眼也</p>
慧達禮像<p style="margin-left:1em">姓劉名窣和本咸陽人先不事佛凶惡多力好獵射為梁突騎後因病死見地獄却活便出家禮塔像遊吳越至西域至涼州東北望御谷作禮當有佛出及舍利塔等</p>
明琛虵勢<p style="margin-left:1em">齊人少遊學兩河以通喻知鑒然經論雖富而以徵難為心時有智翼善於學義琛遂作屋子論虵勢論後至山邑有舊知僧講法華經往彼彼僧私與絹一束琛後時彼僧上講乃將絹出對眾索論其僧初怖後意朗神助琛既不如入山與伴同往身化為虵</p>
道泰續壽<p style="margin-left:1em">元魏末人住常山衡堂寺夢人曰四十二終後果病篤乃捨衣盂念觀音四日感菩薩現後至天命精悉願力也</p>
僧融神護<p style="margin-left:1em">梁初人住九江東林寺篤志汎博遊化為任曾於江陵令一家受戒先有神廟不事母見一鬼欲縛又請僧為設福乃止後還廬山獨宿逆旅夜見鬼神甚眾謂融曰為鬼無靈可拽床下融念觀音乃感神現擬之而散後乃至救人出罪獄厄等</p>
法力乞麻<p style="margin-left:1em">勤苦有志德欲於魯中立寺而財不足與僧明琛往上谷乞得麻一車至路遇火稱觀音未及其火自滅又有法智亦遇野火乃面合地念觀音免也又道集被二賊縛念觀音免也</p>
植相唾虵<p style="margin-left:1em">姓郝梓橦涪人至楊州見梁祖崇敬三寶乃出家還蜀專習苦行一食常坐正心佛理以命自期時南武都今孝水縣也有法師高衒道術相往觀之見有神鬼曰此非正道曾至漁梁勸漁人不煞無故乃唾水中忽見大虵便從水出漁人畏之乃求出家有道士借宿不容一夜猛虎哮吼求哀受戒</p>
僧林猿侍<p style="margin-left:1em">吳人深有德業行能軌物梁大同中上蜀至潼州城西北百四十里有豆圌山上有神祠民皆敬奉林往居焉感其大虵繞座為受三歸而去常有二猿相侍給供花果出入迎望渡先浮猿後至數十感化極多林後卒於潼涪也</p>
慧簡鬼試<p style="margin-left:1em">梁初在道戒業弘峻殊奇贍儁荊州有三間屋無人敢宿時王建武臨治簡往居之夜一鬼無頭在簡身上簡念觀音不動神色鬼云我漢末居此未得受生今試於師令我得福建甚重之</p>
僧朗虎引<p style="margin-left:1em">僧朗涼州人魏攻涼令僧上城三千人城破被驅欲煞天現赤氣方乃免之朗夜入深山虎來前導山栖谷隱高其行也</p>
僧意天請<p style="margin-left:1em">貞礭有思力每登座講說輙天花下散聚徒教受訖於暮齒精勤不倦寺有高麗像相國像胡國女國吳國崐崙昆崗岱京各有像等此等諸像並是金銅俱陳寺堂堂門常開烏雀不敢入至今猶爾意奉法自資供養無怠將終一夕有沙彌死來已久現形禮拜云違奉來常為天帝請師講經願發一言得免形苦果有天人來相請意無疾而卒異香天花等</p>
僧昭遇聖<p style="margin-left:1em">住泰嶽丹嶺寺性靈放喜追奇每聞靈迹無不登踐昭承瀑布之下多諸洞穴山聖魏普泰年行至榮山見飛流下有穴隨入行可五里出穴過石渠見壞屋三間中見一僧似入定又一僧年可六十眉長尺餘留昭宿食請住山光林木有異人世昭迴說後與伴尋一無縱跡矣</p>
道豐肫酒<p style="margin-left:1em">世稱得道人與弟子二人居相州鼓山不親利養或云占相醫療善黃白齊高往來問之應對不思隨事標舉帝曾命食蒸肫酒肉不辭便飡帝大悅後令門人除去床頭物門人見酒肉等似不曾食來有僧患風稱佛豐為針之尋愈也</p>
圓通竹林<p style="margin-left:1em">通少出家汎愛博贍以溫敏見稱住鄴大莊嚴寺研誦涅槃高齊武平四年夏有一客僧因疾相投通乃將養臨別相誡令勿食酒若有暇請到鼓山竹林寺通後至彼皆言無竹林寺通與數僧尋之見一老翁執钁相遂諸僧皆走通獨得住見曾寄宿客僧乃與通入寺參見和尚眉垂數尺令往參眾通欲住尊宿曰見住官寺無名即來遂別出寺行數里忽不見識者評云將非賓頭盧如大乘論十六羅漢住世等</p>
慧寶聞經<p style="margin-left:1em">誦經三百餘卷德優先達眾共知名齊武平三年從并向鄴行達艾陵失道尋徑入山暮宿巖下似有人居餘無所見松樹上有一磬在夜有一僧衣草而來寶知是聖禮之寶問住時多少曰後漢時來有何經業曰君欲聽者即念曰請念華嚴須臾一遍云我無心也</p>
僧雲說戒<p style="margin-left:1em">雲辯聰辭令備明大小崇附齋講恆以常住鄴齋盛昌三寶雲著名焉住寶明寺襟帶眾理以四月十五日說戒時僧並集已雲居上座乃白眾云戒本防非人人誦得何勞煩眾請一人立義令後生開悟後至七月十五日眾忽失雲尋之城外墓中得之稱被人持來以刀驅之為改說戒苦遭治責因是至終常赴說戒以為恆式終感異香</p>
僧遠眉落<p style="margin-left:1em">遠住梁薩寺為性疎誕不修細行好追歡宴以齊武平三年夢見大人切齒責之汝不自觀面目流汗而覺早洗面自照為有垢黑頻洗兩眉齊落遂改行精進十年不退又夢大人喜曰捨汝過也眉遂重生</p>
慧瑱神護<p style="margin-left:1em">上黨人奉法貞礭住開府寺獨清一房遇周滅法入山避之有神騎馬來曰有師賊相劫瑱曰遠投希護尋感大雪及報村人賊遂退矣</p>
洪獻受物<p style="margin-left:1em">鄴人少履道門早明律部聽涉勞頓兩目俱失其明住相州大慈寺既無前導常於房中禮誦不息開皇十四年忽感一神自稱般若受戒法有僧綱禪上堂中食般若乃將綱衣一複來為襯獻受納櫃中後綱尋衣在獻櫃中得不信神與後般若至將綱房內衣物列壞大怒嗔不修福後必相禍對眾索食形雖不見舉食如人留絹兩匹與獻而去綱遂信敬焉</p>
慧雲乘衛<p style="margin-left:1em">范陽人十二出家遊聽為務年十八時乘驢至於叔家叔見驢好持刀欲取見神叱之驚退妻曰君心不正眼再往復見乃止雲後領徒講說重過叔家叔說自悔謝施絹十匹雲乃常誡門人無畜好物但要支身後不測雲之所終世也</p>
大士傅弘<p style="margin-left:1em">陳宣帝時雙林寺傅大士體權應道躡嗣維摩時或分身形濟度為任依止雙林道化法俗或金色表於胸臆異香流於掌內或見身長丈餘臂過於膝脚長二丈指長六寸兩眼明亮重瞳外曜色貌端峙大丈夫相誌公相遇俱在梁朝武帝請住定林寺坐廕高松臥依盤石四徹六旬天花甘露於重雲殿帝欲開講獨設一榻弘坐不起憲司舉之曰法地若動一切不安後知梁運然臂禳之後奄化時當其炎暑身色如生屈伸柔潤香氣異常天花散積殮於石巖後失其尸碑文今在也</p>
僧朗五縮<p style="margin-left:1em">姓許南陽人年二十乃出家栖止無定多住鄂州貌與世殊有希奇相飲噉同俗為時共輕常養一犬一猴其形偉大皆黃赤色不狎餘人惟附於朗有一木盂食噉同處食訖猴頭戴木盂騎犬隨朗行之朗四支與頭臥時皆縮如龜故時語曰法華朗五處俱時縮猪肉滿口顙或誦法華經一坐七遍終至七萬在江乘舡猴犬於傍不施橰棹有一尼被鬼所魅超悟懸解統辯經史居崇講導眾人不測共讚聰明朗曰此邪鬼所加何有正理朗至禮佛繞塔畢至尼講堂尼猶說法朗曰小婢何敢如此尼忙下座於朗前立從卯至中汗流不語因得本心無復辭辯</p>
道仙沈寶<p style="margin-left:1em">本康居人以遊賈為業梁周之際往來吳蜀積珠寶兩舡錢過十萬唯恨不多因到梓州牛頭山值僧達說法曰生死長久無愛不離自身尚爾何况錢物仙聞欣踴沉其一舡人曰何如餘可為福曰終勞人慮乃總沈之便即出家誓志道果不出山門逈絕人蹤結第巖曲禪學之侶相次屯焉每覽經見佛字無不哽噎我何不值仙挺卓不羣每入定五日為期如有人入山皆先知多少蜀青溪管重道見仙入火光定遂皆信伏出家為寺鄱陽王恢躬禮受法太尉陸法和曾在仙處為行者諸僧有嗔者仙云如責貴人供事仙知貴也居山二十八年乃至蜀王秀禮重曰仙闍梨也</p>
慧峯達解<p style="margin-left:1em">住西霞寺久聽詮公三論深悟恭恪最為得意名架於布眾所推美詮云峯達解思力吾不及也峯遊心正理身住律儀攝靜松林日唯一食衣服麤素略無寸積顧步鏘鏘有其風潤末弘十誦有問云今學大乘如何講律曰非汝所知豈學正法而拘大小</p>
慧巖造寺<p style="margin-left:1em"><span class='corr'>住</span>蘇州重玄寺相狀如狂不修戒行時人不測多坐房中非同物議忽獨歡喜寺中指揮此處蓋殿僧房廊宇等端坐而卒後建其寺果如指揮所蓋其尸石室四十年不壞預知前事</p>
法安睡異<p style="margin-left:1em">姓彭安定鶉狐人少出家住太白九隴寺習禪為業麤食弊衣卒於終老隋開皇中來至江都欲見晉王以陋容故人不為通日日詣門王出見之如其曩故行坐相隨王因入山渴乏無水安尋為王刺石出水王問曰因何曰王力也後遊神通見朗公騎白驢又見太白神現公王皆禮安若神隱逸郭智辯誌公杯度一時總萃慧日道場安得力也帝以四事供養安九十八終先陳事件無不應者睡不用枕頭不至席異也</p>
法濟神異<p style="margin-left:1em">濟於陳隋二朝皆宿禁中精進勇猛文帝於長安為造經臺寺帝給白馬常乘在宮如有疾患咒水飲之便愈又能見鬼物預知未然大業末忽辭上曰天命不常復須後世惟願弘護荷負倉生便即坐卒剃髮還生為是入定打鐘不出于時天子廢朝諸侯素服勑送蔣州吏力官給施物十餘萬匹各散家珍起塔供養等</p>
慧偘現臂<p style="margin-left:1em">姓楊晉陽曲河人少受學於和闍梨靈通幽顯世莫測其淺深而翹敬尊像事同真佛每見立像不敢前坐勸人造像莫為立佛偏以慈悲為業見人縛猪云願解脫後免其縛臨終在鄴人問有何所得曰得善根成熟偘奉其神化即有年稔後遇真諦受禪法有得到揚州偲禪師請偘現通遂於房中坐伸其臂長數十丈取其寺額云我恆不現通者世人無識以為惑眾八十二卒將三衣直入眾言還三衣後在房加坐如生眾乃逼視皆白骨也不散壞故</p>
轉明知賊<p style="margin-left:1em">姓鹿未詳何處人形服僧儀貌非弘偉容止淡然色無喜慍以大業八年無何而來住於洛邑告其賊官為惑眾禁之果有其賊至唐高祖重之後失其所不知所終也</p>
子明賈逸<p style="margin-left:1em">姓鮑不知何處人煬帝時歷遊諸寺不止房舍隨夜即宿略無定所既請官供曾不臨赴不著三衣而服裙帔大業九年以緋裹額唱賊而走果然梟感反也賈逸者不知何許人隋仁壽中遊於安陸言戲出沒逾於符讖形服變改時或緇素分身諸處莫厥由　又有僧惠嵩學行精通不羣時輩逸回遇與紙五十幅曰留此免矣嵩後果被人官中引勘紙而免大業五年天下清平與小童戲拗羊頭捩羊頭眾人笑其所作後果然隋滅　又有楊祐師如狂岷落古老百歲者云初見至今貌常不改年可四十著故黃衫食噉同俗栖止無定每有大集身必居先言笑應辯不傷物議預記來語時共稱美唐初曾見後失其所止</p>
法順感犬<p style="margin-left:1em">姓杜雍州人屬萬年稟性柔和代親遠戌無憚艱苦十八出家事因聖寺僧珍受持定業珍姓魏志存儉約野居成性於京東馬頭窟創為土龕感一黃犬自來銜土帝知云與米三升窟就犬死勑賜因聖寺額順後大搆寺宇齋會不絕誡蟲不令食米如言有聾啞者見而自愈順後身化三年香氣不絕至今忌日猶有齋會</p>
道英竟地<p style="margin-left:1em">姓陳蒲州猗氏人年十八休律師令出家父母不從便為娶妻五年同床誓不相觸後逃至并州法炬處出家聽法華經又之柏梯修習定業忽然大悟二空常閉目坐大業九年曾為直歲被人侵奪寺地英乃與競我今死矣忽然倒仆人為詐也以針刺不動尋欲臭爛人怖歸依還地即坐如故又後龍池見魚云我不如汝遂脫衣入水六宿而出人問何以曰我避土也曾臥石上三日云合熱煞我後還蒲板為寺立三莊以供來住僧眾及羈客等一實相義講起信論至此誡眾而卒令依戒檢</p>
叉德預知<p style="margin-left:1em">姓徐雍州醴泉人形質偉大秀眉骨面立履清白衣服麤素而言來事災旱時雨蟲蝗無不應者隨言禮懺者免持十戒聞者行而再受卒於山寺</p>
智則短衣<p style="margin-left:1em">姓馮雍州長安縣人二十出家止辯才寺聽凝法師攝論四十餘遍性度掉舉僅無觀採恆被敗衲裙垂膝上無時如此有人問之云多立故遊浪坊市宿止寺中五十餘年財法食使一同僧住房施單床上加以草薦瓦椀木匕餘無一物出入往來門不曾閉同寺號為狂者則聞之大笑云道他狂不知自狂出家離俗只為行住遮障鏁閉財物費時亂業種種聚斂伇使不安此非狂者乃撫掌大笑性好餺飩有人姓王常供有日在家食別處人見方知分身宣自親見</p>
通達打塊<p style="margin-left:1em">雍州人三十出家栖止無定後入太白山不賷粮食木食澗飲打其土塊悟身如此碎壞後在京律藏寺聽大乘情量虛廓一裙一帔布衲重縫而著麻鞋已三十載繒帛雜飾未曾掛身冬夏一複不避寒暑至於講席言論玄奧語行牟楯飲噉同俗房玄齡聞而異之或至人家笑即吉愁即凶後因米貴又令寺中寫疏請僧眾逾千供度閴然無一食眾皆各責達曰他言將食來應不虛也眾心欲散忽見食車外入莫知來處眾皆飽滿車牛亦失因是朝野重之如聖</p>
僧安喚雉<p style="margin-left:1em">戒業精苦坐禪講解時號多能齊文宣時在王屋山聚徒三十餘人講涅槃經有一雌雉來座側伏聽僧若食時出外飡飲上講依時赴集三卷未了遂絕不至眾咸恠之安曰雉已為人後至武平四年安至趙州至一家喚雌雉一聲有小女子出來如舊相識歡喜禮拜其女父母異之引入家設食供養安云此女何名雌雉父曰初生頭如雉尾安大笑為說本緣女聞出家年十四便講涅槃經</p>
香吐生類<p style="margin-left:1em">香闍梨者莫測其來處以梁初至益州青城下飛赴寺欣然有終止之志時俗三月三日悉往山寺遊賞多將酒肉前香曾勸化人皆不從香令掘一坑淺深方丈便就會日今須飡酒肉一頓眾皆不食悉來與香如填巨壑識者恠之日晚就坑吐出猪羊鷄魚等盡活人見皆斷酒肉益州別駕羅研奉使至梁誌公問曰益州香貴賤研云極賤何為久留研歸說似香香曰非虛一夜奄化</p>
猷失所方<p style="margin-left:1em">蜀多寶寺猷禪師常在禪床上坐覆椶皮七日一食四十年後失不見並無蹤跡</p>
元嵩佯狂<p style="margin-left:1em">益州城都人事亡名法師聰穎不偶嘗夜靜為師曰世人貴耳賤目即知皂白其可得哉名曰佯狂可也嵩心然之遂佯狂漫走觸物而詠亡名後入關住野安寺於琴譜中製心風弄天女怨亦有傳其聲者嵩言兄曰蜀都狹小不足展懷欲入關與國士抗對兄曰當今王褒庾信名振四海汝何所知自取其辱曰彼多讀書自為文什至於天才大略非其分也兄但聽看入至長安遊於貴勝後應時與張賓上滅法事周武行之後隋開皇八年京兆杜祈死經三日却活說閻王令祈看武帝祈見在鐵屋中受苦曰為張賓元嵩所惑受滅法罪今三界覓嵩不得如何免苦等</p>
尚圓咒鬼<p style="margin-left:1em">姓陳廣漢人少出家常以咒術救物梁武陵王蕭紀宮中鬼怪魅諸綵女或歌或哭請入宮咒之圓至鬼等變蛇蟲等圓曰汝能變我可以自變汝聽我一言鬼等合掌云南無佛陀鬼等皆散八十一卒於治成寺</p>
法行讖時<p style="margin-left:1em">不知何許人論法師之神足行性素不倫言多卓異或居山谷時入市肆每往寺溪路遊覆舡頂曰十年後有大福德人營搆寺宇及智者居果如其言或執竹弓射之後果有山賊或言梁休害利等宣帝惡之令煞曰吾於此償命矣臨終有偈失其尸</p>
道穆伯玉<p style="margin-left:1em">松滋人好山林梁初入荊神山將事巖隱感迅雷風震山川折木巨虵繞床羣虎縱吼穆心安泰然七日入定諸惡自止山神謝咎自稱曰伯玉請受歸戒諸毒永亡祭祀絕於酒肉祈雨應時居三十餘年名聲遠及遊道之賓劉虬等七十卒立碑何胤為文簡文為頌</p>
智曠咒犢<p style="margin-left:1em">姓王本大原人母初孕益加祥異夢一童子乘寶舡而來生有奇異先初入道欲求羽化三七日不食飲及睡無應已遂求出家德行動人漸示靈迹江陵張詮二世無目曠云汝家墳冢棺枕古井遂移而開之因是見物又於咸陽造佛迹寺有牛產犢出首還隱曠至云此犢是寺居士欠債未償羞不出也乃謂何不生隨言即出神異冥徵不可備述開皇二十年九月二十四日卒於四望山開聖寺七十五自剋終期天香滿室合寺音樂西南而去手屈三指仁壽元年永濟寺僧貴死而重蘇見閻羅王放還見曠乘寶宮自空直下罪人喜曰三果僧來救苦所造八寺咸有靈祈也</p>
無相禪師<p style="margin-left:1em">不知何處人忽至山寺隨眾而已不異恆人其寺名相思涪州上流大江水北崖側有銘方五尺字如掌大都不可識下有佛跡相去九尺長三尺踏石如埿相後渡江無舡取芭蕉葉在水上立直渡而過不知所去</p>
童進飲毒<p style="margin-left:1em">姓李綿州人不拘禮度惟樂飲酒謂人云此可灌等身來去醉酣遺其尿糞眾共非之有識者云此賢愚也會周武東征云須毒藥勑瀘州營造置鐵瓮著皮衣琉璃障眼方可看攪進至求飲十餘鐵杓云今日大醉石上臥尿吐石裂如粉進一無所損顏色自若眾莫測也</p>
富上大笠<p style="margin-left:1em">不知何人恆依益州淨德寺宿埋一大笠在路盡日坐下讀經有人與一錢亦不咒願有人云何不去人眾處云一兩錢行得年可五十貌如童子亦不移改陵州刺史趙仲舒三代酷吏少信遂令一人遺錢一貫在地而去上亦不顧舒令人取亦不顧云非<span class='corr'>己</span>物也舒大信敬下馬禮謝云弟子周朝人官歷三朝大與僧往還少有不貪聞名故來云云</p>
明恭多力<p style="margin-left:1em">住鄭州會善寺昔在俗時事隋高為豹騎與二人為伴膂力相似帝患之一人與鹽五升和餅令食一人與生鹿角和餅令食食鹽者腹裂而死恭食角不死乃出家住會善寺百姓與寺爭地百餘人恭執大石可三十人轉者又擎一大鍾眾見而怖自退又隋末賊亂刧寺恭遂對眾生食一大猪供飡百人分眾賊皆伏又有吳中沙彌一人到寺以手兩指折竹臂麤如葱恭又不及將沙彌衣在殿柱下沙彌不及也</p>
法進戒威<p style="margin-left:1em">蜀新繁人在俗精進不噉辛腥在田農作以鏵刃為磬步影而齋後於洛口山內出家時蜀王秀令郁長鄉將十人往請恐不來鄉至寺外云上天請彌勒須來何止山中一僧至寺逢虎大怖鄉至進所流汗大怖進曰鄉初出宮何太勇今又何怖鄉叩頭謝罪至宮王見毛豎戒威德也合宮受戒九十六卒有異也</p>
道幽天請<p style="margin-left:1em">代州耆闍寺僧善解經論仁壽中於寺講般若帝釋下天請幽天上講化授香而去幽後無疾而終異香滿室乘雲上也</p>
慧聰禮佛<p style="margin-left:1em">常習講齋乃曰常不輕菩薩不輕四眾得六根清淨乃於房中日夜禮佛眾後隔門見天童隨禮人至院者無不毛豎</p>
岑養犬鼠<p style="margin-left:1em">襄州禪居寺岑闍梨不知何處人住寺禪念為業有先見之明而寺居山藪資給素乏岑每日持坩入城乞酒而飲飲畢更乞滿坩掛杖行飲歸日日如此每早將坩入寺廚請粥三升眾坐已定從頭以杖頂上一打眾皆為常將粥至房與犬同食鼠亦等耳一日少一鼠責其犬犬却銜來死矣岑悲哀埋之又有寺僧被鼠團保雨雨而過一鼠被不保受小杖不敢動岑曰寺貧可移廚庫於白馬泉表應移之寺後富實矣</p>
通取鎮金<p style="margin-left:1em">通闍梨者住天保寺唐貞觀末年已八十氣力休健儀容卒素常服衲衣衣厚一寸線麤如指講法華愛修寺其寺大堂梁時所立丹雘朱砂塗之極厚唐初善禪師鍍大銅佛須用水銀時又難得遂刮取朱砂充用皆足是知昔人為福竭於所貴如不用者餘物何在寺是近郭通欲修補得鎮國金四十斤餘通不取取即損人自營土窟而止　又京師西北有凝觀寺有夾紵立像高丈六儀相超異屢放光明隋開皇三年法慶所造塑了未染而卒有同寺僧大智亦卒見閻王在殿須臾像至王下殿迎禮像云慶塑吾未了何為見取王問殿下簿官曰何曰慶命未盡祿盡也王曰令放還日給荷葉七枚食大智活慶亦生寺僧說一夜失像至曉方來慶後每日食荷葉兩飡十四枚冬以暖水浸而食之修裝像畢七十六卒也又雍州南渭人單道開永徽五年因患風容儀改易後差飲食皆聞其臭食土飲水時呼人蟺矣</p>
德山打兒<p style="margin-left:1em">姓山莫測何人忽弃妻子入山修道鬢髮不暇削衣食不暇給惟息緣靜念為得性莫知其觀行視其相狀如得定者時化竹林龍池開悟道俗以清簡為本每云煩亂之法道俗同弊故政煩則國亂心煩則意亂水清則魚石可見神清則想倒可見山多毒虵遇者必死弟子曾螫水洗便止小兒入山覲看山云莫來更來必杖又數年兒又至欲杖兒曰父見我如世人豈世人肯受杖乎父笑云吾不等視非欲杖汝恐敗我道心山年九十卒於山舍又旭上及大會等同</p>
法通食筋<p style="margin-left:1em">姓關京兆鄠人少出家極身尩弱隨風偃仆由是同侶頗輕通每流淚一朝對觀音像前發願誦念不止歲餘看母且食訖臥樹下則流涎三升母見恐之呼通睡覺曰夢見人遺三驢馱筋通噉始一聞呼失二自爾便覺身力雄勇肌膚堅[革*卯]舉大木石不以為重寺有僧戡者膂力之士通取袈裟安在柱下戡謂神鬼通笑為取戡大駭伏有大石臼重五百餘斤通於南山負歸供其僧用隋朝西蕃進一大力人無能敵者帝令命通通曰出家人不可相撲且捉手相試其人把拽通一無動通試執手鮮血灒流蟠臥乞命舉朝稱慶京邑弄力者造之通把豆夌即碎倒拽車牛命為天力士也通雖力兼百夫未曾誤物五十六卒</p>
道悅般若<p style="margin-left:1em">姓劉荊州昭丘人十二於玉泉寺出家受戒安貧苦節念大品法華誦習為業隨有經戒日誦一卷人並異之初智者入玉泉寺未有鐘磬於玉泉側獲恠石一片懸而擊之聲響清遠悅誦一卷終擊一聲聞者肅然聽者無倦屢有祥應患腹自愈有賊來乞米與之煎煑不熟慚而愧謝惟服布衣不著綿帛身無蟣蝨巡村乞蝨養之戒令總不許煞悅居山五十年七十二終矣</p>
慧耀訥言<p style="margin-left:1em">姓岐襄陽人少沈靜訥言敏行人共重之受具後歷遊訪道至鄭川命師衡岳思大禪師咸服請業觀用清明思公曰於實相觀善有玄趣七十九坐卒見命思二師來迎寺眾皆夢寶剎傾倒矣</p>
慧因給水<p style="margin-left:1em">姓張清河武城人昔依賢法師後眾欲請知寺事因堅不從因以雅志卓然眾所推伏巡求禪律至於蜀川訪無夷險必往參請時經大旱給水濟人有盜食者被虎欲食法華戒本行坐誦習七十五卒矣</p>
法施預知<p style="margin-left:1em">姓江武當人少而弘直神智難測形無定方出處不滯至巴陵顯安寺娑羅樹下宴坐人莫之顧後指巴陵云此天子都時天下米賤曰深藏果後米斛萬五千錢虎如家犬誦勝天王經一部精進堅強越於常伍</p>
慧岸水底<p style="margin-left:1em">姓鄧荊州長林人姿貌挺特有拔羣之美歷算五行洞其幽致遇曠神師勸令出家便即入道常習觀行不隔昏曉誦七佛咒經救諸疾苦無不應者後之建業留真影與人供養六十卒士庶等無不捨邪歸正或有妖邪鬼恠見必迴心社廟神祇悉參歸戒栖冰宿水莫測厥由知何位矣</p>
慧辯識地<p style="margin-left:1em">齊人住泰山靈岩寺居無常所遊行為任經史洞達偏解術數大業中遊襄部年過七十所有墳墓見知貧富久近令人居止短長名姓日月皆知令人掘地下所有物如言後與神辯遊於嶺表不知所終與袁山松論術數也</p>
慧琳楊祐<p style="margin-left:1em">姓薛綿州神泉人以隋初隱建明寺清虛守靜與物不羣寺有塑像常在供養生鬚三十枚古墳立竹云是天眼借車迎塔乃燒草中見楊祐師素不相識各云相別八百年矣</p>
法滿攣躄<p style="margin-left:1em">姓梁安定人在俗年十五歲患時疾雙脚攣躄三年常念觀音忽有僧執澡鑵在前而立曰何來云常喚故來滿知是聖乃叩頭問曰弟子何因如此曰拘縛物命閉目療之覺兩膝上拔却六七釘開目失僧因是如故因感聖力乃便出家習學禪觀貞觀十三年卒而多異相矣</p>
智顯救苦<p style="margin-left:1em">住遼州大護明寺少出家操行貞峻耽概勇銳居懷聞見莫不高賞專務坐禪人不知所詣隋末世亂以道化和賊被虜不見同學被劫粮盡皆知有苦皆濟不測其終</p>
法聰息意<p style="margin-left:1em">姓陳住蘇州常樂寺初遊法席曰意在息言然言為理詮後遊栖霞寺誦大經論講華嚴涅槃二十遍貞觀十九年嘉興縣高王神請受菩薩戒便斷酒肉顯慶元年冬謂弟子曰吾不久捨執受也後上講登座奄然而卒七十一也</p>
僧明五臺<p style="margin-left:1em">十七與師住臺山中娑婆寺因遊一谷漸深見有石臼木杵又見二形大人身長無影眉長被髮眼瞼上掩被嫌穀臭等見聖寺又中臺有僧明隱習禪住五十七年亦見神聖寺</p>
法空捨俗<p style="margin-left:1em">不知何人隋末任鴈門府郎將年四十歎然自悟割意出家曰我為汝等妻子辛苦非一今各自活言訖便去入五臺山日食松柏妻子送食戒令勿來我已解脫四十餘載禽獸為伴時遂號為空禪師誦般若十萬死生淨土時有異香</p>
明解賦詩<p style="margin-left:1em">姓姚住京普光寺有才學善琴詩以知解自大不敬長幼所食如俗龍朔中徵三教貢䇿因登第歸人道不久明卒後有明之親知夢見手執而泣言在苦處乞造功德詩曰握手不能別撫膺聊自傷痛矣時陰短悲哉泉路長野風驚曉吹荒墜落寒霜留情何所贈惟思內典章又洛州宋尚禮借戒德寺物不還又借僧不與乃作慳伽斗賦十紙臨死惶怖追悔死</p>
法沖五品<p style="margin-left:1em">字孝敦姓李隴西成紀人幼而秀異傲岸時俗與房玄齡善相謂曰若不至五品為大法師後為膺楊將因母亡轉涅槃經出家聽三十遍又至冀州時難入山為眾乞米眾分兩堂一倉常自滿一倉即減蓋眾有異白毫之福至安州見道士蔡晃講佛經責而令下又讀楞伽講一百遍禪宗依此達磨慧可惠育惠璨惠盛那端長真王善豐明胡遠聰通沖岸[冗-几+(電-雨+立)]大明遷尚德實惠曠等禪師之在也</p>
智穩俊卓<p style="margin-left:1em">姓李貝州人花嚴寺道行上足自少及長彌遵道義惠解所傳受無再請而神氣俊卓雅尚清虛時復談吐聽者忘倦仁壽中勑送舍利益州法聚寺極有靈異在傳穩善智論阿毗曇心金剛般若明盡窟穴逢斯郍三藏西土來地裂出記云隋主興法葬舍利在此等</p>
道密梵語<p style="margin-left:1em">姓周相州人初投耶舍出家修習方藝又之鄴下博聽大乘神思即開理致通術善於梵語繼迹前列異術勝能聞諸齊世隋運興法勑送舍利同州異相在傳矣</p>
明誕溫柔<p style="margin-left:1em">姓史街州汲人律儀行務履顧前賢而善明十地攝大乘論彌見弘演住京光宅寺行持講演溫柔敦厚性無急暴有勑送舍利子襄州上鳳林寺其寺本梁代彫立碑庾信為文蕭雲書靈迹在傳矣</p>
明璨福德<p style="margin-left:1em">姓韋苕沂水人十歲出家依年受具備通經史性無喜怒未及三夏講成實論涅槃加又福德聞見忻然勑召入京住興善寺又勑送舍利栖霞寺有靈登山臨水忻其得性</p>
慧重威稜<p style="margin-left:1em">姓郭雍州人志體威稜不怯邪障鬼神林屋聞有栖止無往不降淨持戒地明解攝論履遊名教清迥不羣住大興善博綜機要榮達敘顧辯章言令寫送有法勑送舍利泰山感其光現又送隆州感雨金銀花等</p>
寶積償讐<p style="margin-left:1em">姓朱冀州條縣人割略愛網訪道為任浮遊靡定不存住止齊亡法毀潛隱太山隋高勑入京住勝光寺講智論攝大乘性量虛廓不計仇讎曾有屏毀後達耳解衣遺之謂曰卿見吾過真吾師勑送舍利華岳聖成寺感應在傳</p>
道端開制<p style="margin-left:1em">潞州人出家受具聽覽律藏至於重輕開制重定綱猷雅為宗匠曉達之明無以加尚晚入京住仁法寺講散毗尼神用無歇時推俊舉後學欽之加復體尚方言梵文書語披葉洞識了無深趣勤心護法攝論有功隋仁壽中勑送舍利潞州梵境寺山多無水舍利至乃水自生</p>
道璨感井<p style="margin-left:1em">恆州人惠學如神研求攝論華嚴十地深明奧旨解其由緒志尚幽靜不務奢華重義疎財自小之大後入關輦住勝光寺訪道求賢栖遑靡託仁壽起塔許州尋感放光兼現古井清輕深美矣</p>
明芥白雲<p style="margin-left:1em">相州人齊朝三藏耶舍上足善通方俗妙識梵文傳度幽旨莫匪喉舌開皇譯經令對梵僧傳法意專檢失好住空聞味詠十地言輙引據問論清巧通滯罕倫仁壽勑送舍利慈州感白雲天仙來往泉現飲者病愈卒于興善寺</p>
僧蓋變石<p style="margin-left:1em">恆州人曾遊大原專聽涅槃晚至洛下還綜前業勑送舍利浙州法相寺石函變現佛像鷄鳳等樹生仙果也</p>
曇瑎赤光<p style="margin-left:1em">江都人少出家學成實及諸經論涅槃大品包蘊心目徵據文旨學者憚焉常讀諸經盈箱滿案老少皆敬送舍利環公山大有聖迹也</p>
道貴寬雅<p style="margin-left:1em">并州人華嚴為業詞義性度寬雅為能經中深意每發精彩有譽當時閑居放志不涉煩攪市肆俳優未曾遊目名利貴賤故自絕言精潔守素清貞士也送舍利德州感大鳥赤光[戀-心+足]躄自愈</p>
法順囹圄<p style="margin-left:1em">貝州人習學涅槃文疏精覈志勤策立常樂弘法於囹圄中無緣拘縶假訴良善文帖既刻方便雪他投身桎梏情志欣然為諸罪人說法勸化蒙放嫌早欲學大悲地獄教化等</p>
法顯文字<p style="margin-left:1em">雍州人姓甯生平志尚禪寂為宗文字紙筆性不遊履沈默寡欲不為世累其師法開定門幽祕殆是不惻及元魏末住京地兆王寺與實師齊駕顯遇明匠事奉累年傳習師宗頗接徽緒住日嚴寺勑送舍利隴州極有靈感年八十卒也</p>
僧世言語<p style="margin-left:1em">青州人負帙問道無擇夷險觀其途轍略周方岳而雄氣所指鋒刃當時論難常長偏愛喉舌豐詞疊難名聞齊魯勑送舍利菜密二州變現光明聖相莫測石化為寶等</p>
法周十智<p style="margin-left:1em">形狀長偉言語高大涅槃攝論是所留神稠會勝集每預登踐身相孤拔多或顧問由是震名住曲池之靜覺寺叢林竹萃蓮沼盤遊縱達一方用為自得如周者十人賦詠風月號為曲池十智送舍利德州年八十三卒</p>
慧誔終別<p style="margin-left:1em">雍州人究涅槃攝論每登講有名曇廷上足送舍利杭州臨平別眾分明而逝</p>
知光謙謹<p style="margin-left:1em">江州人幼而不羣大成其器言論清華聲勢明穆志度輕健鮮忤言諍謙謹推下為時所重隋勑送舍利脩州感天降甘露白色如雪味甘如蜜</p>
智教感霧<p style="margin-left:1em">雍州人習讀眾經意存禪觀晝即尋讀夜便坐默蕭散無為不存世累住弘善寺閑居守素仁壽送舍利秦州永寧寺感香露大人跡尺二寸</p>
圓超蜻蛉<p style="margin-left:1em">阜城人十地涅槃是經略言行所表必詢猷焉晚住京寺策名臺省勑送舍利廉州化城寺於佛盤上感二蜻蛉可長五寸其色青綠七日不去五色雲現矣</p>
慧藏花蓋<p style="margin-left:1em">冀州人初學涅槃後專攝論禁守機嫌絕跡貪競安詳詞令形於顏色入京訪道住光明寺送舍利觀州有五色雲狀如花蓋綺繡繒會無以加焉</p>
寶憲白禽<p style="margin-left:1em">鄭州人寶鎮律師學士童稚依止即奉科條審觀大法受具之日但奉文言至於行模並先具委有師資焉弘業年送舍利洪州乃感白禽引路即遣隨逐水脈通舟安達無障</p>
法朗花樹<p style="margin-left:1em">蒲州人學涉三藏偏鏡毗尼開剖篇聚不阻名聞加復器用平直無受輕陵决斷剛正不私強禦住勝光究律典送舍利陸州感光中現三花樹五色雲等石變為寶</p>
曇遂高遠<p style="margin-left:1em">雍州人初學大論後味唯識研精攝論選其幽理每言三界虛妄但是一心追求外境未悟難息故得名稱高遠慎守根門勤修戒檢住真寂寺送舍利晉州大放光明如虹霞而飛</p>
曇觀銅塔<p style="margin-left:1em">莒州人七歲出家慕忻法宇及進具後尋討義門偏宗實論勑送舍利本州掘基銅塔得一便安舍利極有靈感</p>
靈達經史<p style="margin-left:1em">恆州人先在儒門備參經史唯見更相圖略時有懷仁抱義然後終備淪於諸有未免無常乃依遠公出家終日禪默衣食麤弊不希華美仁壽送舍利本州龍藏寺大有靈異有金玄瓚患鼻聞香天花紛落後歸本州跏坐而卒</p>
僧昕蒙叟<p style="margin-left:1em">潞州上黨人自務道法律周聽大小建諸神律莫不登臨傾渴身心無席不赴而導或愚智眾通諠靜听一其正度恭慎橫經聆其折枝曾不忽忘初眾見其低目寡言絕杜論道皆號為蒙叟後有智者問其深理咸歎玄奧輕浮章句略不預懷有問其故答曰勿輕末學妙德常箴惟夫大覺盛德明約可無細瑕愚師範物時有通悟唯目兩明殷鑒方取會通不得以法惑人致乖祇奉後住太山送舍利毛州大有靈異灰土化成寶等</p>
玄鏡無為<p style="margin-left:1em">趙州人立志清貞不干流俗四分一律文義精通不樂闡揚恆尋異部激發違頓品章廢立有神彩焉住空觀寺閑散優遊無為澹泊送舍利等</p>
智揆名實<p style="margin-left:1em">冀州人愛慕涅槃淨持戒行不重榮渥知足無求住弘濟寺閉門習業僧服其智德敬而崇之每處勝筵推其名實而揆不一顧退屏自修若無聞見勑送舍利魏州皆化金色矣</p>
僧範定要<p style="margin-left:1em">冀州人學大小乘得定要門倍餘同侶住勝光寺惠解有稱勑送舍利本州覺觀寺有靈在傳焉</p>
寶安撫眾<p style="margin-left:1em">袞州人安貧習學見者敬之初依惠遠聽涉涅槃博究宗旨至隋入關住靜影寺當遠講下聽眾將千委安經撫匡救有儀勑送舍利營州梵幢寺石自分為函等</p>
寶巖山動<p style="margin-left:1em">幽州人標意十地次綜毗曇末究成實故於宗涉獵繁焉戶牗玄文疎條本幹住京仁覺寺守道自娛無事交厚仁壽下勑送舍利本州大有靈異在傳山動等</p>
明馭金花<p style="margin-left:1em">瀛州人初學涅槃後習攝論推尋理源究括凝滯勑送舍利濟州崇梵寺感藥王菩薩體上大放光明金榴花色沙門五人見而捨戒事塔</p>
道生感鹿<p style="margin-left:1em">蒲州人曇延上足係跡厥風雖雅尚未齊而志力方遠仁正致懷聲色無染善於四分勑送舍利楚州感野鹿自來生為受戒引前而導及白鶴等後還京不測所終</p>
法性瑪瑙<p style="margin-left:1em">袞州人少習禪學精厲行道少欲頭陀孤遊海曲送舍利袞州普樂寺取石為瑪瑙樹變金色住大禪定寺八十一終矣</p>
辯寂流溝<p style="margin-left:1em">徐州人少以惠學播名汎浪人世遊講為業末在齊都專攻攝論勑送舍利本鄉流溝石佛寺取石為函俄變為寶人物小兒於中皆現</p>
靜凝雷吼<p style="margin-left:1em">汴州人遷公弟子早年聽受深閑邪正再稔不出律論是所詢求備嘗幽隱常樂正觀掩關思擇緣來便講唱吼如雷事竟退靜狀如愚叟世間之務略不在言人不委者為似庸劣同住久處方知有道行不涉疑口無慶弔塊然以常坐似不能言勑送舍利[木*巳]州大有靈傳不出三</p>
揩虛靜<p style="margin-left:1em">青州人十五出家事賢統為師習涅槃解文義受具後專四分師靈暉二公得深奧無孑遺而性虛靜左丘山立寺名曰法亢後住京勑送舍利曹州日別異現佛像菩薩等及降甘露生蓮花光明化現難紀後歸本寺終有異相</p>
智能福勝<p style="margin-left:1em">姓李懷州人希意遠塵束懷律教收聽令譽風被河右勑送舍利青州福勝寺感石函自出終于林泉</p>
曇良經典<p style="margin-left:1em">姓栗潞州人十六出家專尋經典及長成德以大論傳名小經兼講後住京真寂寺勑送舍利毫州於開寂寺異石自合</p>
道嵩推崇<p style="margin-left:1em">姓劉瀛州河間人十三出家遊聽洛下訪詢明玄終日栖遑衣服麤單全不涉意值開公開講陶染積時遂寢幽極同侶推崇生勑送塔蘇州井吼三日開基得銀合石函矣</p>
智嶷自悟<p style="margin-left:1em">本康居王胤七歲出家初學尋文無師自悟敬重佛宗夜誦法華竟文純熟二親不知十三出家二十受具入洛聽十地論及涅槃經勑送舍利瓜州崇敬寺感龍現自出戶廷闔境皆見乃聞奏</p>
道顏殷贍<p style="margin-left:1em">姓李定州人初學遠公涅槃十地領牒樞細最所殷瞻開筵發悟眾所推稱衣服麤弊行不朋從情避嫌疑言必詳審以悟不少勑送舍利桂州感光輝天地又顏深惟物忤兼濟禽獸不忽童稚不行梵叱縱有輕凌事同風拂顧諸屬曰不久去世何煩累人故於無常得旨趣矣</p>
靜辯避世<p style="margin-left:1em">姓帛齊州人少涉儒門備聞丘索孔墨莊老是所詢謨忽然厭世出家避俗林藪習禪味道送舍利衡州南岳寺寺是陳宣帝造之有靈聖</p>
道宣感神<p style="margin-left:1em">唐西明寺道宣律師者德鏡玄流業高清素精誠苦行畢命終身早得從師五十餘載西惶問道志在住持但一事可親資成三寶緝綴儀範百有餘卷結集深肯屬有高軌大唐乾封二年仲春之月身在京師城南清宮故淨業寺逐靜修道年在桑榆氣力將衰專念四生又思三會忽以往緣幽靈顧接病漸瘳降勵力殷仰遂感冥應時有諸天四王巨佐至律師房門似人行動蹀足出聲律師問言是誰答言弟子張瓊又問何處檀越答言弟子是第一欲界南天王第十五子王有九十一子英略神武各御邦都所統海陸道俗區分持犯戒別並親受佛教護持善惡使遺法載隆令入對語問貧道當生何處答生知足又問同伴誰曰第三兄張輿通○撰祇園記有百餘卷又有韋琨是天王第八大將四方天王各有三十二大將乃至問經律輕重至冬十月初三日端坐一心合掌而卒天樂幡花滿空來迎往昇空多不及錄矣　又開元經錄云宣公姓錢吳興人彭祖之後少尋教相長慕依師關之東西河之南北追訪賢友無憚苦辛外傳九流內精三學戒香芬潔定水澄漪存護法城著述無輟尤工律藏刪補章儀常於終南山以堅其志矣</p>
</div>
<div class='div-other'><a id='mulu167' />
<p class='h1'>○靜慮調心部第十七</p>僧顯貞苦<p style="margin-left:1em">姓傅北人貞苦善戒節蔬食誦經業禪獨處山林頭陀人世入禪數日亦無飢色時劉耀寇蕩西京朝野崩亂顯以晉太寧中遊江南巡名山修禪業屬想西方見無量壽佛真容光照其身奄然坐化香煙等</p>
僧光受山<p style="margin-left:1em">姓帛少習禪業晉永和初遊於江南猛獸山神了無懼色雇人開煎負杖而前風雨虎狼自避在一石室夜即安禪旦乃入村乞食後夢山神施山自移光後居之學者成徒年一百一十歲晉太原末以衣蒙頭如常入定七日後人看已逝身不散壞至宋孝建二年郭鴻任剡入山禮拜以如意撥胸颯然風起衣肌消散唯白骨在焉鴻大愧懼後為起塔</p>
曇猷叩虎<p style="margin-left:1em">燉煌人少出家苦行習定後遊江左止剡山乞食坐禪到一蠱家得食咒願訖有一蜈蚣食中跳出猷快食無他後移赤城山石室坐禪有十餘虎在坐前猷誦經如故內一虎獨睡猷以如意叩頭何不聽經俄耳皆去有頃蛇來大十餘圍循環往復舉頭向猷經半日而去後神現施山自稱夏帝之子住此二千年今家舅住寒石山投之留香三奩居赤城王羲之知而重之此赤城山與天台靈溪四明皆有聖寺天台有石橋跨澗莓苔青滑終古已來無得度者猷至橋所空有言曰十年後得過遂潔齋言定終身不散</p>
慧嵬澄潔<p style="margin-left:1em">嵬止長安大寺戒行澄潔或處山谷味於禪那有無頭鬼來怖嵬嵬曰汝今無頭且免頭痛乃至無諸支節等鬼物自止後有一天女從空而下謂嵬曰天以汝有德令我事師欲動其志意嵬云我心如死灰無以革囊相試女遂凌雲而去歎云海水可竭須彌可傾彼上人者秉志堅貞後與法顯同遊西土不迴</p>
賢護光明<p style="margin-left:1em">姓孫涼州人來止廣漢閻興寺常習禪定又善律宗纖毫無犯晉隆安五年卒口出五色光明手屈一指弟子焚之起塔</p>
曇蘭感神<p style="margin-left:1em">青州人蔬食樂禪誦經三十萬言晉太元中止赤城山忽見一人長數丈呼蘭令去蘭怡然不動神乃作禮後與家屬來自云樂安縣韋鄉山神久服風聞今與家屬自來乞戒蘭即為授三皈神施絹錢一萬蜜二器辭別而去禪眾十餘皆聞鳴笳動吹等八十三卒</p>
法緒清謹<p style="margin-left:1em">姓謁高昌人德行清謹蔬食修禪後入蜀到劉師冢閒山谷虎兕不傷誦法華維摩金光明等石室入禪得其三昧盛夏奄化不嗅不倒常有異香</p>
玄高香光<p style="margin-left:1em">姓魏本馮翊萬年人母寇氏信邪生一女奉僧佛女常願母信佛母後夢一僧散花滿室便覺有姙後生高時乃感香光滿室十二便欲辭親入山高便隨往父母許之高至山僧即度之年十五便為山僧說法聰敏生知學不加思受具之後專精禪思後居西秦夌積山學徒百餘累現神異死而復生文多在傳不錄</p>
僧周出火<p style="margin-left:1em">不知何許人性高烈有奇志韜光晦迹人莫能測常在嵩山坐禪遇周武滅法與眾入寒山山在長安南四百里人不能到後法重興永昌召之不出後告弟子云吾當去矣其夕火從繩床後出乃身盡火滅房亦不然起塔供養立碑銘德弟子僧亮王請出山佛法重興亮之力</p>
惠通安養<p style="margin-left:1em">關中人少止長安太后寺蔬食持經修習禪觀常祈心安養志厭娑婆後終時化佛來迎</p>
淨度射鹿<p style="margin-left:1em">吳興餘杭人少愛遊獵因射一孕鹿墮胎母銜痛䑛子度乃心悟因摧弓箭出家蔬食誦經三十餘萬言常獨在山坐禪習誦若是邑中有齋身然九燈端坐達曙以為供養如此多年後忽告弟子令備香湯沐浴訖說法誡以生死言絕而化天樂異香西迎而去</p>
僧從棘栗<p style="margin-left:1em">未詳何許人也稟性虛靜隱居味禪學兼內外五門精修三穀不食唯食棘栗年逾百歲氣力體強與隱士褚伯玉為林下之友味道論法終於山野等</p>
法成松脂<p style="margin-left:1em">涼州人十六出家學通經律不食五穀唯服松脂巴西牧王懷素禮重成常味禪定後終時眾皆見乘金棺上空也</p>
慧覽戒法<p style="margin-left:1em">姓成酒泉人少與玄高俱以禪業見稱覽曾遊西域頂戴佛鉢仍於罽賓從達磨比丘受其禪法達曾入定往知足天從慈氏受菩薩戒後以戒法授覽覽還于填後以戒法授彼方僧後之蜀天宮寺宋請住鍾山定林寺即宋文帝也沈演孟顗等並欽道德年六十二終</p>
法朗能悟<p style="margin-left:1em">姓向蜀郡人十四出家從智猛禪師受業與靈期寺法林同學五門又遇玄暢受十住觀門暢曰吾西涉流沙唯子一人能入禪觀後卒於長沙年六十二神光映戶身更香潔靈異並在傳</p>
道法苦身<p style="margin-left:1em">姓曹燉煌人捨家入道專精禪業亦時行神咒後遊成都王休請為興樂寺主訓眾有功法常分衛不受別請及與僧食有所得施諸虫鳥又於夜分脫衣露身以飴蚊蚋如此累年後入定見慈氏放光照地獄苦更加精進終有靈異</p>
普恆見聖<p style="margin-left:1em">姓郭蜀人為兒童時常於日光中見其聖僧在空說法向家人敘之後求出家止洛下安樂寺獨處一房不畜徒屬後入火光定下至金剛際見諸色像先業報處能明了後奄化時端坐燒有五色光雲手舒三指</p>
僧審化賊<p style="margin-left:1em">姓王太原人晉驃騎沈約之後少出家止壽春石澗寺誦法華楞嚴經等常為非禪不智於是專志禪那聞曇摩密多道主京邑乃拂衣過江止靈曜寺精勤禪定入山端坐有賊來刧脫衣與之說法教化賊乃流汗而退文惠文宣並加敬事王敬則奉米千斛請受歸戒為師永明八年卒七十五矣時有僧謙超志法達惠勝禪業有功</p>
法悟父子<p style="margin-left:1em">齊人家以田桑為業有男六人皆並成長悟年五十喪妻舉家慕道父子七人悉共出家南至武昌履行山水居樊山之陽本隱士郭長朔所止於是有終焉之志時武安太寺陳留阮晦聞而異之因為剪逕立室悟常資夌飯日一食而已論大品法華六時行道不避虎兕坐禪終日齊永明年七十卒</p>
曇超布衣<p style="margin-left:1em">姓張形長八尺容止可觀蔬食布衣一中而已初止都龍光寺後南遊始興大行禪化忽聞風雷之聲俄見一人秉笏至云弟子是山神為諸村人取土侵地龍池怒不降雨三百日今已百日願帥告龍令息怒降雨超遂告曰降雨神也神曰能起雲雨即龍也超即至池為龍說法龍喜即受歸戒相看無語許焉其夜雨足七十四終</p>
慧明夢神<p style="margin-left:1em">姓康少出家止東安齊建元中與沙門共登赤城山於石室中見猷公尸不壞而禪室荒蕪高縱不繼乃雇人開剪室宇重立定中夢內見一女神自稱呂姥云常加護戒有白猿白鹿白蛇白虎遊戲堦前馴伏不令人畏竟陵文宣王聞風祇挹七十無疾而終下續高僧傅</p>
僧副大量<p style="margin-left:1em">姓王太原人幼成大量鄉黨稱奇不仁者遠矣而性愛虛靜乃師達磨義無再問一貫懷抱端極定門六物三衣外無盈長定業有功莫可稱嘆</p>
慧勝如愚<p style="margin-left:1em">交阯人住仙州山寺栖遲林澤開放物表誦法華日計一遍衣食節約一入空寂周晨乃起韜明祕彩常視如愚久處者重之</p>
道珍銀臺<p style="margin-left:1em">味禪為務梁初住廬山恆作西方業夢人乘船處大海云往西方去珍欲隨往舡人云未作淨業須作浴室誦彌陀經既覺如夢所作備修其事後感山池降白銀臺唯珍自見表其終相生於西方自剋其日</p>
佛陀得道<p style="margin-left:1em">本天竺人與六僧同來五人得道唯陀無獲乃自勤苦勵節如救頭然得道者修道藉機時來便尅非可斯須因是來遊震旦見後魏孝文皇帝乃請住石窟寺後方得道時時入定滿室光明人皆見也</p>
菩提達磨<p style="margin-left:1em">南天竺人婆羅門種神惠疎朗聞皆曉悟志存大乘宴心虛靜通徹數定學高天竺宋朝至此惠可惠育常親事之誨以四法不過理行藉教悟宗深信含生同一真性教其四行一愛二隨緣三名無所求行四名稱法行文廣不錄年一百五十歲化遊化為務葬於熊耳又云不測所終</p>
僧可斷臂<p style="margin-left:1em">姓姬虎牢人外覽墳索內通藏典懷道京輦默默觀時尚獨明太照解悟絕塵年四十遇達磨一見悅之奉以為師畢命承習六載從學一乘精究後與林法師為伴可被路賊斷臂林亦不知後林又被賊斷臂每令可著衣見其不便林怒可云我亦無臂林方得知</p>
僧達虎頭<p style="margin-left:1em">姓李上谷人十五出家遊學代郡聽習為業及受具後宗軌毗尼進止沈審年登二臘魏孝文重後講四分而形器異倫見者驚奉虎頭長耳雙齒過寸機論適變時共高之與徐州龍達振錫洛都遇勤那三藏奉其親誨後依光師十地梁武重之侯景造寺延之感山神現虎持犬去誦經虎還犬也誌公見之云大福德人也</p>
僧稠解虎<p style="margin-left:1em">姓孫本係昌黎末居鉅鹿癭陶性度純懿仁孝知名而勤學世與備通經史徵為太學博士講解墳典聲蓋朝廷後道機潛加歎厭世煩一覽佛經煥然神解年二十八投景明禪師出家而立五願而謂財法通辨及以四大常敬三寶普福四生初從道房禪師受止觀後得定依四念處九旬一食後居嵩岳泉供百人有婦足踏泉乾眾來白稠稠咒願如初有兩虎鬬以錫解之而去齊文宣請入內帝見稠流汗敬受禪法居雲門寺帝駕親臨稠不出房門人云不出者眾情或阻曰賓頭迎王七步令王七年失國吾誠德之不逮未敢自欺冀獲福於帝帝自禮敬後八十一終異香滿寺勑襄樂王宣慰施物五百段弟子曇詢等起塔</p>
法聰繫虎<p style="margin-left:1em">姓梅南陽新野人八歲出家卓然神正所獲利物造經三千餘卷年二十五車遊嵩岳西涉武當住襄陽傘蓋山白馬山泉梁晉安王來都雍襄承風相謁將至馬驚而迴王恠乃齋得至見聰在水定及二虎在室王乃禮之告於部內今有虎災聰乃集虎以布帶繫之與授三歸因息虎災王與聰臨白馬泉白龜出從聰手受食云此是雄龍次有五色鯉受食云此是雌龍聰於梁大定五年無疾而終端坐身柔頂暖有異香</p>
智遠惠湛<p style="margin-left:1em">姓王太原人幼而聰習早悟非常居荊州長沙寺為法京弟子卓然獨立靜記玄心至於戒年清潔愈勵後至建業龍光寺遇僧綽一代英雄乃肆心仰旨專門受教學逾一紀解通三藏梁建安侯蕭正務兼內外乃造普明寺請遠居之有惠湛禪師解深定品遂從學焉與會公等後住龍盤山有終焉之志也</p>
常公國師<p style="margin-left:1em">法常高齊時人領徒講律有聲鄴下後講涅槃并受禪數齊主崇為國師後居衡岳多處林野布衣乞食又之荊<span class='corr'>陝</span>有僧法隱住覆舡山東嶺誦法華維摩思益等以為常業志有思操見而問津遂嘿而不對乃經一夏涕泗滂流方示心要如說而行常將終語諸僧曰吾今作一覺長睡別眾訖奄然而化</p>
法京造寺<p style="margin-left:1em">姓孫太原人寓居江陵母將懷孕夢一童子乃捧而悅之又端正可喜因有孕焉後生七歲出家年至十三與同學智淵咸昇高座說法無滯寺內少長俱夢聖像告云寺無檀越京為梁棟後乃施財利山積福門大弘殿宇大小千五百間京重修建僧眾千餘長沙大寺聖像所居東夏之第一梁二帝立京為僧正綱紀末法寺有育王塔像京後有疾求像像至京房其疾尋愈侍者見像從殿來</p>
法懍行文<p style="margin-left:1em">姓嚴松江人十五於玉泉山寺出家眾侶清淨懷依味道積有年載禪念為本誦法華維摩不著縑纊大布為衣不食僧分乞食分衛常坐勤勵莫儔荷錫遠遊言追勝友廬峯台嶺衡羅恆岱無往不屆氣調清邈見者挹其高節曾過一縣令問公文曰在經函中檢之不見再尋唯有經令怒元本何言有也云經是諸佛行文我依行之即是公文令喜而敬之</p>
僧景塵外<p style="margin-left:1em">住陽山泉石松竹秀竦清曠嶺接桃源古稱名地卜居寂照感通鬼物有懷惡念不得進前或值虎蛇驚怖失道若好心問法安步無他若復起惡蛇從床下而出惠璀問法三日不言懇切方答三百歲而化</p>
惠成炙手<p style="margin-left:1em">姓段澧陽人出家居十住寺誦法華經等二十餘卷受具之後往建業聽成實十年文理略盡將臨本邑至匡山見顗禪師承思禪師道化顗問成曰卿一生學問與吾炙手未暖虛言功夫依他解也成乃弃諸經疏專師定業後得眾生語言三昧後有常律師投宿夜弃一虱床下成曰一眾生被凍床下常慚而謝之成後七十三坐化湘東王為建塔立碑矣</p>
法忍十金<p style="margin-left:1em">江陵人初投天皇寺出家受具持法華維摩日再一遍後住覆舟山頭陀觀理三十餘年木食麻衣破衲而已一夏山居有米三斛夏滿猶有五升室才容膝寒不加絮熱不減衣年六十七現疾而終衣盂陳杇不直十金高行之極</p>
僧裕重瞳<p style="margin-left:1em">姓程靈武人幼懷雅量清卓不倫聚沙獻香便祈拔俗父母不許年二十六方遂出家事道原法師學九次第定口繞黑子狀若斗星目有重瞳光明外射腋懷鳳卵七處俱平奇相超倫有聲京洛魏文皇帝勑為國三藏一旦忽索急備香火救揚都講堂彼眾聞外香音樂皆出堂梁便折眾皆無損年八十有八卒道安庾信製碑文今在苑內</p>
僧瑋荷衣<p style="margin-left:1em">姓潘汝南平興人器量沈深風神祥雅十二出家寒暑之資以荷衣蕙蒂故得潔操貞於玉石清風拂於煙霞後依鳳禪師學觀息想後周天子尊賢待德下車問道召至京師親奉清誨乃勑公卿近臣妃后外戚咸受十戒同奉三歸六十一終容止恭莊威儀整飾見者生敬也</p>
道正六法<p style="margin-left:1em">徐州勃海人稟質高亮言志清遠居無常處學不從師樂習禪行宗蘭若法無問寒暑栖息深林乞食於村餘唯常坐人或參尋略示綱要令其住心性任行藏都無名貫經論講會無不登踐皆聽其深隱略其繁長乃術六行包舉一化融接萬衢曰凡夫行二福行三小乘行四善薩行五大菩薩行六佛果正行開皇七年遊化東川不測所終也</p>
曇詢解虎<p style="margin-left:1em">姓楊弘農華陰人弱年樂道久滯樊籠年二十二方捨俗隱白鹿山寺逢曇雅禪師而蒙剃削又得一年受戒謹攝自修崇稟心學而專志决烈同皆難及誦法華初夏既登還師定業承有僧稠問津學道山神示之有竊園蔬被蜂螫之有趙人遠來師事稱蒙閻王處救之令來又有二虎鬬詢為解之云同居林藪計無大故幸各分路虎低頭受命飲氣而散隋文重之送香供後詢遘疾彌留忽神光照燭香風拂扇又感異香異鳥白頭赤耳年八十五終矣</p>
法充死諫<p style="margin-left:1em">姓畢九江人常誦法華大品遍數弗紀兼造寺宇情在住持後居香爐峯化城寺修定為業自非僧事未嘗妄履每勸僧眾無令女人在寺上損佛化下墜俗謠有不從者充嘆云生不值佛已是罪緣正教不行義須早死何慮淨方不生後捨身投萬仞峯至地無損眾方依之不許女人入寺其充遺尸終不腐臭經夏逾香如其瓜也</p>
信行譎對<p style="margin-left:1em">姓王魏郡人母久而無子求佛得之夢神擎兒與之及行生也性殊恆准至年四歲路見車牛在埿未出悲泣不離行出方止至八歲有生問云內外何姓答云內王外孫生云何不姓飯應聲曰飯只除飢孫兼飢渴隨機譎對皆此類也後從師受具履道弘悟博涉經論如有佛像不計遠近皆往禮拜後於湘州法藏寺捨戒事眾禮通道俗單衣節食挺出時倫捨章疏受業者眾矣年五十四終立碑終南裴玄證為文矣</p>
惠意法永<p style="margin-left:1em">意姓李臨川人聽大乘論專習定行宇文廢法南投於梁與仙城山意命同皈尋討住景空寺於聰禪師舊房夜常大明郡守柳靜殊不信法乃請意於宅百日行道每夜卓然端坐恆放光明舉家方信後鄉邑俱受歸戒開皇初卒又法永禪師南陽人梁明帝見於宮中供養預知梁運將終辭帝皈襄陽永後將終七日夜聞天樂異香滿寺因而坐終送尸傘蓋山上露坐又岑闍梨誦經感四天王來禮敬供養也</p>
惠命入室<p style="margin-left:1em">姓郭太原人晉徵士郭琦之後以梁大通一年辛亥生於湘州長沙郡天挺英姿秀拔羣表雖居綺年人多傾異覺夢之際光照其身明悟殊時湘部名僧相謂云珍闍梨位地難測然入如來室惠命矣八歲能書　貌凝遠知非常器十五誦法華經兩旬有半一部精了尋事剃落學無常師至仙城山即古松仙之本地有道士孟壽夢神迎衛梵侶盈林乃命公至壽捨之為善光寺後有法林禪師等命天和五年十一月五日跏坐咸覩佛來合掌而卒有異香天樂等清信鄭子文立碑於寺門門人專業不墜即惠朗等</p>
惠曉投謁<p style="margin-left:1em">姓傅續禪業有文才止齊州靈岩寺十年眾不異之後有鄉人住山茌縣曉云去鄉歲久思問其親行至縣門使人通令有客未通踟躕之間又催通引客猶未散曉悟云非令之進退乃吾之愛憎豈鄉壤之可懷邪命省事取紙授筆而裁釋子賦紙盡辭窮云若令覓可以此文示之吾其去矣令見賦驚尋至示賦乃知是曉有才於是人藏一本用祛鄙吝曉後尋諸名嶽養素栖心時復流日人世而還晦形齒阜不測所終</p>
慧思三生<p style="margin-left:1em">俗姓李武津人少以弘恕慈育知名閭里稱言頌逸恆問嘗夢梵僧勸令出俗駭悟斯瑞辭親入道所投之寺非是練若數感神僧訓令齋戒受具之後日惟一食長坐誦經三十餘卷所止之菴野人焚之因感癘疾悔懺尋愈因發信心思後得定自見三生之事瓶水自滿童子天降夢佛來迎六十四卒然思身相挺特能自勝持不倚不斜行如象王頂有肉髻具相莊嚴見者發心不覺傾伏等</p>
智顓白龍<p style="margin-left:1em">姓陳字德安頴川人梁散騎益陽公起祖之第二子母徐氏夢香煙五綵縈迴在懷欲拂去之聞人語云宿世有緣福德自至何以去之又夢吞白鼠師云白龍之兆及誕之夜室內洞明信宿之間其光乃止慶心酒樂為事不成忽有異僧扣門稱善此兒出家言訖自隱目有重瞳二親不許人見坐臥合掌十八出家於湘州果願寺事法緒為師語論不羣誦經三部又依思禪師思曰昔在法華會上同聽來也遂呼為義兒道誇吳會稱為義虎與諸僧皆師受禪法後夢天台道人乃遊往往即青州僧定光已久居四十年見顓至曰憶曾夢召不後神為造寺陳宣帝割始豐縣奉為供養後講淨名經感三道寶階從空而下異僧手擎香爐禮拜後改名顗</p>
曇崇施利<p style="margin-left:1em">姓孟咸陽人生知正見幼解奉佛七歲入道傳誦經法雄辯無前志逾清勵後講聽眾五百初習禪觀隋晉王欽敬定林為寺擅送戶七十水磑及碾六具開皇初勑賜絹一萬四千疋布五千端綿一萬屯綾二百疋錦二十疋粟千碩皇后施氈剃刀各五十造塔一又施錢三千貫衣一千二百對塔高一十一級上入太虛</p>
惠越伏虎<p style="margin-left:1em">嶺南人住羅浮山聚眾業禪性多泛愛慈救眾生虎豹無擾曾有羣虎來與受歸戒說法虎枕頭越膝眾見無謬化行五嶺聲流三楚隋煬召入京供養</p>
慧本輕清<p style="margin-left:1em">姓許少出家志敦齒尚遍禮名山梁末遊天台深習禪業入房閉戶出則啟門衣鉢隨身唯留枕席實輕清之丈夫負錫龍盤絕跡人世五十餘年貴尚頭陀恆居宴默精進勤勵老而彌篤仁壽四年奄化蔣山履道寺年九十六卒塔而葬也</p>
僧善喫石<p style="margin-left:1em">姓席絳郡正平人童幼出家便從定業與汲郡林落縣方公齊名各依岩聚徒習禪後因腹痛在山絕食無人乃喫小石子跏坐齒林塊然不寐及登耳順心用力疲轉讀藏經四遍右手執燭左手執卷十宿五宿目不曾斂佛名讚德誦閱如流禮懺六時乃至終化</p>
智鍇玄文<p style="margin-left:1em">姓夏侯豫章人少出家在楊州興皇寺聽朗公三論善受玄文有名當世後遇顗公習受禪法善外學文筆史藉於廬山作大林精舍二十年不出隋帝勑請不赴七十八終大業六年六月尸不摧變端坐如生於石室中真觀猶在</p>
智越萬遍<p style="margin-left:1em">姓郭南陽人少出家值智者大師北面受業誦法華經一萬遍瓶水自滿居國清寺勑每年為智者忌晨齋千僧又有般若沙門高麗人智者處受業善修定行知宿命及終時又法彥清河人亦住國清寺每入定七日方起</p>
曇遷食月<p style="margin-left:1em">姓王博陵饒陽人俊朗爽異年十三父母嘉其遠悟令於舅處受學即齊大夫權會也備練六經偏究易道遂受之隨言即曉未半自通有一嫗失物決之得兌卦遷云如卦失金釵少女盜將如言後出家依定州曇靜律師初受於勝鬘經不日而度尋為受具後住黃花谷淨國寺夢月落入懷乃擘而食之脆如冰片味美遂更名月德後至楊都朝貴親附辭之渡江後著是非論六十三卒</p>
僧淵雨錢<p style="margin-left:1em">李氏長廣人家本巨富為巴蜀所稱及淵初生天雨銅錢家內悉已滿父運疲極告天方止錢遂倉內自溢福德如是自少及長志幹殊人行則安而徐動坐則儼而跏坐眼光外射焰焰發越容色玉潤狀若赤銅聲若鴻鐘響振牀動兩足輪相十角分明二手九井文理如畫年十八身長七尺其父異之命令出家即而剃落住城西康興寺博尋人法訪無遠近經耳無忘蘊括懷抱奉戒守素大布為衣瓶鉢之外餘無所畜與同寺毅法師交遊亦僧中英傑入京採聽後依寶師修習定業後造江橋感武候鐵鏊柱現為丁八十四卒毅六十九卒</p>
真惠定市<p style="margin-left:1em">姓陳陝州河北人陳平之後依清禪師出家後居衛州林落寺略貫終始又住蒲坂首山麻谷鬱為定市後食黃精絕粒四十七卒大業十一年十月七日終麻谷禪房將終之夕神彩若常也謂門人云吾將生淨土見蓮花相候又聞金鐘異香充蔚期相既至潛然而絕門人收尸起塔</p>
惠瓚擲錢<p style="margin-left:1em">姓王滄州人壯室出家清貞自遠承稟玄奧學慕綱紉受具已後偏業毗尼隨方略聽不存文句時在定州居於律席講至寶戒法師云此事即目卒難制斷瓚聞之私賤其說時襆中有錢三百乃擲弃之由是卒世言不及利奉戒依法七十二卒隋帝重之</p>
法純密行<p style="margin-left:1em">姓祝扶風始平人出家周世備聞正教親奉明師意在定林情兼極樂住京陟岵寺周廢潛俗隋興首度即百二十人之一也住大興善寺鞭勒形心有逾前稔帝請為戒師辭德薄不赴再命方進為傳戒法復念無常行方等懺十五年常處淨場除食便利餘無闕廢感燈明續於七夜油甕自滿或聞異香或潛形代人庸作密為人洗除垢衣與物不受施者多也平治道路擔糞淨廁等布裙繩束天迎不許願生無佛法處八十五終于仁壽三年</p>
法進水石<p style="margin-left:1em">不知氏族住益州響應山在竹縣玉女寺為輝禪師弟子恭謹精誠謙恪為務竹林坐禪四虎圍繞時入水定家人見水投石二枚進出定覺背痛問其故家人說之遂再入定令出石痛愈蜀王秀妃患心痛請諸道士醫皆不差王令使請進數迴及車馬空迴王怒自往見進欲害自驚流汗曰師何不至進云煞羊食心豈不苦痛一切眾生皆是佛子何因於妃偏生此愛王慚愧懺悔進遂許行王請同往進云僧俗異行請王先進進至宮直入妃見流汗疾愈施絹五百段衲衣什物等並迴入法聚寺常住進還山王與妃見進行足離地四五寸進終時龍吟猿叫</p>
靜端留像<p style="margin-left:1em">武威人後住雍州年十四投僧實禪師受治心法深所印可後周滅法端竭心藏舉諸經像等百有餘所終始護持及隋開化乃為後序端之力也三衣一鉢乃至平生獲利即散餘無資畜隋漢王諒重其戒德數受弘訓文帝獻后延進入宮請戒留宿端曰出家之人非此宿止施牙席檀像金寶皆迴興福一無所受及千秋樹皮袈裟勑送舍利豫州現白光五綵等六十四卒</p>
惠舜見影<p style="margin-left:1em">未詳何人靜處林野庇道自隱言常含笑談述清遠止澤州羊頭山神農定藥之所結茅居之日惟一食常坐終歲感鼠同居在禪床下及虎豹等不傷害人如其家犬每至村落為人受戒有一女子獨不與戒問其故云業重將生牛中尾影已現不信蹈後如言不起或有癘者口為[口*束]瘡膿血後居林慮洪谷不測終所</p>
惠歡墮巖<p style="margin-left:1em">姓管京兆雲陽人弱齡厭俗深慕出家迫以恆綱取拔無路歷任僚署頻經涼暑年三十七方遂本心依清禪寺崇公諮受定業攝心儀體存息短長觀覺安立志得林泉消形人外損略塵欲山學推先嘗經行山頂誤墮高岩端居石上不忘禪念感靈如此隋建寺延僧請歡供養大業六年卒六十有九施尸林下弟子道俗立塔</p>
智通讚佛<p style="margin-left:1em">姓程河東倚氏人生知信慤樂崇道惠將習書計遂欲出家父母異而許之十歲剃落敦肅恭孝執履謙冲師長友朋接事無怠修持戒行歌詠法言誦諸經中讚佛要偈三千餘件五十許年後住栖岩修習禪業將終有寶幢花蓋化佛來迎青赤蓮花等貞觀十一年也</p>
本濟大悟<p style="margin-left:1em">姓宋介休人初六經三史皆所留心雖云小道略通大義披折既淹豁然大悟乃曰斯宇宙之糟粕何累人之清識乎乃歸釋門辭親出俗戒定逾淨正業彌隆不服新華除其愛染躬行卑辱愍增上慢博覽經論成實在心後著十種不敢斷量論六卷有弟善智天縱玄機高步世表祖師信行伏膺業學酌深辯味妙簡<span class='corr'>錙銖</span>入室隣幾精窮理窟常通夏翹足攝慮觀佛策勤之上士也撰頓教一乘二十卷矣</p>
僧照安樂<p style="margin-left:1em">京兆人幼年入道師事靜藹遊履盛化每居齒隱頻感異徵獨處秦嶺高步松苑顧影與心相娛自得乃曰吾今居此安泰寧有樂過斯者乎彼城邑貴僧波波順俗用斯優給一何傾附後於南山立神田寺帝令楊素宣勑詔之辭以老疾不赴素至見而戰慄帝云戒力也八十三卒衲衣人不可舉</p>
洪林如天<p style="margin-left:1em">太原人少履釋門稟受清化率志都雅言語精穆住并州大興國寺履操栖靜退屏人物而住房連市與眾比居整畟貞嚴希言寡欲高眾盛德皆敬而奉之遊至林房莫不捻履潛步㱇然超越世重如此獨居一室五十餘年賓客送迎足不逾國至於僧法制度道俗二食身先座首勵力行奉不以道德用虧時眾餘則端坐房中儼然卓立瓶衣什物周正方所故登其門者不覺毛豎有問其故則從容談論詞義審當而不測其心造興國寺百有餘僧敬異崇仰有如天日以武德中卒于所住春秋八十餘</p>
僧定命氈<p style="margin-left:1em">丹陽人本學成實博綜有功討擊既繁使感風厲乃命門人入鍾山修習禪業感禽獸同處其疾尋愈眉長數寸後有山賊相刧衣盡唯有坐氈賊索不與曰此吾命也以禦冬寒賊乃相顧不取云豈不聞世有奴賊定云郎賊尚亦不怖武德七年因少疾加坐而卒春秋八十餘矣</p>
道林香降<p style="margin-left:1em">姓宇文同州合陽人年二十五入太曰山木食修道隋開皇年徵命逃而不赴後感天降異香大如桃棗眾皆拾得莫知名目燒發美暢聞者驚心從生至終儉約為務不視女人生染之本不為說法不從取食不止房基慈濟生靈深護物性蚤虱之屬任其遊止每徐徐舉衣恐其驚走跏坐而卒七日色相如生石室處之眾聚如煙數盈萬計鼓舞而送生死榮焉</p>
法應稱首<p style="margin-left:1em">姓王會稽人生自孩孺性度沈默隨住緣想齒思難移事曇崇為師隱終南山虎豹為伴隋立五眾令選三學業長者為首教之應最第一領徒三百四事供養並有司供給勑賜絹三百段用造經像年八十無疾而終異香來迎卒于清禪寺矣</p>
智周力生<p style="margin-left:1em">姓趙字圓朗徐州下邳人有晉過江居于婁縣然其神用超邈彰於青綺小學年中違親許道師法滔為力生滔乃吳國冠<span class='corr'>冕</span>釋門梁棟周服勤左右分陰請業受具之後志在博聞時大莊嚴寺爝法師義府經笥道映雄伯捧袟淹留專初一紀究盡端涯更同藍水唯周風情閑澹識悟奄通容止可觀進退可度量包山海調逸煙霞得喪一心慈惻萬類窮通不易其慮喜慍不形於色崇尚先達提獎後進道俗聞望咸取則焉加以篤愛蟲篆尤攻草隸傍觀國史大善篇什與兄寶愛俱沐法流陳氏二朝俱馳聲譽講成實涅槃大品各十餘遍至武德五年七月遘疾而卒六十七矣弟子法度等建塔立碑文是釋道恭作在傳其辭極妙</p>
法藏食杏<p style="margin-left:1em">姓荀穎陰人三歲喪父共母偏居十歲母亡隻身而立因斯禍酷深悟無常投庇三寶用希福祐年二十二周天和二年四月八日明帝度僧便從出俗後武帝有太子生誕詔名德至醴泉宮帝作鮮卑語問訊眾僧無能對者藏在末行出眾獨對作鮮卑語僚眾咸喜帝云此健道人賜錢二百一十貢後居紫蓋山衣以百衲飡以朮松而青天而沃心吸白雲而填臆周遊山頂忽遇甘杏七枚噉之流味甘美周行更索全無來處至隋帝又賜靈壽杖策令相憶貞觀三年終於鄠縣起塔立碑</p>
惠超禪念<p style="margin-left:1em">姓申屠上黨人也體道懷貞冰霜其志初拂衣捨俗北趣晉陽居大興國寺禪念為業雖略觀名教備委正邪別建道場香供常列每感異香及與舍利臨終辭眾斂手如生天樂雪仙眾所聞見一年加坐不散起塔葬焉賢愚同悲立銘旌德</p>
智晞經臺<p style="margin-left:1em">姓陳閩越人童稚不羣幼懷物外事智者為師常修定行如救頭然後居佛隴修禪道場樂三昧者咸共歸仰冥坐之暇別造精藍經臺少木眾欲取香爐峯松柏晞曰不可夜夢神告將疏來施明日令眾往取一無留難臨終時命弟子等戒之云吾生知足自習禪已來三十九年背不著席不負信施汝等欲得相見可自勤策生知足天七十二終天樂來迎矣</p>
智滿摩頂<p style="margin-left:1em">姓賈太原人立意矜持不羣凡小七歲出家隨師請業如說而行受具聽律及涅槃經盡其文旨常修定行後居上黨石墨山聚徒修道求受菩薩戒者先令行道志心夢佛與摩頂說法即便受之七十八終大地震動樹木摧折</p>
僧邕上德<p style="margin-left:1em">姓郭太原介休人祖憲荊州刺史父詔博陵太守邕神識沈靜冥符上德年十三從雲門寺僧稠出家教以五停四念後往林慮山栖託定門又入白鹿深林之下避時削跡服餌松朮三逕斯絕百獸為伴後隋文搜訪道德與信行禪師同時被詔居化度寺主上崇敬八十九卒立碑銘德勑左庶子李伯藥為文率更令歐陽詢書文筆新華小歐也</p>
灌頂揮石<p style="margin-left:1em">姓吳字法雲常州宜興人祖世避地東歐因而不返頂父早亡母親鞠養三月欲名未知所目母夜稱佛法僧名頂仍口斅音句清辯同共驚異母因告法師惠琛云此子非凡琛即令名云非凡及年七歲便為拯公弟子日進文詞玄儒並騖清藻才綺即譽當時依年受具油鉢無虧拯師順世已後住天台依顗禪師修習三昧又後智者因造佛塔弟子等載石為門嫌厚頂以杖揮之俄然兩段果而相契常以法華救人疾苦七十二卒生知足天</p>
智璪伏鬼<p style="margin-left:1em">姓張清河人十七二親俱喪自又染疾念月光菩薩感夢而愈璪父陳中兵將軍諱懷祖元秀梁倉部侍郎璪受經之年言無虛發行不慚入親里鄉隣深知愛敬後厭塵俗即師智者即令行法華懺二七日後見九頭龍王從地至會在會稽寶林寺行法華三昧初夜搖門璪問何人云看燈耳頻來如是大德惠成曰此是惡鬼為汝害璪大喚稱苦璪笑爾後王令人守衛璪云命者業也止之令去後鬼打門滅燈璪都不怖三七日後鬼化青衣童來伏罪後被人下毒食中後隋煬見之帝避席命坐顧問勑舍人盧正方送璪還山為智者殷千僧齋度四十九人施物二千段米三千石煬帝賜耳貞觀十二年卒八十三矣</p>
普明應念<p style="margin-left:1em">姓宋會稽人少而志操有異恆童常口稱佛聚沙為塔不俗談戲惟在崇法有僧乞食見而謂云子有善性可往天台出家其中有初依菩薩說法即陳太建十四年遂往出家受具已後廣興佛事讚藏經兩遍手書經論雕書殿堂不可具載</p>
智藏鑄鍾<p style="margin-left:1em">姓魏華州人十三出家初事藹公後師智者遇周毀法亦不改製法衣至隋六載不虧道禁後住大興又居終南山水交映邑野相望接敘皂素日隆化範文帝勑晉王廣就詔命藏辭云山世乃異適道不殊貧道居山日積意未移想陛下國主之體不奪物情王為奏帝歎遣內史舍人虞世基宣勑慰問施香油三衣什物薰爐等仍賜所居為豐德寺後至天台師智者為弟子後隨智者之東林又之玉泉又却返天台智者令造大鐘聲聞七十里見在天台佛隴寺生常苦節知足國清寺隋高立寺少水藏念已寺中泉涌武德年卒八十五矣手屈三指然藏身長八尺二分質貌魁梧峙然峯崿常居寺之南岫四十餘年面臨深谷目極天際不易登涉手執澡罐足躡木履而常往來日唯一食事行不可備書</p>
法喜侍疾<p style="margin-left:1em">姓李襄陽人七歲出家住荊南青溪寺有四十餘僧住喜常事供養晝即炊煑夜恆誦經以薪為明常誦一紙後念法華經一千遍感白牛車入喜房中每有病者常與看侍膿血便利盡皆手盛乃遠近道俗病者相投悅意慰心終其報類後右僕射蕭瑀藍田立寺請喜居之六十一終感天樂香花寺眾皆見跏坐而逝</p>
道昂掌光<p style="margin-left:1em">魏郡人履信標宗風神清徹獨懷異操高尚世表惠解夙成殆非開悟初投靈裕出家裕神識清簡氣岸雲霄審量觀能授其明訓昂欽沐清化愛敬親承歲積炎涼齊蹤上位常於寒陵山陶融禪思後在高座寺說法辭眾願生西方言畢化佛來迎昂足下有普光王字文掌中夜發光明不勞燈燭六十九卒其尸不壞有靈智亦高士</p>
道哲天才<p style="margin-left:1em">姓唐齊州臨邑人初投頴川明及法師聽十地地持為同人所揖具戒已後從魏羣希律師稟承四分六載洞明戒惠雖通未懷定業遂依河內詢禪師眾推不測一聞而悟習定居山七日積雪不食在定迴發天才學不師古撰百識觀門十卷智照自體論六卷及大乘聞思論等七十二卒貞觀九年正月也後葬于盩厔端正樹側龍岸鄉列植松柏</p>
曇榮結淨<p style="margin-left:1em">姓張定州人十九為書生後因聽靈裕法師講華嚴試往聽之便悟玄範略其詮致乃投裕為師裕觀神氣因度出家受具之後專業律宗地持等論為學先後止上黨潞城山依巖結宇學侶雲奔常持宿觸結淨依律住持後因僧定懺罪道場中七佛現告云榮是賢刧中普明佛也榮崇尚釋風形器瓌偉過於八尺辭吐溫贍風格遒遠年登不惑斷粒練形常餌守中用省煩累而奉戒結淨希見斯人常赴說戒臨終一度附欲貞觀十二年卒八十五門徒起塔葬焉</p>
靜琳衣紙<p style="margin-left:1em">姓張本南陽人後居京兆初生之時有外國僧云此兒當貴也若出家大弘佛法七歲從師令依田作又遇周滅法隋興乃投曇猛法師經於五載後之樊鄧方具足戒又趣青齊聽律十地方等華嚴楞伽思益皆通貫精理後至太山見神尼五人於山頂論唯識義欲問不見琳始問津無憚夷險衣破以紙補之節之又節不緣名利語默沈靜修攝威儀有異名稱涕唾不現於口鼻飲食不言於精美敬慎之極行位難測蚤虱不歷其身人有捉者尋自走散山中乏食乃合守中丸絕粒一生至寺口不曾唾所有物利只委侍人曾無再問但令為福生金色世界有受戒者被怨追到冥司引琳為證不曾煞來見琳生金粟世界還魂而說六十六卒右脇而臥頂煖色鮮焚之舌存</p>
惠斌義井<p style="margin-left:1em">姓和兗州人博覽經義文藝洞開偏曉字源尤明章曜年十九鄉黨所崇為州助教至二十三方預剪落即聽經論後入臺山修諸定行隋帝大興禪學乃詔入京衣鉢之外更無襆篋容質清素異常偏等緇素迴向像季清嚴僧也兼以布行純粹言無品藻每聞評論輒即默然防護戒儀慈救為慮經夏行履先執箒掃而後行恐傷物命後於九逶之會造義井一仍樹豐碑兼紀其德貞觀十九年十月六日遘疾而卒七十二矣</p>
志超感麥<p style="margin-left:1em">姓田同州馮翊人遠祖又居并州榆次超在童齔智量過人精厲不羣雅度標遠厭世從道投開元寺惠瓚出家後廣明三藏偏味禪那居抱腹山徒眾近百夌唯五碩一夏供眾尚餘兩碩此即冥所及兼有異僧乘空來往鐘聲自響石上泉生山賊入院皆受歸戒而迴靈瑞屢興如此非一奉敬戒法罕見其儔護慎威儀終始無替隋唐兩代親度出家者近一千人豈公親承其績故略敘焉貞觀十五年三月十一日遘疾卒於城寺七十一矣山世同嗟賓主哀慟</p>
曇韻養蝨<p style="margin-left:1em">高陽人厭世出家誦法華經投恆岳蒲吾山值栖隱禪師云誦經道緣未即至道要在觀心離念方契正道韻初承此告受而行之聞五臺山清涼寺文殊住處元魏孝文於中臺南三十里立大寺種花二頃有若佛光故以名焉遂往居之備見靈相又住北臺木爪寺二十餘年單身吊影處以瓦窰形履弊衣地布草蓐食唯一受兼不及餘蚤蝨聚結曾不弃捐任其味噉寄以調伏欲寫法華經一部感異書生一日寫畢不見貞觀十六年端坐而卒八十餘矣不希名利不畜門人</p>
惠思寒林<p style="margin-left:1em">姓郭汾州介休人少學儒史宗尚虛玄文章書頴有聲鄉曲年二十五在并州傅授初不知佛乘深奧會沙門道曄德盛當時講揚攝論試往潛聽冥漠難追累日詳受薄知希向因便求度即習定業三十許年聞念惠相須譬諸輪翼乃冬夏業定春秋博採單衣節食見者發心道志之倫徑往屯赴因而結眾於箕山之陰晝即斂容默念中夜昏寒為眾說法云出家人生死從緣豈勞人事送此枯骸余必一期當自運耳後因少疾乃告眾云余其死矣即往空窟跏坐寒林端拱而卒五十五矣貞觀十六年五月因而殮焉</p>
道綽生齒<p style="margin-left:1em">姓衛并州汶水人弱齡處俗閭里以恭讓知名十四出家宗師經詰大涅槃經講二十四遍晚事瓚禪師修涉空理淨土標心感曇鸞法師綽臨終時乘寶舡與化佛雨天華來迎時眾各以衣襟盛得又地生蓮花七日方萎年七十齒重生勸人念佛麻豆為數百萬斛口誦佛名以七萬為度聲聲相注修念佛三昧八十五終</p>
道撫名勝<p style="margin-left:1em">京弘福寺名勝僧也逃名往赴既達玄中同其行業宣通淨土所在彌增今有嘉猷其風尚在</p>
明淨求雨<p style="margin-left:1em">高密人味定為業潔志忠恪謹厚澄肅嘗在海畔蒙山宴坐經數十年人莫測之後南遊天台至路村中乞食乃逢羣虎閉目張口似待所食淨飯餌之餘即自食後天旱淨為求雨七日即得後貞觀三年冬夏無雨有潘侍郎曾在密上奏勑令請淨至奏云願陛下度僧立寺七日雨足依言無謬帝未及度僧依前無雨淨又求之七日重降帝乃度之立寺所度三千僧淨請歸鄉不測其終有同寺惠融亦以禪業見稱三宮見重咒水治病等</p>
惠熙一路<p style="margin-left:1em">益州人童稚出家善明篇韻宛而成章與綿州震響寺榮智齊名俱為沙彌卓然翹秀後與成都大石寺沙彌道徵連韻賦詩微有言隙遂修禪業年登受具聽採經律後居州南空惠寺立性孤貞一坐掩關二十餘日人請令食至於隨意已三十年一身獨立不畜侍人一食而止不受人施有講便聽夜宿但坐床心兩頭塵合自餘房地一路之外並是莓苔欲參拜者累日方見年九十卒今見在者具諸見聞</p>
世瑜金錢<p style="margin-left:1em">姓陳住始州父母早亡庇身傭作長八尺三寸希向佛理無由自達大業十二年往綿州震響寺投備法師出家一食頭陀勤苦相續後居綿竹縣響應山獨住多年四猿給侍有人入山逢見二神人將蓮花等稱供養禪師六時行道以猿鳥為依候又感異泉流出貞觀元年夢四龍入眼後大悟三論後本房香氣充滿地涌出三金錢手執薰爐加坐而卒三年不倒六月不壞年六十三矣刺史劉德威慶所未聞作龕處之</p>
智聰虎隨<p style="margin-left:1em">住楊州止觀寺聽三論陳平度江後思歸無計四虎隨逐念法華經俄有一翁年可八十以舡相渡四虎淚下而別後至栖霞寺四虎亦至不臥行道眾徒八十若有凶事虎先入寺大叫告眾後結米社供眾貞觀二十三年小食訖執香爐禮佛辭眾安坐而仆年九十九受戒道俗三千人哀慟</p>
僧徹泉涌<p style="margin-left:1em">姓斳河東方泉人性戒肅成專思出俗親沒遂志樂行蘭若索居蒲坂習平等觀居介山子推故地止於石巖物皆高之捨財造寺額號陷泉地本無水徹因導之其泉尋涌眾皆敬異秦州刺史房仁裕具事聞奏因賜名焉徹在慈仁弘濟為務所以禽鳥食於掌中宿獸翔於廡下年餘杖國未嘗痾瘵忽告眾云吾將去矣食畢收衣跏坐而卒七十七矣立碑一丈五尺唐臨為文</p>
惠祥舍利<p style="margin-left:1em">姓周十五出家頭陀乞食默自禪誦不與眾同後中食口中得舍利一粒弃還在口知是真身乃集眾試之五色光出因是人皆止煞市肆無肉起塔九級高百餘尺祥身長八尺體貌肥白行路不識無不恠仰刺史李昇明至寺謂羣官云此道人可日食一羊語訖手足不舉懺謝方復七十而卒有異瑞矣</p>
曇倫臥禪<p style="margin-left:1em">姓孫汴州浚儀人十三出家住修福寺依端禪師學次第觀是大乘了然不同立臥入定或禮懺捧跪皆入其定大眾彈指心恆加敬曾為直歲約人吏不得以眾僧粥與犬食家人不憶與犬食訖自來倫前吐出後不敢與之有粲公為三國論師無學不長恠論臥禪言問清遠入房與語探究是非倫笑云隨意相審三日三夕論法不眠倫述般若無底空華焰水無生不立邪正本性清淨粲乃投地敬之八十餘終令散身於野不許餘作焉</p>
普明抗志<p style="margin-left:1em">姓衛蒲州安邑人十二出家依外兄道愻後禮延興寺童真為師明抗志住持以大法為己任性識聰敏解貫儕流講聽相仍無法不學十八誦勝鬘起信等受具之後專師涅槃四分二十四便講涅槃三十講攝大乘論大業年勑住大禪定寺日誦戒本一遍金剛經二十遍造檀像十龕講涅槃經八十遍勝鬘諸經遍數難紀八十六終弟子義淹戒潔清嚴葬師蒲坂立碑頌德</p>
曇獻放光<p style="margin-left:1em">姓張京兆人幼依昌律師昌虞鄉人姓賈淨行無玷精誠有聞股肱之地誠所宗仰其谷口內素有靜林寺柏梯寺獻於兩處整葺遷化遺尸山頂夜放光明猶如蓮花靜林寺眾將葬柏梯寺眾知而爭競九年各欲遷葬蓋至德所感也</p>
無礙辯對<p style="margin-left:1em">姓陳神姿特異量有濟器九歲辯對過人十歲入學隨聞不忘後入長安遇姚道安勸令出家受具聽超法師智度論一聞教義神思豁然又學十地念論文六十卷九十四無疾而卒</p>
道暀落星<p style="margin-left:1em">姓周汝南人幼懷精確希志尚賢聞古迹聖人心願齊之負笈金陵止高座寺聽毗曇論隋開皇十二年依大將軍周羅侯遠屆廬山止東林寺匿跡無事弘道度人四時不倦貞觀二年九月因有少疾感大星落寺池中如千炬眾咸見之暀命眾委事加坐而卒年八十二矣</p>
法顯燃燈<p style="margin-left:1em">姓丁南郡江陵人十二出家依四層寺寶冥法師服勤受業諮稟辭旨有聞欲界亂地素非道緣既已生中如何解網冥云人皆有初禪心種歷劫不忘有顗禪師可往依學時顗遇煬帝徵入京大開禪府徒侶四百鬱爾成林遂依座緣所懷悟者非一顯從於五層寺道安所造像前常以香花供養五燈晝夜不絕忽一燈光高丈餘有著五色衣人持一金瓶與顯俄爾而失五十年在道七十七無疾加坐而卒郭記室為文立碑銘德其所供養塔四十九尺</p>
玄爽棄偶<p style="margin-left:1em">姓劉南陽人早修德行見稱鄉邑弱冠成婚妻少而美然爽貞誠清拔志高蹈視如革囊弃而入道遊涉講肆有空俱泯後遇信禪師遂攝念坐永徵三年十月九日遷神山谷時襄州惠普亦漢陰僧傑也研精律藏二十餘年七眾齊肅晚入定門年八十八云其終化</p>
惠仙愈病<p style="margin-left:1em">姓趙河東蒲坂人幼懷出俗緣故淹留年至不惑方果前願常業涅槃華嚴二經為始卒之極教二如意珠後居九衢當其衝要救諸病者急令念佛濟其藥飲由是蒙祐遐濔傾心及修大像乃感天仙布列前後高談廣述乍隱乍顯合寺聞見後加坐無疾而卒</p>
惠寬書聖<p style="margin-left:1em">姓楊益州綿竹人父名瑋元是三洞先生五經博士崇信道法無敦釋教綿梓益三州民俗每歲率送租米求一年安吉悉為章符而去車馬如市後瑋妻生一女名信相好閑靜無緣嗜欲後又懷寬母身安樂恆有異香及其生也母都不覺亦無惡露但有異香又不啼哭乃至有知未曾糞穢污衣父母抱持方乃便利臂垂過膝年五六歲與姊信相靜處坐禪二親恠問答云佛來為說般若法門父不解其言乃附口錄得二百餘紙如經以示會禪師會云此皆佛語後與姊俱出家寬年十三恆樂坐禪面無嗔相依空惠寺胤禪師出家凡是經律一覽無遺未聞之經有難問者皆便為說又依會禪師徒屬二百唯寬不令執作眾皆恠之會云此前身吾師名法相臨終相屬言名惠寬後寬父母捨道歸佛有綿竹縣尉云我不信佛惟信周孔然二十年兩度曾得佛力一為人門側小便置佛便止二因冬溺水燒木佛寬知乃發書戒勸便怒以書拭大便處尋即折裂自唱我死因是數州歸信</p>
僧倫心光<p style="margin-left:1em">姓呂衛州汲縣人祖宗諸州刺史父詢穆陵太守倫未孕時父母對坐見一胡僧秀眉皓首二幡左右云願為母子言訖不見母因有孕生有異香倫年尚幼因至雲門寺遂出家焉後於武陽理律師處聽見五色光在倫心上眾皆同覩後禮佛名五十二畢忽告門人云吾於諸法已得解脫天帝今來迎請言已而逝八十五矣</p>
靜之肉鈴<p style="margin-left:1em">姓趙雍州高陵人父母念善絕無子息所求遍至無所果遂後念觀音旬內有孕母即厭欲及腥辛等誕育之後七歲樂淨土觀依經修學後因父亡欲自捨身有賢者云捨身不如持經出金剛般若依教即求出家投江禪師受戒習觀威容端雅見者發心貞觀初住光化寺一十二年百餘僧六時光景不負三業鼻中先患肉鈴有異僧令誦般若心經萬遍才至五千其鈴自落撰諸家心觀一卷顯慶五年三月二十七日右脇而臥無疾而終年七十五</p>
智嚴漉囊<p style="margin-left:1em">姓華丹陽曲河人童幼謂人云世間但競耳目之前寧知死生之後人即知其有遠慶年才弱冠雄威武略智勇過人大業季年豺狼競逐大將軍黃國公張鎮州屈掌軍戎身任兵帥慈弘在慮當於弓首常掛囊漉水有偽鄭大將以槍掇地若能拔得方共決戰時嚴跨馬徐來以腋挾槍而去嚴以槍掇地彼搖再三乃下馬交刃生擒鄭將嚴年四十審榮宦若浮雲遂入舒州皖公山投寶月禪師入道有異僧云卿已四十生出家心宜加精進嚴遂苦節練戒深入定門後有同軍皆為刺史睦州嚴選瞿州張綽麗州閭丘胤威州李詢至山見嚴與鳥獸同棲咸云君顛邪何為住此云我顛欲醒君顛正發何能可救嚴後依徒百人聞法毛豎永徽年中七十八卒有異相矣</p>
善伏七行<p style="margin-left:1em">姓蔣常州宜興人生即白首性知遠離年才五歲於兄才法師處出家布衣蔬食日誦佛經目觀七行一聞不忘後入國學晝思俗晝夜窮佛理博士云豈不學有餘力伏曰如不見信即述前聞一無所滯於是頎學重之何斯人若斯後依蘇州流水寺璧法師受業聽四經三論遊天台廬岳修習禪定德高行粹威儀伏物神來受戒誓不食肉巫者殺生打之欲死云我於伏師所受戒由是止煞而祭之也</p>
解脫文殊<p style="margin-left:1em">姓刑臺山夾川人七歲出家依投名匠志存佛道心務禪那遠訪道法無師不詢至五臺縣昭果寺後隱佛光山寺四十年有曇明禪師百六十歲自云五十時與解脫同住中臺三度見文殊菩薩親為說偈後在山學者來往七百餘人常在佛光寺永徽中卒更有普明禪師服長松藥乘空而往有人無目彈琴只誦法華經不測其然</p>
法融舟航<p style="margin-left:1em">姓韋潤州人十九在翰林墳典採索將盡而姿質偉秀一日歎云儒道俗文信同糠粃般若止觀實可舟航遂入茅山依旻法師旻譽動江海德秀幾神妙理真詮無所遺隱融縱神挹酌情有所緣以為惠發亂蹤定開心府如不凝想妄念難摧乃凝心靜林二十年大入總持樂說無盡又止牛頭眾百餘人感巨蛇豺虎等為伴有二大鹿依之三年方去枯泉再涌然融儀表瓌瑋相越常人頭顱巨大五岳隆起眉目長廣顙頰濃張龜行鶴視其聲深遠如從地涌立雖等倫坐即越眾衣服單素才得充軀肩肘絕綿動經年歲有人遺者返而還之而心用柔軟慈悲為懷童稚之與耆艾敬齊如一有人輕惱忘瑕不顧曾有同人聞有毀者乃就山而告融云向之所傅總是風氣出口即滅不可追尋何為負此虛談遠傅山藪無住為本願不干心若有謗者理亦合然於是轉光融德矣</p>
法嚮黑子<p style="margin-left:1em">姓李揚州海陵人家於葛崗身長八尺儀貌魁傑眉目秀異立性威嚴言不妄發足下有黑子圓淨分明相者云長為將軍仍有重名於天下年十六辭親出家即事精苦與人卓異尼眾參禮未曾與言戒行清淨誦法華經明通攝論依栖霞寺恭禪師為建法華堂行智者懺法三七日大獲靈瑞有虎銜人去嚮見喚之令放尋依言也七十八終預告弟子云吾願施身與之禽獸善若不盡者穢人目可埋之門人立塔嚮預知者事極多曾散頭巾與諸門人有得者有不得者得者後被巾率令罷道曾遇大雪令侍者取菜云大雪不可得云山上有如言果得也</p>
道信入井<p style="margin-left:1em">姓司馬七歲出家初事一師威行不純信曾密間私諫不從五年後遇兩僧不知何來稱欲往舒州幼功山修習禪業信聞而隨往學經十年師欲往羅浮不許信相逐曰但於此住必大弘益信後因至吉州遇賊圍城七十日城中乏水告信信遂入井水得豐足州牧問賊何時退云但念般若依言賊遂見城上有其大人賊退之後居江北黃梅縣又依雙峯有好目石然多猛獸與受其三歸戒即去終前令弟子造塔急催弟子云何不付囑云生來不少言訖而卒七十二也</p>
慧明青布<p style="margin-left:1em">姓王杭州人少出家遊道無定明聞越州敏法師聚徒揚化遠近奔隨明於法席二十五年眾侶千僧解玄第一持衣大布二十餘年時云青布明也翹勇果敢策勤無偶後依蘇州巖禪師十年習於禪法七日不食非死者業也曾試之以繩自懸如人與割一無所損後至荊州四望山逢二虎鬬明往解之而散冬夏一服行與形俱所去無一可戀之物如鳥二羽誦思益經依經作觀龍朔年從南山出至京兆遊觀人與言論無得於先不久旋去云往江南依閑修道後不測所終</p>
</div>
<p class='juan'>釋氏六帖卷十一終</p>
</div><!-- end of div[@id='body'] -->
</body></html>