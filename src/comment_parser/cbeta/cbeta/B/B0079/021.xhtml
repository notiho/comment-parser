<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu405' />
<p class='juan'>釋氏六帖卷第二十一</p><p class="byline">齊州開元寺講俱舍論賜紫明教大師義楚集</p>
<div class='div-other'><a id='mulu406' />
<p class='h1'>國城州市部第四十三</p>
<div class='div-other'><a id='mulu407' />
<p class='h2'>○國<span class='note-inline'>(一)</span></p>國都城村<p style="margin-left:1em">善見律十七云有市名聚落無名村有城名國都者觀也言華夏之地帝王所居萬邦歸湊也處華物麗謂之陸海有所觀故云都又曰京師京者大也師者眾也天子所都必居眾大又大謂之都小謂之邑</p>
華夏所有<p style="margin-left:1em">十二遊延經云十六大國八萬四千城六千四種人六萬億丘聚魚有六千四百種鳥有四千五百獸有二千四百樹有萬種草八萬雜藥七百四十種香四十三種寶有一百二十四七是正寶海中二千五百國五王各領五百有一國食魚肉</p>
閻浮提國<p style="margin-left:1em">大佛頂云此名上勝海中平陸有三千州正中大州二千三百小州在海或一二乃至五十亦有羅剎鬼國</p>
五天竺國<p style="margin-left:1em">西域記云此名月也佛日既沒諸教諸聖如月其五印土周九萬餘里三垂大海北背雪山北廣南狹形如半月畫野區分七十餘國</p>
高昌于闐<p style="margin-left:1em">西域云此國重財輕義少禮女尊男卑吉素皂凶犂面截耳斷髮裂衣殺生祭祀于闐日氏土蕃風俗頗同</p>
阿耆尼國<p style="margin-left:1em">東西六百餘里南北四百餘里國大都城周六七里四面據山道險易守泉流交帶引水為田土宜糜黍粟麥香棗葡萄梨柰諸果氣序和暢風俗質直文字取則印度微有增減服飾氈褐斷髮無巾貨用金銀銅錢等寺十餘僧徒二千學小乘矣</p>
屈支國<p style="margin-left:1em">舊曰龜茲或曰丘茲東西千餘南北六百都城周六七十里產龍馬其國有池龍與雌馬合物色其諸與高昌等同寺有一百僧徒五千學小乘也</p>
跋祿迦國<p style="margin-left:1em">東西六百南北三百城周五六里其餘風俗與屈支同</p>
國本五天<p style="margin-left:1em">釋迦氏譜云五天竺本自古之別言是胡國非也西戎是胡闕聞道德書語不至此方文字許慎說文云字本九千後續加也</p>
漢曰信度<p style="margin-left:1em">在蔥嶺中昔波剌斯王取婦漢地至此凶荒羣賊既甚乃權在高山經三月後女便有妊臣等不敢進王本其所因乃是曰天下之與通後生其子為王建國因名漢國信度國宜穀稼豐粟麥出金銀鍮石牛羊駝馬有獨峯駝出赤鹽白黑亦有等</p>
怒赤建國<p style="margin-left:1em">周千餘里地沃肥壤備有諸物城邑百數各別立君長西二百別國等</p>
石國<p style="margin-left:1em">千餘里西臨葉河城邑數十東西千里風俗物產與前不殊</p>
㤄捍國<p style="margin-left:1em">㤄敷發反周四十四面山繞境土膏腴宜稼穡羊馬寒多人性勇武語異諸國形醜弊酋豪不賓諸國</p>
利瑟那國<p style="margin-left:1em">周千四五百里東臨葉河葉河出蔥山北原西北而流入大沙磧絕無水草途路彌漫五百餘里至颯秣建國周千六百餘里東西長南北狹國大都城周二十餘里四面險固國多人眾異方寶貨多聚此國多出善馬巧工胡國中至南向東是米國周四五百里東西狹南北長風俗同前北至曹國何國安國史圀羅國五國風俗通上相似叉迦畢誠國四千餘里背雪山三垂黑山國大滅周十餘里宜穀麥多果木出善馬鬱金香有佛頂骨眼睛錫杖袈裟皆盛寶函其頂骨欲見者稅金錢一文若欲知罪福以香泥印之須五金錢貪王奪去還來此國亦曾雄盛東夏諸王入質於彼太子後造其寺名漢太子有餘金寶藏之上立大神刻石記之寺破即取用修補曾有貪王欲取神怒震吼殺之三藏到見寺破故問具述三藏為取修寺其王有智略寺有百餘僧徒六七千並學大乘</p>
國名多種<p style="margin-left:1em">西域記第一五十餘國不能盡錄又釋迦譜云河出蔥嶺歧沙谷分為兩水東北經于闐竭盤陁城疎勒鳥鏊鳥孤谷城妬墨丘茲鳥疊鳥耆渠梨諸國</p>
摩竭陁國<p style="margin-left:1em">周五千里城少居人邑多編戶土地沃壤滋稼穡有異稻其粒麤大香色味殊唯供大人僧有萬人寺五十所大乘學此云無毒害國</p>
烏仗郍國<p style="margin-left:1em">末田地引匠人往知足天三返雕刻慈氏菩薩像金色晃煜靈鋻神異高百餘尺也</p>
瞿薩且國<p style="margin-left:1em">彼國無蠶桑求隣國不許關坊密勑不許將種過也後求彼隣國女女來帽中畜絮種來也然不許殺生後有繭蛾出取絲矣</p>
鉢露羅國<p style="margin-left:1em">出金如火有池四出</p>
天竺夢遊<p style="margin-left:1em">正理引典略云黃帝夢遊華胥氏國即天竺國也佛在神之所矣</p>
外國服異<p style="margin-left:1em">寄歸傳云瞻部州中邊海人物可略言之且從莫訶菩提東至臨邑有三十餘國及師子州當驩州南界西南至海北齊迦濕彌羅並南海中十餘國只著二敢曼無腰帶亦不縫裁又波斯及多氏國並著衫袴裸國全無衣服速利諸胡土蕃突厥大途相似皮氈而已</p>
毘舍離國<p style="margin-left:1em">善見律十云昔波羅奈國王夫人生一肉團羞愧不已封之金函棄於江內有一道人寄牧牛者舍見而取之後經時節乃生一兒一女有大人相後立為王子孫漸多三展其國嫌其隘窄所以為名也</p>
身毒國<p style="margin-left:1em">山海經云身毒國軒轅氏居之郭朴注云天竺國也</p>
執師子國<p style="margin-left:1em">慈恩傳云南印土有執師子國本因隣國娶其妻路逢野師子王驚散人已唯女在車師子負去因生兒女後漸長成雖然是人性急身黑多毛子成長已乃問母曰我等何以母人父獸母具說本末子曰何不逃避伺父遠出乃母子俱逃至村師子不見妻兒乃入村哮吼殺人及王兵事既為害王召勇士殺之子乃應召師子見子忍死王問所以子具陳本末王曰汝雖為國除害還是其逆與賞賜酬功載以一舡子母與女任從生死風飄至此居止後得商人妻女兒孫漸多乃建為國由執師子以為名女被鬼所得多生女故即立女國也</p>
郍羅稽國<p style="margin-left:1em">南印土境入海數千里此國人短小長三尺餘人身鳥啄無稼穡食椰子檳榔子</p>
支郍國<p style="margin-left:1em">慈恩傳云三藏至印土戒日王問支那國何若對曰彼國衣冠濟濟法度可遵君聖臣忠父慈子孝貴人貴義尚齒尚賢加以識洞幽微智與神會體天作則七耀無以隱其文設器分時六律不能韜其管故能驅使飛走感致鬼神消息陰陽利安萬物自遺法東被咸奉大乘定水澄心戒香芬馥發心造行願與十地齊功斂掌薰修以至三身為極而蒙大聖降靈親麾法化耳承妙說目擊金容並轡長途未可知也豈得稱佛不至遂可輕哉</p>
龍伯國<p style="margin-left:1em">山海經云東海之外大荒之中有大人國人長四十丈生萬八千歲中州東四十萬里有焦堯國人長一尺五寸又東北極有諍人國人身長九寸</p>
木氏國<p style="margin-left:1em">列子云東方有木氏國人解六畜語蓋徧知之所得</p>
吉雲國<p style="margin-left:1em">洞冥記云方朔曰臣有吉雲草十頭種於九景山東二千歲一花明年應生臣請刈之秣馬馬終不飢臣東極吉雲國多有此草移於九景山不如言之地帝曰何名吉雲朔曰其國俗以雲氣占吉凶若好滿室雲起五色照人看草樹為五色露味甘美帝曰可得乎朔乃東走至夕而返得玄青露盛青瑠璃合受五合許跪獻帝帝遍賜羣臣臣得嘗已老者皆少病者愈得嘗者五人董謁季充孟歧郭瓊黃安</p>
護國令安<p style="margin-left:1em">大集經云佛以振且國付囑毗首羯摩天子迦毗羅夜叉摩羅私龍王雙目天女令各將自眷屬衛護是國除一切難也</p>
七法安國<p style="margin-left:1em">涅槃經云王欲伐越祇令兩舍大臣問佛佛言國行七法不可壞也一數相聚會講論政事二君臣常知所任忠良三奉法相率不取不貪四男女有別長幼相事五於父母師長受教孝敬六承天則地敬於鬼神七養賢善供養沙門等行斯七法不可壞也</p>
五力不壞<p style="margin-left:1em">辯正云水積浮舡風積運鳥天龍鬼神人五力能安其國又涅槃經云三法壞國一水二火三內外相謀又道經云國有三危一盜賊二穀貴三疾病人不可居應往他土如人有三毒求息無處矣</p>
日本國<p style="margin-left:1em">亦名倭國東海中秦時徐福將五百童男五百童女止此國也今人物一如長安又顯德五年歲在戊午有日本國傳瑜伽大教弘順大師賜紫寬輔又云本國都城南五百餘里有金峯山頂上有金剛藏王菩薩第一靈異山有松檜名花軟草大小寺數百節行高道者居之不曾有女人得上至今男子欲上三月斷酒肉欲色所求皆遂云菩薩是彌勒化身如五臺文殊又東北千餘里有山名富士亦名蓬萊其山峻三面是海一朵上聳頂有火煙日中上有諸寶流下夜即卻上常聞音樂徐福止此謂蓬萊至今子孫皆曰秦氏彼國古今無侵奪者龍神報護法不殺人為過者配在犯人島其他靈境名山不及一一記之</p>
海外諸國<p style="margin-left:1em">山海經十洲記等云有躭浮羅國女國無男井中窺影有胎高麗國都利府東島有九部渤海國都里府南海府雜羅國鷄林府瀛洲國玄州上出神仙瞻畎流求國毛人國祖州上有不死草返魂香牛黃國晉時獻蒲黃來生州在東海辰巳地面方二千去蓬萊山近上有神仙丁香國侏儒圀訶陵國波利國諶離國大人國小人國類人國五馬洲闍婆國一名訶薩國地城國炎州出火鼠取毛作大浣布都崑國出白氈加茶文延國飛頭國僧祇國崑崙國青兵國周穆王時獻石作劍也穿心國斯那國登隣國西嵩國毗騫國人長一丈三尺有國已來人不知死知未來事臨嵩國鳳麟洲上出續弦膠師子國有鬼神與商人交易平水相似聚窟洲出返魂香西女國句羅國夜那婆國人巧能尅木人行鳥能飛弗恭國弟兄國一名摩羅國有果似東瓜名波羅熟聞香十里已上海中諸國也</p>
十道州縣<p style="margin-left:1em">准元和八年李吉甫相公奏十道國云有三百一十三州十八州卓牌一千五百五十四縣一萬四千四百二十一鄉准開元十八年九月二十四日勑旨天下州縣分為十道上中下三等四萬戶已上為上州三萬五千為中二萬三千為下六千已上為上縣二千五百為中一千五百為下天下有八府京兆鳳翔河南太原河中城都江陵興元大都督府八靈州幽州<span class='corr'>陝</span>州魏州潞州鎮州鄂州輔州二同華六雄州寧源汴鄭鹽降十望州汝滑許毫宋青相蘇洪衡洛趙合號晉唐緊十州祁蔡貝彭蜀襄越潤常宣</p>
</div>
<div class='div-other'><a id='mulu408' />
<p class='h2'>○城<span class='note-inline'>(二)</span><span class='note-inline'>(壍附之)</span></p><span class='corr'>城</span><p style="margin-left:1em">城者盛也盛受人物曰城隍者無水曰隍有水曰池</p>
四豐七備<p style="margin-left:1em">中阿含一云一豐食二金帛三有軍四有人七備者一城壍堅深二樓櫓卻敵三周匝通道開除平博四城軍具足五器杖鮮明六守衛大將有智略勇毅七食用財寶君臣和義故云政平國治民和主安</p>
德光大城<p style="margin-left:1em">德光太子經云父王為造一城南北八行八百交道眾寶所成皆有羅網音樂等</p>
穰佉寶城<p style="margin-left:1em">下生經云當來人壽八萬歲時有王名曰穰佉所都大城名翅頭末長十二由旬廣七由旬端嚴殊七寶所成上有樓閣戶牖軒窗皆是眾寶上有羅網自餘聚落邑次比鷄飛城</p>
化城止息<p style="margin-left:1em">法華經三云化作大城郭莊嚴諸舍宅周匝有園林渠流及浴池重門高樓閣等</p>
七寶為城<p style="margin-left:1em">報恩經四云有七寶城樓櫓黃金卻敵白銀珊瑚為障瑪瑙車渠間錯真珠羅網而覆其上又優陁王城亦然</p>
城餘百萬<p style="margin-left:1em">優婆塞戒經云忉利善見宮城周十萬餘繕那宮室百萬天福大矣</p>
城有七固<p style="margin-left:1em">增一經云一城郭高峻二門戶牢固三壕壍深廣四多庫藏倉廩五多諸薪草六多兵杖七王極聰明政化如比丘有七支戒固護精進</p>
城名曲女<p style="margin-left:1em">西域記云羯若國花宮城人壽長時有仙人在山入定既經年代土積成塚上生大樹飛鳥為巢鶵鳥將成仙人出定愍鶵不移鶵成方起見王宮中有千子女有五百欲心生焉遂求王女女無肯者有小女肯仙怒不納乃以兒力令女腰曲終不能愈無人肯娶因名曲女城焉</p>
城為大埠<p style="margin-left:1em">西域記云曷牢落迦國有羅漢入國乞食眾以沙土坌之有一信士心生不忍請歸供養羅漢告曰此城卻後七日雨沙土滿當為大埠業也言訖而去信士遍告城中親識無肯信者皆共呵罵曰已心狂信士自出七日後果然雨土成埠</p>
王舍大城<p style="margin-left:1em">異相云王舍大城者昔有王因逐鹿至此五山之中因慕地勢形勝遂舍而都焉因名王舍或云曾領百王因禁火犯者令出城居王自宮中失火王遂移居至此臣庶附焉因以為名王舍城</p>
香城如幻<p style="margin-left:1em">觀經云乾闥婆城此云尋香城須臾變滅如蜃樓之類矣</p>
善見城<p style="margin-left:1em">俱舍云中宮名善見亦名快見城有千門七寶所成樓閣爾耳</p>
停宿之城<p style="margin-left:1em">法句喻經云大川之中有城是諸天按行世間所停宿處閻羅王四月四日按行持齋戒者每月十齋日各有聖人世間按行廣如齋門述也</p>
城都邑塞<p style="margin-left:1em">四見論云三界之外次有四民天所謂東華天行仁之者生焉南離天行禮者生焉西靈天行義者生北真天行信者生三界之內下劫交時有四行者堪為種氏王母迎之登上四天為民之種又都者覩也言華夏之地帝王所居萬邦歸湊處華物麗無物不覩謂之陸海有所觀都故云都也又慕文云京都者皆大謂都小謂邑又云天子曰都京宮闕諸侯曰地宅客曰館集賢曰院</p>
長城紫塞<p style="margin-left:1em">古今注云秦築長城名之紫塞其土紫赤塞也塞思則反也一字兩呼蘇代反沙塞亦然壅塞戎狄南曰丹徼徼者繞也丹者赤也又塞也所謂繞塞蠻夷使不侵境犯越中國也</p>
室羅伐城<p style="margin-left:1em">西域云具足應云室羅伐城悉底國此云豐德一解脫德理事無異二名稱德世出世間名稱遠故三財寶德世法二財皆具足故四色塵德物景豐備故</p>
壍可用防<p style="margin-left:1em">辯正云開士棟梁法門牆壍金湯衛護</p>
壍壘七重<p style="margin-left:1em">報恩經云壍壘七重紺琉璃寶</p>
三塗邪壍<p style="margin-left:1em">德光太子經云如是輩人墮三惡壍入八惡處又云墮邪見壍壍者坑也</p>
</div>
<div class='div-other'><a id='mulu409' />
<p class='h2'>○州<span class='note-inline'>(三)</span></p>東勝身州<p style="margin-left:1em">俱舍云東弗千逮亦云東毗提訶此云勝身以身勝膽部故以為名其州地形東狹西廣形如半月三邊各二十逾善那量東邊三百五十逾善那量人面亦像也</p>
南瞻部州<p style="margin-left:1em">或云閻浮提輕重不同從樹立名此云上勝在須彌南大鹹海中北廣南狹形如西方車相三邊各二十南邊有三半皆逾善那量如人面也水中可居曰州此州有金剛座九墨山大雪山等</p>
西貨牛州<p style="margin-left:1em">西俱耶尼此云牛貨市有寶牛就而貨易或以牛為貨易州形如滿月徑二千五百周七千五百人面亦圓滿也</p>
北俱盧州<p style="margin-left:1em">此云上義人無我所修其無我觀得生於彼福比諸天衣服樂器從樹而生食自然秔米住胎七日便生生已棄於四衢路側往來行人飼以中指指出香乳七日長成男女各隨其伴壽命千歲定無中夭死必生天尸有飛鳥自然來銜到餘處彼州福勝州形各面二千逾善那量一逾善那十六里如其方座人面亦然柔軟光明與天無有異矣</p>
有八中州<p style="margin-left:1em">四大州邊各二大州眷屬在大州傍一牛州二羊州三耶子州四寶州五神州六猴州七鳥州八女州有說一州是鬼也</p>
四州勝能<p style="margin-left:1em">正法念經云東州人聞一箭道聲夜見東色食得好味南州人一勇猛二修苦行作佛證四果等西州人眼中聞聲如此方虵聞香食稗子飲牛乳多牛羊珍寶女人三乳流汁胎中十月同北州人如天無異無繫屬無奴婢不不聞惡聲男女行非共詣樹下樹枝垂覆知是應行樹枝不垂覆羞愧而別矣</p>
四州行欲<p style="margin-left:1em">起世經云北州一生千歲中下不過十二中四五上全無餘三不定南州多東西次步也</p>
州縣相屬<p style="margin-left:1em">弘明云禮曰堯帝已前未有郡縣舜巡蒼梧始見州名尚書禹貢方陳州號春秋之時縣大州小漢高帝後州大縣屬州也</p>
玉光之州<p style="margin-left:1em">寶玄經云太玄都玉光之州金真郡天寶縣元明鄉定志里有金闕玉京清虛宮也</p>
</div>
<div class='div-other'><a id='mulu410' />
<p class='h2'>○市<span class='note-inline'>(四)</span><span class='note-inline'>(方處附之)</span></p>市肆闤闠<p style="margin-left:1em">說文云市者示物於人買賣之所周禮有司市掌市之治教政形量庶禁令大市日側而市百姓為主朝市朝時而市商賈為主夕市夕時而市販夫販婦為主古史考曰神農作市世本曰祝融作市肆者陳也陳列物貨之店也闤闠市門也鄽即市也闠即坦也</p>
所貨各異<p style="margin-left:1em">寄歸傳云裸人國以藤竹器易鐵或用寶貝貝即小蠡子也或用金銀錢或以牛為貨易或以物相貼也</p>
天有七市<p style="margin-left:1em">法苑云一穀米二衣服三香四飲食五花鬘六工巧七媱女並有市官天子天女往來貨易以為戲樂無取無與</p>
市中軟路<p style="margin-left:1em">雜阿含云市中開路軟滑可愛眾寶莊嚴懸諸天衣豎立幢幡音樂等聲恆無絕有往來者命之供養</p>
四方不定<p style="margin-left:1em">俱舍云四大州皆以背山為北遠山為南所以經云東州人所有南方為此州人東東州為此州西也諸州例爾</p>
西生淨土<p style="margin-left:1em">起信論云若人念佛欲生西方迴向願生阿彌陀佛不捨此人決定攝受</p>
東方滿月<p style="margin-left:1em">藥師經云佛有十二大願在東方滿月世界亦如西方無有異也水鳥林樹皆念佛法</p>
常樂世界<p style="margin-left:1em">文殊經云北方常樂世界歡喜藏摩尼寶積佛即文殊現為佛也</p>
南方妙喜<p style="margin-left:1em">法華經云龍女成佛現在南方說法</p>
四方四諦<p style="margin-left:1em">阿毗曇六十云苦如西方集如東方滅如北方道如南方又十方八方六方又四維上下虛空不可思量維即方也又孟子云九宏九野八宏八方兼中為九矣</p>
</div></div>
<div class='div-other'><a id='mulu411' />
<p class='h1'>寺舍塔殿部第四十四</p>
<div class='div-other'><a id='mulu412' />
<p class='h2'>○寺<span class='note-inline'>(一)</span></p>寺中稱最<p style="margin-left:1em">求法高僧傳云那爛陀此云施無厭中天竺國昔室利鏁羯羅王為北天竺苾芻造此寺初基才餘方堵後代國王相承制造宏壯之大瞻部之中無以加也寺形略方如城四面直屋長廓遍布皆是磚室重疊三層高舉丈餘橫梁板間本無椽瓦用磚平覆正直隨意其房後壁即為外牆磚壘峭峻高三丈上作人頭高共人等其僧房各九焉一一房中可方丈許後面通窗其門扇戶皆相望不許安簾出外平觀四面皆覩互相檢察不容片私於一角頭作閣道上四角為磚堂多聞大德而住寺門西向飛閣凌雲彫刻奇形如工畫飾乃至相連更不別作每至今時重關反閉既是聖教意在房內恐私寺內之地方三十步皆磚砌也房內地面用磚屑如桃棗大和雜粘泥以杵平築用磚壃石炭雜以麻筋并油麻滓爛皮之劇浸漬多時泥於地面覆以青草經三五日看其乾濕以滑石<span class='corr'>揩</span>磨油塗鮮澄若鏡寺東面安佛磚塔殿堂尊像莊嚴可愛寺內但以上座為尊有事集眾評論</p>
五天竺寺<p style="margin-left:1em">法苑云五天竺內寺一十三萬及菩薩眾經有十三萬藏金字經八萬藏金銀七寶像大者百尺小者丈六合有一百四十萬自餘小者不可量數此經像皆是忉利天王工匠妙業天子助之所作矣</p>
祇園精舍<p style="margin-left:1em">宣律師祇園感通記云地八十頃東西十里須達布金買之一百二十院七十二講堂千二百五十房舍其中平正果不豐茂流泉浴池寒溫調適四望清涼</p>
寺有多名<p style="margin-left:1em">寺誥云道場生庭公庭淨住舍法同出世間精舍清淨無極園金剛淨剎寂滅道場離惡處親近等處已上皆寺之異名也</p>
西天白馬<p style="margin-left:1em">西域記云因惡王毀寺有白馬繞寺上下嘶鳴不止王知愍之不廢因馬立名也</p>
鑿山成寺<p style="margin-left:1em">釋迦方誌云有墨蜂山引正王為龍猛菩薩鑿山成寺去山數十里鑿穴而入依山建五層院其工巧妙皆像物形功才一半王藏已空王心小息菩薩知以藥墨硯中磨將筆點石變為紫金其寺方就仍鑄金佛西土有紫金其價常倍</p>
寺有石蓋<p style="margin-left:1em">釋迦方誌云有大山寺羅漢所造石室高百尺有石像上有石蓋七重相去三尺空中懸住隨人旋轉有說願力或云藥力或云咒力威神力等莫測所以</p>
三層塼寺<p style="margin-left:1em">根本律云六羣造寺故惱施主造三層磚寺長者施錢詣磚師家令多著人須一日畢造磚房百房百間唯留一狹小門亦無窗等水竇夜便大雨一齊破磚寺壞故惱施主自取其笑</p>
寺有其寶<p style="margin-left:1em">釋迦氏小王舍城有寺多寶突厥王欲取其寶夜夢大王以戟刺心心痛至明便死有佛澡罐佛牙佛掃箒七寶為柄尸迦草長三尺餘</p>
印土道場<p style="margin-left:1em">阿含云佛在竹林精舍或云道場獼猴池菴羅園祇樹給孤獨園音樂樹菩提樹施鹿林祇闍崛山白鷺池德光伽藍鷄園鴿園沙彌伽藍阿蘭若此云喧雜處在人聚落外或一鼓聲一牛呴聲青鴦蘭若在須彌山下也</p>
茅草精舍<p style="margin-left:1em">日上女經云我今詣茅草精舍禮佛問法矣</p>
寺神十八<p style="margin-left:1em">七佛咒經云護有十八神所謂美音神梵音大護巧妙歎美廣妙雷音師子妙歎梵嚮人音佛奴歎德廣目妙眼徹聽徹視遍觀此十八神常護寺也</p>
寺之名義<p style="margin-left:1em">經音義云西域云僧伽藍摩此云眾園寺即此方之稱以漢明帝永平十三年摩騰竺法蘭至洛陽鴻廬寺下鬬勝後立十寺白馬其一也寺者司也亦云廟廟者貌也所以髣髴先人之靈貌又西方云招提有解招即招引提即提攜此全浪語正云招鬬提奢此云四方即四方僧居止處道場精舍此方語</p>
像形大寺<p style="margin-left:1em">寄歸傳云達親國方過去迦葉佛寺穿大石山五重作之堂殿皆像物形百有餘座五百間象形石室四百間師子形馬形各三百間牛形二百鴿形百上有泉水繞房而流其於異相不可言紀</p>
救母聖寺<p style="margin-left:1em">西域記云有羅漢母終卻生為女羅漢教化令成聖果造寺救之佛上石蓋空懸七重隨人轉</p>
寺名支那<p style="margin-left:1em">寄歸傳云中印度有支那僧寺為廣州僧等造淨三藏到時見有故基在矣</p>
寺主名別<p style="margin-left:1em">寄歸傳云印度造寺檀越名為寺主寺中最高名為上座管門戶鏁鑰維那但略名應言羯磨陁那此云援事眾僧有事集眾評章令其護寺巡寺告白打搥秉白一人不許則事不成若用少物眾不知許人神其怒出寺</p>
寺主被驅<p style="margin-left:1em">中阿含二十九有曇彌比丘作佛生地寺主性惡呵責眾僧僧眾不住造寺施主驅逐曇彌令出矣</p>
車軸天尊<p style="margin-left:1em">根本雜事律云有諸商人車軸忽折棄之路上六眾因過見之立為天尊之號人皆求福因為立廟既多物利有神依之六眾後過笑而拔去</p>
末田乞地<p style="margin-left:1em">俱舍云乞地於龍王即迦濕國也五百羅漢居處鷄園鴿園因後而有所化時也</p>
龍因造寺<p style="margin-left:1em">僧護經云有龍化為人投僧求度因為比丘後在眾睡卻復龍形眾怖白佛佛令喚來龍至佛言汝今歸海龍泣辭佛曰我今與僧佛為大檀越遂造大寺供養眾僧及於宮中亦造其寺等</p>
補故勝新<p style="margin-left:1em">金藏經云修新不如補故其福更多施會勿障勸施如己也</p>
鷄頭末寺<p style="margin-left:1em">慈恩傳云梵語那爛陁此云施無厭其地菴沒羅長者園五百商人以十億金錢買施佛於此三月說法商人多有證果者佛涅槃後先國帝王名日帝曰敬戀於佛又造寺其子為王名覺護次又造一寺又覺護王子如來王又造一寺又如來王子幼日王東又造一寺中印度王又造一寺如是六王相承各加營造以磚壘界牆合為一寺都建一門庭序別開中分八院寶臺星列瓊樓岳峙觀竦煙中殿飛霞上生風雲於戶牖交日月於軒簷加以淥水逶迤青蓮萏菡羯尼花樹暉煥其間菴沒羅林疎森其外諸院僧室四重重閣虬棟虹梁繡櫨朱柱雕楹鏤檻玉礎文裩甍攝淫暉欀連繩䋱印度寺有千萬壯麗崇高此最其極僧徒主客有萬餘人並學大乘兼十八部爰至俗典四明書論二十部一千餘人三十部五百人五十部并法師十人唯戒賢法師一切總覽德秀年耆為眾宗匠寺內講座日百餘所學徒修習無棄寸陰德眾所居自然嚴肅建立已來七百餘年未有一人犯譏過者國王宗重捨百餘邑充其供養二百戶日進秔米蘇乳數百石由是學人四事自足講說多者出乘象馬淨人引從等</p>
造寺畜寶<p style="margin-left:1em">文殊問經一云為造寺父母布施修佛塔供養眾僧許畜金寶等</p>
白馬為首<p style="margin-left:1em">漢法本內傳云漢明帝永平七年甲子夜夢金人蔡愔等奉勑西方求法至十年丁卯與摩騰法蘭月氏國來至十三年正月一日五岳道士褚善信等上奏乞鬬勝十五日比試道士不如帝立十寺七寺城外安僧三寺城內安尼白馬為此寺首也吳以建初為先也</p>
歷代興崇<p style="margin-left:1em">辯正理論引輿地國云西晉二京一百八十年東晉一百四十年寺有一千七百六十八所宋一千九百一十三寺齊二千一十梁二千八百四十六寺後梁江陵三十五年寺一百八所陳三十四年寺一千二百三十二侯景焚燒總盡新寺一十七所魏拓拔氏君臨一十帝一百七十年國家大寺四十七所王公貴室五等諸侯寺共八百三十九百姓三萬餘僧尼二百萬人譯經一十九人四十九部又魏孝文皇帝於大覺寺修葺堂宇上標金剎下列銀楹雁翼臨雲龍首承日</p>
孝文佛光<p style="margin-left:1em">續高僧傳昔魏孝文帝於臺山中臺南下三十里呼靈鷲山置佛光寺帝曾遊止具奉聖儀前種花園地周二頃夏中發艷狀同鋪錦光彩昱耀亂人心目故號佛光寺</p>
通樂石窟<p style="margin-left:1em">魏曾滅法因白足高僧帝令恆安即雲州西北三十里武周山谷北面石崖鑿石窟就其寺初名通樂亦號靈岩有大石堂高廣二十丈受三千人相連三十里日供千人僧曇明高僧</p>
岱州五臺<p style="margin-left:1em">感通三寶錄云山方三百里崇峻巉岩有五高臺上不生草松柏茂林森於谷底其山極寒號清涼山有文殊將五百仙人即斯地魏文帝宏所製上有人馬迹石上今在矣</p>
武帝愛敬<p style="margin-left:1em">正理云梁武帝於鍾山造大敬愛寺中院五里大門六里三十六院廊宇相接造丈六㫋檀像成就長二丈二尺相好端嚴又造尼寺等</p>
蕭正普明<p style="margin-left:1em">梁建安侯蕭正立普明寺請遠法師居之以申供養</p>
隋朝興寺<p style="margin-left:1em">開皇三年下詔曰朕欽崇大教念存神宇其周朝所廢之寺咸可修復京兆太守蘇葳奉勑於京城之內選形勝處安置伽藍於是合京城之內無問寬狹有僧行處皆許立寺並賜公名住持行道等</p>
般若重興<p style="margin-left:1em">隋帝堅登位以同州舊宅近般若尼寺因建德兵火掃地皆盡開皇四年下勑修建改為大興國寺開托規摹備加輪煥七重周亙百拱相持龕室高竦欄宇連褒金盤捧雲表之露寶鐸搖上下之風又以太祖往隋州造大興國寺京師造興善寺大啟靈塔廣置天宮像殿憑虛梅梁架<span class='corr'>迴</span>璧璫曜彩玉題含暉畫栱承雲丹櫨捧日風和寶鐸雨潤珠幡林開七覺之花池潚八功之水召六大德及四海名僧常有三百人四事供養無乏</p>
并州武德<p style="margin-left:1em">隋又於并州造武德寺前後十二院四周櫚一十餘間供養三百許僧始龍潛時經行處四十五州皆造大興國寺於仁壽宮造三善寺為獻皇后造東禪寺及五岳諸州名山之下各置僧寺一并與田莊自開皇初終仁壽末所度僧尼三十三萬人海內諸州寺三千七百九十二所寫經四十六藏總一十三萬二千八十六卷</p>
高祖靈仙<p style="margin-left:1em">唐高祖神堯皇帝造靈仙寺碑文庶子李百藥撰藻黼交暎金碧相暉引曜朝霞之光輝煥虹蜺之彩又京師造會昌勝業慈悲證果集仙興聖寺并州造義興寺堂宇輪煥佛像嚴華椱栱圖星重楯畫月虛窗蕩露洞戶延風</p>
七處造寺<p style="margin-left:1em">太宗破七處大寇立寺破薛舉幽州立昭仁寺破霍老生於呂州立普濟寺破宋金剛於晉州立慈雲寺破劉武周於汾州立弘濟寺破王世充於北芒山立昭覺寺破竇建德於鄭州立等慈寺破劉黑泰於洛州立昭福寺又幽州計遼迴造<span class='corr'>迴</span>鑾寺矣</p>
五大雲寺<p style="margin-left:1em">大周天策金輪則天皇帝武氏慶雲現或云夢大長安內勑下造五大雲寺俱舍疏主中大雲寺等</p>
高宗慈恩<p style="margin-left:1em">西京寺記云慈恩寺在晉昌坊本名淨景寺高宗為母文德皇太后長孫氏太宗后懷高宗將產數日分娩不得遂詔醫博士李洞玄候脈奏云緣聖子以手執母心所以不產太宗問如何洞玄奏曰留子母命不全母全子死帝沉吟良久皇后奏云留子帝業永昌太宗依奏洞玄於六月二十一日奉勑取聖子遂乃隔腹針之透心至手聖后崩太子即誕後為君手至天陰常手中有[病-丙+盤]痛帝問嬪妃不對候大朝日問諸大臣方奏斯事帝聞悶絕躃地良久乃甦曰寡人不孝致慈母早崩將報深恩乃勑造大慈恩寺度僧一百人造觀一名昊天觀宮一名罔極宮度道士五十人高宗貞觀十年生矣</p>
晉朝石澗<p style="margin-left:1em">晉大僕卿王珣造石澗寺豫章大守范甯造栖禪寺鄩陽刺史桓伊造東林寺一代名儒千里駿驥學無棄日洛市知其博文手不釋書傍人懼其為疾英聲跨俗逸氣超羣等</p>
建初天子<p style="margin-left:1em">出三藏記云僧會遊吳見孫權感舍利造建初寺至孫皓溺像陰腫求佛得愈造天子寺江南佛法盛也</p>
台州國清<p style="margin-left:1em">續高僧傳云智者弟子灌頂禪師晉王令揚州總管王弘造其地曇光帛道猷之故迹其寺丹青之飾亂朝霞松竹之嶺掩同被錦實海西之壯觀有十里之松徑</p>
枳園為寺<p style="margin-left:1em">南齊僕射王奐造枳園寺剎下石記梁沈約撰王郡文獻公清廟北造此寺即奐之父祖奐是孫也</p>
皷山石窟<p style="margin-left:1em">續高僧傳云有異僧至鄴與僧玄名同房過夏客曾苦痢名曾與酒得差臨別許訪鼓山石窟寺玄名相至山羅漢所居廣傳聖迹</p>
蓬萊聖寺<p style="margin-left:1em">感通云宋時朱齡石為使遼東舡遇風至蓬萊山寺得盃度鉢及書令沙彌空中送舡來至本國見盃度</p>
唐述谷寺<p style="margin-left:1em">在河州西北五十里度鳳林津登長夷嶺南名積石山禹貢之極地泉峯競出各有異勢如塔層樓等鑿山搆室接梁通木繞寺花葉果菜充滿今有僧住南有石門湄於河上鐫石文曰晉太始年之所立寺東谷中有一天寺常見異僧及聞聲鍾打磬矣</p>
靈隱聖寺<p style="margin-left:1em">高齊時沙門寶公者嵩山高栖之士日從林廬且去白鹿山因迷失道日將禺時忽聞鐘聲尋谷而至靈隱寺門外見五六犬其犬如牛白尾黑啄或踊或臥見寶引之寶入見諸異僧皆是聖人</p>
鳳林衛王<p style="margin-left:1em">後周襄州總管衛王造上鳳林寺憑危跨谷接棟連雲香閣禪龕依巖架屺佛事嚴整殿宇光華月入秋窗風生夏戶忘憂滿院長樂盈階竹聳芳簾松橫石砌奇峯亙日迥樹參天寓目開心自然忘返</p>
益州惠眼<p style="margin-left:1em">總管趙王歸命仁祠在益州造惠眼寺重門跨迥飛閣連雲鳥跋龍盤鳳翔鱗接窗開神女之電樑暎美人之虹檐四注而榜臨階三休而直上金繩界道仍圖忉利之園霧縵垂陰即寫由乾之地三長令月八節佳晨仕女信心都鄙豪俠體質迴向頂禮歸依</p>
文招五寺<p style="margin-left:1em">護晉公字文招造彌勒法王陟屺會同五寺</p>
香山寺<p style="margin-left:1em">周大將軍南蠻都監常山公柳慶之造</p>
羅漢寺<p style="margin-left:1em">桓國公尚書僕射樊國公竇寧造</p>
至聖寺<p style="margin-left:1em">使持節柱國大將軍大都督潼州<span class='corr'>刺</span>史徐國公干鳳造至聖寺唯公建社嗣齊執珪續衛高峯映日長翼垂雲</p>
四絕寺<p style="margin-left:1em">珠王記云閏州西霞寺台州國清寺荊州玉泉寺齊州靈岩寺朗公神通寺誌公醴泉寺善遇大雲寺等</p>
蒙遜造寺<p style="margin-left:1em">沮渠蒙遜據西涼為君四十年專崇福業連山綿亙州外造寺為其固也有土聖僧極靈千變萬化矣</p>
兗州瑕丘<p style="margin-left:1em">圖經云寺一十一所廢崇覺寺高王力伽之故宅伽家巨富歸依釋氏蓮花七莖吐出遂捨宅為寺後改安豐寺周建德年廢隋開皇十三年改為崇明寺大業廢貞觀十四年豐是為因導溝渠掘得二舌根顏色不壞埋在兩塔下每夜恆聞誦經聲又前堂有阿育王聖像邑人求之無不驗焉在縣東一百步有延壽寺高齊朝彌勒寺門有二神王甚靈有石記在門下具載乾化二年重置龍興寺高禹朝定國寺又名普樂寺開皇年改大周改為大雲開皇二十年勑改龍興寺又普樂寺高齊朝名阿育王寺開皇改修品寺大周天授七年改普樂大雲開元寺開元改為龍興寺門樓高十丈已上寺僧玄宗皇帝精妙尼寺舊高禹朝元王寺重光寺隋長樂寺開皇十六年置唐乾封元年東封太山重光之瑞吳興寺周天統年置後高禹朝在吳興因以為名唐開元年奉勑置淨行寺開皇八年置又曲阜縣寺名法集寺高齊時廣濟寺隋開皇五年改為法集寺貞觀十年重置會昌五年十月勑下令廢</p>
煬帝禪定<p style="margin-left:1em">正理云大業元年為文皇帝造西禪定寺式規大壯備准宏模起如意臺列禪道室仁祠忉漢靈剎干霄寶樹八行和鈴四角巃嵸三層之塔懸自響之鍾布護千葉之蓮捧飛來之座包吞瑯之殿陵跨魯恭之宮瑯畫七珍奇具諸文物又於高陽造隆聖寺碑祕書監虞世南撰金波夜上徘徊璧璫之側玉繩曉映的歷珠網之間談虛日於房幃生風雲於軒牖靈龕禪室備殫像設等</p>
寺號龍田<p style="margin-left:1em">於終南山避暑宮為太武皇帝造龍田寺等身夾紵像浮金莊飾六軀又為穆太后於慶善宮造慈德寺甄叔迦寶閻浮檀金種種莊嚴一一華麗又為穆太后於真安坊內造弘福寺茲考形勝襟帶市朝爰命匠人開基絺搆甫移銀榜即此金園法侶摩肩朝貴延首矣</p>
使君寺<p style="margin-left:1em">魏雍州㓨史韓仲祥造韓使君寺</p>
唐邕造寺<p style="margin-left:1em">唐邕於堯舊都建眾義莊嚴寺擬大壯模乾象則圭表度九筵背陰面陽啟寒含煖日宮月殿晝夜齊光奈苑蓮臺春秋異態名僧踵武淨信連衡令月佳晨爭稱禮拜又於陽平造大寧國寺寶剎上浮精廬遠秀梁裁文杏柱用㫋檀黼藻桐暉朱綠交暎又鑄彌勒金佛一軀含光七尺白石丈八像二軀并一切經三千餘卷修治故像一萬許軀</p>
朗公神通<p style="margin-left:1em">西晉泰山金輿谷郎公寺昔中原值亂永嘉失御有沙門僧朗姓李冀州人西遊東返與湛意兩僧俱入東岳上西北岩以為終焉之地常有雲蔭土俗咸異其禎感聲振殊俗端居卒業于時天下無主英雄負國秦宋趙燕莫不致書崇敬割縣租稅以崇福焉七國送金銅像朗供事盡禮每陳祥瑞今居一堂門牖常開鳥雀不敢凌踐咸敬而異之其寺至今三百五十許年寺塔基搆如其本焉至隋改為神通寺</p>
育王寺<p style="margin-left:1em">感通云梁武普通三年造阿育王寺建木浮圖堂殿房廊四面山繞林竹蔥翠花卉繁茂飛走相娛碑文著作郎顧胤祖作矣</p>
超化寺<p style="margin-left:1em">感通云寺南歸山寺西嵩山寺在川中地極污下每年二山大水常東流注繞寺北轉方始東逝水漲寺高水減寺下其泉初出形如蓮花下打碾磑水中沙石綠色鮮明國家見寺衝要欲造離宮將塔基固遂止近有僧住夜每見光明殊異</p>
大慈寺<p style="margin-left:1em">屬相州大業末歲羣盜聚寺在葛蔞山上築城固人物擁聚尺地不空狼藉滿寺賊平人出天火焚蕩盡隋高初以太平末附吳國公蔚遲周之柱臣統眾未賓隋祖收之祖百萬人總集寺北遊豫園中走者不問猶殺六十萬人於彰河水啞不流血河一月夜有鬼哭哀怨切人以事聞奏帝曰此役一誅深有枉濫賊止蔚遲餘並被驅也帝惻愍於葛蔞山上立一大慈寺拆三爵臺以營之六時禮懺加一拜為枉死者寺成僧住依勑禮唱怨哭聲絕矣又高僧范泰祇洹寺與惠義造時宗世呼泰為須達義為身子</p>
內禁造寺<p style="margin-left:1em">高祖神堯皇帝婕妤襄州總管薛道衡女至高宗朝乞出家帝乃為內禁造寺名曰鶴林并建碑旌德法名寶乘四事公給傍內更有德業尼僧等</p>
入寺之儀<p style="margin-left:1em">西域寺圖云行至佛所禮三拜繞三匝唄讚至僧房外禮一拜見上座禮三禮以見敬故見非法事不得譏呵自失善利捨刀杖下馬去帽</p>
入寺七緣<p style="margin-left:1em">要集云凡寺有十八神王護之入者須具七緣生難遇想整衣進一生信二禮拜三聽法四志至心五思義六如說修行七<span class='corr'>迴</span>向大乘等</p>
婦女入儀<p style="margin-left:1em">善見論云不得在男子前不得在上位坐形相語言脂紛塗飾或相戲謔須攝心整容隨教修行持心悔責其身多諸過咎等</p>
修寺塗地<p style="margin-left:1em">花聚經云若人以一團泥修補寺宇佛像及塗掃地者不墮惡趣等</p>
不許自作<p style="margin-left:1em">五百弟子問事經云若比丘自手伐樹得地造寺得其福不得以犯戒殺生故</p>
壞寺取名<p style="margin-left:1em">釋迦譜云拂沙王育王孫問諸臣曰何得名聞不泯也有臣曰善惡名不泯曰先王造八萬四千塔寺白不能今毀亦可取名遐世遂滅五大寺壞諸塔有護寺塔神持不殺戒神曰南海夜叉曾求我女不與今為佛塔許之惡神驅出殺王四兵盡也</p>
破寺獲罪<p style="margin-left:1em">釋迦方誌云魏因崔皓周因張賓唐寇謙皆不得死破滅之報出史書</p>
寺多無益<p style="margin-left:1em">弘明集云內史上大夫歸昌公宇文澤與內史大夫拓拔行恭問王明廣曰今僧寺損國害民毀佛無血等對曰桀紂失國九鼎不沸何為無佛而亡也</p>
宇文毀寺<p style="margin-left:1em">三寶記云宇文三主至武帝邕破滅三十萬寺四百萬僧尼三百萬寺塔悉賜王公為宅因白足重興也</p>
會昌毀寺<p style="margin-left:1em">寺記云漢永平六祀至大中三年七百四十一年廢大寺四千蘭若三萬皆有餘至會昌六年大中立五月五日勑下諸州各造僧尼寺共兩所度僧尼各三十人為國行道後梁亦曾證汰同光二年勑併無名額小院舍大周顯德二年五月十三勑亦併無名額院舍僧尼逐年供係帳自乙卯歲也</p>
祖深獻書<p style="margin-left:1em">梁郭祖深上梁武一十八條請廢郭內小寺無業僧尼梁武不納後夢神唾之深白癩死出冤魂記</p>
道門宮觀<p style="margin-left:1em">佛道論云觀者即尹喜為咸谷關令勤心稼穡結草為樓觀望之所老子至留之於彼居焉因以名也有尹長樂是其子孫隋朝亦在墓側有尹喜老子二塚入流沙虛也</p>
兗州四觀<p style="margin-left:1em">圖經云一眾妙觀隋開皇年置後改為龍興觀開元觀武德元年勑高宗天皇大帝立有遺制名黃鶴觀紫雲觀乾封年有紫雲現矣</p>
宮觀之名<p style="margin-left:1em">釋名云觀者觀望也漢時宮名為長安有五十七觀三十六宮爾雅釋宮無釋觀名若改都為觀可為降尊就卑以觀代宮復是退大作小又張衡兩京賦左思三都賦皆不言觀矣</p>
玉京金闕<p style="margin-left:1em">寶玄經云玉京有金闕清虛館極真宮紫陽宮清虛宮</p>
偃王宮<p style="margin-left:1em">感通云東海島上是徐偃王避難宮古基在焉昔周穆王西巡登崑崙偃王遂有統焉穆王聞之馳還日行萬里偃王避之海島為宮城也後孫恩作逆寄仙妖以惑眾為城在焉</p>
</div>
<div class='div-other'><a id='mulu413' />
<p class='h2'>○殿<span class='note-inline'>(二)</span><span class='note-inline'>(閣樓附之)</span></p>大圓轉殿<p style="margin-left:1em">轉法輪經云有諸地天知波羅奈欲轉法輪為佛置大圓轉殿種種莊嚴縱廣七百由旬虛空諸天以寶蓋幢幡而為嚴飾</p>
殿有鏡壁<p style="margin-left:1em">正法念經云天帝有樹以金剛擊樹門開內有宮殿園林皆悉七寶莊嚴殿壁如鏡見天人因果來處</p>
光明勝殿<p style="margin-left:1em">萬行經云四天王勝藏光明殿居日月宮此見周圓遍娑婆國矣</p>
象背之殿<p style="margin-left:1em">正法念經云帝釋欲與諸天遊樂象王背上化其宮殿令天遊樂殊聖無比也</p>
宮殿可觀<p style="margin-left:1em">大威德經之一云普色龍王宮殿縱廣七十二由旬眾寶所成人所喜見</p>
殿寶威德<p style="margin-left:1em">正法念經云輪王有殿寶王於其中欲見星月即能見也溫涼隨意不生異念矣</p>
寶宮殿<p style="margin-left:1em">不空云寶陁落山觀自在菩薩處大寶宮殿</p>
慈氏寶殿<p style="margin-left:1em">上生經云菩薩於知足天紫紺摩尼殿上師子床座忽然化生也</p>
廣嚴大殿<p style="margin-left:1em">般若論云超色究竟有妙淨土大殿七寶種種莊嚴殿中最大無大於此無有大者</p>
輪王寶殿<p style="margin-left:1em">法炬經云輪王寶殿千梁萬栱眾寶所成嚴麗可觀世所希有福所感也</p>
殿宇嚴麗<p style="margin-left:1em">長阿含經云善見王有殿長六十里百寶莊嚴七重階砌戶牖軒窗悉是七寶羅網真珠等</p>
其殿如雲<p style="margin-left:1em">本行經云王為太子造一大殿猶如秋雲靉靆光潤作事微妙又造三時殿各應三時寒南熱北雨濟在中</p>
重雲殿<p style="margin-left:1em">續高僧傳云梁武帝崩輒以葬事有闕欲折重雲殿上寶物人眾齊至非時雲雨大火殿殿乘空入海舉眾皆見有從海來者見殿佛事在海元魏時朝皇后千尺塔亦然</p>
諸天獻殿<p style="margin-left:1em">大方等莊嚴經二云佛從上兜率下降將生之時六天獻殿及王自造佛以神力令諸天子各見佛處自所獻又法華云諸方梵王自見宮殿光耀尋光至大通智勝佛所各以宮殿奉上彼佛願垂納處</p>
玉石香殿<p style="margin-left:1em">雜事律二十九云佛在忉利天過夏在玉石殿近園生樹又云西土呼佛殿為香室不敢正呼尊名如此云階下玉階之類</p>
瑞像大殿<p style="margin-left:1em">感通云開皇十五年黔州刺史田宗顯至寺禮像即放光明發心造殿一十三間東西夾殿九間求木上流五千至荊自然止寶帳並以金寶莊嚴乃至榱拆藻井無非寶花東西二殿亦然又興善北殿廣十畝常曾唱導門窗搖動即惠常也又寶積一云有三時殿一月出殿夏居二北璃璃殿春秋三日德殿冬處</p>
分光殿望蟾閣<p style="margin-left:1em">釣影山去昭河三萬里有雲氣望之如影丹藿生於影中萗浮水上有紫氣河萬里深十丈中有寒荷霜下方香盛有降霜壇養靈池分光殿五間望蟾閣高十二丈上有金鏡照見魑魅不獲隱形廣四尺元封中自祇國獻此鏡都香如棗核食一片不飢以一月為限以一粒如粟投於水中俄成大盂許又南有昆鈄池中有靈波殿七間皆以桂為柱風來自香帝既躭於靈怪當得丹豹之髓白鳳之膏以青錫磨屑蘇油和之照於神壇夜暴風雨其光不滅有霜蛾如蜂赴火侍者舉麟鬚拂之</p>
樓造三重<p style="margin-left:1em">百喻云有愚富人見他有樓曰我亦有財今可自作便命木工先立上層如修行人便欲先越證第四果愚甚也</p>
</div>
<div class='div-other'><a id='mulu414' />
<p class='h2'>○塔<span class='note-inline'>(三)</span></p><span class='corr'>塔</span><p style="margin-left:1em">梵語塔婆此云方墳或云支提此云滅惡生善或云斗藪波此云護讚高顯安佛等或云窣堵波此云靈廟一表人勝二令他信三為報恩</p>
三寶感通<p style="margin-left:1em">麟德元年終南山釋道宣述夫三寶利現其來久矣但以信毀相競故有感應之緣自漢洎唐年餘六百靈相盻嚮羣錄可尋佛滅度無憂王役空中地下四十里鬼神開前八塔一日夜造八萬四千寶塔大唐得一十九所</p>
會稽鄮縣<p style="margin-left:1em">第一今在越州東三百十一里去海四十里村北二十五里晉太康二年有吳并州離石人劉薩訶生在畋家弋獵為業後得病死見一梵僧語曰汝罪極重應入地獄吾今愍汝無識且放今洛下齊城丹陽會稽並有古塔及浮江石像並阿育所造可勤禮懺得免斯苦既醒之後改革前習出家名惠達行至會稽莫識基緒達悲塞煩冤忽於夜中地下聞鍾聲剡木為剎三日間寶塔及舍利從地踊出其塔相狀青色似石非石高一尺四寸方七寸五層露盤面開窗子四周天全中懸金磬繞塔上諸佛菩薩金剛聖僧雜類等像狀極微細瞬目注睛乃有百千面目手足成具備焉神工聖迹非人智所及今在大木塔內見者發心矣</p>
金陵長干<p style="margin-left:1em">二在潤州江寧縣故楊州朱雀門南有古塔東晉咸安二年簡文立塔三層孝武上金相輪也沙門惠達見光掘得之三石碑中有一方孔內有金銀函及鐵三重內有三舍利光明映徹及爪甲一又有一莖髮申可數尺放則成螺光彩照耀咸以為育王塔北又有一塔孝武加為三層故有兩塔矣</p>
臨淄育王<p style="margin-left:1em">三青州臨淄塔代歷周秦罔知其地石趙時佛圖澄在鄴勒加敬重廣置寺塔而少露盤方欲作之澄曰臨淄城中有育王寺猶有露盤在深林巨樹下上大伏石可尋而取也令使求之依言指受入地二丈獲之至鄴惠達冥告[名*隹]陽臨淄建業鄮陰成都五處在並有育王塔禮者不入地獄故知此塔不虛名也今亦有僧居焉</p>
河東蒲坂<p style="margin-left:1em">四後秦姚略叔父為晉王鎮於河東古老傳云蒲坂古塔即育王所立屢有光現依掘得佛骨於其石函中銀匣中照曜殊常送以上洛及親迎覩於灞上今蒲東坂有救苦寺僧住立大像極宏冠而古塔不樹今普救寺也</p>
岐山法門<p style="margin-left:1em">五扶風塔者今平原上南下北東高去武亭川十里西去岐山三十里南去渭水三十里北去岐山二十里僧從五百因周武滅法廢之至大業五年僧不滿五十唐義寧二年寶昌寺僧名普賢奏上重興及太宗度僧八十人改為法門寺四十年一度開勑許之及佛頂骨並曾入洛顯慶四年九月內僧智琮帝令求感得舍利勑使常侍王君德等送絹三千疋令造朕等身育王像餘者修寺其佛骨長一寸二分內孔方正外楞亦爾下平上高內外光淨其間空處受人小指宣律師首戴曾似大象光相變現不可常准京邑外道俗相連接二百里間道俗相慶顯慶五年春三月下勑取舍利往東都入內供養及佛頂骨高五寸闊四寸許黃紫色京師七僧入內行道勑以舍利及佛頂骨令僧頂戴一宿還收入內皇后捨珠帳及衣絹一千疋為舍利金棺銀槨九重彫鏤窮奇龍朔二年還塔二十五日智琮弘靜送之入塔其於靈感舍利門廣之</p>
瓜州廢塔<p style="margin-left:1em">六瓜州城東古基者乃周朝阿育王寺廢教已後隋朝雖興更不置寺莊塔有舍覆東西廊廡周匝牆匝時見光明士俗敬重每道俗集宿齋會興福官私上下乞願有應云云</p>
沙州大乘<p style="margin-left:1em">七沙州城內廢大乘寺塔者周朝古寺見有塔基相傳云是育王本塔才有災禍多來求救皆驗焉</p>
洛陽白馬<p style="margin-left:1em">八洛陽故都塔在城西一里故白馬南一里許古基俗傳為阿育王舍利疑即迦葉摩騰將來者降邪通正故立塔表以傳真云云</p>
涼州姑臧<p style="margin-left:1em">九者依檢諸傳咸云姑臧郡名今以為縣屬州漢書河西四郡則張掖姑臧酒泉燉煌也</p>
甘州刪舟<p style="margin-left:1em">十今為縣在甘州東一百二十里縣城東弱水北大道側土塠者俗傳是阿育王但有古基荒廢極久斯即疑為姑臧塔也</p>
晉州霍山<p style="margin-left:1em">十一霍山南原大搥塔者遠近道俗咸稱是育王塔宣律師曾遊來地居爽塏南望逈敞視是古基村落稀遠矣</p>
代州城東<p style="margin-left:1em">十二古塔俗云育王寺比朔鴈門周時北狄地也故詩云北逐獫狁至于太原</p>
福感寺塔<p style="margin-left:1em">十三益州郭下福感寺塔城西本名大名相寺傳云育王使神鬼西山取大石為塔基舍利在其中亦名大石寺隋王秀作鎮令人掘是一石尋縫至泉不見基際風雨暴至人有鑿取一片乃是黳玉隋初有詵律師見此古迹於上起九級木浮圖見在近有人盜鈴被鬼擎櫨斗起壓賊䏶唱呼僧至救得又永徽年王顏子彯摽有名夜上相輪取博山將被兩柱夾見一梵僧令唱賊寺僧至方免又貞觀中地大動此塔搖颺似倒無數人來見四大神形如塔等以背負之又一極富捨金三兩換露盤以嫌小下如雲香氣蓬勃騰涌流芳十日乃歇</p>
益州晉源<p style="margin-left:1em">十四在州西南一百餘里今號為等眾寺本名大石基本亦同蜀三塔同一石蓋又益州北百里[名*隹]縣塔者在城北寶興寺中本名大石基相如前隋初有天竺僧曇摩掘又遠來禮育王塔至兩女驛間左右人行聲問之曰我十二神王從本國相護至此欲去曰請現又善畫寫形畢去詵律師乃依圖顏木刻十二神像莊飾在於塔下今見在焉又益郭下法成寺沙門道卓有名僧也天業初[名*隹]縣寺塔無人修葺才有下基乃率化四部造木浮圖莊嚴備矣塔有龍曾鬬也</p>
鄭州超化<p style="margin-left:1em">十五塔在列西南百餘里蜜縣界東南十五里東大川西嵩岳南歸山北又川寺院東西五六十步南北亦爾塔在東南角其北有五六大泉南面亦有皆孔方西南有五大泉南面亦有皆方孔三尺流溢成川泉上下安柏柱炭沙石灰上以大石如八尺床四面編腰長一尺五寸深五寸生鐵固之近有人試發一石下有石灰柏團抽出一長三丈徑四尺見在若育王神功可能搆此也上架塔三層南大泉涌沸鼓怒絕無水聲有幽州僧道嚴姓李形極奇偉年一百五歲獨住深山每年七日來此塔上盡力供養曾令善水崑崙入泉討之但見石柱羅列不測其際中有寶塔可高三尺獨立空中四面水圍凝然而住</p>
懷州妙樂<p style="margin-left:1em">十六塔在東北武陟縣西七里妙樂寺有五級白塔方可十五步並是側砌編石長五尺闊三寸下葺之極道俗目見訝其鬼作下不測底相傳踊出刺史令人下掘至泉不見其際矣</p>
并州浮明<p style="margin-left:1em">十七在并州子城東淨明寺本號育王唐初已來僧散尼居</p>
并州榆社<p style="margin-left:1em">十八大谷榆社縣下育王寺中現有僧住中有小塔古今相傳此是本塔亦未聞異相</p>
魏州臨黃<p style="margin-left:1em">十九縣西北三十里本名舍利寺今為尼住今屬朝城三邊有水惟西開路基搆編石從水底上舍利真塔在水內室中如鄭州者三面水中有蓮花人皆怯入</p>
塔有八種<p style="margin-left:1em">十二因緣經云一佛二菩薩三緣覺四羅漢五那含六須陀含七須陀洹八輪王餘人不合露盤佛塔八餘漸減一</p>
齊州臨邑<p style="margin-left:1em">東有磚塔四方誌云造四面石獸周滅法時人不能毀至今在焉又朗公於齊州南山內四門石塔今亦在焉</p>
高麗遼東<p style="margin-left:1em">感通云遼城東有塔是昔聖王出現安行國界至此見五色雲覆地雲中有僧執錫至觀即滅傍有土塔三重上如覆釜不知是何掘深一丈得杖并履得名梵書云是佛塔王因於上起塔七重昔塔為育王塔也倭國去會稽萬餘里有會函隋時人學諸子史統及術藝無事不閑武德末去倭國貞觀五年還會至曾問彼人昧谷東隅佛法晚至亦未知已前有育王化不曰文字不言無以取據驗其事迹人曾開發土地往往得古塔露盤佛像矣</p>
渭南像谷<p style="margin-left:1em">雍州南七佛谷有花香龍池寺僧智積得香供養其山人望似塔佛面去美谷近有梵僧云此有七佛曾來矣</p>
坊州古塔<p style="margin-left:1em">玉華宮寺南二十里檀臺山有古塔基極宏壯面方四十三尺上有一層磚身四面開戶石門高七尺餘廣五尺傍有磚窰三十餘所有熟磚滿中云昔周文王因獵見聖僧所造一十三層左右村常聞聲鍾龍朔元年京大慈恩寺惠責重修感神及異僧稱南方淨土菩薩此塔已經四造今但牢作三層而止勿在華侈相傳置塔四百餘年龍朔中掘得古銘云周保定年塔崩是後漢時作也</p>
隋朝感應<p style="margin-left:1em">仁壽元年帝勑計八十州起塔葬梵僧所得舍利十月十五日齋三百六十僧感聖僧降帝自見禮拜雍州仙遊寺天降陰雪下日便晴歧州丈石如玉函現雙樹鳥獸基石變水精涇州大興國寺三處送石為函儼苻契秦州靜念寺瑞雲再覆草木開花華州思學寺五色光現覆塔屬天雨花同州大興國寺照五十里蒲州栖嚴寺地震山吼鍾皷聲光并州無量壽寺放光天神無量定州恆岳異人負土布施忽失相州大慈寺雪下入塔日出雨天花非一度鄭州定學寺感光如流星設二千人供萬人食不盡嵩州閑居寺感兔自來毫州開寂寺界內無石異處三石便成其函至盤石有二浪井夾之汝州興世寺祥雲舒合秦州岱[竿-十+山]寺夜有皷聲三重門自開光相非一青州福勝寺掘基得自然盤石函將入有光明牟州巨神山寺獲紫芝二隨州智門寺基下得神龜甘露降黑蜂繞龜有似符文襄州大興國寺大雨下函日出楊州久旱舍利入境大雨蒔州栖霞寺人先夢佛西來吳州大禹寺渡五江風波不起又放光明獲紫芝蘇州虎丘東寺下基得舍利一空中聞樂井吼二日衡州衡岳寺白雲繞基三日而散桂州緣化寺十里飛鳥千萬夾輿行飛番州靈鷲寺有神仙雲氣交州眾善寺益州法聚寺廓州法講寺光高數丈瓜州崇孝寺隋州官人王威送流人九十道逢舍利放之州人取魚悉放餘州亦爾王公百官以舍利有感朝賀尋有詔仰惟正覺覆護羣生等又送海內五十三州至四月八日午時同下恆州無雲雨天花滿城下無州寫泉循營三州放白光石解作函洪白頂鳥引抗掘基自然石窟恰容石函涼德癖行鳥避滄觀五色雲現從午至暮瀛基內放紫光冀盲視躄行出函如水鏡放光現像函出仙人僧相莒三現光瘖者言齊菜楚野鹿鶴來江地得銅塔潭野象來迎毛天雨花貝宋井苦變甘放光雨花如雪趙放赤光有佛像寺濟放光空有鐘聲兗壽信荊雲蓋塔上雨花黎地下瓦及千秋樂慈雲蓋如飛仙泉涌病愈魏數放光天雨金花銀花又泉涌病愈汴放光像現[木*巳]放光許去州九十里放光雲覆塔甘井現沉蘭基下得石銅等三佛梁利放光如日豫放五色光文字金色顯曹現相最多安感一夕放光雲蓋魚集鄧函作玉文秦重得舍利衛光照於外洛僧先患腰不行聞舍利至起迎十里晉三度放光懷雄雉來馴放光異迹陝前後十一度現瑞洛香氣如風又放光鄭放光如日五十三州並選名僧一人散官二人普令剎放限十文以供塔用刺史以下王務停七日出正庫物造不差人也</p>
趙誘造塔<p style="margin-left:1em">開元錄云晉武太康元年至咸和中蘇峻作亂焚會所建塔寺司空何充後更重修平西將軍趙誘世不奉法傲滅三寶入建初寺謂道人曰久聞此塔屢放光明虛誕不經所未能信若必自覩所不論耳言竟塔內即放五色光照曜堂剎誘肅然毛豎由此信敬於寺東更立小塔遠由大聖神感近亦康之力故圖寫厥像傳之於今孫綽為讚</p>
造塔貯經<p style="margin-left:1em">慈恩傳七云永徽三年法師欲於寺端門外之陽造塔安西來經像其意恐三災所壞高三十丈用石奏帝帝恐石難用磚易勑大內東宮掖庭等七宮所有亡者衣服助法師修塔得成就基面一百四十尺并相輪高一百八十尺層層中心有佛舍利上層以石為室安西來經像南面立碑勑褚遂良書矣</p>
育王經塔<p style="margin-left:1em">王殺八萬四千宮女夜聞哭聲王悔為造八萬四千塔又天帝天上造三千塔竭溟海而求珠淨康衢而徙石盡力也出弘明集十三卷</p>
龍護大塔<p style="margin-left:1em">已上此方塔下西土塔一王舍城中塔去來無量聖人修道處佛勑婆樓那龍王守護乃至法滅東勝身妙高山下雲盡支提勑州寶護龍王守護次青鴦加那山中支提付蘇摩呼盧龍王華齒支提香醉山等二十處塔皆付龍王護之</p>
八萬塔地<p style="margin-left:1em">寶林傳云耶舍尊者為育王於五指輪放八萬四千之光隨光盡處下塔其地是諸佛入滅菩薩化度羅漢神通道師三昧賢聖證果修習神定此六妙地可安塔</p>
八靈大塔<p style="margin-left:1em">有部攝頌律云一佛生處塔在劫比羅伐窣覩城毗嵐尼園二成佛處塔在摩竭陁菩提樹下三轉法輪處塔在波羅尼斯國仙人墮處施鹿林中四湼盤處塔在俱尸那城雙林樹下五在鷲峯山竹林園內六在廣嚴城獼猴池側高閣講堂七在室羅伐城誓多林給孤獨園八從忉利天下至平林聚落</p>
鉢塔寶成<p style="margin-left:1em">感應傳云佛令羅云洗鉢破為五分諸比丘鉢亦各五分佛令八十億菩薩不入滅度護持正法及惡比丘佛以鉢擲上有頂次第而下佛告天帝施我真珠并天工匠又告天魔施我七寶又告婆竭羅龍王施我魔石珠三七日中造七寶塔一時皆成盛如來鉢塔高四十由旬勑龍王帝釋守護令諸末法弟子護鉢應器如護眼睛</p>
佛有衣塔<p style="margin-left:1em">法苑云迦葉佛衣塔佛付文殊釋迦衣函及塔亦令文殊及惡比丘可護</p>
慈氏靈塔<p style="margin-left:1em">上生經云劫波利村本所生處入滅時諸天人尋即為起眾妙塔供養舍利等</p>
塔近城門<p style="margin-left:1em">放牛經云迦葉佛塔下在水際佛手自取出是從天下處七寶所成高三里半詳恭王嫌近城門欲壞其塔夜自出城外二十里淨三藏去西土猶在親得瞻禮也</p>
栴檀王子<p style="margin-left:1em">百緣經云有辟支佛塔故破佛告諸比丘此是王子㫋檀塔時有王子花中而生步步足下生花身㫋檀香後出家成道入滅有此塔矣</p>
塔有三十二<p style="margin-left:1em">月氏國王於佛三十二相各造一塔一一殊妙出報應經</p>
塔名不瞬<p style="margin-left:1em">本行經云佛初成道見二商人目觀於佛不暫瞬目因造其塔故以名也律有放弓杖塔天冠塔</p>
海中寶塔<p style="margin-left:1em">處胎經云龍子將金翅王入海到七寶塔中見七寶函滿中經法十二分教</p>
治病塔<p style="margin-left:1em">投身餓虎經云㫋檀太子捨身時願我遺骨起塔除一切人病歸依病愈等</p>
塔有肉髻<p style="margin-left:1em">般若論云月氏國有佛肉髻塔有患癩者求之摩瘡即愈也</p>
爪髮功德<p style="margin-left:1em">造塔功德經云佛在忉利觀音問佛塔功德佛言高至梵天小如針量盛如來法身骨法等功德無量也</p>
塔從地踊<p style="margin-left:1em">法華經云佛前有七寶塔從地踊出高五百由旬縱廣二百五十五千欄楯龕室千萬多寶佛塔矣</p>
塔有等級<p style="margin-left:1em">尼乾子經云佛塔十三層辟支十一羅漢四輪王無層不出三界小聖三二一凡夫不合諸天禮也</p>
塔園五百<p style="margin-left:1em">報恩經云鹿母五百子皆出家成道入滅母為起塔只於後園母常悲感生五百子無作佛者願當來生生子作佛矣</p>
布髮起塔<p style="margin-left:1em">普超三昧經云摩納迎定光佛布髮淹泥之處定光令餘眾不合踏此是菩薩得忍之地如能起塔其福無量賢天長者聞佛所記起七寶塔尋得果證</p>
飛石塔<p style="margin-left:1em">本行經云佛初成道欲洗僧伽離衣天帝為佛化池及洗衣石其石後飛往北天竺施蜜商人為石起塔名飛石塔矣</p>
輪相共成<p style="margin-left:1em">異相云損瘦王為迦葉佛舍利起七寶塔外石塔高一由旬相輪露盤七重王子王妃王女等造</p>
兒生金色<p style="margin-left:1em">金藏經云昔佛在時迦毗羅衛城中有一長者生一兒身紫金色問佛宿因佛言此兒曾以金薄塗迦葉佛塔像來所感如是</p>
寶手金錢<p style="margin-left:1em">佛在時有一長者生子手出金錢見者施與父來問佛佛言曾以錢施佛塔後出家得道矣出金藏經也</p>
治塔同生<p style="margin-left:1em">昔佛在舍衛城須達女名曰蘇曼面首端正時尸利國一遣兒到舍衛入祇園禮佛見女端正白王欲求王曰自取王子象駝女走至國為妻後生十卵各生一兒王令問佛佛言十人同治佛塔來</p>
獼猴學僧<p style="margin-left:1em">阿育王國中有迦羅越人福德廣大所須應念即至其家舍宅七寶所成乃至婦女端正少雙指空而寶零王問上座羅漢作何業曰毗婆尸佛時曾為獼猴學僧作塔禮拜供養矣</p>
金地同緣<p style="margin-left:1em">金地國王名摩訶劫人眾熾盛無能敵者神威遠震莫不摧伏聰明大力領一萬八千小王來至佛所問佛昔因佛言王於迦葉時與諸人造塔也</p>
塔有靈怪<p style="margin-left:1em">西域迦畢試國有塔不甚高大而多靈怪人以指觸便即搖振連基傾動鈴鐸和鳴等</p>
小塔漸高<p style="margin-left:1em">西域云迦膩色迦王佛在懸記吾入滅後四百年此王出世初不信法後廣興吾塔寺其王出世因遊獵次見一白兔逐入深林見一小兒作一小塔才可尺餘王因問曰何塔小兒曰佛記於此王立大塔言已而滅王於其上立大石塔王躬自運石欲覆小塔終不能覆乃高四百尺周一里半層基五級高一百五十尺方乃得覆上更起二十五層金銅相輪盛佛舍利一斛矣</p>
塔在僧寺<p style="margin-left:1em">四分律云有比丘尼遷化後以身骨被尼諸弟子在僧寺起塔往來悲哭被俗譏戲有習定比丘迦毗羅毀之被諸尼弟子呵罵或加刀佛知集眾制戒不許罵打比丘</p>
掃塔生天<p style="margin-left:1em">有人造塔死得生天妻常來掃夫所造塔思其夫夫為下天謂其妻曰但勤修福歸依佛僧同生天上又妻夫造塔修寺妻死生天下來白夫但且修行還為我夫夫乃出家修行得果不生天上</p>
生天道福<p style="margin-left:1em">佛在令五百羅漢自說本緣婆多竭梨曰我過去曾掃佛塔故感生天百返乃至遇佛得果也</p>
百同造塔<p style="margin-left:1em">昔佛在世時迦毗羅城中有一長者其家大富妻忽生一肉團後開生百童子長者問佛佛言此百童子同修佛塔來</p>
龍來共造<p style="margin-left:1em">迦葉佛入滅佛父為王收佛舍利欲造其塔有四龍王化身為人來白於王起塔用何物王曰土木龍曰用寶玉王曰何有曰四門外有四池各出諸寶取之為二十五里方面已上諸緣皆異相金藏賢愚等</p>
塔高千尺<p style="margin-left:1em">高僧云元魏太后胡氏造塔九百尺上相輪一百尺上火珠可受二十五碩鈴一碩瓮大開基至泉得金佛三十五尊十二門聲聞一百里</p>
塔廟莊嚴<p style="margin-left:1em">法華經一云金銀及玻璃車渠與瑪瑙玫瑰琉璃珠莊校於諸塔或有起石廟㫋檀及沉水木蜜并餘材磚瓦泥土等</p>
塔名隨求<p style="margin-left:1em">西域記云滿足城南有一比丘死尸上有隨求此比丘合墮地獄以尸上有此真言得離地獄閻羅王遂令獄卒來看守又令人遂起塔名隨求焉</p>
塔起無量<p style="margin-left:1em">智論云迦葉佛父為佛起塔又德主輪王一起百塔高五百由旬釋迦佛在四處入滅八處起塔也</p>
繞塔五福<p style="margin-left:1em">提謂經云一生常端正二得好音聲三得生天上四下生帝王家五終得涅槃又云佛在日與阿難入舍衛城而行乞食時有婆羅門從外而來見佛光相巍巍歡喜繞佛一匝而去佛言此人卻後二十五劫不入地獄惡道以右繞佛故繞塔亦然</p>
塔號勝軍<p style="margin-left:1em">西域記云勝軍論師講授之外常以香泥作小塔高六寸書經法呼舍利塔滿一億造木塔盛之記會慶讚前後滿七三藏親覩因他重聽因明論矣</p>
塔不能數<p style="margin-left:1em">法顯傳云白龍寺北有塔其數難知王欲數之一塔一人數亦增減皆諸聖塔矣</p>
塔有四種<p style="margin-left:1em">釋迦譜云天帝城門外東有佛髮塔西鉢塔北牙塔人門亦四一表人聖二令他信三為報恩四起塔也</p>
禮塔勝利<p style="margin-left:1em">根本律云若人以金日施百千兩不如有人入寺誠心懺悔一禮佛塔</p>
塔四天福<p style="margin-left:1em">校量功德經云若人供養數如四天下竹葦無量不如造塔如其棗量安佛舍利其福勝彼也</p>
八萬四千<p style="margin-left:1em">賢愚經云育王因中為小兒戲將土施佛佛令塗房告阿難吾滅一百年為吾造八萬四千塔以吾因中曾為弗沙佛畫八萬四千佛與諸小國王供養以為因也所感如是也</p>
塔修延壽<p style="margin-left:1em">雜寶藏云有王七日必當命終相師定之王見故壞塔修之乃延壽命也</p>
塔禮毀壞<p style="margin-left:1em">付法傳云既眤吒王見七寶塔禮而讚歎塔即壞也王曰將無我福盡矣天曰此外道塔不消王禮矣</p>
塔是水精<p style="margin-left:1em">釋迦譜云佛舍利八國王分之阿闍貰王得佛髮被龍奪將在須彌山下起水精塔後阿育王知造鐵網取龍龍王怖之伺王睡已取王入海見水精塔謂王曰佛法滅時皆入此塔王乃止</p>
塔之名義<p style="margin-left:1em">要集云梵語塔婆此云方墳或云支提此云滅惡或云抖擻波此云窣堵波此云靈廟或云高顯</p>
塔中物護<p style="margin-left:1em">要集云塔中有物風雨須收不唯主客若有賊來急不得藏言此是佛物一切無常除不自取</p>
塔自移去<p style="margin-left:1em">莊嚴論云毗伽城有佛爪塔外道惑王曰不宜此國王欲壞塔一夜塔與樹井自移四十里又昔有佛塔破壞有比丘欲從王乞樹木重修王曰除我宮園餘者總得比丘至一村有樹神護極靈無敢犯者比丘取之神曰願施也</p>
壞塔滅法<p style="margin-left:1em">灌頂經云一神不護二教法欲滅三惡比丘互為非法四不行戒律故犯所受五更相毀謗六四輩弟子學諸異道符書兵法七值諸惡王等</p>
鴈塔<p style="margin-left:1em">慈恩傳云佛初許食三種淨肉有日闕肉知事見鴈過戲告頭鴈自墜僧不敢食為塔葬又開元經錄云大智婆羅門造純銀塔高三丈在無憂王都花氏市中</p>
</div>
<div class='div-other'><a id='mulu415' />
<p class='h2'>○堂<span class='note-inline'>(四)</span><span class='note-inline'>(亭房室附之)</span></p>堂是旃檀<p style="margin-left:1em">百緣經云佛欲造牛頭㫋檀講堂帝釋領諸神鬼為佛求木造之為欲度人令天供養</p>
天名善法<p style="margin-left:1em">俱舍云三十三天有善法堂是帝釋與諸天評論如法不如法</p>
戰勝立堂<p style="margin-left:1em">長阿含二十一云天帝與須倫戰勝造一堂名戰勝堂東西百由旬南北六十其堂百間間有七臺臺有七玉女一一玉女有七侍婢也</p>
自在講堂<p style="margin-left:1em">增一云自在天子為鷄頭梵志造大講堂佛為化成世所希有等</p>
鹿母講堂<p style="margin-left:1em">中阿含云鹿母為佛造大講堂號鹿母堂也</p>
鴈子講堂<p style="margin-left:1em">善見律十云從迦維羅衛國至其雪山有大樹林本無人種自生中有高閣堂殿形如鴈子一切具足為佛作故如卵</p>
病僧堂<p style="margin-left:1em">諸經要集云當於寺內西北角日沒處造內安佛像面東病人面西前安綵幡如居病者令想西方面其淨土如死也頭北足南面西背東</p>
房如赤花<p style="margin-left:1em">四分律云達膩迦比丘前後自作好房三度皆請上座卻後於黑石窟邊自燒瓦房其色如花除門扇衣竿不是其泥作佛見令碎之恐著房臥道果難成</p>
房須七寶<p style="margin-left:1em">異相云天須菩提從天宮下生人中境麤不能得道得七寶房佛令阿難為辨入便得果</p>
房受與人<p style="margin-left:1em">增一經云長者造禪室施與羅云羅云出遊長者曰應棄我房諸僧別差人住住已羅云迴見房中有人乃白佛佛令集僧立制令住施主房者出遊須白不來即辭僧中集眾作法秉白可差</p>
淨名神室<p style="margin-left:1em">維摩經云方丈室中悉包眾會并萬二千師子之座又云此室常現無八未曾有難得之法一金光常照無有晝夜二入者不為諸垢所惱三常有釋梵四天王來會不絕四常說六波羅蜜五常作天人第一之樂法化之音六有四大寶藏周給一切七常有一切諸天嚴飾宮殿及諸佛淨土</p>
旅亭暫止<p style="margin-left:1em">萬行經云如有客寄宿旅亭暫止非久終不常住主即不然如異生三界不同淨土聖人</p>
物不造堂<p style="margin-left:1em">四分律云尼露地說戒無堂施主與物造堂返造衣等佛制不許互用又法苑云蒼梧高要縣有鵲奔亭是蘇娥女子現處</p>
四梵堂<p style="margin-left:1em">四諦論云昔大天王具四梵堂後八萬四千王皆有梵堂唯大天獨名大十梵堂梵者淨也</p>
興善講堂<p style="margin-left:1em">高僧傳云其堂基鋪十畝道英唱梵聲搖門窗等</p>
</div>
<div class='div-other'><a id='mulu416' />
<p class='h2'>○宅<span class='note-inline'>(五)</span></p>安宅誦咒<p style="margin-left:1em">安宅經云離車長者子被諸神鬼所嬈居宅不安請佛供養佛為說咒安其土地龍神出自門戶等</p>
其宅朽故<p style="margin-left:1em">法華經二云譬如長者有一大宅其宅久故堂閣傾危基陛頹毀柱根腐敗梁棟摧折等</p>
旃檀宅舍<p style="margin-left:1em">德光經云㫋檀樹香能除眾病若以此木為宅居者離諸寒熱病苦飢渴一切蟲虵毒惡之難等</p>
修宅未畢<p style="margin-left:1em">法句經云有一老翁年餘八十蓋宅不已聞佛說法無暇聽之椽落打頭而死</p>
淨名神宅<p style="margin-left:1em">釋迦譜云唐使王玄策太宗勑往天竺至毗耶離城見淨名宅方丈室以笏量之從旦至中不至其壁而止知不思議室</p>
樹提天宅<p style="margin-left:1em">樹提伽經云所住之宅天宮無異以琉璃為地堂閣七珍人間天福王不能奪</p>
福舍義屋<p style="margin-left:1em">婆沙云西域於路縣遠之處恐旅飢渴造舍安食名為福舍</p>
宅疎即滿<p style="margin-left:1em">出曜經云若人造宮殿屋宅如不至密天雨即漏如行人不止其心便漏色聲香味觸</p>
神通之舍<p style="margin-left:1em">根本律二十二云六師索佛鬬勝影勝大王為佛造神通舍哥羅王子以神力香山中取奇花妙果以供養佛在於北面須達三十三天取如意樹在南供養等</p>
老君之宅<p style="margin-left:1em">續高僧傳云毫州西穀陽城中有老君宅今為祠廟庭前古檜四十餘扶碑文薛道衡製東百步有母宅老子是周小臣稱臣拜帝比見道士不拜何也又魯有孔子宅恭王欲壞得古文論語及聞音樂晏子宅近於市矣</p>
</div>
<div class='div-other'><a id='mulu417' />
<p class='h2'>○門<span class='note-inline'>(六)</span></p>門名野獸<p style="margin-left:1em">本行云太子宮門名野獸開時聲聞二里守衛太子</p>
門下為高<p style="margin-left:1em">地持經云佛欲行時若入門下者自高稱可佛身佛不低首不可思議</p>
毒龍守門<p style="margin-left:1em">報恩經云太子金銀琉璃城壕塹七重毒龍滿中盤結舉頭守門及七寶女等</p>
門內有帳<p style="margin-left:1em">法華經二云於其門內施大寶帳住立門側猶處門外止宿</p>
鐵門關<p style="margin-left:1em">西域記云近土火羅路險帶山有門是鐵所作上更懸鈴傍出鐵礦北突厥界也</p>
行踰門閫<p style="margin-left:1em">本行經云佛成道後父王請佛還國佛與聖眾同往至城門足履其門閫三千世界一時震動人天大集</p>
不直入門<p style="margin-left:1em">律云比丘不直入王宮門因見王夫人寶佛制戒不許乃至入室僧房門及夜秉炷入時皆外作相罄欬或白</p>
地獄鐵門<p style="margin-left:1em">俱舍云地獄各有四門皆鐵所作故頌云四面有四門關閉以鐵扇巧安布分量如開閉時唯業力羅剎獄卒等</p>
門常嚴衛<p style="margin-left:1em">本行經云太子遊四門見生老病死心樂出家又阿私陁仙人懸記父王愁惱常令守衛諸門其門安鈴如開也令聲遠聞恐太子出家</p>
天有四門<p style="margin-left:1em">法苑云忉利天城路數有五百四陌相通行列分明皆如<span class='corr'>棊</span>道四門通達</p>
臺觀門闕<p style="margin-left:1em">崔豹古今注云門者明也兩戶為門觀闕者於門兩邊樹其兩臺觀眺其上亦可標表金門是君門也闕者人臣至此思其所闕或君自思補闕過布其丹堊其下畫雲霧仙靈奇禽怪獸之類以示萬民丹五鳳蒼龍白虎玄武朱雀金木黃皆門名也或闕者缺也門兩邊缺然閥閱自序也臺門樹臺也如城門築土為之壘木曰臺又高土為臺又老子曰天門為北極開闔為終始治身天門為口鼻也喘息呼吸等又塾門外之舍臣來朝君當就外舍詳熟所應對事塾之言熟也又屏行至門內屏外復應思惟罘罳復舍皆有思焉漢西朝置板舍亦築土為之每闕殿舍合皆有焉</p>
佛造院門<p style="margin-left:1em">續高僧三十九論云如來在世親治院門大集僧務非聖不履迦葉營其九寺恆預躡泥目連之任月直常供掃地</p>
三界四關<p style="margin-left:1em">罵意經云佛言從世間上至六天為死關從第七天上至十八天為空關從十九天上至二十四天為非常關從二十五已上為出關善也</p>
</div>
<div class='div-other'><a id='mulu418' />
<p class='h2'>○柱<span class='note-inline'>(七)</span></p>觀其寶柱<p style="margin-left:1em">觀經云當觀寶地下有寶柱八楞光炎赫然甚可愛樂明逾日月色並珠金注想虔誠觀就生於極樂等</p>
明珠在上<p style="margin-left:1em">下生經云當來慈氏人壽八萬歲時城邑巷陌有明珠柱高十里其光明耀晝夜日月燈火不復現也</p>
有四寶柱<p style="margin-left:1em">上生經云有四寶柱一一寶柱百千樓閣梵摩尼珠以為絞絡持宮四角等</p>
柱有光明<p style="margin-left:1em">釋迦氏譜云佛從忉利天下為母說法處育王為佛造石柱記之光明隨人罪福影其中如珠水鏡等</p>
柱喻生死<p style="margin-left:1em">莊嚴論云有王令匠造大石塔既就巧妙王恐匠在別處更造乃令匠人上一高柱除去梯橙匠人眷屬夜至柱下曰何計免死匠曰依我之計速辦以衣上線接而垂下漸引麤繩垂而免死六度下生死柱亦然</p>
善法毛柱<p style="margin-left:1em">十誦律云三十三天有善法堂有五百柱有一寶柱柔軟如毛亦不倒碎不可思議諸天福也</p>
天作大柱<p style="margin-left:1em">集德三昧經云須彌山王作天寶柱最為高大巍巍若菩薩博覽廣聞則為惠又感通云佛從柱出見上佛部</p>
華表柱<p style="margin-left:1em">古今云堯設誹謗之木即華表也以橫木交柱頭如華形似桔槔大路交衢悉設焉或謂表木以表王者納諫亦表識衢路秦乃除之後漢重修今西京謂之交午柱也</p>
</div>
<div class='div-other'><a id='mulu419' />
<p class='h2'>○廚<span class='note-inline'>(八)</span></p><span class='corr'>廚</span><p style="margin-left:1em">說文曰庖屋也造食之所矣</p>
鷄頭鐵廚<p style="margin-left:1em">增一云鷄頭梵志貧夫妻二人賣身與不奢大臣得金錢三百供養佛僧佛令天帝四王取錢廚檀薪共辨希有</p>
廚從手出<p style="margin-left:1em">異相云有天女設供僧手化天廚因中曾手自與比丘造房故感手如此矣</p>
廚名香積<p style="margin-left:1em">淨名取香積佛飯因是得名</p>
廚畫黑神<p style="margin-left:1em">西域記云僧眾所居廚須畫黑天神供養以此神與僧為施主荷護充饒飲食</p>
僧廚可論<p style="margin-left:1em">廣弘明云沈休文曰僧合至時著衣持鉢經律並談無許自立廚帳并畜淨人今取足寺內行乞事斷或有持鉢到門呼為僧從鄙事矣</p>
</div>
<div class='div-other'><a id='mulu420' />
<p class='h2'>○階<span class='note-inline'>(九)</span></p>三道寶階<p style="margin-left:1em">摩耶經云佛將下三十三天帝釋化寶階三道中金右琉璃左瑪瑙妙業天子等造</p>
三階<p style="margin-left:1em">海龍王經云龍王請佛大眾入海宮齋遂從海岸化三道寶階如忉利天下無異矣</p>
寶玉為階<p style="margin-left:1em">稱讚淨土經云樓臺七寶階砌珠珍故云四邊街道亦以金銀琉璃也</p>
目覩三階<p style="margin-left:1em">法苑云天台山安樂縣令陳郡袁子雄崇信正法每夏常講淨名忽見三道寶階從空而下有數十梵僧乘階而下入堂禮拜手擎香爐遶法師三匝久之乃滅大眾同見驚嘆暄山其行遶聖賢靈感如此不可具述開皇十七年十一月二十一日別眾端坐而卒</p>
</div>
<div class='div-other'><a id='mulu421' />
<p class='h2'>○臺榭<span class='note-inline'>(十)</span></p>金臺七重<p style="margin-left:1em">文殊入滅經云佛光照文殊已其光化為七重寶金臺矣</p>
七寶臺寺<p style="margin-left:1em">下生經云穰伽王有七寶臺用施慈氏慈氏尋施諸婆羅門而共分之慈氏見此寶臺須臾無常便悟正覺其臺高千丈千頭千輪廣六十丈</p>
蓮花為臺<p style="margin-left:1em">梵網經云我今盧舍那方坐蓮花臺周匝千花上復現千釋迦等</p>
小兒之臺<p style="margin-left:1em">智論云小兒聚土為臺殿城郭闕里宮舍或名米麵守護作戲日暮棄之如人老死棄此身城矣</p>
寶臺高妙<p style="margin-left:1em">大威德經云普色龍王有妙寶臺縱廣四十由旬青琉璃所成臺有八千座七寶所成亦皆殊妙</p>
天女化臺<p style="margin-left:1em">大般若云天女殑伽曰我今堪能具修六度即將瓔珞奉散佛上化成四寶柱臺等妙絕</p>
般若清臺<p style="margin-left:1em">渭水備逍遙之苑盧岳總般若之臺深文奧旨發越來儀碩學高僧蟬聯遠至又云廣創惠臺大開表塔又破邪云晝滿月於清涼臺側又壘土高上也</p>
東臺木榭<p style="margin-left:1em">梁記云東臺西府相繼八十餘年又云六合珍臺遠稱淨土八行玉樹四照金樓百味香餐三銖綺服木作曰榭又老子云九層之臺起於壘土從卑立高矣</p>
騰光臺<p style="margin-left:1em">建元二年武帝起騰光臺以望四遠於臺撞玉鍾掛懸梨之磬吹霜條之管唱雲依之曲朔再拜於帝曰臣東遊戶林之野獲九色鳳鶵涔源丹瀨之水赤色西過洞壑見泉西亂泉在柞宮北有追雲起風之舟離塵舟待仙舟含煙舟或沙堂為枻檝或木蘭文柘為櫓棹又起五層臺於月下也</p>
神明臺<p style="margin-left:1em">洞冥云起神明臺上有九天道金床象廗虎珀鎮雜為簟蓆良久設甘水之冰以備洪濁酌琨瑤碧酒炮青豹之脯菓則有塗除紫梨琛國碧李與眾仙食之望鵠臺西起府田臺又臺下穿影池池廣千尺登臺眺月影入池中使人乘舟弄月影因名影俄池亦名眺蟾臺等</p>
</div>
<div class='div-other'><a id='mulu422' />
<p class='h2'>○壇<span class='note-inline'>(十一)</span></p>壇須淨地<p style="margin-left:1em">萬行首楞嚴經云其壇地用牛糞塗之其牛須是雪山中食香茅草糞餘即不堪無即取黃土淨者</p>
外界三重<p style="margin-left:1em">瑜伽云灌頂壇法地須堅實掘去舊土別好土填築平治已用紛繩拼量作內外三重壇界標相</p>
粉壇三色<p style="margin-left:1em">陁羅尼云其壇畫作印文然燈百味果食備辦八盤其食日別滿七日等</p>
壇頂輪法<p style="margin-left:1em">金頂經云先揀好地取白月一日或十五日須四方用七寶五穀方十六肘等</p>
戒壇玉石<p style="margin-left:1em">高僧傳云嵩岳有玉石壇大鄴有琉璃壇僧受戒羯磨說戒作法集僧唱共結之壇矣</p>
立壇誦咒<p style="margin-left:1em">熾盛光經云建立壇場安置佛像結界護持隨分供養令諸有情獲無量福矣</p>
壽靈壇<p style="margin-left:1em">武帝洞冥云元光中起壽靈壇上植垂龍之木似青梧高十丈有朱露色如丹汁洒其葉地皆成朱枝似龍倒垂亦曰珍枝樹此壇高八丈帝使董謁乘雲霞之輦以昇壇上至夜三更聞鷄鳴忽如天曙西王母駕玄鸞歌春歸樂謁帝帝不見王母形其歌聲遶梁三匝乃止壇傍草木枝葉或翻或動歌之感也四面列植柔棗條如青桂風至掃壇堦遊塵矣</p>
</div>
<div class='div-other'><a id='mulu423' />
<p class='h2'>○璧<span class='note-inline'>(十二)</span></p>璧孔之福<p style="margin-left:1em">雜寶藏經云有一比丘命將欲終見壁孔在僧房上遂以泥泥之相者曰命卻未終眾僧之福能延壽命</p>
壁影留形<p style="margin-left:1em">西域云化修羅毒龍於石窟中壁上留影如鏡中之像三藏奘法師親往瞻禮虔祈乃現供養禮拜而迴</p>
令僧粉壁<p style="margin-left:1em">高僧傳云瓦官寺未就時有晉虎頭將軍顧鎧遂白緇徒令教粉壁登月殿掩雲扉采東漢之圖畫探西域之變相即畫維摩壁於是妙相如生人爭施物來看其寺方就也</p>
牆七寶成<p style="margin-left:1em">上生經云有七重園一一園七寶所成又一園牆高六十二由旬五百億龍王圍繞此園矣</p>
巴連之牆<p style="margin-left:1em">法顯傳云此巴連城牆無憂王使鬼神築之或編石彫文刻鏤非世所造</p>
女牆<p style="margin-left:1em">經音義云牆上小牆名女牆者下大如男上小如女也</p>
物不得倚<p style="margin-left:1em">律云物不得倚佛牆壁有人入寺欲禮佛有解相婆羅門見其人面有王相欲以女妻之其人以杖倚佛壁禮以出外婆羅門見王相已隱倚壁所折不與女也又屏風古今注云孫亮作琉璃屏風有雲母屏風隔坐屏風是紙等</p>
屏序封疆<p style="margin-left:1em">說文音義云屏蔽也息也樹也士與大夫簾板而止諸侯以土名為屏牆亦名序牆序思應對之辭處也樹牆者爾雅云東西牆謂之樹樹塞門者邦君也天子曰蕭牆臣朝於君至此嚴其肅敬因國諱改蕭牆或罘罳等同也又疆封者以土為臺塹也表識疆境畫界者於二封之間又為疆埒以畫界分域又彊坫置貨鬵物之所也又闠即市垣闠即市門也</p>
</div>
<div class='div-other'><a id='mulu424' />
<p class='h2'>○廁<span class='note-inline'>(十三)</span></p>廁安西北<p style="margin-left:1em">根本律云廁應安西北隅以風便故又隨門而轉</p>
廁鬼呻吟<p style="margin-left:1em">本事律云有餓鬼至廁不得穢食為鬼神所護有羅漢見鬼呻吟乃謂鬼曰汝因中曾為比丘知事以觸僧食所感</p>
入廁作淨<p style="margin-left:1em">阿含經曰舍利弗伏樂淨婆羅門上廁有淨法用土及二瓶換衣淨洗都總有二十五威儀婆羅門見信伏求為弟子也</p>
不故惱眾<p style="margin-left:1em">律云六羣比丘上廁無聲便直入廁令他先者生慚或自先入故心不起令他患腹欲上生惱污衣白佛佛集僧制戒後須彈指先須早起</p>
不來如廁<p style="margin-left:1em">金藏經云蟬王邪見不信地獄見迦葉曰或有親友先死令來報我地獄有無至今不來迦葉曰如因犯王法殺之於市不可歸也上生天上見下如廁是以不來報王矣</p>
安護圊廁<p style="margin-left:1em">佛告天帝我昔於波羅奈國近於大道安其圊廁施諸往來感穢染不污金色之身威光晃昱等</p>
上廁彈指<p style="margin-left:1em">雜譬喻經云有比丘入廁不彈指潛污鬼面鬼怒隨逐比丘常伺其短</p>
十事不越<p style="margin-left:1em">沙彌威儀經云一欲大小便即行二不左右顧視三至三彈指四不近從中之人五至三復三彈指六不大咽七不視下入不弄灰土九不以水澆壁十未澡手不應執物逢人不得作禮當避</p>
</div></div>
<p class='juan'>釋氏六帖卷第二十一終</p>
</div><!-- end of div[@id='body'] -->
</body></html>