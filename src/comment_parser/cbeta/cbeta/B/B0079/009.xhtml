<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu157' />
<p class='juan'>釋氏六帖卷第九</p><p class="byline">齊州開元寺講俱舍論賜紫沙門義楚集</p>
<div class='div-other'><a id='mulu158' />
<p class='h1'>流通大教部第十四</p>
<div class='div-other'><a id='mulu159' />
<p class='h2'>○總序<span class='note-inline'>(一)</span></p>總序集意<p style="margin-left:1em">序曰法本因人法因人住人在法在人亡法亡故世親云有持說行者此便住世間洎乎巨教流此不有奇人曷能興紹所以宣皎二師鬱為僧史號高僧傳錄先達之鴻猷發後來之清信住持三寶實在斯焉今者節集一統貴易檢尋無傷藏教闕者補焉</p>
會稽嘉祥<p style="margin-left:1em">高僧傳十四卷梁會稽嘉祥寺沙門慧皎撰二百五十七人附見五百八人列為十門一譯經二義解三神異四習禪五明律六亡身七誦經八興福九經師十唱導目高僧傳焉</p>
大唐西明<p style="margin-left:1em">續高僧傳三十卷大唐西明寺沙門道宣撰四百七十三人并附見二百六十人列為十例一譯經二解義三習禪四明律五護法六感通七遺身八讀誦九興福十雜科</p>
求法感通<p style="margin-left:1em">大唐西域求法高僧傳二卷沙門義淨撰五十六人及神州感通三寶錄集為一統隨前十門相類列之</p>
</div>
<div class='div-other'><a id='mulu160' />
<p class='h2'>○法式<span class='note-inline'>(二)</span></p>五失三難<p style="margin-left:1em">道安法師云夫譯經者有五失本三不易一梵言似倒令從唐二西尚質唐好文三西經委悉秦略四西有義說正似亂辭此總除之五事已合成更重傍論三不易者一以今合古二愚智杳隔三千聖兢凡夫平平若是</p>
八備十條<p style="margin-left:1em">彥琮法師云夫預翻譯有八備十條一誠心愛法志願益人二將踐覺場先牢戒定不染譏惡三文詮三藏學貫五乘不苦暗滯四傍涉墳史工綴典辭不過魯拙五襟抱平坦器量虛融不好專執沈於道術澹於名利不欲高衒六要識梵言七不墜彼學八博閱蒼雅類諳篆隸不昧此文十條者一句韻二問答三名義四經論五歌頌六咒功七品題八專業九本部十字番</p>
</div>
<div class='div-other'><a id='mulu161' />
<p class='h2'>○譯經<span class='note-inline'>(三)</span></p>摩騰首至<p style="margin-left:1em">攝摩騰中天竺人善風儀解大小乘經曾為天竺附庸小國講金光明經令敵和好後漢明帝夢金人飛行殿庭傅毅云是佛勑蔡愔秦景等西土尋之至月氏國遇摩騰等迎來將佛像四十二章經等來譯在蘭臺及與道士鬬聖經白馬寺在洛陽等</p>
法蘭同來<p style="margin-left:1em">中天竺人自言誦經論數万章為天竺學者之師時蔡愔至彼蘭與摩騰同來譯十地經佛本生法海藏佛本行等經法初也問劫灰方朔至此始知</p>
安清博學<p style="margin-left:1em">字世高安息國王正后之子幼以孝行見稱志聰敏剋意好學外國典藉七曜五行醫方異術鳥獸之情皆會其語見鷰聲知送食來人為之聖機敏才悟一聞能解通解華言譯十二門論畢三世怨對度䢼亭湖大蟒神是先身同學漢桓帝時來</p>
支讖多才<p style="margin-left:1em">月支人操行純深性度開敏稟凜凜節行蘊肅肅律風諷羣經志在宣法漢靈帝光和年中來譯道行般若經等十餘部與佛調翻述</p>
法時過人<p style="margin-left:1em">中天竺人家世大富常行梵福幼而才悟質像過人詩書一覽文義通暢善四韋陀風雲星宿國讖運變莫不該綜自言天下文理畢已心腹年二十五因入僧房見其佛經悟而出家大魏嘉平來譯僧祇律</p>
僧會識量<p style="margin-left:1em">康居國人世居天竺其父因商移家郊阯六歲二親俱亡服畢出家而厲行甚峻為人弘雅有識量年至好學明解三藏博通六經天文圖緯多所總涉辯於樞機頗屬文翰時孫權制江左佛教未行會至結庵行道人為之妖權知追問曰雖佛入滅舍利仍存請三七日求之權方大信造建初寺譯諸經論</p>
法護六經<p style="margin-left:1em">月氏國人八歲出家事沙門竺高坐為師誦經日得萬言過目即能天性純懿操行精苦篤志好學異方尋師博覽六經遊心七藉世務毀譽未嘗分別譯賢正法華經等一百六十五部支遁為讚拈泉重涌感其異瑞山居谷隱木食艸衣孫綽製道賢論以護匹其山巨源</p>
祇難三藏<p style="margin-left:1em">本天竺人世奉異道以火祠為上時有沙門求宿令外露地宿沙門以咒力令火總滅難求之却生知勝<span class='corr'>己</span>道遂求出家後學三藏亦善四含以吳黃武三年而竺法律譯曇鉢等經後法亡重譯</p>
帛遠管蕃<p style="margin-left:1em">字法祖姓萬河內人父威達以儒雅知名州府辟命皆不行遠少出家才思雋徹敏明絕倫誦經日得八九千言研味方等妙入幽微世俗墳典多所說貫晉末太宰河間王顒見重以師友之敬張輔為郡秦州令遠歸俗相佐不從致恨管蕃道士與遠論義蕃屢屈於遠乃讒遠於張輔遠知宿對因事而死預付前事後郡胡聞之怒眾遂殺輔及蕃眾胡分遠尸起塔孫綽論云帛祖舋起於管蕃中散禍生於鍾會譯數部經論</p>
吉友天資<p style="margin-left:1em">西域人此呼高座國王之子以國讓弟出家天資高明風神超邁晉嘉平年來在吳建初寺住王導太尉庾元規周伯仁謝幼朝士等皆重之曰外國有師一人而已友曰若使我如君等今日豈得至此時為嘉對譯孔雀王經善咒法謝琨贊為高座等</p>
法喜聰慧<p style="margin-left:1em">西域人少出家聰慧夙成研諷經典以專精致業遍觀三藏博覽眾典暗誦增一廣識洽聞靡所不綜符氏建元中至長安喜學優深道聲甚盛符堅見重請譯四阿含經</p>
眾現尋師<p style="margin-left:1em">罽賓國人少出家有制懿之量歷尋名師備究三藏博覽眾典持善數經誦毗曇婆沙符堅建元十年來入關與祕書郎起正崇道安等譯毗曇娑沙論等</p>
眾天深鑒<p style="margin-left:1em">罽賓國人姓瞿曇氏通學三藏尤善毗曇洞其纖旨常誦三法度論為人雋朗有深鑒而正儀溫恭務在誨人恂恂不怠符氏建元中來譯出毗曇等</p>
佛念清堅<p style="margin-left:1em">涼州人弱年出家志業清堅外和內朗有通敏之鑒諷習眾經尤涉外典蒼雅詁訓皆所洞達善此方語符氏建元入長安譯增一經等</p>
羅什千偈<p style="margin-left:1em">此云童壽天竺人家世國相祖述倜儻不羣名重於國父琰聰明有懿節將嗣相位乃辭出家東度葱嶺丘茲王遠迎之王有妹年始二十才悟明敏諸國來求王皆不從體有赤黶王生智子王逼以妻琰罷道令主相位後懷羅什母大聰明自閑梵語後因與王妃諸尼至雀梨大寺聽法大悟佛理諸莫能屈羅漢摩瞿曰此懷智子如身子母後生什子母出家母證三果什年七歲日誦千偈三万二千言九歲已至罽賓師達多尊者是王從弟有大才明三藏九部莫不該練從旦至中手寫千偈從中至暮亦誦千偈什受經四百萬言王知見重給侍日俸母將什至月氏有羅漢見什謂其母曰好看什至年三十五不破戒度人多無相好佛又至疎勒學四明論術數等言吉凶如聖人學大乘經論二十具戒從卑摩羅學十誦母後往北天竺語什曰汝東土有緣然無自利什曰得利他人自甘地獄達多本師卻師什為大乘師至符堅建元十三年丁丑正月德星見外國分野堅遣呂光取什姜飛取道安於襄陽光得什堅被萇殺遂都涼州至秦姚興弘始三年冬什方至長安翻譯帝自執筆譯維摩法華大品智論中觀門百等遷化後舌不能焚譯三百餘卷</p>
法明八禪<p style="margin-left:1em">罽賓國人少而好學年十四為弗若多羅弟子氣幹高爽雅有神慧遊心七覺陶思八禪該覽經律明悟出羣孤行山野不避虎狼年三十自責何不證果怠墮如此遂不食數日感天王告言令觀方弘化何守小節晉隆安中來至廣州年八十五譯大婆沙及差摩經等</p>
弗若多羅<p style="margin-left:1em">此云功德花罽賓國人少出家以戒節見稱備通三藏而專十誦弘始中來譯十誦後與什譯畢部也</p>
曇摩流支<p style="margin-left:1em">此云法樂西域人棄家入道律藏馳名弘始七年來遠法師將書請譯十誦畢前功德花律彼不盡而終然姚興待以上賓什亦敬其戒範</p>
無垢青眼<p style="margin-left:1em">卑摩羅叉此云無垢眼罽賓國人沈靖有志力出家履道苦節成務先在龜茲弘闡律藏四方學者競往師之什亦預焉後亦至長安與什相遇叉至壽春石澗寺律徒雲集講什公所譯十誦叉至江陵時折文理會者其聚如林明條知禁者數亦殷矣律藏大行叉之力也道場慧觀深拾宗性記其所制內禁輕重撰成二卷送還京師僧尼競寫紙貴如玉今猶行于世為後生軌法又養德好閑棄誼離俗為人青眼號青眼律師七十七終</p>
覺明赤髭<p style="margin-left:1em">佛陀耶舍此云覺明罽賓人婆羅門種世事外道有沙門求宿父怒打之手脚攣癖請悔便瘳因令子出家明年十三隨師山行逢虎師欲避明曰此虎已飽必不侵人俄爾虎去果見餘[歹*贊]師密異之誦經日得二三萬言有羅漢乞食供之年十九誦大小乘數百萬言然性間慠眾以知見所重美容止善談笑見者忘恨閑五明善七曜沙勒國王子弗多深相敬重後什在姑臧遣信要之沙勒王不許明遂與弟子咒水一盂洗足夜發至旦行數百里問弟子曰行疾否曰眼中淚出耳邊聞風雨聲至長安見什什<span class='corr'>已</span>被興妻之姬媵明曰什如綿何使入棘刺興當請明厚加禮贈明曰檀越待我如什不敢承命興歎重信日至分衛一食而已什有疑難皆從決焉為人赤髭即時人號赤髭耶舍善大婆沙</p>
覺賢一月<p style="margin-left:1em">佛陀跋陁羅此云覺賢姓釋迦加維羅衛國人甘露之族裔父母少亡外氏所養遂令出家至年十七同學數人餘者誦經一月賢一日誦畢師曰此子日敵三十夫禪業為志後同學見有神通往知足天禮彌勒言證三果智嚴求法至罽賓見賢請來東土賢遂度葱嶺至交阯附舶泛海知風吉凶眾皆信重至長安見什忻悅共論法相振發玄微多所悟益後因語弟子曰見本鄉五舶來眾知為惑眾後之南廬岳遠乃迎之帝追不返譯數部經後往江陵五舶果至袁豹為宋武太尉長史從帝征劉毅賢將弟子乞食豹留食不重未飽而起豹留賢知食盡豹後問慧觀曰此沙門何如曰德量高遠非凡所測後與支法領譯出大華嚴經法顯得僧祇律請譯出先後經論一十五部一百一十七卷元嘉六年卒七十一矣</p>
無讖日萬<p style="margin-left:1em">少出家天竺人師法明十歲誦經日得萬言學小乘及五明後遇白頭禪師方悟大乘至年二十誦大小乘二百餘萬言兄善調象殺王象王怒殺之讖收葬王怒讖曰王以理殺之我以親葬不違大義王喜留供養善咒術王因出渴乏讖咒之生泉後之罽賓到龜茲將涅槃經行至河西譯姑臧蒙遜甚重後疫鬼入國令遜見之以咒驅之出境後魏拓跋燾聞讖有道德從遜請之遜終不與後讖辭往西行遜怒以刺客殺之遜常自見鬼神相殺也至西河譯涅槃經前分十卷慧嵩筆受後又得中分後分成三十卷</p>
法顯求法<p style="margin-left:1em">姓龔武陽人有兄三人髫齔而亡父恐及顯三歲度為沙彌十歲父亡叔令還俗顯曰本不以有父出家正欲遠離塵俗後與同學刈稻賊來皆走顯獨不去曰君前不修福今又偷盜後當如何為君憂耳賊還稻而去人皆歎服及受大戒誓往西土求法晉隆安三年與同學慧景等自長安西度流沙葱嶺艱險可知過三十餘國至王舍城欲禮鷲山多黑師子顯至見伏而去見大迦葉不識恨歎流淚至迦陀國見白龍得僧祇律泥洹經至師子國禮玉像見秦地白絹扇不覺悽然又得彌沙律長雜二經附舶而歸遇風吹至青州長廣郡牢山下舶譯經流化</p>
法勇行願<p style="margin-left:1em">曇無竭此云法勇姓李幽州人幼為沙彌便修苦行聞法顯往西天便誓欲往宋承初中與僧猛曇朗二十五人同志過雪山度繩橋登棧路移筏過之同行失十二人至罽賓國禮佛鉢入月氏禮佛肉髻往中天逢野師子為解惡象逢野牛見大鷲於南天竺隨舶至廣州譯觀音受記等經具有別傳</p>
覺壽五分<p style="margin-left:1em">佛馱什此云覺壽罽賓人少業彌沙塞部宋景平中來至楊州法顯得律未譯而化請什出之為三十卷稱為五分律焉侍中王練為檀越</p>
覺鎧十萬<p style="margin-left:1em">浮陀跋摩此云覺鎧西域人幼而出家乃履行節操聰悟出羣習學三藏偏善婆沙宋元嘉中至西涼州先有沙門得婆沙十萬偈在姑臧虛襟待明哲請跋摩譯之泰即筆受成一百卷名道泰</p>
智嚴鬼避<p style="margin-left:1em">嚴西涼州人二十出家納衣宴坐蔬食永歲後至罽賓從佛馱先諮受禪法漸染三年功餘十載佛馱異之後與跋陀至長安坐禪誦經時王恢從晉武伐長安見嚴等三僧山中入定遂白武帝請嚴還都起枳園寺後與寶雲譯出普耀經感鬼神迴避易其處所蘭陵蕭思話妻劉氏病見鬼請嚴至鬼散疾療一家受五戒嚴清素寡欲隨受而施少而遊萬無所滯著未出家時五戒有虧常疑出家戒羅漢為入定問慈氏言得戒年七十八終其尸向凡僧墓不動至聖人墓所方移始知聖人也在罽賓國葬焉</p>
寶雲神現<p style="margin-left:1em">涼州人少出家精懃有學不偶於世西遊求法亡身殉道以晉隆安初與法顯智嚴先後相隨見羅剎聞天鼓禮佛影跡學梵書後至長安譯無量壽諸經等其遊西域具有別傳</p>
求那初果<p style="margin-left:1em">求那跋摩此云功德鎧本剎利種累世為罽賓王鎧年十四便機見雋達深有遠度仁愛泛博崇德務善甚有慈悲其母嘗須野肉令鎧辨之子曰有命貪生天彼非仁母曰罪自吾受代汝子因熱油傷手痛請母代之不得子曰目前之痛不代後當如何母因斷殺相者曰此子三十為王若不然出家證聖二十出家洞明九部博曉四含誦經百餘萬言時號三藏後王薨欲請為王不從後至師子國弘化眾謂已得初果又至闍婆國王母夢見受戒為師母勸於王亦受五戒後因隣敵王戰中箭跋摩咒水洗之即愈王為立寺兼欲出家大臣故留王立三願一國內止殺二奉供和尚三賑給貧病後宋帝遠請來至虎丘多入禪定時有神異宋帝問曰弟子常欲持齋不殺以身殉物不獲從志如何師不遠萬里何以教之跋摩曰帝王與匹夫所修各異匹夫身賤名劣言令不威若不剋己苦躬將何為用帝王以四海為家萬民為子出一嘉言萬民咸悅布一善政則人神以和刑不夭命役無勞力風雨應時寒暖及節百穀滋繁桑麻鬱茂如此持齋不殺大矣甯在闕半日之飱存一禽之命方為弘濟帝乃撫<span class='corr'>几</span>歎曰夫俗人迷於遠理沙門滯於近教如法師所言真謂明達開悟後遷化極有聖感兼有遺文在傳事廣不能具錄</p>
僧伽三藏<p style="margin-left:1em">僧伽鈸摩此云眾鎧天竺人少而弃俗清峻有戒善解律論時號三藏宋景平元年來平陸令許業捨宅建寺因名平陸慧觀請鎧住之未具二眾因師與西國尼鐵羅等至尼方得戒後譯出分別業報諸王要偈聖僧浴文卻歸西天眾不能止元嘉十九年汎舶而去</p>
法秀連眉<p style="margin-left:1em">曇摩密多此云法秀罽賓人年七歲神明澄正每見法事輒自忻躍後出家博貫羣經特深禪法生而連眉世以為名後至龜茲王夢神告有福德人至王遂迎秀四事禮供師事後秀去王亦夢神告德人捨王去矣王臣共留不得至燉煌立寺植千株柰開園百畝又到涼州更葺禪宇宋元嘉至蜀之荊岫長沙寺旬有餘日感舍利出聲放光明後至京宋文帝袁皇后皇子公主莫不設齋請戒在祇園寺傾都供養禮信又之鍾山寺性好山水常有迦毗羅神王衛護在寺圖形有靈八十七終</p>
智猛倜儻<p style="margin-left:1em">京兆人稟性端明厲行清白少襲法服修業專志諷誦之聲以夜續日聞西域聖境當慨然有感馳心遐外以萬里為咫尺秦弘始六年甲辰歲同志十五人發跡長安至涼州入鄯善龜茲等艱險可知度雪山到罽賓見羅漢佛鉢唾壺隨願輕重見銀塔高三丈得諸經律元嘉年來別有傳行世也</p>
時稱剛直<p style="margin-left:1em">畺量耶舍此云時稱西域人性剛直寡嗜欲善誦毗曇博涉律部三藏兼明禪觀專業元嘉年至京止鐘山道林寺譯出無量壽等經</p>
德賢該博<p style="margin-left:1em">求那跋摩此云德賢中天竺人以大乘學號摩訶衍善五明天文書算咒術無不該博元嘉年附舶至廣州刺史車朗表聞宋太祖迎至京彭城王義康承相南譙王義宣並師事焉不會晉言夢神換首便通譯雜阿含等百餘卷</p>
安進強記<p style="margin-left:1em">求那毗他此云安進天竺人二十從道聰慧強記勤於諷誦將二十萬言外典陰陽占時驗事齋建元初來威儀端肅王公貴勝迭相供請出百喻經十二因緣等經為人弘厚萬里歸集中興二年終</p>
僧伽婆羅<p style="margin-left:1em">下續高僧傳梁言僧養扶南國人幼而穎悟早附法律學年而出家偏業毗曇聲榮之盛有譽海南具足之後廣習律藏聞齋國弘法附舶至都住正觀寺為求那跋陀弟子後通數國書語值齊亡養素資業至梁天監五年勑徵於楊都壽光殿等五處傳譯一十七年譯一十一部育王經等武帝躬臨法座筆受其文沙門寶昌慧超僧智法雲華質有序六十五卒又有浮南沙門僧弱譯寶雲法界等經又有居士朱道賢天監十五年獻優婁頻經一卷又太學博士江祕女僧法少年出家八歲至十六誦出三十五卷咸稱神授</p>
寶唱著述<p style="margin-left:1em">姓岑氏吳都人少懷恢敏清貧自蓄顧惟隻立勤田為業資養所費終於十畝至於傍求傭書取濟年十八投僧祐出家祐江表僧望多所製述唱資師成風靡艸博採羣言酌其精理又從道士顧道曠呂僧智等習聽經史莊易略通大義又至閩越討論舊至梁天監四年還勑為新安主帝以時會雲雷遠近清宴風雨調暢百榖年登豈非上資三寶中賴四天下及神龍幽靈叶贊下勑令唱總撰集錄以擬時要將近百卷又勑僧旻集眾經要八十八卷勑智藏讚眾經理義號曰義林八十卷勑僧朗註大涅槃七十二卷並唱奉別勑兼助贊其功又簡文在春宮撰法寶聯璧二百卷勑唱區別又勑唱道門俗士有敘佛理著作弘義集為法輪論合七十卷又撰法集一百三十卷華林經目五卷經律異相五十卷飯聖僧法五卷又撰名僧傳三十一卷至十三年始就然唱之所撰文勝其質後人憑據揣而用之不測所終</p>
曇曜興法<p style="margin-left:1em">未詳何許人少出家攝行堅貞風監閑約以元魏和平年住北臺石窟寺即魏帝所造毀法七年後興曜與天竺沙門譯付法傳并浮度經有沙門曇靖者以創開佛日舊經多失乃出題謂波利經二卷意在通悟而言多妄習也</p>
菩提流支<p style="margin-left:1em">此云道希北天竺人也遍通三藏妙入總持志在弘法廣流視聽魏永平之初來遊東夏宣武皇帝下勑引勞供擬殷華處之永寧大寺四事將給七百梵僧勑以流支為譯經元匠其寺本孝明皇帝熙平元年靈太后胡氏所立勑翻十地宣武皇帝命章筆受然後方付沙門僧辨佛法隆盛英雋蔚然相從傳受又勑清信士李廓撰眾經錄廓學通玄素條貫經論雅有標擬故其錄云三藏流支自洛及鄴爰至天平二十餘年凡所出經二十九部一百二十七卷並僧朗道湛及侍中崔光等筆受又云三藏流支房內論經梵本可有萬夾所翻文稿滿一間屋然其慧解與勒那相亞而神悟聰敏洞善方言兼工咒術則無抗衡咒瓶水自滿又中天竺僧勒那摩提此云寶意博<span class='corr'>贍</span>之富理事兼誦一億偈偈有三十二字尤明禪法正始五年初屆洛邑譯十地寶積論等六部二十四卷又有北天竺僧佛陀扇多魏言覺定正光元年至譯金剛上味等經十部寶意後天帝令使講辭眾而別又法楊智希等譯經</p>
拘羅那陀<p style="margin-left:1em">此云親依或云真諦西天竺優禪尼國人景行澄明器宇清肅風神爽拔聞梁武重法賷經論恭膺帝旨大同二年達南海至太清二年八月始屆京邑武皇面申頂禮於寶雲殿竭誠供養值梁不寧往富春令陵元哲創奉問津將事傳譯沙門寶瓊等二十餘人翻十七地論才得五卷而國難未寧至天保三年為侯景請還又至陳乃止金陵正觀寺與願禪師等二十餘人翻金光明經又還豫章至嶺南欲汛舶往楞伽修國道俗留之遂停南越至文帝天嘉四年沙門僧宗法准僧忍等請翻攝論後泛舶西歸遇風飄至廣州刺史歐陽公延住制旨寺慧愷等翻廣義法門及俱舍唯識等曾以坐具鋪江水而過如乘大舟衣亦不溼或以荷葉乘之而渡神異甚眾至光太二年欲捨身智愷刺史等往固留迎歸止王園寺太建元年遘疾少時遺文付弟子智休正月十一日午時遷化年七十一焚身起塔至此二十三年譯經論六十四部二百七十八卷餘有二百四十夾未翻若依唐紙二萬餘卷</p>
那連耶舍<p style="margin-left:1em">此云尊稱北天竺人年十七發意出家尋值名師備聞正教二十一得受具戒五夏聽律遊方尋聖天梯石臺之迹龍廣寶塔之方禮無遺逸竹園寺住十年多值明德有一尊者深識人機語舍曰若能靜修應獲聖果恐汝遠涉終無所成天保七年屆於京鄴文宣皇帝極見殊禮偏異恆倫耶舍時年四十骨梗雄雅物議憚之住天平寺勑送於寺處以上房為建道場供養珍妙別立廚庫以表尊崇又勑照玄大統法上等二十餘人監掌翻譯沙門法智居士萬天懿傳語初翻眾經五十餘卷後多造義井汲郡西山造三寺養癘病等又曾遇病百餘日不食天子皇后躬問起居至降璽書請令譯經昭玄上統三十餘僧令對翻譯主上禮問殷繁後開皇九年八月二十九日卒年一百歲譯經論一十五部八十許卷又有西僧滅喜</p>
闍那崛多<p style="margin-left:1em">此云香行揵馱羅國人父居相位昆季五人身居最小宿殖德本早發道心適在髫齔便願出家二親不違往大林寺勝名為師遍通三藏年二十七方受具戒十人同來五人得達周武帝時至此本師先至在內供養帝勑為造四天王寺令住始就翻譯十一面觀音經等後宇文儉鎮蜀請行三年住蜀龍淵寺又翻觀音偈經後卻歸西天至土蕃留住寺又有信士法智本中天竺人流滯東川齊之世平佛法都滅智因僧職轉任俗官為洋川郡守隋朝詔還使掌翻譯既善方言不勞度語譯業報差別經等智鉉筆受彥琮作序</p>
達摩笈多<p style="margin-left:1em">此云法密南天竺人姓虎氏兄弟五人密居其長母與父不許出家密篤愛法門深願離俗年二十三往中天竺出家二十五受戒三年又學禪法後至迦臂施國六人為伴聞商旅說支那國佛法大盛屬意來之踰雪山西足至薄佉國波多叉國等並不久住又至渴羅陀國住一年一人卻歸三人同伴至沙勒住二年為彼僧講念破論如實論又至龜茲住二年又至高昌爪州至開皇十年奉勑就興善翻譯密慈恕立身柔和成性心非道外行在言前戒地夷而靜智水幽而潔經洞字源論窮聲意加以威容詳正勤節高猛誦響繼晨霄法言通內外薄嗜欲杜希求無倦誨人有踰利己曾不忤顏於賤品輕心於微類遂使未覩者傾風暫謁者欽敬煬帝敬重隆厚下勑於洛水南上林園內置翻經館搜舉翹秀四事供給密始於開皇至大業末二十八年所翻經論七部合三十二卷即起世緣生藥師本願也又曾著西國傳十篇一方物二時候三居處四國政五學教六禮儀七飲食八服章九寶貨十盛州山河國邑即五天之良史實三聖之宏圖也</p>
彥琮幼敏<p style="margin-left:1em">姓李趙郡人世號衣冠門稱甲族少而聰敏才藻清新識洞幽微情符水鏡遇物斯覽事罕再詳初投信都僧邊法師試令誦須大拏經不滅七千言一日便了更誦大方等經數日亦度邊異之至十歲方許出家改名道江慧聲洋溢如江河之望聽十地論榮譽流振十二誦法華經不久便究後還鄉講無量壽經時王邵任趙郡友敬彌至齋武平初年十四西入晉陽名布通儒盧思道元行恭等並高齊榮望欽揖風猶同為建齋講大智論齊后西幸延入宣德殿講仁王經聽徒二百並是英髦帝親臨筵文武咸侍皇太后及六宮同昇法會勑侍中高元海扶琮昇座神氣堅朗希世驚嗟折理開神咸遵景仰十六遭父憂通閱子史僕射楊休之與諸賢交款情狎進具之日時已晡晚戒本萬言誦兼了及周武平齊選入通館時年二十一也至宣帝授禮部不就至隋佛法重興便講般若又與薛道衡等著內典文會集又造道教妖妄論二十五條宰輔褒賞勅送舍利兩處並有靈感前後譯經二十三部一百許卷大業六年卒五十四矣觀彌勒像合掌而立常誦梵經四千餘偈十三萬言七日一遍用為常業述五失本三不易翻經之失等</p>
作明十萬<p style="margin-left:1em">波頗此云智光中天竺人本剎利種十歲出家隨師習學誦一洛叉大乘經十萬偈受具已後通律藏又習定業經十二年因遊那爛陀寺遇戒賢論師弘瑜伽又誦一洛叉偈小乘論為有兼明識度通敏器宇冲邃博通內外研精大小曰出家人不滯一方六日一移承北狄貪勇與俗道十人行化至可汗葉護衙以法訓導曾未浹旬戎王歎伏日給二十人料增敬日陪武德九年高平王入蕃因與見承此風化與高平同來謁帝勑住興善寺賜綵四十段并宮禁新衲一領上勑選一十三人備通三教令事翻譯左僕射房玄齡等監護百司供送四事豐華初譯寶星後般若燈大莊嚴論等頗誓傳法化不憚艱危因而搆疾端坐觀佛遺表施身年六十九東宮下令給二十人舉屍收骸起塔貞觀七年四月六日</p>
慧賾一覽<p style="margin-left:1em">姓李江陵人早悟非常神思鋒逸九歲投本邑隱法師出家隱體其精神異度為沙彌講授之暇誨以幽奧賾領牒玄理曾不再思執卷誦之紙盈四十荊楚秀望欽而美之初從隱聽涅槃法華後別聽三論皆剖折新奇抗擬標會開皇中住江陵寺大興法席年十二講涅槃經論難相繼辨答冷然少長莫不誠心荊州刺史宜龍公元壽大相褒賞以事奏聞希世卓秀者也尋即有詔令本州備禮所在供送既達京輦殊蒙慰引賜納衣并衣一襲勑住清禪寺玄素展造贊其洽聞又從應禪師稟資心學掩關兩載情蹈諸門後大業未卜居終南至唐運勃興蒼生攸濟賾不滯物我來從帝城講誨暫揚傾都請道吉藏豎論辭屈言前賾又及貞觀開譯簡以知名者為翻論之筆譯訖奏聞勑賜帛百疋衣服一具著般若燈論序等勑虞世南作序世南見賾序咽歎無以加也奏上行焉貞觀十年四月六日終所住房年五十七褚亮為碑葬京郊之東著文集八卷行于世善書有名其於製作不能具書</p>
慧淨八千<p style="margin-left:1em">姓房當山人家世儒宗生知天挺雅懷篇什風格標峻器宇冲邈十四出家日誦八千言總持詞義罕有其比聽大智度論雜心論婆沙學周兩遍文義精通嘉聲遠布學徒欽屬開皇之末來儀帝城屢折重關更馳名譽大業初尋古迹至槐里遇始平令楊宏集諸道俗於智藏寺欲令道士先開道經法侶雖殷無敢抗者淨聞而謂曰明府盛結四部銓衡兩教竊有未諭請諮所疑賓主之禮自有常倫其猶冠履不可顛倒豈於佛寺而令道先為主乎令日有旨哉幾誤諸後即令僧居先座有道士于通頗挾時譽令情所重次立義曰有物混成先天地生吾不知其名字之曰道令曰法師對義不得犯平頭上尾又須切對令冠平帽淨因戲曰貧道既不冠帽寧犯平頭令曰當犯上尾淨曰脫屐昇床自可上而無尾令有靦容淨問通曰有物混成為體一為異一正混之時已自成一則一非道生若體異故未混之時已自成二則二非一起通忸怩無對令亦赧然後淨述雜心文三十卷婆沙俱舍疏三十卷太常博士褚亮作序後譯莊嚴論淨又為疏三十卷義冠古令英聲藉甚三藏對僕射房玄齡杜正論千志寧撫淨背而歎曰此乃東土菩薩房玄齡結其師與蔡晃論道勑為普光寺主有詠雪文集又擬中舍辛諿論法琳有賞歎春秋六十八聲問轉高後多吟詠山野宣公目擊等</p>
玄奘神異<p style="margin-left:1em">本名褘姓陳漢太丘仲弓之後又因官緱氏祖康齊國子博士父慧早通經術長八尺明眉目為江陵令解纓而返兄先出家即長犍法師也奘依之出家年十一誦維摩法華卓然梗正不偶朋流遇郭善果選而得度東都聽慧日涅槃尋盡其妙與兄之長安又往蜀中婆沙雜心攝論聽窮幽奧不窺文相誦注無窮時號神人之趙邦聽成實論又往荊陽到鄴又聽俱舍又至京洛僕射宋公蕭瑀敬其說穎奏住莊嚴寺然非本志乃慕求法年二十九陳表不許貞觀三年漸至姑臧燉煌高昌王麴文泰王命為弟母命為子講仁王經等不許西行乃不食三日方許勑殿中侍郎賷綾帛書二十四封帛五百疋從騎六人送至突厥及大雪山北六十餘國過鐵門土貨羅彼國十二月十六日安居又至小王舍城有佛澡鑵可容斗許乃至到中天却迴一十七年至貞觀十九年正月二十四日屆京郊數十萬眾如值下生瑞雲現於日北象上顯發輪光從午至晡經象入弘福寺京都之人五日廢業奘詣東京進諸國異物八馬馱之別勑引入深宮內殿面奉天顏談敘真俗無爽帝旨從卯至酉退不覺時移上即事戎旃罰遼明旦將發下勑同行固辭疾苦兼陳翻譯勑留守房玄齡專知監護資備所須一從天府乃至譯經論御製序等送現流行</p>
那提三藏<p style="margin-left:1em">此云福生中天竺人少出家志氣彌遠弘通為懷歷遊諸國務在開物而善聲明大夏名為文士如此土蘭臺著作賷大小乘五百餘夾合一千五百五十餘部永徵六年屆京勑於慈恩寺安下所司供給顯慶年勑往崑崙諸國採藥至南海諸王歸敬立寺至龍朔年卻歸慈恩譯八曼茶羅斯人蘊第一深解實相善達方便小乘五部外道四韋陀論莫不洞達源底著大集義論可四十卷不及譯而返也</p>
</div>
<div class='div-other'><a id='mulu162' />
<p class='h2'>○求法<span class='note-inline'>(四)</span><span class='note-inline'>(齊州三藏義淨從西國還在南海室利佛逝國撰寄歸總紀五十六人等)</span></p>太州玄昭<p style="margin-left:1em">僊掌人乃祖乃父冠冕相承而總髻之秋抽簪出俗成人之歲思禮聖蹤於是仗錫西邁掛想祇園背金府而出流沙踐鐵門而登雪嶺文成公主送往者至北天竺漸至中天施無厭寺住三年就勝光師學中百等論又從師子論師學瑜伽論王玄策迴奏勑令追詔迴昭迴土蕃又遇文成公主資給歸唐正月到洛陽勑又令往羯溼弘羅國取長年婆羅門淨往西天見之春秋六十餘卒矣大食國淨有傷讚之辭</p>
道希吉祥<p style="margin-left:1em">齊州歷城人梵名室提婆此云吉祥天門傳禮義家襲縉紳幼漸玄門少懷貞操涉流沙之廣蕩觀化中天陟雪嶺之嶔岑輕生狥法行至土蕃中逢危厄恐嶮難護遂暫捨行至西方更復重愛周遊諸國遂達莫訶菩提翹仰聖蹤經于數載亦往那爛陀寺又至[但-一+工]尸國蒙菴摩羅跛國王甚相敬待頻聽大乘專功律藏復習聲明頗盡綱目有文情善艸隸在大覺寺造唐碑一所將唐國新舊經論四百餘卷並在那爛陀寺淨在西國未及相見遭疾而終五十餘矣至希公住房傷留一絕百苦忘勞獨進影四恩存念契流通如何未盡傳燈志溘然於此遇途窮</p>
師鞭咒禁<p style="margin-left:1em">齊州人也咒禁有功閑梵語與玄昭從北天向西印到菴摩羅割跛城為國王所敬居王寺與道希師相見申鄉國之好同居一夏遇疾而終年三十五矣</p>
新羅法師<p style="margin-left:1em">梵名阿離耶跛摩新羅人貞觀年出長安追求正法親禮聖蹤住那爛陀寺多閑律論抄寫眾經痛吳歸心所期不契出雞貴之東境沒龍泉之西裔即於此寺無常年七十餘矣雞貴高麗貴之戴羽翎為餘也</p>
慧業法師<p style="margin-left:1em">新羅人貞觀年去住菩提樹觀禮聖蹤於那爛陀寺久而聽讀淨因檢唐本忽梁下記云在齒木樹下新羅僧慧業寫記訪問寺僧玄終於此寺年六十有餘所寫梵本並在彼寺</p>
玄太法師<p style="margin-left:1em">新羅人永徽年取土蕃路經泥波到中印土禮菩提樹詳檢經論旋踵東土行至峪渾逢道希西引却還大覺寺後歸唐莫知所終恪法師新羅人與玄照貞觀年中同往而亡年過不惑復有新羅僧一人莫知名諱自長安之南海汎舶至室利佛逝國西婆魯師國遇疾俱亡</p>
佛陀達磨<p style="margin-left:1em">覩貨東利國人大形摸足氣力習小教常乞食少因與易遂屆神州遂於益府出家性好遊涉九州之地無不履焉後遂西遄周觀聖跡淨那爛陀寺見後向北天年五十許</p>
道方法師<p style="margin-left:1em">并州人出沙磧到泥波羅至大覺寺經數年還向泥波羅于今現在既虧戒檢不習經書年將老矣</p>
道生法師<p style="margin-left:1em">并州人貞觀末年從土蕃路往遊中國到菩提寺禮制底在那爛陀童子王深所禮遇復向此寺東行十二驛有王寺停住多載學小乘三藏精順正理歸至泥波而終年可知命</p>
常繁禪師<p style="margin-left:1em">并州人自落髮投簪援緇釋素精勤匪懈念誦無歇常發大誓願生極樂所作淨業稱念佛名福基既廣數難詳悉後遊京洛專崇斯業幽誠明兆有所感徵遂願寫般若經滿於萬卷詣聞陳表乞往諸州求化蒙墨勑許數足汎舶西征年五十餘兼弟子一人</p>
玄會法師<p style="margin-left:1em">安將軍之息從北印土入羯溼濔羅國王極敬奉國有死罪千人因會救免後至大覺禮菩求樹覩木真池登鷲峯山陟鷄足嶺識聽聰叡多繕工伎愚智重之思歸至泥波遇疾而亡彼國多出毒藥復有一人與北道使人相逐至縛渴羅國於新寺小乘師處出家後將受具不食三淨後師堅令食閑梵語取北路歸莫知所至復有二人在泥波國是土蕃公主珠舟之息初並出家後一歸俗住大王寺善梵語及書年三十五矣</p>
慧隆法師<p style="margin-left:1em">以貞觀年從北道而去取北印度欲觀化中天誦得梵本法華經別健馱羅國遇疾而亡北僧來說如此上二十人終</p>
明遠法師<p style="margin-left:1em">益州青城人幼履法訓長而彌修容儀雅麗詳序清通善中百老莊早遊七澤後歷三吳重學經論更習定門棲隱二廬經于夏日慨聖教陵遲遂方振錫南極屆于交阯皷舶鯨波到訶陵國次至師子洲為王禮重後往中天莫知所止應是在路而終</p>
義朗智岸<p style="margin-left:1em">義朗益州人曾善律典兼解瑜伽發自長安彌歷江漢與同州僧智岸弟一人名義玄年始弱冠知欽正理頗閑內典尤善文筆思瞻聖迹遂與弟俱遊秀季良昆遞相攜帶鶺鴿存念魚水敦懷附舶陵波至郎迦國蒙王待以上賓之禮智岸遇疾而亡朗公與弟附舶至師子洲漸之西國不知何在年四十餘未聞消息</p>
會寧操行<p style="margin-left:1em">益州人稟志操行意存弘益少而聰慧投迹法場敬聖理若結珠棄榮華如脫屣博善經論尤精律典麟德年中仗錫南海至訶陵洲停住三藏與彼多聞僧譯佛涅槃焚身之事送至大國賜絹數百疋重詣訶陵與會相見其會寧方適西國曰於所在每察風聞尋聽五天絕無蹤迹應已亡矣年可四十五矣</p>
運期曇閏<p style="margin-left:1em">二人居交州與智賢向南海十有餘年善崙國語歸俗住室利佛逝于今現在既而往復宏波傳經帝理布示佛教斯人之力年可四十矣又有木叉提波者交洲人周云解脫天汎舶南海經遊諸國到大覺寺遍禮聖蹤於彼而殞年可二十四五</p>
窺冲明遠<p style="margin-left:1em">其僧二人並交洲人同舶至師子洲向印度見玄照其詣中天稟性聰叡善誦梵經所在至處恆演唱之禮菩提樹到王舍城遘疾竹園淹留而卒年四十許即冲公也遠到僧訶羅國停波莫辨存亡</p>
信胄授手<p style="margin-left:1em">取北道至西國禮謁既周住信者寺上層閣受妙供養遇疾數日忽於夜中云有菩薩授手迎接端居合掌太息而終年三十五</p>
智行慧天<p style="margin-left:1em">愛州人梵名慧天汎南海詣西天遍禮尊儀至弶伽河北居信者寺而終年五十餘矣</p>
乘燈中恕<p style="margin-left:1em">愛州人幼隨父母汎舶往杜和羅鉢依國方始出家後隨唐使郯緒入京禮奘三藏為師受具頗覽經書體蘊中恕性合廉隅戒岳存情禪波叶慮乃畢王城敦心奈苑冀摧八難終求四輪遂持佛像攜經論泛南溟到師子國禮佛牙至南天屆中印至立底國頗閑梵語誦緣生等經兼修福業因遇商侶與淨相隨詣中印度又與無行同遊燈每歎曰本意弘重東夏寧知我否今雖不遂本懷來生來畢斯志常為知足天業遇道希往房其人已亡漢本尚存昔在長安同遊法席命於他國但遇空筵燈又至俱尸城寂滅年餘耳順矣</p>
僧伽跋摩<p style="margin-left:1em">康居國人少出流輩遊涉京輦稟素崇信戒行清嚴檀捨是修慈悲在念顯慶年奉勑與使相隨至於西國到大覺寺於金剛座七日夜然燈獻大法會又菩提院無憂樹下雕刻佛形及觀自在菩薩像盛興供養還唐又奉勑令往交阯採藥屬彼大儉日月營食[冰-水+齊]之在彼終矣年六十餘</p>
彼岸智岸<p style="margin-left:1em">二法師並高昌人少長京師傳燈是念既而歸心勝理遂乃觀化中天與使人王玄廓相隨汎舶海中遇病俱卒所將漢本瑜伽及餘經論在室利佛逝國</p>
曇閏多藝<p style="margin-left:1em">洛陽人善咒術學玄理採律典翫醫明善容止極詳審振錫江表拯物為懷漸次南行達于交阯住經再稔緇素欽風泛舶南上期西遊至　訶陵北渤盆國遇疾而終年三十矣</p>
義輝博學<p style="margin-left:1em">洛陽人受性聰敏理思鈎深博學為懷尋真是務聽攝論俱舍頗亦有功但以義有舛互思觀梵本指掌西天還望東夏惜哉苗而不實壯志愁萃到迦戌國嬰疾而亡年三十矣復有大唐三僧從北道至烏長那國傳聞向佛頂骨處禮拜今亦不委存亡</p>
慧輪侍者<p style="margin-left:1em">新羅國人汎舶閱越漸屆長安勑隨玄照西行為侍者既之西國遍禮聖蹤住菴摩羅跛國信者寺十年近又住次東覩貨羅僧寺巨富莫加法輪住此善梵語年可四十淨來日尚存北方僧來輪為主人大覺寺西有迦畢試國寺亦巨富</p>
道琳常坐<p style="margin-left:1em">荊州江陵人弱冠之年投緇離俗成人之歲訪友尋師搜律藏而戒珠瑩啟禪門而定水清稟性潔白雅操廉貞濯青溪以恬志漱玉泉而養神常坐不臥一食全誠後慨大教東流時經多載定門鮮入律典頗虧遂欲尋流討源遠遊西國乃仗錫遐逝皷舶南溟越銅柱而屆郎迦歷訶陵而經裸所國王禮待至東印土住躭摩立底國三年學梵語尋一切有咒藏禪門漸至中天那爛陀寺搜覽大乘至鷲嶺杖林山鵠樹南天西印北天學咒藏十二年本有十萬頌可譯此三百卷龍樹善能後弟子難陀聰明博識清意斯典感食從空降得如意瓶後集十二千頌一頌之內離合咒印雖句同字同實乃義別用別若非師授解悟無因陳那歎其巧使此實致意因明我復何顏道琳留意東夏未有能昇天乘龍役使鬼神淨亦曾學琳公後入鳥仗國不知所終</p>
曇光有文<p style="margin-left:1em">荊州江陵人既其出俗遠適京師即誠律師之室光善談論有文情學兼內外戒行清謹南遊溟渤望禮西天至東印土不委何之寂無消息又一唐僧王重好行楚撻彼亡</p>
慧命節操<p style="margin-left:1em">荊州江陵人戒行疎通有懷節操學兼內外逸志雲表仰祥河而牒想念竹苑以翹心汎舶占波遭風而却歸唐</p>
玄達令族<p style="margin-left:1em">潤州江寧人姓胡令族高崇兼文兼史尚仁貴義敬法敬僧枝葉蟬聯嘉聲靡墜童真出家長而欽德及進具後卓爾不羣遍閑律部偏務禪寂戒行嚴明誠罕其流聽諸大經頗究玄義博翫文什艸隸尤精空有三衣短膊為飾不披覆膊衣角搭肩入寺徒跣行途著履縱使時人見夫高節曾不間長生不臥杜多乞食丹陽一面遂即同行至廣州遇疾而逝後僧哲至西土言已終矣年二十五六</p>
善行儉素<p style="margin-left:1em">晉州人少辭桑梓訪道來山長習律儀寄情明咒溫恭儉素利物是則淨之門人至室利佛逝遇疾而迴年四十許</p>
靈運耿介<p style="margin-left:1em">襄陽人志懷耿介情存出俗追尋聖迹與僧哲同遊越南溟達西國開梵語在處國王禮敬至那爛陀書慈氏尊真容菩提樹像一同尺量賷以歸國廣興佛事翻譯聖教實有堪能</p>
僧哲高節<p style="margin-left:1em">澧州人幼敦高節早託玄門而解悟之機實有灌瓶之妙談話之銳固當重席之美尤深律苑控總經畦中百兩門久提綱目壯劉二籍亟盡區關思慕聖迹汎舶西域適化隨緣巡禮略周歸東印土到三摩咀吒國王名曷羅杜跋吒其王既諦敬三寶深誠徹信光絕前後每於白月造像十萬讀大般若十萬頌用鮮花十萬尋親自供養所皇薦設積與人齊勑駕將行觀音先發幡旗鼓樂張日彌空佛像僧徒並居前引王乃後從僧尼四千許人皆受王供每於晨朝令使入寺合掌房前急行急問大王奉問法師等宿夜得安不僧答曰願大王無病長壽國祚安寧使返報已方論國事其僧哲住此寺蒙別禮存情年可四十有弟子玄逝高麗人也隨師住彼</p>
智弘懷遁<p style="margin-left:1em">洛陽人王玄策姪年在弱冠早狎冲虛志篾輕肥情懷悽遁遂往少林服餌誦經頗工文筆後背八水而之三吳事瑳禪師習學心要至蘄州忍禪師習學定斂又製幽泉山賦附舶西土至大覺信寺翻譯之作實有功德常坐清廉奉上謙下久而彌敬與琳至北印土今未知存亡</p>
無行靈融<p style="margin-left:1em">荊州江陵人叶性靈融稟質溫雅意存仁德志重煙霞竹馬之年投足石渠之署暨乎弱冠有懷金馬之門漁獵百氏流睇三經州望推奇鄉曲排攜于時絢彩霞開鏡三江而挺秀芳思泉湧灌七澤而流津然宿因感會今果現前希慕法門有窺玄苑於福田寺禮慧英為師吉藏上足棲心般若標志禪居屏弃人間往來山水誦戒再宿咸稱上首誦法華不盈一月後思西土仗錫九江移步三越遊衡岳處金陵逸想嵩華閑吟少室濯足八水舉袂三川期善知識即其心志也後與智弘為伴泛舶西土一月至室利佛逝國蒙王重禮又達未羅又十五日到羯茶又二十日到那伽國又泛海二月到師子洲禮佛牙又泛海一月東北到訶利鷄國東天之界停住一年與智弘相隨去那爛陀一百驛至覺寺國家安為主人眾事皆同若不為主但食而已學瑜伽中觀俱舍又習因明五十六矣淨來時在西天</p>
法振高上<p style="margin-left:1em">荊州人景行高上唯福是修濯足禪波棲心戒品法侶欽肅為導為歸諷誦律經居山居水而思禮聖迹有意西遄遂同州僧乘悟梁州乘知並學窮內外智思鈎深其德不孤乃同遊西國攜二友出三江整帆七景之前皷浪訶陵之北巡歷諸國漸至羯茶未久之間法振遇疾而死年可三十五六二人遂附舶未歸至占波乘悟又卒彼人至傳說如此而未的委獨有乘知言歸故里雖不結實仍嘉令秀爾乃獨何三無一就矣</p>
大律節儉<p style="margin-left:1em">澧州人幼深法門長敦節儉有懷省欲以乞食為務希禮聖跡望王城每歎曰釋迦悲父既其不遇天宮慈氏宜勗我心目非覩覺樹之真容謁祥何勝躅豈能收情六境致想三祇者哉永淳二年振錫南海與唐使月餘達戶利佛逝漸習梵書潔行紊心更受圓具淨於此見遂遣歸周天授二年附舟至長安淨為贊曰嘉爾幼年慕法情堅既處誠於東夏復請益於西天重詣神州為物淹留傳十法之弘竟歎千秋而不秋</p>
</div></div>
</div><!-- end of div[@id='body'] -->
</body></html>