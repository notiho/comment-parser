<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu168' />
<p class='juan'>釋氏六帖卷第十二</p><p class="byline">齊州開元寺講俱舍論賜紫明教大師義楚集</p>
<div class='div-other'><a id='mulu169' />
<p class='h1'>○持犯開遮部第十八</p>慧猷方直<p style="margin-left:1em">江左人少出家止江陵辛寺幼而蔬食履操志性方直及具戒已後專精律禁依卑摩羅叉大弘十誦講說相續陝西稱最著義疏八卷矣</p>
僧業博涉<p style="margin-left:1em">姓王河內人幼而聰悟依什公受業善十誦僧祇雋發天然大明深奧什公歎云後世波離後關中多難避地江南訓道三吳廣弘十誦兼習禪那每感異香元喜八年七十五終矣</p>
惠詢條章<p style="margin-left:1em">姓趙趙郡人少而苦行蔬食依什公受學研精經論尤善十誦依僧祇更製條章義貫終古宋永初中廣陵開闡元嘉至京有僧惠觀亦精十誦又更師詢詢大明二年卒春秋八十有四</p>
僧璩誡眾<p style="margin-left:1em">姓宋吳國人少出家為僧業弟子總眾經論兼明十誦善於史藉頗製文藻住虎丘山勑詔為京師僧正止中興寺講有沙門僧定惑眾擯之著誡眾論學兼內外律行無疵道俗歸投車軌相接帝從受戒袁粲張敷一遇傾蓋撰尼要事兩卷住莊嚴寺五十八卒時有道遠律師率直有高行宋明帝勑晉熙王燮從請戒焉</p>
道儼決正<p style="margin-left:1em">雍丘山黃人少有戒行善於毗尼精研四部融會眾家又以律部為唐梵指要號旨歸决正四部毗尼論後於彭城大弘律藏卒於彼年七十有五時栖玄寺僧惠曜亦善十誦</p>
僧隱禪律<p style="margin-left:1em">姓李秦州人家世正信隱年八歲出家長齋蔬食受具之後執操彌堅妙通十誦法華維摩又依西涼粲禪師玄高禪師乃負笈從之學盡禪門深窮律要又遊巴蜀江陵名重當時道扇方外劉休張岱等並稅駕禪房屈膝恭禮及巴陵建平二王等後臥疾少時問侍者曰日中未曰巳中索水漱口乃化八十矣有成具律師善十誦雜心毗曇等又道房姓長廣漢五成人道行清真少善律學居長樂寺每禮佛燒香感香煙直上入佛頂中又勸門人改惡行善言絕而卒春秋一百二十矣</p>
道榮守節<p style="margin-left:1em">未詳何人始住靈曜寺依詢公受律誦法華金剛蔬食守節莊嚴道惠冶城智秀皆師戒範後張永於京婁湖苑立閑心寺請榮居之頻興講席學徒甚盛昇明二年八十三卒又有惠祐三十出家厲身苦節精專律教講摩訶僧祇律竟陵王請祐居閑心寺大開律肆不測其終矣</p>
志道少欲<p style="margin-left:1em">姓任河內人立性溫謹十七出家止靈曜寺蔬素少欲六物之外略無兼畜學通三藏尤長律品何尚之欽德致禮請居所造法論寺先因偽虜滅法律部不全受戒闕儀道乃至京洛秦雍訪採令全道之力也後王興命同往湘州永明中卒七十三又瓦官寺有超度律師亦善十誦製律例十卷</p>
法頻一授<p style="margin-left:1em">姓索燉煌人十三出家師法香住涼州公府寺與同學法力俱以律藏知名頻服膺已後學無再請記在一聞研精律部博涉經論元嘉下都止新亭寺孝武請為都邑僧正後辭任習定齊高登位又請為僧主給事倍常又造經像藥藏於長干寺建元四年卒六十七矣撰十誦戒本羯摩文等天保寺有惠文善十誦</p>
法琳握錐<p style="margin-left:1em">姓樂晉原臨邛人少出家止蜀郡裴寺專好戒品研心十誦恨無好師後隱公至琳乃剋<span class='corr'>己</span>握錐以日兼夜洞盡心要後止靈建敷楊益部僧尼無不宗奉常祈心安養忽見一異僧身甚姝大在琳前齊建武二年遘疾計想淨方見賢聖來迎向弟子述其所見言絕而卒於新繁路口焚尸起塔時煙焰注天等</p>
智稱解甲<p style="margin-left:1em">姓裴河東聞喜人魏冀州刺史徽之後祖世避難寓居京口稱功而慷慨頗好弓馬十七隨王玄謨申坦北討獫狁每至交兵未曾不心懷惻怛痛深諸已乃歎曰害人自濟非人仁也乃解甲知過因讀瑞應經乃深生厭悟乃投南潤宗公受五戒後依印禪師出家年三十六於裴寺止專精律部大明十誦誦小品一部後至江陵從隱具二師更受禪要又穎公聽律諮決隱遠發言中旨一時之席莫不驚嗟定林法獻相值請歸山寺研講毗尼後餘杭寶安寺僧志請還鄉講又為寶雲寺主又普弘寺講徒眾數百人執卷承旨事都絕每有凶故秉戒節哀唯行道加勤以終暮功之制還鄉講說親里知舊皆來問訊悉訓最慈孝講大本四十餘遍七十二終著義䟽八卷矣</p>
僧祐避婚<p style="margin-left:1em">姓俞先彭城下邳人父世居建業祐年數歲入建初寺禮佛踊躍樂道不肯還家父母怜其小且權許焉至年十九密為求婚祐知而避之至定林寺投法達達戒德精嚴法門梁棟年滿具戒執操堅明受律於法頴精義無遺竟陵文宣王請講聽眾八百永寧中勑入吳試選五眾并講十誦所有信利悉修定林寺為性思巧自准心計造光宅大像剡縣石佛六宮依之受戒撰三藏記法苑釋迦譜弘明集白黑門徒一萬一千餘人天鑑七年五月二十六日卒於建初寺七十四矣立碑誄頌德</p>
懷素羯磨<p style="margin-left:1em">姓范京兆人貞觀十九年師奘法師出家明四分律出戒心要羯磨文可謂嗣徽迦葉繼軌波離撰諸要義經論中五十餘卷能文善書即聖教序般若心經行於世矣高行莫惻有名唐代也下續高僧傳</p>
法超要義<p style="margin-left:1em">梁楊都天竺寺姓蓋晉陵無錫人十一出家住靈根寺幼而聰穎篤學無倦依僧護為師修習經論心性柔軟勞苦非慮又從長樂寺智稱聽十誦京邑獨步帝為律教像運攸憑學惠階漸治身之要乃勑起為大僧正弘揚律藏撰律要義一十四卷在內平等殿講律帝親臨座聽受成規在內三旬略舉綱要四眾移心朝宰皆悅七十一終帝下勑慰問令有司葬之</p>
道禪知足<p style="margin-left:1em">交阯人早出世網立性方嚴修身守戒冰雪例懷鄉俗貴其尅己住仙州山寺舊多虎災自禪居之虎皆遠矣聞齊竟陵王大開禪律盛張講肆千里駕涉至於金陵皆是四海標領人雄道傑禪至通夜不寐簉奉真筌以十誦知名僧尼奉信威稜振遠受戒千人聽眾盈百蔬食弊衣華無布口有濟芳美者便給貧病知足之富後屏迹山林不改其樂大通元年卒于山寺春秋七十二矣</p>
惠光目異<p style="margin-left:1em">姓楊定州人年十三隨父入洛四月八日往佛陀禪師處受三歸戒佛陀見兒眼光外射如燄必知有奇操苦留令且誦經執卷覽文曾若宿習傍通博義窮諸幽理劇談譎詭變態新奇言談動物隨情逸口所習經講便為人說號聖沙彌得利尋施師云此誠大士之行受戒便須聽律律是智惠基即聽副律師講四分十誦又依辯公經論聲颺趙郡後事著述佛陀呼而告之云吾之度子望傳果向何乃區區方事世語今觀神氣已成可為高明法師道非子分如何自累因而流淚後製章疏文存風骨頗略章句故千載仰其清規眾師奉為宗轄司徒高轍齊代名賢重之如聖勑欲沙汰諫者先斬時光任僧正以命直諫免之後為僧統綏緝有功將終時塊落筆前屋梁折等終鄴城大覺寺年七十光常願往佛國生不定方所將終願生淨國製律疏二十卷僧製十八卷見重於世</p>
曇隱廣誦<p style="margin-left:1em">姓史河內人少厭塵俗早遊佛寺崇奉戒法誦習羣經四十萬言日夜通准以為常業受具之後依道副律師聽律精勵彌久穿鑿逾深後從光公更採精要為光大弟子高隆日敬侯景造寺請居及同時沙門道樂行解相兼物望同美時人語云唯有隱樂律宗明略其為世重如此無弟子不畜財六十三卒於大覺寺著抄十卷成業十餘人</p>
曇瑗律統<p style="margin-left:1em">未詳氏族金陵人才術縱橫子史周總自幼及長聽涉為名數論時宗普經陶述威嚴羣小不妄登臨文華自處時或規諫戒律處世住持為要專師十誦功績既著學觀斯張有陳之世無與為隣故五眾從依七貴遵揖常聽請眾二百人時宣帝下勑未滿五夏盡令聽律勑瑗公監統有司給四事二十餘人講眾齊三百京邑屯鬧行誦相諠國供豐華學人無弊未逾數載道器大增其有學成將歸本邑者瑗皆聚徒對問理事無疑方乃遣之由是律學更新帝勑瑗為僧正後與法侶洪偃登山詠詩云丹陵松葉少白水黍苗多浸淫下客淚哀怨動民歌春蹊度野葛秋浦沒長莎麋鹿自騰逸車騂罕經過蕭索肆野望惆悵將如何偃和云龍田留故苑派水經餘波悵望傷遊目辛酸思緒多京煙慘高樹濃露變輕夢澤葵由帶井池竹下侵荷秋風徒自急無復白雲歌瑗太建中卒八十二也端坐加趺立碑建塔著疏一十卷羯磨統兩卷僧家書儀四卷文集八卷行世重之</p>
智文麈尾<p style="margin-left:1em">姓陶丹陽人母齊中書阮韜女也懷文之始夢一梵僧手把松枝與之後若誕兒以此為麈尾及文生也卓異恆倫志學之年依寶田寺智成以為師傅既受具已專究玄津以戒定惠分為五乘梁大同七年靈味瓦官奏勑請文講律陳郡殷鈞為之檀越常聽眾二百梁宣帝率僧罷道文諫乃止陳隋二主亦重佳猷九十一終文之入道器宇剛物風範肅人戒品圓淨處斷分明自然剖析章句詞省理富講十誦八十五遍小乘戒心羯磨二十遍造義疏十二卷菩薩戒疏兩卷學門傳祕貴之為寶羯磨疏四卷受戒三千人學士十餘人道志法成膺夢雙魚為二龍也立碑法論為文</p>
法願律虎<p style="margin-left:1em">姓任西河人立性警達頗志高尚拔致窮玄偶非儕侶東觀道化遂達鄴都戒廁白衣言揚緇服齊昭玄大統法上嘉其神惠與語終朝攝而剃落日賜幽奧橫厲時倫勇思風馳周行講席專依律部網羅佛法舟逕僧猷自東夏所傳四部律本並製疏義履歷談對眾皆杜辭故得立破眾家百有餘計莫敢當銳時以彭亨罕敵號為律虎後勑為大莊嚴寺石窟上座隋朝創業勑為并州大興國寺主開皇終六十四矣葬于城西建塔製律疏十卷是非抄兩卷弟子道行器局淹和親傳師受不墜厥宗矣</p>
靈藏天子<p style="margin-left:1em">姓王雍州人年未登學志慕清遠依穎律師出家藏承遵妙要善達持犯僧祇一部世稱冠冕於智度論講解無遺妙尚冲虛兼崇網務時周初佛法全盛國家年別度僧以藏品其行業藏與隋高祖布衣知友情款相洽及龍飛後彌結深衷禮讓崇敦光價朝宰立大興國寺自此已後中使重沓禮遇轉隆厚味嘉肴密轝封逸王人繼至接軫相趍又勑左右㒒射兩日一迴參問教網初張名德雲搆皆陳聲望莫與爭雄往來宮圍與帝倫等坐即同榻行必共輦經綸國務雅會天鑒帝云弟子是俗人天子師為道人天子有樂離俗者任師度之前後約數萬人蒙度帝云師度人為善朕禁人為惡言雖有異意且不殊至於隋朝譯經藏先眾軌言會時望未知寺任綱正有聞開皇六年卒於所住六十八矣葬于南郊凶事官給等</p>
道成瓌美<p style="margin-left:1em">字明範姓陶丹陽人祖誕齊招遠將軍永嘉太守父僉梁貞威將軍上虞令成少而出家住永嘉崇玄寺依戒法師為弟子儀貌瓌美奇姿拔眾羣伍目云神童具戒之後學超時輩西遊京輦受業奉誠寺大律都沙門智文十誦聽兩遍而講毗曇染神便悟無繁工倍聞一知十眾稱後生可畏十誦菩薩戒大品法華諸經律講一百四十座又講觀音經一日二遍著律大品羯磨及諸經疏三十六卷至如意樹心花增輝且曜折理質疑聽者忘倦學士惠藏法祥等並遊方講說成六時禮懺漁獵文史性用安庠威儀合度天人模楷罕有其相不曾忤物開皇十九年卒六十八合掌而卒葬南山墓誌高座寺惠山作</p>
通幽護淨<p style="margin-left:1em">姓趙河東蒲坂人幼齡遺世早慕玄風弱冠加年遂沾僧位而貞心苦節寒暑不虧尋師訪道夷險無變遇周齊陵亂遠涉江皋業架金陵素氣攸遠大隋開運歸渭陰味法泰其平生操行分其容止弘宣示教毗尼為首調禦身心仍用三昧戒定二藏遊華胸臆時創造延興土木瓦石工匠同舉傷生可知幽為造四井各施漉囊凡有施用躬自詳觀馳走有功曉夜無厭延興一寺獨免形殘自餘締搆焉能後敘每欲看經盥手及臂舉經對目臂不下垂在房宇中未嘗澡嗽涕唾返咽不棄寺中便利洗淨乃終其報一生不用巾幞手濕任乾每歎云生不功一片善死不酬一毫之累虛負神靈何斯悟也遂誡弟子云吾變常之後幸以殘身遺諸禽獸五十七卒延興寺</p>
洪遵律斷<p style="margin-left:1em">姓時相州人八歲出家從師受學專業律部內自惟云出家基趾其在戒乎住持萬載被于遺教諒非虛矣乃往嵩少依止雲公聽其律三論又依業下暉公聽其四分聽徒五百後因盛集異學盈堂捧暉製疏便安座上暉令上座覆述吐納幽隱眾仰如山後味諸論及禪要等齊主既敞教門五眾斯盛有犯律者令遵據律理之勑為斷事沙門時青齊僧諍勑令斷之繁諍自弭至隋又蒙徵詔令住興善并十弟子四事供給講四分一人而已天下無對遵為人形儀儒雅動據規猷神辨如泉聲如鐘鼓曾勑送舍利博州隆聖寺有靈感在傳大業十九年卒七十九又有道洪法勝洪淵並以律學著名洪在湘州紹通雲胤容止沉正宜解有儀經論之士皆停其講觀其風略採為軌躅勝博涉有功言行無點神志高卓僧共推之淵學遵流化道被中山有聲幽冀等</p>
覺朗海藏<p style="margin-left:1em">海內知名河東桑梓住大興善明分海藏四分有功及大涅槃氣骨陵人形聲動物遊諸巷陌罕不顧之仁壽四年下勑令送舍利徐州覺成寺靈應多種大業末勑令住禪定道場鎮壓橫豪怗然迴風漸潤道化頗懷欽重不久卒於所居又有僧海藏識信堅明宗仰律肆屢傳四分少有傳付又有法鏘律師本住淨法寺末厭煩梗南栖大和幽居養志不廁僧眾孤行岩岫偃息松林施身山野夜感聖燈兩月不絕</p>
惠主造寺<p style="margin-left:1em">姓賈始州永歸縣人六歲為斌法師弟子令誦遺教經一夕便度以經驗師多有乖越捨之事姜律師誦法華經聞講俗律試聽曾若宿習問十餘條無能通者刺史已下一州諮問莫不歸伏受菩薩戒後黃安縣造寺七所梓潼四武安三遇周滅法入山藏隱禽獸為伴山神奉藥六時行道後獮猴開路有八人採弓知隋運重興佛法出山入京大業中勑還本州香林寺始陵楊公臨益州素無道心行里入寺狼藉可知主乃著衣執錫指之皆倒手擎兩馱擲在坑中公聞大笑施物受戒悔焉八十八無疾而化</p>
智保嚴厲<p style="margin-left:1em">河東人弱齡入道清慎居心在性剛謇不軌流俗進具之後正業司務擁節專制挺超羣侶律部是長維攝自他言行相守至於流略墳索頗獲其宗談對玄儒不後其術筆記之功時楊大義嗣接英華初住勝光僧眾四百同食一堂新菜果瓜多選香美保低目仰手依法受之留子種之後住勝光厲業彌峻至於灌園漉蟲護命雜行之功誠難備舉護寺心切後將終命諸門屬曰吾之來報為護寺神言絕而終果犯寺被打嚴之厲致也</p>
智詵伏恢<p style="margin-left:1em">字惠成徐州人姓徐炫師之弟少便聰敏有其志節在蜀遊學務勤律戒隋命碩德率先赴講於長安大揚律藏蜀王秀請王自迎之住法聚寺為齋千僧知不護淨舉筋不食眾皆空散有僧道恢為人凶險遙見詵走避而流汗眾云鄉從來不畏一人何畏詵答云此佛法中王郍得不畏以恢之力可敵百詵云縱敵千人見詵百脈已沈四支不舉何敵之有後入龍居山漢公李袞致書請不赴答云辱使至止并以誠言披閱循環一言三覆文清淥水理破秋毫貧道戒行多闕化術無方宅身荒谷四十餘年狎魚鳥以樵歌習禪郍思般若以此卒歲分填溝壑等得書示軍眾先作禮人物爭歸律師力也武德元年無疾而卒年八十三矣</p>
智首師戒<p style="margin-left:1em">姓皇甫其源即安定玄晏之後因官流寓徙宅漳濱首幼抱貞亮夙標雄傑髫年離俗馳譽鄉曲初投雲門寺智旻出家旻亦禪府龍驤心學翹望即稠公神足首歲居學稚且略禁科權示五門擁其三業神惠所指不慕下流覽訓遺教律為師本定惠眾善此而能繁母亦出家深修八敬遵重五儀志欲預首制門誓願奉為夷則首後勑為弘福寺上座大弘律肆四分因之興焉貞觀元年卒六十九矣上皇哀悼下勑令百司供給葬事僕射房玄齡公卿等並親崇戒範尸不腐臭眾共嗟之斯持戒力也官給地十畝於京西龍首縣夫三百築墳種柏千林于今茂矣門學立碑於弘福寺許敬宗為文矣</p>
慧璡說戒<p style="margin-left:1em">姓吳江都人母懷之時即袪嗜欲辛鮮俗味眇然不顧識者以為兒德妙同身子及年七歲心慕緇徒道見沙門尋而忘返親欣信仰出家依榮法師孝敬天然因由師訓隨從奉敬初無乖越不敢暫離後聽攝論大悟時倫即而講說談吐清雅妙會物情仁壽中從榮被詔入內勑住禪定寺及具戒後聽遵首二師律各二十遍謙弱成治竪論不言講律敷論大業末郊壘多虞禪定一眾總集混池寺莊璡能率眾強禦有賊師云健道人得至昇平又妙聲機乃至於說戒清音流亮由來怠墮者聞說皆來坐聽聳耳峻坐畏其聲止樂聞如是貞觀初任雲花寺上座五十餘卒又有滿德善智真懿敬道同時僧也皆道楊京輩有名於世</p>
法礪生齒<p style="margin-left:1em">姓李趙郡人因官家住相州礪生牙齒全具乃至終老亦無齔落堅白逾常登年學位便欣大法初投靈裕即度為弟子風素翔郁威容都雅言議博達欣尚玄奧受具已後敦尚戒律從淨洪律諮考四分指揮刑網有歷年數振續徽猷譽騰時類又聽恆州淵公大義又之江南聽十誦後歸漳鄴時臨漳令裴師遠夙承清訓預展法筵請礪在縣敷弘相續傳歷數載開悟極多時惠休法師道聲遠被望重當時見礪造疏贊擊神理文義相接深有功焉貞觀元年卒六十七講四十餘遍</p>
惠琬人畏<p style="margin-left:1em">亦名玄琬姓楊弘農華陰人遠祖因官居雍州新豐縣青襟悟道履操冲明志在學年方遊法苑依曇延法師震領宏標遺教法主隋文欽重立寺處之琬位居入室敬恪據懷進具之後便依洪遵伏膺四分冠冕遮性鎔汰持犯涉律三載便事敷衍後進樂推前英歎美又究涅槃唯識包舉理性又師曇遷攝論法華勝鬘大集地論中百並資承茂實研覈新聞循環彌討後鑄丈六釋迦佛感天花落像僚庶忻其罕逢法侶慶斯榮瑞開模之後雅相逾圓每於靜夜清朝常有天樂又造經四藏皇儲妃后皆受歸戒後上太宗國王賞罰三寶論及安養於蒼生論三德論各一卷七十五卒延興寺勑葬然琬容範端肅聲氣朗峻預瞻敬者莫不懷然圖像厥相猶令人畏有弟子僧伽姓張清悟寡欲立志貞正譏諫變適不犯顏色以味靜為宗琬受戒弟子三千僧尼俗士王公二十萬矣</p>
惠簫波離<p style="margin-left:1em">姓劉彭城人十八為書生資性聰敏善說詩禮後入嵩山求師出家雖強識前聞而以戒行見稱耆舊明達號為今時波離開皇遊於鄴城博綜經律貫練眾部偏宗四分後居靈岩以本師年高復還中岳隋祖創業僧徒無阻時明朗河東持律之最卑志依簫請歸河曲龍門定林寺後之蒲坂道積神素等留連累年又之中條王屋巨壑深林若遊庭戶貞觀十四年卒于仁壽七十三矣誦花嚴講涅槃等</p>
惠滿噀火<p style="margin-left:1em">姓梁長安人父粲歷仕隋唐為海州等刺史滿生年素潔履正標宗慈濟含育殆非修學世俗肴膳見便寒悚僧儀道具覩即欣喜年甫七歲即樂出家二親不違依大興善寺仙法師仙名望京邑識悟有從道俗洽聞父親付囑進具之後便依智首律師明慎威儀學門推揖思釋理味以達署為恆勒於正事樂勸勉貞觀三年鄜城魏兵曹家別院講說隣火將至索水噀之俄滅戒威德力其年勑為弘福寺上座有集仙寺尼妄有師習鑄老子真人兼集黃巾齋慶滿引眾擯出像改為佛蜀有道士作老君像於前作二菩薩侍立僧論於王王判云菩薩已成天尊宜進一階冠改同佛相迎於寺又有尼惠尚請僧寺居之滿集眾擯之尼倚皇儲事方徐解乃至詣闕論僧居道後貞觀年卒五十四矣焚尸唯舌不灰更以薪燒煉色轉鮮明立塔安之有疏二十卷</p>
惠進志聽<p style="margin-left:1em">姓鮑潞州人弱歲辭親慕從緇侶修習戒撿極用備功四分一宗聽一百二十遍并重尋讀近三百遍專志累功罕儔其匹後遊歷名山居箕山三十年不下貞觀年因疾而卒八十六矣明瓚善宗四分為傅章抄瓚形器弘偉少共齊倫在法住寺御眾揚化韓潞沁澤四川從範余聞往見欣然若舊年八十三矣</p>
道亮勤苦<p style="margin-left:1em">姓趙趙州欒城人年十五厭於世網投州界莎坦禪房備禪師出家備博達洽聞兩河稱德偏弘大論神見清遠十六登座至于八十聲相動物辭味無變亮奉敬諮展望預聽徒乃令在封龍山誦經為業山侶四十人並是禪蹤素少淨人惟亮一<span class='corr'>己</span>既當下位眾務同臻日別自課舂粟五㪷將及六載一時不懈徒跣三年六時隨眾至七年方遂剃落後至并州瓚禪師所方蒙具戒念定為務傍依律宗師嚴律師專攻四分聽地持等文旨大通覆述前解增其名實又聽嚴公講至本州備公猶在為弘律席聽徒八百請益日隆貞觀十九年七十七在焉法興傳習</p>
道逞放生<p style="margin-left:1em">姓輔京兆治平人祖任上黨守遂居長子焉性聰敏樂出俗十四遭母憂興蓼莪報恩遂出家依印法師後造放生池一百餘所益州甘亭神請逞受戒後不享血祭至先主廟亦然又於綿州造三百尺像成焉顯慶年卒八十五送葬放生池路逢雨三度皆白至葬日大晴矣</p>
道興辭金<p style="margin-left:1em">姓劉本住秦州八九歲時常念出家私詣僧寺不歸不因賊亂母被劫將遂逐賊求之出城六十里賊愍而還之後具戒因往蜀國有一老僧與興同往有金十兩請興負之興云此危物何用佛亦不許即有前驗老僧不納果被害之興至蜀進具聽智舜律講五遍便能覆述舜深歎之後還京廣聽經論不爽光陰又稟江禪師定學後請講者再三方許寺主嗔興下客官中急難興云私通車馬寺主被鬼責而死後有鬼愧然受戒貞觀中有城戴令慕來與興同房夜驚被打背有青腫禮千佛日一遍崇法如此奘公送舍利與令供養感一室光明金色常坐不臥未曾入市不受別利乞食之外不出寺門不乘驢馬不服非法益部五眾敬而重之六十七終</p>
惠旻玄素<p style="margin-left:1em">宇玄素河東人志操方直清行不羣仁愛汎洽稟自天性道振三吳名流七澤情好幽居多尚岩壑九歲出家勤修潔業誦法華經期月便度聽新羅光法師成論卒先問對十七還鄉請開法華講聽眾雲翔咸陳嘉瑞異香彈指屢結空中受具之後又聽竹園寺志律師十誦一十七年不出寺門著疏十卷七十七終異香三日滿寺戒門人等不得哭依律葬之</p>
明導決諍<p style="margin-left:1em">姓陶吳興人因官歙州家于彼幼叶雅調與眾不羣隋朝喪亂二親俱沒發心出家志存護法貞觀年至陳州遇勑沙汰留僧三十雖蒙榮問意在弘揚依爍礪二師飡稟幽奧未移炎暑聲聞超挺因令覆述縱達無違學門義侶莫不推挹自後白黑諍事咸憑決斷無不中之愜伏歎善龍朔二年勑住東都天宮寺後老君像就送芒山長史韓孝威令僧尼同送導獨不從威云僧尼反耶導云長史集眾唱反威自知失謝之見眾過中食責之滅法自月餘飲水不食道俗苦勸方乃進食今年六十有高稱焉</p>
曇光清範<p style="margin-left:1em">姓張汴州人自幼及長潔志清範諸有勝徒莫不登踐於爍礪兩師聽受成論逮至立年大明律藏命宗章義是所推崇礪歎云使吾道流河右誠此人乎又聽玉法師法華經地持論又往嵩山相禪師學修止觀勑住天宮寺仍為上座綏撫清眾不肅而成然而汎愛之誠終古罕類四方律學莫不諮詢故其房宇門人肩聯踵接成就所舉遠近承遵西明寺律師呂度弈弈標舉一時俊烈亦光之所進也今麟德二年東都講說師資遵達彌所欽羨焉</p>
</div>
<div class='div-other'><a id='mulu170' />
<p class='h1'>○捐身為法部第十九</p>僧羣傷鴨<p style="margin-left:1em">未詳何許人清貧守節蔬食誦經後居羅江縣霍山山在海中上有石盂徑數丈水深六七尺常流古老傳云是羣仙所宅飲者成仙羣飲不飢晉安太守陶夔聞而索水羣與出山便臭自往風雨不能至歎云凡聖有隔羣庵與水隔一小澗以木為梁後有一鴨折翅遮羣取水欲舉錫撥之恐傷彼因是而迴向菴歎息幼年曾傷鴨翅以此因也不飲數日而卒一百四十歲矣</p>
曇稱為奴<p style="margin-left:1em">河北人少而仁美惠及昆蟲晉末至彭城見夫妻二人俱老八十窮悴無依稱遂捨戒為奴累年執役養之自內修道未嘗有廢人皆嗟之及二老卒傭賃為直回為埋葬追福事畢還道法物未備宋初彭山下虎災傷人日有一二稱乃謂村人云虎若也食我其災必息村人諫而不從獨坐草中願充虎食息災害意未來願汝得充法食至夜四更虎噉稱唯有頭在村人起塔因是虎災永息</p>
法進施身<p style="margin-left:1em">姓唐涼州張掖人幼而精苦習誦有德蒙遜所重知吉凶飢儉求乞以賑貧乏後以刀鹽相隨至餓人所令受三皈割身肉啖之兩腋肉盡而倒弟子王使俄至悲哭舉將王遂開倉濟貧餓二日後進死焚之唯舌不灰起塔三層樹碑銘德弟子僧遵亦有道行</p>
僧富自屠<p style="margin-left:1em">姓山高陽人父霸為藍田令富少孤居貧篤學無厭採薪為燭讀書及至冠年備盡經史美姿容善談論後遇楊邕將軍見重習鑿齒聽安公講放光心遂樂道依安公受業後還鄉居廷尉寺絕事人間時有村賊劫一小兒去欲取其心肝解神富見知之脫衣以易小兒賊不許富云大人五臟可否劫戲言好富乃以刀畫心至臍劫等更相咎責即與小兒路人見之送還歸寺後不知所終矣</p>
法羽勇猛<p style="margin-left:1em">冀州人十五出家為惠始弟子始立行精苦修頭陀之業羽操心勇猛深達其道常欲仰軌藥王燒身供養時晉王姚緒鎮蒲州以事白王王曰入道多方何用燒身不敢固違幸願三思羽誓志定即服香油以布纏身誦法華至捨身品以火自然年四十五道俗悲也</p>
惠紹生梧<p style="margin-left:1em">不知氏族小兒時母哺魚肉即吐蔬食不疑八歲出家為僧要弟子要清謹有懿德年一百六十終要精苦懍勵隨要止臨川招提寺密有燒身之意聚要諫不從乃積薪石室辭僧謂同志云燒身處有梧桐生勿伐紹自行香誦經然火而坐焰至眉聲猶不絕大眾咸見大星落入火中却上如㪷是天宮取紹年二十八矣</p>
僧瑜雙桐<p style="margin-left:1em">吳興餘杭人弱年出家業素純粹元嘉十五年與同學曇溫慧光於廬山南嶺共搆精舍名曰招隱瑜常厭其身欲繼藥王高躅獨何云遠宋孝建二年六月三日積薪為龕設會辭眾雨霽即晴火然至眉誦經不絕道俗知者奔赴願結因緣共見紫氣騰空年四十其後十四日瑜房中生雙桐人謂娑羅樹號雙桐沙門吳郡張辯為南平長史見而為傳并贊在傳不錄矣</p>
惠益藥王<p style="margin-left:1em">廣陵人少出家隨師止壽春宋孝建中止竹林寺誓欲燒身人聞或毀或贊至大明四年却粒聚薪唯食麻夌蘇油香丸孝武敬異勑太宰江夏王義恭詣寺諫益益志不移大明七年四月八日辭帝以佛法付託帝聞改容帝與仕庶填滿山谷帝留勸止益曰微軀賤命何足止留天心願度二十人出家降勑即許益手自然之合掌誦經火至眼住貴賤哀嗟響震山谷空中天樂王眾皆聞盡日方散帝為立藥王寺設齋度人有異香等</p>
僧慶如龍<p style="margin-left:1em">姓陳巴西安漢人家世事道慶生獨悟十三出家止義興寺淨修梵行願求見佛先捨三指末誓燒身絕粒服香油大明三年二月八日淨名寺前燒身刺史張悅躬出臨視觀者如市行雲為結見一物如龍從[卄/積]昇天時年二十三天水太守裴方明為收灰起塔</p>
法仙松葉<p style="margin-left:1em">秦州隴西人少而有信年二十九方出家苦行頭陀不衣綿纊絕粒食松葉後於齊永明五年燒身於記城寺火至目誦經不絕年三十一法存亦燒身</p>
曇弘金鹿<p style="margin-left:1em">黃龍人少修戒行專精律部宋永初中南遊番禺止臺城寺晚又適交阯之仙山寺誦無量壽觀音經求生西方孝建二年山上積薪密往自焚村人咸見弘身黃金色乘金色鹿西行甚急不暇暄涼道俗收骨起塔焉下續高僧傳</p>
法凝燒身<p style="margin-left:1em">會州人姓龐初齊武帝夢遊齊山不知在何州縣分頒天下覓之勑令造寺奏在會州凝居之習禪誦經煉指焚身等</p>
僧崖耐火<p style="margin-left:1em">姓韋祖居涪陵童幼少言不雜俳戲每遊山泉禮而後飲或諦視不瞬乃坐以終日人問其故答云是身可惡我思之耳後當燒也隨伴取魚得已分放之煞非好業乃依悉禪師出家言訥如癡師足冷索火即以大爐猛火師云癡人太熱崖云為冷索火得火嫌熱孰為癡人情性若斯安能得道師云汝不嫌熱可安手火中隨聲內火顏色恬然師返却禮後救病苦無不愈者年逾七十心力轉強後燒兩手人云痛不云痛由心也人不信法故我燒手是以人呼僧崖菩薩手生五骨日折施人令起塔供養也後又捨身燒之惟心不焚稱光明王菩薩後數現身乘金色鹿亡名蜀異記述之今即略也</p>
並圓施臂<p style="margin-left:1em">容貌姿美身相偉大言顧弘緩有丈夫神彩多歷名山大川常以頭陀為志樂行慈利益為先人有投者輒便引度示語要行令身苦節誦花嚴經一部潛其聲相人無知者弟子侍讀方知後常坐禪床斂容在定曾因乞食在村林墓夜有強鬼形極可畏四眼六牙手持曲棒身毛垂下徑至其前圓無怖色後因人從圓乞臂及眼乃施之因是而化矣</p>
普濟食草<p style="margin-left:1em">雍州人依圓禪師出家獨住林野不宿人世因周滅法入太白山食草飲水願法再興捨身供養遇隋再興即焚身終矣</p>
普安施身<p style="margin-left:1em">姓郭京兆涇陽人依圓禪師出家以身施蚊虻任從所食苦節如是又依藹法師請業善通三藏常業花嚴禪定為念隱于終南山大建龕室有賊盜物迷不能去開皇八年頻勑入京為皇儲門師後延住寺名須帝宇身樂巖阿大業中因疾而化春秋八十</p>
大志然臂<p style="margin-left:1em">姓顧會稽人家在山陰發蒙出家師智者大師言氣清穆儀相貞嚴後住廬山遇法滅諫帝願然一臂帝然之乃酬其願志結操松升冬夏一服無御縑纊布艾麤素以此為常形極鮮白眉目分明脣如丹畫裙垂半脛足躡蒲屩言氣爽朗不測其終矣</p>
知命私度<p style="margin-left:1em">姓鄭族望清勝文華曜世辭鋒所指罕有當者初隋朝為羽騎尉任役期薄逃官南畝楊素見而重之後事偽鄭私自剃頭王怒煞之臨終書詩取別云幻生自幻滅大幻莫過身安心自有處求人無有人</p>
玄覽遺文<p style="margin-left:1em">姓李趙州人十三依超禪師出家後因至渭水捨身留遺文敬白十方諸佛自出家十二夏雖沾僧數本業未成等</p>
法曠種莎<p style="margin-left:1em">姓駱雍州人少有異節偏愛儒素後聽榮法師大諭年十六便講性樂儉約不尚華靡故其房中無有氈席滿院種莎以擬行坐年登知命便但三衣瓶鉢之外一無受畜卓然正色懍潔風霜有與語者惟言離著後於終南山便事捨身四眾遮請莫可止之乃立碑銘德</p>
紹飼虎避<p style="margin-left:1em">紹闍梨者[打-丁+辛]州玄武人姓蒲將身飼虎虎嗅而避之人加其美後諸處有虎災者請紹至彼即止後終施禽獸尸亦不食</p>
食通誦經<p style="margin-left:1em">雍州萬年人少欣道檢遊泊林泉苦節戒行是所長習投終南豹林寺誦法華經至藥王捨身品慕之遂即自燒有白光來迎時眾皆見矣</p>
善導念佛<p style="margin-left:1em">導周遊寰宇求訪道津時道綽禪師觀門弟一勸人念佛彌陀名號書經數萬卷士女奉者無量有人念佛而死眾見生於淨方導自繼之為聖</p>
道休七日<p style="margin-left:1em">住雍州福緣寺頭陀為業結草為庵七日一食後有信者期日施食休常但三衣不服繒纊以為傷生又所著布衣積年塵朽見者寒心時屬嚴冬忽然呻噤即脫三衣露背而坐冷厲難耐便取一重披之遂便覺暖自誡勸云汝大易誑如何一衣前冷今復暖以死要生業道者罕有蹤也西域諸德亦多衣布恐傷生也下續高僧傳護法也</p>
無最菩薩<p style="margin-left:1em">姓董武安人靈悟洞徹飡寢玄祕少稟道化名垂朝野為三寶之金湯誦經習禪博貫玄儒尤明論道七眾望塵奄有繁鬧曾於布薩常眾之外有六十僧皆是聖眾天竺僧也菩提流志見於最禮之號為東土菩薩元魏正光元年明帝加朝服請釋老兩宗上殿論義有清通館道士姜斌與最對論帝問佛與老子何先斌云一時西入化胡佛為侍者文出老子開天經最曰老子周何王生何年西入斌云定王三年陳國苦縣厲鄉曲仁里九月十四日夜生簡王四年為守藏吏敬王元年八月五西入關見尹喜等最曰佛昭王二十四年四月八日生穆王五十二年二月十五日入滅經三百四十五年始到定王至敬王西入四百三十年西入言化佛者得無謬矣帝令斌下席又開天經何人造中書舍人侍郎魏收等一百奉勑取經讀訖奏云老子只說五千文此經是偽帝云斌罪當惑眾宜歸刑戳菩提三藏救之配徙馬邑最學優程譽出乎魏史達儒朝士降階設敬接足歸伏佛法中興惟其開務後乃不測所終矣</p>
道臻利深<p style="margin-left:1em">姓牛長安人出家清貞不羣非類謙虛寡友惟勤讀誦則法師等有所望失皆來問之立寺三所水田四百頃梨棗雜菓望雲而合及卒帝哀之變朝葬事出於天府墳地一頃在統師墓側矣</p>
曇顯醉論<p style="margin-left:1em">不知氏族魏季遊鄴宿無定所每有法會皆至座末惟上統異之陸修靜至齊索僧論義也帝乃大集沙門與道士論義時道士咒諸沙門衣鉢飛舉昌言神通權設抑挫強侮沙門現一我當現二帝命上統與修靜補試上曰方術小伎俗儒恥之况出世也然天命相拒豈得無言令下坐僧對之時顯醉酣扶令登座因立而笑眾皆憚焉顯曰李宗向言現一即舉二乃翹足而立曰吾以現一道士相顧無言向飛衣鉢令取稠禪師衣鉢不能動之帝令武士十人舉之十不能動乃至內外大小是非皆被顯隨時折挫緘口無言勑令道士歸佛出家如不伏有通者令上三雀臺自飛而去也乃下詔曰法門不二真宗在一求之正路寂泊為本等顯後潛遁不知所終矣</p>
靜藹捧心<p style="margin-left:1em">姓鄭<span class='corr'>滎</span>陽人夙標俗譽溫潤知名神氣夷簡卓然物表甫為書生傳志經史諸鄭魁岸者咸賞之謂興吾宗儻其此兒矣因與同位遊寺見地獄變相遂告二親投瓦官和禪師出家受具聽大論一聞神悟後居白鹿山又居終南養諸癘者感虎抱地而泉流藹立身嚴格遇周滅法諫帝不從入山捧心捨身割肉在石面西而卒血皆是乳留偈書石曰一不能護法二身多過三願速見佛</p>
道安九戒<p style="margin-left:1em">姓姚馮翊人識悟玄理早附法門性無常師聞道至彼住太白山立二教論時甄鸞笑道論同時進止之後誡門人立有其九戒一出家辭親無預聲色二不顧金玉惟道是珍三無慾存妙軌真守樸四無戒食施死入太山五須使志操冰玉相似六閑居清白七立行可觀八乍忍飢寒九須言可貴有德可珍有弟子慧寶等並列名於世並傳大論繼踵法輪著述極多從師繼美矣</p>
僧衄論道<p style="margin-left:1em">未詳氏族住新州願果寺周武重道不崇釋門不遠千里詣闕謁帝面陳至理以邪正相參僥情趨競乃著論十有八條難道本宗又班固漢書品人九等孔丘之徒為上老子為中何晏王弼云老未及聖黃初三年勑云老是賢人未宜先於孔子老子廟因漢桓帝立不測衄之所終衄女六反</p>
僧猛大統<p style="margin-left:1em">益州成都人姓段或云京兆人姿容都雅神情秀拔童孺出家素知希奉聰惠利根幽思通達數十年間躬事講說凡有解悟靡不通練魏文勑猛在殿開闡般若貴宰咸往味其道訓周明下詔於紫極文昌二殿更互說法黃巾之徒悉皆摧伏勑為大統八十二終坐卒辭眾云去矣</p>
智炫伏賓<p style="margin-left:1em">成都人姓徐初生之夕室有異光少出家入京聽學擅名京洛後周武滅法下勑集僧道論義長留短廢帝自臨座道士張賓於先登坐唱言大道清虛淳一無雜祈恩請福上通天曹白日昇仙壽與天地同畢風教先被中夏無始無終含生賴之以得長生洪恩厚利不可較量豈得可如佛法虛幻言過其實不容本國客寓中華百姓無知信其詭說今日欲定臧否可出類來襄城公何安自行如意座首少林寺行禪師禪師發憤而起諸僧止之曰今日事大天帝在此不可造次共推炫公於是炫執如意昇座畢謂賓曰先生向者所陳風教之起起自何時所說何處佛是何時生等賓曰聖人出世有何定時說教興行有何定處道教先有佛法新來炫曰若言無時亦應無出若無定處亦應無說上請天曹豈得無雜壽與天地同畢豈得終賓莫知所對帝令下座帝自昇之曰佛法有三惡朕欲去之一納耶珠生羅[目*候]主不淨二食肉三淨法不淨三比丘犯重眾不淨道無此也能解此者真是好人炫服承陛下所陳道引經論蓋權教爾道門三惡又甚於此一天尊紫微宮常侍有五百童女主不淨二章醮請福鹿餔百斤清酒十斛教不淨三道士千古亂常姜斌犯法代代有之眾不淨也此即廢即同廢留即同留帝時無對而散炫後年一百二歲卒</p>
曇選如豹<p style="margin-left:1em">姓崔高陽人神惠譎詭偶異時俗雖博通經術涅槃著名護法為慮住并州大興國寺每有眾集問酬往還繫節為要莫敢當者目為豹選從楊諒逆後楊素敗之入寺責僧何不規諫可依軍法此並同反選曰佛法陵遲時由無有德可以動俗致有亂階結聚不能誨以忠信此誠如公言素乃舒顏令眾且還留向對僧擬論機務尋有勑放僧合眾獲安誠選之功也後遇大飢養貧病人數百日與同食乃至有年後有僧聚眾自懺法惑人選至彼問依何行曰占察經有四卷令讀遂將一卷選曰四卷齊讀曰識不二緣曰豈將吾識同君識耶乃齊讀選分別不錯乃令止懺法後將欲終問近侍曰何處可生曰西方可乎曰身戒安樂吾非爾儔曰可無生曰須我者為生端坐儼然而卒年九十五矣</p>
法通斃犬<p style="margin-left:1em">龍泉石樓人開皇末獨懷異見超出意表剃二男二女并妻各委僧尼時有問者曰我脫枷鏁自依通化寺明法師出家稽胡龍門嵐石汾隰無不從化多置邑義月別建齊但有沙門皆近村邑至今流行曾被縣令禁在獄中便通夕行道異怪競集令怪而放通曰獄中行道正得道理又何見放苦請引挽方出曾投人宿犬咋其脛犬尋被霹靂死後卒龍泉余以貞觀初親往問得隰州僧綱說可謂光開佛曰化導塵蒙不說其終矣</p>
明瞻一人<p style="margin-left:1em">姓杜恆州石邑人少有異操住龍貴村二千餘家同共高之傳于口實十四通經十七明史州縣舉為俊士性慕超方不從辟命投飛龍山應覺寺出家師密異之乃致書與鄴下大集寺道場法師令其依攝專學大論尋值滅法隋朝再立勑住相州法藏寺立志貞明了無他涉內通大小外總丘墳後往上京勑預翻譯舉知寺事大業二年帝南郊下勑令僧尼道士女冠拜李宗齊拜瞻與僧眾不拜帝曰宋武何拜曰不拜被誅陛下有治存正不陷無罪故不敢拜帝不屈其言連遣舍人語僧何為不拜如此五迴黃巾連拜瞻眾長揖如故抗聲敘對曾無憚懾帝令錄僧名放退有司募敢死者至瞻又先登雖達申遜之辭帝怡然不答下勑於兩禪定寺設盡京城僧齋再遣束帛將隆常准後迴蹕西郊語朝宰曰朕為國無僧今驗一人可矣又勑為知事上座至貞觀年頻徵入內躬昇御床述明君昏主慈救等因即下勑年三月六齋斷屠行陣之所立寺七處勑造瞻之功也又每年施物常飯千人大乘經論與人後隱太一山智炬寺七十卒化佛來迎引觀行成就端坐如生貞觀二年十月二十七日</p>
慧乘千里<p style="margin-left:1em">姓劉徐州人其先炎漢之後祖欣梁直前將軍瑯琊太守父雅陳兵部中郎叔祖智強少出家陳任廣陵大僧正閑成論涅槃乘十二入道禮強為師備探精理十六謂強曰出家千里名在家僧乃下楊都聽莊嚴寺瞬法師成論即預陳武帝仁王齋對御論義辭辨絕倫數千人中獨迴天睠又四月八日帝令總集義學乘乃立佛果出二諦外義有一法師問曰為二諦出佛果耶乘曰法師住開泰開泰為出法師耶瞬公歎曰可為辨才無礙也帝賞天柱布納袈裟由是名顯天下又勑乘為四方大都講主又勑為高昌王麴氏講金光明經王布髮請踏又武德八年三月勑三教立論道士潘誕云佛六年求道成佛乘曰佛生周初道生周末豈先佛而求後道若別有道先天地者三皇已前何以不聞若一陰一陽之道者此理數之道大羅玉京五千不說於是無對乘釋蒙入道護法為心撫物卹窮彌留情曲言辭無滯文義俱揚寫注若流有如宿誦此之一術沒後絕蹤而身歷三朝政移六帝頻昇中殿面對天顏神氣墻仞自見英德莫不推焉七十六卒琳公為碑文門人道綽乘之猶子少所供奉立性誠懿偏能唄贊清囀婉約有名於時每為都講倫則京邑多嚮其塵</p>
智實白毫<p style="margin-left:1em">姓邵雍州萬年人童稚兒聚譎詭超異預有談論佛理言先十一出家依止總持寺聽敘玄奧登共敬之涅槃俱舍曇論等皆鏡深義武德中鄭國初平三大法師慧乘道宗辨相等主上為秦王威明宇內志尚法門乃語三大德并京邑論士二十餘人在弘義宮通霄法集實年十三最居下座上命對論發言清卓驚絕前聞新至諸僧無敢繼者上及諸王異聲同歎此小師最俊烈後必紹隆三寶實眉間有白毫可長數寸光暎顏顙沙門吉藏摩其頂捋其毫曰子有異相躡跡能仁恨吾老矣不見成德至武德七年獫狁孔熾有僧法雅與高皇帝布衣之舊給其妻媵任其僭溢遂奏勑請選千僧以光步卒實與書諫不從轉加催促實入眾內撮之連擊今日降魔勑下罷僧役實令歸俗後因朝議却復僧伍後因太宗尊祖勑僧尼居道士女冠之後實諫不遂乃因得疾與寺中諸德言別化佛來迎三十八終身不入市手不執錢常持三衣三原信士方四十里哭追修百日始散次有僧普應亦列亮僧也與傅拒論傅杜口無言亦彭亨強捍僧傑也不可抑之應師主法行亦貞正僧皆住總持每日六時常立參佛自問自答見佛如在後屬飢年大能濟眾後歸楚國講論卒</p>
弘智絕粒<p style="margin-left:1em">姓萬始平槐里人大業十一年入山修道絕粒後乃出家隱終南山至相寺所獲法利積散不窮匡護之開士也講花嚴攝論六十一終施之林下門人起塔門人等咸謹卓志行不墜遺風重誨誘之劬勞悼顧後之永沒迺共寫八部般若用崇[山*巳]岵之恩又建碑一於至相寺門高二丈四尺</p>
法琳辯正<p style="margin-left:1em">姓陳穎川人子史莊老無不精練有別傳三卷李懷琳作序福仙寺僧法琮集廣述其事行今依傳略之琳自製辯正論八卷破邪論兩卷流離八水顧步三秦又曾潛於巾褐李宗奉釋之典張偽葛妄之書倫等悉知未備覩乃却歸釋氏後因抗勑至百牢關菩提寺序公膝上終葬東山頂望者淚下序公本雍州人通經藉明攝論以百牢衝會四方要路道俗棲投序乃立寺接之琳公所著詩賦啟頌碑表章疏合四十卷並金石擊其風韻縟錦繢其文思又善應機引導即事騁詞言會宮商義符金石入藏行世矣</p>
道會改觀<p style="margin-left:1em">姓史武陽人初出家住益州嚴遠寺會乃器宇高簡雅調逸羣四方道俗旦夕參候以關蜀小狹聞見非廣乃入京詢訪經十餘年經論史藉薄究宗領還蜀欲大開釋有道士宋冀於隆山縣下新立道觀屋宇成就置三十人會經總管段倫陳牒乞改為寺宗黨不肯會遇安撫使李襲陳辭道士一時驅出會曰未能改天下觀為寺且改其一後入京與琳公助修辯正後歸蜀法徒同送城外臨別有詩云去住俱為客分悲損性情共作無期別時能訪死生道俗聞者無不下淚而別至蜀有法曹裴希仁自務門學會與相見輕有譏誚會曰蜀川雖小賢德如林漢朝八俊惟張綱埋輪東洛歎曰豺狼當路安問狐狸奏誅梁冀威攝四海希仁愧曰江漢多靈其斯人也年七十卒</p>
智勤佛現<p style="margin-left:1em">姓朱勑送舍利隋州置大興國寺度少小以匡護勤每處眾發言無不允睦精誠勇猛事皆冥祐初母患委頓為念觀音宅中樹葉之上皆現化佛合家並見母疾遂愈又值隋末荒亂獨守一寺賊不敢犯後入蜀聽嵩法師講眾三千餘人令勤檢校安投皆得怗然內外無事一人力也後還鄉講維摩經三論又曾居山食盡感地踊粟二十碩其粒大而復赤又讀一切經兩遍後手執香爐加坐而卒道俗悲慟年七十一</p>
慈藏新羅<p style="margin-left:1em">姓金新羅人其先下韓之後中古之時辰韓馬韓秦韓率其部屬各有魁長案梁貢職圖曰斯羅也魏曰斯盧宋曰新羅本東夷韓辰之國藏父名武林官至一品無子歸佛造觀音經千卷若生子令發道心度諸生類母夢星入懷有姙四月八日生年過小學神睿澄簡獨拔恆心於世經籍略皆周覽後二親俱喪入山修道王相徵與不赴感飛鳥㘅花菓為食天與受五戒遂轉與國人受戒貞觀十二年與門人十二汛海辭王而來至京勑住勝光寺財利既積有賊夜竊見神護之生怖而返告謝藏為受戒後居終南人神授戒法與之貞觀十七年本國請還啟勑蒙許賜絹二百匹納袈裟一領綵五百東宮二百於弘福寺設大會勑太常樂供養又得經一藏并諸佛像幡花賷還本國既達鄉壤傾國來迎一代佛法至斯興顯王以藏景仰大國弘持正法綱治肅清乃勑藏為國大統住王業寺又請入宮一夏講論七日七夜天花及降甘露從受戒者如雲又造寺塔十有餘所後一國皆著華服因藏力也邊國法盛於斯大焉又有本國僧圓勝清真僧也貞觀初來與藏同歸道行相次講開律部自昔東番有來西學經術雖聞無行戒撿緣搆既重今即三學備焉是知導法護法代有其人中濁邊清於斯乎在</p>
</div>
<div class='div-other'><a id='mulu171' />
<p class='h1'>○持誦貫花部第二十</p>道邃神馬<p style="margin-left:1em">少出家止河陰白馬寺蔬食布衣誦正法華經日一遍又精達經旨亦為人解說嘗於夜中忽聞扣戶云請法師九旬說法固請乃許是白馬神日日為說惟一弟子餘無知者後寺僧遇見廟中有說法聲見邃與弟子有奇香等後道俗共咸謂異神至夏滿施白馬一匹白羊五口絹九十匹咒願受之邃不知所終</p>
法相恬鴆<p style="margin-left:1em">姓梁不知何處人常山居精苦誦經十萬言鳥獸集其左右皆馴若家禽太山祠有大石函貯財寶相時山行宿於廟側忽見一人玄衣武冠請相開函言絕不見其函石蓋重過千斤相試提舉飄然而起於是取其物以施貧乏後度江南止越城寺忽遊縱放蕩俳優滑稽或時裸袒干冒朝貴晉鎮北將軍司馬恬惡之不節乃命鴆之連飲三鍾神氣清夷淡然無擾恬大異之晉元興末卒年八十又有曇益僧法並苦節通感矣</p>
法純有德<p style="margin-left:1em">未詳何人少出家止山陰顯義寺苦行有德誦古維摩經晉元興中為寺闌渚買其故屋暮還關中遇風舡小念觀音俄而至岸後不知所終</p>
僧生寺任<p style="margin-left:1em">姓袁蜀郡陴人少出家以苦行致稱城都宋豐等請生知三賢寺任誦法華習禪於山中誦經虎來前聽誦竟而去後每至誦經有人侍立老而翹勤彌厲後少有疾語侍者云吾將去矣奄然而卒</p>
法宗射鹿<p style="margin-left:1em">臨海人少好遊獵因射孕鹿墮胎鹿母㘅箭䑛子宗乃悟之貪生愛子有識所同於是摧弓折矢出家分衛一食蔬苦六時以悔先罪誦法華維摩昇臺誦之響聞四遠仕庶受戒者三千人所居為法華臺後不測所終</p>
道冏冰破<p style="margin-left:1em">姓馬扶風人初出家為道懿弟子曾為師採鐘乳四人同去入穴數里模木渡水三人溺死冏念法華觀音得度見光如螢引出後修禪業節行設會普賢梵僧現寺後與同學四人乘冰渡河中道冰破三人溺死冏又念觀音得存或夜誦經有車牛來請上至明不覺在寺外矣</p>
惠慶彈指<p style="margin-left:1em">廣陵人出家止盧山學通經律清潔有戒行誦法華十地思益維摩每夜吟諷常聞空中彈指贊歎之聲曾乘舡遇風誦經如有人扶舡至岸於是篤厲彌勤宋元嘉末卒六十二矣</p>
普明別座<p style="margin-left:1em">姓張臨渭人少出家稟性清純蔬食布衣誦法華維摩二經每誦之時別衣別座未嘗穢雜每至歡喜奉行見普賢乘象在前亦聞空中樂又善神咒有疾者求之即愈有王道真妻病請明入門一物如狸而走出其病即愈年八十五卒</p>
法莊神衛<p style="margin-left:1em">姓申淮南人十歲出家為廬山遠公弟子少以苦節標名晚遊關中從叡公受業元嘉初出都止道場寺誦涅槃淨名法華每後夜隣房聞門外有兵杖羽衛之聲天神來聽年七十六卒宋大明初也</p>
惠果鬼敬<p style="margin-left:1em">豫州人少出家以蔬食苦節至宋初遊京師止瓦官寺誦法華十地常於廁前見一鬼致敬於果曰我昔為僧為眾作維那有小過墮在糞噉鬼中法師德高慈悲拔濟昔有錢三千文埋在柿樹下希取為作功德果遂取錢書法華經一部人為設齋後夢相謝至宋太始年六月跏坐而卒年七十六矣</p>
法恭養蝨<p style="margin-left:1em">姓關雍州人初出家止江陵安養寺後住京東安寺少而苦行蔬食布衣誦經三十萬言每夜誦經有異香入恭房侍者聞之破納聚蚤蝨披以飼之宋武文明三帝重之及衡陽王義慶並崇戒德常濟貧病不畜私財宋太始中卒年八十時烏衣亦有僧恭德業高明總綱寺任不食粳粮唯食豆麥</p>
僧覆嚴正<p style="margin-left:1em">少孤七歲出家為曇亮弟子蔬食抗志持咒誦經大品法華是所常習宋明帝深加器重勑為彭城寺主率眾有功宋太始末卒六十六</p>
慧進雄猛<p style="margin-left:1em">姓姚吳興人少而雄猛任性遊俠年四十忽悟啟迷離俗止京師高座寺有錢一千六百有賊來劫求物云有寫經錢在佛處賊聞赧然而去因是經就病亦小差誦經亦終情厲逾堅常修福業願生安養後聞空中言汝所願以足得生西方永明中無疾而卒年八十五京亦有龍華寺僧念誦法華金光明經等</p>
弘明水瓶<p style="margin-left:1em">姓羸山陰人少出家貞苦有戒節止雪門寺誦法華習定六時禮懺每旦水瓶自滿諸天童子時來去也後有童子聽經明問何人曰我是寺中沙彌因盜僧食今墮廁中以上人有德願加濟拔明為說法勤勉方隱後又被山精惱明以繩繫之鬼謝咎而放元喜中平昌郡守孟顗請出重其真素止道樹寺大明末陶里董氏又為明村中立柏林寺居止門人成列訓勗禪戒齊永明四年卒八十四</p>
惠豫得限<p style="margin-left:1em">黃龍人來遊京師止靈根寺少而務學遍訪眾師善談論美風則每聞是非塞耳不聽誦大涅槃法華十地又習禪忽有三人來迎衣冠鮮潔執持花蓋豫問不知覓誰曰法師應死故來相迎曰小事未了可申一年得否曰得後一年而卒永明七年年五十七矣同寺有僧法音亦素行誦經</p>
道嵩孤清<p style="margin-left:1em">姓夏高密人十歲出家少而[阿-可+冘]隱有志及具戒後學好律宗誦經四十萬言色無喜恤性好檀捨隨獲利養皆以施人瓶衣之外略無兼物後止鍾山定林寺守靜閑房懺誦無輟請戒者眾卒於山年四十八</p>
超辯禮誦<p style="margin-left:1em">姓張燉煌人幼而神悟履操深沈誦法華金剛般若聞京師盛行佛法迺越西河路遊巴楚達于建業觀山水後止定林畢命山門誦法華每日一遍禮千佛一百五十餘萬拜不出山門三十年齊永明十年卒於山寺年七十三矣僧祐作墓誌劉勰作碑文</p>
法慧秉志<p style="margin-left:1em">姓夏侯秉志清苦律行冰嚴以宋大明末東遊禹穴隱於天柱山寺誦法華布衣蔬食志躭人外居閣不下三十餘年王侯稅駕拜房而返惟汝南周顒以信解兼深時與相接時有慕德因顒而得見也年八十五卒又法師僧志法定曇遊並誦經數十萬言</p>
僧傸法華<p style="margin-left:1em">姓龔西涼州人年十八便蔬食禮懺具戒之後遊方觀化宋元嘉中至京誦法華維摩金光明一日一遍六十餘年入蜀迴又建石室安禪自息慈至於捨命肉辛未嘗近齒日影小差虛中不食合掌而卒永元二年八十九卒又有僧慧溫亦誦法華維摩楞嚴有高節行</p>
慧彌無喜<p style="margin-left:1em">姓楊弘農華陰人漢太尉震之後十六出家及具戒後志遂遠離迺入長安終南山人馬莫至負錫獨前虎兕無擾少誦大品又精修三昧剪茅結宇為栖神之宅時至乞食食竟還室如此八年後聞江東法盛觀化京師為人溫恭喜慍無色黑白造山為說法提誘爰自出家至于衰老薰辛永絕不出山門三十餘載常誦般若六時禮懺必為眾先梁天監十七年卒七十九立碑頌德又有僧法仙亦誦經有素節還吳為僧正卒於所住矣</p>
道琳出頭<p style="margin-left:1em">本會稽山陰人少出家有戒行善涅槃法華誦淨名經吳國張緒禮事之後居富陽縣泉林寺寺有鬼怪自琳居之即絕跡也琳弟子慧詔為屋壞押頭入胸琳為祈請詔夜見兩胡人拔出其頭旦乃如故琳之力也琳乃設聖僧齋見帛上人迹長三尺眾服其徵感富陽人後家家立聖僧坐位天鑒十八年卒年七十三矣</p>
</div>
<div class='div-other'><a id='mulu172' />
<p class='h1'>○荷負興崇部第二十一</p>慧達禮塔<p style="margin-left:1em">姓劉并州西河離石人少好遊獵年三十一忽然暴亡經日還蘇備見地獄苦報有一道人云是汝前世師訓誨說法令其出家往丹陽會稽禮塔悔過以滅先罪即醒<span class='corr'>已</span>出家學道至京造三層塔塔成之後每夕放光乃令人掘得佛髮爪金銀棺槨又建塔羣鳥無敢栖息凡近寺採捕者必無所獲道俗傳信莫不終仰達篤厲終年不改</p>
慧元再現<p style="margin-left:1em">河北人為性品善喜慍無色常習禪誦經勸化福事以為恆業晉太原初於武陵平山立寺有二十餘僧飡蔬幽遁永絕人迹以太元十九年卒後武當下有人見之神色甚暢寄語寺僧勿使寺業有廢自是寺內常聞空中時有磬聲依而集眾未嘗差失又有僧慧直清苦有戒節後絕粒餌松朮蟬蛻</p>
慧力瓦官<p style="margin-left:1em">未知何人晉永和中來京師常乞蔬苦行頭陀修福至晉興寧中啟乞陶處為瓦官寺初標塔基是今塔之西夜被神移東千餘步後即安塔至晉孝武太元二十一年夜天火燒塔帝曰不祥勑法尚等速依前造戴安造像未畢後戴顒畢之長丈六又有師子國四尺二寸玉佛又晉司徒王謚東掖門外掘得金佛七尺二寸</p>
慧受夢龍<p style="margin-left:1em">安樂人晉興寧中來遊京師蔬食苦行常修福業行遇王坦之園夜夢立寺乃求立屋王即許焉常夢有青龍從南方來後於江上果得一木水上自以為剎柱坦捨園為安樂寺因此丹陽尹王雅東燕太守劉綱豫章太守范甯並捨宅為寺有道靖道敬等更加修飾至今崇麗焉</p>
僧慧感燈<p style="margin-left:1em">不知何處人少來好修福業晉義熙中立寺於京師起草屋數間便集僧設齋堂內兩燈忽自行道大眾驚嗟訪諸耆舊咸言燈移處是昔外國道人起塔之處於是就共立基以燈表瑞賜崇明寺</p>
僧翼絕塵<p style="margin-left:1em">本吳興餘杭人少而信悟便有絕塵之操初出家止廬山依慧遠法師修學經論又依羅什後住五岫山苦節蔬食四十餘年七十卒立碑寺前孔逭製文</p>
道敬事眾<p style="margin-left:1em">琅琊胄族晉右將軍王羲之曾孫避世出家情愛丘壑止于若耶山立懸溜寺後為眾供養專持十戒又曇學居止秦望之北樂林寺又韶相灌舊並名望僧住在東岳矣</p>
僧洪像聖<p style="margin-left:1em">豫州人止于京師瓦官寺少自修身整潔後率化有緣作丈六金像鎔鑄始畢仍未開模晉末禁銅甚嚴洪被禁勘伏罪受刑夢像令勿怖參軍監煞牛車奔赴尅日別奏尋蒙原放供後以苦行精厲而卒</p>
僧亮祈廟<p style="margin-left:1em">未知何處人少以戒行著名欲造丈六金像用銅不少非細乞可辨聞湘州界伍子胥廟廣有銅器而神極威嚴無人敢近亮往乞之告刺史張邵借大舡人吏邵曰廟靈犯者必死又蠻人守護詎可得耶亮曰若果福德與檀越共如其有咎亮自知之邵乃給人舡三日三夕至廟大虵長數十丈兩條護廟亮執錫咒願虵隱尋有一人秉竹笏而來曰聞法師道業非凡令相隨喜遂取銅器功德就焉唾壺不取矣</p>
法意多寺<p style="margin-left:1em">江左人好營於福業造補五十三寺晉義熙中祭酒朱子應分山與意為延賢寺杯度往來多止此處云尋有諸變地對天堂易為福業地本無水因意求之感泉流注意後不知所終</p>
慧敬神奉<p style="margin-left:1em">南海人少遊學荊楚博通經論常以福業為務故義學不得全功所立塔像助成眾業戒節嚴明勑為僧正願生西方曾有沙彌被鬼所打後山精現形詣敬謝咎部屬不知橫傷沙彌矣</p>
法獻童子<p style="margin-left:1em">廣州人始居北寺寺久凋毀率化有緣更加治葺改延詳後藏微山創寺寺成已有二童子攜來歌云藏微有德道歡樂無央忽然不見舉寺皆驚後入定見神人曰磬繩斷應治如言常勤展事栖心禪戒未嘗虧節後不測所終矣</p>
獻暢稱名<p style="margin-left:1em">法獻姓徐西海近水人先隨曇舅至梁州出家元嘉十六年至京止定林寺博通經律志業強捍極能匡拯後西渡葱嶺至于闐獲佛牙一舍利五十粒及經像等從烏纏至芮芮國宋文宣夢見方傳道俗王肅王融等並投身投足永明中被勑追與長干寺玄暢為僧主分任南北與武帝對談稱名後帝見僧稱貧道帝問王儉僧對君得坐稱貧道否儉答漢魏未見記傳後來皆稱貧道預坐晉初亦然中代庾冰等欲使拜跪皆不可行帝曰拜即太甚稱名亦無嫌自爾沙門稱名於帝暢建武初卒年七十五矣弟子僧祐立碑沈約作文獻所得經像佛牙在上定林寺後初夜數人乍扣門稱是臨川殿下奴伴在閣中入錦帳裏將佛牙去後不知所在</p>
僧護造像<p style="margin-left:1em">本會稽剡人少出家尅意苦節戒行嚴淨後居剡石城山隱岳寺寺北青石壁高數十丈中央有如佛焰光之形上有樹林垂枝若蓋常有光明絃管之聲護於是願造十丈石佛擬彌勒千尺之相招結道俗僅成面像護遘疾而亡臨終曰吾本不期一生第二生中必就後有僧叔纂襲遺功至梁天監六年有始豐令吳郡陸咸夢神告晉安殿下有疾護所造像畢即愈遂告晉安帝帝勑祐公成之疾瘳又造閣三層當萬字放赤光不用金也</p>
法悅金佛<p style="margin-left:1em">戒素沙門也齊末勑為僧主住京師正覺寺敦修福業四部所歸後聞彭城寺有丈八金佛宋車騎徐州刺史王冲德造光相之工江右稱最州境僧尼有災隨多少流汗溼地時梁王鏁鎮彭城少信發願親拭之汗乃止悅欣覩靈神誓願瞻禮後悅欲造丈八大像以申厥志至梁方許并助造光趺用銅四萬斤感羊車送銅不知來處像成勑移光宅寺尋又放光異香天樂等自葱河以右金像之最唯此一耳　　下續高僧傳</p>
明達化導<p style="margin-left:1em">姓康康居國人童稚出家嚴持齋素初受十戒便護五根年及受具足行業彌峻脅不著席日無再飯外弘儀軌內樹道因廣濟為懷遊行在務以梁天監初來自西戎至于成都新開道化以蠻夷抄刧州郡[彳*曼]兵剋期誅討達慜其將苦志存濟拔獨行詣賊登堡慰喻招引未狎雷霆震擊羣賊驚駭達乃教歸三寶江路坦然達之力也又路逢縛猪猪作人語求救達脫衣易之達造浮圖於江中因得其木愈躄救疾等凡有布薩說戒身先眾坐有賊盜物迷不能去令皈三寶放之天監十五年卒年五十五矣</p>
道瑱如鐵<p style="margin-left:1em">姓秦江陵人二十慕道二親不許私往長沙決志不迴以死而止後往玉泉時有溫疫大行同往僧二十人許皆臥唯瑱看守瑱自不安曰我若臥時彼多死矣乃念觀音夢梵僧受藥而愈在蜀人不堪者能之號鐵禪師後返玉泉造大閣感水浮木七十八終感樹葉落與僧德隱誦法華經為林下之交一夜誦通七遍聲若清風之入高松矣</p>
僧明大像<p style="margin-left:1em">姓姜鄜州人立性淳素言令質樸敘晤非任而能守禁自修不隨鄙輩雖不閑經誥然履操貞梗有聲時俗因遊邑落往還山谷見一臥石有如佛像其色如鐵莫加鐫鑿雖多人力不能搖動乃多人亦然明執爐咒願其像自起具事聞奏勑以為嘉瑞改為大像元年高三又六在坊州西南六十里今顯隆寺是也如徐州吳倉鷹之像天竺僧持來現在相州鄴縣大慈寺又京崇義寺有石影紫色如鏡現隨罪福不定等矣</p>
道振樹血<p style="margin-left:1em">劉氏梓州通泉人出家住益州法聚寺即蜀王秀所造有高麗印法師體解大小善能講導振往從之數年略領將盡便還桑梓見舊凋毀即經營四眾歸之如水投海故使殿塔高華僧業殷實年五十八為道俗曰人生一世須廣見聞隨方禮拜不亦可乎大德等別易會難古人所重可並好住欲隨舡去七月一日寺內寺樹變白流血鍾聲不鳴振其夜終也合眾悽驚矣</p>
慧達風閣<p style="margin-left:1em">姓王家子襄陽幼年在道善修成務或登山臨水邑落遊行但據形勝之所皆厝心為寺宇或修葺故寺後居天台瀑布寺修習禪業又之武當有陳之世癘疫大行死者過半楊州大寺建藥藏須者便給金陵故寺七百達為修整三百餘所又仁壽中楊州白塔寺造七層閣木浮圖又於廬岳造閣七間皆用黃楠後邪側感一夜大風正之八十七終匡山達任性造真言無華綺據經引喻篤利物情然其形服蔽身麤縣殆不可觀外綜繁殷內收理靜傍觀沈伏似不能言而指揮應附立有成遂斯則處煩不撓固其人矣</p>
僧晃日月<p style="margin-left:1em">姓馮綿州涪城人長八尺形貌都偉威容整肅動中規矩鷹眼虎身鵝行象步聲氣雄亮志略宏大綱維法任有柱石焉使岷巴領袖咸行推仰夢集虛空內手擎日月出家遂名晃初欲出家父母不許鏁閉在房志感自解嘆曰夫志之感山岳轉江河絕城臺崩滄海竭日月潛光星辰改度嘉樹藏况金木之與桎梏父母顯其冥感任從遊化依彖法師出家受業學通大小僧祇十誦略盡綱要後多營福事武帝知名下勑迎請於明德殿言議開闡述遂聖心乃受本州三藏大隋啟祚面委僧正匡御本邑而剛伏方正賞罸嚴平前後州主十有餘人皆受戒香率眾鑄佛共轉藏經周而復始施利一不少闕八十五卒未終間蓮池變白自枯竹死薔薇非時花發常感戒神相隨守護</p>
法力寺塔<p style="margin-left:1em">姓褚河南楊翟人避地吳郡之錢唐縣因而家焉宿植勝因且修慧業甫及八歲出家學道器宇凝崚虛懷接悟聲第之高有聞緇素陳中宗宣帝於京城之左造泰皇寺宏壯之極勑力監領百工揆側指揮至德二年又勑為寺主開皇造塔五層後因兵亂欲拆力進書不遂乞焚身供養年八十感鵲羣來悲鳴而右遶七匝門人惠等師資義重甥舅恩深乃立碑東宮庶子虞世南為文今像還歸本閣矣云云</p>
法詵似梵<p style="margin-left:1em">姓楊益州城都人為人長大貌似梵僧明四分善法華以大石寺有育王石鉢詵於上起塔結搆九層天竺僧掘叉遠尋育王基址至蜀落縣大石寺禮拜訖後往宿兩女驛將且乃聞左右似有行動之聲問之曰是十二神王從本國擁護法師至此又曰遠勞請一一現之又善畫各寫其真至成都詵乃彫相供養常講法華獨步高蜀至寶塔品夢一女人兩手捧一小金塔可高一尺合掌問曰大小曰凡眼一尺聖塔不知女人曰眼見寶塔不知高下况經深義遂擎塔出眾漸高而去詵九十六卒又永徽年有賊上塔被挾而敗</p>
辯才神報<p style="margin-left:1em">姓郭本晉陽人父任周蔡公侍讀因官遂天水一子之愛二親掌珠才小念善志欲出家二親不許乃絕食求之方允事大光寺崇法師即蒙落髮教以法義隨聞領解時眾訝之聽明及法師之講十地地持論等二十依遵律師受戒廣聽經律一十七年還故鄉弘道寺講般若論大光寺講十地有梵僧道聰苦節三衣閴無雜事冬不向火夏不求涼常誦法華光從口出合眾恆覩不以為奇見才乃禮曰是非凡見坐金師子床寶帳中八部神主堂中立聽也煬帝徵請不赴後讀藏經隨經出抄入山禮大佛名經一百遍至二十感野鹿隨禮七十二卒異香皆聞鄉老王仁備等嗟吁而返</p>
智興無諍<p style="margin-left:1em">姓宋洛州人謙約成務厲行堅明誦經數十卷法要偈數千行心口相師不輟昏曉住禪定寺依首律師聽思力清徹同侶高之徵難無諍後亦持鐘寺內有僧兄從帝遊南在路而死生於地獄託夢與妻言感興公持鐘停苦寒冷裂手不以為苦每擊鐘時常發弘願四十五卒弟子善因宗師戒範</p>
道積戒尼<p style="margin-left:1em">河東安邑人姓相里名子才其先鄭大夫子產之後產生而手內有相里之文因氏焉父宣恢廓有大志好學該富宗尚嚴君積早習丘墳神氣爽烈年二十出家遇洪湛律師異而度之又從朗禪師學定不出山門三年後之滄冀聽習又入京聽唯識地持等深護根門尼眾歸依初不引領每為徒屬曰女為戒垢聖典常言損減正法聞名汗心况復面對無染且道貴清顯不參非濫俗重遠嫌君予攸奉余雖不逮請遵其度由此受戒教受沒齒未登參謁諮問不聽入室斯即骨挭潔已清貞之士河東普救寺僧普澄造百尺佛不就而卒也積乃繼之十年方就僕射裴玄真寵居上宰掌以鈞衡欽其令聞頻贈香供刺史杜楚知人之重造展求法河東堯君素隋未亂罹欲令僧守城積諫方止六十九卒感鐘不鳴貞觀十九年七月終於本寺</p>
德美悲敬<p style="margin-left:1em">姓王清河臨清人年在童稚天然樂善口中所演恆鋪讚唄擁塵作塔見佛即禮十六出家謹敬謙恪專思行務備聞經論而心在律要後入太白誦佛名經十二卷而常禮誦又師僧邕習禪五千佛名日別一遍至終千遍感極靈異興善一寺千僧欲為施會人與十縑僧既倍多感施盈積如山來者皆與悲敬等會每年一設曾感一人餅匠有異夏月打餅不壞千人食之有剩又造懺悔堂花嚴堂乃夏徒跣恐蟲有傷常修西方觀六十卒終南起塔弟子立碑于志寧為文又曇獻亦弘福業矣</p>
慧[田/日]清禪<p style="margin-left:1em">姓王蒲坂人少在道門樂崇福事受具已後師習僧祗及至五年又兼禪誦曉夕相繼偏重法華後四十年創清禪寺初不告倦故使九級浮空林園必備莊田倉庫碾磑等兼教家人二十作樂聲伎之最俗里不如遇疾知卒告門人曰吾造寺損生今償了也言畢而卒六十九矣起方墳就而銘之又有僧法素居會昌寺倜儻不倫操業奇卓稚為眾怪本師在江表遊適所至設萬人大會此例非一隋末東都國城自固有金佛二軀在寺各長一丈素不忍見寺僧無食取一破之辨相等曰不可如子食父素曰如來因地捨身無數為諸有情何况貪惜化形哉城破亦毀更陷多人今罪只質素當亦為利濟遂破之僧皆得度一果散分卒會昌寺矣</p>
智通杖道<p style="margin-left:1em">姓陳住梓州八歲出家為正道法師弟子後誦法華十地在牛頭山善持威儀奉戒貞苦降伏黃老士奏章必杖五十遠近皆憚寺宇修葺無畜私財常有隻鶴依時聽法講百偏兩度放光告眾曰吾造山寺可用十萬貫恨未周備今即永別言訖而卒九十七矣寺堂皆動小食時終皆變白色經一時頃</p>
慧震表裟<p style="margin-left:1em">姓寵住梓州通泉寺身長八尺聽暠師三論大領玄旨福力所被蜀郡遙推暠還南得袈裟二百領以贈路首轉藏經千人奉施無闕常講三論後於西山作佛高百四十尺命石工道俗三萬慶此尊儀其佛口中放光舉國皆見後終時山中土木皆生蓮花於佛前手執香爐而死舉屍禪床百日不倒道俗萬餘悲泣相結</p>
慧雲大節<p style="margin-left:1em">姓王太原人遠祖避地止於九江弱年樂道投匡山大林寺沙門智鍇出家鍇亦標領當時有聲出世而雲慷慨時俗精厲歸從故得異恆倫不拘物累故致有大節大務偏所留心年二十有五有達禪師者請為寺主不受死請而許達至其寺為葺焉雲曾取□□□裂足不辭有胡秀才鑄像請雲有李五戒發願像成燃臂雲後住京弘福寺一舉經誦五卷為度須臾尋了無不嘉尚故略序之</p>
智願漢師<p style="margin-left:1em">姓張名漢志性堅強不偶時俗聞有度僧之次便酷求之年二十出家時號張漢師專尚讀經事諸福業有修葺處即往勸即浮遊諸州不隸貫伍見其為福亦往從之又見無城願會寺無其門屋往楊州求財物木石十年不成願割其眼在其手中從旦至午施財便足門屋方就後被官中止乞禁在獄中便死官人眼前常見願師</p>
西玄時雄<p style="margin-left:1em">姓程汲郡共城人立性淹敏仁而又人至於文藻書翰頗為時雄所重年十一於相州慈潤寺出家禮慧休為師聽攝大乘阿毗曇等薄知隅奧自後遊涉齊魏尋師慕勝開皇中與呂才栖蒙山隱遁守節貞素木食澗飲怡然味道無問幽深武德中本師先住蒲州栖巖便往同止貞觀初因事入京以德行見稱勑住普光寺二十年弘福譯經又被徵入綴文證義二十二年高宗在春宮奉為文德皇太后造大慈恩寺又勑住焉顯慶五年榮國夫人楊氏上后之母也居常供養修造功德咸資口實龍朔二年十一月十三日遘疾自知不救謂門人曰吾年七十死無恨矣願造一億金銅隱起像其功未就後頃終畢言盡氣絕容貌如生觀者如市長安令楊恩具表聞奏天子嘉焉下勑曰普光寺僧聞有異也業行淳修道俗推仰奄然坐化釋眾摧梁宜給鼓吹威儀送至墓所丹兆赤車長幡飛蓋鳴鞞聒地清笳入雲隱振駢羅數十里外唐運已來盛儀送唯玄一人賀蘭敏之製墓誌有光時代玄善容止長汎愛尤工草隸凡講從論皆有其序有詩賦數百篇夫人令巫者問其生處見玄翼從甚眾言生四天而戒厚葬傷生昔賢久戒楊王孫蒙莊子並俗中達人而猶若此況玄無為釋子乎夫人聞而流涕情不安忍時為玄造幡蓋座帳等凶事並皆官給下有論文云云</p>
</div>
<div class='div-other'><a id='mulu173' />
<p class='h1'>○抑揚半滿部第二十二</p>法橋得聲<p style="margin-left:1em">中山人少出家便樂轉讀而乏聲氣每以不暢為歎乃絕粒懺求七日七夕稽首觀音以祈現報同學苦諫誓而不改至七日滿覺喉內豁然即索水洗漱云吾有應於是作三契經聲徹數里遠近驚歎悉觀察爾後誦經數十萬若哀婉通神九十不變弟子僧扶</p>
曇籥製聲<p style="margin-left:1em">籥木月氏人寓居建業自幼出家清苦蔬食憩吳虎丘山晉孝武初勑請止建初寺孝武從受五戒敬以禮焉籥特稟妙聲善於轉讀嘗夢天神授其聲法覺因栽製新聲梵響清靡四飛却轉反折還弄雖復東阿先變康會後造始終循環未有如籥之妙後進傳寫莫匪其法所製六言梵唄傳于今終於所住年八十一矣</p>
法平鉢囊<p style="margin-left:1em">姓康康居人寓居建業與弟法等俱出家住白馬寺為籥弟子貌醜兄美聲逾於兄宋大將軍於東府設齋一往以貌輕之及聞披卷三契便扼惋神服之乃歎曰以貌取人失其子羽信矣後東安巖公講等作三契嚴極嘆之世號鉢囊兄弟並元嘉末卒矣</p>
僧饒臺供<p style="margin-left:1em">建康人止白馬寺善尺牘及雜役而偏以音聲著稱善名宋武朝響調優游和雅哀亮與道綜聲齊綜善三本起及大智論每清梵一舉道俗傾心寺有般若臺饒常臺外梵轉以擬供養行路聞者莫不息駕彈指宋大明年卒八十六矣同寺有超明明慧梵唄相等長齋轉讀有名於世矣</p>
道慧自然<p style="margin-left:1em">姓張尋陽柴桑人年二十於廬山出家素行清真博涉經典特稟自然之聲偏好轉讀發響含奇製無定准修章折句綺麗分明後出都止樂安寺轉讀之名大盛京邑晚移朱方寺誦經數萬言每於暗中聞彈指唱嘆之聲宋大明二年卒春秋五十一</p>
智宗驚睡<p style="margin-left:1em">姓周建康人出家止謝寺博學多聞尤長轉讀聲至清而爽快若乃八關長夕中宵之後四眾低昂睡蛇交至宗即昇座一囀梵響干雲聞者莫不開神豁然醒悟大明三年卒四十一矣時有慧寶道詮皆有聲韻于世</p>
曇遷施題<p style="margin-left:1em">姓支本月氏人寓居建業遷之秉志篤好玄儒遊心佛義善談莊老遊心十地又工正書常施經題巧於轉讀有無窮聲韻王義范曄皆師敬之曄後誅一門十二喪無敢近者遷抽衣雇人悉為葬之武帝聞而歎曰奇哉謂徐爰曰鄉著宋書勿遺此士王僧虔為湘州及三吳皆與同往齊建元四年卒九十九法暢道琰並有名於世</p>
曇智高亮<p style="margin-left:1em">姓王建康人出家止東安寺性風流善舉止能談老莊經論書史多綜所習既有高亮之聲雅好轉讀雖依前宗而獨拔新異高調清微寫送有餘宋孝武蕭思話王僧虔並深加識重齊永明五年卒七十九時有道朗法忍智欣慧光並無餘解薄能轉讀道朗小緩法忍好擊切智欣善側調慧光騁飛聲矣</p>
僧辯下鶴<p style="margin-left:1em">姓吳建康人出家止安樂寺少好讀經受業於遷暢二師初雖祖述其風乃晚厝意斟酌哀婉折哀獨步齊初嘗在新亭劉紹宅齋初夜讀經始得一契忽有羣鶴下集階前卷終而去齊竟陵王夢於佛前詠維摩經即集京城大德善經者龍光寺普智新安道興多寶慧忍超勝及僧辯等齋設而散矣</p>
曇憑銅鐘<p style="margin-left:1em">姓楊南安人少遊京師學於轉讀止白馬寺音調甚工而過且自任時人未之推也於是專精規矩更加研習晚遂出羣翕然改觀誦三本起經尤善其聲後止龍淵寺巴漢學者皆知敬梵每清音一吐輙象馬悲鳴行途住足因造銅鐘感得八音四辯庸蜀有鐘始於憑也後終於所住寺僧令道光等</p>
僧忍再製<p style="margin-left:1em">姓蕢建康人少出家住北多寶寺無餘行解只好音聲初受業於安樂寺辯公備得其法而哀婉細妙欲過之齊文宣感夢之後集諸經師乃共忍斟酌舊聲詮品新異忍製最長於是四十人皆習聲誦四十三卒</p>
八僧無傳<p style="margin-left:1em">法璘平調牒句殊有宮商曇辯一往無奇彌久彌勝慧念少於氣調特有細美曇幹爽快砰礚傳寫有法曇進亦入能流偏善還品惠超善於三契後不能稱道首怯於一往長道可觀曇調寫送清雅恨功未足此諸僧並齊代知名也其浙右江西庸蜀亦頗有轉讀然止是當時詠歌乃無高譽故不足而傳　　下續高僧傳</p>
志湛初果<p style="margin-left:1em">齊州山荏人朗公曾孫之弟子立行純厚省事少言仁濟為務每遊諸禽獸而羣不為亂住人頭山銜草寺宋求郍跋摩所立讀法華以為常業將終之日誌公奏梁武曰北方初果入滅楊都道俗皆遙禮拜之湛之亡也寂然無惱端坐氣絕手舒一指天竺僧曰此初果也葬於人頭山塔上鳥獸不敢陵污又范陽五侯寺僧誦法華經焚身舌根不壞雍州白鹿山誦經僧乃感童子常來供養并州東掘出人髏骨有舌不壞聞經聲而動勑中書舍人高珍往驗之不虛葬於墓所元魏乘師持法華沒為薛氏第五子生而能言自陳宿世不願在俗其父任北肆州刺史至中山七帝寺見本弟子我即乘禪師也出侯君素旌異記</p>
法建千卷<p style="margin-left:1em">廣漢[名*隹]縣人姓朱誦一千卷經仍多閑暇與俗無異或閉門誦經累日不出無所食矣後魏令尉遲迴伐蜀得之僧皆被禁至夜有光迴令尋之見光從獄中一僧口內出迴自到建所頂禮自聽問曰何經曰花嚴下帙曰誦經多少曰願誦一藏今得千卷迴驚疑不信欲試之屈誦一遍應不勞耶建曰誦經沙門常事敢憚勞苦又請登座誦之或似急流之注高壑其吐納音句呼翕氣息或類清風之入高松七日七夜誦終千卷猶故不息迴起謝之僧並釋放迴曰如來滅後阿難總持豈能過此八十終矣</p>
慧恭觀音<p style="margin-left:1em">益州成都人姓周與同寺僧慧遠詣長安聽采恭往荊州楊都訪采經論遠只在京聽習經論還益州講授卓爾絕倫道俗欽重䞋施盈積恭江右還鄉二人相見忻然共敘離別三十年同宿數夜乃問所業遠如涌泉恭一無所說遠曰雖別多時有何得耶恭曰為人暗劣遠曰何不誦經恭曰誦得觀音經遠曰小兒誦得豈非嬾墮比望共登道果俱揚正化唯誦一卷經如指許大請與君絕交希便早去無增遠之煩惱恭曰經卷雖小還是佛說敬之得福慢之獲罪欲誦一遍與君長別遠笑曰此法華經一品我前後講百遍如何欲鬧人耳乎恭又堅欲誦之遠哂而許之恭乃結檀昇座纔開題目異香氤氳遍滿房宇入文已天上作樂雨四種花樂則嘹亮振空花乃零霏滿地經訖自為解座梵樂方歇遠接足頂禮淚下交流謝曰遠臭穢死尸敢行天日之下乞暫留賜見教誨恭曰非我之能佛力耳即拂衣而去不知所之其寺久已湮滅</p>
法泰書經<p style="margin-left:1em">眉州隆山縣人姓呂便為道士十餘年忽然自悟迴心正覺因即出家誦法華經尋即通利後願書經一部將入都裝潢令人擔經至河誤墮哭之急令人取之宛無所損至都本寺寅夜讀之有彪文法師講尋疏文煩聞經聲亂於文義至房欲請小歇見龍神衛聽毛豎而迴即自移居泰年八十終</p>
慧超萬遍<p style="margin-left:1em">姓沈丹陽人稟懷蘊裕立性仁和弱齡厭俗自出家後誦法華經聞光州大蘇山慧思禪師獨悟一乘善明三觀與天台智者仙城命公篤志幽尋積年請業行優智遠德冠時賢思對眾命曰超之神府得忍人也後嵩山餌藥坐禪隋太子召而供養後面西正坐如入定而卒七十有七超入道五十年誦法華經一萬餘遍靈感獲瑞不可勝言弟子法成等建白塔於山寺</p>
慧顯留舌<p style="margin-left:1em">伯濟國人少出家苦心精專以誦法華經為業祈福請願所遂者多聽三論一染神彌增其緒住本國修德寺有眾則講無乃誦經四遠聞風造山諠接又往南方達拏山專業如故遂終於彼同學舉尸石窟唯舌不壞紅赤柔軟勝常過後方變紫硬如石僧俗怪而共塔葬焉</p>
道積養癘<p style="margin-left:1em">蜀人住益州福成寺誦涅槃經以為常業凡有宣述必洗滌身穢淨衣法座然後開之養諸癘者共食兼與洗濯有問者曰清淨臭處心僧愛身心無二既比陶練七十餘卒時房炎夏而不腐臭經停百日加坐如初無不嗟尚乃就漆布蜀中涅槃因此盛也又有洪遠僧恩并誦涅槃造二千部日寫五紙皂白歸向也</p>
寶瓊義邑<p style="margin-left:1em">姓馬益州人住綿竹小年出家清貞儉素誦大品兩日一遍乃為常業歷遊邑落無他方術但勸信向尊敬佛法晚移住福壽寺乃率勵坊郭邑義為先每結一邑必三十人令誦大品人別一卷月營齋集各依次誦如此義邑乃盈千數四遠聞者皆來受化先人後己經遊蘿苪下道相避言問相對怡聲謙敬斯實量也不媚於時時多道民不信佛法遇設道齋瓊至不禮眾皆不樂瓊曰恐有所辱曰但禮遂禮之道像皆倒因之信佛貞觀八年卒於所住矣</p>
善慧通藉<p style="margin-left:1em">姓苟河內人博通經藉統括文義逮於九章律歷七曜盈虛皆吞若胸中指掌符會乃深惟世務終墜泥犂遂解褐衫歸依僧伍住徐州彭城寺誦法華經聽習攝論遇亂入關衣服破弊遇吉藏講雪中坐聽後往藍田律梁寺俗本驪戎互相梗戾率漸陶化十室而九性愛英賢樂相近致自西自東百有餘里名林勝地皆建禪房巡送之儔賴其安堵貞觀九年終於所住年四十九矣初慧弃俗典莅玄模言不重涉專心道業省言節食佩律懷仁云云</p>
慧達護命<p style="margin-left:1em">太原人講法華一部五千餘遍行坐威儀其聲不輟偏護物命直視低目地有蟲豸必迴身而避不敢跨越有問其故曰斯之與吾生死不定將不先成正覺安可輕之貞觀八年四月加坐而卒為是入定五日方知已逝不臭腐殮於窟中</p>
法誠火定<p style="margin-left:1em">姓樊雍州萬年人童小出家止藍田王效寺事沙門僧和和亦鄉族所推也奉之比聖有人欲害夜往其房見其門內猛火騰焰遂即退悔性飲清泉潔淨故也人或弄之密以羊骨和水飲便吐之其冥感為若此矣誠誦法華以為恆調又謁禪林寺相禪師詢于定行而得茂禪宗學優眾仰晚住雲華寺隋文敬德請受歸戒乃陳表固辭薄言抗禮遂負笈東西歷遊名岳追蹤聖友咸得志道因見超公隱居幽靜乃結心期栖遲藍谷造普賢寺夢之感也誦法華一萬遍書經每感異香靈禽七十八終</p>
空藏粮餘<p style="margin-left:1em">姓王先祖晉陽人今在雍州新豐居焉母初妊日酒肉不食以同身子生已虛鑒日陳情用高遠每讀經論思存拔濟至年十九同佛出家父母不許在前而臥四布手足七日不食父母方許即辭向藍田負而山私自剃落賷麵六斗食之三年又感神鼎自然而至日誦萬言講解尤長兼有著述禮千佛名五日一遍不臥七年四月十二日終七十四祈泉即涌其髏骨兩耳相通頂有雙孔眼眶有三竅立碑于寧為文</p>
慧詮講式<p style="margin-left:1em">姓蕭今特進瑀公之子父仕梁祖即梁帝性度恢簡志用冲粹姑即煬帝之后自幼及長恆在宮闈慕樂超世無因自達後帝以秦孝公女妻之及妻卒也方遂夙心武德初住莊嚴寺廣聽經論而以攝論為心要善莫大焉能草隸諸額推仰兄在東宮文才之舉春秋與弟屬興詠篇什為難兄難弟家世奉佛偏弘法華數盈萬遍又弟智詮亦出家同住即宋公之兄太府鄉之子略榮位之好欣懷道業勤勤自課無擇昏曉與兄相次而卒自釋化東傳流味彌遠承受讀誦世罕伊人蕭氏一門可為天下模楷矣出家二十餘人</p>
遺俗一塔<p style="margin-left:1em">不知何許人唐運初閑遊於雍州清儉寡欲惟誦法華晝夜相繼乃數千遍後因疾欲終屬諸人曰埋之十年後開墓如舌不壞當乞一塔如之何眾皆許而卒至貞觀十年諸人發墓見舌存焉一縣信向咸共建塔於楊陸村北甘谷南岸即慧廓友人為首識者尊嚴彌隆敬信讀誦更甚又京城南豐谷鄉福水南史村史阿擔者少懷善念常誦法華行安樂行慈悲在意不乘畜生以虛弱為心名沾令史往還京省習誦相仍恐路逢相識便廢所誦乃小逕往來低氣怡顏緣念相繼初不告倦及終之日感異香氣充於村曲親疎埋殯爾後十年妻卒開基見舌在焉又黃州渚華寺僧玄秀誦法華經每感徵異未以為恠時以炎熱同友逐涼欲命秀談笑至房見羽衛嚴肅人馬偉大怖而告眾共見如初乃知其感通人皆慚謝秀專斯業隋未終寺</p>
寶相勸課<p style="margin-left:1em">姓馬雍州長安人十九出家清貞栖德住羅漢寺聽攝論伏妄識習禪定六時禮懺四十餘年夜自篤厲勸課誦阿彌陀經七遍念佛名六萬遍晝讀藏經初無散捨後專讀涅槃經一千八十遍誦金剛經千遍即身絕患惱冷食麤衣志無憚苦蚤虱流身不暇觀採遇患將極誦念無捨剋時至待期累屬道俗以念佛為先西方相待勿虛度世又云當焚吾尸不勞銘塔用塵庸俗言訖而逝年八十三不畜尺財無勞僧法又同寺法達以誠素見稱供施之直寫華嚴經八部般若燒香自讀一百餘遍生常清潔不畜門人單<span class='corr'>己</span>自活食無餘粒斯亦輕清之高士也年七十賷所讀經與同行者但勝天王經一部以充終老即往雲陽巖中誦習四年方卒並是即目近事凡讀誦徵感其類實繁別有傳記故不盡錄略引數條示光緒耳</p>
</div>
<div class='div-other'><a id='mulu174' />
<p class='h1'>○化導人天部第二十三</p>
<div class='div-other'><a id='mulu175' />
<p class='h2'><span class='corr'>○唱導一十人</span></p>道照開化<p style="margin-left:1em">姓魏平西人少善尺牘兼博經史十八出家止京師祇桓寺披覽羣典以宣唱為業音吐高亮洗悟塵心指事適時言不孤發獨步宋代宋武皇常於內殿齋初夜略敘百年迅速苦樂參差必由因果佛慈悲應六道陛下撫矜一切帝言善久之齋竟別嚫三萬臨川王道規從受五戒奉為門師元喜三十年卒六十六照弟子慧明姓焦魏郡人神情爽邁等</p>
曇穎除瘡<p style="margin-left:1em">會稽人少出家謹於戒行誦經十餘萬言止長干寺性恭儉以善誘為先故屬意宣暢唱化天然獨步凡要請者貴賤均赴貧富一等張暢聞而歎曰辭吐流便足騰遠理穎嘗患瘡積治不除房內恆供觀音晨夕神摩求差異時忽見一蛇緣壁上屋落一小鼠和涎取涎塗之瘡愈鼠活於是精勤化導勵節彌堅宋江夏王義恭最所知重後卒於所住年八十一</p>
曇宗禮懺<p style="margin-left:1em">姓虢秣陵人出家止靈味寺少而好學博通眾典唱說獨步辯口適時應變無盡嘗為孝武唱導行菩薩五禮帝笑朕有何罪而為懺悔宗曰虞舜至聖猶云予違爾弼湯武亦云萬姓有罪在予一人也聖王引咎益以執世陛下德邁往代齊聖虞殷履道思冲寧得獨異帝大悅後殷淑儀薨三七設齋供講宗歎世道浮偽恩愛必離帝乃悽愴良久賞異彌深宗後終於所住著京城塔寺記兩卷時靈味寺有僧意亦唱導有功製談經新聲哀亮有序</p>
慧璩成章<p style="margin-left:1em">丹陽人出家止瓦官寺該覽經論涉獵書史眾伎多閑尤善唱導出語成章動辭製作臨時採博罄無不詣宋太祖文皇帝車騎臧質並提攜友善雅相崇愛譙王鎮荊南要與同往王逆節敗璩遊梁山歸朝宋孝武設齋璩唱導帝問璩今日之集何如梁山曰天道助順況復為逆帝悅之別嚫一萬後勑為京邑都維那大明末終於所住寺年七十二</p>
曇光迴心<p style="margin-left:1em">會稽人隨師止江陵長沙寺性意成事五經詩書算數卜筮無不貫解年將三十喟然歎曰從來所習皆是俗事佛法深理未染一毫豈剪落所宜耶乃屏諸舊業聽習經論識悟過人一聞便印宋衡陽文王義鎮荊州求善教沙門以談佛法眾推於光固辭王自請詣房再三方許給車服人力月供一萬每設齋會無有導師王請光曰普導羣生唯德之大上人何得為辭願必自力光乃迴心習唱製造懺文每處眾執爐道俗傾仰後還京止靈味寺義陽王旭出鎮北徐亦與光同往後宋明設會見光唱導稱善勑賜三衣瓶鉢後卒於寺年六十五矣</p>
慧芬得戒<p style="margin-left:1em">姓李預州人幼有殊操十二出家住穀熟縣常山寺學業優深苦行精峻每赴齋會常為大眾說法梁楚之間悉奉異化魏當滅法奔而至江感舡自至渡也至京止白馬寺御史中丞袁愍孫嘗謂道人偏執未足與議乃命左右令侯沙門試欲詰之會得芬至袁先問三乘四諦之理後辨老莊儒墨之談芬又素善經史音吐流便自旦之夕義不能屈於是敬以師禮令子弟悉從受五戒芬又善神咒所治必驗後自病篤人勸以酒下藥謂弟子曰人多臨死破戒吾今去矣齊永明三年卒七十九臨終有訓誡遺文云云</p>
道儒改惡<p style="margin-left:1em">姓石渤海人寓居廣陵少懷清信志樂入道宋臨川王義慶鎮南兗州儒以事白王贊成厥德為啟勑度之蔬食讀誦凡所之造皆勸人改惡修善遠近宗奉遂成導師言無預撰發響成製元嘉止建初長沙王請為戒師盧丞祖伯冲孫等共買張敬兒故廟為儒立寺今齊福寺是也儒以永明八年卒八十一矣閑心寺有僧嘉亦善唱說振譽於宋末齊初</p>
慧重信悟<p style="margin-left:1em">閔氏魯國人僑居金陵早懷信悟有志從道願言未遂<span class='corr'>已</span>長菜食每率眾齋常自唱導如是累時乃上聞宋孝武大明六年勑為新安寺出家於是專唱說稟性聰敏議悟深沈言不經營乃如瓶注凡預聞者皆連留信宿增其懇詣後止瓦官寺永明五年卒七十三瓦官有僧法覺又敦信重之業亦善唱導有名齊代矣</p>
法願照鏡<p style="margin-left:1em">姓鍾名武厲先穎川長社人祖避難居吳興長城願嘗為梅根冶監有施慎民來代之願為新道令家本事神身習鼓舞世間雜伎無不精練又善占相自以鏡照面云我不久當死於是出都以傭相作業宗殼沈慶微時請願相之願曰宗為三州刺史沈位極三台歷相眾人所驗非一宋太祖聞而試之取一奴一囚衣冠之令願相之願指囚曰君多厄難下階便著鏁謂奴曰君是賤人暫時得免帝大異之勑知祕述後求之出家三啟方許為上定林寺遠公弟子孝武龍飛宗殼出鎮廣州請願同往奉為五戒師也殼又遷豫州後譙王搆逆太白犯南斗願令迴心果得益州刺史後被僧導讒奏孝武勑直閣沈攸逼令食肉折齒不從又令罷道然禪戒不虧太始六年帝崩却出家住光宅寺齊高師禮武帝亦然永明三年因兄亡愿乞還鄉少時勑又重請止湘宮寺脚疾帝駕自幸親臨不出席迴蹕而去又惠太子嘗往問訊願不命坐作禮而立迴謂願曰蕭吹清饒以為供養其福云何願云昔妙音菩薩八萬伎樂供養佛尚不如志心今吹竹管子打死牛皮此何足道其秉德邁時皆此之類其王侯妃主並從受戒悉尊師禮願往直前無有通白咸致隨喜日盈萬計願未嘗畜聚皆作福田利益一切乃至蟲鳥乃至囚禁興功立德數不可紀又善唱導說法率由心抱乃至宮商言戲以代時適機為要可謂其智可及其愚不可及入定三日不食語弟子曰汝失飯籮矣後有近火寺在下風弟子曰可出願曰佛若被燒我何取活苦心告佛於是三面被燒唯寺不燼齊永元二年八十七卒矣</p>
法鏡必行<p style="margin-left:1em">姓張吳興鳥程人幼而樂道事未獲從值慧益燒身啟帝度人鏡預其一事法願為師既得入道履操冰霜人施為懷曠拔成務於是研習唱導有邁終古齊文宣王厚相禮待鏡誓心弘道持志如一不拘貴賤有請必行無避寒暑財不畜私常興福業建武初以其信施立齊隆寺居之鏡為性敦美以賞接為務道俗交知莫不愛悅雖義學功淺而領悟自然造次嘲難必有酬酢齊永明二年卒年六十四又瓦官寺道親彭城寺寶興耆閣寺道澄並皆祖述宣唱高韻華言非忝前例傾動眾物論者從之今上為長沙宣武王治鏡所住寺因改為宣武寺也論曰唱導者蓋以宣唱法理開導眾心云云</p>
</div>
<div class='div-other'><a id='mulu176' />
<p class='h2'><span class='corr'>○</span>雜科一十二人</p>慧明卜龜<p style="margin-left:1em">不知何許人貌似胡目之胡明也利口奇辨鋒涌難加摛體風雲銘目時事吐言驚世聞皆諷之後大採經論不存文句陳文御世多營齋務民百風從明騁衒唇吻機變不思諸有唱導莫不彈指牽引古今包括大致能使聽眾忻忻恐休宣說帝北征祝龜腹文長裂以為不祥齋百僧說意明曰卜征龜破可為千里路通與齊大戰虜二十萬江淮二百城明言中也為以道隆偏意宗猷達悟登曰其量弘矣不測其終</p>
道紀金臧<p style="margin-left:1em">高齊之初大弘成實後事唱導廣讀經論集金藏行焉後自講之七日一遍兼養老母掃塔為業勸人持八戒</p>
法稱動眾<p style="margin-left:1em">江南人通諸經聲清動眾陳氏所化舉朝奉之雖無希世之奇而有隨機之要隋平南與白雲禪師皈秦住興善八內敘論正義開納帝心聲震如雷停駐飛走又善席上談吐驚奇子史丘索都皆諳了年五十卒王為追福沙門法論為墓誌見於別傅矣</p>
真觀八絕<p style="margin-left:1em">字聖達錢塘人姓范祖延蒸給事黃門侍郎父充通直郎散騎常侍母桓氏溫良有德無子誦藥師觀音金剛求子得觀奇相不羣左掌仙文右掌人字口流津液從幼至終未嘗患渴體膚不老舌文如綺聲如鍾響五歲蔬齋執箒扇戲而談講八歲誦詩十六儒書無不通解棋琴文集日新月異善相者曰當為大法師禮義興生公為弟子十誦成實法華日限一卷後遊心方等語曰天下一半錢唐真觀又洪偃曰我具四能爾有八絕義導書詩辨貌聲棋學士博縡嘆曰三千稱首七十當初是上人者當為酬對天台智者重之為法兄弟隋高三命辭疾又有皋亭神姓陳名重請講法華施物捨廟為佛殿後夢智者天人請講等七十四卒天樂來迎頂煖等屈三指觀為愁賦極妙在傳不錄</p>
法韻經導<p style="margin-left:1em">姓陳蘇州人偏工席上碑誌導文誦百餘卷善能引用通經七百餘帙三十而退即聽花嚴又之太岳靈嚴般舟苦行不希名聞後於陽虎島安禪鬼恠不驚後返栖霞三十五卒仁壽四年</p>
立身雷震<p style="margin-left:1em">江表金陵人志雄果不緣浮綺威容肅然見者憚攝有文章工辯對江左法會身之登座創發謦咳砰礚雷震道俗撿襟毛竪大業初帝以聲唱之功動哀情抱賜絹四百段氈四十領尋令門學分均導唱高者慧曠壽法達寶嚴哮吼之勢有餘機變之能未顯人世可覿故不廣也</p>
善權駭眾<p style="margin-left:1em">楊都人住寶田寺初聽成實後樂體人物隨言聯貫若珠璧也然海內包括言辨之最無出江南至於詮品時事機斷不思莫有高者住日嚴道場令五十人行道英聲大德皆號智囊宮內六時禮懺四十九日身則聲調凌人權則機神駭眾三言五言為句讚嘆學士柳顧言諸葛穎等語曰法師辨對皷言甚可訝也穎曰天授英辨也罕高者大業初終五十三矣門人法綱譎謔多奇言雖不繁寫情都盡蕭僕射昆季重之時號學宗綱亦早逝法門掩關矣</p>
智果書辯<p style="margin-left:1em">會稽人率素輕清慈物在性常誦法華頗愛文筆浴以其書勢逼二王晉王命書稱出家人不奉王怒囚因太子出巡上頌而免賜錢一萬金器二枚終于東都六十矣又有慧日寺僧智騫江表人偏洞字源乃至祕閣言義不通亦諮騫也造眾經音又玄應亦以字學有名</p>
法琰新聲<p style="margin-left:1em">姓嚴金陵人聽莊嚴寺爝公成實入義知歸時共贊賞後取瑞應經舉製新聲無不訝之性在知足九十卒貞觀十年矣</p>
慧常梵唄<p style="margin-left:1em">京兆人梵唄之工無以加也飛揚囀弄聲發喉中脣吻不動與人並立推檢莫知隋煬興法若此聲梵聞者何不生善四十餘卒又有興善道英神爽亦以聲梵馳名英穎律偉壯辭氣雄遠大眾一聚方人聲調稜高超眾外興善大殿十畝聲搖門窗爽亦唱梵彌工長引愜洽人心又豫州照機寺曇寶年六十計常講觀音亦聲調超挺特異人倫寺有塔墓至於靜夜於上讚禮聲周三十里四遠所聞無不驚仰</p>
智凱童子<p style="margin-left:1em">姓安江表揚州人家世大富奴僕甚多年在童稚雅重嘲謔引諸羣小百人同戲街巷以為自得陳氏臺省門無衛禁凱率其戲侶在太極殿前號令而過朝宰江總顧其約束銓敘駐步訝之相視笑曰此小兒主至學年弃前所作師吉藏出家偏受三論後習子史今古集傳有關意抱輙條疎之能於唱導隋末唐初嘉猷漸著廣誦多能罕有其類道士張鼎雄辨難加自悵聲小為凱陵架欲待言了方肆其言敘其帝德凱廣引古今一代宰伯同賞標奇臨機之妙銛鋒若此而情均貧富赴供不倫差也後隨王道宗終靈山</p>
寶巖法師<p style="margin-left:1em">住京法海寺氣調閑放言笑聚人情在道俗日之說法師每講經論名同事異論師所設務存章句清判生起採結詞義巖之制用隨狀立儀所有控引多取雜結藏百喻異相[耳*然]璧觀公導文王儒懺法梁烏沈約徐庾晉宋等數十家包納喉衿觸興抽拔每便援引京邑諸集塔寺肇興費用所資莫匪泉貝雖玉石通集藏府難開及巖之登座按几顧望不及吐言擲物雲崩須臾坐沒方乃命人從物談敘福門先張善道可欣中述幽途可厭後以無常逼奪終歸長夜提耳抵掌速晤時心莫不解髮撤衣書名記數尅濟成造咸其功焉時有人云夫說法者當如法說不聞陰界之空但言本生本事巖曰主事所明為存陰入無主但濁世情鈍說陰界者皆昏睡也故隨物附相用開神府可不佳乎貞觀初卒七十矣</p>
</div></div>
<p class='juan'>釋氏六帖卷十二終</p>
</div><!-- end of div[@id='body'] -->
</body></html>