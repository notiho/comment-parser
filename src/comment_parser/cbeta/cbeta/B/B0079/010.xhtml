<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu163' />
<p class='juan'>釋氏六帖卷第十</p><p class="byline">齊州開元寺講俱舍論賜紫明教大師義楚集</p>
<div class='div-other'><a id='mulu164' />
<p class='h1'>法施傳燈部第十五</p>仕行道行<p style="margin-left:1em">釋朱仕行穎川人志業方正少懷遠悟脫落塵俗出家已後專務經典常講道行經每歎譯理不盡乃於魏甘露五年發跡長安西度流沙至于闐得梵書正本九十章彼國多小乘學遂以白王漢地沙門欲以婆羅門書惑亂正法王不禁之聾盲漢地王之咎也王即不聽賷經來仕行白王求火燒為正于是殿前積火誓畢燒之其經不損王大信之本到漢地叔蘭譯為放光般若仕行終於于闐年八十尸燒之不散王眾歎曰若真聖人散之應聲即散孫綽讚起塔供養弟子法饒來具述此事</p>
孝龍小品<p style="margin-left:1em">淮陽人少以風姿不羣神彩卓犖高論適時披味小品以為心要陳留阮瞻穎川庾凱並結知音之交世呼八達人共嘲之曰大晉龍興天下為家何不全髮膚去袈裟龍曰彼為我辱我棄彼榮故無心於貴而愈貴無心於足而愈足矣其機詞適時皆此類也叔蘭初譯放光龍披閱旬日便講不知所終孫綽贊曰小方易擬大器難像桓桓孝龍尅邁高廣物竟宗歸人思效仰雲泉彌漫蘭風<span class='corr'>肹</span>響</p>
僧淵放光<p style="margin-left:1em">西域人生於長安貌雖胡人語實中國容止詳正志業弘深誦放光道行二部般若晉成之世與康法暢支敏度等過江暢亦有才思著人物始義論等暢常執麈尾每值名賓清談盡日庾元規謂暢曰麈尾何以常在曰廉者不求貪者不與故得常在敏度聰哲有譽著譯經錄淵雖德途暢度而別以清約自處乞食資身人未之識後遇殷浩因問佛經深遠之理自晝至曛浩不能屈又王茂弘以見鼻高目深戲之淵日鼻面之山眼面之淵山不高不靈淵不深不清後之豫州立寺依江山聚徒而講道等</p>
法雅比外<p style="margin-left:1em">河間人凝正有器度少善外學長通佛義衣冠仕子咸附諮稟時依門徒並世典有功不善佛理雅乃與康法朗等以經中事數擬配外書為生解之例謂之格義比對以訓門徒雅風彩麗樂善於應機外典佛經遞互講說與道安法汰每以披釋凑疑共盡經要後立寺於高邑僧眾百餘訓誘無怠雅弟子曇習祖述先師善於言論為趙太子石宜所敬重矣</p>
法朗遇聖<p style="margin-left:1em">中山人少出家善戒常讀經至雙樹鹿苑鬱而歎曰不值聖人須觀聖處乃與四人同學發趾張掖西過流沙行至三日路絕人蹤往見一古寺艸木沒人有壞室兩間見三僧各住其一一人誦經一人患痢狼藉縱橫朗曰出家同道以法為親不見即已豈可見而捨耶乃停六日為洗濯供養語朗曰比房是我和尚已成無學可往問訊為朗曰不須遠遊自力行道四人住朗遊諸國研尋經論後於中山開講聽眾數百綽為其贊朗有弟子令韶鴈門人少遊獵後出家善禪業每入定數日不起復居柳泉穴處宴坐朗終後刻木為像朝夕禮事綽正像論云呂韶凝神於中山即其人也</p>
法乘神悟<p style="margin-left:1em">未詳何許人幼而神悟超絕懸鑒過人依竺法護為沙彌時有志氣護甚嘉焉護道被關中資財殷富時甲族欲奉大法<span class='corr'>試</span>護道德偽往告急求錢二十万護未咨乘年十三侍立師側即曰和尚意已相許客退乘曰觀此人神色非實求財將觀師德護曰吾意亦然明日客果將諸屬百餘口詣護請受戒具謝求錢之過於是師資名布乘後到燉煌立寺延其學侶忘身為道豺狼革心戎狄知禮太化西行乘之力也後終所住綽道賢論以乘比王濬冲又高士季顒為作贊傳同學法存山拪履操知名當世也</p>
竺潛蓬戶<p style="margin-left:1em">姓王琅琊人字法深晉丞相武昌郡公敦之弟年十八出家事中州劉元真為師真乃早有才解故綽為贊曰索索虛衿翳翳閑冲誰其體之在我劉公談能彫飾照足開朦懷抱之內豁爾每融潛剪削浮華崇本務學微言興化譽洽西朝風姿容貌堂堂如也年二十四講法華大品聽徒五百晉末過江宋元皇及肅宗帝丞相王茂弘太尉庾元規並欽風德友而敬焉建武太寧中潛恆著屐至殿內時人咸謂方外之士後隱迹剡山問道者結侶而至潛講二十餘年哀帝重法遣使殷勤徵請乃至簡文尊重挹服後劉恢嘲之道人何以遊朱門曰潛為蓬戶司空何次道遵以師資之敬後往剡仰山遂其先志支遁令人買仰山之側沃州小嶺欲為幽棲潛答云豈聞巢由買山而隱來可相給晉寧康二年卒八十九矣宋武賻錢十萬為葬綽以潛比劉伯倫仰山復有法友志業強正年二十四便能講說又法蘊悟解入玄尤善放光經康法識亦有義學之功善艸隸又康昕亦善書各為右軍書艸人竊貨之莫能識也又法濟幼有才藻作高逸沙門傳凡此諸人皆潛之神足孫綽為之贊不復具抄錄矣</p>
支遁道林<p style="margin-left:1em">支遁字道林姓關陳留人幼有神瑝聰明秀徹初至京師太原王濛重之陳郡殷融與衛玠交謂其神情莫繼及見遁歎息以為重見若人隱居餘杭山二十五年謝安聞而善之王洽劉恢殷浩許詢郗超孫綽桓彥表王敬仁何次道王文度謝長遐表彥伯等一代名流皆著塵外之狎遁嘗在白馬寺與劉系之談莊老逍遙云各適性遁曰桀跖以殘害為性彼亦逍遙遁注逍遙篇羣儒歎服後還剡山謝安致書曰思君日積等王羲之素聞遁名未信實德一日往之乃深歎仰請住靈嘉寺又之沃洲聽徒常百隨稟時有墮者乃著座右銘勸勗之辭甚苦切在傳不錄又著釋矇論晚移石城山立棲先寺也注安般四禪諸經著遊玄論聖不辨知論追踪馬鳴躡影龍樹至晉哀徵請住東安寺講道行濛作數百語與遁自為才思無加遁曰別君多年語了不長濛有慚色郗超問安石遁公談何如嵇中散安曰嵇努力哉超後與諸知書云遁公數百年來紹明大法令真理不絕一人而已又上書乞歸東山在傳極妙略云貪道野逸東山與世異營菜蔬長阜漱流清壑繿縷畢世絕窺皇階不悟乾光曲曜猥被蓬蓽頻奉明詔使詣上京進退惟谷不知所厝自到天庭屢蒙引見優遊賓禮采以微言每悔才不拔滯理無拘新不足對揚玄模允塞視聽踧踖侍人流汗位席且四翁赴漢干木蕃魏皆出處有由默語適會今德非昔人動靜乖喪理遊魂禁省皷言帝側將困非據何能有為且歲月僶俛感若斯之歎願陛下特放遣歸林薄以鳥養鳥所荷為優謹露板以聞申其愚管裹粮望路伏待慈詔勑即許焉資給發遣一一豐厚名流送別征虜蔡子叔前近遁坐謝安石後至蔡暫起石移近座蔡至和褥舉謝擲地謝不介意時賢所慕如此而歸剡山有人遺馬以畜之憐千里之駿遺鶴放之冲天之物豈為耳目之翫乎晉太和九年卒五十三矣郗超為序傳袁宏為銘贊周曇寶昧孫綽為論以遁方向子期後高士載達經遁墓歎曰德音未遠拱木已繁等有同學法虔精理入神先遁亡凡遁所著文論十卷盛行於世又有竺法仰惠心多聞為王坦之所重亡後見形詣坦勗行業令修焉示其因果等</p>
法蘭伏虎<p style="margin-left:1em">姓干高陽人少有異<span class='corr'>操</span>十五出家便以精勤為業研諷經典以日兼夜求法問道必在眾先迄在冠年風仰秀逸道振三河名流四遠性好山水多處嵒壑曾遇冰雪有虎來入蘭房山中神祇常來受法德被精靈皆此類也後過江居石城山元華寺時人以其神雋比庾元規孫綽道賢論並阮嗣宗後求法西域至交阯而終支遁贊曰于氏超世綜體玄旨嘉遁山澤仁被虎咒等</p>
法開善醫<p style="margin-left:1em">蘭公弟子深思孤發獨見言表善放光及法華又祖述耆婆善通醫道曾乞食遇婦人在艸危急曰此易治耳時主人宰羊為祀令取少肉為羹食竟因氣針之羊膜裹兒生也昇平八年孝宗有疾開知不起果崩後居石城元華寺有弟子法威清悟有樞辯孫綽為之贊曰易曰翰白詩美蘋藻班如在場芥若停潦干威明發介然遐討有潔其名無愧懷抱謝安王文度皆友重之或問法師何以醫術經懷答曰明六度以除四魔之病調九候以療風寒之疾自利利人不亦可乎年六十卒於山寺綽曰才辯縱橫數術弘教</p>
道邃古風<p style="margin-left:1em">燉煌人少失覆廕親叔養之孝敬竭誠若奉其母十六出家事蘭公為弟子學業高明內外該覺善方藥美書札洞諳殊俗尤巧談論護公常言邃有古人之風若不無年當為大法梁棟後與蘭公過江謝慶緒大相推重性好山澤為人不屑毀譽未嘗以塵近經抱後隨蘭公往西天於交阯遇疾而終年三十一郗超圖形支道著銘曰英英上人識通理清朗質玉瑩德音蘭馨綽以邃比阮咸又法行亦善方藥識者為對在洛中也</p>
法崇戒節<p style="margin-left:1em">未詳何處人也少入道以戒節見稱加又敏而好學篤志經記尤長法華一教嘗遊湘江山精化為人請受戒捨山為寺崇居少時化洽湘土後還峴山茅菴澗飲取欣禪慧學者湊焉與隱士孔淳盤遊極目披襟領契崇乃歎曰緬想人外三十餘年傾蓋于茲不覺老之將至崇卒於山著法華義疏四卷又有釋道寶姓王晉丞相導之弟弱年信悟避世辭榮親舊諫止莫之能制香湯澡沐將就下髮乃歌曰安知万里水初發濫觴時復以日勤於道義解馳名行可軌於人戒能伏物時匠推焉</p>
法義開腹<p style="margin-left:1em">年十三遇深公便問仁義與利是君子所行孔丘何以罕言深曰物尠能行是故寡言深見其幼而頓悟勸令出家於是棲志法門從深受學遊亦眾典尤善法華後辭深出京大開講席王導孔敷並承風敬友晉興寧中還江左保山受業弟子常有百餘至咸安二年忽患心氣常念觀音乃夢一人破腹洗腸因是而愈傅亮云吾先君與義公遊處每聞說觀音神異莫不大小肅然晉寧康一年武皇帝請講太元五年卒年七十四帝以錢十万買亭崗為墓起塔三級弟子曇爽墓所立寺名新亭宋武改為中興又改天安矣</p>
僧度絕偶<p style="margin-left:1em">姓王名晞字玄宗東莞人雖少孤微而天姿秀發至年十六神情爽拔卓爾異人性度溫和鄉隣所羨時獨與母居孝事盡禮求同郡楊德慎女亦乃衣冠女字苕華容貌端正兼善典墳與度同年求婚相許未及成禮華母亡頃又父歿度母亦卒度見無常忽然感悟乃捨俗出家改名僧度抗迹塵表避地遊學苕華服畢自惟三從之義無獨立之道乃與書曰髮膚不可傷毀宗祀不可頓廢令其顧世教改遠志曜翹爍之姿於盛明之世遠休祖考之靈近慰人神之願并詩五首一云大道自無窮天地長且久巨石故叵消芥子亦難數人生一世間飄若風過牗榮華豈不茂旦夕就彫朽川上有餘吟日斜思皷缶清音可娛耳滋味可適口羅紈可餝軀華冠可曜首安事自剪削躭空以害有不道妾區區但令君恤後度答書曰夫事君而治一國未若弘道以濟万邦事親以成一家未若弘道以濟三界髮膚不毀俗中之近言且被袈裟振錫杖飲清流詠般若雖公王之服八珍之饍鏗鏘之聲煒曄之色不與易也若能懸契則同期於泥洹且人心各異有若面焉卿之不樂道猶我之不樂俗卿年德並茂宜速有所慕莫以道士經心而坐失盛年亦報詩五首一曰機運無停住倏忽歲時過巨石會當竭芥子孰云多良由去不息故令臨川嗟不聞榮啟期皓首發清歌布衣可暖身誰論餝綾羅今世雖云樂當奈後生何罪福良由己寧云已恤他華乃感悟深信度於是專精佛法披味羣經著毗曇旨歸亦行於世後不知所終時河內有竺惠超行解兼著與高士鴈門周續之友善注勝鬘經行於世矣</p>
道安印手<p style="margin-left:1em">姓衛常山扶柳人家世英儒早失覆蔭為外兄孔氏所養年七歲讀書再覽能誦鄉人嗟異至年十二出家神性聰敏而形貌甚黑陋不為師之所重驅役田舍至于三年執勤就勞曾無怨懟篤性精進齋戒無闕數歲之後方啟師求經師與辯意可五千言安賷入田因息就覽暮歸以經還師更求師曰昨經不讀曰已誦復與成具光明經一卷不減一万言如初還師師怪異之執經覆之不差一字師大驚嗟後為受具戒恣其遊學至鄴遇佛圖澄澄見而嗟歎與語終日眾以貌陋輕怪澄曰此人遠識非爾儔也義解驚眾時語曰漆道人驚四隣後入濩澤之飛龍住太行從化者中分河北年四十五還冀聽徒數百後之襄陽呼林百升等集經目錄立檀溪寺鑄銅像有習鑿齒鋒辯天逸籠罩當時致書通好相謁云四海習鑿齒安曰彌天釋道安遺梨十枚手分數足晉武有詔通問符堅素聞安名遣丕南攻襄陽得道安鑿齒為一人半矣又沙門依為姓釋果與經同又曰學不師安義不中難堅承石氏之亂民戶殷富四方略定東極滄溟西併龜茲南苞襄陽北盡沙漢唯建業一隅未能抗伏堅欲圖之石越等諫不納堅出東苑命安昇輦僕射權翼諫道安毀形寧可參廁堅勃然作色曰安道德可尊勑僕射扶安昇輦謂安曰朕欲南遊諫不從收也安注諸經常恐不合佛意夢道人曰合理即賓頭盧上座安公所制三例一曰行香定座上講二六時禮懺三布薩等天下行之願生知足感異僧來宿令設浴示其天相七十二終堅臨喪慟哭曰吾將不濟乎安師捨矣為立級寺安葬左臂有肉環號為寶印手菩薩右肘上有方肉通文綽為名德傳釋道安博物多才通理又為之贊物有廣瞻人固多宰淵淵釋安專能兼陪飛聲汧壟馳名淮海形雖革化猶若常在竺道安非也姚即別也</p>
法和定義<p style="margin-left:1em">尊州人少與安公同學以恭讓知名善能標明論總悟解疑滯因石氏之亂率徒入蜀巴漢之士慕德成羣聞襄陽陷沒自蜀入關住平陽寺後於金輿谷與安公共登之曰一從此化竟測何之安曰法師持心有在何懼後生若慧心不萌斯可悲矣後與安公詳定經義後晉王姚緒請住蒲坂講說後勑語弟子俗內煩惱苦累非一乃正衣服繞佛禮拜還坐本處以衣蒙頭奄然而卒年八十矣</p>
僧朗預見<p style="margin-left:1em">京兆人少遊方問道長還關中專當講說嘗與數人同共赴請行至中途告同志曰君等寺中衣物有竊者即返如言朗蔬食布衣志躭人外偽秦皇始九年移卜太山與隱士張忠為林下之友每共遊處忠後為符堅所徵至華陰而卒朗於金輿谷琨[王*崙]山中別立精舍今號神通寺焉符堅欽其德遣使䞋遺後沙汰詔曰朗公戒德冰霜學徒清秀琨[王*崙]一山不在搜例秦姚興亦重其德燕主慕容德給以二縣租稅此谷中舊多虎及朗居之猛獸歸伏晨行夜住道俗無滯有眾來謁朗皆預知人數設食無闕莫不歎其預見之明八十有五卒於山復有友僧敦冀州人少遊汧壟長歷荊雍妙通大乘兼善數論著人物始義論亦行於世</p>
法汰西北<p style="margin-left:1em">東莞人少與安公同學雖有才辯不逮而姿貌過之與安避難行至新野安分張徒眾令汰下京臨別謂安曰法師儀軌西北下座弘教東南江湖道術此焉相忘矣至於高會淨國當期之歲寒耳於是分手泣涕而別乃與弟子曇一曇二等四十餘人㳂江東下遇疾停陽口時桓溫鎮荊州遣使要過供事湯藥安公又令弟子惠遠下荊問疾汰病小愈汰形長八尺風姿可觀含吐蘊藉辭若蘭芳時有沙門道恆頗有才力常執心無義大行荊土汰曰此是邪說應須破之乃大集名僧令弟子曇一難之據經引理折駁紛紜恆仗口辯不屈惠遠就席攻難數番關責鋒起恆屈而伏汰又下都止瓦官寺晉太宗簡文帝皇深相敬重請講放光帝親臨幸王侯公卿莫不畢集三吳負袟聽者千數又大興寺殿宇焉王洽王珣太傅謝安並欽敬無極忽語弟子曰吾將去矣晉太元十二年卒春秋六十八孝武詔曰汰法師道播八方澤流後裔奄爾喪逝痛貫于懷可賻錢十万葬事所須官備二弟子有名於世矣</p>
僧先卓操<p style="margin-left:1em">冀州人常山淵公弟子性純素有卓操為沙彌時與安相遇於逆旅安亦未受具因共披陳志慕神氣慨歎臨別相謂曰若俱長大勿忘同遊先受具厲行精苦學通經論值石氏亂隱飛龍山遊想巖谷得志禪慧安公亦至相遇欣然為昔誓始從因共披文屬思新悟尤多安曰先舊格義於理多違先曰且當分折逍遙何容是非先達安曰弘讚理教宜令允愜法皷競鳴何先何後先與安遊襄陽而卒又有沙門道護亦冀州人貞節有慧解與安相遇乃共言曰居靖離俗每欲匡正大法豈可獨步山門使法輪輟軫宜各隨力所被以報佛恩眾僉曰善遂各行化後乃不知所終矣</p>
僧輔學苦<p style="margin-left:1em">大鄴人少持行執節貞苦學通諸論兼善經法道振伊洛一都宗事值西晉飢亂輔道安隱於濩澤研精辯折洞盡幽微憩荊州上明寺單蔬自節禮懺翹勤誓生知足時琅琊王忱為荊州牧藉輔貞素請為戒師一門宗奉後未亡二日忽云明日當去至于臨終妙香滿室梵音相系道俗奔波來者万數是日後分無疾而化年六十因葬寺中僧為起塔</p>
僧敷神論<p style="margin-left:1em">未詳氏族學通眾經尤善放光道行般若因晉末亂移居江左止于京師盛開講說緇儒莫不推伏沙門道嵩亦才解相次與道安書云敷公研微秀發非吾等所及時異學之徒咸謂心神有形但妙於万物敷乃著神無形論以有形便有數盡等又著放光等義疏終於京師瓦官寺七十餘矣</p>
曇翼感像<p style="margin-left:1em">姓尚汲郡人年十六出家事安公為師少以律行見重學通三藏為門人所推經遊蜀郡刺史毛璩設施中食躬自瞻奉見於食中有穀一粒先取食之璩密敬異與米千石翼受而分施隨安在檀溪寺晉長沙太守滕畯捨宅為寺告安公求一僧為綱領安謂翼曰荊楚士庶始欲歸心非爾而誰翼遂杖錫而往後感舍利金像又往洞庭取木神現送之翼年八十二而終終日像圓光奄然靈化莫知所之道俗咸為翼之通感時長沙復有僧衛沙門學業甚著為殷仲堪所重善十住注解也</p>
法遇受杖<p style="margin-left:1em">不知何許人弱年好學篤志墳典而任性夸誕傍若無人後與安公相遇信伏投簪師事深生悟解折挫本心謙虛成德義陽太守阮保聞風欽德後居長沙講受業四百人一僧飲酒廢夕燒香遇乃罸而不遣安公知以竹筒盛一荊杖手自緘封題以寄遇遇開封見杖置香橙上行香遇乃起向杖致禮伏地命維那行杖三下垂淚自責時境內道俗聞者莫不歎息因之厲業者甚眾卒於江陵年六十矣</p>
曇微一滴<p style="margin-left:1em">河內人年十二投道安出家安尚其神彩且令讀經史三年十六方許剃髮於是專務佛理鏡測幽凝未及立年便能講說志業尚素而以洪雅見重後隨安在襄陽符丕寇境乃東下荊州止上明寺每法輪一轉白黑奔波常顧解有所從乃圖寫安形存念禮拜於是江陵士女咸向西致敬印手菩薩或問法師道德也何如和尚微曰和尚內行深淺未可測也外緣所被多諸應驗在吾一渧寧比江海耶以晉太元二十年卒臨亡之日體無餘患上堂同眾中食因而告別食竟還房右脅而化七十三矣著立本論九篇六識旨歸十二首今並行於世矣</p>
道立知命<p style="margin-left:1em">不知何許人少出家事安公為師善放光經又以老莊微應佛理頗屬意焉性澄靖不涉當世後隨安入關隱覆舟山潛思禪定或七日不起後夏初出山集眾講大品般若或問其故曰我止可至秋欲令所懷粗訖耳自恣後日果無疾而終時人故謂之曰知命矣</p>
曇戒禮誦<p style="margin-left:1em">姓卓南陽人晉外兵郎棘陽令潛之弟居貧務學遊心墳典後聞于法道講放光經乃借衣一聽遂悟佛理廢俗從道伏事安公為師博通三藏誦經五十餘万言日禮五百拜佛晉臨川王甚知重後疾篤常誦彌勒不絕弟子智生問何不願生安養戒曰吾與和尚等八人願生知足餘皆得生故有願耳言畢即有光照於身容貌更悅奄爾遷化年七十葬於安公基左</p>
法曠曇印<p style="margin-left:1em">姓畢下邳人寓居吳興早失二親事後母以孝家貧無畜積躬耕壟畝以供色養及後母亡行喪盡禮服闋出家事沙門竺曇印為師印明叡有道行曠師事竭誠遂受具戒栖風立操卓爾殊羣履素安業志行淵深印嘗疾病危篤曠乃七日七夜祈誠禮懺見五色光照印房戶印如覺有人以手案觸所苦遂愈後辭師遠遊廣尋經論還止於潛青山每以法華為會三之旨無量壽為淨土之因常吟詠二部有眾即講獨處則誦謝安吳興故往展敬解駕山椒陵峯步往晉簡文勑堂邑太守曲安遠詔問起居諮以妖星曠曰昔宋景修福妖星移次陛下光輔以來正刑允輯天下任重万機事殷失之豪釐差之千里唯當勤行德政以塞天譴貧道必當誠心上答正恐有心無力耳晉興寧中東遊禹穴住若耶孤潭養志謝慶郗超結侶趍塵時東土多疫疾曠少習慈悲兼善神咒疾者祈皆愈有見神鬼常隨逐曠時道隣造像乃為造殿即成晉孝武欽承請以師禮住長干寺元興初卒年七十六散騎常待顧愷為作贊傳</p>
道一隱智<p style="margin-left:1em">姓陸吳人少出家貞正有學業而晦跡隱智人莫能知與之久處方悟其神王珣兄弟深加敬事晉太和中出都止瓦官寺從汰公受學數年之中講傾都邑汰有弟子曇一雅有風操時人呼曇為大一道一為小一名德相繼晉簡文重敬之帝崩汰死一乃還東吳止虎丘山晦影幽谷時若耶山有帛道猷本馮山陰人性卒素為吟詠之友時造金牒像號一為九州都維那晉隆安中卒七十一矣孫綽為贊馳辭騁說因緣不虛惟茲一公綽然有餘譬若春圃載芬載敷條被倚蔚枝幹森疎一有弟子有名傳於世矣</p>
慧虔確然<p style="margin-left:1em">姓皇甫北地人少出家奉持戒行志操豁然憩廬山十有餘年道俗慕德者眾羅什新出諸經虔志存敷演以遠公在山足紐振玄風虔乃東遊吳越矚地弘通以晉義熙初投山陰嘉祥寺謹說新經經五載得疾少時自知不起乃屬想安養祈誠觀音淨嚴德尼夢觀音幢蓋迎虔侍者咸聞異香久之乃歇道俗見聞咸生歡喜</p>
慧遠五備<p style="margin-left:1em">姓賈鴈門樓煩人年十三隨舅令狐氏遊學許洛博綜六經尤善莊老性度弘偉風鑒朗拔雖宿儒英達莫不服其深致年二十一欲度江就苑宣子共契值石虎死中原亂南路塞之太行遇安公弘法一面盡敬真吾師也後聽般若豁然而悟歎曰儒道九流真糠粃爾與弟慧持投簪落<span class='corr'>䰂</span>委命受業厲然不羣常欲總綱維大法為任情思諷持以夜續晝縕纊少聞昆弟恪恭曇翼給以燈油安歎知人安公歎曰使道流東國其在遠乎年二十四便就講說後安入襄陽遠之廬岳住龍泉寺感枯泉重涌又慧永居西林寺請遠住焉荊牧桓伊復為遠造東林寺負香爐峯帶瀑布白雲滿室清泉環階造佛影窟著銘贊之後有諸賢集焉劉遺民富次宗周續之新蔡畢頴之南陽宗炳張菜民張季碩等並弃世遺榮依遠遊止遠乃於無量壽佛前建齋立誓共期西方令劉遺民著其願曰惟歲在攝提秋七月戊辰朔二十八日乙未法師釋慧遠貞感幽奧霜懷特發乃延命同志息心貞信之士百有二十三人集於廬山般若精舍彌陀佛前以香花敬薦而誓焉有僧獻竹如意由不敢陳有惠善欲難遠公而自流汗荊州殷仲堪過山展敬司徒王謐致書禮宋武致書存敬并送錢米羅什入關遣書通好曰有五備福戒博聞辨才深智備矣姚興書札不絕桓玄禮重欲令罷道後影不出山迹不入俗四十年送客不過虎溪八十三終謝靈運宗炳立碑表德所著論序詩集十卷五十篇行於世矣</p>
慧持稱首<p style="margin-left:1em">遠公之弟冲默有遠量年十四學讀書一日當餘一旬善文史巧才製年十八出家共事道安形長八尺風神雋爽常躡艸屐衲衣半脛常止廬山徒屬莫匪英秀往返三千皆以持為稱首持有姑為尼名道儀住江夏聞京師佛法盛行持送姑至衛軍王珣深相器重時有西域僧誦四阿含珣請出中阿含持為校閱還山豫章太守范甯請講法華四方雲集珣與甯書云遠公持公熟愈甯答云誠為賢兄賢弟也王重書曰但令如兄誠未易有况復弟賢耶袞州牧王恭與僧儉書曰遠持兄弟至德何如儉答曰綽綽焉信有道風矣持公嘗隆安三年辭遠入蜀苦留不止遠曰人生愛聚汝獨樂離如何持亦悲曰若滯情愛聚不應出家正以西方為期兄弟收淚而別達荊州牧殷仲堪桓玄苦留不住到蜀住龍淵精舍大弘佛法刺吏毛璩雅相崇挹講化大行七十有六終誡諸弟子曰戒如平地万善依之而生汝等宜其謹哉以房東間經籍付弟子道弘西間與曇蘭並業行清敏係軌師蹤在日有昇堂者皆號登龍門</p>
慧永指馬<p style="margin-left:1em">姓鄱河內人年十二出家伏事曇現為師後又伏膺於安公比欲與遠之羅浮山永先行至潯陽郡人陶範苦留住廬山西林寺後與遠同居有終焉之志永真素自然清心尅<span class='corr'>己</span>言常含笑語不傷物躭好經典善於講說蔬食布衣樂以終歲又於嶺上立禪室有至房者常聞異香兼有一虎人至永令虎上山永曾因出日晚還山烏橋營主醉騎馬當路永以杖指馬即驚走營主謝過永曰此戒神所為耳非貧道本意聞者歸心鎮南將軍何無忌作鎮潯陽爰集虎溪請永及遠遠領徒眾百餘永築杖衲衣攜鉢而神氣自若咸重真素願生西方以晉義熙十年遇疾少時忽<span class='corr'>斂</span>衣合掌如有所見眾咸驚問答云佛來言終而卒年八十三道俗在山七日咸聞異香時廬山又有僧融亦苦節通靈能降鬼物</p>
僧濟其人<p style="margin-left:1em">未詳何許人晉太元末入廬山從遠公受學大小諸經及世典書數皆遊練心抱貫其深要年始過立便出邑開講歷當元匠遠每謂曰共吾弘法爾其人乎後有少疾願生西方要識其相白遠遠與一炷濟憑几執之停息又請眾講無量壽經讀經目迎化佛右脅而卒年四十五矣</p>
法安伏邪<p style="margin-left:1em">遠公弟子有戒行講說眾經兼習禪業開化愚朦袪邪歸正晉義熙中陽新縣大社樹下築廟左右居民為居被虎食者夕有一二安遊暮至人畏其虎早已閇門安至樹下通夜坐禪虎負人至見安善伏安為說法受戒虎乃踞地有頃而去村人見安大驚謂是神人士庶宗奉虎災尋息改廟為寺左右田園皆捨為眾後欲鑄佛夢人指地下有其鍾得之而成後不測終</p>
曇邕不羣<p style="margin-left:1em">姓楊開中人仕偽秦至衛將軍形長八尺雄武過人太元八年從符堅南征迴乃投安公出家後之廬岳師遠受業內外經書多所綜涉志尚弘法不憚疲苦後為遠入關致書羅什十有餘年皷擊風流搖動峯岫強桿果敢專對不辱京師道場僧鑒挹其德解邕後扚廬山西南別立禪宇後感山神侍從受戒施外國匙<span class='corr'>筯</span>禮拜辭別而去遠終至孝後住荊州竹林終</p>
道祖易悟<p style="margin-left:1em">吳國人少出家為臺寺支法齊弟子幼有才思精勤務學後與同志僧遷道流等師遠公七年山中受戒各習經論日有所新遠每謂祖等易悟盡如此輩不復憂後生矣遷流等並年二十八而卒遠歎曰此子並才義英茂清悟日新懷此長往一何疾哉祖後還京瓦官寺講桓玄觀聽曰後發愈於遠公但儒博不逮耳元熙年卒七十三矣又遠有弟子名惠要亦解經律尤長巧思山中無刻漏乃泉水中立十二葉芙蓉刻木因泉波轉定十二時晷影無差亦曾作木鵝飛數百步又有曇順曇詵受業遠公並有懿德順劉遵請為竹林寺主詵注維摩經著窮通論又法幽道恆道授百餘人或義解深明或匡整眾事或戒行清高或禪思深入並振名當世傳業于今矣</p>
僧䂮侍中<p style="margin-left:1em">姓傅北地潯陽人晉河間郎中令遐之子少出家止長安為如覺法師弟子覺亦一時法匠䂮初從受業後遊樊沔之間通六經及三藏律行清謹能匡振佛法姚長及興早挹風名素所知重及僭有關中深相頂敬興信三寶僧尼既多有其過犯者乃立僧主命䂮為國內僧主遷掌僧錄給車輿人吏䂮資侍中秩傳詔羊車各二人並有厚給五眾于時肅清䂮自步行車輿給老病所獲厚利悉充眾用雖年在秋方而講說經律勗眾無倦以弘始之末卒長安大寺年七十</p>
道融論義<p style="margin-left:1em">汲郡林慮人十二出家其師愛融神彩先令外學往村借論語竟不賷歸於彼已誦師覆之不遺一字既嗟其敏恣於遊學年三十才解英絕內外經書暗遊心府後師什公什見而異之謂帝是融公者奇絕聰明釋子興引見歎重勑入逍遙園參正詳譯後新譯法華經什令講自聽歎曰佛法之興融其人也時師子國有一婆羅門來聰辯多學啟興索秦僧論義什曰唯融可之融令密抄外道書名目即誦之尅日論義天子公卿皆會鋒辯飛玄外道辭屈禮足而退像法再興融之力後還彭城講聽者三百卒於彼也年七十四著法華大品維摩等疏並行於世矣</p>
曇影雋捷<p style="margin-left:1em">未知何許人性靜不交遊安貧志學舉止詳審過似淹遲而神氣駿捷志與形返能講正法華經光讚般若法輪一轉道俗千數後入關姚興弘禮後見什公什謂帝曰影公亦是此國風流之士標望僧也勑在逍遙園助什譯經著成實五審論法華疏注中論後山棲隱處守節塵外修功立善也愈老愈篤晉義熙中卒春秋七十矣</p>
僧叡標領<p style="margin-left:1em">魏郡長樂人少樂出家至年十八始獲從志師僧賢乃謙虛內敏學與時競年二十二博通經論時僧朗講放光經屢有機難朗與賢有分謂賢曰叡格難吾累日不能通可謂真賢弟子年二十四歷名邦處處講說聽者成羣後入關依什善禪祕要司徒姚嵩深相禮貴興問嵩曰叡公何如曰可謂鄴衛松柏興引見之欲觀才器叡風韻穹隆含吐彬鬱興大賞歎謂嵩曰乃四海標領何獨鄴衛松柏勑給俸吏力車輿等勑詳翻譯法華天見人等曰人天交接兩得相見等什譯成實有七處文破毗曇義隱不問解者可謂英才叡不咨什契然懸會什歎曰與子相值無所恨矣叡修西方業忽集僧告別合掌向西而卒同寺咸見五色香煙從叡房出年六十七又有沙門僧楷與叡同學亦有高名於世</p>
道恆經國<p style="margin-left:1em">藍田人九歲戲於路隱士張忠見而歎曰此小兒有出入之相在俗有輔國之功處道光顯佛法恨吾老不得見之恆少失二親事後母以孝貧手繢彩以供贍奉年二十後母卒服畢出家遊刃佛理多所通達學該內外才思清敏後入關依什公詳譯經論日得其新有同學道標亦雅有才力秦主以標恆二人神氣俊朗有經國之量勑尚書令姚顯敦逼罷道助振王業又下勑書恆標答詔確乎不拔又下什與䂮等後再三方免恆乃歎曰古人有言益我貨者損我神生我名者殺我身於是竄之巖壑蔬食味禪緬迹人外晉義熙十三年卒于山舍年七十二著釋駮論及百行箴標作舍利毗曇序并弔王喬文並行於世</p>
僧肇論勝<p style="margin-left:1em">京兆人家貧以傭書為業遂因繕寫乃歷觀經史備盡玄微每以莊老為心要嘗讀老子道德章乃歎曰美則美矣然期棲神寘累之方猶未盡也後見舊維摩經歡喜頂受知所歸也因是出家學善方等并通三藏及在冠年而名振關輔時競譽之徒莫不猜其早達依什入關參譯著般若無知論二千餘言呈什什讀稱善謂肇曰吾解不謝子詞當相挹廬山隱士劉遺民見肇此論乃歎曰不意方袍復有平叔因呈遠公遠公乃撫几歎曰未曾有也遺民致書謝肇又著不真空論物不遷論并維摩經注諸經論序並傳於世又著涅槃無名論在什公門下十有餘年晉義熙十年卒於長安年三十一矣其涅槃論有十演九折博採眾經論成進姚興帝帝大嗟歎服勑諸弟子各寫一本答指譽多矣</p>
道生天日<p style="margin-left:1em">姓魏鉅鹿人寓居彭城家世仕族父為廣戚令鄉里稱善生幼而穎悟聰哲若神父知非凡器愛而異之後值沙門法汰遂師事請業既踐法門雋思奇拔研味句義即自開解年在志學便登講座吐納明辨詞清珠玉雖宿望學僧當世名德皆慮挫詞窮莫敢酬對年至具戒器鑒日深性度機警神氣清穆初入廬山幽棲七年以求其志常以入道之要惠解為本故鑽仰羣經斟酌雜論萬里隨師不憚疲苦後與慧叡慧嚴同遊長安從什公受業關中僧眾曰神悟後還都止青園寺常當法匠宋太祖會齋僧眾帝親自地筵下食良久眾咸疑日晚帝曰始可中耳生曰白日麗天天言始中何得非中取鉢便食於是一眾莫不歎其樞機得中王弘范泰顏延之並乃挹敬風猷後著法身無色論佛無淨土論感應有緣論後有六卷泥洹經生乃剖析經理善入幽微乃說一闡提人皆得成佛大本未至孤明先發獨見迕眾舊學以為邪說譏慣滋甚遂顯大眾擯而遣之正容而誓曰若返經義願見表之不相違實相者願捨壽之後據師子座言竟拂衣而往吳虎丘山又之廬山大涅槃方至果合生義生喜尋即講之元嘉十一年冬十一月庚子昇於法座神色開明德音俊發矣論義數番窮理盡玅觀聽之眾莫不悅服法席將畢忽見麈尾紛然而墜端座正容隱几而卒顏色不異似若入定道俗嗟駭遠近悲涼於是京邑諸佛寺僧內慚信服時曰生叡發天真嚴觀窪流德慧義彭亨進寇淵于默塞生郭林宗立傳生著涅槃義異宗論注檄魔文有弟子法寶亦學兼內外著金剛後心論又有慧生亦止龍光寺蔬食善眾經兼工艸隸號大小二生焉</p>
慧叡四音<p style="margin-left:1em">冀州人少出家執節精峻常遊方學經至蜀西界為人所略常使牧羊有客見而異之試問經義無不通達商以金贖之還襲法服焉篤學彌至遊歷諸國乃至南天竺界音譯詁訓殊方異義無不必曉後還廬山俄又入關依什諮稟大將軍王義康請以為師再三乃許入第受戒叡曰禮聞來學不聞往教康大為愧乃寺中虔禮祇奉戒法後以貂裘奉叡叡不着常坐之王密令左右求買售三十萬謝靈運從叡諮受經音義乃著十四音訓敘條例唐梵照然文字有據元嘉中卒八十五矣</p>
慧嚴宗匠<p style="margin-left:1em">姓范豫州人年十二為諸生博曉詩書十六出家精明佛理迄俯立年學洞羣籍風聲四遠化洽殊邦聞仆公在關後從受學訪正音義多所異聞後還京止東安寺宋高祖素所知重高祖後伐長安要嚴同往文帝在位情好尤密元嘉十二年京尹蕭摹之啟請制寺鑄佛帝乃與侍中何尚之等議之嚴以元嘉二十年卒于東安寺年八十一帝哀慟之贈錢五萬布五十疋弟子法智幼有神理年二十四往江陵值雅公講便論義數番雅厝通無地雅顧眄曰小人斐然成章智笑曰乃變風變雅作矣於是聲布楚郢譽洽荊吳善成實及大小品等</p>
慧觀精難<p style="margin-left:1em">姓崔清河人十歲便以博見馳名弱年出家遊方受業晚適廬山又諮遠公聞什在關又至長安訪覆異同詳辨新舊風神秀雅思入玄微時人稱曰通情則生融上首精難則觀肇第一著法華宗要序什曰善男子所論甚快君小却當南遊善以弘通為務什亡後乃往荊州司馬休甚相重敬荊楚之民迴邪歸正者十有其半後還京止道場寺觀既玅善佛理深究老莊又精通十誦博採諸部故求法問道者日不空筵元嘉初三月上<span class='corr'>巳</span>車駕臨曲水讌會命觀與朝士賦詩觀即獻文旨清婉事適當時王僧達何尚之並以清言歎結賞塵外元嘉中卒七十一矣道場寺又有僧覆或名馥本酒泉人專精義學注勝鬘經又法業本長安人善大小品及雜心蔬食節已故晉陵公主為起西林寺後遂居焉</p>
慧義求金<p style="margin-left:1em">姓梁北地人少出家風格秀舉志業強正初遊學於彭宋之間備通經義後出京師乃說云冀州有法稱道人臨終語弟子普嚴云嵩山神云江東有劉將軍應受天命吾以二十二璧鎮金一瓶為信遂徹於宋王王謂義曰非常之瑞亦須非常之人然後致之自非法師自行恐無以獲也義遂行以晉義熙十三年七月往嵩山尋覓未得至心燒香行道七日夜夢見神示之果得出宋史義後還京宋武加接尤重范泰立祇溫寺請義居之兼授蓋寺儀軌西域名僧多投止此後終鳥衣寺年七十三又祇溫寺有釋叡公善三論為宋人所重</p>
道淵解義<p style="margin-left:1em">姓寇不知何許人出家止京師東安寺少持律檢長習義宗眾經數論靡不通達而潛光隱德世莫之知後於東安開講剖析玄微洞盡幽賾使終古積滯煥然冰解學徒改觀翕然附德後移止彭城寺宋文帝以淵行為物軌勑居寺任後卒所住年七十有八弟子慧珠姓劉秦羣人善諸經及莊老俳諧好語笑長於制作集有十卷而為性傲誕頗自矜伐淵詣傅亮琳先在座及淵至琳不致禮淵怒亮罰琳宋世祖重琳別坐也</p>
僧弼參譯<p style="margin-left:1em">本吳人性度虛簡儀止方直少與龍光曇幹同遊長安從什受學愛日惜力竭有深思什加賞特深使預參譯後遊歷名邦備矚風化時有請弼為寺主者弼曰至道不弘淳風日緬自非定慧兼足無以鎮立風猷且當隨緣致益何得獨善一寺復南居楚郢十有餘年訓誘經戒大化江表河西王沮渠蒙遜遠挹風名遣使通敬䞋遺相續後下都止彭城寺文皇器重每延講說元嘉十九年卒春秋七十八矣</p>
慧靜酬塞<p style="margin-left:1em">姓王東阿人少遊伊洛晚歷徐袞容貌甚黑而識悟清遠時洛中沙門道經解邁當世與靜齊名而耳甚長大時人語曰洛下大長耳東阿黑如墨有問無不酬有酬無不塞靜至性虛通澄審每法輪一轉負帙千人海內學賓無不必集誦法華小品注維摩思益著涅槃記大品旨歸及達命論并諸法師誄元嘉中卒春秋六十餘矣</p>
僧苞萬言<p style="margin-left:1em">京兆人少在關中受業什公宋永初中遊北徐入黃山寺習禪建齋感異人白鶴等苞少有志節復有祥瑞因之彌厲日誦萬言經常禮數百拜佛後東下至京祇洹寺發講士庶駢席苞既初至戶外坐法師問客僧何名曰苞又苞盡何所苞曰高座之人亦可苞耳乃致問數番皆是先賢所不達高座法師無以抗答王弘范泰聞苞議論歎其才思屈住祇洹寺後講眾經法化相續謝靈運歎其神氣元嘉中卒瓦官寺又有釋僧和亦精通數論致譽當時宋高祖所重勑為寺主矣</p>
僧詮南北<p style="margin-left:1em">姓張遼西海陽人少遊燕齊遍學外典弱冠方出家又精通三藏為北土學者之宗後過江止京鋪筵大化南國又吳郡張恭請還吳講姑蘇之士慕德歸心止閑居憩虎丘先於黃龍造丈六金像又於虎丘造大中像性好檀捨周救貧乏孟顗張暢張敷戴顒戴勃並慕德結交崇以師禮後遇疾弟子法朗夢見一臺數人捧之云迎詮法師明旦果卒縣令阮尚之葬白土山郭文舉塚右擬梁鴻附要離也特進王祐及高士戴顒至詮墓所刻石立碑唐思賢造文張敷作誄</p>
曇鑒聞持<p style="margin-left:1em">姓趙冀州人少出家竺道祖為師蔬食布衣律行精苦學究羣經兼善數論聞什公在關杖策從學什常謂鑒為一聞持人後遊方宣化後至江陵新寺厲行彌潔常願生安養後弟子僧濟辭往上明鑒云汝去恐不復相見至夜與諸耆年共敘無常合掌正坐而卒年七十吳郡張辯作傳并贊曰披荔逞芬握瑾表潔渾渾法師弗緇弗涅煒曄初晨條蔚暮節神遊智往豈伊實訣時江陵又有僧道海慧恭曇泓東轅山道廣道光並願生安養臨終有祥瑞矣</p>
慧安施杖<p style="margin-left:1em">蔬食精苦學通經義兼能善說以專戒見重誦經三十萬言止廬山陵雲寺學徒雲集得千里從風常捉一杖云是西域僧施光色焰徹亦頗有香氣上有梵書入莫能識後持入關什公見而大驚曰此杖乃在此耶字云本生天竺婆羅林南方喪亂安以杖施外國僧波沙那賷還西彼國也安元嘉中卒於山寺矣</p>
無成遠之<p style="margin-left:1em">姓馬扶風人家世避難移居黃龍年十三出家履業清正神悟絕倫未及具戒便精往復聞什公在關負笈從之既至什問何能遠之答曰聞道而至什大善之於是經停務學慧業愈深姚興謂成曰馬季長碩學高明素嬌當世法師故當不爾答曰以道伏心為除此過興甚異之供事殷厚後之淮南弘化受業常二百人顏延之何尚之共論實相往復彌晨成著實相論元嘉中卒六十四矣又有僧曇固與成同學齊名為宋臨川王義慶所重矣</p>
僧舍六論<p style="margin-left:1em">幼而好學篤志經史及天文算術長通佛義數論兼明尤善涅槃常講不輟元嘉七年新興太守陶仲祖立靈味寺欽舍風軌請以居之勗眾謹雅三業無虧後西遊歷荊陽弘正法江左道俗嚮附如林時任城彭丞著無三世論舍乃作神不滅論抗之使見聞者莫不歎服又著聖智圓鑒論法身論業報論法華宗論並傳於世又南遊九江大闡經法後無疾告眾辭別至于來晨奄然而化時人謂之知命也時又有釋道含亦學解有功著釋異十論</p>
僧徹無畏<p style="margin-left:1em">姓王本大原人少孤兄弟二人寓居襄陽徹年十六入廬山造遠公遠見而異之問出家耶對曰遠塵離俗固其本心繩墨鎔鈞更唯匠者遠曰君能入道當得無畏法門於是投簪委質從遠受業遍學眾經尤精般若又聞道之暇又厝懷吟詠一詩一賦落筆成章年二十四遠令講小品眾未之許及登座詞旨明析聽者無以折其鋒遠謂之曰向者勍對並無遺力汝城隍嚴固攻者喪師廢軫能示良焉為未易由是推服遠亡後南遊荊州止江陵五層寺王義康儀同蕭思詁並從受戒法延請設齋躬下其食元嘉二十九年卒春秋七十刺史南譙王劉義宣為造墳時上明寺僧莊亦善涅槃及數論時孝武徵詔然稱疾不赴焉</p>
曇諦麈尾<p style="margin-left:1em">姓康其先康居國人漢靈帝時移附中國獻帝末亂移止吳興諦父彤為冀州別駕母黃氏晝寢夢見一僧呼黃為母寄一麈尾并鐵書鎮二版眠覺二物存傍因而懷孕生諦年五歲母以麈尾示之諦曰秦王所餉母曰汝置何處答云不憶至年十歲出家學不從師悟自天發後隨父樊鄧遇見關中僧䂮忽喚䂮名曰童子何呼宿士名諦曰向者不憶為沙彌為眾採菜野猪所傷也䂮曰我師弘覺法師也問其父諦寄麈尾是先師遷化日也又見麈尾鐵鎮是姚萇賜者䂮彌深悲駭諦普覽諸經尤善艸隸過目悉記晚入虎丘講禮易春秋各七遍法華大品維摩大約五十遍又善屬文集有六卷亦行於世宋元嘉末卒於山年六十餘</p>
僧道遇帝<p style="margin-left:1em">京兆人十歲出家從師受業師以觀音經授之讀竟曰此經有幾卷師欲試之乃言止有此耳道曰初云爾時無盡意故知爾前已應有事師大悅之授以法華一部於是晝夜看尋粗解文義貧無油燭乃採薪自照至年十八博讀轉多氣幹雄勇神機秀發形止方雅舉動無忤僧叡見而異之問曰君於佛法且欲何願曰且願為法師作都講叡曰君當為萬人都講法主豈對揚小師乎受具戒洽識愈深禪經律論達自心抱姚興欽其德業友而愛焉入寺相謁乃同輦還宮及什公譯出經論並參議詳定於是謀猷眾典博採真俗著成實三論義疏及空有二諦論後宋高祖伐長安擒獲偽主蕩清關內既素藉道名乃與相見帝曰相望日久何期流滯殊俗答曰明公盪一九有鳴鑾河洛此時相見不易善乎高祖東歸留子桂陽公義真鎮關中臨別謂道曰兒年小留鎮願法師時能顧懷後為西虜勃勃赫連所逼及真道率弟子數百人遇於中路謂追騎曰劉公此子見屬貧道今當以死送之不可得也羣寇駭其神氣迴鋒而返高祖感之因令子姪內外師焉後立寺於壽春講說千人受業後帝累命講親自臨筵卒於石澗寺年九十六沙門僧因亦與道名齊導至孝武昇位遣使徵請應詔止于京中興寺鑾輿降蹕躬出候迎導以孝建之初三經更始感事懷人悲不自聲帝亦哽咽良久即勑瓦官開講維摩經帝親臨幸公卿必集導登高座曰昔王宮誕生雙樹現滅自爾以來歲逾千載淳源永謝澆風不追給苑丘墟鹿園蕪穢九十五種以趣下為昇高三界羣生以火宅為淨國豈知上聖流涕大土悽惶者哉因潜然泣淚四眾為之改容又謂帝曰護法弘道莫先帝王陛下若能運四等心矜危勸善則此沙土瓦礫便為自在天宮帝稱善久之</p>
道汪清白<p style="margin-left:1em">姓潘長樂人幼隨叔在京年十三投廬山遠公出家善經律尤精涅槃蔬食苦行嘗行涼州道被羌賊所困汪與弟子數人念觀音菩薩感雲霧所遮免難後遊成都徵士費文擬初從受業乃於州城西北立祇洹寺化行巴蜀譽洽京師梁州刺史申坦與汪有舊欲往停彼費文擬乃上書刺史張說曰道汪法師識行清白風霜彌峻卓爾不羣確焉難拔近聞梁州遣迎許去非宜豈可水失其珠山亡其玉等悅即敦留悅後還都奏宋武述汪之德帝即勑迎中興寺兼任其主汪乃固陳以疾遂免於是下帷絕窺人世後劉思孝臨州大設法會請汪講說後王景茂請居武擔而卒也太始中又蜀有釋道誾並戒德明高蔬食誦經苦節通感誾學內外尤善談吐吳國張裕請為門師誾音銀</p>
慧靜荊玉<p style="margin-left:1em">姓邵吳興餘杭人居貧履操厲行精苦風姿秀整容止可觀始遊學廬山晚還都進業解兼內外特善涅槃初住冶城寺顏延之何尚之兼欽風德延之每曰荊山之玉靜公可為進矣及子竣出鎮東州同往棲於天柱山道樹寺又遷剡縣法華後入仰山並以弘益為業宋太始中卒年五十八矣著文集十卷行於世</p>
法愍顯驗<p style="margin-left:1em">北人弱年慕道篤志經籍十八出家便遊踐州國觀風味道披般若數論及諸經律皆所遊刃後憩江夏郡五層寺時僧昌立塔刺史謝晦欲壞愍諫不從於是隱跡長沙終身不出晦乃率隊至寺厚賜酒食嚴皷振威斬破形像俄而雲霧暗天風塵四起晦驚懼而走後以叛誅餘多犯法而死愍聞乃著顯驗論以明因果并注大道地經後卒山中年八十三矣弟子僧道立碑頌德始興郡靈化寺僧宗亦博學經論著覺性法性二論等</p>
道亮超俗<p style="margin-left:1em">不知何處人住京師北多寶寺神悟超俗容止可觀而性剛忤物遂顯於眾元嘉末被徙南越時或譏其不能保身亮曰業理所之特非人事於是命侶南適廣州弟子智林等十二人隨之停南六年講說眾經化陶嶺表至大明中還京盛開法席著成實論疏八卷太始中卒年六十九時多寶寺有靜林慧隆各善經論宋武所器敬隆患氣感異人送湯所患即瘳矣</p>
梵敏默誦<p style="margin-left:1em">姓李河東人少遊學關壟長歷彭泗內外經書皆暗遊默誦晚憩丹陽頻建講席謝莊張求劉虬呂道慧皆承風欣悅雅相歎重數講法華成實又序要義百科略標綱紐文止一卷後卒於丹陽七十餘矣又有僧籥者本上黨人善涅槃經為張暢所重</p>
道溫別駕<p style="margin-left:1em">姓皇甫安定人高士謐之後少好琴書事親以孝年十六入廬山依遠公受學後遊長安復師什公元嘉中還止襄陽檀溪寺善大乘經兼明數論樊沔從學吳國張邵鎮襄陽子敷聽溫公講還邵問溫何如敷曰義解足以析微道心未易可測邵躬往侯之方挹其神俊後從容謂溫曰法師儻能還俗當以別駕相處溫曰檀越以桎梏誘人即日辭往江陵邵追之不及歎恨逮初中勑下詔止中興寺大明中勑為都邑僧正皇太后大明中四年十月八日造普賢像成設齋慶像乃感異僧食畢不見後改天安寺以異僧稱慧明住天安寺溫後講不輟帝悅賜錢五十萬時人語之曰主上傾財溫公率則上天懷感神靈降德宋太始中卒年六十九時中興復有僧慶慧定僧嵩並以義學顯譽慶善三論為時所宗定善涅槃及毗曇亦數當亢匠嵩亦兼明數論末年僻執謂佛不應常住後未終舌根先爛矣</p>
曇斌方外<p style="margin-left:1em">姓蘇南陽人十歲出家事道褘為師始住江陵寺聽經論學禪道覃思深至而情未盡達乃夜夢人謂斌曰汝所疑義遊方自了於是振錫問道初下京師聽僧業十誦又聽靜林法師涅槃又吳興小山聽瑤法師泥洹又受林公華嚴雜心遍歷諸師備聞異釋乃潛思積時以窮其妙還於樊鄧開講四遠名賓負袟皆至孝建初勑王玄謨資發入京申頓悟之旨執相之徒眾莫屈袁粲巢尚之重也粲後數勸斌數覲天子斌曰貧道方外之人豈宜與士子同趣粲益高之請為母師宋建平王景素亦諮戒範宋元徽中卒於莊嚴寺年六十七矣復有曇濟曇宗並有學力見重一時濟述七家論宗著經目及數林</p>
慧亮小師<p style="margin-left:1em">姓董為東阿靜公弟子少有清譽時人呼靜為大師亮為小師雖年望未逮而風軌繼之後立寺於臨淄講法華經大小品十地等學徒雲聚後過江顏延張緒每歎安汰吐珠玉於前斌亮振金聲於後清言玅緒將絕復興太始初嚴集法會簡閱義士上首千人勑亮與斌互為法主當時宗匠無與競焉元徽中卒年七十三矣著玄通論今行於世</p>
僧鏡至孝<p style="margin-left:1em">姓焦本壠西人遷居吳地至孝過人輕財好施家貧母亡太守賜錢五千苦辭不受身自負土種植松柏仍廬於墓側泣血三年服闋出家止吳縣華山寺後入關尋師受法累年止京師大弘法化司空徐湛之重其風素請為門師後還姑蘇專當法匠又之上虞徐山徒眾盈百化洽三吳聲馳上國謝靈運以德音致欵宋世祖藉其風素勑住定林寺頻建法筵著法華淨名義疏并毗曇玄論宋元徽中卒年六十七矣上虞徐山先有曇隆道人少善席上晚年忽苦節過人為謝靈運所重後亡運為著誄</p>
僧瑾僧正<p style="margin-left:1em">姓朱沛國人隱士逮第四子少善莊老及詩禮等後行至廣陵見曇因法師遂出家遊學內典博涉三藏後至京值龍光寺道生又從受法後宋世祖勑為湘東王師王受五戒甚加優禮先是智斌代曇岳為僧正斌亦德宗善三論及淨名思益毛詩莊老後因事出交州勑瑾為僧正瑾性不畜寶皆充福業起靈根靈基二寺宋元嘉中卒年七十九後沙門曇度續為法主度本瑯琊人善三藏及春秋莊老世祖太宗並加欽賞及少帝乖禮亦行藏得所舉動無忤止於新安寺同寺有玄運法師亦精大小乘張永張融並昇堂問道矣</p>
道猛綱領<p style="margin-left:1em">西涼州人少遊燕趙備矚風化後止壽春力精勤學三藏九流大小數論並思入淵微靡不鏡徹成實一論最為獨步大化江西學人成列元嘉二十六年至京止東安寺開講太宗為湘東王時深相崇薦及登祚<span class='corr'>已</span>倍加禮接賜錢三十萬以供資持太始初帝立寺於建陽門外勑猛為綱領帝曰夫人能弘道道藉人弘今得猛法師非直道益蒼生亦乃有光世望可目寺為興皇勑猛開講成實帝親臨幸猛神韻無忤吐納詳審帝稱善詔曰猛法師風道多濟朕素賓友可給錢三萬令吏力四人白薄吏二十人車及步輿各一乘入內至客省猛然有利皆賑貧乏營造寺宇元徽三年卒年六十五矣後有道堅慧鸞慧敷僧訓道明並有學於世矣</p>
超集振譽<p style="margin-left:1em">姓顓頊長安人篤志精勤幼而專學大小諸經並加綜採神性和敏戒行嚴潔年在未立而振譽關中及西虜勃勃赫連寇陷長安乃東止京師開暢講肆又之姑蘇孟顗在會稽遣使迎接止靈嘉寺講化相續僧尼士女普結菩薩戒因宋太始中勑住京講大法皷經返會稽宋元嘉中卒年九十四矣時有曇機法師亦長安人善法華經毗曇與集齊名王琨請住家君所建嘉祥寺又有釋道憑亦當時法匠也而執性剛忤論者少之</p>
法瑤頓漸<p style="margin-left:1em">姓楊河東人少而好學尋師萬里宋景平中來遊兗豫貫拯眾經傍通異部後聽東阿靜公講眾屢請復述靜歎曰吾不及也元嘉中過江吳興沈演之時深器重請講還吳興武康山寺首尾一十九年自非祈請法事未嘗出門每歲開講三吳學者負笈成衛著法華勝鬘<span class='corr'>等</span>疏大明六年勑吳興郡禮送上京與道猷同止新安寺使頓漸二悟義各有所宗鑾輿降蹕百辟陪筵瑤年雖西暮苦節弗改戒行清白道俗歸焉宋元徽中卒年七十六矣時有曇瑤善淨名十住莊老艸隸宋平宜簡王宏所重焉</p>
道猷頓悟<p style="margin-left:1em">吳人為生公弟子隨師之廬山師亡隱臨川郡山乃見新出勝鬘經披卷而歎先師昔義暗與經同但歲不待人經集義後良可悲哉因注勝鬘經以翌宣遺訓凡有五卷宋文帝問慧觀頓悟義誰習之答云生公弟子道猷即勑臨川郡發遣入京既至即迎入宮內集僧命猷申述頓悟時競辯之徒關責互起猷既積思參玄又宗源有本乘機挫銳往者摧鋒帝乃撫几稱快及孝武昇位尤相歎重乃勑住新安寺為鎮寺法主帝每稱曰生公孤情絕照猷公直轡獨上可謂克明師匠無忝徽序宋元徽中卒七十一矣後有豫州僧道慈善維摩法華祖述猷義講勝鬘行世杜多寶寺慧整長樂寺覺世並齊名整特精三論為學者所宗世善大品及涅槃立不空假名義</p>
慧通寵秩<p style="margin-left:1em">姓劉沛國人少而神情爽發雋氣靈玄止于冶城寺每麈尾一振軒蓋盈衢東海徐湛之陳郡袁粲敬以師友之禮孝武皇帝厚加寵秩勑與海陵小建平二王為友袁粲著蘧顏論示通難詰往返著文于世又製大品勝鬘雜心毗曇義疏并駮夷夏論顯證論法性論及爻象論等傳於世宋昇明年卒春秋六十二矣</p>
僧淵獨步<p style="margin-left:1em">姓趙穎川人魏司空儼之後少好讀書進戒之後專攻佛義初遊徐邦止白塔寺從僧崇受成實論及毗曇學未三年功逾十載慧解之聲馳於遐邇淵風姿宏偉腰帶十圍神氣清遠含吐灑落隱士劉因之捨所住山給為精舍曇度慧記道登並從淵受業慧記兼通數論登善涅槃法華並為魏主元宏所重淵太和五年卒年六十八矣齊建元三年也</p>
曇度過人<p style="margin-left:1em">本姓蔡江陵人少而敬慎威儀素以戒範致稱神情敏悟鑒徹過人後遊學京師備貫羣典涅槃法華經摩天品並深索微隱思發言外因以脚疾西遊乃造徐州從僧淵更受成實當時獨步元宏聞風餐挹遣使徵請既之平城大開講席宏致敬下筵親觀理味學徒遠至千有餘人大和十三年卒於魏國即齊永明六年撰成實論疏八卷盛傳北土</p>
道慧代論<p style="margin-left:1em">姓王餘姚人寓居建業十一出家為僧遠弟子止靈曜寺至年十四因讀廬山遠公集迺慨然歎曰恨有生之晚遂與友人智順泝流千里觀遠遺迹憩廬山西寺三年而還京師時王或辯三相義大聚學僧慧年十七便發問數番言語玄微詮牒有次眾咸奇之後受業於猛斌二法師講盛弘化猛講成實張融搆難猛稱疾令慧代之融以慧年少頗有輕心慧乘機挫銳言必詣理酬酢往還綽有餘裕善大乘明數論區別眾類為章段焉褚澄謝超宗並相重慧也有母後捨宅為福遠寺焉齊建元年中卒年三十一矣臨終取麈尾授友人智愔愔慟歎因以內棺中葬於鍾山之陽謝超宗為立碑莊嚴寺復有玄趣僧達並以有學傳於世</p>
僧鍾聲聞<p style="margin-left:1em">姓孫魯郡人十六出家㞐貧履道至壽春導公見而奇之譙郡王鄴重其志操供四事後請講百論導往聽之迺謂人曰後生可畏真不虛矣鍾妙善成實涅槃十地後南遊京邑止于中興寺永明初魏使李道固來聘會於寺內帝以鍾有德聲酬對機據與固相論移時言無失厝日影小晚食過而止固曰何聲聞耶鍾曰應以聲聞得度者以為名答後文慧竟陵文宣請具師戒永明七年卒年六十矣時曇纖曇遷僧表僧最僧敏僧達僧寶並善經論有名傳於世為文宣王所敬迭興講序焉</p>
道盛對論<p style="margin-left:1em">道盛姓朱沛國人幼出家務學善涅槃維摩兼通周易始湘州宋明承風勑住京彭城寺謝超宗敬以師禮乃著述交論及生死本元源論後憩天保寺齊高祖勑代曇度為僧主丹陽尹沈文季素奉黃老欲沙汰僧尼後於天保寺設會令陸修靜與盛對論盛既理長詞氣雋發嘲謔往還靜意不獲申忽焉而退盛齊永明中卒春秋六十餘</p>
弘充問難<p style="margin-left:1em">涼州人少有志力通莊老解經律永明中過江止多寶寺善能問難先達多為所屈後開法筵鋒鏑首起充既思入玄微口辯天逸通疑釋滯無所間然每講法華十地聽者盈堂宋太宰江夏王義恭雅重之後宋明帝起湘宮寺勑充為綱領時有法鮮亦聰哲有思力與充齊名充永明中卒七十二矣注文殊問菩提經及首楞嚴等</p>
智林瓌偉<p style="margin-left:1em">高昌人初出家為亮公弟子幼而崇理負袟長安振錫江右博採羣典特善雜心及亮被擯林之藩隅化清海曲至明帝初勑詔入京靈基寺講說明二諦三宗不同林身長八尺天姿瓌雅登座震吼談吐若流後還高昌齊永明五年卒年七十九矣著二諦雜心記注十二門論</p>
法瑗豁達<p style="margin-left:1em">姓辛壟西人辛毗之後長兄源明仕魏為尚書第二兄法授亦為沙門解經論兼術數為芮芮國師俸以三千戶瑗幼豁達俶儻殊羣路見貧寒輙脫衣為惠初出家事涼州慧開開懿德通神時人謂得初果謂瑗曰汝情悟若此也必能綱總未化宜競力博聞無得獨善瑗乃入燕趙鄴洛遊學元嘉十五年還涼州又至建業依慧觀為師篤志大乘傍尋墳典後之廬山修味禪觀後宋文徵請述頓悟義何尚之降歎未喪斯文等又勑為南平王五戒師又勑為湘宮寺法主帝自臨筵齊文慧又請居靈根寺大尉王儉門無雜交唯待瑗若師永明中卒年八十一矣法常智興並通經論常能劇談為時匠所憚而性甚剛梗不偶人俗</p>
玄暢香水<p style="margin-left:1em">姓趙河西金城人少時家門為胡虜所滅禍將及暢虜見目光外射免之往源州出家事玄高為師高異之事必共議後之平城路由代郡上谷經幽冀以葱葉內鼻渡河以楊枝擊沙故虜騎不及達揚州洞曉經律深入禪要占記吉凶無不誠驗墳索子史多所該涉至於世技雜能罕不必備華嚴大部因暢講之宋文深敬後止荊州長沙寺舒手出香掌中流水人莫之測善畫宋末又之城都山立寺後齊武徵詔入京止靈根寺而卒年六十九矣永明二年十一月十六日窆于鍾山臨川獻王立碑汝南周顒製文矣</p>
僧遠挹帝<p style="margin-left:1em">姓皇渤海重合人其先避難至彼遠幼而樂道年十六欲出家父母不許蔬食懺誦曉夜不輟年十八方得入道時有沙門慧高才秀德茂聲蓋海岱遠從受法通明數論貫大小乘宋大明中至京遠年三十一青州孫秦寺講說聽者四百人王達才貴當時籍遠風素延止眾造寺遠周濟貧乏身無留財有玄紹比丘以金遺遠讓而不受見病為侍宋孝王子鑾母亡造新安選遠居之後隱定林山何默周顒明僧紹吳苞張融皆投身接足諮其戒範後宋建平王以栖玄寺是先王經始請遠居之再三方許齊太祖入山尋遠遠辭疾足不下床太祖躬自降禮王子貴卿數往參候遠蔬食五十年澗飲二十載遊止法苑緬想人外高步山門蕭然物表齊永明二年正月卒于定林寺年七十一矣帝夢遠有善瑞勑葬立碑頌德王儉製文又法令慧泰並善經論繼遠名也</p>
僧慧官家<p style="margin-left:1em">姓皇甫本安定人高士謐之苗裔先人避難居襄陽世為冠族慧少出家止荊州竹林寺禮曇順為師順遠公弟子素有高譽慧伏膺以後專心義學至年二十五能講涅槃法華十住淨名雜心等性強記不煩都講文句辨析宣暢如流又善莊老宗炳劉虬並皆友善歎曰西夏法輪不絕其在慧公乎張暢請交齊初勑為荊州僧主乘輿赴講人號禿頭官家與玄暢同時人謂黑衣二傑永明四年卒年七十九矣有慧敞亦志業貞正代慧為僧主慧弟子僧岫亦以學顯名血疾而卒</p>
僧柔神迎<p style="margin-left:1em">姓陶丹陽人少而耿潔便有出塵之操年九歲隨叔遊學家世貧迫蔾藿不充而篤志彌堅履窮無改後出家為弘稱弟子稱姓呂洛陽臨渭人學通經論聲譽夙章服膺以後便精勤戒品委曲禪慧方等眾經大小論部皆徹鑒玄源洞盡宗要年過弱冠便登講席一代名賓皆投身北面後東遊禺穴值慧基法師招講後入剡白山靈鷲寺敷經導學有士如林齊太祖業創之始世祖襲圖之日皆建立招提旁求義士以柔耆素有聞故徵書歲及文宣諸王再三招請乃至京止定林寺躬為元匠四遠欽伏人神贊美文慧文宣並服膺入室柔秉德居宗當之弗讓常誓生安養後臨亡日身無餘患唯語弟子吾應去矣鋪席於地西向虔禮奄然而卒延興元年六十四矣葬於山南僧祐與柔少長山棲歲久預聞法味為立碑墓所東莞劉勰製文有弟子僧紹亦貞正有學業時鍾山茅茨精舍有僧拔慧熙皆弱年英邁幼著高名並美業未就而相繼早卒拔撰七玄論今行於世矣</p>
慧基法華<p style="margin-left:1em">姓呂吳國人幼而神情雋逸機悟過人初禮祇桓寺慧義至年十五義異其神彩為啟宋文求度出家文帝引見顧問允愜即勑於祇桓寺為設會出家聖駕親幸公卿悉集基既棲志法門厲行精苦學兼昏曉解洞羣經後有西域僧伽跋摩弘贊禪律來遊宋境義乃令基入室後蔡州受戒跋摩謂基曰汝以道旺江東不須久留京邑於是四五年中歷遊講肆皆思探玄賾鑒徹幽疑提章比句灑溢終古義後亡資財百萬悉捨營福基後還止錢塘又適會稽尚學之徒追蹤問道後宋太宗徵迎稱疾後於寶林山立寺造普賢像周顒請講劉獻張融並申師禮司徒王宣欽風慕德訪以法華宗旨著法華義疏三卷後勑為僧主掌任十城蓋東土僧正之始也齊建武三年卒年八十五矣何胤為造碑文弟子僧行惠旭道恢並學業優深次第敷講慧諒接掌僧任諒亡慧永風姿瓌雅德行清嚴亦遊刃眾經慧深曇典並一代名僧有德者也</p>
慧次少雋<p style="margin-left:1em">姓尹冀州人初出家為志欽弟子後過徐州僧法遷解貫當世欽乃付囑次隨欽至京口止竹林寺至十五隨遷還鼓城雖復年在息慈而志學無倦清鑒倫通超然孤拔至年十八解通經論名貫徐土迄稟具戒業操彌深頻講成實大明中之上都止於謝寺至宋季齊初歸德稍廣每講席一鋪道俗奔赴智藏僧旻法雲等皆幼年雋朗慧悟天發就次請業文慧文宣敬以師禮四事供給永明八年講百論至破塵品忽然從化五十七矣時謝寺僧寶僧智法珍僧響僧猛法寶慧調並一代英哲為時論所宗矣</p>
慧隆詮表<p style="margin-left:1em">姓成陽平人少而居貧學無師友卓然自悟年二十六方出家十餘年中凝心佛法貫通眾典宋太始中出都止何園寺隆既思徹詮表善於諸論乘機抗擬往必折關宋明帝請於相宮寺開講負囊問道八百餘人先舊滯義隆更顯發汝南周顒目之曰隆公蕭散森疏若霜下之松竹永明八年卒六十二時江西有智誕善經論與隆比德僧辨僧賢道慧法度並皆善經論矣</p>
僧宗妙辯<p style="margin-left:1em">姓嚴雍州馮翊人晉氏喪亂其先四世祖移居秦郡九歲為瑗公弟子諮承慧業晚又受法於斌濟二法師善大涅槃及勝鬘維摩等每至講說聽者千人妙辨不窮應變無盡而在性放蕩亟越儀法得意便行不以為礙守儉專節者咸有是非文慧太子將欲罪擯通夢有感敬焉魏主袁宏遙挹風德致書請講齊世祖不許外出講涅槃維摩勝鬘等近盈百遍又造太昌寺建武三年卒五十九矣法真法身慧令法出法最僧敬道文僧賢並善數論有名矣</p>
法安義少<p style="margin-left:1em">姓畢東平人魏司徒軌之後也七歲出家事白馬寺慧光為師光幼而爽拔搏通內外多所參知安在息慈精神秀出張永請名公講問斌云京中有卓越年少不曰有沙彌道慧法安僧拔慧熙永即要請令道慧覆涅槃安述佛性神色自若序寫無遺永間年幾慧答十九安十八永歎曰昔扶風朱勃年十二能讀書詠詩時人號才童今日二道人可曰義少於是顯譽京朝流名四遠迄至年滿專當法匠王僧虔出鎮湘州請往永明中還都講導不絕文宣王張融何胤劉繪劉巘等並服文義共重師友永泰元年卒於中興寺四十五矣著淨名十地義疏僧傳五卷又有敬遺光贊慧韜道宗亦皆善名當世學有所慕</p>
僧印法匠<p style="margin-left:1em">姓朱壽春人少而神思沈審安苦務學初遊彭城從曇度受三論度既擅步一時四遠依集印稟味鑽研窮其幽奧後之廬山從慧龍諮受法華龍亦當世著名播於法旨印偏功構徹獨表新異於是東適京師止中興寺復陶思涅槃宋大明中徵君何默招僧大集請印為法匠聽者七百司徒文宣王東海徐公孝嗣並挹敬風猷屢請講說印戒行清嚴稟性和穆舍怒安忍喜慍不彰偏以法華著意講二百五十二遍以齊永元元年卒年六十五</p>
法度二聖<p style="margin-left:1em">黃龍人少出家遊學北土備綜眾經而專以苦節成務宋末遊于京師高士齊郡明僧紹抗迹人外隱居瑯琊之[山*聶]山挹度清虞待以師友之敬及亡捨所居山為棲霞寺請度居之先有寺地為館住者輙死度後居之羣妖皆息經歲一人持名紙曰靳尚形都雅衛從亦嚴致敬言是山神住此山七百餘年神道有法物不得遷前住非真故死亦其命也法師道德謹奉所居兼受戒法凡祠斷殺後施錢一萬香燭刀子度為設齋神解優之時號北山二聖皆為齊竟陵王所重給以四事度常願生安養偏講無量壽經齊永元二年卒六十四矣弟子僧朗遼東人為性廣學經律皆講華嚴三論最所偏功天子深重勑諸義士受業于山彭城慧開餘杭法開僧紹並善經論有名於世</p>
智秀神彩<p style="margin-left:1em">姓仇京兆人寓居建業幼而穎悟早有出家之心二親愛而不許密為求婚將尅娶日秀乃方知走投蔣山靈曜寺出家具戒業操愈堅稟訪眾師搜檢新異精明經論諸筵一建王侯接駕負袟肩隨秀為人細密神彩卓越思入玄微其文句幽隱並見拔釋天監初卒于冶城寺六十三矣又有僧若道乘並有名於世時審諸經論</p>
慧球抗衡<p style="margin-left:1em">姓馬扶風人世為冠族年十六出家住荊州竹林寺禮道馨為師稟承戒訓履行清潔後入湘州麓山專習禪道後與慧度入京又之彭城從僧淵受成實論至年三十二方還荊土專當法匠講集相繼學侶成羣荊楚之間終古稱最使西夏義僧得與京邑抗衡球之力也中興元年勑為荊土僧主訓勗之功有譽當世天監三年卒春秋七十有四遺命露骸松下弟子不忍行也</p>
僧盛相愶<p style="margin-left:1em">姓何建業人少而神情聰敏加又志學翹勤遂大明數論兼善眾經為時元匠又特精外典為羣儒所憚故學館諸生常以盛公相愶天監中卒于靈曜寺五十餘矣時有宋熙寺法忻智敞法固僧護僧紹皆比德同譽敞善論經法固兼律並有名傳於世也</p>
智順威人<p style="margin-left:1em">姓徐瑯琊臨沂人年十五出家事鍾山延賢寺智度為師少而聰穎篤志過人雖年在息慈而學功已積及受具戒秉禁無玼陶練眾經而獨步於涅槃成實講說徒眾常數百餘人嘗以事生非慮頗致坎折而貞素確然其徽無點齊竟陵文宣王特深禮異為修冶城寺請順居之司空徐孝嗣亦崇其行解奉以師敬後庇嗣子酬亦不受得賊與食及錢而放後遊禹穴雲門寺法輪之盛復見江左順為人虛靖恭恪形器若神風軌清嚴動無失厝故士庶瞻禮常有懼焉天監六年卒六十一矣初順之疾甚不食多日中後索飲弟子曇和以米半合和煮順咽而還吐索水洗澡汝和永出雲門執節如此臨終房內聞異香天花等立碑頌德袁昂製文慧舉為墓誌著法事贊及受戒弘法等記</p>
慧亮非常<p style="margin-left:1em">姓徐其先東莞人晉亂避地于東萊亮年十二出家師青州道明法師義學之僧有名世表亮就業專精一聞無失及具戒之後便欲觀方弘化每惟訓育有本未能遠絕緣累明謂曰沙門去俗以宣通為理豈可拘此愛網使吾道不通乎亮感悟因此客遊年二十一至京師居中興寺袁粲一見而異之粲後與明書曰頻見亮公非常人也比日聞所未聞不覺歲之將暮珠生合浦魏人取以照車璧在邯鄲秦王請以華國天下之寶當與天下共之非復上人貴州所宜專也自是學名稍盛等講說不絕竟陵文宣躬自到房請為法匠亮不得已而起之八十四遍講大涅槃經成實論十遍勝鬘經四十二遍維摩二十遍大小品法華十地優婆塞戒無量壽首楞嚴遺教彌勒下生等各十遍黑白弟子三千餘人諮稟門徒常盈數百亮為人神情爽拔俊氣雄逸及開章命句鋒辯縱橫天監八年勑亮撰涅槃疏十餘萬言上為作序天監八年卒於靈味六十六墓鍾山之南立碑高爽製文周興嗣亦然刻於兩面弟子法雲又立碑僧戒僧寶並為法匠寶善三玄也亮福德招感供施累積性不畜金皆散營福身歿之後房無遺物也</p>
法通絕倫<p style="margin-left:1em">姓褚河南陽翟人晉安東將軍揚州都督䂮之八世孫家世衣冠禮義相襲通幼而岐穎聰悟絕倫年十二出家遊學三藏專精方等大品法華年未登立便為講匠學徒雲集後至京止莊嚴寺竟陵文宣王丞相文獻公王儉慕德頂禮謝舉陸果張孝秀並策步山門稟其戒法白黑弟子七千餘人晦跡鍾岳三十餘年坐禪誦念禮懺精志天監十一年九月二十一日有佛來迎索香湯洗浴竟叉手當胸日中而卒七十矣葬於寺南弟子靜深等立碑墓側謝舉蕭子雲並為製文刻于兩面時定林上寺有沙彌聖進伏虎</p>
慧集慤實<p style="margin-left:1em">姓錢吳興於潛人年十八於會稽樂林山出家仍隨慧基法師受業為性慤實言無華綺而學勤昏曉未嘗懈息後至京止招提寺遍歷眾師融治異說三藏方等並皆綜達毗曇一部獨步當時碩難堅疑並為披釋海內學賓無不必至每一開講負袟千人僧旻法雲並名高一代並為請益今上深相賞接天監十四年還至烏程遘疾而卒六十矣著毗曇大義疏十卷十餘萬言行于世矣</p>
曇斐淨名<p style="margin-left:1em">姓王會稽剡人少出家受業於惠基性聰敏素著領牒之稱其方等深經皆所綜達老莊儒墨頗亦披覽後東西稟訪備窮經誥之旨居于鄉邑法華寺講說相仍學徒成列斐神情爽發志用清玄故於小品淨名尤成獨步加又談吐蘊藉詞辯高華席上之風見重當世梁衡陽孝王元簡隱士廬江何胤皆挹徽猷招延講說吳國張融汝南周顒等並結知音以天監十七年卒于寺七十六矣其製作文詞亦頗行於世斐有譽江東勑為十城僧主次有法藏亦以戒素見稱愛救生命興立像塔時餘姚縣明慶與斐同時姓鄭戒行嚴潔學業清美本事炎公又弘實弟子師資三業並見重東南上皎公著論夫至理無言等下續高僧義解篇</p>
法申成論<p style="margin-left:1em">姓呂任城人祖寓居青州中幼出家夙懷儒素廣學經論妙思獨遠彌歷年祀規空晝有日夜惆悵隱士平原明曇聊嘲之曰三陽在節明晨淑景何不飲美酒賦新詩而終日瞪視四壁百年俄頃那得成儒素以不答曰蓋是平生鄙好何論得失頃之大明成論譽美州鄉值宋太始初莊嚴寺法集勑請度江住安樂寺累當師匠道俗欽賞建元中親喪屏絕人事杜塞講說竟陵王蕭子良永明中請二十法師弘宣講授苦徵請辭不獲免當斯之盛無與友者兼又淳厚仁慧不出厲言安閑守素不狎人世天監二年卒七十四矣時道達慧命並以大學顯名達姓斐河東聞喜人住廣陵永福寺少以孝行知名亟濟危險道潤江濆永明中為南袞州僧正在職廣潔雅有洽才罷任之日唯有故紙五束也慧命廣陵人住安樂寺開濟篤素以成實有名矣</p>
僧韶清澹<p style="margin-left:1em">姓王齊國高安人幼願拔俗弱年從志美姿容善舉止情性溫和韻調清雅專以毗曇擅業元徽之初始來皇邑住建元寺寬厚閑澹不接交遊宋季澆薄韶閑房自守狀若無人及齊氏開泰禮敬風猷白黑鑽仰講說頻仍後學知宗前修改觀毗曇一部化流海內諮聽之徒常有百數齊文慧及竟陵王蕭子良雅相欽禮清河崔慧親從北面諮承餘誨以天監三年卒于住寺五十八矣又法朗慧解知名法亮履行高潔言謔談笑不擇交友</p>
法護廉直<p style="margin-left:1em">姓張東平人以廉直居性不耐貪饕年始十三而善於艸隸其師道邕亦有清風撫其首曰觀汝意氣必能振發遺教及至受具父憂居喪四載不預法事禮畢宋孝建中住京建元寺雅好博古多講經論常以毗曇命家不尚流俗言摒去浮華從其學者百有餘人齊竟陵王總校玄釋定其虛實於法雲寺建豎義齋以護為標領解釋膠結每無遺滯物益懷之遠有曠度不交榮俗凡所遊往必皆名輩侍中阮韜光祿阮晦中書侍郎周顒並虛心禮侍未嘗廢也自從天子至於侯伯不以一人遊狎皎然獨坐勗門徒無營苟利唯以經論仁義存懷天監六年卒六十九矣新安寺智遠天保寺僧達並以勤學有功振名於世等</p>
智忻不華<p style="margin-left:1em">姓潘丹陽建康人年七八歲世間近事經耳不忘因入栖靜寺正值上講聞十二因緣義生死輪轉無窮便慨然有離俗之志即投審禪師出家初集節目近事具戒後便聽道猛成實四遍亭然獨悟與羣不同講說精悉四眾推服聽者八百人有來問難未畢酬答已罷乃名重海表齊太子延接行不苟合交不妄親有利造寺天監五年卒六十一矣葬于山墓也</p>
僧若博識<p style="margin-left:1em">莊嚴寺僧璩之兄子也璩以律行清嚴若少而廉靜十五出家住虎丘山精舍事師恭孝與人友善性好勤學住京冶城寺二十餘年經論通達僧俗器賞陸慧陸澄深相待接後返虎丘披文翫古茹菜不充單服不贍隨宜任運罕復經懷王斌守吳每延法集還都謂知<span class='corr'>己</span>曰在都賴得若公言謔大忘衰老天監八年為僧正普通元年卒七十矣有僧令若之兄也亦碩學知名少而雋警長益不退經律通明不永早世復有法度沈審不卒暴慧梵慧朗並以內外廣學朗肌貌霜潔目為白朗屢講經頗入能列梵本吳人剛决強斷不事形名矣</p>
法寵延壽<p style="margin-left:1em">姓馮南陽冠軍人後因世難寓居海鹽少有絕俗之志二親愛而弗許須待求婚納妻半年捨家服道住興皇寺從道猛曇濟學成論二公雅相歎賞日夜辛勤不以寒暑動意吳郡張融與周顒書曰古人遺族故留兒女寵公絕塵如棄涕唾也後從長樂寺僧周學雜心勝鬘又莊嚴寺斌公處聽眾經採玄析奧妙盡深極高難所指罕不倒戈音吐蘊藉風神秀舉竟陵子良甚加禮遇選請名學委冶城寺智秀謂寵曰當此應對卿何如我曰先銳後拒非我不及卿詮名定實卿不及我秀有慚色正聖寺法願善達樊許謂寵曰年四十當死無可避唯有祈誠諸佛寵因引鏡見面有黑氣於是閉房禮懺晝夜不息年四十忽兩耳痛至夜四更外有人言君死已盡業矣耳痛換骨黑氣皆無後天保七年勑為僧正帝重年臘勑常居坐首不呼其名號為上座法師勑為家僧賜人吏衣服四時不絕普通四年忽患風疾禮懺不絕五年三月十六日卒七十四矣皇上傷悼勑葬一切凶事天府供給又有沙門智果住海鹽光興寺清直平簡善諸術數又剡縣公車寺僧淑捃採眾師并為<span class='corr'>己</span>任思慮周廣雖有徵覈未盡其妙矣</p>
僧遷却掃<p style="margin-left:1em">姓樂襄陽人少出家進忠退儉早協州鄉晚遊都邑住靈根寺却掃一房淨若仙觀潔整衣服塵水不染從寶亮諮學經論文理通達吳平侯蕭昺亦遇之以禮天監十六年夏帝嘗夢沙門慧詡他日因法會遷問詡曰卿前夜何所道詡曰卿何忽問此而言氣甚厲遷抗聲曰我與卿同出西州俱為沙門卿一時邀逢天接便欲凌駕儕黨我惟事佛視卿篾如也眾人滿坐詡有慚色其梗正皆類此也時普通四年卒春秋五十九矣</p>
僧旻幼言<p style="margin-left:1em">姓孫家于吳郡富春有吳開國大皇帝其先幼而能言七歲出家虎丘山寺僧迴弟子迴授與五經一聞能記精神洞出標羣獨秀每與同輩言謔以曲禮欲為<span class='corr'>己</span>任宋吏部侍郎張辨謂曰沙彌何姓家在何處旻曰貧道姓釋家于此山也辯甚異之特進張緒見而歎曰松柏雖小已有陵雲之氣由是顯譽十三隨迴出都住白馬寺僧多唱導為業旻風韻清遠了不厝意十六迴亡禮畢安貧好學與法曇法開稟柔次遠亮四公經論不避寒暑大明數論義無擁滯竟陵深相敬重二十六永明中講成實先輩高視衣冠輻凑坐皆重膝竟日無倦皆仰之如日月四眾澄眸如入禪定其為道俗所推如此時人歎曰析部磐隱通古無例條貫始終受者易悟聽者千人九部五時若指諸掌梁天監六年勑注般若大通八年卒六十一矣隱士阬孝緒為墓誌弟子智學慧慶立碑二皇太子湘東王為文徵士何胤立碑製文旻在日講先依道安法式請大眾先念觀音經一遍所著論疏雜集百有餘卷四聲指歸詩譜决疑等</p>
法雲英秀<p style="margin-left:1em">姓周義興陽羨人晉平西將軍處之七世母吳氏初產在艸見雲氣滿室因以名之七歲出家事莊嚴寺成玄為弟子而雋朗英秀年二十三便當法匠與旻等年臘齊名年三十建武四年於妙音寺講法華經淨名經學徒海凑四眾盈堂雲曾觀長樂寺法調講出而顧曰振旦天子之都衣冠之富動靜威儀勿易為也前後法師或有詞無義或有義無詞或俱有俱無及雲自講機辯若疾風應變如行雨講經之妙獨步當時齊中書周顒王融劉繪東莞徐孝嗣等一代名貴並投莫逆之交母憂至孝毀瘠僧旻曰聖人制禮賢者俯就不賢者企及毀不滅性梁天監年勑召未曾不令雲先入雲撰成實義疏四十科四十二卷勑三遍講義學充堂勑吏力備足又禮為家僧普通六年勑為大僧正大通三年三月二十七日卒六十三矣三宮悲惜為之流慟勑給東園祕器凡百喪事從其王府太子中庶王筠作銘誌弟子立碑簫繹制文講曾感天花如雪也</p>
慧澄貞苦<p style="margin-left:1em">姓蘭番禺高要人十四出家依道達住隨喜寺而在性貞苦本素齋戒魚肉葷辛畢世未視後至京從旻以申北面且經且律十餘年中鉤深索隱猶晦迹下筵而名聞日遠桂陽王蕭象聞風欽悅出鎮南岳請澄同行瀟湘道俗重增歸敬普通四年歸鄉七眾屯結其會如林贊請法施五載法利無限大通元年五十二卒後有慧略法生慧武等皆從僧旻受學朗居貧好學博達多通巧於傳述略聰明雋警宣講有則生尋訪異聞博述經論武振揚文義省約不繁矣</p>
法令寡欲<p style="margin-left:1em">姓董未詳何人家遭世禍因寓建康少出家住定林上寺立操貞堅廉和寡欲博覽經論多所通達善涅槃大小品尤精法華阿毗曇心登師子座發無畏辯先標綱要却派枝流言約旨遠馳名京學後歸山誦大品一部用袪封滯清淨調和隨從梵行足不下山三十載葷辛不食弊衣畢世天監五年卒六十九矣復有慧泰慧纂並有學聞泰克己修身篤勤禪習偏能譚授纂心性清卒不事形骸貞實抱素雅有國士之器矣</p>
智藏吞星<p style="margin-left:1em">姓顧吳郡人少傅曜之八世高祖彭年司農卿曾祖淳錢唐令祖瑤之員外郎父映奉朝請早亡其母夢出繞吳城一匝密雲四布而天中開明眾星墜地取而吞之因有娠焉及生藏也少而聰敏常懷退讓果食衣服爰及威儀皆新華先讓而取處末由此擊譽鄉閭敬而尚重年十六代宋明帝出家以泰初六年勑住興皇寺事僧祐或遇師疾師食即食不食亦止自是戒德堅明學通奧旨眾所知識柔次二公歎揖齊太尉文憲王深懷欽悅相者曰藏年三十一矣藏乃竭誠課般若經感其神告延至六十後僧正不了帝欲自主僧正勑令署名已遍至藏曰佛法大海非俗人所知以筆轢之武帝亦不介意拒懷万乘季代一人後藏與帝抗論白衣僧正方寢帝歎藏為大丈夫勑於彭城寺講成實又勑於慧輪殿講般若經又天監末作大懺會捨所有物唯留衣竿謝幾戲曰留此猶有意耶藏曰此身在意何能盡後居開善帝頻徵詔託疾不行後因遘疾帝宣醫侯自製願文普通三年九月十五日卒六十五矣勑葬獨龍山太守蕭機製文立碑湘東王繹製銘太子陳郡殷鈞為墓誌藏著略毗曇疏</p>
慧超神光<p style="margin-left:1em">姓廉趙州平陽人中原喪亂避難朝哥初生之夕神光照室幼而簡靜八歲出家從臨蕃縣建安寺慧通通素無業術立行專樸超直心奉事外聽諸講寒暑不辭有異僧來見超異之曰此人若不為五眾之傑則為八州刺史兼敘神光之瑞如符契焉後廣採眾經兼明數論並盡其深義明若貫珠吏部謝籥每歎曰君子也又善艸隸袁許占相梁武別勑請為僧正戒德內修威儀外潔凡在緇侶咸稟成訓賜羊車健部衣服偏令以般若化道感神人聚聽天監年帝請為家僧禮問殊積超形過八尺腰帶十圍慍喜不現普通七年五月十六日卒學徒奔起凡厥喪事出皆天府門人立碑湘東王繹陳郡謝幾卿各為文俱鐫墓所矣</p>
慧約王師<p style="margin-left:1em">字德素姓樓東陽烏傷人祖世蟬聯東南冠族有占瑩墓者云後世當有苦行得道者為帝王師母劉氏夢大人擎金像令吞見紫光繞身因而有孕便覺精神爽發思理明悟及生誕之日光香滿室身白如雪時俗因名靈粲故風鑒貞簡神志凝靜撫塵之歲有異凡童惟聚沙為佛塔累石為高座七歲入學備窮經史見傷蠶蠒不服縑纊見獵化之感鹿隨逐世奉黃老不聞佛法忽值一僧訪以至教彼舉手指剡中佛法甚盛見已尋失方悟神人十二之剡多究經典宋太始四年辭親剪髮年十七事慧靜靜宋代僧望之首顏延何尚之所重竟陵王作鎮禹穴深相歎屬時有智秀曇纖慧次並名重當鋒同集王座約既後至年夏未隆王便斂躬盡敬眾咸不悅王曰此上人方為釋門領袖豈今日而相待耶剡令周顒側席加禮文簡公褚淵太尉文憲公王儉佐命一期功高百代並欽風味道約後梁武禮為菩薩戒師後受戒者凡四萬八千人乃至孔雀亦慕其法等大同元年九月現疾而臥右脅而化年八十四所乘青牛吼淚不息勑葬立碑王筠為文</p>
曇鸞天門<p style="margin-left:1em">雁門人家近五臺山神迹靈恠逸于民聽時未志學便往尋焉備覿遺蹤心神歡悅便即出家內外經籍具陶文理而於四論佛性彌所窮研後至泰陵汾州故墟入城東門上望忽見天門洞開六欲階位上下重複歷然齊覩後往江南訪陶隱居求長生術然後著經論恐不終也梁大通中至所司奏帝帝勑令引入從千迷道至重雲殿帝先於道却坐繩床衣以袈裟覆以衲帽鸞至殿前見無承對者殿有法座直昇豎佛性義三命帝曰佛性義深略有疑賜問帝却衲帽因以數問往復曰今日向晚明須相見鸞從座直出二十餘門一無錯誤帝歎無迷於道明旦入太極殿帝降階禮接問來意欲過江訪陶隱居授得仙方十卷遠以相酬賷經至洛見菩提流支曰是何言歟縱得不死未出三界授與觀經尋即頂受焚其仙經恐後誤眾魏主見之因為神鸞今汵州北有鸞公嵒在焉六十七卒幡花來迎也著作論曰調氣王邵注之撰禮淨土十二偈續龍樹偈安樂集兩卷廣流於世自號魏玄簡大士</p>
慧韶請講<p style="margin-left:1em">姓陳穎川人太丘之後也後居丹陽性恬虛寡欲沈毅少言童幼早孤依兄而長悌友之至聞於閭閻十二厭世出家具戒便遊荊揚聽旻公講成論兩遍略盡又聽藏法師講又聽綽公講咸謂穿鑿有神武陵王出鎮蜀國命詔同往以化彼俗至蜀諸寺講於龍淵寺見一神青衣致敬曰願法師常在此講當相擁衛言訖而隱自後講筵莫斯為盛請掌僧務苦辭不受性不乘騎貴勝請命自策杖戴笠非時漿飲故絕生常天監年七月三日卒也年五十四矣成都民應始豐病卒還蘇及安浦寺尼等並見閻王禮韶已生天等</p>
慧皎高僧<p style="margin-left:1em">會稽上虞人學通內外博訓經律住嘉祥寺春夏弘法秋冬著述涅槃經十卷疏梵網經疏高僧傳十四卷江表亦有裴子野高僧傳十卷皎公後不測所終野傳言省約矣</p>
慧辯擎錫<p style="margin-left:1em">姓田范陽人有別記云著衲擎杖入於母胎天性疎朗才術高世雖曰耳聾及對孝文不爽帝旨開釋封滯是所長也道光河洛有經八十卷號大法尊王辨知是偽焚之後欲廣注藏經以開釋教筆致架上被鳥銜將見斯異徵遂寢斯作但注維摩勝鬘金剛般若小乘義章六卷大乘義五十卷行世也弟子曇永亡名二人永潛遁自守隱黃龍山撰搜神論文筆雄健負才傲俗辨杖之徙於黃龍初無恨想而晨夕遙禮之</p>
道登賓禮<p style="margin-left:1em">姓苪東莞人聰警異倫殊有信力聞徐州有僧藥雅明經論挾策從之研綜涅槃法華勝鬘又從僧淵學成實年過知命譽動魏都北土宗之徵請與同學法度同往到雒陽君臣僧尼莫不賓禮偽主邀登昆季策授榮爵以其本姓不華改苪為耐講說之盛四時不輟趣恆岳以息浮競學侶追隨相仍山舍講授終報德寺八十五卒景明年也</p>
僧密弘量<p style="margin-left:1em">樂安人曾未勝衣便從剪落幼而易悟情解過人年至十六學友如林更相開導欲廣視聽師弗之許也因潛出往道明法師受業一二年中聲華負海泰始之初渡江住莊嚴寺器望凝練風儀峻雅五眾宗推七貴敬異深沈詳正不以利害嬰心雖復同居未有測其量者專講成實天監四年卒於江北春秋七十三矣</p>
曇准味道<p style="margin-left:1em">姓張魏郡湯陰人住昌樂王寺出家師智誕受業鑽研之勤眾有弗及處靜味道無風塵之志善涅槃法華聞諸伊洛齊竟陵王廣延勝道盛興講說准遂南渡止湘宮寺採聽談論次公見而歎曰此北道人非直美容止善言笑烈亮恢廓雅有器度至於言論深有情致齊臨川王蕭映長沙王蕭晃厚相欽禮廬江何點彭城劉繪並到房接足申其戒誥講揚相繼成其業者二百餘人天監十四年卒春秋七十有七復有智深聰慧博識經論有功天子王侯多所賓接性好直言無所推居每商略不平由是坎壈弘宣等也</p>
道超疚心<p style="margin-left:1em">姓陸吳郡吳人吳丞相敬風之後六世孫也祖昭尚書金部父遵散騎侍郎超少以勤篤知名與同縣慧安早投莫逆俱遊上京共契請業時旻法師住靈基寺因共聽法珍成論後聽旻講輟寢忘味以夜續晝每打髀歎曰為漠漠生肇笑人又聞龍光僧整始就講說彌復勇歎曰可無七尺何事在於人後惆悵疚心因自懺悔求佛菩薩加威令其慧悟如僧旻也勤劬苦志有頃洞徹獨笑言無價寶珠今我已得及至講說解析疑伏獨處一房內外墳典常擁膝前而手不釋卷加以塵埃滿室蟋蟀鳴壁不復苦中書郎張率曰蟋蟀鳴壁聒耳塵土埋膝安能對此而無忤耶曰時聞此聲足代簫管塵隨風來我無暇拂致忤名賓為過多矣時人高其傲達年三十六天監三年卒復有慧安住湘宮寺亦善經論三十二卒楊輦同哀矣</p>
僧喬苦節<p style="margin-left:1em">姓華吳興東遷人出家住龍光寺與僧整寶淵慧濟慧紹請旻公講於是終晨竟夜一心諮求布被單衣饘粥糊口茹菜充飢不以貧寒變節但自勤維日不足研精奧粹理悟深明三四年間經論通達後旻還莊嚴龍光慧生問曰諸少並得成器勝負可得聞耶旻曰喬公儒雅清靈履今用古釣深索隱善能讎較整公精勤經論博綜有敘淵公不無神明而心性偏激久從異集無以測其多少濟公神識清審經素有功論文未熟紹公情性知理篤有志行喬年三十六卒生公本住湘州寺學明數論頻御法座少秉高操</p>
慧開虛蕩<p style="margin-left:1em">姓袁吳郡海鹽人幼出家為宣武寺寵公弟子學毗曇成實建武中遊止上京聽道林寺藏旻二公講經耳不忘多從酒肆博弈自娛機捷無對人間席上納其詞也後忽割略前習專功名教處眾演教咸慶新聞解名析理應變無窮雖逢剠敵巧談罕有折其角者謝諒出守豫章迎請講說厚加䞋遺還未達都分散已盡晉安太守劉業餉錢二萬即贍寒餧不終一月立性虛蕩不畜貲財天監六年卒三十九矣有曇雋貫通眾經兼勤禮誦同一風素寒熱彌盛侍中王慈司徒江革並相敬慕</p>
明徹慕安<p style="margin-left:1em">姓夏吳郡錢塘人六歲喪父仍願出家住上虞王園寺遇客讀道安傳聞安少孤歔欷嗚咽又聞弘法撫髀歎曰可不爾乎自是務學功不弃日會稽孔佳見而歎曰當成名器後從僧祐學十誦住楊都建初寺後歷採眾師備嘗深義又師旻公成業齊太傅蕭穎胄出鎮荊州攜遊七澤請於內第開講天監初返都武帝以家僧資給每侍御筵對揚奧密皇儲賞接特加殊禮未有恩渥如此之隆徹後遇疾帝自慰問將卒進遺表帝與內外樞揆一時慟絕以呈徹表勑有批答帝為設三百僧齋普通三年十二月七日卒勑給東園祕器令葬主者監護有崇重焉</p>
法開决列<p style="margin-left:1em">姓俞吳興餘杭人稚年出家住北倉寺為曇貞弟子貞清素澄嚴殊有解行開少貧衣食粗弊同學曇誕家富雖學不及開乃相輕忽開懷决列乃負袟西遊後從柔次二公學成實論業既優精解無礙滯當其鋒者罕不結舌吏部王峻永嘉太守丘墀皆揖敬推賞後還餘杭先陵駕者望風飲氣講筵相接道俗歎服時有藏法師講成論開至豎義數番藏曰開法師語論已多自可去矣吾欲入文開曰釋迦說法多寶踊現法師指南命眾而遣客何耶藏有慚色普通四年卒春秋六十五矣</p>
道宗固窮<p style="margin-left:1em">荊州江陵人早年離俗住瓦官寺情性真直不務馳競目不妄矚口不狂言修身潔<span class='corr'>己</span>動靜有度學無常師終日寢處卷軸而已清談高論聽者忘疲衣裳麤弊飲食疎儉南遊嶺表其道大行已以死自誓誘化不息年五十餘卒於彼土復有法敞住延賢寺少研經論長多講說齊末歲儉固窮守道清貧馳務不競貪積天監初西遊陸海東歸荊楚弘化宣道有功矣</p>
法貞總持<p style="margin-left:1em">不測氏族渤海東莞人九歲出家雋秀之聲不齊凡類住魏洛之廣德寺為道記弟子年十一通法華經意所不解隨迷造問記曰後來總持者其在爾乎至長善成實卓犖標奇在於伊洛無所推下與僧建齊名時語曰建為文句無前貞入玄微獨步貞與建為義會友道俗斯附聽眾千人隨得襯施造像千軀分布供養王元懌王元悅並折腰頂禮咨奉戒訓貞後與建南遊建業貞普通二年卒六十一矣僧建清河人沙彌之時慧俊出類長成好談名理與慧聰道寂法貞同師道記少長相攜窮研數論遂明五聚解冠一方常日講眾恆溢千人碩學通方悅其新致造筵談賞以繼晝夜魏高陽王元邕深相延請後南遊京武帝好論義旨勑集學僧於樂受殿以次立義等慧聰立心閑豫解行遠聞道寂博習多通雅傳師業並終魏土矣</p>
寶淵弘通<p style="margin-left:1em">姓陳巴西䦘中人年二十三於成都出家居天宮寺欲學成實為弘通之主齊建武元年下都住龍光寺從僧旻稟受五戒經涉五載義頗染神旻曰此君任性雋警智慮過人若值通人優接當成一代名士若不遇時不得其死後從智藏改聽先業後廣寫義疏南歸論筵頻建聽眾數百自重名行少賓知<span class='corr'>己</span>普通七年卒六十一矣復有法文法度法護道興並廣學矣</p>
僧詢覆述<p style="margin-left:1em">姓明太子中庶山賓之兄子年始入禮賞德好學聽山賓共客談論追領往復了無漏失賓撫其首曰今使吾門不墜者其在爾乎奉伯父也篤信大法知子聰雋可期神洞幽冥長濟愛海年十二令出家為奉誠寺僧辯律師弟子辯性廉直戒品冰嚴好仁履信精進勇勵常講十誦後住冶城寺持操高上辛勤好學從光宅寺法雲諮稟經論歷耳不忘經目必憶常能覆述有如瓶瀉時人嘉其清辯白黑重其無倦凡所聽聞悉為注記雖無大才而彌綸深極同學門友莫不傳寫天監十六年卒三十五矣時有道遠海陵人並從法雲受業經論洽聞博綜有序</p>
慧超瑚璉<p style="margin-left:1em">姓王太原人永嘉之亂寓居襄陽七歲出家住檀溪寺為慧景弟子景清坦平簡雅有器局普通之初總州僧正以節儉有聞超幼而清悟容止詳正進趣合度事景一年以眾誼雜依僧崇禪師習學定業十二又學通三玄齊永明中竟陵王請智秀隨方講授超乃隨之同流服其領會後受具足戒誦戒不盈二日聽律未周兩遍皆識文知義鏡其纖密又從智藏採習經論藏歎成美器多與同遊又從慧集聽律纔得數遍集歎曰不謂冰寒於水武帝勑超為壽光學士器可瑚璉成康王欽敬戒德還都續講聽徒二百四時習業普通七年卒五十二矣</p>
真玉心明<p style="margin-left:1em">姓董青州益都人生而無目其母哀不及仕年七歲教彈琵琶天情俊悟聆察若經不盈旬日便洞音曲後因有講母攜玉至會一聞忻領曰若恆預聽終作法師母聞乃喜日將赴講無間風雨必期相續包略詞旨氣攝當鋒年將仕室振名海岱後遭母憂捨法還家廬於墓側哀毀過禮茹菜奉齋伏凶五年持操野宿服闋附道修整前業覽卷便講無所疑滯徒侶歸焉齊天保中文宣皇帝盛弘講席玉最為首一往復者十年不忘學士百千人日對行往了知心性常願生安養後聞東方淨蓮花佛國乃願往生後以所有物付弟子布薩後臥神氣如常午際皆見香雲東方來充塞庭宇空中出聲有如贊唄足漸而冷口亦誦念少時而卒十日之後香氣不息大眾哀仰如臨雙樹門人葬焉</p>
僧遷天辯<p style="margin-left:1em">姓嚴吳郡人孝敬夙彰侍中王錫見而異焉事鍾山寺道則為師後遊談講肄縱辨天垂曾難招提寺僧慧琰禪品義天辨間出座中嗟楊琰遂改業梁高有勑集諸義學乃慧辯如流帝乃嘉歎仍降家僧之禮帝製勝鬘經義疏頒壽光殿諸僧遷深窮理窟奉詔敷宣皇儲尚書何敬容等並請論擊道俗忻洽天保十二年四月十七日卒七十九矣葬於江陵中華北山曾感普賢摩頂講涅槃大品十八部經各數十遍皆製義疏流于後學梁武帝法名等觀自云北面歸依時移二紀擁經問道十有三年終識苦空功由善導况乎福田五世師資兩葉仁既厚矣義實深焉遂刊碑墳隴述德如左焉</p>
洪偃文章<p style="margin-left:1em">姓謝會稽山陰人祖茂恭和凝慎不交世俗父藏博綜經史善屬文藻梁陽王聞而器之引為僚友偃風神穎邁弱齡悟道晝續經論夜諷詩書良晨華景未嘗廢學後遊京邑值龍光寺綽法師開講委心受業二三年中便盡幽奧闡揚成論舉厝閑雅詞吐抑揚稽疑了義橫經荷笈虛往實歸又善艸隸見稱時俗貌義詩書號為四絕當時英傑皆推賞之梁太宗愛其雋秀欲令還俗執志不迴會武帝發講重雲賜問抗言高論精理入神帝歎久之莫不矚目偃形止自若神守如初僉服其量也及引進後堂加其禮後杖策而歸若耶雲門寺天嘉五年卒六十一矣文章十卷太建年學士何雋上之乃勑封於祕閣也</p>
慧朗超羣<p style="margin-left:1em">姓周徐州沛郡人託生之始母劉氏夢見神人乘樓殿入臆意言身與空等既而覺悟四體輕靈有異恆日五辛諸物因此悉斷朗在髫齔卓異凡童孝敬純備志操貞立家雄六郡氣蓋三邊少習軍旅經行陣惟曰兵者凶器身苦之因欲海邪林安能覺者年二十一梁大通二年於青州入道後遊學楊都當時譽動神幾藝高學眾解玄測微世所嘉尚又於止觀寺詮法師所學智度中百花嚴大品於是彌綸藏部探賾玄微義吐精新詞含華冠專門強學課篤形心可謂師功之倍永定二年奉勑入京住興皇寺講筵相續常眾千餘傳前經論各二十餘遍太建十三年遷神年七十五矣寶誌神僧天監十年曾記興皇當有青衣開士僧弘大乘朗服青衲</p>
慧勇菩薩<p style="margin-left:1em">姓桓譙國龍亢人祖法式尚書外兵錢唐令因此遁跡虎丘山後乃寓居吳縣東鄉桓里父獻弱齡早世母張氏嘗夢身登佛塔獲二金菩薩俄育二男並幼而入道長則慧聰勇即次也初出家楊都靈曜寺後隨方受業不事專門又從淨眾寺峯律師學十誦有僧綽法寵並道秀城中聲高梵表服膺座右受宗成實至年三十法輪便轉講論五十遍後梁室不寧乃之攝山依詮受學忽有異人授勇竹如意漆函盛三論一部天嘉五年文皇請講於太拯殿百辟具陳七眾咸萃景仰之輩觀風繼踵遊息之侶附影成羣自此聲名籍甚矣住大禪眾寺十有八年及造講堂不日而就至德元年五月二十八日遘疾而卒六十九矣講花嚴經涅槃大品方等各二十遍智論中百十二門論各三十五遍餘有法華思益等不記又早捨親愛弱年貞苦文章聲辯時所高之實象教之棟梁精義之林藪立碑江總作文矣</p>
寶瓊龍文<p style="margin-left:1em">姓徐東莞人避難後居毗陵曲阿縣祖邕齊右軍父僧達梁臨川王諮議並高器局崇遵儒素瓊潔閏山水峯瀾早被身長七尺五寸背甲龍文口三十九齒異相奇挺疎秀風彩蘊藉威容少鄙冠裳便欣毳服幼年出俗事沙門法通師歎道器受具後聽南潤寺仙法師講研精數論名解暎徹洞殫義窟仙嘗探瓊私記三復嗟賞後於高座普勸寫之自爾門徒咸傳此疏五夏便為法主梁武選楊名德簡在帝心爰降綸紱入壽光殿後思鄉之建安寺老幼歎云白龍出現又目為白瓊焉講成實僧正慧令切難聯環瓊乃徐揚拂麈尾從容而對梁祖年暮惟事薰修臣下偃風清言扇俗縉紳學者必兼文義所以屢開理教維摩涅槃道被下筵德飛上席解賾利齒木舌鋒牙畟塞駢羅煙隨霧涌亦有明玉豐貂紆青挹紫車馬溢於寺衢衣簪滿於法座斯感物之盛罕有加也至德二年三月二十日卒八十一矣勑葬鍾山之陽講成實九十一遍撰玄義二十卷文疏十六卷講涅槃三十九遍製疏十三卷維摩等</p>
警韶舌相<p style="margin-left:1em">姓顏會稽上虞人學年入道事叔僧廣以為師廣律行貞嚴當時領袖初韶遊都聽講便能清論年登冠肇還鄉具戒護持奉信如擎油鉢有僧道林請留鄉土夢韶舌相廣長表大弘法化旻公遺緒也次稟于僧綽探習三藏廣綜眾家年二十二講大品至年三十九為建元寺講主真諦歎曰吾遊外國罕復值斯人陳武定天皇嗣業勑請戒範承仰優禮彌隆天嘉四年曹藻等連狀請韶長講十有餘年乃至累講後自慕山林精於禪味十有餘載至德元年十月十一日日中時右脅而臥神慮澄然卒於開善寺年七十六矣講成論五十篇涅槃三十大品四十金光明三十維摩等不記</p>
安廩入神<p style="margin-left:1em">姓秦晉中書令靖之第七世也寓居江陰利成縣考正妙思滔玄入心屆寂乃製入神書一首洞曆三卷青烏之道莫不傳芳廩幼而聰穎獨悟不羣十三偏艱孝知遠近斷水骨立無間涕零古人有言知子父也乃攝以典教業遂多通而性好老莊早達經史又善太一并解孫吳才藝有功文武清播仍欲披榛問隱蓽門閨竇而虛懷機發體悟真權年二十五啟勑出家遊方尋道北詣魏國於容公處採尋經論又聽嵩少林光公十地一聞領解頓盡言前並畢中意又受禪法悉究玄門在魏十二年講四分二十遍至梁泰清元年始歸彭沛武帝敬供相接勑住天安講華嚴經至陳永定請入內殿手傳香火接足盡虔長承戒範勑住祗閣寺世祖文皇又請入昭德殿講法孝宣御曆又於華林園北面受道至德年遘疾奄化皇心惻悼賻贈有加年七十七</p>
慧布靈梗<p style="margin-left:1em">姓郝廣陵人少懷遠操性度靈梗年十五時願領五千清平宼塞十六兄亡悟世非常辭親出俗不許二十一方遂其願入楊都建初寺瓊法師所聽成實論又聽攝山僧詮大乘海嶽聽開三論學徒數百翹楚一期至於洞達清玄妙知論旨者皆無與尚時號得意布詮公四友所謂四句朗領悟辨文章勇得意布又遇可禪師深悟其理後寫章疏六馱還江表也後遇思禪師與論大義不覺食息思以鐵如意打案曰萬里空矣無此智者座中千餘人同聲歎悅又與邈禪師同聲三日不絕邈歎慧悟時遇歲飢無食四日有人遺飯微有少肉布終不食常願生邊地無三寶處與佛為使陳禎明元年十月二十三日卒于棲霞寺手屈三指雖申還屈未終間大地連動七日太史奏得道人入滅也終時諸天來迎矣</p>
亡名守真<p style="margin-left:1em">姓宋南都人本名闕也世襲衣冠稱為望族弱齡遁世永絕妻孥吟嘯丘壑任懷遊處事梁元帝深見禮待有製新文帝多稱述而恭慎慈敬謙靜為心每從容御筵賜問優異及梁曆不緒潛志玄門投兌禪師脫落塵累蜀國公宇文雋重之後齊王亦敬又為夏州三藏朝省以名文翰可觀元非玄侶而冥德設世將徵拔之測其器宇有經國之量朝省總議或以威恩加之或以精異轉之名雅量卓然曾無易節大冢宰宇文護有書請之名答云羸病一僧獨流荒裔無罪可罰無能可使又列十嘆息多不可錄後達成陽貴勝奉迎著寶人銘後不知所終有弟子僧琨姓王沈審善音調為隋二十五眾讀經主撰論場三十卷若一覽俱閱百家名著至道論淳德論遺執是非論影喻論修空論不殺論並文多清素語恆勸善存質</p>
道寵索水<p style="margin-left:1em">姓張俗名賓高齊元魏之際國學大儒連邦所貴時賓年將壯室領徒三千人至趙州元氏縣堰角寺從沙彌求水持水問具幾塵方可飲之賓既素不內涉罔然無對乃以水澆賓面謂從屬曰非以水辱我直顯佛法難思吾今投心此道宜各散矣即於寺出家三年歷試以賓聰明不拘常制便與受具即入西山廣尋藏部慨歎晚知寵後詣流支乃授十地曲教三冬隨文出疏即而開學聲唱高廣鄴下榮推時朝宰魏收邢才楊休之等昔學於寵又師敬焉遂以奏聞日賜黃金二兩盡於身世千人受法其中高者僧休法繼誕禮罕宜儒果等勒那三藏與流教化後有南北三宗焉</p>
慧嵩生知<p style="margin-left:1em">高昌人其國本沮渠涼王之後故皆通華夏文軌焉嵩少出家聰悟敏捷開卷尋義潛蘊玄肆由翫雜心為國所重兄為博士王侯推崇雅重儒林未欽佛理令嵩返俗嵩曰腐儒小智同諸糟粕餘何可論兄以易林問之嵩不讀俗典執卷乃挺出前聞兄雖異之殊不信佛法之博要嵩以毗曇一偈比令解之兩月不通而加妄釋嵩略為釋冷然領悟遂大崇信又聽智遊成實後高昌王徵請不赴遂夷嵩三族高齊上統雅相見重以天保年卒於徐沛</p>
僧範悟解<p style="margin-left:1em">姓李平鄉人幼學羣書年二十三備通流略至於七曜九章天文算術諮無再悟徒侶方千指掌解頤誇矜折角時人語曰相州李洪範解徹深義鄴下張賓領悟無遺年二十九因聞講涅槃經開悟神府理思兼通乃知佛經之祕極遂投鄴城僧始出家初學涅槃頓盡其致又從洛下獻公聽法華經講於齊魏法筵一舉聽眾千人大儒徐遵李頂等一對信於言前授以菩薩戒法講華嚴維摩各有疏記及十地勝鬘等感鴈雀來聽有僧毀範被神打死外寺聽戒索論義感神打之由是始終說戒不曾附欲天保六年三月二日卒八十矣</p>
曇遵再悟<p style="margin-left:1em">姓程河北人少厭世網投法出家而容色盛美恐染淨而還俗焉魏擢為員外年二十三復請光公為其師保光以舊事捨而不度遵跪啟曰今沒命歸依遠崇至化如不允副必從邪見壞及三寶光審其情即度受具因從稟學功踰一紀大乘頓教法界心原並披析義理挺超時匠化行洛下流衍齊楚晉魏燕趙通傳道務攝治相襲丞拯王肱貴重傾心年七十餘舉為國都尋轉為統後少覺有疾便坐誦維摩勝鬘了命終卒於鄴下年八十五矣初遵賦志清高無為立性形無妄涉口不談俗聞師哀墜床吐血矣</p>
慧順居士<p style="margin-left:1em">姓崔齊侍中崔光之弟少愛儒宗統知雅趣長厭塵網為居士焉初聽涅槃略無遺義後聞都下光律師廣涉大乘文無不曉投往出家年二十五纂修十地見融陶冶後講十地華嚴維摩並立疏記乃歸鄉講眾每千餘精誠之嚮廣流東夏齊趙瀛冀承稟其風僕射祖孝徵欽尚厥德奏為國都七十二卒於鄴下總持順族胄菁華言誠世模範慧解騰譽事義沈深而志存順法不局一方衣略鮮華食無兼味受施尋散情闕愛憎形寄住緣未依夏臘進止在益不顧<span class='corr'>已</span>損言行適時不與物諍故傳者具書不敢遺其事行者矣</p>
道憑四千<p style="margin-left:1em">姓韓平恩人十二出家投貴鄉邵寺初誦維摩經思歷覺日計四千四百言一聞無忘乃通數部後學涅槃略觀遠節復尋成實初聽半文便竪大義聰明之譽無羨昔人致使遐邇聞風咸思頂謁趙魏傳燈之美罕有斯焉講地論涅槃華嚴四分覽卷便講目不尋文開塞任情吐納清爽洞會筌旨有若證焉故京語曰憑公法相上公文句一代希寶斯言信矣時人以其口辯方於身子天保十年三月七日卒於鄴西南寶山寺七十二矣將終前大鐘兩口小觸而破致使終時光明滿室異香充庭眾咸見之憑經律遞講福智雙習勢貴豪家全無遊止乞食自資少所恆習袒肩洗淨老而彌固脛臂無服生死齊焉兼以心緣口授杜於文相者古今絕之</p>
靈詢刪要<p style="margin-left:1em">姓傅漁陽人少年入道學成實論并涅槃經窮其論府制刪要兩卷注而釋之盛行於世後師光公十有餘年纖旨祕教被知通塞獨善維摩漳鄴燕趙化沾四眾頗愛篇什文筆之華時所推舉美容貌善風儀詞辯雅淨聽者無撓初為國都魏末為并州僧統齊初卒於晉陽時六十九矣</p>
法上大統<p style="margin-left:1em">姓劉朝歌人五歲入學七日通經章六歲隨叔寺中觀戲情無皷舞但禮佛讚經而聲氣爽拔眾人奔遶傾渴觀聽年八歲略覽經詰薄盡其理九歲得涅槃經披而誦之即生厭世十二投道藥禪師出家棲遑問道神氣高爽照曉詞諭所在推之咸謂聖沙彌之林慮胡山寺誦維摩法華經兩旬俱度入洛博採名聞伊洛年暨學歲創講法華酬疑難無不歎服善機問好徵覆決通非據昌言勝負而形色非美故時人語曰黑沙彌若來高座逢災後投光師受具十地地持楞伽涅槃並著文疏又善算數時人語曰京師拯望道場法上斯言允矣年四十遊化懷衛大將軍高澄奏入在鄴徵言一皷眾侶雲屯故魏齊二代立為上統僧尼二百餘萬將領四十年為帝戒師文宣布髮於地令踏焉天保二年又下詔曰仰惟慈明緝寧四海欲報之德正覺是憑鷙鳥傷生之類宜放山野為太皇立報德寺建寶塔及齊季破法居山隋運再興入山三繞佛塔誦維摩勝鬘卷終而卒八十六矣</p>
道慎撫綏<p style="margin-left:1em">姓史高陽人十四出家誦聽依業受具已後入洛從光師受地論後稟上統而志涅槃性度靈簡弘量陶然綱網門徒維攝大法而為<span class='corr'>己</span>任每參說戒跪聽訖文講悟昏情詞無繁長故宣帝請為國都撫綏遺法得無虧緒禪匠僧達論士法靈皆伏其辯對至於風流大冠時俗則慎過之遠矣未乘車送帝迴兩轅併折不日而終於鄴城定國寺春秋六十有五</p>
僧妙舍利<p style="margin-left:1em">本住冀州後居河東妙奉禁精苦聰慧夙成遍覽羣籍尤通講論而稟性謙退喜慍不干其抱故每講下坐必合掌懺悔云佛意難知豈凡夫所測今所說者傳受先師未敢專輒乞大眾於斯法義若是若非布施歡喜時以解冠前彥行隆端達覩其靈已皆服其德後住仁壽寺聚徒弘法擊響周齊甚高名望周太祖大統年西域獻佛舍利太祖勑妙送之供養一年感光燭天地仕女燒香讚歎聲聞數千里妙以講解涅槃以為恆業敘略綱致久學者深會其源分部文句皆臨機約截英傑所美化行河表重敬莫高下民從善酒肉皆絕見生葱韮以土掩覆學士曇承著宗本更廣其致具見別傳矣</p>
慧善驚神<p style="margin-left:1em">幼出家善法勝毗曇住楊都栖玄徵擊論道四座驚神會有梁末逃江陵承聖季年卒于長安年六十矣善以度論每引小乘相證成義依文次第散釋精理譬星月助朗太陽猶如眾花繽紛而散故著斯言名散花論序云著述之體貴言約而理豐余頗悉諸作而今覼縷正由斯轍文多不盡矣</p>
寶彖老子<p style="margin-left:1em">姓趙本安漢人後居綿州天性仁讓慧心雋朗嬰孩有異二親欲試其度以諸綵帛花果弓矢書疏羅置其前彖撥除餘物取其書疏眾共歎異咸知必有成濟及年七歲因至巴西太守楊眺問云承兒大讀書何名老子彖曰始生頭白故也眺乃密異之十六初為道士童子因見佛經欣其義旨求其佛法乃願出家至年二十四方果受具先聽律典首尾數年略通持犯迴聽成實傳授忘倦又聽韶法師講偏窮旨趣武陵王大集摩訶堂請講詞義洞合聽者盈席私記其言因成疏本廣行於世還鄉開演捨邪歸正者十有八九又施諸醫方有報之以金帛者一無所受有感德者捨俗出家或盡形八戒後著大集經疏至虛空品搆思身不覺離床數尺大悟等又屬僧崖菩薩出世為造經本因爾傳持至今不絕後製法華涅槃等疏卒於綿州大振嚮寺年五十周保定元年十一月二十三日矣終有靈異不備書矣</p>
曇衍秀才<p style="margin-left:1em">姓夏侯南兗州人初生時牙齒具焉世俗異之七歲從學聰慧絕倫十五擢為州都公事閑隙便聽釋講十八舉為秀才直講上鄴都過聽光公講即稟歸戒弃捨俗務專功佛理年二十三投光出家即為受戒聽涉諸講無暇食息由是講事無廢毗贊玄理聲辯雄亮言會時機齊鄭燕趙皆領神化常隨義學千僧有餘出家居士近於五百並恢廓道志戒律居心趙郡王高叡膠州刺史杜弼並齊朝懿戚重臣留情敬奉僕射祖孝徵奏為國都緝諧道政不墜玄綱開皇元年三月十八日忽告侍人無常至矣誦念彌勒聲氣俱盡年七十九矣自衍之生殊相感人而立操貞直心用叡約情及濟世敬像念貧聽戒一生兩闕維摩勝鬘曰誦一遍下氣逼身常出戶外不薰勃僧房等</p>
慧榮義龍<p style="margin-left:1em">姓顧會稽山陰人梁高大通年辭親出家時建初彭城盛弘成實榮受具後唯以法學餘全無敘鄉邑二親哀其衰喪數因行李寄以書信榮得而焚之顧諸友曰余豈不懷乎廢余業也書中但二字耳復何開乎人問是何答吉凶也如此積功三十餘載不號義龍誓不歸迹自是專業聲稱彌遠即而講悟學者歸之年至五十大弘法席廣延緇素時梁儲在坐素不識之令問講者何名乃抗聲曰禹穴慧榮江東獨步太子不識何謂儲君一坐掩耳以為彭亨太甚榮從容如舊旁若無人後歸故邑其母猶在餘並物故乃喟然曰十五辭親去五十還故鄰少年不識我長老無一人眾欲光價諸講大言乃有問八十種好列名出體詮牒無羌至德末年卒于楊都</p>
曇延目光<p style="margin-left:1em">姓王蒲州桑泉人家世豪族官歷周齊性協書籍年十六因遊寺聽妙法師講涅槃深悟其旨遂捨俗服膺幽討深致出言清越厲然不羣時在弱冠便就講說詞辯優瞻弘裕方雅形長九尺五寸手垂過膝目光外發長數尺容止肅雍慈誘汎博可為堂堂然也視前直進顧必轉身風骨陶融時共傳德後聽華嚴大論等乃隱太行百梯寺與薛道衡為言謔相高未之揖謝薛乃戲題四字方圓動靜命延體之應聲曰方如方等城圓如智慧日動即識波浪靜類涅槃室薛驚歎由來未見希世挺生即斯人也欲著涅槃疏感馬鳴降瑞疏就致舍利塔前大放光明三日三夜聞奏焉周太祖親聽清言聽徒如市祖帝為於中朝立雲居寺國俸給之通於聽眾有陳使周弘正辯逸懸河遊說三國抗敘無礙周建德中銜命入秦帝訝其機捷勑能言之士不限道俗刺史中山宇文公表奏舉延延乘機折挫事等摧枯正即服膺請其師範辭延之日正出四十韻詩上之延看畢使和書如宿誦兼依本韻正大服之請言緘聽之延曰為賓設席賓不坐離人極遠熱如火規矩之用皮中裹勑請為國統至隋文興法度僧延之力也帝改延興寺及門名等帝因祈雨以一二之言與羣臣五品已上地坐面北而受八戒訖天大雨賜絹三百段勑拜為平等沙門開皇八年八月十三日卒七十三矣終有遺表帝聞哀慟罷朝三日贈物五百段設千僧齋弟子童真洪義等文武職僚被髮徒跣而喪喪至林無雲而雨其於異事廣不能書</p>
慧遠抗帝<p style="margin-left:1em">姓李燉煌人後居上黨高都天縱殊朗儀止冲和局度通簡嵩履高邈幼喪其父與叔同居偏加提誘示以仁孝年止六歲心樂出家每見沙門愛重崇敬七歲在學功逾常百神志峻爽見稱明智十三辭叔往澤州東山古賢谷寺投沙門僧思度之思練行高世眾所崇仰語遠云汝有出家之相善自愛之初令誦經隨事訓誨常問大義年十六聽湛律師大小經論普皆博涉偏重大乘以為道本受具便依上統為和尚慎都為闍梨聽大隱律師四分後講悟繼接不略三餘沐道成器量非可算及承元二年周武王尅齊便行廢教勑前修大德並赴殿集武自昇高座云朕受天命養育兆民世弘三教其風彌遠考定至理多背德化並今廢之六經儒教文弘治術禮義忠孝於世有宜故須存立且真佛無像則在太虛遙敬表心佛經廣歎而有圖塔崇麗造之致福此實無情何能恩慧愚民嚮信傾竭珍財廣興寺塔既虛引費不足以留凡是經像盡令廢滅父母恩重沙門不敬勃逆之甚國法豈容並退還家用崇孝始朕意如此謂理何如于時大統法上等五百餘人咸以帝為王力决諫不從僉各默然下勑頻催答詔相顧失色都無答者遠顧以佛法四眾是寄豈以杜言情為理伏乃出眾答曰陛下純臨大域得一居尊隨俗致詞憲章三教詔云真佛無像信如誠旨但耳目生靈賴經聞佛籍形像表真若使廢之無以興敬帝曰虛空真佛咸自知之未假經像遠曰漢明<span class='corr'>已</span>前經像未至何故不知真佛帝時無答遠曰若不籍經三皇已前未有文字人應自知五常何謂但識母不識父同於禽獸帝亦無答遠又曰若以形像無情事之無福國家七廟豈是有情而妄相尊事武帝曰前難詭通佛經外國之法不用上代所立七廟朕亦不以為是將同廢之遠曰若以外國之經廢而不用仲尼所說出自魯秦晉之地亦應廢而不學七廟廢者則是不尊祖考昭穆失序五經無用存其儒教其義何安爾則三教同廢將何治國帝曰魯邦與秦晉封域雖殊莫非王者一化不類佛經七廟之難常無以通遠曰若以此土同遵者震旦之與天竺國界雖殊莫非同在閻浮四海之內輪王一化何不同遵而今獨廢帝又不答遠曰向云退僧還家崇孝養者孔經亦云立身行道以顯父母即是孝行何必還家帝曰父母恩重交資色養棄親向疎未曰成孝遠曰若如來言陛下左右皆有二親何不倣之乃使長役帝云依番上下得歸侍養遠曰佛亦聽僧冬夏隨緣修道春秋歸家侍養此理大通未可獨廢帝又無答遠曰陛下今恃王力自在破滅三寶是邪見人阿毘地獄不揀貴賤陛下何得不怖帝勃然大怒面有嗔相直視於遠上曰但令百姓得樂朕何辭地獄遠曰陛下以邪法化人現種苦業當共陛下同趣阿毗何處有樂帝理屈言前更無所答下勑云僧等且還後當更集有司錄取論僧姓名當斯時也齊國初殄周兵雷震見遠抗詔莫不流汗咸謂粉其身骨煮以鼎鑊而遠神氣嵬然詞色無撓上統衍法師執遠手泣而謝曰天子之威如龍火也難以犯觸汝能窮之真護法菩薩彼不悛革非汝咎也遠曰正理須申豈顧形命後潛汲郡曰時運如此聖不能移三年誦維摩經千遍法華亦然至大象二年兩京立陟岵天寺置菩薩僧遠遂出少林長講至隋文勑匡僧務整濟有功至開皇澤州刺史請講後又勑請至興善寺遠形長八尺腰有九圍十三幅裙可為常服登座振吼雷動蟄驚卒于淨影寺七十矣冕旒哀慟輟朝稱國失二寶季德林同月亡室有異香坐而奄化立碑薛道衡作文虞世南墓書丁氏鐫世號三絕</p>
寶海辯對<p style="margin-left:1em">姓龔巴西閬中人少出家有遠志承楊都佛法崇盛决誓下峽至金陵依雲法師聽習成實又旁求經律亟發清譽乃引眾別講徒屬兼多于時梁高重法自講涅槃命海論佛性義海昇座執鍮石香爐帝曰法師斷貪香爐非鍮不執寶海應聲曰陛下位居宸拯㥜簪非珻不戴帝大悅眾咸敬歎後歸蜀住謝寺大弘講肆武陵王紀作鎮并絡敬愛無已每就海宿請談玄理乃忘晝夜至旦王將與手日影<span class='corr'>初</span>出曰日暉粉壁狀似城中風動剎鈴方知寺裏其晨車蓋迎王馬復嘶鳴海曰遙看蓋動喜遇陳思忽聽馬鳴慶逢龍樹年八十無疾而卒矣</p>
智方成章<p style="margin-left:1em">蜀川人遠祖東吳因官西蜀童稚出家龍淵寺輪法師所早與寶海同在楊都雲法師講下而機辯爽利播名楊越方講法華至寶塔高妙曰何必昔佛國土今楊都福地亦甚莊嚴至如彌天七級共日月爭光同泰九層與煙霞競色方井則倒垂荷葉圓桶則側布蓮花以安住之居南類尼佉之鎮北耳聞目覩庶可聯衡方語出成章狀如宿構寶海頻來擊難曰三隅木斗何謂智方尋聲報曰瓦礫洿池那稱寶海眾大笑而散及方疾也海常慰問方謝之願同生善處卒益都年九十</p>
羅雲如愚<p style="margin-left:1em">姓刑南郡松滋人初從上明東寺出家志操所懷附參成德聞金陵道王遂輕千里遠追勝侶會楊都道朗盛業興皇乃傾首法筵鑽仰徽烈一乘四論大剖津途雲年十六問常無常義容色無撓賓主綽然眾咸嘉賞朗乃以所服被處眾贈之自此名遠而樂法不窮如愚莫滯後又從真法師採酌遺逸還鄉總管宜陽公王世積舍人蕭子寶親臨法席後居龍泉寺五十餘年常坐不臥領徒五百煬帝承名有勑追入稱疾不赴住上明東寺講堂十二間雲講四經三論各數十遍謔俞道士等雲兄弟五人皆為法師雲居最小大業十二年端坐而卒七十五矣中書令岑本製碑沙門道顒雲之兄學通大小名聞道俗於上明東寺起重閣在赤驢廟側</p>
法安三絕<p style="margin-left:1em">姓田松江人神彩俊越見稱童稚年十八遊學金陵初聽成實論後學中觀於興皇座下一十餘年庶乎屢空智乎特秀三千學侶獨標三絕之名形長八尺風儀挺特一解窮深義二精進潔已三時聽涅槃每立異義令眾難之無能屈者聲聞楚越朗公知其穎拔令其擊論言義等恆沙制廣初麟角二章理致宏遠流傳江漢年過不惑迴心定學六十五終等界寺劉虬注法華處古臺在焉西近沙州矣</p>
慧哲象王<p style="margin-left:1em">姓趙襄陽人識度弘朗操業清明幼而出家楊都採聽依僧正瓊公即陳思所重曰鳥瓊也色似紫金彭城白瓊哲皆依之聽習又聽興皇道朗經論朗神辯若劍罕有當鋒哲行步詳審轉必合身不妄迴顧至於雨風行不破步時號象王善護根門節量口腹講三論有名江表學士三百成器五十慧品法齋智嵩法同慧璿慧楞等各繼傳燈開皇十七年四月卒于龍泉寺五十九葬四望山弟子慧嵩立碑慧響製文響有奇才思力總管薛道衡所重時有洪哲亦有名學號兩哲焉</p>
慧暅感神<p style="margin-left:1em">姓周家本汝南避地江左今為義興陽羨人祖韶齊殿中將軍父覆梁長水校尉並偃仰衡門不求榮達暅穎悟冥來挺操童幼鑽求六經略通大義年十八乃喟然嘆曰服膺周孔以仁義為先歸心黃老虛無為貴而往來生死出入塵勞乃城中之累業非出世之要道既發希有之志乃遂感非常之應夢見塔五層禮拜昇俄上相輪身心快樂於是將遊京邑途次朱方遇竹林寺詡法師雅相嗟賞乃止出家尋至都甘露寺受具後聽十誦龍贊寺僧舒法師處聽成論又止南徐司空侯公虛心頂禮請講成論學徒雲結不遠千里揮汗皷袂風雨生焉天嘉二年學士寶持等二百七十人請講於湘宮寺大建四年宣帝勑請東安寺講至德九年勑為京邑僧都開皇九年卒年七十五矣菩薩戒弟子千餘人立碑王胄製文</p>
慧弼龍頤<p style="margin-left:1em">姓蔣常州宜興人祖公略以忠孝登朝父元現以才華待詔咸佩印綬並奏絃歌弼青襟之年神爽咸異嗟曰此子若逢鳳德終為王佐之才既挺龍頤必有封侯之貴弼情存出俗因而答曰無為之貴可以娛情有待之煩徒勞人耳既而蔬素栖遲便思脫躧陳武龍飛大興元福永定二年躬紆袞冕為剪周羅三衣什物一時通給乃服膺於慧嚴寺領法師為弟子領東南竹箭震澤風聲王族望僧塗香士屬弼親承雅訓聽受成實年登弱冠推功淮海值寶梁明上盛弘新成天宮見公又敷心論遂窮神追討務盡源所以六足八犍四真五聚明若指掌罔或有遺又聽哲公四論太建十年下勑於長城報德寺講涅槃經瓶錫盈堂簪裾滿席質疑請道接踵成林稟戒承歸排肩如市莫不謂百步香艸千年之聖人哲公付講法輪不絕開皇十九年三月半午時卒六十二慧方傳講立碑</p>
靈裕菩薩<p style="margin-left:1em">姓趙定州鉅鹿曲陽人年居童幼異行感人每見儀形佛像沙門必生隨敬聞屠殺聲切愴胸懷鄉黨傳芳親緣止殺年六歲便知受戒授之章本千文不盈晦朔書誦俱了孝經論語纔讀文注兼明由是二親偏惜望嗣門風年七歲啟父出家父誓不許裕私歎曰不得七歲出家一生壞矣十五丁憂苦凶服畢默往趙州應覺寺投明寶出家其師亦東川之標領初染大法便令誦經執卷而誓三藏微言願當窮旨無處中下年始登冠聞慧光鄴下講律即往歸稟迴投憑師聽於地論三年二十二方具戒八日之中戒本書誦俱畢後南遊漳滏於隱公所學四分作記五卷行於世上統欽重自此常業花嚴涅槃地論律部皆博尋舊解穿鑿新文集般若觀經遺教等疏又從安遊榮三師聽雜心嵩林二師成實功將一紀解貫二乘綱領有存皆備科舉在鄴講號裕菩薩也內宮施袈裟三百領裕尋散之聽眾千人齊安東王樓叡致敬裕前不覺怖而流汗奉為戒師周滅法服以斬衰三升之布遇儉歲造卜書一卷言知來事取米二升以為恆調隋開皇三年相州牧樊叔略請講及為都統十五年入皇勑詔不乘官乘步入長安年七十四矣勑住興善請為國統辭不免退而帝令羣臣高穎等代帝懺悔受戒施物等三百段帝自注寺額為靈泉大業元年終於演空寺八十八矣其於事行講解營福威儀伏眾在傳文廣不能備書及製疏講數</p>
慧藏蒲輪<p style="margin-left:1em">姓郝趙國平棘人十一出家即流聽視未登冠具屢講涅槃部析深奇符契文言及律儀圓備便就毗尼行等明珠解逾前達末聽智論十地華嚴般若等經論深窮性體義難抑伏皆仰謝高斷罕不師焉年登不惑乃山栖木食撰華嚴經疏躬自傳揚齊主武成降書邀請於太極殿講華嚴經藏冰玉方心松筠等質法雨常流仁風普扇致使道俗慶於來蘇蒙心重其開獎開皇七年文帝承敬德音遠遣徵請蒲輪既降無爽綸言藏乘機立教利見大人大業元年十一月二十九日遘疾而卒于空觀寺八十四矣立碑明則製文</p>
智脫泉涌<p style="margin-left:1em">姓蔡其先濟陽考城人脫初誕之夕神光照室枯泉自涌斯乃智炬將明法流將導之徵也七歲出家為鄴下穎法師弟子穎法侶鴛鸞釋門龍象華嚴十地冠絕漳川乃專經請業分陰無棄宮墻重仞咸得其門又聽江都強師成實及毗曇論即於大眾便事覆講瀉瓶珠貫驗在于斯緇素嗟伏咸高神略丹陽莊嚴寺淵法師成實有名騰譽遠近脫又就聽嚼深仰贊隋文留心法寶請脫闡揚令先昇座乃遣舍人崔君得宣旨曰昔獨步一方未足為貴今為四海主始見英奇於即發言抗論剖斷如流冕旒清耳屢動睟容羣辟解頤日夜忘倦造成實論疏五十卷大業二年染疾弟子智翔侍疾忽有異香滿室赤光照牗六十七終震悼宸忠贈賻優厚賜絹三百段以充葬事生前與吉藏論義言常不足終後現靈於病僧惠叟具述前緣藏聞而見之與共論義傾心盡禮領託舊情幽明不墜矣</p>
法澄綜涉<p style="margin-left:1em">吳都人少儀警善談論文章書史頗皆綜涉初從興皇朗公講釋三論至於教旨乖競者皆條理通暢於江都開善寺講常聽二百餘僧化洽吳楚晉王置四道場澄被召入安時悟物弘道無絕後於日嚴廣流視聽智論聲望彌重京師煬帝徙駕東都定鼎伊雒從出淆右因疾而終年七十餘矣</p>
道莊首大<p style="margin-left:1em">揚州建業人遊經史聽習玄論皆會其宗趣而止儀弘偉立性滔然故少為同倫所尚初聽彭城寺瓊法師成實宗匠師表門學所推瓊後年疾相侵將欲傳緒眾咸允莊瓊曰莊公學業優奧誠知如弘選然首大足小終無後成恐徙轍餘宗果鄙小乘歸崇大法聽興皇朗公四論一聞神悟解慧孤超後入內道場時聲法皷帝昔處蕃致書禮問詩論嘉篇每令揚擊辭采豐逸屢動人心又追入京住日嚴寺頻蒙謁見引處宮闈令其講授賜帛五百段氈三十領後因病而卒年八十一大業初也有集十卷多在淮南少流北壤矣</p>
法論千秋<p style="margin-left:1em">姓孟南郡人初住荊州天皇寺博通內外辭理鋒挺隱青溪覆舟山味重成實研動文彩談敘之暇命筆題篇梁明帝重雅素厚禮徵召而性在虛閑不流世供葛屨蒲服用卒生年隋煬在蕃遠聞令德召入道場晨夕賞對勑賜千秋樹皮袈裟一領帛五百段氈四十領皇后賜狐皮坐褥及法服等物年八十卒皇上哀悼賻贈尤嘉仍勑所在傳送葬于荊楚自論爰初蒞法崇尚文府雖外涉玄儒而內弘佛教所以綴采篇什皆敘釋傳名於世有集八卷矣</p>
僧粲三國<p style="margin-left:1em">姓孫汴州陳留人幼年尚道遊學為務河北江南東西關隴觸地皆履靡不通經故涉歷三國齊陳與周諸有法肆無有虛踐攻難問善博尋詞逸古今風徽遐邇自號三國論師機譎動人是所長也開皇十年迎入帝里勑住興善頻經寺任十七年勑補為二十五眾第一摩訶衍匠著十種大乘論一通二平三逆四順五接六挫七述八夢九相即十中道又著十地論兩卷後勑送舍利汴州福廣寺放青光赤光等又勑送滑州修德寺感五色光等有道士褚楺講莊老不許僧聽粲聞不忍領眾直入不顧嚴衛縱辯若懸泉王公撫髀解頤稱未有吉藏法師神辯飛懸玄望重當世與粲對論從午至夕無何而歎曰名不虛得施其法物八十五終大業九年弟子僧鸞僧鳳並以繼軌馳名鸞八歲通禮十歲講傳夙有驚人之譽後投簪釋門經論有聞隋末返俗位至給侍中鳳有別傳</p>
靜嵩天機<p style="margin-left:1em">姓張涿鹿固安人幼抱貞冠在物不羣迫以俗塵期之道務十五出家有同學靖融早達經論通該大小尤救雜心每以佛宗曲委深要嵩神氣俊越聰悟天機即以義門深隱問融融無以對乃告曰卿稚年未學徹悟若斯可往京都必成濟器受具後便往漳滏屬齊佛教大興大寺四千僧尼八万講席二百聽者一万嵩至聽智融十地涅槃又聽雲暉二律師成實雜心妙通文理屢動恆神勢傾八位時號四飛獨步山河舟航三藏憑附參請智光時傑齊瑯琊王請嵩為法主後至江右陳宣帝揖德承風勑侍中袁憲至京口禮接駙馬蔡凝宣勑令安大寺所司供給務令周足又遇真諦三藏采聽俱舍攝論等後至徐州講論領匠九州垂章四海撰攝論疏六卷雜心五卷法席盛行因嵩力也勑詔不行慮多動止性愛文撰時摛諸頌尚林泉子史篆穎模楷于今世論劇談頗有承緒七十八終道基制碑文</p>
靜玄初道<p style="margin-left:1em">姓趙天水人識度淹和清鑒懸遠七歲受經學勤閱三冬藝該六典皇隋肇運便業李宗名預黃巾身同觀宇呼吸沆瀣吐納陰沈悟其非真乃捨巾褐澄練一心專宗經部年在息慈頻登法匠華夷欽仰緇素屬目受具已後聲問轉高遂使化靡隴西扇榮河洛後勑詔入京盛弘法會飛軒鳴王杖錫挈瓶總萃觀風德音通被縱達論體舒散凝蹤能使難者由門解宣盡力時粲法師居座謂曰自河涼義侶則道門檀其名㳂歷至今爾其機軫代不可削斯人在斯由此顯名京師綽然高步大業七年無疾而卒年三十三也平生慈施令露尸林中後建塔於終南山龍池奇樹銘旌德其文沙門明則撰則本冀州人通玄儒有才惠訥言敏行尤所承統文藻雖馳時未之賞乃製覺觀寺碑楊素見而奇之方高聲問奏住三善寺東都薛道衡亦重其文也</p>
智潤獨悟<p style="margin-left:1em">襄陽人無師獨悟自然厭世周章邑野供訪出道承鄴下盛宗佛法十統鬱興令響滂流洋溢天壤潤不勝其喜年始二十尋即往詣會遵統開弘十地即從業經未越序頻參覆論望塵皆許晚學華嚴涅槃咸增榮顯又聽光統四分兼聽小論時號博贍尠有加之又聞江表大弘三論不遠而至值長干辯公當途聽受領悟後還漢陰常講導化後大業中遼左欲征勑潤禱江神至西京因疾而卒七十五矣大業十年</p>
智聚瑚璉<p style="margin-left:1em">姓朱蘇州人神氣清遠彰於襁褓深厭籠樊樂希寥廓初投武丘胤法<span class='corr'>師</span>胤道藝之重羽儀當世聚分陰無怠請益深旨有同郡顧希憑會稽謝峻岳義府經肆東南之美並欽高德同揖清風由是儒墨通弘真俗具舉宮墻重仞允得其門纔踰弱冠便弘講說又聽㬭法師成實周弘正見而歎之可謂釋門瑚璉至德二年奉勑於太極殿講金光明經天子親臨法席故能瀉此懸河振斯木鐸亹亹奇韻超超入神人主歎賞稱善久之後因丁憂歸東山精舍開皇十一年降勑慰問楊素等並接足頂禮大業五年十一月二十四日卒容貌若存頂暖身柔皆如平日年七十二矣聚性託夷遠衿情閑澹等懷遇物弘量居心翹楚拘情得喪兼遣方寸之地悠然罕測美風姿善談論留連賞悟見者忘疲講涅槃等各二十遍及造佛殿弟子道恭猶子道順德惟上首業善傳燈敢樹高碑用旌景行祕書虞世南為其文</p>
慧曠秀氣<p style="margin-left:1em">姓曹譙國人今居襄陽祖亮宗梁給事黃門侍郎父藹直閣將軍曠秀氣標於弱歲天然孝敬率性高廉十二出家事江陵寶光寺明法師受具後往渚宮問道聽彭城忻講玄關斯闢大義已通後值真諦受攝大乘論及唯識等後與僧宗俱棲匡岫分時敷說鄱陽長沙二王俱敦禮敬又於湘郢累載弘通後奉勑移居興國寺秦孝王歸敬後隋纂曆爰降王人延居輦穀道次江陽辭疾不見勑於丹陽棲霞山寺治養後敷大論大業五年卒年八十頂暖奄時手屈兩指立碑常山沙門法宣為文</p>
智琳神童<p style="margin-left:1em">姓閭丘高平防輿人祖儼閑居傲世父曇珍梁國常侍琳弱齡淑問彰于鄉黨處士卞詮擅名當世年在幼學服膺請業禮易莊老悉窮幽致詮嘉其早慧命曰希世神童逮於德壯離俗出家事仁孝寺沙門法暾蔬食苦節篤志薰修法華維摩受持成誦暾化詣京依東安寺大僧正暅法師受具便聽論講兼習毗尼陳太建十年旋于舊里南徐州刺史蕭摩訶深加禮異爰請敷說鬱居宗匠盛轉法輪十一年下勑為曲阿僧正至德二年勑補徐州僧都開皇十六年潤州刺史誨屈為斷事綱維重新塔寺講數極多所度弟子千有餘人大業五年五月六日跏趺合掌而卒七十矣立碑墓側其文江陽介士蔡瓌所製</p>
淨願強記<p style="margin-left:1em">代州人三十出家博聞強記推覈經論夙有成規遠為斷學之所先仰創進大戒專師律部既越五年彌隆盛業以壯室入道人多輕侮聽其談說無所擁滯莫不致敬願連講四分接承十遍又聽十地花嚴攝論等後至上京立五蘊義等後事講說不看文疏臨講呼喚皆中規矩其洽聞不忘世罕加焉後文帝勑令送舍利潭州靈應在傳大業五年化六十有餘</p>
智凝攝論<p style="margin-left:1em">豫州人年小出家積傳師習經目不忘並貫懷抱所誦眾經十萬言須臾便引誦未嘗溫故及進具後日聲清望或云恐無後成凝聞之曰俗尚朝聞不懷夕死出世道何累後生遂往彭城嵩公仰諮攝論心若舊聞義無重請纔訖第二凝相顧諸徒曰攝論綱旨都可見矣餘文無暇更聽欲別製疏辭嵩嵩曰後生標領爾並驅邪恨功末後通恐乖僻耳凝曰蒙法師開明大照舉例可知無所慮拜首別焉後製疏長講極徽隋大業年卒四十八矣有明及法師者攝論有功後病明及令命凝至問阿黎耶識滅否曰滅及撫掌大慶起坐而卒有學士靈覺道卓等並蜀中名士傳緒</p>
法彥通懼<p style="margin-left:1em">姓張寓居洛州早歲出家志隆大法聰明振響冠絕儕倫雖三藏並通偏以大論馳美遊涉法會莫敢抗言故齊周及隋京國通懼皆畏其神爽英拔故得彥所造言賓主兼善齊公高穎訪道遐方知彥聲績乃迎至京而能謙退雖有凌勃彥奉而敬之識者彌重又有江表法偘被詔入京彼方淵法師者正法高傑義學所推語偘曰天地雖廣識達者希晚學之秀法彥一人可與言之餘則云云及偘至京見彥方知淵之達鑒開皇十六年勑彥為大論眾主住真淵寺開化勑送舍利於汝州又沂州得金沙二升及祥瑞在傳刺史鄭善果具事聞奏大業三年奄化春秋六十有矣</p>
法總涅槃<p style="margin-left:1em">姓段并州人少誦涅槃為業既通全部志在文言後聽玄義便即傳講前後二紀領悟非一而寬厚遊仰為物歸投開皇中勑為涅槃論主居海覺寺聚結四方常敷志理無捨炎涼仁壽年勑送舍利隋州靈感在傳總躬臨此瑞喜發內心具圖上聞勑封祕閣後以講誦不疲大業中卒七十矣門人玄會行等嗣續擅名見于別傳</p>
僧曇經論<p style="margin-left:1em">姓張洛州人少出家通諸經論慨法未具發憤求之高齊之季結友西行前達葱山會諸梗澀跡旋京輦梵言音字並通詁訓開皇十年勑召翻譯住大興善寺後勑送舍利蒲州棲霞寺感瑞佛像放光等曇有傳譯之美繼業終寺大業初也時有惠重沙門姓郭雍州人練道少年綜尋內外志力梗直不憚威侮攝論十地戶牗由開勑請造塔於泰州岱岳山寺初停公館大放奇瑞光明嶽廟門三度自開矣</p>
靈澯淳直<p style="margin-left:1em">懷州人遠公之門人稟志淳直寬柔著稱遊學相鄴研蘊正理深明十地涅槃備經講授隨遠入關十人一數住大興善寺後為遠公去世眾侶無依開皇七年勑補為眾主於淨影寺傳揚故業積經年稔仁壽勑送金利於懷州長壽寺感綵鸞集於函上等及現十八種相又勑送舍利於澤州古賢谷景淨寺感光如星旋等燦後住大禪定寺如舊所傳武德之初卒於本寺春秋七十矣</p>
法瓚頭陀<p style="margin-left:1em">齊州人安心寂定樂居嵒穴頭陀苦節隱於泰岳開蒙訓誘善知方便兼以達解諦義時揚清論開皇十四年文帝省方招訪名德下勑延之與帝同歸京邑住勝光寺肅肅禪侶擁彗門庭以身範世復見斯日仁壽置塔齊州神通寺勑送舍利神瑞及寺靈異在傳瓚具以奏聞後導以禪定時揚法華言無嚴切而密附懷抱終所住寺矣</p>
寶儒務道<p style="margin-left:1em">幽州人童子出家遊博諸講居無常准惟道是務後至鄴下依止遠公十地微言頗知綱領值周喪法南歸有陳達命清通亟振名自隋氏戡定法軌大同便歸洛州還師於遠聽大涅槃首尾二載通鏡其旨蒙令覆述遠自處座印可其言還居淨影惠心更舉遐討前英立破之間深鑒彌密仁壽勑令送舍利鄧州大興國寺昔帝潛龍之所基感石函變成瑪瑙有隸字云正國得儒與官人圖以奏聞歸寺閉門修業因食次方見其面卒於本寺矣</p>
惠最綸綜<p style="margin-left:1em">瀛州人初聽涅槃遊學鄴下因聞即講曾未經遍而言義綸綜綽爾舒閑故為同席所歎周滅齊日南奔江表復習惠門頗通餘論北僧在陳多乖時俗惟最機權內動不墜風流隋定中原觀化輦掖參聽異聞後住光明時傳雅導而好居靜退非賢不交神志宏標氣調高遠言不妄受辱必清瑕累其立志如此仁壽中勑送舍利荊州大興國寺龍潛道場靈異在傳然最骨氣雄幹誠為調御之相後卒于寺</p>
僧朗知量<p style="margin-left:1em">恆州人少而出俗希崇正化附從聽眾尋繹大論及雜心談唱相接歸國即住空觀寺復揚講席仁恕在懷言笑溫雅宏博見知眾所推尚時有異問素非所覽者便合掌答云僧朗學所未通解惟至此故英聲大德咸美其識分不敢滅其高行仁壽勑送塔舍利廣州靈鷲山果實寺下基得石函三枚及銅銀像舍利等碑云宋永初元年天竺沙門僧律所葬常有聖鍾天花等兼求那跋摩先記後有菩薩僧於此葬舍利暗合言諒非徒作事了還京住禪定寺講習而終七十</p>
慧暢後悟<p style="margin-left:1em">姓許萊州人偏學雜心志存名實拘滯疆界局約文義不信大乘以言無宗當事同虛誕後因聽遠公播迹洛下時號通明暢乃疑焉試往尋造觀其神略及見談述高邃冒罔天地返顧小道狀等遊塵便折挫形神伏聽三載達解涅槃慨其晚悟仍住靜影寺陶思前經師任成業仁壽勑送舍利牟州拒神山寺為出黃銀別勑以感恩立寺鎮之即齊時高僧溫行道之所至今號溫公埠也立其塔焉溫公身長七尺威儀慎人眉長尺餘垂蔽其面欲有所視以手褰之暢後事了還京綜習前業終世不出言問慶弔亦所不行預知其亡清浴其體端坐待卒至期奄逝年七十餘</p>
志念齊聖<p style="margin-left:1em">姓陳冀州人其先實蕃之後念冰清表志岳峙澄神俊朗絕倫觀方立慮爰至受具問道鄴都有道長法師精通智論荷箱從聽誕禮休繼便連衡齊德又聽道寵十地慧嵩法師世號毗曇孔子念又依之後業就還鄉刺史王彥帝之外弟為張法會與僧瓊對論州都沙門法繼兩河俊士燕魏高僧居坐為念曰觀弟幼慧悟如斯必名垂不杇即十餘年頻弘二論謂弟志湛曰吾窮冠小乘自揣與羅漢齊騼也後彥法師與門人三百請講迦㫋延毗曇業品舊少四紙念推義續之後江南本來文理元謬後隋王諒作鎮晉陽別為造寺請念居之又王入京請念同往來後至滄州傳法大業四年卒七十四宋元公太守與緇素如喪厥親為之建塔道基述其行狀</p>
智矩威儀<p style="margin-left:1em">姓吳吳郡人性矜莊善機會美容貌善草隸偏愛文章鋪辭橫錦勇思霏霜初聽興皇朗公講神氣高標在物峯出威儀庠序容止端隆有人私覘兩尼徒行空野攝衣無抄反講四論洞開幽府武山公郭演隋之良宰創蒞南番奉敬諮謁降情歸戒開皇勑住日嚴寺教問隆繁六時講道製中論疏性罕外狎大業二年卒七十二門人慧盛賾承繼江表弘化眾百人</p>
慧海少講<p style="margin-left:1em">姓張河東虞鄉人也年在童稚德類老成十四為曇延法師弟子留心宗匠觀化羣師十八便講涅槃文旨洞曉詞采豐贍受具厭世屏跡山林專崇禪業至大業方踐京邑帝姊妹城安公主欽其德望為立伽藍課業四部三學兼弘後勑送舍利定州靈瑞在傳大業二年五月二十七日卒年五十七矣弟子欽崇德範起塔終南</p>
辯義不盡<p style="margin-left:1em">姓馬日州人少出家沈靜寡欲志　恢厚善與人交久而篤敬言無勃怒滔然遠量初依猷法師學雜心貫通大義年世三十便事講說有沙門曇散解超遂古名動當時聞義開論即來讎擬往返十番更無後詞義曰理勢未盡何以無言散曰余之難人問不過十鄉今答勢未盡知復何陳當即驚譽兩河甫為稱首後南之建業曾與念公對論先達不通之義三日而止大業二年卒六十六矣鄭頲為碑文</p>
明舜誦論<p style="margin-left:1em">姓張青州人少在佛宗學周經籍偏以智論著名次第誦文六十餘卷明統大旨馳譽海濱解惠連環世稱雄傑夜夢入冥見官徵責福業舜答講智論兼誦本文王曰講解浮虛誦文是實餘年未盡且放令還便止談論專弘福業後為晉王召入京輦住日嚴寺時敘玄義仁壽四年勑送舍利蘄州福田寺大業二年卒六十矣門人慧相慧聲有據崇嗣厥業扇美江都</p>
智梵歧嶷<p style="margin-left:1em">姓封因官涿郡良卿岐嶷彰美早悟歸信年十二屆河間郡值雲簡禪師求而剃落遊學鄴都師承十地嘗味弘旨同侶歸宗二十有三躬當帥導後策錫崤函通化京壤綿歷二紀利益弘多開皇十六年天水扶風奏勑請梵帝許行焉仁壽末還京勑送舍利郢州得寶龜十八有毛等九年二月卒七十四矣</p>
靜淵一聞<p style="margin-left:1em">姓趙京兆武功人家世榮茂冠蓋相承厭其浮假十三出家地持華嚴涅槃一聞無墜歷耳便講時皆歎伏行必直視動靜咸安住則禪誦一鉢百衲始習至終常坐山居報傾方止譏疑有涉斂足不行尼寺市中目不曾顧節勤後昆厲清末法是非長短罕附胸懷供給僧儔身先軌物受持瓦鉢一受至終不令他洗將終破為五分六十八終鐘無故嘶鳴先兆矣</p>
道宗雨花<p style="margin-left:1em">姓孫萊州即墨人少從青州道藏寺道奘法師學通經論奘明達識慧標舉河海立四種梨耶聞熏性解佛果等義宗授智論十地地持成實毗曇大小該博晚住遊德寺即宗之所造及講大論雨花自天旋繞講堂飛流戶外及內既不委地久而還去眾嗟希有後勑詔入京住勝光寺延入弘義宮通宵法集羣后百辟咸從伏聽武德六年卒六十一矣秦府下教贈物二百段葬于終南至相寺南嚴</p>
普曠施耳<p style="margin-left:1em">姓樊扶風人七歲出家依圓禪師居山餌柏一十五年讀誦經教及具戒以頭陀乞食夜宿林塚十五餘載剛梗嚴毅卓犖不羣言義酬捷孤然天挺後遊聚邑採拾遺文因遇講席聽其餘論素未開解聞即憲章陳論高座發言新奇卒難解釋皆歎其俊銳每與周武對揚三寶析理開神有聲朝典後往樊川栖宿林野有乞首者惠之乞者自止之乞耳者刖而惠之後為周通道觀學正隋世有功佛寺武德三年卒七十三施身</p>
保恭八紙<p style="margin-left:1em">姓崔青州人晉永嘉南遷建業父超道本州刺史十一投旻法師出家欲試神采受觀音經須臾便度後聽開善寺徹法師成論義疏極細字如蠅頭一領八紙不遺一字眾齊五百莫不推先受具又師惠曉綜習禪業深明觀行頻蒙印可又聽十地成實後偏講法華控引宗歸得其奧旨又仁壽末勑徵為禪定道場主武德四年卒于大莊嚴寺八十矣恭弱年入道志力兼常不以利傾不以威動敦肅嚴毅深有大猷略述一二由茲風聞陳隋二國天子之所隆敬葬于京郊之西南其碑唐祕書監蕭德言製文</p>
法偘言首<p style="margin-left:1em">姓鄭<span class='corr'>滎</span>陽人弱年從道志力堅明體理方廣常流心府聞泰山靈巖僧徒清肅瑞迹屢陳年未登冠乃往從焉既會彼眾自欣嘉運及進具後勵節弘規預在清訓務機登踐後周流講肆博覽羣宗隨開戢戴有聞前達聽淵法師十地地持論等又之江都聽攝論於清信士曹毗承嗣真諦仁壽二年勑偘送舍利宣州靈瑞在傳至大唐受禪情存護法置十大德用清朝寄偘居一焉武德六年十一月卒於所住年七十三矣殯於東郊馬頭穴內偘形相英偉庠序端隆折旋俯仰皆符古聖隋朝盛業德行乃殊至於容服可觀引命徵召必以偘為言首其威儀之選為如此也少服英石後藥發宜食猪肉偘曰豈得噉他終須一謝</p>
吉藏論死<p style="margin-left:1em">姓安本安息人祖移南海因居廣州後止金陵而生藏也年在孩童父引見真諦乞名諦曰可名吉藏也父後出家名曰道諒節行乞食聽法以為常業入塔跣足乞食鉢飯先供佛像然後分施方始進之乃至涕涶便利皆施一切可食有情諒恆將藏聽興皇寺道朗法師講隨聞領解悟若天真年至七歲投朗出家採涉玄猷日新幽致至年十九為眾覆述綽有餘美具戒之後聲聞轉高陳桂陽王欽其風采隋煬晉蕃置四道場以藏名解著功召入慧日道場禮事豐花優賞倫異後因疾索湯沐浴着新淨衣侍者燒香稱佛號藏跏坐面有喜色而化武德六年五月年七十五矣令露尸施諸飛走勑葬遠立碑銘又將化著死不怖論論纔終落筆而卒論在傳</p>
慧隆神經<p style="margin-left:1em">姓何丹陽句容人祖翦梁武陵王長史父嶷梁散騎常侍隆十一出家師宣武寺僧都惠舒舒道業遐暢夙標清譽學堪物軌德允人師隆恭撝恪慎備盡師資年屆十三志存聽學纔欲聞道即感靈瑞有人自稱姓蔣名規授法華經一部曰佛將來實相寄發言適竟知何所之乃當斯負荷翹感聖言遂聽確法師成實一徧未周已究深隱後大開講肆引接來學講成實論三十遍涅槃大品各十遍仁壽元年十一月六日奄化未終前領弟子於高座寺南山頂聚土築壇語曰我若捨形不煩棺槨可於此處以施飛走門人依言收立碑銘僧法宣為文也</p>
慧海淨土<p style="margin-left:1em">姓張清河武城人少年入道事鄴都廣國寺國法師聽涅槃經始通再徧便能覆述及楞伽等又經五稔學徒推服又依青州大業寺道猷法師受摩訶衍毗曇等然猷惠辯無礙開智難思海以穎脫之才當斯榮寄海後居來儀濤浦修寺領徒志求安養忽有齊州僧道許賷畫無量壽佛來云是天竺雞頭摩寺五通菩薩乘空往彼安養圖寫尊儀海乃禮懺供養乃覩神光照爍慶所希幸於是模寫懃苦願生彼土沒齒為念大業五年五月五日語弟子曰我當滅矣面西加坐而逝六十九矣講涅槃三十徧誦法華一部講五十遍江都令辛孝凱崇信弟子惠昞架塔築基增其華麗立碑文是祕書學士王眘為文</p>
慧覺神童<p style="margin-left:1em">姓孫其先太原人居因官丹陽覺在孕梁誌公顧其宅曰此處當出神童誕育<span class='corr'>已</span>幼而風神特達氣調不羣雖即青襟便有奇心遠識年八歲出家師興皇朗公學門擁盛咸陽玄風入室之徒莫非人傑覺稟承宏論備觀幽旨宗匠加賞稱為法器後至棲霞布公處人覺定業晉安王伯恭襄州作牧深加敬禮吏部尚書毛喜將軍孫瑀並崇敬焉煬帝居藩屏頻貽書問有智覺禪師爰感靈應見名題於金錄固其所得地位義量難測後遷神泗州宿預縣五十三矣覺美詞容止身長八尺風表絕倫拔俗奇特通方正士門人智果立碑虞世南　文金紫光祿大夫內省侍郎虞世基為銘矣</p>
道判菩薩<p style="margin-left:1em">姓郭曹州承氏人三歲喪親十五遊學般涉史籍略綜儒道十九出家投於外兄而剃落焉具戒以後歷求善友結伴二十一人西遊天竺遇難不達周保定三年却歸京邑帝接崇重勑住大乘寺給以厚供又二年表乞西往勑許賜津致至高昌可寒此云天子治又被送至長安依藹公習禪五載值周滅法與藹西奔太白山同友二十六人常講中百四論至元嗣歷度菩薩僧百二十人判當一數至隋住大興善寺又居終南山野豬谷勑度支侍郎李世詣彼造寺給額號龍池四事供給大業十一年卒八十四矣初判釋蒙啟法性狎林泉少欲無競樂居儉素又食不擇味生無病苦等</p>
淨業賢者<p style="margin-left:1em">姓史漢東隋人年登小學即沾緇服閭里嘉之號稱賢者專經誦習受具後遊刃河內律部精研時有僧惠遠樹德漳河傳芳伊洛一遇清耳便申北面及遠奉詔入關業亦隋往首尾喰承盡其幽理晚就曇遷學於攝論遷器宇崇廓牆仞重深遂舉知人同揚樂說後居藍田悟真寺仁壽年勑送舍利安州景藏寺瑞應在傳大業十二年二月十八日奄化年五十三施身松下業神岸溫審儀止雍容敦仁尚德有古賢才調篤愛方術却粒練形冰玉雲珠資神養氣等</p>
童真濟乏<p style="margin-left:1em">姓李遠祖隴西寓居河東蒲坂焉少厭生死希心常住投曇延出家綜綴玄儒英猷秀舉受具已後歸宗律部晚涉經論通明大小尤善涅槃後處延興教化不絕聽徒千數各標令望祥直高譽繼迹於師開皇十二年勑召翻譯十六年勑為涅槃眾主從一百一十州送舍利勑往雍州焉置塔秦穆公女弄玉習仙昇雲之所七十一卒偏悲貧病撒衣極濟躬事扶看時所共美剛柔兼稱焉</p>
靈幹天宮<p style="margin-left:1em">姓李金城人祖相封於上黨遂封居焉年十歲聞法要遊寺觀看情欣背俗親弗違之十四投鄴京大莊嚴寺衍法師晝夜遵奉無怠寸陰每入講堂想處天宮無異十八覆講華嚴十地初開宗本披會精求僉共恠焉又酬抗羣鋒無所質礙冠年受具專志毗尼而立性翹仰恭攝成節三業護持均持遮性周武廢法在家無毀戒法開皇三年於洛淨土寺再蒙剃落至開皇十七年遇疾而卒唯心上暖未敢燒殯三日而活言初見二人來喚去至知足天見遠法師及休法等莊嚴可知汝後亦當生此大業三年勑為大禪定主八年正月二十九日卒七十八矣沙門靈辯即幹之猶子眾議業行後擢知寺住華嚴有名矣</p>
敬脫僧傑<p style="margin-left:1em">汲郡人童稚出家孝行清直知名業雖該大小偏明成實開張衢術章疏惟新為後學宗仰又善聲韻兼通字體蒼雅林統識其科蹤文章篇什頗預倫伍同住者罕見餘談手不輟卷專師廣贍威儀修整未曾反顧身極長大充實圓成時共目之以為僧傑後勑住慧日寺帝命諸僧異脫大志賜大竹扇面長三尺及高屧令着於宮中而出帝目送之曰真僧傑也自脫聽時荷擔經書一頭安母食時留母樹下入村乞食聽習而已善書大字筆長三尺管粗如臂東都門額皆脫所題隨一賦筆更不修飾大業十三年卒六十三矣帝聞哀之葬事所資從大府</p>
善胄三死<p style="margin-left:1em">姓淮瀛州人少出家通敏易悟樂詳玄極大論涅槃是仰心要前後論議人被難殺者三人依遠法師聽大涅槃尋別造疏遠曰吾在如何胄曰大師即世名無實也仁壽勑送舍利梓州極多靈驗後因而化曰吾平生正信不慮淨土不生忽爾自坐合掌見佛來迎武德三年終于淨影寺弟子惠威繼師之跡</p>
辯相芳績<p style="margin-left:1em">姓史瀛州人性愛虛靜遊聽有聲業綜經術齊趙之方備聞芳績十地涅槃大小三藏徧窺其奧相為人敦素形色鮮白眉目濃朗儀止閑泰商<span class='corr'>搉</span>名理辭義兼明仁壽置塔寺送舍利吳州大有靈異後因疾而卒七十餘矣為有神彩稟性高尚</p>
寶襲時傑<p style="margin-left:1em">貝州人僧休弟子休聰達鮮明神理超逸齊末馳聲廣於東土菩薩僧數住興善寺襲十八出家誦經為業後聽經論偏以智論為宗布響關東高聞時傑開皇十六年勑補為大論眾主於通法寺四時講化弟子二人曇恭明洪皆善大論恭見解有名屢講經論貞觀初勑　濟法寺上座綱維僧務傳芳季緒後召入弘福洪亦榮望當時紹綜師業襲武德末年卒八十</p>
慧遷十地<p style="margin-left:1em">瀛州人好學專問愛習地論以為心賞之極負錫馳騁求慕郢匠雖研精一部而橫洞百家每至難理即辭羣師並敘有齊之時早扇名譽從依遠公又住興善開皇十七年勑為二十五眾十地眾主於寶光寺繼續講說仁壽二年勑送舍利本鄉弘傳寺白土內得白玉等武德末卒七十九矣遷後十地絕關中</p>
慧覺達量<p style="margin-left:1em">姓范齊人達量通鑒罕附其倫儀形秀峙眉目峯映衣服鮮潔身長七尺容止溫雅顧步淹融威儀感人講華嚴經十地常滿千人有先為造千僧堂不月而畢覺容止弘雅其狀若神談吐抑揚汲引玄隱披釋冲洽聽徒竦戴製一十三卷義章行於世矣九十卒曾為寺種棗千株</p>
智琚辯才<p style="margin-left:1em">新安人姓李原其世係出自高陽曾任理官時代音變遂理為李其本冀州趙郡典午東遷江左父禕仕梁員外散騎侍郎琚年十九便自出塵聽坦法師釋論未淹灰管頻聞精義坦即隋齊王[日*東]之門師次聽雅公般若又聽譽公三論年二十七即就敷講無礙辯才眾所知識說經待問亟動恆倫口不言人服無受色後三屈指而逝於常州建安寺武德二年六月十日弟子常衍姓丘晉陵名族容止可觀精采卓異敬崇芳績立碑寺門西陽王記室曹憲為文</p>
道慶日月<p style="margin-left:1em">姓戴其先廣陵後家于無錫年十一出家事吳都建善寺藏法師十七卻聽彭城寺成實義莫之遺所以時匠目之云可謂懸日月於胸懷注江河於口海後歸無錫居鳳光寺學徒雲萃慶美容止善言笑淡名利厚交遊毫翰奔涌琴詩婉約風神閑縱韻宇虛凝應物有方履機無誤武德九年八月終年六十一二月十六日窆於扶塘山下穿壙日感白鶴羣下同寺沙門法宜曰余與伊人言忘道契京輦少年已欣共被他鄉襄暮更喜同袍月席風筵接腕晤語惟吾子經堂論室促膝非異人豈意玄穹殲我良友千行徒洒百身寧贖未能抑筆聊書短銘云云</p>
慧因水藍<p style="margin-left:1em">姓于吳海鹽人晉太常寶之後胤祖朴梁散騎父元顯梁中書舍人並碩學奇才世濟其美因稟靈溫裕清監備通徽音深美緇素欽屬十二出家事開善寺惠熙法師志學之年聽建初瓊法師成實惠聲廣被道眾相推又學心觀次長千辯公處稟學三論窮實相微言弘滿字之幽旨寫水一器青更逾藍後居山林受業弟子五百人傳法三十年至陳太建八年幽冥使來王請說法部從相喧絲竹交響即當奄化在地獄三日非夫慈濟幽顯行極感通豈能赴彼冥神心遊異城陳僕射徐陵毛喜等探幽洞微時號知人造禪定寺搜揚宇內請為知事上座八十九卒天樂來迎等</p>
慧暠一食<p style="margin-left:1em">安陸人幼入道門即懷遠量收覽經義弘導居心承茅山明法師世稱郢匠通國瞻仰因往從之諮奉無倦年方登立即昇法座談柄一指眾侶諠譁受業傳燈分風從化後居綿梓人為來晚去思詠謌滿路又至荊門學徒日倍又造安州方等寺講說相續貞觀七年卒八月十七日暠平生在眾日止一食七十餘年隨得便噉學士道勤見其瘦弱告其外眾令辦厚供暠恠異知令勤出眾永不相襲告曰邪命之食不可御也汝聞吾言而不解教意守節稟操如此</p>
法祥至教<p style="margin-left:1em">同州人童稚出家清貧寡欲周勤訪道棲止無定冠具已後尊奉憲章刻意鞭志潛心玄賾深窮至教遇周廢法隋興出家住大興國寺志操俊爽言必簡中立身凝肅不居幽屏常處大房開通前後三十餘年當風雨而住虛廓其慮門未曾掩坐臥一床讀經為業人問卷終方對曾患痢疾有加藥者不食曰痢者水也不進自除便噉乾餅數日便差臨終見佛香樂競至愔鬱盈房白鶴來繞房三匝去後少時而卒葬城東隅傾邑充衢幢蓋綿亘哀慟之聲聞於遠近</p>
靜藏義名<p style="margin-left:1em">姓張澤州高都人九歲出家事清化寺詮禪師進戒之後徧詣法席聽探經論攝論十地是所偏求後居淨影寺弘揚名義發弘誓曰丈夫出俗紹釋氏為師豈不欲義流天下名冠玄班後大業九年勑召入鴻臚授訓東蕃三國僧義並從法教後住玉泉寺武德九年五月十六日卒弟子道則習祖風範矣</p>
圓光墳聖<p style="margin-left:1em">姓朴新羅人家世海東祖習綿遠而神氣恢廓愛染篇章校獦玄儒討讎子史年二十五乘舶至金陵遇出世師莊嚴寺旻公聽攝論乃知世典同其腐芥乃上啟陳主請歸道法落髮具戒遊歷講肆具盡嘉謀成實涅槃蘊結心府後法輪一轉傾注江湖後遭隋難欲殺有神光現而方免後歸本國國主金氏面申虔敬言常含笑慍結不形牋表啟書並出自胸臆兼委醫方乘機敷訓乘輦入內衣服藥食王后自營不許佐助九十九終貞觀四年終時寺東北空中音樂盈虛異香充院道俗悲慶同王禮葬于外國後有人兒子死宜葬福人墳邊即盜葬光墳邊被天霹靂出不敬者咸委敬之</p>
海順不為<p style="margin-left:1em">姓伍河東蒲坂人容貌方偉智韻圓亮長面目少髭髯儀服不羣於眾有異禮沙門道愻愻道光玄胄名扇儒宗順恭事受業文不再受日殆三千至業無點緘口不言有人於順前說種姓高尚順莞爾而笑曰我釋種餘輝法王之子上須謙讓自不敢傲誕欺人豈期庸庸之徒翻欲恃貴凌物遂拱手而去曾刺血灑塵供養舍利書經等又作三不為篇一曰我欲偃武修文身死名存斫石通道祈井流泉君肝在內我身處邊荊軻拔劍毛遂捧盤不為則已為則不然二曰我欲刺股錐刃懸頭屋梁書臨雪彩牒映螢光一朝鵬舉萬里鸞翔縱任才辯遊說君王高車返邑衣錦還鄉將恐鳥殘以羽蘭折由芳籠餐詎貴鈎鉗難嘗是以高巢林藪深穴池塘三曰我欲衒才鬻德入市趨朝四眾瞻仰三槐附交標形引勢身達名超箱盈綺服廚膳甘肴諷揚絃管詠美謌謠將恐半棲弱艸露宿危條無過日旦靡越風朝是以還傷樂淺非惟苦遙更有文集數卷唐武德元年八月十五日卒春秋三十矣沙門行友著沙門傳述焉</p>
曇藏神度<p style="margin-left:1em">姓楊弘農華陰人家世望門清心自遠年十五占者為壽短二親哀之即為姻媾既本非情遂澤野逃避但念觀音惟思救度夜值一人貌黑告令西行有寺不遠尋聞鐘聲忽見寺僧遂蒙剃落即遣出門可行百步迴望不見久乃天明西奔隴上求法為務還京邑住山東地持十地名稱普聞後住京師光明寺論發新異日下擅聲又勑為會昌寺上座又勑為興善寺主匡濟有功勑賜絹數百段衣數百對度人三千又勑為師遙受菩薩戒乘輦入內常至寢殿受戒時又施物倍多貞觀九年終六十九矣哀慟兩宮葬事天府于志寧為碑文矣</p>
神逈總領<p style="margin-left:1em">姓田馮翊臨晉人弱齡挺悟辭親出俗遠懷匠碩備歷艱虞問道海西包括幽奧博採三藏研尋百氏年未及冠鬱為鴻彩雖廣融經論而以太衍著名撰序詮解篇章四十卷每至論筵令三五人一時立義總領無遺然後一一解釋時語曰大論主釋迦迴法數雖多一時總領</p>
僧鳳胄族<p style="margin-left:1em">姓簫梁高之胤曾祖懿梁侍中宣武王祖軌梁明威將軍番禺侯顯考長陳招遠將軍新昌守鳳胄族菁華風望高遠置情恢廓立履標峻昔在志學聰惠夙成文翰百有餘首識者咸誦師僧粲法師所有幽致鳳領覽無遺會隋煬令僧拜鳳親抗對擺撥直奏援引經論明不可敬之理至貞觀年勑為普集寺主又為定水寺上座撫綏二寺無越六和妙達眾心欣其仰止又龍宮寺講大開法觀七十七終講罷對眾奄化弟子法位為建碑右僕射燕國公製文講法華經百有餘遍</p>
道岳俱舍<p style="margin-left:1em">姓孟河南洛陽人家世儒學專門守素九歲讀詩易聰敏強識卓異倫伍父嵩仕隋為臨淄令治聲遠肅有隱士西門義博物疎通肥遁嚴谷岳兄弟六人義為相之曰誠偉器也自長而三兄州縣之職已下志遠其德高業心神道求解言外非世局之所常談岳十五出家依僧粲為弟子後善真諦俱舍有太白寺惠安日行四百里目長脛安也岳友而親之為聽此論安悉供二時於廣州顯明寺得愷法師筆迹疏本後自造疏二十卷餘二與劉進樹論兄曠弟明略並出家有學顯名亦與波頗三藏譯經岳六十九卒</p>
功逈降雨<p style="margin-left:1em">姓邊汴州人戶屬浚儀年六歲便思出家母口授觀世音經累日而度九歲出家因入大岳二十五便事弘法十地勝鬘以法華為時要造疏五卷每講至藥艸喻天為降雨佛地般若製疏并講又作無性攝論疏少欲自節衣布坐茅房無匱篋四壁廓然六十六奄化未終之前異香靈光二夜四至及終時泉井共枯矣</p>
神照一徧<p style="margin-left:1em">姓淳于汴州中牟人九歲隋亂眷屬凋亡惟母及身萍流無託未幾母亡年十二師明智律師出家于時再揚律藏學徒雲集宇內初定粮粒未充照巡村邑負粮周給六年令師無乏夜講法華勝鬘人無知者受具聽律又往鄴下休法師所聽攝大乘一徧義悉無遺休目河南一徧照又往許州空法師聽雜心華嚴成實隨機便講曾不辭退又造像數百鋪寫經數千卷任緣便給新譯能斷金剛經少一行便注與本合同貞觀中遘疾戒行無玷卒於安業寺五十九矣犬叫呼繞寺不食卒矣</p>
道傑難殺<p style="margin-left:1em">姓楊其先弘農人漢太尉震之後天懷穎發廓然物表年才小學便就外傅教以書計宿植德本情厭俗塵父母不許開皇十一年歲將冠肇垂翼東飛投聞喜橫水窟真瑩法師剃落受具學涅槃誦法華往青州聽成實才涉三年功高四載或時立難令人汗出時語曰大頭傑難人殺後大行講化兼習禪[邱-丘+用]五十五終貞觀元年七月二十八日有桑泉樊綽前周廢僧前亡二女夢見來迎傑公生西方</p>
神素蘭菊<p style="margin-left:1em">姓王字紹則其先太原遠祖勇後居安邑素少與道傑結張范之好相攜問道場學之富禮易是長至於篇什繼美英采與傑若此人講曇論四十餘遍成實二十遍自餘小部不足述之其講也片言契理少語釋多學者言悟聽覽不倦則傑高於素若多陳同異廣定是非鄭重校桷開生學意則素賢於傑故晉川謂二公可信春蘭秋菊又棲嚴大眾請知寺任貞觀十七年二月二十三日卒化時坐亡七十二西方相現念佛而終立骨不側</p>
法護定義<p style="margin-left:1em">姓趙本趙郡人祖康濟陰守子孫家焉隋初有趙恆者與清河崔汪以秀才擢第時號四聰即其父也家門清儉禮素自居護冲幼時戲則圓坐登講採花列供其父知為法器十二遭父憂母喪服闋河北衛郡學儒術忽遇勝緣十五出家七日誦維摩經終自後求學訪無遠近毗曇成實曲盡幽致攝論初至義有未詳護為定之後唐法師論至果然符會以為默識貞觀十二年勑入龍潛寺知寺事六十八終中書杜正倫為碑文歎為經論之士</p>
玄續碑文<p style="margin-left:1em">姓桑蜀郡成都人出家既久經論道業涅槃成實所學之宗常講法華道引蒙曉然風采高峻容止方覆言談之際機候變通達外書善艸隸時吐篇什繼美前修引接後來有才調者命來與語愛而狎之為寶園寺製碑銘中有彈老莊詞道士憑善英請改不然欲奏續確不從文勢如此任自奏之其文曰老稱聖者莊號哲人持螢比日用岳方塵</p>
慧璧長坐<p style="margin-left:1em">姓弘蘇州人爰在孕胎母絕腥辛及誕育後生嫌臭味故自孩童菜蔬飽腹諸絕希求後出家依流水寺嚴師明教隨順修奉冠肇已後周遊訪道無擇夷險四論三經詣詢賞要學既明達還返舊居四遠承風咸來請謁門人來去常數百餘曉夕誨誘樂說無倦背不著席四十餘年老無久力時撫彎几貞觀之末年七十餘伊人不遠詞狀罕傳四遠稱揚但云不可思議大德至於登機對接述作憲章高軌莫聞恐埋諸古惜哉</p>
智凱火宅<p style="margin-left:1em">姓馮丹陽人父早亡六歲聽吉藏講法華經火宅喻夜告母曰經明火宅只我身耳若我是火我應燒人曉知無我遂詣藏出家身黑時人號為烏凱年十三覆藏經藏極嘉歎後於靜林寺聚眾常講武德七年剡縣立講聽徒五百貞觀元年往餘姚縣小龍寺常講三論誓不出寺脅不至席不受供施佛殿之後一池忽生曰只飲此池可以卒身為性慈仁言極獷厲齊都督請講三論四方義學八百餘人後聞池竭曰吾將逝也依常登座手執如意奄然而卒七日供養而起塔焉</p>
道基玄宰<p style="margin-left:1em">姓侶河南人素挺生知譽標岐嶷年甫十四負囊遊於彭城博聽眾師隨聞成德討論奧旨則解悟言前披析新奇則思超文外故徐許騰其明略河海重其義方儕等高推前修仰止隋太尉尚書令楊素負材經國任總權衡嘗奉清猷恭事禮敬敘言命理噎嘆而旋顧諸宰伯曰基法師佛法之俊奇也自見名僧罕儔其匹即請東都講揚心論談瀉河傾響對雷動大業五年勑詔對敷玄論允塞天心大辯之徒俱聞令譽及登法座各擅英雄而解有所所歸並揖基為宰後之西蜀弘揚攝論貞觀十一年二月卒於益州福成寺六十餘矣後惠景寶暹並明攝論譽騰京國景乃清慧獨舉暹師神志包總矣</p>
智琰三英<p style="margin-left:1em">字明璨姓朱吳郡吳人祖獻梁員外散騎侍郎父珉陳奉朝請琰託質華家應生觀德母張氏初懷孕日夢昇通玄寺塔相輪坐得超生之勝兆誕育之後又最異儕童秀氣貞心昂形瞻視八歲出家事通玄璩法師年十二誦法華經一部明悟聰察咸謂神童乃自惟曰翼翼廣都四方是則何得久居坎井十六入京聽報恩寺持法師成實聰慧夙成深智開發十九歸鄉而講莫不嗟其少秀後至京從秦皇寺延法師進具德瓶儀鉢深護戒根至德年建仁王道場在內禁命百法師琰二十二列在一數後削迹武丘將三十載楊素見重與沙門道安僧遍知並內外博通學優業淨交遊時號三英琰貞觀八年十二月遷神年七十一遠近皂白哀慟</p>
道遜生花<p style="margin-left:1em">姓張河東虞鄉人神氣高邈器度虛簡善通機會鑒達治方子史流略常頗遊處護法御眾誠其本據雖大通羣籍偏以涅槃攝論為棲神之宅與道謙師事曇延後道會普川行光河表日延主客資給法財皆委僧儲通濟成軌貴賤參問曾無送迎言笑溫雅談謔賦詩接晤緣機並講詞令奉禁守節不妄虧盈曾乘馬至關關首有五子皆是凶徒一夜五欲取馬五見神護至曉謝咎後有請講涅槃辭不獲已云何梵後辭眾便終七十五其年十二月二十五日闔境同號若喪考妣當夜雪降周三四里乃掃路通行陳尸山嶺經夕忽有異花遶尸周匝披地而出莖長一二尺上發鮮榮似款冬色而形相全異七眾驚奉悲慶誼山折將水瓶中至明年五月不萎晉州有人性好遊獵入山不信花無尸盡乃曰生不蒙開曉死不見花瑞重願焉言訖生也遜弟道謙學行之美少劣於兄而講解十地有聞關表貞觀元年卒于山舍年六十七立碑行友為文</p>
道宗說戒<p style="margin-left:1em">姓衛馮翊人任性虛融寬仁篤愛優洽成濟有名當世弱年遺俗敦務釋門專志大論講散文旨後住同州大興國寺即隋文生地敷弘連席與蒲州道遜情同極濟開洗塵心又每布薩物貴新聞眾多說欲本是厭怠不成聖法自爾盡報不來量事方許無至累約言涉勤繁者皆為之流淚欽敬正法為若此也貞觀十二年遘疾卒年八十五弟子五百餘人奉佩法訓竭情厚葬故軒駕連陰幢蓋相接數里之間皂白斯滿墳在城東立碑矣</p>
三慧神現<p style="margin-left:1em">樓煩人崇履涅槃以為正業行流河朔名振伊瀍大業初年以學功成下勑徵入惠日道場東都晚進玄津通涉慧有功焉而神氣清嚴顧眄成則皷言動論眾所憚焉曾勑往巴蜀搜舉賢哲酇國公竇軌作鎮庸蜀偏所諮崇武德九年遠朝京闕勑見勞問工部尚書段倫造靈化寺奏上請住住之時復開闡又勑參譯綴文諮義七十卒慧昔絳州感神見形質希世致敬於慧誡於知事勿耕墓所若不從言打必致死乃問知事田中果有古冢遂常誡不得犯幽顯神祇矣</p>
慧頵立殿<p style="margin-left:1em">姓李江下人十歲出家事舅光嚴寺明智法師頵實隴西世載蟬冕遙派合於天潢遠條連於若木一十世祖西晉都亭侯重亭於夏汭因遂家焉頵事師竭志依承義門斯啟年二十便預仁王法師聲唱逾遠天子目覩光寵國恩後隋末遊吳廣開學市蘇州刺史劉權忻負法筵東晉時有白尼感二尊石像西域泛江而來迎止通玄多顯靈異值隋末喪亂殿宇皆盡蒙犯霜露頵曰僧且何安乃營一殿自採奇木一年而成貞觀四年卒六十七矣立碑江左學士諸麟為文弟子千餘又作五層塼塔</p>
法恭羽儀<p style="margin-left:1em">姓顧吳人正信天發成德自然妙識悟道高情拔俗故知為道者貴其精力通方者歸其志當立朝者宗其篤誠招隱者味其閑放詳之於恭諒法俗之羽儀人倫之准的初生之時室有異光撫塵之歲便能出俗事武丘聚法師受具之後聽餘杭寵公成實毗曇寵將亡便付談柄三吳九流爭趍問道後遊建業貞觀十一年下勑赴洛與常州法宣同時被詔亦即來儀深降恩禮對揚帷扆入侍[飢-几+燕]筵四事供給等雍牧魏王遙加欽請講筵初啟負袟相趍談疏才成名都紙貴加以博通內外學海截其波濤鴻筆彫章文囿開其林藪貞觀十四年卒西京大莊嚴寺七十三矣冕旒興悼有識含悲降勑賻贈並造靈輿弟子慧龍送柩還鄉十五年二月十五日窆武丘南嶺豎碑中書令江陵王岑文本製文劉子翼作銘</p>
智正遠度<p style="margin-left:1em">姓白定州安喜人家傳信奉夙著弘通纔預有知便辭世網識見弘舉不羣蒙稚十一落髮父母泣淚而顏色無改師知其遠度也日授未聞隨得錄記恣其學問不盈數載慧聲遠布開皇十一年文帝廣訪英賢遂與曇遷同入魏闕奉勑慰問令住勝光左僕射虞慶則欽正高行造延覺寺奏請住焉後住至相二十八年不涉人世有請便講貞梗自課六時無憩貞觀十三年二月二十八日卒八十一矣弟子智現等鑿巖處之現少出家有戒能製作正製諸流端坐思惟現立侍執紙筆有時足疼而倒正責之不專古人翹足七日等華嚴疏十卷矣</p>
慧稜得意<p style="margin-left:1em">姓申屠西隆人胎中父亡惟母養育三歲儇慧思願聞法母憐其孤苦相從來聽襄陽潤法師三論文義之間深有領覽年八歲母又亡詣檀溪寺調律師求度已至十六往蔣州茅山明法師三年蒙其曲教後隨暠入蜀凡有法輪皆令覆述談理人微皆號得意稜日行三百深有足功採聽供養暠時至隋州乞食報力雄猛生無一患後暠化付講在襄州紫金寺眾常三百講涅槃經有咸通寺昶法師夢閻王請稜公講三論昶公講法華貞觀十四年十月十六日果有異香來請無疾而卒年六十五矣稜常願於地獄講大乘經</p>
智拔講終<p style="margin-left:1em">姓張襄陽人幼年清悟雅好道法六歲出家為智閏弟子顧有才器付哲法師誦法華日通五紙常欲開悟蒙俗受具周聽至京承吉藏四海標領三乘明匠尋詣奉旨欣擊素心首尾兩遍便令覆述後至襄陽耆闍寺常講法華年別五遍貞觀十四年九月十七日於清信士張英家法集開法華題答對纔訖告稜法師曰今與諸大德信士別矣遂即潛然迫而察之已遷化矣合境玄素嗟惋驚慟顏狀如生加坐堅正蔣王躬臨燒香供養贈物百段齋五千人年六十八</p>
慧瑜神護<p style="margin-left:1em">姓岑三歲二親俱亡舅氏養之五歲隨外公往長沙寺聽法見佛啼泣戀慕不肯還家遂為救苦法師弟子令誦大品五十日中一部通利晚聽三論後入玉泉二十三年泉神供養有賊張赫加與十人來池神現大黑蛇施毒皆倒瑜至救得三人貞觀十年荊州道俗請講三論大品開示未聞佛法由盛十四年七月二十三日合寺見羣星入井不測其故至八月十三日講往生文未訖手執如意於座而卒七十九矣</p>
慧持象王<p style="margin-left:1em">姓周汝南人開皇初父任豫章太守因而生焉少機警美姿容棲遊之方欣其言晤履歷名邦將挹道化初至丹陽投滿法師為息慈令誦大品日通五紙年才登冠身長七尺色相光偉執持威容不妄回眄時目象王持聽東安莊法師又聽實法師三論鈎深幽極門學所高兼善老莊易史楊素見面歎曰絕倫僧也後住弘道寺在越州不出寺三十年立志堅白書翰有聞加坐不臥勤苦至終貞觀十六年八月三日卒六十八跏坐繩床斂容而逝弟子謂入定有會稽杜護參拜聞異香方知久化加結鏗然伸而不得乃坐送大禹山玄素悲慟矣</p>
法敏神請<p style="margin-left:1em">姓孫丹陽人八歲出家事英禪師入茅山聽明公三論明初聽朗公講朗將化朗召明門人千百明亦非一朗曰柱下明眾咸恠焉明在柱下坐一席八年口無談述身無妄涉眾目疑明朗令少年扶上座為眾釋疑才序敘玄義眾皆伏也敏從師焉立性虛靜不言人非賓客相投欣若朋友面常含笑慈育在懷涉獵玄儒通冠文彩襄荊士素咸傾仰之後住龍泉弘闡兼達莊老子史談笑動人貞觀二十年講涅槃經四月八日夜神現告法師疾作將生西方至七月十四日卒曾住山頂光福寺無水欲移感神現往劍南請龍為池不竭七十有九卒</p>
慧眺出舌<p style="margin-left:1em">姓莊少出家以小乘為業遊徐齊青海數論精研馳名江漢開皇末聞象王哲講三論心生不忍曰三論明空講者著空當發言訖舌出三尺鼻眼耳中悉皆流血七日不語伏律師曰此毀大乘遂焚香令悔尋復如本輿往哲所常聽大乘後見三神人往曰師大利根謗大乘罪千佛出時猶在地獄因是禮懺不止造大乘經論一百部八十終七日林樹變白大泉渾濁過此方止亦知過能改寺去城五十里從受戒者七千人赴山建齋墓所</p>
靈睿立化<p style="margin-left:1em">姓陳祖宗敬信老氏其母入觀乞子夜夢松樹下坐有七寶鉢飛來入口便覺有娠即不喜五辛諸味及誕已設或食母子頭痛八歲將至道士所令誦步虛詞口鼻血出終不得通還家入田遇智勝法師便曰家門奉道自欲奉佛隨師出家即將往益州勝業寺為沙彌一夏之中大品暗度後聽三論睿身相黑短長五尺言令所及通悟為先常講大乘以為正業將終眾見幡花滿空菩薩化佛等睿聞出看立便氣絕迎去不到扶臥房中三更起加坐刺史已下躬手付香供養送至歸山設大會八千人年八十三矣然其潔清重雅過中不食葷辛莫履具盡報焉</p>
僧辯震幃<p style="margin-left:1em">姓張南陽人日誦千言時共異之聲聞鄉壤十歲出家聽仁王維摩二經文義俱達先德曰吾歿不憂弘法人也開皇初年勑遣蘇威簡三千人用充度限辯年幼少㝡在末行輕其行業召令口誦言辯清亮神明堅正見者屬目大眾嗟賞餘並不試同得出家受具已後師智凝廣聽經論後至芮城將開攝論露慢而講李釋同奔黃巾致問酬答乃竟辯曰正法自明邪風致翳雖重廣誦不異前通須臾旋風勃起徑趣李宗縵幃掩抑身首煩擾冠幘交橫衣髮紊亂風至僧倫怗然自滅大眾笑異一時便散辯謙讓知足名滿天下公卿咸委曾無迎送貞觀十六年六月十三日卒於弘福寺七十五矣于時炎曦赫盛停屍二旬而相等生存形色不變迄于葬日亦不腐朽鑿龕之窆至今鮮肥如故中邊佛性盡有章疏焉</p>
法常頂記<p style="margin-left:1em">姓張南陽白水人高祖隆仕魏常少踐儒林頗知梗概十九出家奉戒自守不羣非類事曇延法師大闡宏猷學不逾歲即講涅槃道俗聽者咸奇理趣延乃摩頂記曰觀子所涉必住持正法二十二又窮攝論成實毗曇嚴持等博考同異皆為軌轍後入京講化貞觀勑為皇儲受菩薩戒九年又勑為皇后戒師至貞觀十九年七月二十六日卒七十九矣葬于京郊前後威儀四十里信心士女執素幡華盈數萬也常曾感觀音普賢現也每講涅槃攝論又不曾看常有大神部從逐衛道俗時見密以高之又所獲法利皆修功德經像但務其妙不言其價服用麤弊疏造八卷碑文李伯藥製</p>
智徽卓秀<p style="margin-left:1em">姓焦澤州高平人年十三志樂出家不希世累住本州清化寺依遠法師聽涉經論於大涅槃偏洞幽極謂諸沙彌之卓秀者也立性勤恪樂為僧務每有執役不憚形苦晝供眾僧夜讀章疏曾不解衣精研無怠受具已後神思高正戒行明潔平恕儉約見者欽屬後常講涅槃勝鬘以為恆業常語徒曰父母生吾肉身法師生吾法身思報此恩何由可逮惟有弘教利物薄展余懷每歲常講不敢告勞以惟斯故兼以課已行業無虧六時手執薰爐約數承禮夜不解衣一生恆爾清素寡欲不樂交遊敷化之餘便營僧事故澤部長幼詠仰于今精行威人戒勤肅物騰溢嘉譽馨香洽聞乃至先達高明時流英雋皆推伏仰德始卒無差餘行尤多不能具錄貞觀十九年三月卒年七十九矣</p>
玄鑒止酒<p style="margin-left:1em">姓焦澤州高平人天性仁慈志樂清潔酒肉葷辛自然厭離十九發心投誠釋種聽遠公涅槃深得其趣高行剛直見飲酒者在寺呵諫碎器俗士不度者皆被嗔責奔散止講涅槃十地維摩四時不輟八十三卒武德六年濩澤縣李錄事死經七日隱身謂妻曰我未合死更有六年司命誤取閻王放我人中作遊魂我知未來事但言賣卜後謂妻曰人世短促何不聽法與妻入寺聽鑒法師講曰人頭已上並是諸天鬼神來聽也</p>
玄會騰蛇<p style="margin-left:1em">字懷默姓席安定人遠祖因官又居京兆會年十二精苦絕倫欣志捐俗儀相秀美有異神童隋王諒見而奇之奏度出家為海覺寺總法師弟子專志涅槃功逾倫等總令覆述徒眾駭伏從來深隱皆能剖析時大賞之以為涅槃後胤因改舊章穿鑿戶牗功難讎抗後講至騰蛇喻感異蛇現五十九卒貞觀十四年五月二十七日也自會之在道也溫柔在性弘贍為心遠近流寓投造非一而能推心接誘惟法是務晚又常坐終身矣</p>
行等鷄聽<p style="margin-left:1em">姓吉馮翊人十二出家與會公同事總法師服章粗素立性鏗卓登聽靜影遠公涅槃伏讀文義相從講百一十遍有難先知聞異香等常感一鷄自來伏聽因受戒者死而還活等貞觀十六年三月六日因疾而終七十三矣臨終謂眾少欲知足可為永誡吾死勿作威儀惟以一椽輿送山所願食吾身者早成正覺後弟子收骨神和原塔葬焉</p>
志寬神隨<p style="margin-left:1em">姓裴蒲州河東人祖宗仕族不交羣小父隋青州刺史寬自幼及長以清約知名歷聽諸講涅槃為心要生常履信言行不乖常誦維摩及戒本每有神眾護衛左右常聞振介冑聲寬靜攝居形不臥全氈不畜疋絹匱篋之事由來絕心騎乘勞具終身不涉口不及利手不執錢不行贊毀於人物也而性好看病無問道俗不以遠近無人治者皆輿迎房中有患癕者口為吮之乃至其差至蜀為息虎災貞觀十七年五月十六日卒於仁壽寺七十八矣誡諸弟子觀身如幻便無愛結籧篨椽舉無得隨俗紛紜為不益事言訖而卒</p>
慧休虎口<p style="margin-left:1em">姓樂瀛州人世居海濱生知離惡深惟罪報常樂出家年十六遇相州僧化導事服業焉後聽裕公華嚴鎣動身心不略昏曉幽求體性章句蕪昧至理未融展轉陶埏五十餘遍研諷文理轉加昏蒙試以所解遍問諸師皆慮涉重關返啟其致乃悟曰斯固上聖之至理也豈下凡而抑度哉又聽明彥成實雜心而出章抄又聽四分三十徧或曰暮年何猶聽律休曰余初出家從虎口中來即奉受戒法豈以年朽可斯須離耶恨不常聞休後以埿成鉢相鉢始也衣服率素尺絹不居所得外利即迴講眾見著麻鞋三十餘年雖有斷衣綴而踏涉暫有雨雪徒跣而行有問其故答云埿軟易履不損信施寒不加火熱不依涼受具以來鉢無他洗入夏已去不噉菜蔬於道往還執箒先掃存護物命寧有過之行非一種具掠尤難有弟子曇元高潔僧也經論及律並曾披導偏重清行不妄衣食休當九十八卒告曰經論聽三十遍猶恨少功亢常乞食自資勑住弘福寺</p>
靈潤降魔<p style="margin-left:1em">姓梁河東虞鄉人家世衣冠邦閭望族風格弘毅統擬大方少踐清猷長承餘烈故能正行倫不肅而成昆季十人秀美時譽中間三者齊慕出家父告子但誦觀音先度者許潤執卷便誦從旦至中不起便度即依興善寺靈粲法師年十三聽涅槃妙通文旨後登講座釋咸忻其德或時宴坐被魔所嬈善神縛來謝咎後止感化寺一十五年足不妄行講畢習定是非經目曾若不聞講涅槃七十遍身長八尺奉戒不虧動靜溫和挺超聰穎十三離俗更不重臨</p>
道洪白雉<p style="margin-left:1em">姓尹河東人父曜仕隋任江陵令有子五人洪當第三聰敏易悟深厭形有十三出家事曇延博通內外又於願法師聽十地受具已後鬱為法匠後勑為律藏寺上座緝諧理事允副朝委立性清慤無競榮辱故使厚供殊禮又勑為總持寺主寶昌寺請講涅槃常有白雉隨人聽法集散馴狎終於講會講十七遍七十九終化佛來迎異香滿院見羅睺羅來相迎矣</p>
義褒論道<p style="margin-left:1em">姓薛常州晉陵人天體高遠履性明朗出家已後遊談在務周流會計統御法筵初從蘇州永定寺小明法師稟學華嚴後傳經述論三十餘年光聞五湖馳名三輔每以大乘淳味不無流靡後太宗勑詔入京與奘法師相遇因入內道場與道士李榮論義立本濟義榮呼先生曰汝為弟子褒曰既稱先生應先道生道為弟子於時無對天子怡然內宮嗟賞爾後諸寺連講法華淨名中百以開時俗七眾才驅羣公畢至英聲逾盛不久遘疾卒於淨土寺五十一矣道俗悲涼恨法門之早掩皇上傷悼久之遂勑送柩於金華山賻贈之榮聞光遠近也</p>
</div>
</div><!-- end of div[@id='body'] -->
</body></html>