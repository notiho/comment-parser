<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu118' />
<p class='juan'>釋氏六帖卷第七</p><p class="byline">齊州開元寺講俱舍論賜紫明教大師義</p>
<div class='div-other'><a id='mulu119' />
<p class='h1'>九流文藝部第十</p>
<div class='div-other'><a id='mulu120' />
<p class='h2'>○道俗著述<span class='corr'><span class='note-inline'>(一)</span></span><span class='note-inline'>(一僧二俗)</span></p>破惡見論<p style="margin-left:1em">西域記云奘法師造破惡見論戒日王為小乘師曰日光既出則螢燭奪明天雷震音而鍾磬絕響破外道見伏小乘師</p>
出三藏記<p style="margin-left:1em">僧祐律師於宋齊梁三伏述出三藏記十六卷諸經目錄五卷弘明集十卷諸經論序及碑銘目錄皆在記中實為得大總持位階賢聖若匪如是何置斯焉</p>
十門論難<p style="margin-left:1em">釋復禮造解文學權無二難一維摩手取如來以下要上答以理可屈化緣是同無理而呼疋夫不動二龍女成佛權實有過三五十小劫為如食頃難四神光寶蓋此士不見難五提婆善星為惡救異難六提婆勸人殺父而與受記作佛七頻婆供佛有難不救八般若法華各稱第一九佛滅受供不定十輪王不化此方皆王餘州難復禮皆有答辭在論不錄</p>
論造千部<p style="margin-left:1em">西域記云天親菩薩造大小<span class='corr'>乘</span>論一千部為千部論師此土慈恩造疏百本</p>
琳公造論<p style="margin-left:1em">法琳造辯正理論八卷破邪論兩卷詩賦啟誄頌碑章表三十餘卷極品藻之名理盡相之根源序云法師姓陳太丘長仲弓之後內諳三藏外綜九流既善緣情最<span class='corr'>精</span>體物篇章婉輝華郁郁間縟錦之文飄飄聳凌雲之氣弘福寺法琮造傳三卷名琳公別傳</p>
中觀論<p style="margin-left:1em">龍樹菩薩造叡法師作序五百偈以中為名照其實其論為稱盡其言理目之為<span class='corr'>觀</span></p>
僧伽<span class='corr'>羅</span><p style="margin-left:1em"><span class='corr'>高僧</span>傳云僧伽羅剎經即人名此明佛行將遇罽胒吒王佛滅度後七百年出世當自入滅立樹下手把枝葉象挽不倒生知足天述此經也</p>
菩薩造論<p style="margin-left:1em">西域記云龍<span class='corr'>猛</span>造造百論龍樹無著造瑜伽師地</p>
王子述圖<p style="margin-left:1em">法苑云南方天子張璵撰祇桓圖經一百卷第三子南方天門智炬王兒北方天王子十六郎造五精舍記五百卷各在本天未入藏矣</p>
高僧著述<p style="margin-left:1em">宣律師造釋迦譜八卷及方志二卷慧立述慈恩傳藏之感疾後彥琮箋為十卷弘明集沙門僧祐魏興和三年辛酉寶髻經與大將軍開府儀同三司御史中尉渤海高仲懇鄴城金華釋義淨三藏作金剛九喻頌在論後光扶大教梁會稽嘉祥寺惠皎撰高僧傳十四卷釋法濟造高逸傳釋法安列志節傳釋寶明造遊方法安弟法進通撰論傳釋道宣作續高僧傳三十卷大雲寺圓輝造俱舍論疏六卷賈曾侍郎請及懷遠律師等請道世宣律師弟造住西明寺字玄輝著珠林一百卷朝議大夫蘭臺李儼字仲思造撰序名法苑珠林眾經序三藏兩表太宗許製蓋聞二儀有像者是三藏表謝御答朕才謝珪璋志慚傳達至於內典尤所未閑昨製序文深為鄙拙勞師見謝胡益厚顏又高宗在東宮製序云夫顯揚聖教非智無以廣其文等三藏啟謝曰聞七曜摛光憑高天而散景九河洒潤因厚地而通流是知相資之美處物既然演法依人理在無惑伏惟太子殿下發暉睿藻再述天文讚美大乘莊嚴實相珠迴玉轉霞爛錦舒將日月聯華與盛英而含韻奘輕生多幸沐浴殊私不任佩荷答曰治素無才學性不聰敏內典諸文殊未觀覽所作序記鄙拙尤多忽得來書褒揚讚述撫躬自省慚悚交并勞師等遠臻深以為愧</p>
慈恩碑文<p style="margin-left:1em">高宗御製勑太尉公長孫無忌以碑文宣示羣公其辭曰朕聞乾坤締搆之初品物權輿之始莫不載形厚土藉覆穹蒼等朝臣等表謝在第八卷內</p>
世稱卓絕<p style="margin-left:1em">續高僧傳云襄州上鳳林寺梁朝有碑文是庾信作蕭子雲書世稱卓絕也</p>
碑從地踊<p style="margin-left:1em">高僧闍那斯在本國時見地裂踊出一碑云東土國名大隋帝名堅意立舍利塔帝聞君臣共喜遣五十人來尋之此僧即一人也見隋帝大悅</p>
其碑高大<p style="margin-left:1em">續高僧弘智尊寫八部般若用崇屺岵之恩造碑一所高二丈四尺於至相寺山外實德寺莊前</p>
信士著述　二帝之作<p style="margin-left:1em">慈恩傳云三藏譯經論表請太宗製序及高宗在春宮時作二序立碑安眾經首三藏表謝高宗自御書碑文飛帛為額絕妙也</p>
陸澄續法<p style="margin-left:1em">宋明帝勑中書侍郎陸澄撰續法論目錄序列篇立次第兼明眾義十六袟一百三卷澄博識洽聞苞舉羣籍</p>
迦葉碑文<p style="margin-left:1em">寶林傳云大唐朝請大夫行尚書司門員外郎張文成撰</p>
內德三篇<p style="margin-left:1em">廣弘明云門下典儀李師政著內德論三篇言十力三乘汲引勸善二石有僧政虐三王無佛年永亡秦者胡亥興佛者漢明等又王巾作僧傳號為僧史郄景張孝秀陸睦各各造名僧傳</p>
諸王著述<p style="margin-left:1em">齊竟陵文宣王述三寶記讚梁晉安殿下綱上菩提樹讚序武帝批答讚佛功德極有三業之善所言國美不無綺語之過</p>
勑明幽顯<p style="margin-left:1em">弘明集云隋文帝勑秀才儒林郎侯白撰旌異傳二十卷敘感應事祭酒徐周卿撰才命論二卷明三世因果翻經學士劉憑撰內外旁通比校數法一卷斐野子撰高僧傳十卷文極省約臨川王義慶造宣驗記王琰造冥祥記劉俊造寺記釋曇崇造京師寺記王延秀造感應傳偘造搜神記牟子有理惑論齊巴陵王文宣庶子造千佛願文繡像頌捨身序釋迦十弟子讚西方九相法詠歎德佛牙各有讚自寫經九部齊建元王常供觀音有靈著冥祥記十卷西河王從弟安陽侯蒙遜天才特拔諸因獨步誦半億偈號為人中師子王巨作新章序比天大首領李無譯不空罥索王隱為不拜王論序琳公別傳弘福寺釋法琮作李懷琳作序詳夫太極元氣之初三皇尚匿木星火帝之後八卦爰興等漢武帝別國洞冥記臣郭子橫撰四卷又古今注晉大傅崔豹字仲熊撰七章又內典博要虞孝敬作徵應傳祖名作搜神錄陶元亮作旌異記侯君素作法寶連璧蕭綱作又太清中虞孝敬者學周內外撰內典博要三十卷該羅內外條貫釋門諸有要事備皆收錄頗同皇覽類花之流又晉祭酒徐周卿撰通命論兩卷卿以文學之富驍達玄儒亦明三世因果又涇陽學士劉憑撰內外旁通比校數法一卷</p>
</div>
<div class='div-other'><a id='mulu121' />
<p class='h2'>○九流文字<span class='note-inline'>(二)</span><span class='note-inline'>(初明九流二明文字)</span></p>儒道九流<p style="margin-left:1em">正理云漢藝文志云全身保國凡有九流一儒流謂順陰陽陳教化述唐虞之政宗仲尼之道二道流謂守弱自卑陳堯舜揖讓之德明南面為政之術奉易之謙謙三曰陰陽流順天歷象敬授民時四法流明賞勑法助禮制也五名流謂正名列位言順事成六墨流清廟宗祀養老施惠七縱橫流受命使乎專對權事八雜流兼儒墨之銓含名法之訓知國大體事無不貫九農流勸勵耕桑備陳食貨遵其道也可以安庶品行其事也可以利國家政道備矣於民是矣</p>
九流九錄<p style="margin-left:1em">佛教九流亦名九錄一真詮蓋方等之中心諸佛之要觀事無不統理無不窮其言巧妙其義深遠也苞十山之奧行總八藏之玄文緣覺涉求迷同汎海聲聞在聽恍若闚天此華嚴之弘致也裂見綱之宏宗破邪軍之要術珠清濁水藥現深藂迷乳之色既分迴天之醉俄醒樂因克滿常果仍圓斯涅槃之極旨三獸混迹一乘總轡衣珠已現髻寶仍傳十無上之冲觀四安樂之妙行鑒多寶之所為悟長者之本心乃法華之會歸布此十如實茲四絕即色非色離名無名超超乎泛六度之舟濔濔焉登三空之岸謂般若之玄鋒也理之苞舉在此四焉</p>
二曰權旨<p style="margin-left:1em">世雄方便之教誘五濁之眾逗三乘之機接疲侶而置化城引窮子而持糞器如來沒後迦葉集經所謂四種阿含八部譬喻本生本事之旨貫花散花之談王宋之所分判安叡之所編錄為線為緣散說部帙彌多</p>
三曰戒品<p style="margin-left:1em">代佛為師訓僧令範亦如出必由戶濟尅待舟蓋萬善之梯基五乘之脚足或約時約處隨事隨根致有七聚別名五篇殊旨開遮之說既異輕重之根靡同天竺流行乃分五部中華傳習今有四焉迦葉創其綱維崛多分其條貫教訓正俗既非禮不成滅惡生善亦非戒不克佛在受持爰因憍梵滅後傳授實啟波離實三業之司辰六根之御史也</p>
四曰禪門<p style="margin-left:1em">三學修心之紀也能為得聖之因最稱盡漏之要是以聲聞繫想則水淨心池菩薩薰修則花開意樹禪能發慧佛有誠言四等六通憩禪林而始就八除十入依定窟而方成智度論云以禪定力服智慧藥得其力已遂化眾生復置世界於一毛凝海水為五味故曰緣法察境唯寂乃照其斯謂歟</p>
五曰咒術<p style="margin-left:1em">眾生滅罪之訓毒害消伏之方挫慢摧凶救危起死如禪提逐鬼若先勑駈神六字之除災七佛之護命反常命道因物成務濟世之術孰若是乎</p>
六曰論部<p style="margin-left:1em">摧邪立正釋滯開朦之義府也良以代移正像人變醨淳直路難登邪途易入致令雪山採藥爭收毒果深水求珠競持瓦礫故有通法聲聞傳燈菩薩折彼邪論申此正經鯨鯢既剪五翳所以云亡雰霧廓清三光於焉遂朗古錄序云至聖繩墨曰經若有論義則易解旃延以深了實諦創犍度之文諸聖以富洽名理繼婆沙之說次則成實毘曇鋒頴頻發考而詳之蓋小乘英華也至於建無畏幢馬鳴標其稱首然正法炬龍樹統其機源百論破外以開述中觀袪內之偏執十二玄門之精旨摩訶衍義之宏深茲大乘教之棟幹也</p>
七曰注解<p style="margin-left:1em">就文現義述而不作之儔並立像以取形即事而出理若生肇之註淨名支陸之訓般若屬詞灑落抗意標奇昔仲尼既沒寄微言於荀孟大覺已逝傳法印於通人高山仰旨實開矇滯</p>
八曰章疏<p style="margin-left:1em">舉網提綱拾遺補闕通一部之文義亦所以備遺忘也大法初度未遑解釋衛安帛遠創肇玄章自斯厥後競撝談柄至於憑敷大品受亮涅槃集鏡毗曇靜林成實何但詢省意深固亦義周文狹猶丹青之寫狀若水鏡之圖形並懸諸日月足稱鐏俎矣</p>
九曰傳記<p style="margin-left:1em">釋門記事之書加班馬述作陳范脩文王隱之序晉儀袁宏之著漢紀斯並治民小術動碩學之奇才忠孝片善搖史臣之芳翰况三達易隱八乘難思卓朗擅其嘉聲法門播其清辯帛祖既方諸嵇阮支遁亦四彼王何高逸隱節之文遁世遊方之錄十科道世之士五部利物之賢美德形容簡素斯在尋法王垂範為苦輪之生既病有萬殊故藥非一準致使諜盈天府偈積龍宮香象八億負初分而莫勝羅漢五千閱散花而靡遍况乎數塵寶軸點墨玄言十地覩而未詳八恆觀而不測豈儒道名法之類然擬議其恆海之門乎</p>
初自梵王<p style="margin-left:1em">慈恩傳云文字始自劫初梵王說五百萬頌舊云毗佉論即聲明論帝釋又略為十萬頌又北印土婆羅門都羅色波胒迦仙人又略為八千頌又南印土婆羅門略為二千五百頌並是西域文字音本文字相助復有記論一千頌又有字體三萬頌字緣兩本五千頌又五百頌字體八界論八百頌有十八囀音二十囀聲復有二十四囀聲一切文字多用八囀即體業具為從屬依呼等</p>
文字之理<p style="margin-left:1em">法苑云夫文字者以神理無聲因言辭以寫意言辭無迹緣文字以圖音故字為言諦言為理筌音義合符不可偏失是以文字應用彌綸宇宙然迹繫翰墨而理契乎神昔造書之主凡有三人長名梵其書也右行次曰佉盧其書左行少者蒼頡其書下行梵佉盧居天竺蒼頡中夏梵天取梵大蒼頡方於鳥跡共有其六十四書如經明</p>
真丹初興<p style="margin-left:1em">正理云天皇九紀之前書契未作大昊六爻之後文字乃興自爾以來漸弘載籍前賢往聖皆著典墳揖讓干戈備陳篆冊所以左史右史記事記言直筆直書無矯無妄書史作矣</p>
郭迻重述<p style="margin-left:1em">經音類決序云昔軒轅黃帝初召蒼頡始制文字蓋依類鳥迹故謂之文其後形聲相益即謂之字著於竹帛故謂之書周禮八歲入小學保氏教國子以六書一曰指事視而可識察而可見上下也二曰像形畫成其物隨體日月是三形聲以事為名取譬相成江河是四會意此類合誼指揮武字是五轉注考老是六假借本無其字如令長是自秦後有八體一大篆二小篆三尅符四蟲書五摹印六署書七爻書八隸書又先賢造字案說文有一十三萬三千四百四十一字又諸佛經其字更多就梵音翻譯時借聲而作也約部類有二百五十九部</p>
諸賢著述<p style="margin-left:1em">王儉七志四部書目言文字者凡二十九部九十九卷字書千卷纂文三卷三蒼三卷三篇李斯造上篇司馬相如楊雄造中篇賈魴作下篇蒼頡訓詁二卷杜林作三蒼訓詁三卷張揖作右三家解今一卷埤倉二卷張揖撰廣蒼二卷合楚恭撰說文十五卷許慎作古今詁訓三卷張揖作雜字一卷周殷作錯題字敘一卷張揖作古今奇字二卷郭訓作字屬篇一卷賈叔作詔字定古文官書一卷黃門郎呂宏作雜字解詁四卷周成作又作解字要一卷字指篇一卷郭訓作鈔上雜字二卷周成作字林七卷呂忱作雜字音七卷王延作又作文字要一卷說文音隱四卷要用字花一卷葛洪作聲韻十卷李登作韻集十卷呂靜作字指二卷李彤作四字同音一卷文章音韻三卷告幼文二卷顏延之作篆書周宣王太作史籀作後為今隸書等</p>
聲明文字<p style="margin-left:1em">西域記云遂古之初文字繁廣時經劫壞世界空虛長壽諸天降靈道俗由是之故文籍生焉自時厥後其源泛濫梵王天帝作則隨時異道諸仙各製文字人相祖述競習所傳學者虛功難用尋究命壽百歲之時有波你尼仙人志學博物愍時澆薄欲制浮偽刪定繁猥遊方問道天遂助焉乃作千頌三十二言一頌總括文字乃上於王王令習之通者賞千金錢</p>
天竺之源<p style="margin-left:1em">釋迦氏譜云自鳥迹科斗篆隸六書八體史籀程邈二蒼三雅許慎說文字林字統本乎九千○○梵書二十八部六十二種十四音等</p>
金字瑠璃<p style="margin-left:1em">寶樓閣經云寶樓地○空現瑠璃上有金字書此真言也</p>
結空成字<p style="margin-left:1em">甄正論云靈寶曰雲彩霞光結空成字煙暉霧液聚之於氣為文芒垂八角字方一丈海○之論蝸角之虛</p>
其字皆現<p style="margin-left:1em">十住論云佛髮指文中皆有德字安字喜字文相現玉扆文采</p>
文字無盡<p style="margin-left:1em">法集六云文字者義無盡相又不空罥索文字以青瑠璃朱書在金葉又欲見大龍赤銅葉上鏤寫金色文字加持白蜜一百八遍濃塗字上即得見也言辭清巧等</p>
字義炳然<p style="margin-left:1em">上生經云如百千日上至兜率陀天其身舍利乃至身圓光中有首楞嚴三昧般若波羅密字義炳然</p>
藉義如薦<p style="margin-left:1em">音義云藉茨夜反案說文云藉猶薦也釋名云所薦藉若云籍祥易反簿也長一尺二寸竹牒記人之年名字物色懸之宮門案省相應得入傳者何也凡傳者以木為之長一尺五寸書符信於上又一版封之以御史印章所為期信如今之過所簡牒也編也有所別也牘以木作也禮櫛也編之如櫛齒相次又名也署也書之於上槧斷木為之長三尺七豔反又七廉反才敢反三呼也</p>
</div>
<div class='div-other'><a id='mulu122' />
<p class='h2'>○名利<span class='note-inline'>(三)</span></p>名譽利養<p style="margin-left:1em">戒經云名譽及利養死得生天上者蓋因持戒等</p>
名稱高遠<p style="margin-left:1em">維摩經云名稱高遠逾於須彌名有高不遠遠不高至今所聞藝士如魯班僧繇佛即高而復遠遍大千盡未來世等</p>
往昔多貪<p style="margin-left:1em">萬行首楞嚴經云彌勒於燈明佛時曾為比丘心貪名利佛令我作心識觀令除遺之</p>
提婆獲利<p style="margin-left:1em">雜阿含云阿闍世王與五車食日與五百比丘見白佛佛曰此人自壞亦復壞他芭蕉生果死盧竹實亦然駏驢受胎死士以貪自喪</p>
名利無厭<p style="margin-left:1em">法華經云多遊族姓家棄捨所習誦貪著利養故號之為求名</p>
霜雹梵行<p style="margin-left:1em">莊嚴論云有比丘說法獲大名利同梵行者謗之弟子聞已白師曰命彼人來與其所有之物弟子曰此人是怨何以與物曰此人能遮我霜雹壞福田種名利也</p>
名利之患<p style="margin-left:1em">雜寶藏經云利養名譽破戒皮定肉智骨善心髓</p>
名利難解<p style="margin-left:1em">般若論云名利如毛繩縛人破皮斷骨終不能解也</p>
二醉之本<p style="margin-left:1em">莊嚴論云一貪色財二他稱讚此二能醉心</p>
殺子截鼻<p style="margin-left:1em">百喻云有婆羅門為利養故抱自七歲小兒告眾人曰此子却後七日當死也為顯智能七日後當自殺子又云有人妻美鼻陋見好鼻者截來手安自妻面上去自妻鼻既不相著虛受其苦如愛名利學他有德轉自醜也又老子曰名與身孰親身與貨孰多名遂身退財多害身</p>
不誦外書<p style="margin-left:1em">四分律云六羣比丘為求名利誦外道書安宅吉凶符書咒枝節咒剎利知人生死學諸音聲佛不許作皆是邪命</p>
</div>
<div class='div-other'><a id='mulu123' />
<p class='h2'>○書檄<span class='note-inline'>(四)</span></p>書目之源<p style="margin-left:1em">正理云汲塚漆書孔壁殘經六書七籍百氏九流凡有一萬三千二百六十九卷五百九十六家三十六種出漢藝文志樂章別有三千三十八卷只孝經依搜神記五十九卷論語記諸善言毛詩諷諫尚書詔策周易吉凶三禮尊卑三傳戰國山海丘陵三史古今三蒼文字乃至文德御書四萬四千五百餘卷哀江南賦云梁元帝手燒十四萬卷書韓非老子墨子莊周管仲孟軻平仲大戴小戴大冠小冠二馬兩班玄晏抱朴蔡邕劉向孫盛王充阮氏七錄王家四部又劉杳顧協等一十八人於花林苑中纂要語七百二十卷名遍略又有壽光苑二百卷要錄六十卷類苑一百二十卷</p>
惠印之源<p style="margin-left:1em">惠印三昧經序云王僧孺為建安殿下迷此經來意皆書比為違和時南海郡河規以歲協洽律月黃鍾天鑒十四年二月十三日採藥於豫章胡翼山見一長者面青徒跣年九十采鬢長五寸髭長三寸耳至肩眉長三寸手爪黃色毛長二三寸語清響脣甚赤著赭布帔手執此經寫以流黃軸用淳漆投之於規令與建安殿下兼言姓字令其說齋如不會意及儀下問定林寺副公公戒行精苦悟解無為</p>
支道林書<p style="margin-left:1em">不拜王論云桓玄大尉書曰楚莊周詣魯哀公曰孔子博徒三千學天文者戴員冠攻地理者乘方屨周請試之唯孔子一人此意當欲沙汰無道業僧即支道林發此意</p>
如鐵石榴<p style="margin-left:1em">根本律云目連問長者子曰讀何書曰韋陀目連曰此書如鐵石榴用功不少食無用處</p>
讀誦通利<p style="margin-left:1em">報恩經云天受出家常懷嫉妬雖讀誦方等經六萬香象不免無間地獄苦報</p>
詐將書來<p style="margin-left:1em">本行經云菩薩將成道時魔王詐作書言太子已死令使送來與淨飯王又與佛天受奪住其位殺釋種等佛尋知令使報父王</p>
經書詐作<p style="margin-left:1em">西域記云有二國共戰不息民困兵疲王遂詐作經書藏在山樹後稱夢得令取之看再戰尅勝</p>
印土書來<p style="margin-left:1em">慈恩傳云戒賢上足智光令法長寄書兼白㲲二張法師亦寄廻書法物等</p>
書令罷道<p style="margin-left:1em">姚主與羅什令僧遷恆標罷道佐治曰獨善之美不如兼濟之功自守之節未若極物之大嚴子頡頏於光武君平傲岸於蜀肆周黨辭祿漢朝杜微稱聾於諸葛此皆尚偏耿介之士什發書方免也</p>
造論借書<p style="margin-left:1em">琳公欲造辯正論時發書於房玄齡相公借子史有書許借在傳蔡國公杜如晦亦有書答等又眾賢臨終致書天親責躬謝咎</p>
傅大士書<p style="margin-left:1em">正惠白國主菩薩今修下中上善希能受持上善略以虛懷為本不著為宗忘相為因涅槃為果中善以修身為本治國為宗天上人間果報安樂下善以養護眾梁武延之居鍾山定林寺</p>
拓跋獻書<p style="margin-left:1em">廣弘明集云魏拓跋珪與朗公書素二十端白氈五十領銀鉢二口晉天子司馬昌明書五色珠像一軀明光錦五十疋象牙簞二領金鉢五枚秦符堅紫金數斤青綾三十疋奴子三人燕天子慕容垂絹一百疋袈裟三領綿五十斤南燕慕容德絹一百疋并假東齊王兼奉高山莊二縣割屬朗公秦天子姚興寶臺一區金浮圖二級經一部皆有書上朗公也</p>
檄魔露布<p style="margin-left:1em">竺道爽為檄魔文及太山文為於受殺祭無福蒼生智靜檄魔文露布</p>
曇遷儒宗<p style="margin-left:1em">高僧曇遷每言大小兩雅當時之諷刺左右二史君王之事言禮序人倫樂移風俗無非耳目之翫也其勢亦可知之未若李莊論大道易辯陰陽可以悟幽微可以怡情性並佛教節次也</p>
詩書難紀<p style="margin-left:1em">法苑云九河流跡策蘊靈丘四徹中繩書藏羣玉亦有青丘紫府三皇刻石之文綠檢黃繩六甲靈飛之字哀江南云茂陵書三十卷梁簡文撰長春義一百卷照明三卷諸王傳三十卷謝客經三卷玉簡五十卷明符三十卷馬槊譜一卷碁品五卷又董卓移居載二十餘車書值雨所損百無一存</p>
</div>
<div class='div-other'><a id='mulu124' />
<p class='h2'>○能書<span class='note-inline'>(五)</span></p>六十四書<p style="margin-left:1em">瑞應經云太子就師學書師見太子不覺自拜太子曰世有六十四書欲以何書相教師曰不及又本行經云太子與諸釋童子鬬書太子能書疾書解多書</p>
能書盡妙<p style="margin-left:1em">辯正云梁中庶子西平安北將軍劉遵芝葉銀鈎之妙堪懸帳中龜文鳥足之奇信安臺上</p>
買江之碑<p style="margin-left:1em">續高僧傳云顗禪師買江曲千里為放生池勑國子祭酒徐孝克為文立碑於江濱其辭悲楚覽者不覺下淚煬帝至江表夢智者言及遺奇帝自制碑文立於江表</p>
惠林作論<p style="margin-left:1em">弘明集云何承天與宗炳書論白黑惠作論眾擯得免思益梵天云外道書有十八種類</p>
善書之妙<p style="margin-left:1em">慈恩傳云顯慶元年高宗親書慈恩碑兼作文寺額飛帛三品已上表乞摸打勑許三藏表謝云自結繩息用文字代興二篆既形楷草勢異懸針垂露雲氣偃波銘石章程八分行狎古人互有短長不能兼美等</p>
子雲不加<p style="margin-left:1em">正理云陳吏部尚書廷尉卿毛喜志節高峻仁厚兼隆書逼二王學侔三賈自運寫維摩經梁世子雲不能加</p>
書之金葉<p style="margin-left:1em">大般若云以其言金葉上消青璢璃汁書般若經香花供養</p>
靈寶之書<p style="margin-left:1em">辯正云禹治水至汶德山見神人謂曰勞君乎禹知是神再拜請誨曰我有靈寶五符可役鬼龍事畢藏之禹功天下畢藏洞庭山至吳王闔閭龍威丈人得之問孔子子知之說非赤雀啣來</p>
古之善書<p style="margin-left:1em">三藏表云漢元稱善書史魏武工於草行鍾繇閑於三體王仲妙於八分劉䂙張弘發譽於飛帛伯英○子之流名於草聖該古賢之眾體盡先哲之多能謝高宗書表也</p>
太子書版<p style="margin-left:1em">瑞應經云太子將欲就學將好牛頭栴檀作書板用七寶莊嚴四掾以天種種殊妙香塗其背執至師所</p>
三萬八千<p style="margin-left:1em">法苑云有過去佛說毘尼書有三萬八千種百億四天下同此方書者最為第一</p>
西國漢碑<p style="margin-left:1em">王玄策傳貞觀十九年二月十一日於菩提樹西勑使立碑典司門令魏才書朝散大夫行衛○○○尉寺丞上護軍李義表為副使前融州黃水縣令王玄策○○</p>
</div>
<div class='div-other'><a id='mulu125' />
<p class='h2'>○詩頌<span class='note-inline'>(六)</span></p>詩名體義<p style="margin-left:1em">婆沙論二十六云詩名何義答謂如理轉變語業及所依巧便智此中詩者非所述詠但是所有能成詠法如理語業顯所起果即是色蘊所依巧便智顯能起因即是四蘊如是五蘊為詩自性問於諸文頌何者是詩有作是說佛語非詩餘語是詩有說內教非詩外教是詩如是說文義相稱能引義利名詩詩謂翻此世間之頌</p>
淨師善文<p style="margin-left:1em">寄歸云義淨三藏師善遇能文時齊朝二月十五日法俗游神通寺齊王文學之士如林見誌公影請賦詩於壁遇為首唱執筆於壁其詩便就不加其點諸秀士曰西施顯貌嫫母豈敢騁容詩曰上聖先茂列英聲暢遼海空谷自棲遲榮命誰相待萬古山川曠千年人代改不見了無生惟有丹青在</p>
龍樹作詩<p style="margin-left:1em">西域記云戒日王好詩龍樹為王作詩王甚重之王出勑有好詩者令進得一百夾東印土月觀大士作歌詩令人讚詠又杜得迦王亦然又龍樹傳云菩薩作詩與東土王多述三寶勸行十善詩在傳多也</p>
淨業孝思<p style="margin-left:1em">弘明集云梁武有淨業賦孝思詩云慈如巨海孝若涓塵造志敬寺追遠寺劉鎮感醴泉竈下生長沙臨湘父未葬延火至抱丘不燒盛彥開母目邢渠生父齒</p>
才難聖高<p style="margin-left:1em">弘明云才不難即賢不貴愚不笑則賢不高遠聲見陋於近耳孰能忘味於聞韶</p>
支遁才逸<p style="margin-left:1em">廣弘明云支遁贊佛詩八首詠懷兩首惠遠念佛讚晉王齊王梁武有述三教詩昭明善法寺有詩在傳不錄</p>
法度絕婚<p style="margin-left:1em">高僧傳云僧度未出家時先問楊氏女苕華花有文筆有相絕詩各五首云大道自無窮天地長且久等</p>
義淨雜言<p style="margin-left:1em">求法傳云義淨三藏至西土有雜言詩云游愁赤縣遠丹思抽鷲嶺寒風駃龍河激水流既喜朝聞日復日不覺年光秋更秋得上祇山敬佛誠難遇况復持經受法往神州</p>
臨終之作<p style="margin-left:1em">續高僧頤法師詩曰幻生還幻滅大幻莫過身安心自有處求人無有人</p>
道會歸蜀<p style="margin-left:1em">高僧道會與長安諸德別詩云去住俱為客分悲損性情共作無期別時能訪死生聞者墮淚</p>
琳公上頌<p style="margin-left:1em">正理云唐武德元年命僧道四十九人於太極殿七日行道散席之日設千僧齋琳以釋道二教同處宣揚頌曰緬尋曠古逖聽元皇同時作訓用智垂芳等二十韻又上繡像頌云於爍上帝天策我君乃神乃聖允武允文就之如日望之如雲禎符輝煥美氣氤氳光宅天下攸序彝倫十二韻</p>
詩伸惡意<p style="margin-left:1em">別傳云禁內時雍州司公毛明與琳公詩云冶長倦縲絏韓安歎死灰始驗山中木方知貴不材琳公迴詩云叔夜嗟幽憤陳思苦責躬在余今失候枉與古人同草深難見日松逈易來風因思得意者誰復免窮通又言志云草命如懸露輕生類轉蓬所愁明夜月難更與人同又被謫與諸僧別云僕秉屈原操不貪漁父篇問言蓬轉者答道直如弦又有屈原辭等</p>
山翁之篇<p style="margin-left:1em">正理云有無名野老詠懷云元叔世位早長卿官情寡二項且營田三錢聊飲馬懸峯白雲上桂月青山下忠心欲有言未得亡言者</p>
息貪心頌<p style="margin-left:1em">婆沙三十四云趣求諸欲人常起於希望所欲若稱遂心便大歡喜諸欲若不遂惱壞如箭中王悟曰儒童賢寂靜能益諸世間有智能遍知貪愛生眾苦有智言應作不作不應言智者應遍知有言無作者又天河素羅迴施頌阿含云舍利弟子善和羅作善諷誦令影勝大王象馬不行</p>
</div>
<div class='div-other'><a id='mulu126' />
<p class='h2'>○儒墨<span class='note-inline'>(七)</span></p>儒墨可尚<p style="margin-left:1em">辯正云儒也在乎家居理治長幼順序不驕不亂盡忠盡孝大則配天地小則正身節用絕政閨門之內流恩僕隸之下</p>
墨翟耿恭<p style="margin-left:1em">破邪論云傳弈曰犧農軒頊治合李老之風虞夏湯姬政符周孔之教雖即聖有先後道德不別若有沿革治術尚同竊聞八十老父擊壤而歌十五少童鼓腹為樂耕能讓畔路不拾遺孝子承家忠臣滿國然君王有難則殉命以報讎父母有痾則終身以侍側豈非曾參閔子之友庠序成林墨翟耿恭之儔相來羽翊</p>
</div>
<div class='div-other'><a id='mulu127' />
<p class='h2'>○志學<span class='note-inline'>(八)</span></p>學有所處<p style="margin-left:1em">虞置上庠夏開西序殷稱碩學周設東郊闕里聚徒華陰立市石渠黌堂闡堂</p>
稽古從師<p style="margin-left:1em">正理學無稽古困在師心不能擇善固迷已而乃守株待兔學之遠也</p>
潛名改服<p style="margin-left:1em">俱舍云世親欲學婆沙恐有宗忌憚改迹易服更多時經四載屢以自宗頻破他部</p>
重古輕今<p style="margin-left:1em">破邪云俗儒好長古而短今言儒則談前而薄後不非古之虛美責今之實論信久遠之偽辭忽近今之實事不知指馬之要而競儒墨之談膏肓之病故難治矣</p>
炳燭之學<p style="margin-left:1em">說苑曰晉平公問師曠曰吾年七十欲學恐已暮矣曰何不炳燭乎臣聞少而學如日出之陽壯而學如日中之光老而學如炳燭之光孰與昧行平公曰善哉又論衡曰手中無錢而之市決貨貨主必不與也夫胸中無學亦猶手中無錢</p>
學問之大<p style="margin-left:1em">孫卿子曰不登高山不知天之高不聞先王之道不知學問之大君子之學入乎耳著乎心布乎四支形乎動靜小人學出乎口入乎耳</p>
僧範府庫<p style="margin-left:1em">法苑云齊鄴城大覺寺姓李平鄉人善解羣書時稱府庫常講華嚴十地感雁來聽</p>
絕學無為<p style="margin-left:1em">永嘉云君不見絕學無為閑道人不除妄想不求真無明實性即佛性幻化空身即法身又老子云聖人學人所不能學人學智詐聖人學自然人學治世聖人學治身守道又曰日損</p>
視內撮囊<p style="margin-left:1em">莊子曰人而不學謂之視內學而不行命之曰撮囊</p>
得金棄野<p style="margin-left:1em">列女傳曰河南樂羊子嘗行道得遺金還與妻妻曰妾聞志士不飲盜泉之水廉者不受嗟來之食况拾遺求利以活其身污其行乎羊子慚棄金於野勤學</p>
三學聽之<p style="margin-left:1em">文子曰上學神聽中學心下耳</p>
法琮嗜學<p style="margin-left:1em">傳云稟氣星辰體道乘羊之歲資靈海岳育德舞象之年志等澄蘭誓摧邪而納慮器均安遠弘正教以為心至若持線金章貫花玉疊妙窮宗致曲盡幽微然而聽覽之餘游情子史綜括黃老包吞儒墨每以琳公雅作分散者多詢諸耆舊勒成三卷目別傳焉</p>
</div>
<div class='div-other'><a id='mulu128' />
<p class='h2'>○紙素<span class='note-inline'>(九)</span></p>葉紙素皮<p style="margin-left:1em">瑜伽云或以素紙用寫經書讀誦受持及葉板竹簡等書寫流通令法不滅印土多用貝多樹葉也</p>
皮以代紙<p style="margin-left:1em">般若論云有王求法即施鹿王十二年中了不可得有婆羅門言如能以血為墨以皮代紙以骨為筆說王聞歡喜為重法故依言為之</p>
紙筆奉施<p style="margin-left:1em">四法經云所為財法紙筆施於法師發善心讚歎</p>
紙五十幅<p style="margin-left:1em">高僧傳云異士賈逸隋仁壽中惠暠法師逸與紙五十幅曰因此免矣後暠果被人連累禁勘紙盡而免逸之先知異也</p>
前佛經異<p style="margin-left:1em">法苑云迦葉佛時震旦一人書大毘尼及修多羅藏用金銀作紙而書</p>
筆代削木<p style="margin-left:1em">甄正論云紫筆者紫毫毛也彤筆管赤或用朱丹筆化筆麟角管筆戴筆簪筆筆耕始於蒙恬用翰天鷄毛羽後兔毛前用削木或竹為槧為筆或為之觚槧即牘類禮即鱗次也百鼠鬚筆</p>
筆用牛毛<p style="margin-left:1em">童子問經云當用牛毛為筆金筆釋迦譜太子七歲詣師手執金筆</p>
譬用鐵杵<p style="margin-left:1em">正法念經云譬如盡人用鐵杵為筆盡麤惡事唯成地獄</p>
筆長三尺<p style="margin-left:1em">高僧敬脫善書大字筆長三尺其麤如人臂乞書者一字而已東都門額皆脫書之一賦筆就更不修飾也</p>
育王畫筆<p style="margin-left:1em">善見律三云育王欲畫菩提樹與師子州王王自執筆畫磨雄黃石畫其南枝九畫生根一畫斷入金盆現神通而去曇延擲筆造般若涅槃疏訖曰若契理者筆於空住山神接住至今中條山有擲筆峯在焉又白筆古珥筆遺製腰帶劍首珥筆亦君子有文武之備焉問何以有文字便合有筆至蒙恬曰蒙恬造秦筆以枯木為管鹿毛為柱羊毛為副所謂蒼毫彤筆用朱漆其管史臣用表赤心記事又說文云秦謂之筆楚謂之聿吳謂之律燕謂之弗又韓詩外傳云周舍為趙簡子侍臣墨筆操牘常在君後伺其君過書之又㻶青白玉管之筆天所授者</p>
盡地種墨<p style="margin-left:1em">法華經云以三千地磨以為墨盡地種墨</p>
墨盜佛燈<p style="margin-left:1em">正法念經云不得盜佛燈煙以為其墨以自利故</p>
和之香汁<p style="margin-left:1em">正理云魏安豐王延明以香汁和墨寫華嚴經</p>
</div>
<div class='div-other'><a id='mulu129' />
<p class='h2'>○醫藥<span class='note-inline'>(十)</span><span class='note-inline'>(雜藥有七百四十種)</span></p>醫仙之名<p style="margin-left:1em">道地云古之醫仙者除恐長耳灰掌養言長有急教多髯天長蓋大首退轉憔悴太白最尊路面調牛歧伯醫伯扁鵲又云動搖和鬬鈴鳴月氏英子篋藏善覺調護目金禿梟雷鳴法財稚弟端正辭約黃金言談小兒迦葉奉慢皆仙名也</p>
耆域醫師<p style="margin-left:1em">耆域經云奈女端正七國王爭唯萍沙王得之而生域手持針藥囊生善醫也有小兒賣薪得藥樹枝見人五藏有女子死域問曰因何曰頭痛死以木示之見腦中有蟲大小相生食腦髓盡死域為開腦取蟲三藥覆之七日重活女願為婢域退之得金錢伍佰以報恩與師又有人習武造一木駕高七尺學蹁馬囚失而死域以木示之見肝翻却氣絕域開腹正肝三藥封之三日活願為奴退之請金錢伍佰報恩於母又溫室浴經云奈女之子名曰祇域善治眾病死者更生喪車却還名聞十方</p>
君臣皆愈<p style="margin-left:1em">雜事律二十一云嗢逝尼國猛光大王患無睡之疾而自思惟今嬰此病日覺有增欲設何方令得瘳愈可召國內醫醫來亦多殺遂作書請祇域萍沙王極憂命子告曰彼王多嗔書欲相召如何域曰不能自護何曰醫請行無慮祇域至王曰何藥療我域曰此藥難得或遠或近從我五願王病即愈曰何出入不障昏曉宮禁不障乘象出入藥至盡服王曰以域年幼五願皆許域至後宮見王國母間而問之王自何得我欲醫之母曰我因晝寢夢與人通覺已見一蟇極大從身而下因是有王域以醍醐與藥煎之水同令王頓服便睡半夜覺有蘇香惡吐王怒欲殺域已走乘象而出王令鳥飛乘葦山大象逐之至菴羅林山趁及域乃取山果自食其半與鳥飛食畢吐瀉不前三日舊患癩病亦愈却迥見王王疾亦愈甚大歡喜乃至寄書及異物謝萍沙王與域</p>
喻善獲報<p style="margin-left:1em">百喻經云有王召醫得愈王遂私令人至醫家鄉中與造宅舍牛伴羊羣奴婢金銀令無所少便令醫師空歸其心恨恨至家將近見牛羊等問曰誰有答曰醫師者至具見宅舍金銀奴婢大喜喻造善獲報</p>
醫父為子<p style="margin-left:1em">法華經云有大良醫善知方藥有諸子等若十二十飲他毒藥父誑稱死方服妙藥如不修行佛滅留法又云若修醫道順方治病更增他疾或復致死若自有病無人救療設服良藥而復增劇等</p>
醫目淚藥<p style="margin-left:1em">莊嚴論云漢地王子患目有外國商人來王問彼國有醫人否曰有竺叉尸羅國有僧瞿沙王令子去太子至僧集人眾將十二因緣經說之眾皆雨淚以椀盛之洗眼王子眼却覩光明</p>
目連上天<p style="margin-left:1em">入大乘論云佛小有疾祇域已死生忉利天目連自往見祇域在歡喜園與天女同車遊戲見目連以手小禮不及下車目連以神力制之令住曰佛有小疾曰食酥</p>
醫腰目出<p style="margin-left:1em">百喻云有人腰僂求醫乃以酥塗用板壓直目出不止如人修福廣作營辨福未成而過已多</p>
醫不應學<p style="margin-left:1em">正法念經云比丘不應學治病以藥多殺蟲生貪故為令食肥膩新肉命類為藥</p>
貧富不同<p style="margin-left:1em">戲樂王經云良醫處方隨福有異貧者單方富者貴藥服令奏樂各不同也</p>
怨不令醫<p style="margin-left:1em">大集經云有人患目令怨醫之被以畢鉢未點求不可也</p>
劈腹觀病<p style="margin-left:1em">智論云阿育王病口中糞出王大夫人勑國內有此病者令集與藥有患者來與王病同夫人命入令劈其腹見有一蟲安盆與藥皆不能死後與葱乃死遂與王葱其疾遂愈王後與夫人攝朝之願乃至取太子目也</p>
倒生取衣<p style="margin-left:1em">付法傳云罽胒吒王妃產子倒生苦莫可忍醫為解其胎衣方可生也</p>
王子大願<p style="margin-left:1em">異相云有國王子發弘誓願救一切病苦眾生我手觸彼身其疾皆愈後如其願乃知宿命至於身終焚身為灰骨及士皆能愈病</p>
醫術謗佛<p style="margin-left:1em">智論云天受印足為千輪文乃瘡痛不可止欲死阿難告佛佛至手摩即愈天受曰淨飯王子不唯作佛若修醫道可活矣佛曰觀汝與羅睺等無有異</p>
聞香愈疾<p style="margin-left:1em">續高僧傳灌頂禪師在國清寺山下有病者來告師以燒檀香持法華經病者遠聞香愈</p>
張資投線<p style="margin-left:1em">高僧傳呂光有中書監張資文翰溫雅光甚重之資病有外國道士羅叉云能愈之羅什知疾不可愈遂令取五色線來什咒之燒灰投水却成其線即死果然成線如言而死</p>
醫無返覆<p style="margin-left:1em">四分律云佛示患小疾令祇域醫之取憂鉢羅花三把藥薰咒之令就請佛嗅一把十遍第三至九飲水祇域忘言佛知自飲少愛水尋愈天龍人王四眾八部皆來問疾提婆達多詣域索藥欲看似佛皆來問疾祇域曰汝不消此藥曰不與我藥當斷汝命遂與服已身力不在病增身痛醫莫能愈乃念佛佛知以大慈悲舉網鞔手觸之尋愈天受曰佛解醫道佛曰我因中為王名一切施曾為病人二十九日割身肉與血服之病差臨出宮門自傷足指曰王極惡門下傷人足指不感其恩即今汝也至今亦不感吾恩也</p>
萍沙下血<p style="margin-left:1em">四分律云萍沙王下部流血宮人等笑王由如女人常有月水王令祇域醫之域以鐵槽盛滿藥水令王臥之如睡域乃取瘡塗藥生肉如舊又以咒水噴王令覺愈之大與珍寶王極歡喜號醫王也</p>
安樂無顯<p style="margin-left:1em">雜事律二十五有比丘患癕醫與藥破宿又未來有藥於無人處安得有少年比丘於顯露處安招俗譏嫌佛言不應於顯當於無人處得安樂</p>
藥王藥上<p style="margin-left:1em">萬行首楞嚴經云昆季為世良醫當嘗此界草木金石凡有十萬八千冷熱有毒無毒等又云有大藥王用塗大鼓之時箭刀劍毒皆愈</p>
那提神妙<p style="margin-left:1em">十位經云有藥名那提若人服者心神悅豫自然濡滿息淫怒癡無復眾病快得安樂</p>
忍辱為藥<p style="margin-left:1em">報恩經三云忍辱太子為父王病問六大臣如何有藥大臣曰欲候思之此六大臣多行諂詐共相謂曰忍辱為君我等無活當可去之告太子曰有藥難得當復奈何曰是何藥也曰須從生不嗔人眼睛骨髓太子曰此藥難得惟吾是也遂出眼與髓王服病愈</p>
服餌長生<p style="margin-left:1em">續高僧傳云普明禪師在五臺山習禪願見文殊空中有聲曰且服松脂為長生藥後能飛騰見菩薩也</p>
施藥立號<p style="margin-left:1em">觀藥王藥上經云晉有兄弟二人施藥與僧願求佛果因立號</p>
咒藥有靈<p style="margin-left:1em">不空云以此咒藥或服或持入水履火乘空駕雲山地不障飛空如神</p>
施僧無病<p style="margin-left:1em">智論云薄拘羅施藥與僧得五不死報壽一百六十歲</p>
怨聞歡喜<p style="margin-left:1em">不空罥索云受持咒者以藥塗鐘鼓蠡貝高幢令咒之怨家蒙喜不生惡心也</p>
西國藥殊<p style="margin-left:1em">寄歸傳云人參茯苓當歸遠至烏頭附子麻黃細辛等西國所無東印土出阿摩勒或訶利勒北出鬱金西出阿魏南出龍腦荳蔻出土火羅丁香出崛倫國鳳驎州出返魂香</p>
點金之藥<p style="margin-left:1em">華嚴經云有藥名阿侘羅一兩能變千兩銅為金有藥名安善那塗目隱身令人不見等</p>
不報致怨<p style="margin-left:1em">法苑五十九云佛晉曾為醫師有長者子病三請醫之病較不報醫又病命之師怒相欺遂與藥令死世為怨也</p>
令尋非藥<p style="margin-left:1em">四分律云耆婆童子於得叉尸羅國阿提利字賓迦羅大醫師所學醫七年欲歸令尋不堪為藥者永日空迴曰無師曰已成人中第一</p>
子名大藥<p style="margin-left:1em">律滿財城有長者生子其母多病子聰明多智因生其子病愈母號為大藥又四分律阿育王於四城門外安大藥藏給施一切利益病者</p>
食陳棄藥<p style="margin-left:1em">本生心地觀經五云比丘食陳棄藥意為除貪愈食煎育者生知足心有十利益一求不惱人二成不淨觀三不貪珍味四財物知足五不近凡夫近善友六不嫌棄藥麤食亦得解脫七易求八速除煩惱九能療生死一切重病十能順佛教福智圓滿</p>
扁鵲易心<p style="margin-left:1em">列子曰魯公扈趙齊嬰二人有疾同請鵲治之尋愈曰二公之疾自外之腑藥石愈之今公各有與身偕老之疾也難以愈乎二人曰請聞其驗鵲以藥醉二人換其心二人醒互歸妻妾不相認爭之鵲為明其所以意為均其情性強弱等</p>
華佗割腸<p style="margin-left:1em">孟子曰魏世華佗能割腸易胃洗五藏天下治自有不可思議者信不可思議事也</p>
見心之醫<p style="margin-left:1em">列子云龍叔子為文摰子曰學術微矣君也吾有疾見世與眾俱倒稱賞不能勸刑罰不能威事君御家皆不能矣曰疾奚方能已曰汝迴之見其心六孔通一不流也曰隣聖人哉此非疾也聖七孔俱通非淺術治也</p>
季梁之疾<p style="margin-left:1em">列子云楊朱之友季梁疾七日而漸子求醫梁請朱歌以曉子不肖三醫一曰矯氏二曰俞氏三曰盧氏診其疾梁曰初眾醫次神未聖梁疾自愈也</p>
</div>
<div class='div-other'><a id='mulu130' />
<p class='h2'>○術數<span class='note-inline'>(十一)</span></p>本起因緣<p style="margin-left:1em">大集經云娑迦羅龍問殊致羅婆菩薩星本因緣曰此賢劫初有天子名大三摩多端正少雙才智聰明不樂欲染夫人欲盛遂與驢合後因產子而乃驢脣毛身澁駮棄之於野有羅剎女將去空居養之後長成於雪山中六萬歲翹足修行諸天敬之仙乃從天乞願令似往古為星辰行度所主益其天下天遂許之為二十八宿五星等以定吉凶各有所主</p>
所祭法物<p style="margin-left:1em">又大集云昴如剃刀祭用酪畢鹿肉觜根果參用醍醐并[米*元]米元蕭豆蘇煑互花房酒肉心粳米粥尾根果箕皮汁斗粳米花蜜牛醍醐女飛禽肉虛烏豆斗危粳米粥室肉血壁肉奎酪婁大麥肉胃粳米烏麻棗所囑生人各別性行等或有點寄處所不同</p>
算數之術<p style="margin-left:1em">本行經云太子與百釋童子捔算不及太子令五百齊唱計數無差分毫不雜伏之</p>
剛柔殺活<p style="margin-left:1em">七佛神咒經云建生牙除代謝滿神受供平陽氣凝澍定惡氣不行執陰氣偏多破陰陽交危天開地閉成陽足牧陽氣行開陰陽出閉塞也</p>
花面多能<p style="margin-left:1em">花面經云有外道弟子名曰花面聽聲察色智慧聰明善解天文身如金色曾供養羅漢四人所感如是</p>
道辯七曜<p style="margin-left:1em">續高僧道辯齊人住靈巖寺後至襄陽遇袁山松博覽經誥時號儒宗聞辯學廣故來尋造以楊子太玄王弼易道示之辯曰王楊道術未足研尋可賜愚者無聞智人吾曾於裕法師學七曜道安亦善此術有素女經本否有僧與之言事如聖後知襄陽有大水果如其言</p>
習學邪藝<p style="margin-left:1em">出曜經云若習外道異學詩書咒術鎮壓求覓好日良時有目之士不當修學</p>
算計之能<p style="margin-left:1em">高僧傳云信州刺史綦母懷文常敬重勒那梵僧那少與語有蕃客蠕蠕那甚親密文不悅曰弟子善人不蒙見顧曰君不如此文曰余善算望山臨水懸測高深圍圌踏窖不舛升合那笑而言曰此小兒戲爾今算庭前棗樹其子多少文曰此不可知那指蠕蠕此能知之文不憤曰立契證賭馬與之寺僧咸來文曰必能知多少成與虫蠕蠕腰下取一皮袋子有一物似小秤穿五色線線別貫珠以量樹上下拍頭而喜數已知也令人打落其數不差被賭却文馬信而伏之</p>
知王受厄<p style="margin-left:1em">根本雜事二十二猛光王夜入淫女舍欲殺於王有婢告之王走於廁道中出有婆羅門占星為妻曰王今受厄妻曰國家之事君慎勿言曰我憂君也斯須又曰免矣王皆耳聞既脫難入內勑殺淫女命婢使婆羅門為國師有占星之能</p>
方術之士<p style="margin-left:1em">正理云吳王召其術士有甘始甘陵人廬江有左慈陽城有郄儉始能行氣道引慈能房中術儉善辟榖悉號三百歲王恐惑眾皆禁而</p>
算葉知數<p style="margin-left:1em">本行經云阿難入城見路邊樹下有諸外道阿難被問曰汝既多聞樹上葉還多少難曰若干言訖而過外道等摘去百葉廻來又問曰<span class='corr'>數</span>少一百外道皆笑信之</p>
星<p style="margin-left:1em">云角元氏韓鄭房心宋尾箕燕胃卯畢趙牛女斗吳越危齊室壁衛奎婁魯觜參魏井鬼秦柳星張周翼軫楚</p>
</div>
<div class='div-other'><a id='mulu131' />
<p class='h2'>○占卜<span class='note-inline'>(十二)</span></p>輪相之卜<p style="margin-left:1em">占察經云欲知吉凶當作相為輪不得如俗恐染邪命輪相者長一寸四楞兩頭尖書善惡字或尅或書欲卜先志心念十方佛歸依三寶焚香擲之有驗</p>
亦開<p style="margin-left:1em">童子問經云或使童子手執刀鏡水燈等須受八戒三日斷食志心誦咒即見吉凶</p>
違意旋風<p style="margin-left:1em">報應經云有鬼白目連曰我常有旋風不得隨意東西尊者曰汝前生賣卜惑人感此也</p>
濟時之急<p style="margin-left:1em">高僧靈祐儉年乏食遂造卜經一卷令占之取價曰升米以為恆調人丙米多遂達有年後棄之亦權道也</p>
曇遷辯卦<p style="margin-left:1em">高僧曇遷阿舅善易於舅家學易時有老母來卜失物舅為筮得兌卦令遷詳之曰失金釵西隣小女盜之曰何也曰兌是金上分之兌為少女如言也</p>
三藏取言<p style="margin-left:1em">慈恩傳四云奘三藏在西域將還令尼乾子卜用白石畫地卜之曰師住亦好去亦達壽更十年若轉讀力即不知也東土受法亦有其人三藏遂決計東歸</p>
慧辯識境<p style="margin-left:1em">高僧慧辯齊人住靈巖後至襄州見墳冢並知死者姓氏年月名姓所因死緣時稱為聖</p>
老氏骰子<p style="margin-left:1em">博物志云骰子本因老子以卜之</p>
錄事鬼卜<p style="margin-left:1em">高僧傳云武德六年澤州濩澤縣李錄事死七日為鬼重來為妻曰我命未盡誤取我去今為浮游鬼六年鬼知前事汝家貧但賣卜妻如其言吉凶不差乃至與妻聽法令修善</p>
</div>
<div class='div-other'><a id='mulu132' />
<p class='h2'>○占夢<span class='note-inline'>(十三)</span></p>夢有四因<p style="margin-left:1em">善見律云夫夢有四因緣一四大不和二先所見事三天人神鬼聖賢現相四想念生善惡知識為現者實餘者虛也</p>
占稱五吉<p style="margin-left:1em">經律異相云善慧比丘夢見五事佛為圓之一在海上臥表生死海二枕須彌山表證果也三海生類入身表所化四手執日悟理五執月照救冥暗</p>
作事十凶<p style="margin-left:1em">俱舍云作事王伽葉佛父作十夢不祥頌云大象及并麨栴檀妙園林小象二獼猴廣堅衣鬬諍此之十夢佛為圓之皆表釋迦末法弟子</p>
晝夢白象<p style="margin-left:1em">本行經云佛母摩耶晝寢乃夢白象子入其右脇王召八婆羅門師占之日月生聖王白象生佛皆吉夢也</p>
滅感惡相<p style="margin-left:1em">摩耶五夢經云佛母在忉利天一須彌山崩二四海水竭三頭上花萎四腋下汗出五頂中光滅表佛入滅</p>
三年吉兆<p style="margin-left:1em">慈恩傳云戒賢論師在那蘭陀寺最為上首三藏至令弟子覺賢說吾所夢曰和尚三年前患痛風二十年欲自致捨壽觀音文殊彌勒曰汝前生為國王來所報未亡三年後有支那僧來聽瑜伽論疾後漸愈也</p>
十載凶徵<p style="margin-left:1em">慈恩云三藏在枚林山夜夢那爛陀寺荒廢繫其水牛見一金人自稱文殊勸令早歸言戒日王十年後崩印土不安奘問勝軍言此實矣三藏遂歸來至永徽年中果然印土荒亂寺被焚燒也</p>
猛光八事<p style="margin-left:1em">根本雜事二十八猛光王作八夢一曰栴檀塗身二赤檀洗身表進赤白二㲲三頭上火來表進花鬘四腋下二蛇得劍五白鵝是馬六山得象七白鳥糞污身表夫人心始終八日表生聖子</p>
匿王十種<p style="margin-left:1em">十夢經云波斯匿王十種夢問佛一三瓶一空二滿其水往來不入空瓶表當來富者相遺不給貧者二馬口尻居食表臣食官與民三小樹生花表三十頭白四小樹結子表女子小便生兒五羊食繩表人貨妻六狐坐金床表賤人富七大牛乳犢母表貨女守門八四牛鬬表祈雨空有雲來九水中濁四面清表八方安中亂十溪水表王興兵奪國不止皆是未來非即今也</p>
花當其首<p style="margin-left:1em">菩提心經云有迦葉婆羅門夢見蓮花在首問佛佛言夢蓮華傘蓋日月輪等皆是吉兆也</p>
虫在於心<p style="margin-left:1em">正法念經云有虫在人心若安適虫善好夢若不安虫嗔惡夢</p>
魔王愁惱<p style="margin-left:1em">釋迦譜一云佛將入金剛喻定成佛魔王作三十一夢皆不吉祥文多不錄也</p>
宋武夢僧<p style="margin-left:1em">弘明云宋武帝夢一僧曰君曾施一鉢飯與夷衛佛感此君臨也帝問嚴公有此佛否曰有七佛之一兼進七佛經等</p>
七夢出家<p style="margin-left:1em">本行經云淨飯王夜作七夢表太子將欲出家一天帝寶幢有無量人舉出東門二見太子乘十最大象駕馭眾事出南門三見太子駕四馬車端坐西門四見一輪從城北門出五見太子在城中央執槌撾鼓六見處高樓上坐散擲諸寶七見城外有六人大哭號咷流淚等</p>
闍王惡夢<p style="margin-left:1em">茶毗云佛入滅時阿闍世王夢月落日從地出彗星七現迦葉阿難入滅王皆有惡夢梁折傘蓋柄折</p>
夢通三性<p style="margin-left:1em">法苑云若宿善惡夢有吉凶夢餘無記昇沉水火病夢白日見者想夢</p>
阿難七夢<p style="margin-left:1em">七夢經云一陂池火焰二日月星沒三比丘在不淨坑中白衣登頭四羣猪觝突栴檀林壞五頂戴須彌山不以為重六大象棄出小象七師子王頭上有七毫毛在地而死佛言汝之七夢表當來遺法子不依佛教</p>
夢聖五趣<p style="margin-left:1em">婆沙論三十七云夢通善惡唯引非滿通五趣聖有無不善佛亦有息眠無夢唯欲界又由五因一他引諸天神仙鬼神等二曾更串習三當有吉凶四分別希求思惟五諸病四大不調又云女人證三果夢前夫擬行欲自然不從</p>
夢有多種<p style="margin-left:1em">列子云夢有六種又神遊為夢有其假實又神凝者想夢自消又西極南有國人眠五旬一覺夢中見者實覺者妄亦有覺實夢妄</p>
懷夢之草<p style="margin-left:1em">洞冥云夢草似蒲色紅晝縮入地夜則出亦名懷夢草在懷中夢吉凶事武帝思李夫人方朔與帝一莖在懷夜即夢見因以名焉</p>
</div>
<div class='div-other'><a id='mulu133' />
<p class='h2'>○相法<span class='note-inline'>(十四)</span></p>阿私之妙<p style="margin-left:1em">本行經云佛初生已有其異相遂請長壽仙人阿斯陁相之仙人見已淚下不止王曰凶吉如何仙人曰此兒不出家為金輪王王四州界然定出家以三十二相圓明必成於佛自恨壽將終不見也</p>
摩晝之能<p style="margin-left:1em">長阿含十三云弗伽婆羅門弟子摩晝父母七世精三部舊典種種經書皆能分別善於相法令去相佛定有三十相否至佛所見而恭敬出家</p>
比丘佛制<p style="margin-left:1em">相本律云有比丘善相見少女人曰汝姑性行必善女人曰何知曰隱處有黑黶見姑曰何與比丘通姑曰無何知隱處有黶白佛佛曰比丘不應學相因是制戒</p>
王文慢失<p style="margin-left:1em">寶梁經云有善相者見一人面有王文遂妻女與之其人後因入寺杖倚佛壁生慢佛僧王文乃失相者深恠焉</p>
智藏不死<p style="margin-left:1em">續高僧傳云有人善相見智藏法師曰三十一終藏乃誦金剛經晝夜不絕後相者見曰至年六十餘矣經之力也自爾江左皆誦此經</p>
大族再生<p style="margin-left:1em">西域記云大族王滅法幻日王滅之生擒覆面欲責王母善相聞聲去面覆曰比王位在未死留之後王迦濕彌羅國</p>
兵不可避<p style="margin-left:1em">譬喻云有一大臣相師相曰却後七日兵死也臣白於君君令守之四臣共衛自持其劍七日將滿睡至將劍與妻妻睡失手損劍夫上而死</p>
異相多貴<p style="margin-left:1em">廣弘明云蛇軀龍首雙柱重輪雙瞳四乳肉翼周公返握禹耳三漏齊肩蹈五把十</p>
法願善相<p style="margin-left:1em">出高僧傳宋武帝令願相一奴一囚飾以衣冠願曰此奴此囚如言不謬帝大悅服</p>
</div>
<div class='div-other'><a id='mulu134' />
<p class='h2'>○工巧<span class='note-inline'>(十五)</span></p>各有所長<p style="margin-left:1em">瑜伽云農商事上書算占相咒術營造生成防邪和合成熟音樂工業皆為藝士各有其長</p>
巧能相誑<p style="margin-left:1em">異相四十五有木工善作女人與活無異只不能言有南天竺畫師到木工家夜宿留木女誑之畫師知誑乃於其房壁畫身自縊主人早起隔門見之驚破戶斷繩二人共笑</p>
補蹠煩心<p style="margin-left:1em">六度經云昔察微王為補蹠翁曰孰最樂乎曰王樂也王令翁攝總權治握統萬機勞役其心國事非一王後復問樂乎翁曰萬事勞心非如補蹠巧拙隨意</p>
乃至惑王<p style="margin-left:1em">生經云有工巧人到於他國刻一木人善能歌舞王知令作樂舞之將畢木人偷眼視王夫人王怒令殺巧人泣下願王自殺王下殿殺之乃知是木王難曰伎巧如此</p>
天子之能<p style="margin-left:1em">智論云忉利天上有妙業天子工巧絕倫天宮寶堦金銀等輪皆所作也天上人間奇特所造多是化來與之造作</p>
耶輸之妙<p style="margin-left:1em">四分律云萍沙王有木工人耶輸陀善能伎巧乃至彫刻象馬皆能行走</p>
陶器多慧<p style="margin-left:1em">阿含十二云迦葉佛時波羅陶師歸敬三寶作瓦器時取鼠場岸崩之土不欲掘地恐傷生也賣時行列人將穀麥豆等致器任自將去供事父母兼父母目盲供敬無乏有時請佛僧供養佛為赴之不受王請化令得道</p>
如花之室<p style="margin-left:1em">律云達膩婆比丘性巧前後三自造房其房極好被上座請却乃為草弱又被牧樵所壞以性多巧乃自於黑石窟邊燒造瓦房其色赤如花除門扇衣等見者生喜佛令壞之恐著房舍</p>
雲梯飛鳶<p style="margin-left:1em">孟子曰班輸皆木工作雲梯等墨子作木鳶飛三日不下如神又云穆王西巡有獻工人名偃師作木人能歌舞目招盛姬王欲殺等知是其木曰如人五臟</p>
萬過巧生<p style="margin-left:1em">老子曰人多伎巧奇物滋起多役彫飾金玉萬過生也</p>
</div>
<div class='div-other'><a id='mulu135' />
<p class='h2'>○塑畫<span class='note-inline'>(十六)</span></p>畫像之願<p style="margin-left:1em">無所有經云怨讎力士當生知足隨彌勒下生為大長者以素長八十肘畫彌勒如來像及彼佛利獻佛得道受記</p>
佛為畫師<p style="margin-left:1em">正法念經云心為畫師以五趣業煩惱畫五趣果因其心畫今佛說三乘法畫出三乘聖人行果等</p>
畫當依法<p style="margin-left:1em">不空云如畫佛像者不得食酒肉食三白食不女色所往易衣不用皮膠當須在意用香乳汁</p>
作佛像酬<p style="margin-left:1em">根本律云影勝大王有鄰國王惠寶甲無價莫可奉酬乃有智臣曰願王畫佛酬之王依言畫送其王得喜稱無價寶</p>
素[毯-炎+疊]有儀<p style="margin-left:1em">金頂輪王經云畫佛像者須令上姓童女用心好絲織成如不辨者買好者亦得貴在淨心信敬</p>
僧院聖相<p style="margin-left:1em">有部律頌云僧房壁畫白骨死尸相大門神王藥叉佛像生死輪僧廚畫擎美食神庫門畫藥叉擎如意帒或天德瓶口寫珍寶供侍畫老比丘像浴室畫五天使者像病僧房畫佛授手像看比丘像水堂畫神龍像廁尸林畫佛本生成道等像塑亦得</p>
</div>
<div class='div-other'><a id='mulu136' />
<p class='h2'>○商賈<span class='note-inline'>(十七)</span></p>商賈不同<p style="margin-left:1em">西域記云行曰商商者往也貨遷有無逐利遠近賈者固也為守其利</p>
四洲各異<p style="margin-left:1em">長阿含云南閻浮人以金銀珍寶穀帛奴僕錢物販賣西拘耶尼人牛羊珍寶市易東弗千逮人穀帛珠璣市易北州無我所心總無迴易</p>
供佛生悔<p style="margin-left:1em">百緣經云有商王四入大海不得寶迴乃發願曰更去得寶將半供佛再去獲也惜而不施唯贖兩錢香燒佛為現通說法乃至心開意解等</p>
遇難稱名<p style="margin-left:1em">觀音經云有一商主將諸商人賷持重寶入於大海黑風羅剎大魚鬼國能稱名者皆得解脫也</p>
毘藍寫咒<p style="margin-left:1em">隨求經云有商主入海名曰毗藍遇氏彌魚惡龍降雹寫咒在幢而免諸難</p>
獻蜜受記<p style="margin-left:1em">本行經云佛初成道有商主過牛車不前林神現之為曰有佛初成道商主遂以麨蜜獻佛得記</p>
五種不賣<p style="margin-left:1em">菩薩戒云酒肉毒藥器杖刀劍女色等皆不應作此業活也</p>
栴檀不售<p style="margin-left:1em">五苦經云有人大得栴檀此木香無過者塗病得差有為薪賣之無有買者如似佛經無肯學也如伊蘭木為薪賣之即售如學外典即信</p>
賣薪得國<p style="margin-left:1em">投身飼虎經云栴檀太子賣身與婆羅門常教賣薪得栴檀木遇王病諸醫不愈曰須栴檀王用半國太子處買得塗之病愈</p>
商主自殺<p style="margin-left:1em">大悲經云有大商王與五百人過海船破執刀自殺人附尸免難</p>
貨賣比丘<p style="margin-left:1em">五百問事經云若將比丘賣得走否若未賣過得有主不得又有部一云為利作興生財穀等出納覓利金剛杵便傷貪著身又求利四種一遠求商賈南北二期限書篆保證三生利四納質未生利惡作生利捨隨又無與官屬大勢乞難索比丘為三寶事決價三酬亦許求利</p>
</div></div>
<p class='juan'>釋氏六帖卷第七<span class='note-inline'>(終)</span></p>
</div><!-- end of div[@id='body'] -->
</body></html>