<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>釋氏六帖</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu290' />
<p class='juan'>釋氏六帖卷第十八</p><p class="byline">齊州開元寺講俱舍論賜紫明教大師義楚集</p>
<div class='div-other'><a id='mulu291' />
<p class='h1'>厚載靈源部第三十五</p>
<div class='div-other'><a id='mulu292' />
<p class='h2'>○地<span class='note-inline'>(一)</span></p>地內外別<p style="margin-left:1em">顯宗論云大風鼓擊成山地以成劫初大千有情共業所感有風輪生漸次四方團擊旋轉如輪安立世界故此為始又感蜜雲雨滴如車軸注風輪上亦不流散大風團擊此水成一金輪上有地輪共五輪成世界也一空二風三水四金五地其地乃厚八萬踰善郍此中安諸地獄上下重之又周易云地者濁氣也亦名黃輿地軸厚土大地也</p>
地通二種<p style="margin-left:1em">中阿含云一有情地界為身骨皮毛肺肝三十六物等地以堅為性即身界也外地為非情也論云地為顯形色隨世相立名顯為青黃赤白形即長短也</p>
名亦不同<p style="margin-left:1em">智論云地亦名淨水亦曰闍藍又云波尼藍</p>
見還有異<p style="margin-left:1em">維摩經云我見釋迦牟尼佛土若干百千珍寶嚴飾等如自在天宮舍利弗言我見此土土石諸山穢惡充滿荊棘沙礫高下不平等佛即以足指案地即時三千大千世界乃如一切寶莊嚴佛國故慈恩云身子心有高下於寶地而見丘陵梵王以彼我俱亡於石田而觀寶礫</p>
聖地之靈<p style="margin-left:1em">法顯傳云西域有王施地與羅漢造寺以水灌掌水一滴在地至今上濕掃除不滅又辟支佛有曬衣之地衣紋不滅草木不生</p>
地主造寺<p style="margin-left:1em">雜阿含云地主大王為燈光佛造寺供養七萬歲八十萬眾皆造寺塔施地園林池沼</p>
地現寶座<p style="margin-left:1em">大方等大集經云佛現微笑不空見菩薩問佛何故笑也佛言此寬博處過去佛已曾居此而現寶座等今亦現也</p>
穰佉地廣<p style="margin-left:1em">下生經云當來人壽八萬歲時海水減三千由旬閻浮世界地長十千由旬廣八千由旬平坦如鏡名花軟草遍覆其地田如塗油行人往來無有疲倦塵不著身</p>
壇地無欠<p style="margin-left:1em">不空云當起壇地方廣十六肘深五尺其土除去一切磚石骨木然後重填不令少欠即是堪矣</p>
布金買地<p style="margin-left:1em">中阿舍云給孤長者買祇陀太子園布黃金高五寸遍地買之為佛造寺</p>
弘法不起<p style="margin-left:1em">正理論云梁武帝花林園重雲殿講般若傅大士獨踞一榻見帝不起王輦昇殿憲司譏舉但云法地若動一切不安也</p>
彌羅乞地<p style="margin-left:1em">莊嚴論云有比丘名須彌羅善能談笑與王相善從王乞地立房王曰汝今遠走盡汝走處相與比丘前走倒伏又走乃至疲極將一杖遠擲總言屬我王大笑與之也</p>
未田化龍<p style="margin-left:1em">西域記云未田地比丘未出世時佛因往鳥杖國降惡龍迴當一龍池上過謂阿難曰吾滅度後當有羅漢名未田地在此建國安寺未田聞佛懸記乃運通入定從龍主乞地龍縮水施地即迦濕彌羅國是也此云惡名國舊曰罽賓國五百聖眾居之</p>
妙地有四<p style="margin-left:1em">俱舍云三十三天有雜飾地柔軟四苑四面各有一地是諸天捔勝歡娛之所如此球場也</p>
化河金地<p style="margin-left:1em">付法傳云阿難入滅化恆河水為金地有五百仙人於地上得道便名金地又法苑云香水洒地黃金為地</p>
地有厚薄<p style="margin-left:1em">樓炭經云此地深二十億萬里下有金粟亦二十億萬里下有金剛亦二十億萬里下有水際八十億萬里此雖六重前四是地輪第五是水輪第六是風輪</p>
地動因由<p style="margin-left:1em">般若論云動有四因一大龍二金翅鳥三天王四聖人入滅其地震動矣</p>
動有八種<p style="margin-left:1em">增一經云一水二火三風四菩薩下天五生佛時六成佛時七入滅時八天福時如諸人王等感其動也</p>
六種震動<p style="margin-left:1em">般泥洹經云阿難問佛曰地何緣動佛言為下依風水空有沙門成道入滅之所感動或佛菩薩羅漢運大神通作十八變所為動遍動普遍動遍大傾動乃至三千大千世界等</p>
地亦隨轉<p style="margin-left:1em">大般若云若佛行時不左右背視如看左右合身而轉不傾不側若不爾者和地而轉行時足又去地四指而現印文而不思議也</p>
地為之震<p style="margin-left:1em">林公引梁記云武帝在位四十九年每以庭廕早傾常懷悲感歎曰朕有四海之尊無申罔極故留心釋教三度捨身每捨身時地大震動矣</p>
地皆震裂<p style="margin-left:1em">法華經云地皆震裂有無量菩薩從地踊出也</p>
地裂受之<p style="margin-left:1em">下生經云彌勒出世人有不淨地裂受之受以還合等</p>
地陷為坑<p style="margin-left:1em">西域記云善星比丘天受戰遮女皆生身陷入地獄當於陷處為其大坑至今在焉洪雨不滿也</p>
毀謗大乘<p style="margin-left:1em">俱舍云無垢有論師迦溼彌羅國人學業五天窮究諸論黨輔小教毀謗大乘五舌重出熱血流湧大地為震當於死處地陷為坑也</p>
地踊伏藏<p style="margin-left:1em">下生經云有四大藏從地踊出各在一國又文殊生時地踊伏藏輪王出時亦地踊寶珠矣</p>
地味出現<p style="margin-left:1em">婆沙云成劫將未有地味生在地猶如鎔餳其味極美其香鬱馥彼時人嗅香取食次有地皮餅生焉</p>
地踊寶塔<p style="margin-left:1em">法華經云多寶佛塔從地踊出又無量菩薩又金光明經云薩埵王子捨身飼虎舍利塔亦從地踊出又入地如水等也</p>
地不許掘<p style="margin-left:1em">律制比丘不許掘地恐壞生也兼佛遠意先遮後世惡王役令掘地又不得畫地如蚊子腳也</p>
約地結界<p style="margin-left:1em">律制僧居共住有大界地僧眾唱相共結方成說戒羯磨法事亦小界地旋草等</p>
入地安壇<p style="margin-left:1em">不空云若欲入地者安其壇場誦疏意齊潔誦此母心真言即得如意</p>
掃地之儀<p style="margin-left:1em">增一經云有其五種一不逆風二不知順三不作聚四不除糞五掃不淨俱不合儀又沙彌威儀經云一不背人二不逆風三以水洒四須令淨五除去糞穢取花供養又目連掃地求福也</p>
大有勝利<p style="margin-left:1em">成實論一云如人掃僧房如一閻浮不如掃佛塔地如一手掌以因果別故也</p>
死得生天<p style="margin-left:1em">維寶藏經云南天竺國法令童女掃地時有一女掃地見佛心生歡喜乃得生天上矣</p>
得金之報<p style="margin-left:1em">異相云有人至貧與佛掃地後有長者野澤中見有寶舍有人守之問曰何人所有因何得之曰與佛掃地者得之長者知已金五百兩贖之掃地者不從因果別也</p>
持地菩薩<p style="margin-left:1em">楞嚴經云我於普光佛時作比丘常為人持地於其要路津濟口岸田地險隘不平處削除故以名焉</p>
掃跡之嫌<p style="margin-left:1em">因果經云佛姑之子善星比丘端正無比嫌佛常掃跡也或以死蟲安跡謗佛踏殺也</p>
不滿東南<p style="margin-left:1em">孟子云地不滿東南百川水潦歸之不溢也又周穆王二年四月齊地暴長丈餘高一尺五寸春夏為吉等</p>
</div>
<div class='div-other'><a id='mulu293' />
<p class='h2'>○山<span class='note-inline'>(二)</span><span class='note-inline'>(川谷石沙附之)</span></p>妙高山王<p style="margin-left:1em">俱舍云梵語須彌盧此云妙高四寶所成為妙出餘眾山名高其山出水八萬踰善那入水亦然上有三十三天所居下有四層級傍出十六千八四二千量四天王居止四面周有七金山持雙馬耳持軸檐木鐵圍山</p>
寶山毒龍<p style="margin-left:1em">異相三十七云東海之中有琉璃山高二十由旬具種種寶其山有窟名種種色有毒龍毒蛇猛獸居之</p>
知足寶圍<p style="margin-left:1em">正法念經云知足天上有山寶所成處處皆有蓮花林池園苑等</p>
山普周旋<p style="margin-left:1em">迦葉經云尊者所居山也去舍衛國二萬五千里多出七寶三種旃檀一香二治病三染五色等</p>
山有磁石<p style="margin-left:1em">正法念經云有慈石山縱廣三千由旬此山四面一千由旬有少鐵過如風速赴矣</p>
聖眾所居<p style="margin-left:1em">經律異相三云崑崙山有五百羅漢居之皆住金窟之中有大池出四河等更有十山雪山羅山仙聖乾陀斫迦羅宿惠須彌香醉山</p>
證覺之所<p style="margin-left:1em">西域記云伽那山此云證覺諸佛報土常在此山屬中印土摩伽陀國也</p>
遁形鷄足<p style="margin-left:1em">付法傳云迦葉波尊者在鷄足山入定持佛所囑金氈袈裟待慈氏如來其山如仰鷄足尊者在中三峯斂合至今三脊隆起佛出重開也</p>
寶陀落山<p style="margin-left:1em">西域記云觀自在菩薩所居之山在南海中眾寶宮殿與大菩薩而為眷屬此云孤絕山矣</p>
山有四面<p style="margin-left:1em">俱舍云迦溼彌羅山有四面城唯一門又山極峭峻靈仙所居聖賢遊止出鬱金龍馬大卵矣</p>
大山有九<p style="margin-left:1em">顯宗論云一妙高二持雙三持軸四檐山五善見六馬耳七象鼻八尼民九鐵圍前七金所成有九黑山雪山香醉山等</p>
出象馬寶<p style="margin-left:1em">法苑云有月明山出輪王象馬寶處</p>
五山之中<p style="margin-left:1em">孟子云一代輿一員嶠三方壺四瀛州五蓬萊其山高三萬里頂平九千里相去七萬里五山之間凡二十八萬里隨波潮往來上下不停矣</p>
五嶽三山<p style="margin-left:1em">泰山袞州華山華州衡山衡州恆山定州嵩山洛州三山太白終南劍積等</p>
移山隨身<p style="margin-left:1em">摩竭經云佛於尼乾現大神通方能化度賓頭羅漢納衣次忽憶佛勑以針刺石運通之時山隨身來驚他孕婦勑不入滅應供也</p>
力士移山<p style="margin-left:1em">移山經云俱夷國門外有山方六十丈高百三十丈王令五百力士欲共移之曰不能動佛因至彼以足趯之擲至梵天以手接弄化為灰粉也</p>
移山入地<p style="margin-left:1em">中心經云有邊國山在其側王命外道移之不得佛令目連到諸外道處何以不去其山曰無能為也目連以手接以按之令其入地也</p>
牽山至洛<p style="margin-left:1em">高僧那勒常為人曰南山稍遠令人取索極難擬牽至洛陽又恐惑人也</p>
愚叟移山<p style="margin-left:1em">列子云有愚叟面王屋山太行而居其出入迃又苦之塞欲移去山矣妻責不從隣有孀婦令稚子助之其叟九十與子孫舉石可一迴至海經一年隣叟止之曰汝不如孀婦稚子乎其山有盡也我子孫無盡神懼而告之帝天帝令移之冀南無山</p>
鬬勝擔山<p style="margin-left:1em">異相云舍利弗與勞度又外道鬬勝外道現一大山舍利弗現一力士杵碎擔之無餘矣</p>
為弟修山<p style="margin-left:1em">阿育王傳云王弟出家得道欲居深山王惜其弟乃命鬼神勑令各賷石為座於是共於後苑鬱為大山兼一石室石像等舉高丈六在也</p>
徐偃王山<p style="margin-left:1em">感通云東海不遠島上有居止處是昔沙門修道之所昔周穆王西巡乘八駿登崑崙山偃王乃登位焉穆王聞之馳馬而迥日行萬里偃王遂逃至此島上居之上有石人育王塔等石人袈裟紋</p>
崑崙銅柱<p style="margin-left:1em">本起經云崑崙者即須彌也又神異經云崑崙山有銅柱高三千里南二萬二千里有無外山又釋迦譜云西王母告周穆云咸陽三十六萬里去地亦三萬六千里也</p>
推山壓佛<p style="margin-left:1em">報恩經云天受上祇闍山排山石下壓佛傷佛足指生身入地獄</p>
四方山合<p style="margin-left:1em">問諫王經云譬如四山四面合之其中物類如何能免王如人四大俱壞有情命可免不在須臾間不可保也</p>
喻山有四<p style="margin-left:1em">別譯阿含云一老山能壞少壯二病山能壞色力三死山能壞壽命四衰耗山能壞一切榮華富貴喻如四山也</p>
神仙所處<p style="margin-left:1em">山海經云天下名正大山有五千三百七十五所五萬四千五十六里崑崙最高上有玄圃神仙所居有金城石郭瓊林玉樹寶葉金花日月三光列於其下有雲車羽斾鳳駕龍軒玉女仙童不可稱次即海中三山蓬萊方丈瀛州更有四明赤城不周山</p>
川流不息<p style="margin-left:1em">釋迦譜云乾川不息當有終竭三界無常會當歸滅</p>
川流泉源<p style="margin-left:1em">淨名經也又云通神甸之八川</p>
川會於海<p style="margin-left:1em">聖教序云百川異流同會於海萬途分義總歸乎實矣</p>
東有三川<p style="margin-left:1em">一秦川在京州大曆元年置二洛川在河南三蜀川在益州更有八川即八水</p>
谷名喜美<p style="margin-left:1em">感通云在雍州姚秦時王嘉所居</p>
或名倒狗<p style="margin-left:1em">法苑云雍州渭南懸南山有倒狗谷崖有懸石狀似倒狗因以為名亦號佛面谷谷異香不絕</p>
青溪鬼谷<p style="margin-left:1em">別傳云琳公於清溪鬼谷迴搆岩廬蔽虧日月造清溪記四千餘言矣</p>
無底之谷<p style="margin-left:1em">孟子曰渤海之東不知幾萬里有大壑名無底之谷又大荒經三云九絃九野之外水注天漢之流注皆不滿</p>
孟顗石坎<p style="margin-left:1em">宋會稽內史孟顗住山有石坎在[鄖-口+(夕*匕)]縣古城句章方可二尺水味清淳冬溫夏清出感通錄也</p>
龍鐘石<p style="margin-left:1em">洞冥記故陽關之外花牛津時得異石長三丈高三丈立於仙宮因名龍鍾石武帝末此石自陷唯見其尾龍尾墩入冰谷出素葉瓜龍肝之瓜也</p>
石出金銀<p style="margin-left:1em">智論云黃石出金白石出銀黑石出鐵綠石出銅矣</p>
石汁之靈<p style="margin-left:1em">般若論云有石汁一斤變銅千片為金此無</p>
石大當路<p style="margin-left:1em">增一云王舍城邊當路有一大石長百二十步廣六十步王令五百力士移之不能佛以一手去之吹為灰粉令盡</p>
色似凝脂<p style="margin-left:1em">雜阿含云有石似凝脂飛禽欲食竟不得其味損觜還去悟非石</p>
浮水之異<p style="margin-left:1em">本行經云羅睺初生以為非的王不樂耶輸與愛道因遊後苑見一大石耶輸曰羅睺是的不虛令人以石在水若浮以驗虛實石在水上其石自浮矣</p>
夜放光明<p style="margin-left:1em">立世論云時有沙彌興師俱往東勝身洲迴將一石子來擬磨針刀夜放光明師令送往本處遂至河中光現不止乃入水取送至本處也</p>
石室盈籌<p style="margin-left:1em">育王傳云毬多化人夫妻得第四果者乃下一籌長四寸在一石室其室廣二丈四尺長三丈六尺其籌滿中號為無相好佛入滅以籌焚也</p>
化石欲落<p style="margin-left:1em">異相云那律化老母現通石在老母頂上欲落怖故受化施餅手著其鉢</p>
手紋不泯<p style="margin-left:1em">立世論云長脛梵志取閻浮果奉佛佛手分之汁赤污佛手佛於石上淨手印紋不泯至今在焉又阿含云有青蔥石柔軟如綿</p>
石名聚鳥<p style="margin-left:1em">感通云育王與諸人下塔至海東[鄖-口+(夕*匕)]縣化石為人或如鳥形太守褚君云海上有聚石如人及有衣紋等</p>
吞石松柏<p style="margin-left:1em">感通云沙門單道開燉煌人出家山居食松柏三十年後吞小石子日行七百遇石虎相重也</p>
龍鬬天落<p style="margin-left:1em">法苑云唐貞觀十八年十月汾州并州文水縣兩界天大雨雷震雲中一石如碓觜脊高腹平縣丞張孝靜奉帝問長年師曰何師曰二龍食鬬落為石也又宋時星落為石又云天河中落矣</p>
瑠璃大石<p style="margin-left:1em">摩耶經云迦葉在除山有方石縱廣一百二十里正平色如琉璃迦葉座上前後化千人成無學果有五色樹冬夏無異</p>
投石水中<p style="margin-left:1em">高僧法進入水界定弟子見水投石在中出定覺背痛入定令取</p>
推石大小<p style="margin-left:1em">法華疏云天受推者石高丈四五橫三十步也</p>
沙平如鏡<p style="margin-left:1em">續高僧傳灌頂禪師愛慕南嶺地曰安州碧樹清溪泉流人逕不通留連愛翫而誓曰若使此地來往坦平常在此講經曾未浹旬白沙遍滿平如玉鏡頂以感相不違前願講法華經不絕</p>
沙以為塔<p style="margin-left:1em">異相云五百童子江岸聚沙為佛塔江深瀑長一齊溺死生知足天父母思念見佛佛令父母皆見童子生天</p>
沙繩百肘<p style="margin-left:1em">雜事律二十七云重興王欲試大藥智量令索沙繩百肘童子白王曰請樣千丈可為</p>
沙施於佛<p style="margin-left:1em">雜阿含云無憂王因中逢佛時為小兒戲以沙為麵施佛佛記為輪王當無憂王身澀如沙</p>
沙城可棄<p style="margin-left:1em">道地經云如小兒聚沙為城日暮即棄如觀老病身自厭</p>
沙不成饌<p style="margin-left:1em">大佛頂萬行經云猶如煑沙經百千劫終不能成其飲食</p>
沙雨如火<p style="margin-left:1em">正法念經云海中有二種龍一法二非法者常欲壞世界常雨沙有在宮殿燒以復生</p>
離火沙怖<p style="margin-left:1em">孔雀王經云菩薩龍王離火沙怖業龍為諸蟲食在火沙中燒爛身也</p>
恆河沙數<p style="margin-left:1em">金剛經云恆河沙數三千大千世界以用布施比持經功德多少不同恆河者此河深而復大如此方黃河其沙與水渾流故以為喻</p>
金沙布地<p style="margin-left:1em">無量壽經云池底純以金沙布地又沙擁琉璃地等</p>
埋在金沙<p style="margin-left:1em">報恩經云善友與盲導師至海過銀沙至金沙中死埋在中也</p>
</div>
<div class='div-other'><a id='mulu294' />
<p class='h2'>○海<span class='note-inline'>(三)</span></p>山間八海<p style="margin-left:1em">俱舍云安立器世間九山之中皆有一海內七海具八功德水第八是大鹹海四大洲八中洲在其內水鹹者業感大身之有情在中居穢污故鹹矣</p>
海有八德<p style="margin-left:1em">要集云一深廣二潮不過期三不宿死屍四含眾寶五能納百川六無增減七能受大身眾生八一味同等</p>
鹹有三因<p style="margin-left:1em">起世經云有三因故鹹一為雨洗諸天山味在海二為大身眾生在海中住所有屎尿三諸古仙咒令鹹苦也</p>
所納無息<p style="margin-left:1em">四海經云文殊獻蓋七寶所成廣十由旬又說四海喻如大海深廣無有涯際無有盈滿</p>
七尺為深<p style="margin-left:1em">智論云七尺人以海為深若修羅入海中水纔至膝以兩手按須彌山頂下觀忉利天看善見城</p>
清海周千<p style="margin-left:1em">西域云始黑國有清海周千餘里味苦魚龍交集無敢取者其國行人不得赭衣高聲災禍立至行旅咸知</p>
蒲昌約萬<p style="margin-left:1em">釋迦譜云婁蘭地東鄯善國入蒲昌海北去玉門關一千三百里也</p>
普施乾海<p style="margin-left:1em">異相云普施比丘入海到銀金琉璃三城得珠三顆龍王悔卻奪之普施比丘以其神力去其海水十分去八龍怖而還卻得珠也</p>
善友抒海<p style="margin-left:1em">生經云佛為菩薩時精進為貧有情入海求珠得已龍奪立誓抒海以志願力感天神助之龍怖而與</p>
海有二種<p style="margin-left:1em">瑜伽云一水大海二生死大海此之二海有種別一性別水行不同即水生死行二淪沒不同水即水族生死一切有情三趣渡不同水即舡生死海用六度般若</p>
海有生死<p style="margin-left:1em">十住論云六趣四生在此海內以淚血乳汁為海諸病羅剎鬼愁憂為水嬈啼哭悲號為波浪之聲苦受<span class='corr'>沃</span>燋死為涯岸無能越者業風鼓扇四倒傾危</p>
海神問法<p style="margin-left:1em">賢愚經二云有賢人入海神化夜叉向賢人相怖賢者怖乃問其法曰何為怖賢答曰地獄問瘦答鬼問端正答修行問掬水海水何多答曰施多乃至神問師是誰曰佛神乃寄寶上佛</p>
海名黑水<p style="margin-left:1em">正法念經云黑水海廣一萬由旬其水如黑雲修羅龍宮在其中次有青赤水海等</p>
海鹹眾寶<p style="margin-left:1em">瑜伽云一切眾生福增上力二陸地眾生非福增上故不能得是寶也</p>
海水縮波<p style="margin-left:1em">下生經云四大海水以漸減少三千由旬廣地容眾</p>
滴水寄海<p style="margin-left:1em">金藏經云一切有情歸依三寶以清淨信心造一念善佛悉知之經無量劫亦不忘失亦不雜亂如人以一滴水寄大海中佛悉知之不錯不亂</p>
海有七難<p style="margin-left:1em">雜譬喻經云昔有人入海採寶逢其七難一大風四起吹舡顛倒二舡欲壞漏三人欲墜水四上岸有龍欲噉五得平地有三毒蛇六有熱沙在地行燒人腳七不見日月光常冥不知東西等譬喻也</p>
海具四生<p style="margin-left:1em">般若論云大海水族四生俱備如陸地物類等無不有者也</p>
馬口火海<p style="margin-left:1em">眾生心地觀經云有商主入海遇風飄入南海過金色水銀色水青色水漸至牝馬口火海一切海水中皆燒若不爾者一日一夜水風漂世界眾生皆盡</p>
溟海天地<p style="margin-left:1em">莊子云北有溟海名曰天池有魚廣數千里長亦稱焉其名為鯤有鳥名鵬翼若垂雲鯤化之也又四海東夷西戎南蠻北狄皇都名陸海無物不備也潦海火海</p>
</div>
<div class='div-other'><a id='mulu295' />
<p class='h2'>○江<span class='note-inline'>(四)</span></p>四洲有江<p style="margin-left:1em">如來興顯經云南閻浮提五百江人于大海東弗于代四千江西拘耶尼五百江北鬱單越萬江入于大海</p>
江名獼猴<p style="margin-left:1em">中阿含二十一云佛在獼猴江說無刺經彼江邊有高樓臺觀精舍也</p>
渡江權道<p style="margin-left:1em">弘明集云齊人子父乘舡渡江父墜水死期欲至其子攘臂捽頭顛倒令水從其口出全其命亦名孝也捽頭倒父亦權道也</p>
江邊諸行<p style="margin-left:1em">外道在江邊殺諸眾生或救眾生或自投江以為修行出處胎經悉化</p>
江喻對治<p style="margin-left:1em">瑜伽經云一炎光江二艱險江三江河江四枯竭江五身勞江</p>
無緣不渡<p style="margin-left:1em">文殊問經云江不見岸無緣不許渡渡須有因緣佛制戒</p>
江有十口<p style="margin-left:1em">寄歸傳云南路乘船往西印土有千江口波浪險惡可知又云江河沙喻矣</p>
祇域渡江<p style="margin-left:1em">感通云祇域高僧西來渡江舡人不肯見衣破弊及舟至岸見祇域先過有二虎相隨日行萬里大有聖跡廣如感通三寶錄載</p>
履江沒踝<p style="margin-left:1em">法句經云舍衛國東南有大江水既深且廣有五百餘家依岸而居不聞佛化佛為化彼就至其所說法不信乃化一人渡江而來水纔沒踝眾見皆驚吾等先人居此已來未曾見人行水上者有何術也曰我在南岸聞佛在北說法欲渡無舟問傍人言水可沒踝吾信而渡之此佛力也眾人聞佛不思議皆受法化應時得度</p>
五江會海<p style="margin-left:1em"><span class='corr'>恒</span>水喻經云天下有五江東沙祿南珂夷西恆北默中徘徊此五皆入其海矣</p>
湖萬千里<p style="margin-left:1em">神異記云北方大荒之外有湖一萬二千里平滿也其中有魚長七八尺如鱧白赤夜化為人刺煑不死也以烏梅七七煑之即熟食之愈邪病也</p>
江海為王<p style="margin-left:1em">老子曰江海為百谷王者以其善下故眾流歸之若民歸王又淨名云大海江河川流泉源又四瀆從本至海曰瀆江出污池河崑崙淮桐柏濟王屋三江一荊江荊州二松江蘇州三浙江杭州五湖大湖蘇州青草湖岳州丹陽湖宣州謝陽湖楚州中彭蠡湖洪州也</p>
</div>
<div class='div-other'><a id='mulu296' />
<p class='h2'>○河<span class='note-inline'>(五)</span></p>四河為大<p style="margin-left:1em">婆沙論云無熱惱池出四大河東金象口出殑伽河南銀牛口出信度河西吐琉璃口出縛菖河馬口也北玻胝師子口出信度河此四大河各與五百小河而為眷屬各依方面繞池一匝而入四海也</p>
淚出成河<p style="margin-left:1em">雜事二十七云翳羅龍王見佛現身長一驛七頭問佛何時免苦佛言候慈氏下生人壽八萬歲時方得離此苦也龍王聞之大哭諸眼淚下成十四河佛令止之更惱他有情不益物也乃止矣</p>
河水鹹苦<p style="margin-left:1em">十誦律云有河鹹苦目連問曰河出無熱池水具八德今何如是佛言為經地獄故又有情業異</p>
油河靈異<p style="margin-left:1em">釋迦譜云太子初生龍化泉水先潤成河擬其洗浴以除風病今變水河尚膩俗號油河也</p>
四州各別<p style="margin-left:1em">華嚴經云閻浮提有二千五百河西州五千東州七千五百北州一萬皆入大海</p>
有河無水<p style="margin-left:1em">七佛咒經云為渴愛河之所漂溺生死大海又云以大乘河滅結使火又印土有黑暗河</p>
福河悞人<p style="margin-left:1em">西域記四云殑伽河諸外道為之福河為觀見溺死者生天遂勸人自投河死言得生天提婆菩薩至彼河入水逆擊其水眾人曰異哉斯人曰我父母在遠國今欲濟之眾曰何愚如此曰幽夜上天豈能及乎眾屈信善請教意破執河水豈能及幽夜生死自是善惡感也</p>
五河在空<p style="margin-left:1em">僧伽吒經云空中有五百道河各與千河而為眷屬常雨清淨之水增長苗稼利益有情三獸渡河見上</p>
河是佛化<p style="margin-left:1em">涅槃經云居士婦女戀慕於佛不肯歸家恐佛入滅佛以化緣將畢往拘尸郍路化一河隔諸人眾</p>
斷河生塵<p style="margin-left:1em">因果經佛化迦葉過河令水兩斷為路生塵方受佛化</p>
河名乳流<p style="margin-left:1em">正法念經云普清淨河欲水歡喜河酒流河蒲桃河慶樂乳流河等又云夜摩天中有乳河諸天飲者即知宿命來處等</p>
遊增之一<p style="margin-left:1em">俱舍云地獄門外各有四增一列河增其水鹹熱罪人入爛</p>
事佛投河<p style="margin-left:1em">異相三十一云有梵志婦欲歸依佛與佛作婢夫亦不從私造一幡及花供養夫知打之婦投河死以花投河河乾花久不萎夫見心悔信歸佛也</p>
法順渡河<p style="margin-left:1em">續高僧法順過黃渠河河深岸滑而溢漲水急順纔入河水忽斷流上岸如故門人莫測也</p>
河水從來<p style="margin-left:1em">超世經云以何因緣有清河水流於世間佛告比丘以日熱故炙諸山汗故龍所變故</p>
車正渡河<p style="margin-left:1em">阿含經云佛曾因渴令阿難取河水阿難曰河有五百乘車過水濁未堪今拘留孫河不遠可浴及飲時有鬼王在雪山居知渴以鉢盛八功德水施佛佛為受之也</p>
尼連河浴<p style="margin-left:1em">般若經云此名無垢也</p>
河伯天署<p style="margin-left:1em">抱朴子云河伯是華陰人以八月上庚日渡河溺死天帝補署為河伯故今庚辰日不治舡渡河</p>
</div>
<div class='div-other'><a id='mulu297' />
<p class='h2'>○水<span class='note-inline'>(六)</span></p>水最為大<p style="margin-left:1em">智論云水最大故能持大地乃至成山寶等亦因水也又中阿含云水有內外內有情界所為淚洟唾小便汗血等外者江河淮等水以溼為自性</p>
服水萬歲<p style="margin-left:1em">涅槃經云有七寶山其中有水服者萬歲有二人俱往然路懸嶮遠多諸賊故及與山險猛獸去者千萬達者一二喻佛果位</p>
不蘭投水<p style="margin-left:1em">音悅經云六師外道不蘭之類謗佛被國逐出自曰我道終不及佛以瓶盛沙投江而死矣</p>
水須日進<p style="margin-left:1em">百喻經云有美水去王城五由旬王令村人日供其水人倦欲移王遂封地為三由旬聞皆歡喜如一乘道分別說三也</p>
水中無污<p style="margin-left:1em">律云萍沙王宮眷欲入園池遊觀六羣比丘知先入以大小便用葉裹在水中及地宮人爭取見其不淨知是六羣生人謗佛知制戒不得水中大小便等</p>
水壇四肘<p style="margin-left:1em">陀羅尼云先作壇加持誦咒一切皆成壇法在經也</p>
費功之悲<p style="margin-left:1em">異相云有一女人而生二子濱河而居一解水一不解水不解者過河溺殺母不悲後解水者又溺母悲或問曰何曰枉費泅水功也</p>
內院遶梁<p style="margin-left:1em">上生經云其水上涌遊梁棟間水出花中也</p>
福及族類<p style="margin-left:1em">大悲經云持咒者在河水泉池浴其水族等並獲功德無量何况受持</p>
水出珠中<p style="margin-left:1em">大佛頂經云如月愛珠欲得水者對月執珠其水即出也</p>
水中說偈<p style="margin-left:1em">般若論云牛呞比丘上於忉利園現通流水水中說偈云憍梵波提頭面禮妙泉第一大德僧象王既去象子隨等</p>
禁水有毒<p style="margin-left:1em">法苑云漢時永昌郡不違縣有禁水水有毒氣唯十一十二月可渡餘月不可有鬼殺人有鬼彈等</p>
施水之報<p style="margin-left:1em">百緣經云百緣比丘出家不能精勤後得重病醫令服蘇乃渴求水河水見枯恐生餓鬼中乃白其師師曰取瓶水僧中行之行畢命終生大長者家口齒之間出八功德水不食其乳乃至今者遭值於佛出家得道其比丘聞已歡喜奉行</p>
八功德水<p style="margin-left:1em">稱讚淨土經云有八功德一澄清二清冷三甘美四輕軟五潤澤六安和七飲時除飢渴過患八飲已長養諸根四大增益種種勝喜多福有情常樂受用</p>
飲洗刀水<p style="margin-left:1em">四分律云長壽王被怨王奪國與第一夫人走詐為長髮梵志居瓦窗師家後夫人有妊垂產欲洗刀劍水飲須見平坦地內日初出明四部兵眾鬬飲其水長壽王以夫人故告梵志施怨王大臣是我昔日親情其臣解相至見妊子是俱睒彌王乃為奏王有災星現須具修穰須具四部兵鬬於野王許夫人得水見兵即誕其子後為王也</p>
水利萬物<p style="margin-left:1em">老子云上善若水在天為霧露甘雨在地為泉源矣</p>
天下柔弱<p style="margin-left:1em">老子曰莫過於水方圓任器壅之即流住決之即流散攻其堅滅其火柔在剛亡矣</p>
甜水虞泉<p style="margin-left:1em">洞冥云有甜溪水味如蜜東方朔得數斛獻帝投水於井井水恆甘而寒洗浴則肌理柔滑</p>
</div>
<div class='div-other'><a id='mulu298' />
<p class='h2'>○泉<span class='note-inline'>(七)</span></p>泉名無箭<p style="margin-left:1em">釋迦譜云菩薩捔力放箭墮地為泉名為箭泉病者飲水皆愈痛者塗泥即止又有車軸泉因商侶熱渴佛指此有泉乃以車軸築之泉涌如箭因名車軸泉</p>
千泉避暑<p style="margin-left:1em">西域記云雪山北有千泉周二百里水土沃潤雜花若綺泉有千所突厥可汗避暑之處泉傍有鹿多飾鈴環馴狎於人不甚驚走王不許殺之</p>
孔雀出泉<p style="margin-left:1em">西域記云帝釋化為大蟒救病有情孔雀王羣至此無水熱渴既甚以啄崖石涌泉流出令人與獸俱得飲也兼能愈疾</p>
因名野馬<p style="margin-left:1em">慈恩傳云五峯西北流沙中有三藏遇之天王指處得水西行也</p>
阿父師泉<p style="margin-left:1em">西域記云離高昌路次也昔商侶至此熱渴有僧同行求曰我等熱渴欲死僧曰我當為汝等置水即上山崖令諸商主高聲唱言呼我名字僧上眾呼其泉石中涌出僧更不復見遂名阿父師泉也</p>
鶴起泉飛<p style="margin-left:1em">靈岩寺記云有法定禪師至齊州靈岩山欲搆禪室患其無水山神指曰二鶴之下有泉師至二鶴起飛當時泉涌二眼號白鶴泉今一眼枯以因婦人照面也</p>
山頂泉涌<p style="margin-left:1em">續高僧傳云潞州梵境寺無水因道端隋帝令送舍利感山頂泉涌人飲者除病食酒肉者即卻發</p>
竈下泉流<p style="margin-left:1em">高僧道豐臨終謂弟子曰居山水遠竈邊去石下有泉如言去之泉涌師徒歡喜自此無竭勞也</p>
醴泉如井<p style="margin-left:1em">法苑云太山東有醴泉其形如井本以上下是石欲取飲者皆須洗心致跪而挹之則泉出如流多少隨意若或污慢泉遂縮焉神之至性急矣</p>
涸泉重涌<p style="margin-left:1em">高僧傳云稠禪師住嵩岳寺有百僧泉水纔足忽見婦人弊衣挾箒卻坐階上聽僧誦經眾不測是神便呵遣之也婦人有慍色以腳踏泉其水便涸身亦不現稠聞至泉呼優婆夷三遍其神乃現謂曰眾僧所居悉仗此泉講誦合相護助言訖而隱泉流矣</p>
</div>
<div class='div-other'><a id='mulu299' />
<p class='h2'>○池<span class='note-inline'>(八)</span></p><span class='corr'>池</span><p style="margin-left:1em">說文曰方曰池曲曰沼</p>
池出四河<p style="margin-left:1em">僧伽吒經云阿耨達池此云無熱惱此池中龍十地菩薩示生居之離其五怖熱惱從龍為名出四河周給一切也其池縱廣五十由旬金沙布底四寶為岸所為金銀琉璃瑪瑙出諸名花非得通人不到</p>
浣衣之化<p style="margin-left:1em">律云滿才長者女不拜外道父母家屬說佛神德曰佛有最小弟子均頭沙彌得其故衣至無熱池洗神鬼相助有外道至彼欲飲其水被鬼神逐之知佛勝也父母受化也</p>
池名列士<p style="margin-left:1em">西域記云有一仙士修習仙法未得成就案其仙法須結壇求一列士執劍至明不語而立得一人相許乃依法立壇池邊其列士恩義居懷執劍而立至夜三更忽言莫殺仙法不就仙人問曰何以言莫殺令我有失曰我夢身死生於異國年已二十思其君託猶故不言乃至娶妻生子亦不言妻怒欲殺於子我思多年乃言莫殺仙曰我無分矣言訖列士入池而死</p>
池忽自生<p style="margin-left:1em">雜阿含云佛欲降迦葉示擬浣衣天帝化一泉池及樹又天王移一大石與佛曝衣其石衣文猶在受化也</p>
指地為名<p style="margin-left:1em">瑞應經云佛降迦葉食後欲澡浴天帝指地為池佛謂迦葉今此應名指地池矣</p>
池影迷人<p style="margin-left:1em">大威德經云有人詣池見影在池乃高聲喚倒懸殺我求諸人救見諸人到影轉告村人智者曰汝何不離池在陸影即不倒迷悟也</p>
善見可喜<p style="margin-left:1em">長阿含十八云北州有池名為善見可喜見故出四河東善道南妙體西妙味北光影其四河兩岸有衣服樂器飲食等樹行列要者自取矣</p>
池出其火<p style="margin-left:1em">釋迦譜云尼波國有池常沸火出周二十步旱澇常等煑其食立待人傳池中有金後貪王知之以鐵為網令人取之得一金匱上有神執劍擬之人懼而退王問神曰今此是何池又何熱曰此中慈氏所戴天冠下生時即獻也池中大龍所護是以常熱其匱不可得取因是止焉</p>
止飢愈病<p style="margin-left:1em">續高僧傳云叉德鑿地於九峻山南為阿耨達池食者愈病止飢等</p>
池沸如湯<p style="margin-left:1em">四分律云目連言此湯池本出無熱經炎熱地獄上過所以如湯又善見律婆沙十三云有河從北婆羅山出去一由旬龍王宮殿在此河下縱廣一由旬城郭如忉利天宮其水清冷香美蓮花大如車輪水經二鑊湯地獄上過故熱成湯故俱舍云世別人業共感如是</p>
指地為池<p style="margin-left:1em">寶林傳云摩拏尊者入滅時指地為池偈曰心地清淨泉能潤於一切從地而踊出遍滿十方際</p>
池石三種<p style="margin-left:1em">寶林傳云婆舍斯多尊者至中印土王問我後園中有一池自熱有一石夜有光明非師不別曰池有三種一神業二鬼業三者下有石如金其石如火以因感故亦熱此名藥泉亦號自然湯二者人在世作惡令還債然湯名曰業水又神不守自業作惡天罰之石夜有光者此即鬼火附之矣</p>
池名截手<p style="margin-left:1em">本行云留離殺釋女處有獮猴池白鷺池又增一經占波波羅國有雷聲池</p>
旦露池<p style="margin-left:1em">洞冥云旦露池西有昆靈池方四步有連錢荇浮根菱根出水上葉沈波底實細皮薄甘香其葉半青半白霜後美也亦名夌冰芰又影娥池穿影</p>
</div>
<div class='div-other'><a id='mulu300' />
<p class='h2'>○井<span class='note-inline'>(九)</span></p>將喻生身<p style="margin-left:1em">憂陀延王經云如人大野中被象奔逐入一枯井手執樹根被二鼠嚙火燒樹身下有大龍傍有四虵上有蜜巢窠時滴在口忘其諸怖喻人生身樂少苦多苦者浮名經云是身如丘井為老所逼井喻身樹根如命二鼠日月三龍四蛇四大故梁武詩云丘井多危難愚夫戲溺沈四虵恆共怒一象鎮奔臨篋內三龍逼藤間二鼠侵欲知貪不止蜂蜜敗人心</p>
穿鑿高原<p style="margin-left:1em">法華經云如人渴須水穿鑿於高原漸見溼土泥決定知近水意取持此經去佛果近也</p>
不能致井<p style="margin-left:1em">三摩竭經云佛至難提國與外道尼乾論義不知者致其井中尼乾不如被弟子等欲致尼乾在井佛言受化即止尼乾死急乃歸依於佛而得度</p>
大出珍寶<p style="margin-left:1em">賢愚經云有貧夫婦見佛夫泣妻曰何泣曰貧無物施前不施也今又不施後當云何妻遂捨鏡及一金錢淨水後感金色光明及有一井大出珍寶要者隨意出焉</p>
金六隨生<p style="margin-left:1em">異相云有一長者生一子名為金六有一井隨子而生水味極美食者所願皆滿是子之福名如意井</p>
忽生金寶<p style="margin-left:1em">感通云江東有井深三尺有池鰻魚俗號菩薩魚人至井禮拜即見忽然井中而生金寶後有一賊刀傷魚尾更不復見傍有舍利塔常有聖僧現</p>
須達多井<p style="margin-left:1em">法顯傳云顯至王舍城須達長者古井猶在</p>
井出其錦<p style="margin-left:1em">感通云南齊時荊州有天子井在於城東忽出其錦如人中之錦不別矣經月乃歇士女爭取事出南均齊春秋蕭子城荊南記</p>
死者無罪<p style="margin-left:1em">智論云如人好心造井有人墮井而死者無罪又如人施食食者傷而死亦然佛說法戒不依者過</p>
用之不竭<p style="margin-left:1em">續高僧傳云齊州南有神通寺朗公造有井深五尺千萬人用不竭曾因女人照面乃枯後僧朗禪師燒香求之乃得依舊</p>
為井所誑<p style="margin-left:1em">報恩經云有人渴逼遇井便入深一箭地無水有虵甚可怖畏如人無德空有人名又有長者小兒時養三毒虵後長大已置之於井其水亦毒後因施食取水用之遂殺人多填井燒虵</p>
道嵩井吼<p style="margin-left:1em">續高僧傳云道嵩隋帝令送舍利蘇州感中有井吼三日矣</p>
幻術移井<p style="margin-left:1em">法苑云有幻術之人倏忽之間能移於井也</p>
井自天成<p style="margin-left:1em">臨海記云其井深四十丈石成天生非人工所作其水香美又易云改邑不改井本行有箭井又天帝因中曾造義井於要路周給一切又陶侶造寒溪寺及義井今有陶太尉井又菩薩四處生井井有菩薩魚也</p>
羅漢井在<p style="margin-left:1em">大聖行狀云大師至淮陰云後有信士來斯教化至開元五年張居士至指其山腳令去磐石有井澄清至今在矣</p>
玉井之靈<p style="margin-left:1em">唯識鈔序云崑崙山下有井以玉攔名為玉井又云西方古昔聖人以箭射地遂成其井井中之水色白如玉故名玉井又三藏將往西天井水忽變婆羅門占之東土有菩薩僧發意欲來奘三藏到親聞其說果不虛耳</p>
</div>
<div class='div-other'><a id='mulu301' />
<p class='h2'>○坑<span class='note-inline'>(十)</span></p>深不見底<p style="margin-left:1em">釋迦氏譜云給孤園東現有坑深不見底是天受生身陷入地獄處又南八百步有大坑是戰遮女人生身入地獄處善星比丘亦然天雨大水不滿至今在焉</p>
火坑毒食<p style="margin-left:1em">智論云德護長者致火坑毒食欲害於佛化為花池</p>
火坑成池<p style="margin-left:1em">隨求佛頂云羅睺子母誦念隨求火坑變為蓮花不能燒害又觀音經念彼觀音力火坑變成池又法華云有增上慢比丘將墜於大火坑</p>
名為象坑<p style="margin-left:1em">本行經云太子出城捔勝將迴父王令牽大象取太子至城門天受見之以手拽鼻拳擊而死當其城門阻絕往來太子後至以手拋象出七重城外地越二里而下地陷大坑在矣</p>
生死深坑<p style="margin-left:1em">育王傳云有比丘多睡毬多化之令居深坑之傍比丘乃白師大怖師曰此坑可出生死深坑不可出也乃悟道</p>
坑不壞界<p style="margin-left:1em">五百問事經云界地為坑壞不曰不壞乃至由旬况小坑矣</p>
火慢墮坑<p style="margin-left:1em">慈恩傳云南印土大慢婆羅門謗毀大乘生身入地獄現有坑也</p>
</div>
<div class='div-other'><a id='mulu302' />
<p class='h2'>○塵<span class='note-inline'>(十一)</span></p>塵目致殺<p style="margin-left:1em">月燈三昧經淨眼比丘對王而坐忽為輕塵入眼兩目連動王見令殺目動惑我宮人悞也</p>
輕塵足岳<p style="margin-left:1em">大唐高祖聖教序云輕塵足岳墜露添流也</p>
塵沾罪滅<p style="margin-left:1em">不空若人身沾壇上塵者罪亦滅也得無量福為菩薩之種</p>
由旬之始<p style="margin-left:1em">俱舍云極微微金水兔羊牛隙塵蟣蝨麥指節後後增七倍乃至肘里拘廬舍由旬</p>
經塵勿吹<p style="margin-left:1em">五百問事經云如經上有塵不得口吹口氣惡也</p>
盡末為塵<p style="margin-left:1em">法華云三千土也一塵一劫等又華嚴經云一塵含法界六識剎那空又塵沙世界等</p>
和光同塵<p style="margin-left:1em">老子云和其光同其塵處羣聚而不自異也</p>
</div>
<div class='div-other'><a id='mulu303' />
<p class='h2'>○泥<span class='note-inline'>(十二)</span></p>布髮淹泥<p style="margin-left:1em">般若論云摩納仙人見定光佛上七莖蓮華供養佛威德力變成花蓋路次有泥以自所著鹿皮衣覆之不遍乃以首髮布其泥上佛為踏之得受記起劫等</p>
泥塗壇地<p style="margin-left:1em">不空云用牛糞泥塗壇地然後加持以紫檀橛釘以繩界之又咒火以香泥爐加持咒之有靈</p>
香泥塑像<p style="margin-left:1em">法華經云鐵木及與泥也又塑像經云以香泥塑也</p>
泥地若鏡<p style="margin-left:1em">寄歸傳云那爛陀寺房內地面用麻滓粘泥磚石屑石灰泥相和埿其地面塗飾如鏡又云婆羅林側淚下成泥哭者身邊血如花樹</p>
尸糞泥滿<p style="margin-left:1em">俱舍云尸糞地獄尸糞泥滿中有娘柜吒蟲身白頭黑觜利如針破肉傷皮骨食其髓</p>
</div>
<div class='div-other'><a id='mulu304' />
<p class='h2'>○土<span class='note-inline'>(十三)</span></p>土坌道人<p style="margin-left:1em">雜寶藏經云有一女人其夫端正餘女問曰何也曰我因以土坌道人頭時道人頭有瘡得土而愈餘女不善其意見道人皆將土坌其頭欲其夫好遂一城斅之後迦㫋延至外道林下入定人皆將土坌之乃至成塚後感雨土滿城一城填死也</p>
水土多難<p style="margin-left:1em">蘇悉地經云水土有神多難者是毗那夜迦云障礙神也先持真言發遣然後用之永無災難也</p>
迦多被坌<p style="margin-left:1em">根本律云迦多衍那尊者到一城有佞臣曰此人不祥宜以土坌人共坌之後感雨土滿城唯一人免</p>
土塊擲口<p style="margin-left:1em">十誦云六羣張口待食比坐比丘擲土塊入口大眾皆大笑因事喧雜佛知集僧制戒不得張口待飯不得物入他口</p>
能除頭痛<p style="margin-left:1em">法顯傳云鷄足山大穴前有土是迦葉洗手作淨土也至今合聚會有人患頭痛取土塗之即愈也</p>
土淨洗法<p style="margin-left:1em">童子問經云如大小便後土五聚三後一前一獨後一又十聚洗手左右背掌等及二瓶觸淨二用一在外隨<span class='corr'>己</span>也</p>
土無別用<p style="margin-left:1em">五百問事經云佛塔土掃得只填塔地不得別用佛物重故若有餘物守護人亦不得與人出利除令守護</p>
咒土沾骨<p style="margin-left:1em">尊勝序云咒土沾骨往西方當來成佛定無疑也</p>
土人欺魄<p style="margin-left:1em">列子曰南郭子與列子隣二十年相見不曾語門人等為有敵焉有自楚來者問之曰彼無心如欺魄即似土人也</p>
</div>
<div class='div-other'><a id='mulu305' />
<p class='h2'>○灰<span class='note-inline'>(十四)</span></p>灰塗無障<p style="margin-left:1em">陀羅尼云持真言障力持其灰塗身點額及腋或眼所向無障也</p>
灰狂風止<p style="margin-left:1em">陀羅尼云欲止其狂風將灰加持往風撒之作嗔喝聲其風即止</p>
護摩灰力<p style="margin-left:1em">不空云加持香木而成灰散一切物皆得利益</p>
塗灰之流<p style="margin-left:1em">俱舍云西域有一類外道計灰能淨衣垢若塗身者能滅身中煩惱垢也</p>
劫盡之灰<p style="margin-left:1em">續高僧傳云漢武帝鑿昆明池至水到灰得灰問方朔曰泉下何有灰耶方朔曰問西域僧知也摩騰法蘭至帝問曰此劫盡之灰也</p>
以覆其門<p style="margin-left:1em">龍樹傳云菩薩本學隱身法三人同師意欲入王宮作亂也後宮人有孕王問智臣臣曰若是鬼禁咒可治若人請於宮門羅灰覆之認其跡也果見三人跡焉令持刀亂揮二人被殺龍樹多智乃常近王免也</p>
以灰洗面<p style="margin-left:1em">續高僧法通本龍泉人彼石樓界未染王法時僧以為不吉須盡以灰洗面後因通而止</p>
</div>
<div class='div-other'><a id='mulu306' />
<p class='h2'>○火<span class='note-inline'>(十五)</span><span class='note-inline'>(薪炭附之)</span></p>火山四起<p style="margin-left:1em">十善戒經云提婆女人有子端正無比見佛為其法曰我愛此子逾身百千萬倍佛化火山四面俱來遠以衣遮近以子障佛化令悟道</p>
取珠出火<p style="margin-left:1em">大佛頂萬行經云有陽燧珠對日出火對月出水名月愛</p>
不燒之喻<p style="margin-left:1em">不退經云如人投火願不能燒還可得不不得喻聞此經不退生死</p>
羊累猴象<p style="margin-left:1em">菩薩本經云須達婦人作麵羊來犯食婦以火杖打羊羊身戴火遂然象廐次及獼猴悉皆燒殺因斯斷夜然燈火也</p>
獄光似火<p style="margin-left:1em">本行經云王既因燒象廐斷夜然火須達夜燒燈坐禪被收在禁夜有天王帝釋梵王相次來看須達光明如火王怪謂獄中然火知天王等來乃放達</p>
火宅之喻<p style="margin-left:1em">法華經二云三毒之火熾然不息又歘然火起焚燒舍宅四面一時其燄俱熾又大火猛燄三界無安猶如火宅矣</p>
然頂歸依<p style="margin-left:1em">不空云火可畏笑藥又三昧火然其頂然可歸依不為一切道人障礙</p>
色形聲香<p style="margin-left:1em">童子問經云誦真言者加持其火有紅紫碧綠等色幡幢蠡具日月等形萬字鍾鈴樂音香也</p>
火天奉藥<p style="margin-left:1em">不空云持真言加持米團心母咒之既志誠以即得藥神現奉藥也</p>
火熱不定<p style="margin-left:1em">智論云入火不燒身中火不燒人雲中火不能滅五藏業力雲中龍力矣</p>
城中火滿<p style="margin-left:1em">莊嚴論云億耳入海失伴至餓鬼城求水鬼曰此城鬼趣不聞水名已無量劫唯有滿城火業感</p>
斬水求火<p style="margin-left:1em">長阿含七云有婆羅門事火火不曾令滅令一小兒看之自出小兒滅火聞木有之斬斫求之何火之有無智</p>
生在火中<p style="margin-left:1em">根本律云佛記火生童子外道誑父母此腹中是女佛記是兒外恐自言非以藥殺母死以燌燒難辯佛知欲燒令祇域火中取兒佛使事未究竟故無死理其子因名火生矣</p>
火相忌水<p style="margin-left:1em">百喻經云有人須火冷水以水瓶致火上火死水熱總失前事如出家人貪利內外俱失</p>
火不燒㲲<p style="margin-left:1em">異相云佛在時大熱僧眾煩惱迦多比丘為眾化涼風細雨有長者曰此事希奇願更現相令積薪置驗安㲲在上定火之不然薪盡㲲存矣</p>
向火七損<p style="margin-left:1em">惡集經云一損眼二色三身羸四衣垢五臥具壞六生犯戒緣七增世俗話論也</p>
如救頭然<p style="margin-left:1em">上生經抄云慈氏菩薩在知足天欲下化眾生如救頭然心非不切也</p>
遠救火災<p style="margin-left:1em">高僧傳云僧實在京行化一朝日正午僧寢自上樓打鍾令眾速備香花以梁國講堂欲壞恐損大眾時楊都講堂中四眾聞香氣與音樂眾競出堂其堂便壞聖莫測焉人無損者也</p>
口吐猛火<p style="margin-left:1em">集異記云三國時有人口吐猛火先以藥在器中取一片木與黍糠含之再三吹吁而張口火出因就熟處取以爨之則便火熾又書紙投火不然</p>
五色煙火<p style="margin-left:1em">搜神記云甯封子黃帝時人為其掌火職能出五色火煙久則以教封封子積火自燒而隨煙上下視其灰燼猶有其骨也葬之封焉</p>
火有十名<p style="margin-left:1em">婆沙七十二云名火焰頂熾然生明受記祀能熱路鑽息烟<span class='corr'>幢</span>金相千名存十也</p>
火相可瞻<p style="margin-left:1em">婆沙云火赤多疾死黃色起萬兵紅炎有飢饉雜色宜五穀青色豐歡樂白色國興盛黑色境減損此名火十色相</p>
可汙事火<p style="margin-left:1em">慈恩傳云可汙事火不坐木床以生火故三藏至彼令坐鐵交床又康居國事火不重佛見僧以火逐而燒之因三藏之彼二沙彌入寺看被以火燒逐王知捉令斷臂因事改法重佛三藏力</p>
炭<p style="margin-left:1em">寶積經云如人將炭欲磨洗令白人身不淨欲澡浴令淨不可得也</p>
薪炭<p style="margin-left:1em">本生六地觀六云是身不淨如人洗炭令白白終無有又俱舍嗔毒如炭火又法華云拾薪設食又孔雀云為眾破薪也</p>
</div>
<div class='div-other'><a id='mulu307' />
<p class='h2'>○燈<span class='note-inline'>(十六)</span></p>供佛生天<p style="margin-left:1em">百緣經云頻婆羅王夫人日日供佛後年老請佛髮爪起塔在內供養後阿闍世王立不曾供養塔也有一宮人名功德意以燈供佛塔王即殺之即得生天</p>
其光不滅<p style="margin-left:1em">闍王經云時有老母見王供佛私自念言我大貧苦後世云何生值佛不能供養遂行乞日得二錢沽油油主曰作何曰供養佛油主愍而益之將至佛所然之不滅止之益明佛記之得大善利</p>
其福無量<p style="margin-left:1em">施燈經云若四眾施一燈照佛像者聲聞小聖不能知其功德多少也</p>
諸油各異<p style="margin-left:1em">法華經抹香塗香蘇燈油燈諸香油蘇摩那花瞻蔔花油婆師迦花油憂鉢羅花油等燈供養也</p>
慈利剜身<p style="margin-left:1em">本行經一云慈利王為求法故不惜身命四方共知天帝化作老婆羅門試其心也乃白王曰我能說法須剜其身作其千燈供養為王說法王遂作千燈供養身瘡如故</p>
小燈吹滅<p style="margin-left:1em">瓔珞經云聞小道至劣如小燈吹之即滅菩薩如劫火大海不能滅也</p>
定光因地<p style="margin-left:1em">受記經云定光佛因地曾為童子為供佛故然身為燈後得佛時頂有光明號定先佛</p>
其身火然<p style="margin-left:1em">雜阿含云有王第一夫人與王爭將燈油洒王遂感惡報大身常有火然</p>
那律天眼<p style="margin-left:1em">本行經云昔有長者子名曰大財將百斛油然燈供佛願得天眼第一又云曾為盜夜入佛塔盜其物見佛前燈暗以箭挑之見佛相好思自悔曰他人施我欲盜罪大矣遂發善願今遇佛出家也</p>
燈花供養<p style="margin-left:1em">花聚陀羅尼云若人於塔廟以花燈香或一團泥補寺塔一稱佛名若墮惡道終無是處無有此理也</p>
指有光明<p style="margin-left:1em">燈指經云有長者生一子指有光明名為燈指其家大富後因父喪大貧為人擔尸至林不落至家為金因中曾以手挑佛前燈感指光明也</p>
神移其燈<p style="margin-left:1em">五百弟子問事經云佛前燈不得私取燈及作自事施者得福作者盜佛光明得罪非輕也又傅大士見梁運將衰然臂為燈穰禍也</p>
七層之燈<p style="margin-left:1em">藥師經云若遭厄難勸然七層之燈燈如車輪四十九戔名續命幡燈</p>
蠟燭自然<p style="margin-left:1em">高僧傳云隋文賜蠟燭供養至寺未及然自發光燄聞帝遂改寺為光明寺</p>
紫金之燈<p style="margin-left:1em">洞冥記云燈紫芳茨燈光色有白鳳紫冠憑足來戲[山*旁]嵻細棗膏燈又有青樝之燈青樝木有膏如淳漆削置器中以臘和之塗布燈然之照其數里又有明莖金燈天漢二年武帝昇蒼龍閣思仙思方士令修異術方朔操筆進曰臣遊北極至鍾火山日月不照處有青銜燭火以照山四面亦有園囿池沼皆植異果有明莖草夜如金燈折枝為照見鬼物形仙人甯封常服此草夜冥輒見腹中光明亦曰洞冥草帝令剉此草為泥以塗壁雲明之館夜坐如晝亦名照魅草採之藉足履水不沈</p>
</div></div>
<div class='div-other'><a id='mulu308' />
<p class='h1'>草木果實部第三十六</p>
<div class='div-other'><a id='mulu309' />
<p class='h2'>○園<span class='note-inline'>(一)</span></p>歡喜四花<p style="margin-left:1em">莊嚴論云三十三天有歡喜園是三十三天捔力歡娛之所中有園生樹池亭可愛又有四苑亦然及四妙地</p>
畫暗三月<p style="margin-left:1em">處胎經云佛在晝暗園尸利長者請佛與阿難同去在長者園過夏九十日不去緣值長者貪歡忘却夏滿辭之長者方憶大慚亦由佛因中自作也</p>
給孤獨園<p style="margin-left:1em">孛經云其園四十頃須達布金遍滿而乃得之為佛造寺等</p>
仙人所住<p style="margin-left:1em">智論云迦毗羅城外五十里是釋迦所遊樂處佛住彼園為眾說法王因施之</p>
毗藍園<p style="margin-left:1em">本行經云維衛城有毗藍園中有無憂樹摩耶遊彼佛於樹下生地神捧足處</p>
灌園施浴<p style="margin-left:1em">雜寶藏經云有客灌園人見舍利弗時遇大熱即來樹下坐施水洗之不妨灌園舍利受之園人因此少善而得生天矣</p>
菴羅樹園<p style="margin-left:1em">維摩經云佛在彼園精舍說此經菴羅女因樹而生後將此園施佛</p>
善友看園<p style="margin-left:1em">報恩經云善友被惡友簽目奪珠利師跋王放牛人將歸供養後園監雇令看園樹上懸鈴以繩繫之下彈琴自有飛鳥引繩去之</p>
萍沙竹園<p style="margin-left:1em">四分律云萍沙王施佛竹園佛謂咒願種植諸園樹并作橋梁園果諸浴池及施人居止如是諸人等晝夜福增長持戒順正法彼人得生天又黃竹園經也</p>
鍛作園<p style="margin-left:1em">毗奈那云祇園扃內有六精舍此為一焉因事名也</p>
令進園浴<p style="margin-left:1em">雜事律云重興王令大藥父進園池花林來大藥曰未知大小請示一樣王歎希奇</p>
安隱園<p style="margin-left:1em">念佛三昧經云勝密大王有園名為安隱明相佛常住其中也</p>
逍遙園<p style="margin-left:1em">高僧傳云羅什後秦姚興請於逍遙園草堂寺譯經也又施鹿園昔王放五百鹿處佛在彼初轉法輪度陳如五人又園植果木處圃種萊也囿蓄魚鼈處苑在東養物類處也</p>
鳴禽苑<p style="margin-left:1em">洞冥云影娥池中作鳴禽苑有青金樹皮間有黃皮下有青金屑也</p>
</div>
<div class='div-other'><a id='mulu310' />
<p class='h2'>○林<span class='note-inline'>(二)</span></p>施鹿林苑<p style="margin-left:1em">異相云昔佛與天受共為鹿王各領羣鹿悞入王圍時劫初時畜同人語菩薩鹿王乃白王曰若㧾殺我等其肉即臭我欲與王次第日輸一鹿王有割鮮之膳我等延朝夕之命王許之後天授羣中一雌鹿有孕告王子未合死天授不從曰誰當代汝菩薩鹿王悲及未形乃自往代之王聞曰我人中畜也彼畜中人遂悉放之因名施鹿林也</p>
林寶殊勝<p style="margin-left:1em">正覺念經云輪王出時有林寶如天帝之園一切可愛適意又天上有無比林其中花木果實非世所有名為無比</p>
娑羅牛角<p style="margin-left:1em">中阿含云諸比丘可詣牛角林即娑羅林也其林別號因形也</p>
林果生酒<p style="margin-left:1em">正法念經云諸天北州有欲遊獻酒者入酒林上有摩偷果果中出酒飲而能醉不亂性也</p>
寶林濯瑩<p style="margin-left:1em">無量壽經云有七寶行樹故曰七珍林錯落八德水汪洋</p>
西域寒林<p style="margin-left:1em">阿含經云人死致之寒林不封埋不樹葬或水火葬亦名尸陀林也</p>
士林如林<p style="margin-left:1em">高僧傳云梁武重雲殿開士林學又姚興帝長安逍遙草堂寺洪儒碩德畢萃如林矣</p>
林名墮處<p style="margin-left:1em">法苑云有五百仙人至此而墮亦名住處亦名羯蘭陀或名羯鐸迦禽名也其形似鵲栖集此林因以名也或因仙墮</p>
尺蠖林<p style="margin-left:1em">婆沙八十三佛欲入滅遊歷邑波波村尺蠖林力士聞已共集如不往者罰五百古大金錢兗邑家有一力士名曰盧遮不惜用金恐違親友雖詣佛所心不敬信為現火糞方信</p>
分分林<p style="margin-left:1em">根本雜事律云歌羅大子王怒令斷手足送至寒林佛知觀之已酬往業今又根熟思佛佛乃化之手足如故度令出家王知自悔以所住林賜之名分分林即誓多林也</p>
舍夷林<p style="margin-left:1em">釋迦譜云渡婆祇河雪山北有舍夷林是釋迦得生之所杖林山見上山部及慈恩傳昔有菩薩或云梵王以丈六杖量佛上至梵天終不見頂以杖投地今為大林勝軍論師在彼林也三藏至彼受因明論處又俱舍云地獄有劍業林鐵刺林也</p>
蹂腹林<p style="margin-left:1em">雜事云其林有神善㰌稅有長者不稅人馬不能行也</p>
湯林鄧林<p style="margin-left:1em">列子曰有夸父不量力欲追日影逐之於隅谷之際日所入池渴欲得飲赴飲河渭慮不足走北大澤未至死於路棄其杖杖後生彌數千里為鄧林焉</p>
</div>
<div class='div-other'><a id='mulu311' />
<p class='h2'>○樹<span class='note-inline'>(三)</span><span class='note-inline'>(樹有萬種)</span></p>大藥無根<p style="margin-left:1em">大哀經云下方而生大樹號無根大藥樹以根通地下過金剛輪立於水界無能拔者其根分布遍閻浮提土萬物萌牙一切草木地上者近枝生枝葉花果根節實近者同生一切樹木因之有</p>
閻浮提樹<p style="margin-left:1em">俱舍云此名上金在中國無對所以不翻其樹此州南邊有無熱池邊亦有此州因樹為名果如一碩瓮許大其味甘美其香馥鬱等</p>
四邊依止<p style="margin-left:1em">智論云佛藍毗園無憂樹下生摩竭陀國菩提樹下成道波羅奈國鹿野林中說法俱尸那城娑羅林中入滅皆有因意也</p>
一樹隨生<p style="margin-left:1em">茶毗經云恆河岸北一㫋檀樹佛生時同日而出樹神常將香供佛佛入滅時樹皮裂枝枯而死矣</p>
慈氏龍花<p style="margin-left:1em">成佛經云慈氏當於龍花樹下成佛此花如龍首或樹自龍宮來其樹高五十里花果鮮香氛馥遠騰見者歡喜自餘諸樹高四十果花果光鮮隨時凋易街巷道陌廣十二里掃洒清淨大力龍王常於夜半降微細雨</p>
俱獵婆樹<p style="margin-left:1em">六度經云俱獵國王有一大樹高五百六十里根深八百二十里圍二十里樹有五面各生其果大如二斛瓶其味甘美如蜜花色鮮明枝葉榮茂夫人太子羣臣各食一面菓也</p>
生便成就<p style="margin-left:1em">般若經云有樹名好堅在地中百歲一日出生高百丈其樹出已欲求大樹以蔭其身樹神曰無餘高大相蔭</p>
延命之靈<p style="margin-left:1em">數珠經云菩提樹亦名延命樹有外道小兒被賊打殺外道言此樹若聖令我子活尋念佛名經七日活也</p>
其果甚大<p style="margin-left:1em">觀佛三昧經一云殃伽陀樹本香山中來風吹種至雪山其果大小如一碩瓮食者得仙聖復得病者除病也</p>
七寶宮殿<p style="margin-left:1em">處胎經一云佛於東方化七寶樹遍滿其中於樹枝葉上化七寶宮殿各有化佛及化菩薩而自莊嚴</p>
歡喜園生<p style="margin-left:1em">觀佛三昧云帝釋歡喜園中有樹名曰園生見者心喜其果金色葉有十色出諸音樂又云有㫋檀樹根莖枝葉花果一切皆香六銖價直娑婆世界等</p>
普智福樹<p style="margin-left:1em">道樹經云五種五根五枝五莖五花五葉五果有七菩提分等</p>
樹有三種<p style="margin-left:1em">廣百論云無憂樹有女人觸時花菓齊發二樂音樹聞樂音時枝葉條蕩應節而舞好鳥吟樹聞鳥吟枝葉動而不止如此方不奈痒樹也</p>
樹因迦葉<p style="margin-left:1em">正法念經云昔迦葉如來為化諸天留此影樹樹有其門中有園林花木悉是七寶中有鏡殿長五由旬佛留影光在壁若諸天放逸時帝釋令入中現諸宿業息其貪也</p>
藥合宮殿<p style="margin-left:1em">正法念經云夜摩天有藥合樹其中有宮殿光明等又有空行樹一念須行百千由旬隨念而去音樂衣服等樹</p>
鬬勝生樹<p style="margin-left:1em">賢愚經云佛與六師鬬勝當以齒木投地為樹枝葉花果便生其果如五升瓶大其味甘美香氣四塞食者無厭見者歡喜外道之徒見者信伏</p>
樹出飲食<p style="margin-left:1em">賢愚經云有善求惡求太子入海采寶粮盡遇見一樹有神言折之令求即得飲食衣服珍寶皆足惡求取根即被食也感夜叉怒被害也</p>
大安小動<p style="margin-left:1em">異相云有閻浮樹高四千里大鳥棲而不動有小鳥形如鶉止樹便動曰以小鳥海底食金剛糞墜物上無不壞者怖而動之</p>
普覆如蓋<p style="margin-left:1em">華嚴經云善財求法於善尼在一樹下其樹形如樓閣名為滿日光照一由旬普覆如蓋又有花茂樹甘露樹天衣樹妙音妙香妙果樂音飲食樹等</p>
知足天樹<p style="margin-left:1em">上生經云有七寶行樹一一樹葉有五百億寶色有五百億諸天寶女住立樹下</p>
千光法音<p style="margin-left:1em">異相云有千光明樹出法音師子吼佛國樹常出苦空之音又如阿彌陀佛國樹亦然故云玉樹珊瑚果金花琥珀枝皆演法音等</p>
女樹生兒<p style="margin-left:1em">正法念經云海中有銀山生樹名為女樹天欲明時皆生嬰兒日出能行至食時皆成少年日中盛年日晚老年任校日沒即死日出復然等</p>
樹名多羅<p style="margin-left:1em">西域記云其樹形如此方椶櫚樹極高者七八十尺枝葉繁茂果熟即赤如大石榴人多食之東印土界樹中之上也</p>
荊南娑羅<p style="margin-left:1em">荊南記云晉永康年僧房下生一樹隨剪隨生僧乃移房樹長便遲葉花稍遲夏中方有葉落時節與眾木同後有西域僧來識此娑羅樹也又經音義云形如此方槲樹而皮青白葉甚光潤</p>
四方各二<p style="margin-left:1em">茶毗云佛入滅於娑羅林其樹四面各二佛於其下入滅背東足南樹皆變白皮裂而死</p>
樹極高大<p style="margin-left:1em">異相云雪山頂有藥王樹名非從根非從根生廣六百八十萬由旬下極金輪枝能生莖莖能生根除一地獄中下有地獄不生也枝葉花果根莖皆能愈病也</p>
樹名蕈觸<p style="margin-left:1em">續高僧傳云顗禪師住玉泉寺有蕈慈荏反觸樹供僧常菜隨取隨生師若他行採即不生是禪定力化洽萬里造寺三十五所度僧四千餘人書經一十五藏金檀佛像十萬軀五十州受菩薩戒人矣</p>
樹影不移<p style="margin-left:1em">中阿含云佛在閻浮樹下坐其影不移廕覆佛身顯希有事矣</p>
大椿之壽<p style="margin-left:1em">廣弘明云洞玄經說東方青帝頌曰九五不常居天地有頎危大劫終一椿百六乘運迴還浩素等</p>
栴檀勝用<p style="margin-left:1em">高王法門經云其樹枝葉花果能治人病為屋宇入中不飢不寒不熱離貧窮襄老出一切高門大富寶物等又有金頂樹亦然能愈毒消病等</p>
樹名端正<p style="margin-left:1em">續高僧傳云盩厔縣城西二里有端正樹是道哲和尚燌身起塔處</p>
千秋樹皮<p style="margin-left:1em">高僧傳云帝賜千秋樹皮袈裟不知來處也</p>
藥樹有神<p style="margin-left:1em">異相云藥樹能消萬毒有虵長百丈餘遇黑頭蟲五寸與虵相遇虵聞藥氣而走遇樹身斷頭走尾半已爛壞藥樹有神所護矣</p>
毒復生出<p style="margin-left:1em">異相云舍衛國生一毒樹人觸便死長斧殺之旬日如故觸者即死有智者曰令取其根即不復生也</p>
樹亦可畏<p style="margin-left:1em">稱揚諸佛功德經云女人譬如毒樹增長諸毒觸者致死入於地獄</p>
鐵樹高大<p style="margin-left:1em">處胎經云須彌山北有大鐵樹高十六萬里金翅鳥巢於上是食龍之所</p>
劍樹之苦<p style="margin-left:1em">俱舍論云地獄有劍樹罪人入中風吹葉落皆是利劍斫刺罪人也</p>
伐樹閉門<p style="margin-left:1em">涅槃經云南天竺國有一大城名首波羅於是城中有大長者名曰盧至為眾導主佛欲化彼彼修異道外道教令伐樹污泉閉門立敵言佛至處為不吉祥佛為化彼說吉備足受化</p>
伐樹取果<p style="margin-left:1em">百喻云王有果樹高大上生美果愚人欲食伐而取之喻破戒求道果也</p>
枯樹再榮<p style="margin-left:1em">陀羅尼集云佛在祗樹給孤獨園內有菴羅枯死外道與佛鬬聖德以藥水令活又外道化一花樹佛即令枯死矣</p>
伊蘭臭樹<p style="margin-left:1em">觀佛三昧經一云伊蘭臭樹與㫋檀同生也然馨各別臭薰四十里猶如死尸其花紅極可愛樂聞臭而死甚可惡</p>
栴檀虵繞<p style="margin-left:1em">西域記云南印土有山濱海有白檀無能別者惟於夏中登高而望有虵繞者於是知之射箭記之冬即取也涼故虵繞</p>
遠與什書<p style="margin-left:1em">高僧傳云遠公與羅什書曰㫋檀移植則異物同薰摩尼吐耀則眾珍自積法輪不停軫於八正之路三寶不輟音於將盡之期等</p>
出自牛頭<p style="margin-left:1em">㫋檀出自牛頭山乾闥婆王居此山愛其香輪王出時鬼神取來上王其價貴</p>
為炭之喻<p style="margin-left:1em">百喻經云有人入海求寶得㫋檀木經歷多年方可得之市賣無人買者見人賣炭買者極眾遂燒以為炭喻求佛果者退為二乘也</p>
種桐免惡<p style="margin-left:1em">黑梵志經云其梵志命將欲終閻王化之曰汝當入我地獄梵志曰我得四禪優遊三界曰汝死有惡對也梵志遂取合歡梧桐花執至佛前種之供養得免墮惡道也</p>
木類多名<p style="margin-left:1em">童子問經云有善人之木龍木天木無憂木為跋折羅杵</p>
能照藏腹<p style="margin-left:1em">祇域經云見小兒負薪賣之見小兒五藏遂買其薪中有藥王樹枝一莖在人身上見其五藏遂得無病不治</p>
多根㫋檀<p style="margin-left:1em">金頂輪王經云有多根木此方廣州亦有又經音義云摩利之山或海此岸有去一切毒或無價等</p>
耶子人食<p style="margin-left:1em">法苑稽羅州人長三尺鳥啄食耶子兼出漿也</p>
伐樹蓋房<p style="margin-left:1em">僧祗律云闡陀比丘伐薩羅林樹欲造其房時有樹神曰莫伐令我男女暴露風雨無所依比丘曰但去莫住此中誰喜見汝便即伐之神來見佛佛集僧眾因之制戒不許</p>
五樹不伐<p style="margin-left:1em">律云一菩提樹二鬼神樹三閻浮樹四阿私陀樹五尸林樹不得伐也若比丘為三寶種樹一果樹二花樹三葉樹此但有福無過</p>
五樹可伐<p style="margin-left:1em">律云一火燒二龍損三自乾四風吹五水漂</p>
齒木之樹<p style="margin-left:1em">四分律云佛十五日降諸外道以齒木植之為樹一日而成二日花開三日結子四眾皆食等林樹者村人所依也又未呵子樹其子生不滿日在拘那<span class='corr'>含</span>佛塔前子中出油塗足日行三千里以葉拭即止</p>
多羅樹<p style="margin-left:1em">犬婆沙一十八云高逾百肘上有葉少實其形如蓋質幹雖長果甚少如素酌迦草也</p>
移菩提樹<p style="margin-left:1em">善見律云師子國天受王請菩提樹阿育王問諸大德可往不目連弟子佛在懸記五事一勑南枝去不用力斧自斷入金盆二昇室入雲三七日方下即便入盆茂盛布葉結實葉色黃玄種示現四勑至師子國作大神變五勑舍利一升致現如佛相光明倍於日明王即以紫磨金作盆圍九肘高肘厚八寸口如象鼻乘舡而往王自入水至頸接之現大神變而乃植焉在耳</p>
道門琪樹<p style="margin-left:1em">正理云玫瑰獸魄之樹不日舒光琉璃瑪瑙之枝無風自嚮</p>
合抱之樹<p style="margin-left:1em">老子云生於毫末從小成大又莊子云大椿以八千歲為春八千歲為秋</p>
橘柚地異<p style="margin-left:1em">吳越之國有樹名橘柚碧樹冬青實丹味酸江北為枳地異矣</p>
樹似人形<p style="margin-left:1em">漢時汝南平陽遂鄉有樹生如人不異身青黃色而白頭鬚稍長六寸一分京房曰王德衰下將立果然莽纂立</p>
伐樹復立<p style="margin-left:1em">漢建昭五年兗州刺史浩賞禁民社移立山陽橐鄉有大槐樹吏伐倒夜復立表廢而復興世祖立也</p>
宿昔暴長<p style="margin-left:1em">漢靈帝嘉平三年右校別作中有兩樗樹皆高尺餘其一宿昔暴長一丈麤大一園作胡人狀頭目鬚髮備足又長安西北六七里有樹中生人面生鬚髮等</p>
伐樹出血<p style="margin-left:1em">吳先主時陸敬叔為建安太守使人伐大樹下斧忽有血出樹斷一物人頭狗身走出叔曰此名彭仗烹食其味如狗肉矣</p>
乘樹蠶因<p style="margin-left:1em">昔有人家有馬一匹及兒女身遠征役女後思父語馬曰汝能取我父與汝為妻馬後失之至軍前其人識馬乘之而歸至家馬索其女嘶鳴不食父恥殺之以皮在庭女因戲上裹女飛空至樹而止乃為蠶食其葉樹名桑桑者喪也亦名天官辰為馬星蠶書曰天火則浴其種是蠶與馬同氣或謂蠶為女兒</p>
白楊合歡<p style="margin-left:1em">崔豹古今注白楊葉圓青楊葉長柳葉細長栘楊圓葉弱蔕微風大搖一名高飛一名獨搖蒲柳生水邊葉似青楊亦曰蒲栘合歡樹似梧桐枝葉枝弱葉繁並相交結每風來輒自解不相牽綴樹階庭使人不忘嵇康乃種之舍前杜仲皮有絲折之即見紫檀出扶南國色紫亦名紫檀</p>
木蜜如餳<p style="margin-left:1em">生自南方合體而甜嫩枝及葉皆可噉味甘如蜜解悶止渴其老枝根幹堅不可食細破煑之如蜜餳無異倍甜濃也</p>
蘇方黳木<p style="margin-left:1em">出扶南外國取煎為染色黳木出交州色黑而有文亦名烏文木</p>
漆樹似樗<p style="margin-left:1em">取其竹筒盛汁為漆食人生瘡又瓊樹魏文帝宮人絕所愛者莫愁瓊樹夜來陳尚衣巧笑皆曰夜在瓊樹側又洞冥有女香樹細枝葉婦人帶之其香終身不絕又有聲木太初二年東方朔從西郍汗國執歸得聲木十枝長九尺大如指賜臣執凶者汗死者折其樹五千年一溼萬歲一枯方朔曰見三枯矣有發日之樹出池寒國言日從雲來掩日風吹樹枝拂雲開日亦名開日樹樹有汁滴松脂又青金樹皮開有屑如金也</p>
</div>
<div class='div-other'><a id='mulu312' />
<p class='h2'>○花<span class='note-inline'>(四)</span></p>水陸各異<p style="margin-left:1em">長阿含云水花憂鉢羅花鉢頭摩拘物頭分陀利須乾頭花等皆水中所生柔軟香潔陸生花解脫瞻蔔婆羅陀須曼那婆師迦皆西域陸生之花也</p>
賣得大富<p style="margin-left:1em">莊嚴論云有近事筵客廣散眾花有一貧客得花安在頭上眾曰欲賣耶曰我欲賣與佛當得大富</p>
篋中自滿<p style="margin-left:1em">采花違王經云時波波羅奈國王性嚴急勑一人常采花供王其采花人逢於佛即以其花散佛大眾空篋而歸與親屬相別又違王恨殺不可免家屬泣別為開其篋異花滿中香鮮越常知是佛力將以上王王怪異問具陳如末王喜大與賞賜</p>
人花是佛<p style="margin-left:1em">萍沙王五願經云王有五願少年為王國中請佛聞說法悟道與隣國王為友隣王有寄金色花與萍沙王萍沙王曰我國有人花法花乃勑畫工寫佛像與十二因緣經寄往也</p>
天雨四花<p style="margin-left:1em">法華經云是時天雨曼陀羅華摩訶曼陀羅花曼殊沙花摩訶曼殊沙花此云適意花大小不同</p>
花散著身<p style="margin-left:1em">維摩經云舍利弗從文殊入室一天女散花供養至諸菩薩花悉落之諸聲聞花著衣不落舍利弗去之天女曰何為去花曰不如法曰自生分別</p>
憂曇有實<p style="margin-left:1em">五苦經云此有花無實有實無花遇佛出即放也</p>
花寶隨生<p style="margin-left:1em">賢愚經云有長者子有天花自落雨寶盈庭前生曾以花寶供佛所感如是</p>
問花之報<p style="margin-left:1em">報恩經云有一天女常在一花所欲花中自出白目連尊者曰何因曰汝前生曾於迦葉佛塔內以自首飾花用供養佛報</p>
花能續壽<p style="margin-left:1em">異相云海濟婆羅門發願有死者筋骨去離薰之令活如遊戲園花令續其壽返魂香也</p>
採花亡身<p style="margin-left:1em">增一經云忉利天有一天子與諸玉女上樹採花致枝葉死在人中不久命終又生龍中被金翅鳥食因貪花也</p>
射雀之報<p style="margin-left:1em">法句經云有一長者生子年二十與聚妻七日之後與妻後園中遊戲見一枝花好令夫上取又無人力夫自上樹失手墮地而死以因中曾射一雀之報也</p>
羯尼迦花<p style="margin-left:1em">慈恩傳云其樹葉如金色發萼開葉四時無閒</p>
青庭樹<p style="margin-left:1em">高僧惠約忽感野媼賷書數卷致經案上兼賷異樹自植於庭曰青庭樹也此樹葉綠花莖扶疎</p>
青蓮生鉢<p style="margin-left:1em">續高僧傳云佛圖澄化石勒不可理悟澄鉢盛水咒生青蓮花光色曜目因是生信澄曰王者化洽宇內則四靈表瑞正弊道消則彗星現於上等</p>
譬之白蓮<p style="margin-left:1em">法華經云以妙法能離生死淤泥喻似蓮花出水白者眾色之本故法喻為名</p>
四時開異<p style="margin-left:1em">釋迦方誌云西土有四色蓮花常於四時開發隨時異也又有蓮花太子</p>
八萬四千<p style="margin-left:1em">法華經七云去法座不遠化作八萬四千七寶蓮花黃金為莖白銀為葉甄叔迦寶以為其臺矣</p>
目湛青蓮<p style="margin-left:1em">俱舍云自青蓮罷笑白毫掩色佛目似青蓮花之葉也故淨名經云目淨修廣如青蓮等</p>
此最勝故<p style="margin-left:1em">般若論云蓮花供養最勝餘故各葉亦有所表人中十葉天中百葉菩薩千葉也</p>
蓮花隨步<p style="margin-left:1em">報恩經云鹿母夫人因中守園母送食遲發惡言我母不如鹿也母送食至有辟支佛空中過請下以食供養後生鹿腹中感蓮花承足步步而生</p>
遠公蓮社<p style="margin-left:1em">高僧傳云遠公在盧山與晉朝諸名賢結安養社歿者池中生蓮遠公遷化花皆變白至今在</p>
七日乃萎<p style="margin-left:1em">感通三寶錄云曇延弟子道遜講涅槃經一百遍貞觀四年虞鄉令崔義直請講後講經罷行於講所生蓮花百莖七日乃萎矣</p>
蓮花五色<p style="margin-left:1em">寶林傳云六祖住曹溪法泉兩寺法泉寺有師子國王五色蓮花數株</p>
蓮花九品<p style="margin-left:1em">無量壽經云西方八功德池中有四色蓮花大如車青色青光等九品者隨忍界人行有九品等各於中生時亦不等</p>
藕如人臂<p style="margin-left:1em">十誦律云比丘執病許食藕池水中物及木果時有比丘患目連為至曼陀尼池中取藕如人䏶或如臂者汁如香乳味甘如蜜也</p>
麄似車軸<p style="margin-left:1em">起世經云北州有藕與此無熟池諸金山內藕同麄如車軸其白如雪味甘如蜜</p>
寺名施藕<p style="margin-left:1em">立世論云金山邊有象王居食其池藕舍利弗病醫師言須得其藕令目連往取象王知象載負飛空而至施與舍利弗便名施藕寺也</p>
荷芡烏蓮<p style="margin-left:1em">古今注云芡音儉南人呼也亦名鴈頭亦名鷄頭形狀似也亦名[花-匕+殳]葉似荷文蹙衂如沸實亦有芒刺其裏如珠可食子愈飢烏連葉似鳥翅一名烏羽一名鳳翼花鈿六葉色多綠紅者紫點綠者紺點俗呼人中仙人花一曰蓮纈花又酒盃藤出西域藤大如臂葉似菖花實如梧桐子花堅可以酌酒自有文章映徹可愛廣大如指味如荳蔻香美消酒士人提酒來至藤下摘花酌酒以醉復醒國人保也其實不傳外國張騫入大宛得之事在張騫傳也</p>
苔蘚荼藜<p style="margin-left:1em">苔蘚空室無人行處即生或青或紫一曰綠蘚一名綠錢荼藜者荼紫色藜青色其味辛苦食之明目或紫色者名之紫藜青名青藜其長苦者名為馬藜又卯蘇俗為小胡國有蔴十許子共為一株二籜裏名胡蔴尤於小蔴俗呼大蔴又揚州人謂荺為班杖不知食之即南人謂菹為蕺又蘘荷似藕苴色紫花生根中花未散時可食久留則消爛不為實也葉似薑宜廕翳之地當依陰而生又燕支花其葉似蒯西方染石為燕支中國為紅藍以染粉為婦人血色今以重絳為胭脂非燕支所染紅者赤白之間為之紅苦葴者亦名酒漿草一名蘵子在裏形如皮弁初生青熟即赤裏有實正圓如珠亦隨裏青赤長安小兒呼為洛神珠一曰王母珠一曰皮弁草</p>
羊躑躅花<p style="margin-left:1em">黃羊見之躑躅食之即死不敢前進因以名焉荊葵一名茙葵一名芘芣花似木槿而光色奪目有紅紫白赤葉莖不殊但花中花色有異亦名蜀葵又芙蓉一名荷花生池澤中實曰蓮子最秀異者名為水芝一名水花色有赤白紅紫青黃紅白二色者多也大者百葉又牛享問曰物有什類乎曰類也有識乎曰無也何為生乎曰有生有識蟲類有生無識木類不生有識鬼神類不生無識水土類也</p>
花雨五緣<p style="margin-left:1em">慈恩疏云一香不其臭表消障惱二嚴國土表身淨三敷榮表將說法四結得果五見者歡喜等</p>
憂曇鉢花<p style="margin-left:1em">此云瑞應輪王出世即有出法華經疏也</p>
</div>
<div class='div-other'><a id='mulu313' />
<p class='h2'>○果<span class='note-inline'>(五)</span></p>樹生五果<p style="margin-left:1em">中阿含第十云昔輪王時有一樹生五枝果亦各別王太子臣沙門庶人所食各別有天護之後因取果折枝天嗔令果不生王告天帝天帝復怒令顛倒輪王泣之天帝息怒乃今仍舊五果復生矣</p>
食果留種<p style="margin-left:1em">莊嚴論云有二女人得菴羅果一女食時留子種之一女和子食盡如人業報不種見他種者復得果生疾他生惱不自修種</p>
種果相似<p style="margin-left:1em">處胎經種苦種苦果種甘種甘果為善善果為惡惡果種果必不顛倒也</p>
取之倍增<p style="margin-left:1em">十住云閻浮取一生二取二生四如是倍增其果極大其味極美福業感</p>
果味失身<p style="margin-left:1em">般若論云有王太子著味園中有鳥巢於香山中取好果飼子悞隨地園人得之上王太子見而索食後常令供之無即殺汝園人伺鳥銜來奪之飛鳥母怒後銜毒果來王子被藥殺矣</p>
果有六味<p style="margin-left:1em">正法念經云天帝喜園有六味果一一各別有無厭味食與香皆飽</p>
果大如甕<p style="margin-left:1em">立世論云有二比丘得通至閻浮樹下見實以手捉蔕盡臂不至其子香氣馥鬱甘美與世不同果中之上</p>
果如人相<p style="margin-left:1em">立世論云有人果樹其果初生如男女纔十五六其熟如盛年欲嫁莊嚴可愛未離欲者見皆生染熟落樹下猶如尸林</p>
果生鐵丸<p style="margin-left:1em">雜阿含云有沙彌守寺果園私盜七枚與自和種乃感鐵丸從空而下入口出腹燒爛</p>
談梅止渴<p style="margin-left:1em">大佛頂萬行經云談說醋梅口中水出思踏懸險足心悛[怡-台+(止/(止*止))]修善止惡如此</p>
大如冬瓜<p style="margin-left:1em">西域記云鉢那國有果大如冬瓜內數十如鵝卵其味甘美其色黃白或生於根或生於枝根者茯苓類也</p>
延壽三百<p style="margin-left:1em">述異記云有人採松子上見一果形甚可愛其香異常疑是神仙之物因摘而服之延壽三百歲矣</p>
柰女之果<p style="margin-left:1em">祇域經云王園有柰甘而且美狀亦丈除王園有餘處無之後因王與梵志食被將其子藏而種之以乳灌溉後生大樹樹生一女端正異常乃諸王競娶萍沙得之生祇域</p>
奈出池中<p style="margin-left:1em">賢愚經云有王園子池中忽得一柰異常鮮潔乃上於王王令常供此果園子無處更得乃池邊哭龍為現身與果令於王處求其齋法等</p>
枸椽似橘<p style="margin-left:1em">俱舍三十云椽果似橘於花時塗紫礦汁後果熟時其穰即赤色能愈眾病稍大於橘枸音鈎亦音矩</p>
甘實陸駮<p style="margin-left:1em">甘實形如石榴名壺甘又陸駮葉如豫章皮多癬駮又㮕葉似柿實小味甘枳椇一名樹蜜又云木餳實小而尖其形拳曲棘實曰棗杼實曰橡杼暑祚二音棗實曰椹柘實曰水注[木*號]恥斯二音實曰佳匏瓠也壺蘆無柄瓠有柄曰懸瓠可為笙曲沃尤善秋乃可用膝其裏又西域記云迦胒色迦王威伏諸國乃至漢太子入質因將桃梨種有之至今彼國號漢王子桃梨也</p>
青田變酒<p style="margin-left:1em">烏孫國有青田核莫測其樹色形其子大如六升瓶瓠以水在中斯須如酒漢劉璋曾得兩核集賓客二十人設之一晝一熟人皆醉也不可久置其味即苦號青田酒亦名青壺酒又漢鄭弘文帝時為鄉嗇夫行官京洛至夜宿一埭埭名沈釀於埭逢故人四顧荒郊村落絕遠沽酒絕遠懷抱不申乃以錢投水中依萍其飲盡夕酎暢人皆大醉因名沈釀川明旦乃各分首焉埭音大疊土也</p>
物有五種<p style="margin-left:1em">律云一節種蘆竹之類二枝種石榴楊柳三子種下子之類四根種移植者五空種靈芝之類又云樹有四千五百種木有一千種草有八千種藥有七百四十香有一百二十</p>
紫輕梨<p style="margin-left:1em">洞冥云塗山之比梨大如升又云斗紫色千年一花又玉葉李色如碧玉數十年一熟味酸甘韓終常食因以為名有紫柰大如斗甜如蜜核紫花青研有汁可染物其煎之亦名闇衣柰又閻浮果取一生二取二生四倍倍</p>
</div>
<div class='div-other'><a id='mulu314' />
<p class='h2'>○棗<span class='note-inline'>(六)</span></p>波斯棗<p style="margin-left:1em">百一羯摩四云西土之樹形如此方椶櫚獨生其將至此方番禺有果如乾柿號波斯棗也</p>
棗不知熟<p style="margin-left:1em">法炬經云二人入山一智一愚愚者見棗取而食之智者云此棗未熟愚者食之無味復得熟者亦不肯食謂無味也又本行經云有千年棗樹</p>
蠕蠕算棗<p style="margin-left:1em">續高僧傳云那勒尊者西域人與一蕃客蠕蠕而准友相善有前信州刺史綦母懷文慕那勒道德終不深與之言文讓之那勒曰此人有藝善算時庭前有棗樹此人能知其數文不信喚之共賭馬一匹仍須知多少蟲食者蠕蠕取線量之知數不差被賭卻馬也又舉一棗葉</p>
棗以充飢<p style="margin-left:1em">法苑云天上有薄福天子下於人間摘棗而食人見形異乃恠而問之曰我非是人是忉利天子雖有宮殿福薄無食也又正理論云王文之棗金色之梨出自仙都也</p>
細棗有膏<p style="margin-left:1em">洞冥記云嶗嵻山臨碧海上萬年一實如今軟棗咋之有膏膏可然燈西王母獻帝又有王文棗大如瓜又忉利天子貧無食下界摘酸棗食之又安期異棗大如瓜瓠</p>
</div>
<div class='div-other'><a id='mulu315' />
<p class='h2'>○草<span class='note-inline'>(七)</span><span class='note-inline'>(芭蕉附之)</span></p>草有八萬種<p style="margin-left:1em">寶性功德草柔軟曰右旋身觸生諸樂寶性功德草柔軟左右旋身觸生樂冬夏亦不衰矣</p>
吉祥施草<p style="margin-left:1em">本行經云佛將成道詣菩提樹天帝化為刈草人菩薩問曰何草名何曰名吉祥草亦然曰事吉祥成何不施也吉祥施草菩薩受詣道樹敷金剛座上而成等證覺</p>
草木為人<p style="margin-left:1em">處胎經云山河石壁草木皆變化為人形名無異與眾不殊也</p>
草不得履<p style="margin-left:1em">萬行首楞嚴經云比丘路行不得踏踐草及大小便與四分律同佛勑不許又法華經云草木並茂</p>
污草生嫌<p style="margin-left:1em">律云萍沙王宮屬欲出遊園預令洒掃六羣知已先入園內大小便涕唾污他宮內侍女衣等白佛製戒不許</p>
如菅之喻<p style="margin-left:1em">出曜經云如執菅草緩即傷手急即無損如持戒者</p>
草木猶赤<p style="margin-left:1em">西域記三云薩埵捨身救虎之處草木皆赤人貴其處立塔在基至者悲愴及闍提太子為父母捨身割肉處亦然又檀特山須達拏捨兒女處草木路邊亦赤也又草繫比丘護戒不傷草命等</p>
商諾迦草<p style="margin-left:1em">寶林云西土此草生一莖有聖人得道分為九枝表九條故云九枝秀草</p>
聞雷而長<p style="margin-left:1em">涅槃經云芭蕉故無心耳何以聞雷而長如葵向日橘宜死尸石榴宜磚石骨糞造化力又淨名云是身如芭蕉中無有堅處花生即死又寄歸傳云西域以業藉食也洞冥有照魅草明莖草夢草以蒲亦名懷夢草色紅帝思李夫人朔與帝一枝夜即夢也</p>
草如人形<p style="margin-left:1em">漢光和七年陳留濟陰東都草生作人狀操持弓弩牛馬龍虵鳥獸之形白黑各如其色表黃巾草賊先兆也</p>
龍髯草<p style="margin-left:1em">孫興公曰世稱黃帝鍊丹於鑿峴山得仙乘龍上天羣臣援引龍髯而落生草故曰龍鬚非也自有龍鬚草今江東有虎鬚草亦可為蓆又曰王母蓆可是王母騎而墮其鬚乎</p>
碧草如麥<p style="margin-left:1em">洞冥云琨瑤出碧草去玉門九萬里其草如麥割之釀酒味如醇酎飲一合三旬不醒取甘泉水隨飲即醒又吉雲澤有吉雲草二千年花秣馬不飢有五色雲露方朔得之上帝食者愈病不老</p>
</div>
<div class='div-other'><a id='mulu316' />
<p class='h2'>○甘蔗<span class='note-inline'>(八)</span></p>甘蔗之種<p style="margin-left:1em">本行經云佛是為甘蔗種本大茅草王亦有此種後求仙悞被獵人射殺血墮於地生二莖甘蔗生童子童女</p>
生漿不絕<p style="margin-left:1em">出曜經云萍沙王感甘蔗生漿不絕王食太肥佛曰王之福感過肥節食即減</p>
恃世作福<p style="margin-left:1em">百喻云如二人種甘蔗好賞惡罰一人云我用甘蔗汁澆之必好乃俱死也如人恃世作其福業不可得</p>
用以施僧<p style="margin-left:1em">雜寶藏云有羅漢持鉢次第到壓甘蔗師家兒婦以甘蔗施羅漢姑以杖打因是命終生忉利天又法華經云譬如甘蔗稻麻竹葦等</p>
赤節皆倒<p style="margin-left:1em">雜事律云甘蔗節赤病生即皆倒死如女人於佛法中出家法眾消溺也</p>
</div>
<div class='div-other'><a id='mulu317' />
<p class='h2'>○竹<span class='note-inline'>(九)</span></p>竹生童子<p style="margin-left:1em">寶樓閣經云有三仙人山中修道至求大果於其住處醍醐消沒生三寶竹七寶為根黃金作枝葉葉上皆有真珠十月後各生一童子端正異常也</p>
竹園迴施<p style="margin-left:1em">釋迦譜云迦蘭長者有大竹園先與外道後見佛僧悔之欲卻施佛林神知意驅出外道長者大喜為佛造寺如人入者皆息欲心矣</p>
三竹祥集<p style="margin-left:1em">善見律云師子國帝須王國有山名車多迦竹林中生三竹大如車轅一名藤杖二華杖三鳥杖銀青碧色藤杖花遶華杖眾花羅网鳥杖眾鳥集皆是吉祥之類又般若論云竹生子即死如騾有胎如人有菩提心苦身自滅</p>
竹王廟<p style="margin-left:1em">法苑云漢夜郎[月*逐]水竺王祠昔有女子浣衣小濱有大竹流入女足間推之不去有小兒啼聲破之得一兒長有才智後為王立廟乃至擊石出水</p>
</div>
<div class='div-other'><a id='mulu318' />
<p class='h2'>○葡萄<span class='note-inline'>(十)</span></p>有心得福<p style="margin-left:1em">譬喻云昔有一貧家葡萄欲熟擬施道人君王所取一月道人不來後見施之道人曰君一月有心得福多矣</p>
葡萄為酒<p style="margin-left:1em">俱舍云西方俗有葡萄漿如酒亦微有惛醉也道人許飲酒非也</p>
葡萄手<p style="margin-left:1em">大悲經云若為菓瓜穀稼者求葡萄手讚曰甘蔗葡萄及果瓜載春迎夏盡開花驅馳舞蝶爭攢蘂招引童兒忘聚沙惠澤既能資稼穡恩光的是滿人家再三友囑楊枝手借與香風長道芽</p>
</div>
<div class='div-other'><a id='mulu319' />
<p class='h2'>○蘿蔔<span class='note-inline'>(十一)</span></p>因為姓氏<p style="margin-left:1em">異相云上古有相好食蘿蔔後有子孫因是好食立姓</p>
咒死犯戒<p style="margin-left:1em">優婆塞戒經云有人從園主乞蘿蔔主曰有價不曰無主曰朝夕之資如何客便怒以咒咒之其園內蘿蔔一時枯死佛言此人計直犯盜令他失財同賊也又佛記一外道食蘿蔔而致死</p>
</div>
<div class='div-other'><a id='mulu320' />
<p class='h2'>○瓜菜<span class='note-inline'>(十二)</span></p><span class='corr'>瓜菜</span><p style="margin-left:1em">龍肝瓜素葉瓜</p>
盜瓜嫌月<p style="margin-left:1em">雜阿含云有人盜瓜見月欲出而說偈云明月汝莫出我待盜其瓜我持瓜去已任汝現不現喻不可得也</p>
瓜是人頭<p style="margin-left:1em">法苑云唐洛州都督酇公竇軌性好殺戮初為益州行臺僕射多殺將士後至冬病甚困忽有一人將瓜一盤來再看並是人頭索命因是卒矣</p>
求瓜施種<p style="margin-left:1em">法苑三云三國時吳有餘光常行幻術花市市人乞不得求子便種續生引蔓熟摘之其賣瓜者覺少棗果同也</p>
瓜形名異<p style="margin-left:1em">說文云瓜者華也謂治擇也廣雅云龍啼獸掌龍肝素葉羊[骨*犬]兔頭桂髓蜜筩小青大班皆瓜名也又種瓜移井等</p>
菜乞不從<p style="margin-left:1em">十誦云六羣比丘從園圃求菜不得即咒死或大小便令死佛因制戒不許</p>
樹衣可食<p style="margin-left:1em">南中記云金華山有樹衣菜僧採食之也</p>
胡<span class='corr'>荾</span>不食<p style="margin-left:1em">不空云持念者不許食也本穢草西域亦名香<span class='corr'>荾</span>博物誌云張騫西域得種種之又江南呼葫[卄/畿]</p>
韮悉耕之<p style="margin-left:1em">高僧靈裕講經將半見近韮園裕欲去之主人留耕韮種稻道俗俱伏施袈裟千領等</p>
葱韮不食<p style="margin-left:1em">楞伽經云佛言大惠蔥韮蒜薤臭穢不淨能障聖道亦障世間淨處何況佛土勿食矣</p>
五辛不許<p style="margin-left:1em">雜阿含云何者為五辛一大蔥二草蔥三蒜四興渠五蘭蔥涅槃經亦不許食</p>
治病權開<p style="margin-left:1em">律云若為治病塗瘡須在別房七日後澡嗽令氣盡方得入眾也</p>
蒜盡拔去<p style="margin-left:1em">四分律云偷羅難陀比丘尼詣蒜園其主不在令沙彌盡拔去被俗譏訶乃至白佛佛言往昔園主曾為婆羅門死作金鵝日來遺妻女金毛後妻女貪金伺而捉之總取其毛如今被他取蒜或作鴈同又經云肉為毛萊矣</p>
</div>
<div class='div-other'><a id='mulu321' />
<p class='h2'>○芥剌<span class='note-inline'>(十三)</span></p><span class='corr'>芥剌</span><p style="margin-left:1em">掌中芥其子在掌吹之長三尺然後植之</p>
芥子體滅<p style="margin-left:1em">增一云舍利弗欲入滅諸聖弟子隨逐戀慕舍利弗曰何況我芥子之體不滅盡乎生者皆歸死佛亦入滅</p>
芥納須彌<p style="margin-left:1em">維摩經云以須彌高廣內芥子中故云須彌本不有芥子體元空將空納不有何處不相融又央掘經云三千世界芥子中四海須彌歸一毛孔</p>
芥子之空<p style="margin-left:1em">月上女經云芥子有空不及大空能受山海大地喻大乘芥子空喻小聖又不空罥索咒白芥子打修羅窟所願皆成也</p>
芥子之喻<p style="margin-left:1em">譬喻經云芥子滿城百年一等又法華經我觀三千界內無芥子許非是菩薩捨身命處</p>
因<span class='corr'>刺</span>悟道<p style="margin-left:1em">楞嚴經云畢陵伽因乞食毒<span class='corr'>刺</span>傷足遂觀身苦無常因緣而悟道也</p>
喻貪嗔癡<p style="margin-left:1em">德元經云滅此毒刺</p>
為不饒益<p style="margin-left:1em">中阿含二十云靜以亂為刺善以惡戒以破戒禪定以散亂皆為刺也</p>
因言入脚<p style="margin-left:1em">十誦律云有鬬牛力大者賭金主曰黑曲角與我用力牛慚之輸牛曰人前讚我言好即勝主又索賭曰妙角即勝或曰前何力少因曰言如刺入腳</p>
蒺藜難論<p style="margin-left:1em">雜阿含云有外道作論名曰蒺藜來問難何以表難答難佛佛言汝難施者貧佛言未損也業通三世</p>
刺傷佛脚<p style="margin-left:1em">本起經云佛被刺隨上至梵世終不能避乃傷佛足以因中曾商主入海競傷他人報</p>
</div>
<div class='div-other'><a id='mulu322' />
<p class='h2'>○雜草<span class='note-inline'>(十四)</span></p>鳳葵丹色<p style="margin-left:1em">洞冥經云鳳葵葉長四寸色丹久食令人身輕肌滑赤松子餌之三千歲乘黃虵入水得黃珠一枚如真金色或云是黃虵卵故曰虵珠亦曰消疾珠時人語曰寧失千里駒不失黃珠</p>
五味却睡<p style="margin-left:1em">有五味草初生味甘花時醋食之使人不睡因名不睡草末國多獻人長四寸織龍鱗毛布以文石為床人形雖小屋宇崇廣織鳳毛為錦以飾為錦帳幕</p>
龍爪薤<p style="margin-left:1em">長九尺色如玉煎之有膏以和紫芝為丸服一粒千歲不飢故曰薤和膏身久生毛矣</p>
掌中芥<p style="margin-left:1em">葉如松子取其子於掌中吹之而生一吹長三尺而止終後移之於地上若不經掌中吹者不生服之能空中孤立足不攝地亦名躡空草</p>
指方草<p style="margin-left:1em">帝見彗星東方朔折指方草以授帝帝指星隨手即滅出三夜野獸皆鳴別謂獸鳴星指佞草萱莢草生堯階</p>
龍肝瓜<p style="margin-left:1em">長一尺花紅葉素冰谷出仙瑕丘仲賣藥得食之千歲不渴爪上常如霜雪刮嘗如蜜帝封太山從者皆賜冰谷素葉之爪</p>
碧菱草<p style="margin-left:1em">玄翠水中有碧菱狀如鷄飛翔鷂芝仙人毫伯子常遊翠水之岸採菱而食令人骨輕身生綠毛羽也</p>
雲菹玄草<p style="margin-left:1em">雲菹以玄草蕨金蒲甜蓼菓以青樓龍爪白芋紫莖寒蕨地花氣葛於地下生花或入十丈及得屯葛乃根倒出亦名金虔髮草因名紫葉鬚葛也</p>
不老芝草<p style="margin-left:1em">武帝暮年彌好仙術與方朔狎帝曰朕所好甚者不老可得乎朔曰臣能使少者不老帝曰服何藥朔曰東北有地曰芝草帝曰何以知之朔曰三足烏下不聽食此草義和以手掩烏月不聽食此草鳥獸食者則美悶不能動帝曰子何以知之朔曰臣小年掘井陷落地下數十年無託寄有人引臣數往此草中隔紅泉不得渡其人以一隻履與臣臣泛紅泉得至此草之處臣採而食之其國人皆織珠玉為業邀臣入雲歂之設玄琱枕刻黑玉銅鏤為日月雲雷之狀亦曰鏤雲枕又薦蛟毫之白褥也蛟毫織也此毫柔而冷常以夏日舒之因名柔毫又有水藻之屏臣舉手拭之恐水流濕言光如此矣</p>
</div></div>
<p class='juan'>釋氏六帖卷十八終</p>
</div><!-- end of div[@id='body'] -->
</body></html>