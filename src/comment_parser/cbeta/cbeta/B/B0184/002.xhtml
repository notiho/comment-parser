<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>顯揚正法復古集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu2' />
<p class='juan'>顯揚正法復古集第二</p><p class="byline">長泉律院苾芻道光普寂撰</p>
<div class='div-orig'><p>四明禪宗。分為三門。一祖承。二宗致。三修證。初祖承者。謂初祖大師壁觀少林。不必行化。後有神光。投乞安心。祖曰。將心來。吾與汝安心。光曰。求心不可得。祖曰。吾與汝安心了。光於言下大悟。改名慧可。乃嗣法為第二祖。是其濫觴也。其餘有道育尼總持等數人。亦得開化而<span class='corr'>已</span>。其道未至大振焉。至於五祖下出於二支。謂大鑑。大通。南北岐宗。自爾<span class='corr'>已</span>後五葉分彩。黼黻其道。宗風勃興瀰滿海宇。</p>
</div>
<div class='div-commentary'><p style="margin-left:1em">是宗系嗣。載在史傳。今不復出。</p>
</div>
<div class='div-orig'><p>二宗致者。謂此宗以直指人心見性成佛。為其宗致。而心性之難見也。猶鵝王唼水中乳。亦如冶工鍊石中金。雖指之驀直。其於見之者。必有難易有頓漸。</p>
</div>
<div class='div-commentary'><p style="margin-left:1em">後代有一般禪者以謂。吾宗乃直指見性之道也。諸宗竝迂廻之道也。動誇直指。貶抑教乘。<span class='note-inline'>(云云)</span>。寂曰。是謬之甚矣。凡大乘教典。如楞伽。楞嚴。維摩。思益。圓覺。華嚴。般若。法華。涅槃。兩部祕經等。竝皆直指人心見性成佛之直道也。何以故。由如上諸經。皆以諸法實相第一義諦。開悟眾生故。諸法實相第一義諦。非是心性而何也。是名大方廣佛華嚴。亦名般若波羅密。亦名妙法蓮華。亦名大涅槃。亦云大圓覺。亦名首楞嚴定。亦名大悲胎藏。亦名阿蓮月。亦名佛性。亦名法界。亦名如來藏。淨名曰。一切眾生即菩提相。一切眾生即大涅槃。普賢觀經曰。大乘因者諸法實相。大乘果者諸法實相。智論曰。離諸法實相。皆名魔事。又直指心性。為大直道。涅槃師子吼品。直觀心性。是名上定。地持謂之自性禪。楞伽為之如來禪。文殊般若言之一行三昧。此等諸文不遑縷舉。然上諸經中。橫說縱說。文義宛轉。空有二門助顯實相。是即如來藏體內之方便。如空中畫。豈可謂之偏權也。此若權理則。禪祖所施理致機關千變萬化。皆亦謂之權理耶。如彼華嚴法華兩部祕經等。文文句句曼荼智印。尚不可謂之指也。何直非直之論矣。譬如仙人。手執紅羅扇掩面。立于彩雲裏。其在地瞻望者。或見彩雲。或見羅扇。或見仙人手足。或見仙人之全體也。喻況可知。深位菩薩則。固所無論也。名字位中佛眼纔開則。自知上之諸經。是文字即非文字。至玄至微。無過上無等等之大法寶也。是其見全體者矣。其謂之教乘而非直指見性之道者。其猶如彼之見雲見扇者也乎。有人云。禪宗者。固離機根。離教說。莫與教乘匹矣。雖是扶宗之務而非可咎。而非公心之論也。何者三乘證道。皆離機根。離教說。豈獨禪宗離機離教乎。當知禪之與教門庭雖殊。歸宿無二矣。</p>
<p style="margin-left:1em">問。教中判教理智斷行位因果。禪宗則示一超直入如來地等。如何言禪教同歸耶。</p>
<p style="margin-left:1em">答。雪巖。曰。忽爾天崩地陷。豁開萬劫迷雲。親見本來面目也。只是暫時岐路。喚為敲門瓦子。不是家珍。溈山曰。可中頓悟正因。便出塵階漸。經曰。理則頓悟。乘悟併消事。非頓除。因次第盡。此事雖無修無證。但盡凡情。別無聖解。盡凡情豈容易。於如來地中設四十二位。其實則不過盡凡情而已。盡凡情豈容易。睦州云。大事未明。如喪考妣。大事既明。如喪考妣。若能於此數語熟讀思惟。則禪教同歸之旨了然。不俟予答。彼之禪祖。破相呵教。驅出教中之幣魔之旨。如前卷辨之。</p>
</div>
<div class='div-orig'><p>世有少室六門。傳說。六門全初祖之製作也。</p>
</div>
<div class='div-commentary'><p style="margin-left:1em">寂竊謂。此書蓋後人之所集。而真偽混雜可辨。</p>
</div>
<div class='div-orig'><p>彼第三門示二種入。夫入道多途。要而言之。不出二種。一是理入。二是行入。理入者。謂籍教悟宗。深信含生同一真性。但為客塵妄想之所覆。不能顯了。若也捨妄歸真。凝住壁觀。無自無他。凡聖等一。堅住不移。更不隨於文教。此即與理冥符。無有分別。寂然無為。名之理入。行入者。謂四行。其餘諸行。悉入此中。何等四耶。一報怨行。二隨緣行。三無所求行。四稱法行。乃至說偈言。外息諸緣。內心無喘。心如牆壁。可以入道。具如彼出。</p>
</div>
<div class='div-commentary'><p style="margin-left:1em">寂謂此二種入者。蓋乃少林為不能直見者。而垂誨爾。是文能與教乘而符合焉。可謂正法正修行也。法華玄義云。夫實相幽微。其理奧。如登絕壑必假飛梯。欲契真源。要因教行。故以教行為門。乃至佛法不可宣示。趣緣說者。必以四句詮理。能通行人入真實地。又云。四門入清涼池。是門無礙。非唯利者得入。鈍者亦入。非唯定者。散心專志精進者。亦得入。般若有四種相。所謂有相無相。乃至非有相非無相。般若尚非一相。云何有四相。亦是入般若門也。又云。般若波羅蜜。譬如大火焰。四邊不可取。邪見火燒故。若不觸火。溫身熟食。若觸火。火則燒身。身既被燒。溫食無用。四門本通般若辨大事。若取著者。則成邪見。云云。又云。籍教發真。則以教為門。若初聞教。如快馬見鞭影即入正路者。不須修觀。若初修觀。如夜見電光。即得見道者。不更須教。竝是往昔善根習熟。今於教門得通。名信行。於觀門得通。名為法行。若聞不即悟。應須修觀。於觀悟者。轉成法行。若修觀不悟。更須聽法。聽法得悟。轉成信行。教即為觀門。觀即為教門。乃至喜見城千二百門。實相法城。豈唯一轍。云云。此文顯禪教不相離之明訣也。然則禪教兼弘。而不相妨者。是正法也。若執一廢他者。是弊也。弊之極者。是邪也。今立二義。以辨禪教之不可缺焉。何等為二。一約攝機寬狹。二約學行次第。初攝機寬狹者。一切眾生機類不同。東為二類。謂信行法行也。若有禪缺教。則彼信行者。以何入理。若有教無禪。則彼法行者。無由得悟。豈非禪教竝行。而攝機周盡乎。二約學行次第者。謂閻浮一化學佛之徒。以先聽正法。次作正思惟。後立正修行。而為正轍也。何者若人有宿善力。得聞正法。則必生正信解。生正信解。則必起正修行。正修行逼真位。必離文字相。離言說相離心緣相。離能所取。離陰入界。諸相絕離。乃發於無分別智光。是名如理智。是智無間生後得如量智。二智所照一切諸法。即空即假即中。不可思議第一義諦。而非心意識之所圖度也。然則從教入禪者。即是一切學人進趣次第。理固應爾。豈非禪教相成不可缺也乎。是故其學教者。區區乎名相義學之戶庭。而不進於離文字。離名相之堂奧者。是愚也。其參禪者。籍口於不立文字教外別傳。而參得不合教之禪者。是邪也。今此二種入中。所謂理入乃利根法行者。而尚初曰籍教悟宗。後乃言更不隨於文教。進趣方法能符順於教乘之致。可謂此二種入。乃未悟者之學範也。</p>
</div>
<div class='div-orig'><p>如彼破相悟性等論。偏呵有相者。蓋乃為醫時人馳逐義解。膠執有相之見病而<span class='corr'>已</span>。非閉方便進趣之門也。自爾已後。陳隋及李唐之初。其道淳朴無復異致。至五祖下出二支。宗風稍殊。大通則仍由古轍。方便正修。雙運理致。機關竝施。是曰北宗。大鑑則單提本分。壁立萬仞。其道斷斷乎不涉旁岐。是曰南宗。其北宗者漸漸衰微。其南宗運運興盛。南宗漸岐。遂成五派。謂臨濟。曹洞。溈仰。雲門。法眼。五派之禪門庭雖異。宗致則一。溈仰父子道望巍峨。宗風清邈。千眾欽服。大鳴于時。二師之後。玄音絕響不復聞焉。法眼之道。三傳至於永明。其宗大振。而乏於系嗣。不流于世傳說。是宗弘於高麗矣。其雲門宗者。至於雪竇法道隆起。後漸微而承嗣焉者蓋少矣。但有臨濟曹洞二宗。其道興盛。氾濫支桑。如夫臨濟門下。宗風峻絕。一言半句如鐵饅頭不可咬嚼。一問一答如大虛空不可捉模。要教學人。直到意路不到之地。瞥轉玄機。而多生熏習般若。具大信心大聰明者。值此手段。則有破萬劫之闇於一時。起千歲之魘於一呼之神驗也。若中下之機者。容易參是禪則動也。認生死根本。以為佛知見。計徧計妄情。以為平常心。恰如錦繡以裹癕疽。其甚者則為鹵莽滅裂之漢矣。</p>
</div>
<div class='div-commentary'><p style="margin-left:1em">南泉所謂平常心是道者。是即玄機瞥轉一回。出陰入界。離根境識者所得。包括三世。含容十虛之第一義心也。昧者執無始時來。虛妄熏習所積聚之大禍母。以為是平常心也。是大道也。其猶如珍襲燕石以為夜光也乎。</p>
</div>
<div class='div-orig'><p>如曹洞門下。宗風綿密。禪工夫不容滲漏。一以朴實槩括學人。實醫瞞肝儱侗之祕術也。其道久之稍稍生弊。或以遏捺心想而為究竟。彷彿乎婆羅門計無想定。以為解脫。或開證乎我法之域。認作聖解。殆乎似雨眾米齊之計神我也。比之鹵莽滅裂之漢。其過似微。而其為禪病則一矣。宋有永明。揚岐。黃龍。圓悟。大慧。宏智。真歇等。元有高峯。中峯等。明有楚石。紫栢。憨山。雲棲。鼓山等。是諸大老。孜孜乎扶揚祖道。搰搰焉矯救時弊。內證淺深吾不得知。而閱其遺文其識中正其論破實。機辨生熟。法甄邪正。明未悟已悟之不可混。示方便正修之不可離。可謂參學之明範也。其書見行。須者可尋。三修證者。此中分二。初正明修證。二辨未悟<span class='corr'>已</span>悟。初正明修證者。謂學道之器。凡有三類。謂上中下機。其上機者。今且不論。</p>
</div>
<div class='div-commentary'><p style="margin-left:1em">古人以五五百歲。漸久而漸漓。愈趍而愈下。比之鳳凰庶鳥。又有云。佛世六群。猶賢於滅後馬鳴龍樹等諸大士。六群比之身子目連等。優劣可知。而其身子目連等。猶屬之根鈍障重。況其餘乎。況末世學人乎。像末之世。其中機者應希。況上機乎。</p>
</div>
<div class='div-orig'><p>若夫中下之機。則初先應籍三經五論。而信得於染淨緣起正因果理。人法二空。及自己心性如來藏心。一切諸法本來寂滅。自性涅槃。猛發生死出離心。安住無上菩提心。次應捨遺於世間五欲名利官榮愛憎違順等。如脫敞屨。而後熟讀憨山禪師方便語。雲棲所集禪關策進。略得其意了。應當或直參究自心如何。或提撕一則公案。不簡四儀。不問動靜。不計十年二十年。一生二生。一劫二劫。參去參來。以悟為則。然學道之要。必籍靜明。猶如出必由戶。古人有云。靜坐不用功。何年及第悟心空。又云。直須提起吹毛劍。要剖西來第一義。若還默然恣如愚。知君未解倣工夫。此靜明雙運之寶乘也。靜明亦曰寂惺。禪那以寂止妄想者靜也。正慧以參究心性者明也。此二乃法性自爾之妙道。猶如車兩輪。亦如鳥雙翼。缺一而非真正道也。</p>
</div>
<div class='div-commentary'><p style="margin-left:1em">夫戒定慧。乃法性自爾之妙行。迦文一化之正軌也。是名三決定道。亦名學邊際。順之名釋迦法。違之名調達法。古德先慧後定之訓。是一時救弊之適化耳。後代往往有托言於先慧後定之趣。或引盧老石鞏德山臨濟等之投機來。抑下禪那思惟之道者。又有一類。濫同自己於已悟<span class='corr'>已</span>徹之隊。以外息諸緣。內心無喘之寶訓。除二時之粥飯雜用心等之明誨。謂之方便道。棄之如糞土。豈是真正宗師也乎。寂竊謂。禪那思惟。乃佛道之根柱者矣。所以往昔佛在正法之世。凡出家學道之流。除粥飯便利之外。或依樹下塚間。或在蘭若空室。結足觀四念處。是為一化之正軌。而法入像末。漸久漸漓。馳騁乎名相文字之衢。而不入於定慧之門。正法之根柱幾乎將頹。當是時也。禪祖倔起。扶起乎定慧之道。實乃末世之光明幢矣。然禪宗而不喜禪那思惟之道者。恰如武士之不喜弓馬也乎。豈可效盧老石鞏之投機。而教人於樵夫獵師之道哉。縱是救弊之務。而其猶救溺而授石也乎。</p>
</div>
<div class='div-orig'><p>有長蘆賾禪師。著坐禪儀。其言曰。夫學般若菩薩。先當起大悲心。發弘誓願。精修三昧。誓度眾生。不為一身獨求解脫。爾乃放捨諸緣。休息萬事。身心一如。動靜無間。量其飲食。不多不少。調其睡眠。不節不恣。欲坐禪時。於閑靜處厚敷坐物。寬繫衣帶。令威儀齊整。然後結跏趺坐。先以右足安左䏶上。乃至身相既定。氣息既調然後。寬放臍腹。一切善惡都莫思量。念起即覺。覺之即失。久久忘緣自成一片。此坐禪之要術也。若既有發明者。可謂如龍得水。似虎靠山。若未發明者。亦乃因風吹火。用力不多。但辨肯心。必不相賺。然而道高魔盛。順逆萬端。但能正念現前。一切不能留礙。乃至若欲出定。徐徐動身。安祥而起。出定之後。一切時中常作方便。護持定力。如護嬰兒。即定力易成矣。夫禪定一門最為急務。若不安禪靜慮。到這裏總須茫然。所以探珠宜靜浪。動水取應難。定水澄清。心珠自現。圓覺經云。無礙清淨慧。皆依禪定生。法華經云。在於閑處修攝其心。安住不動。如須彌山。是知超凡越聖必假靜緣。坐脫立亡須憑定力一生取辨。尚恐蹉跢。況乃遷延將何敵業。古人云。若無定力甘伏死門。掩目空歸。宛然流浪。幸諸禪友三復此文。自利利他同成正覺。文此文巧撮略禪要。悉學道之始終。宜以備範模矣。如彼三祖信心銘。六祖壇經。臨濟錄。石頭參同契。永嘉證道歌等。竝皆禪門之寶訓也。若具正信正見。毫無桀黠躁囂之病者。或<span class='corr'>已</span>攝入理之階漸。凡情漸淡。玄竇漸開者之看之。則如龍得雲也。若劣根膚識者視之。則動生僻見。陷險阢。譬如有孱孱懦夫。授以朱亥之鎚。雲長之刀。則無不顛蹶而傷身也。其甚者。則籍口於向上。輕毀毘尼。蔑棄經論。墮惡取空。向一闡提。其害莫大焉。二辨未悟<span class='corr'>已</span>悟者。謂未悟<span class='corr'>已</span>悟極難辨別。所以學人值遇明眼善知識。數經勘驗。乃知悟與未悟。及所詣之淺深邪正。雖然藻鑑未審決擇失真。動親匪人。認邪為正。覓明師於末法之今。希於麟角。不若以聖教量推究於自己之心行矣。惟夫禪宗。則以佛心為宗。以頓悟為教。其不局判智斷行位。理必應然。奚足怪焉。而其於學人趣向於大菩提。則亦何得無智斷行位之差別焉。或曰省。或曰得旨。或曰投機。或曰悟。曰徹。悟有大小。前前則淺。後後則深。重重纍纍。如剝芭蕉皮。一層剝去更復一層。大慧自述悟由云。大悟十八度。小悟不知其數。此言何誣。而第十八度。豈究竟覺乎。又有古德不肯大慧所悟應思。溈山云。如今初心雖從緣得一念頓悟自理。猶有無始曠劫習氣。未能頓淨。須教渠淨除現業流識。即是修也。不道別有法教渠修行趣向。是頓教無修之修。無位之位也。現業流識。豈可容易淨除乎。難頓淨除。則一生二生。乃至歷無量阿僧祇劫。不可怪焉。且夫三僧祇劫安立四十二賢聖道。乃是菩提薩埵性德本有之位陀羅尼。豈謂之迂回乎。其安立次列於教理智斷行位因果者相也。其泯絕融即於教理智斷行位因果者性也。性之與相是諸法之體義。不可相離也。是故以相達性。以性融相。性相相成互資者。是為正法。泥相忽性。執性輕相。性相互偏者。是為流弊。以性廢相。以相廢性。性相互廢者。是為邪僻也。予竊以慮。一般禪人。不知諸祖提倡泯絕無寄。是乃以性融相頓教之一法門。乃以性廢相。妄將凡下<span class='corr'>僭</span>同上聖。自悞悞人。其咎無窮矣。因今試引台教。以備對照焉。其曰省曰得旨見。安帖帖地者。蓋不出於台判名字即之佛眼。其曰投機者。應有名字位之投機。或觀行位之投機。其曰大悟大徹者。應有名字觀行相似分真而四位分齊。不可輙判焉。今且依聖教。以明其大準。若夫真智冥如。出陰入界。遊戲三昧。現大神通。獲陀羅尼。轉大法輪。一念之頃往來十方。承事諸佛。救濟眾生等。乃分真位之菩薩也。若夫悟入心性。捨離陰入之麤縛。而其知見猶未離影相。三昧神通亦未自在等。乃相似位之菩薩也。</p>
</div>
<div class='div-commentary'><p style="margin-left:1em">或問。禪宗不欽慕於三昧神通。而往往排斥之。子何云神通三昧耶。</p>
<p style="margin-left:1em">答。其排斥神通三昧者。向之所謂以性泯相之法門而<span class='corr'>已</span>。若以性泯相。則阿鼻眾生直下。與三世諸佛無二無別。何取何捨。而以性照相。則神通三昧。乃悟心之德用。最可欽尚矣。不問何宗學道。所詣深則。自然有解脫神通。所以者何。謂見性悟道心。離三界之妄縛。非是解脫而何也。得真解脫者。自獲得淨妙輕清之色身六根無礙。發大神用。非是神通而何也。上品十善得四靜慮者。尚能捨欲界麤濁之色心。獲色界淨妙之四大。現諸神用。況見性悟道。出過陰界者。而豈不得如是神用乎。神通解脫全稱性之功德。而非必由作意加行而發得焉。豈可排斥法性自爾之勝德。凡通有多種。謂妖通。依通。業通。報通。神通。於中初二乃妖魅之通。次二亦妄通也。神通有二。謂加行得。離染得。其加行得。則凡聖竝得。有邪有正。有染有淨。離染得則唯聖所得。惑除道圓。則通明自發。是性起之妙用也。今引聖教。以備證明焉。寶積經曰。淨聲比丘既出家<span class='corr'>已</span>。復白佛言。我今云何得名出家。佛言。比丘汝名淨聲。當淨自界。自界既淨。則名比丘。即名出家。爾時比丘聞佛說<span class='corr'>已</span>。心樂寂靜。作是思惟。界者即眼觀眼空者。即是淨界。夫淨界即佛土。耳鼻舌身亦復如是。意即是界。若觀意空即是淨界。夫淨界者即是佛土。即是一界。即是空界。即是眾生界。即是無相界。即是無願界。即是無作界。即是無為界。善男子淨聲比丘。如是觀<span class='corr'>已</span>。即時獲得身輕身輕。身心輕<span class='corr'>已</span>。得無量神通。得神通已。得樂說無礙陀羅尼門。<span class='note-inline'>(云云)</span>。諸智發通之別。如瑜伽論卅七明。後代有無智禪人。不曉解脫即悟心之勝德。神通即解脫之妙用。妄引妖通依通等之邪通。以誣解脫性起之聖通。保重乎自己無解脫神通汙穢之五陰。沽沾乎覬覦於世間五欲名利。官榮威勢等之瘡疣者何也。珍重乎可賤可憎之陰賊。而厭棄乎可尊可樂之聖法。不亦倒乎。蓋斯禪教一般之大弊。而時運之所使。萬牛不可挽矣。</p>
</div>
<div class='div-orig'><p>若夫真實知見與定相應。四心等流不離寂惺。三業所作隨順五行。陰入業壽雖未全傾。現行煩惱損伏不行。三昧神通雖未自在。而作法師說法度人。人天欽服。天龍荷護等。是觀行位之菩薩也。若夫真參實修。忽然契會本分。乃了知一法切唯心。非一非一切。一切諸法本自不生。唯是如來平等智身。復體解一切法無自性。而由染淨緣起故。迷悟苦樂因果歷然。乃籍那正知見。心常樂求於賢聖之道。真操實履離諸諂曲。不隨時流而上下焉。雖然如是。其心未與靜慮相應。故念慧亦未熾盛。歷緣對境。依然引起妄識。上心煩惱時時雜起等乃名字位中之學人也。若猶未成就名字位中之解行者意根。承當。情識計度三業所作。動入非理等。直饒模樣以眩俗眼。轉語以驚愚輩。而不免是為理即之凡夫也。蓋夫一切有情梨耶種子。如惡叉聚。信解行證機緣非一。自非極聖。孰能辨別焉。今但由性相之通格。一往指配而<span class='corr'>已</span>。復更舉古德<span class='corr'>已</span>驗之明訣。以䀭撿押。雲門湛然禪師曰。予嘗以二事驗人。未見有透之者。云何二事。一者驗於文字。夫文字即諸佛言說法身。汝云曾悟者。悟自心也。自心即是佛。心既悟佛心。當解佛語。能於諸佛所說經教。諸祖差別因緣。一見了然無疑惑。麼如或有之。所言悟者未必然也。二者驗於自心。於日用應酬之際。似有一分作主。為物所寄。是誠不覺且置。只如離物寂靜時。跏趺坐禪之際。中間似有一物上下往還。所謂是非得失。疑惑取捨還得安帖否。如或安帖。則盡世界所有草木。皆化為人。一一人具無量舌一一舌具無量問難。一一問難具無量差別。非前非後。一時問來。只消彈指一下。悉皆答之。<span class='note-inline'>(云云)</span>。此言辨真偽之秦鏡也。參學之徒安之座右。傳。初祖以四卷楞伽印心。曹溪以金剛經印證。蓋乃欲使學人不離於正法之籓籬而已。幸悟心之土。徧以一切大小權實之經論。印其所證。如合符節。而方可謂之實悟矣。</p>
</div>
<div class='div-commentary'><p style="margin-left:1em">此宗其得正旨者。則極善矣。實乃紹正法命之鸞膠也。其入僻地者甚醜矣。其過莫大焉可辨。</p>
</div>
<div class='div-orig'><p>五明淨土宗。於中分五。一所依經論。二三國傳持。三辨明淨土。四往生行因。五判教立宗。初所依經論者。謂經乃無量壽三部。及異譯諸經。正說阿彌陀佛國依正及生因等。其餘則如鼓音聲陀羅尼經。般舟三昧經。隨願往生經。大品經。請觀音經等。竝讚揚彌陀佛。論則大乘起信論修行信心分。說止觀門中。為信位怯退墮者。而示此勝方便。文僅數行。旨趣明暢可尚。十住毘婆沙第四易行品中。明阿毘跋致行相極難可得別示方便。說易行道云。佛法有無量門。世間道有難有易。陸路步行即苦。水道乘船則樂。若人能念十方佛阿彌陀佛等。亦可疾得阿毘跋致。<span class='note-inline'>(云云)</span>。世親論主製無量壽經優婆提舍。弘演是道。<span class='note-inline'>(云云)</span>。至下當明。二三國傳持者。謂馬鳴。龍樹。世親三大士。讚述淨土。而未有別立一宗弘通是法也。支那之境。從廬山遠法師結社於匡廬。修般舟行<span class='corr'>已</span>後。慧寵。道場。玄忠。天台。帝心。雲華。迦才。西河。悟真。薦福等諸德。各讚揚淨土法門。亦皆依其本宗勸修是道。未別立一宗。趙宋已後禪宗台宗諸德。弘揚淨土。皆亦然矣。日域弘通。聖皇首讚是法。行基。空也。智光。珍海。慧心。永觀等諸德。相繼尊奉是法。自行化他朕見史傳。後有吉水上人。開闡專修念佛之道。以誘化濁世難調伏眾生。風靡于一時。遂至承安年中。創立淨<span class='corr'>土</span>宗。是別垂宗統之濫觴也。至下當悉。三辨淨土義者。是分二門。初總明佛國土。後別辨彌陀佛國。初中略出四家。一淨影說。二華嚴說。三天台說。四法相說。初淨影說者。大乘義章十九。分六門以辨淨土義。第二辨相中列三土。一事淨土。二相淨土。三真淨土。初事淨土者。謂凡夫有漏善業感淨境界。眾寶莊嚴事相嚴麗。名為事淨。然此土修因之時。情有局別。取相執定。故受報之時。土有分限諸相差別。此亦有二。一凡夫求有淨業所得之土。如上諸天。所受境界還起漏業。二凡夫求出善根所得淨土。如安樂國眾香界等。所受境界能生出道。<span class='note-inline'>(云云)</span>約諦辨相。<span class='note-inline'>(云云)</span>。二相淨土者。謂聲聞緣覺及諸菩薩所居土也。如龍樹說。有妙淨土。出過三界。是阿羅漢當生彼中。是諸賢聖。修習緣觀對治。無漏所得境界。妙相莊嚴離垢清淨土。雖清淨妄想心起。如夢所覩。虛偽不真。相中離垢。故名相淨。此土修因之時。情無局別。心無定執故。所得境界隨心回轉。猶如幻化。無有定方。此土約行自有聲聞緣覺自利善根所得。及菩薩化他善根所得之別。約心亦有事識緣觀無漏所得。妄識緣觀無漏所得之差。<span class='note-inline'>(云云)</span>。約諦分別。<span class='note-inline'>(云云)</span>。三真淨土者。謂初地<span class='corr'>已</span>上。乃至諸佛所在土也。是諸佛菩薩實證菩提所得性起之土。妙淨離染。常住不變。故曰真淨。因離緣念。故土無相狀。如梵王頂上寶珠。無青黃赤白等相。亦如無作色雖是色。而無相可得。此土因無定執。故土無定所。因無分別。故土無彼此自他之異。此中三門分別。一對妄分別分二。一離妄真。謂諸菩薩所成真行。離妄所得。還與妄合。如空在霧。土隨位別。階降不等。隨諸地位分分漸增。妄土液滅。真土漸現。如霧漸消虛空轉現。二純淨真。謂佛所在之土。純真無雜。如淨虛空。二約行分別。行要有二。謂智悲。智依空成。以智攝行。行皆離相。所得之土妙寂離相。猶如虛空。悲隨有生。以悲攝行。行皆為物。所得之土隨物所現。猶如淨珠無色不現。三約法分別。謂如來藏中有二法門。寂滅門所得之土。還同彼法寂滅離相。緣起作用門所得之土。無所不現。云云。約諦。云云。次明開合。從一至七。廣引地經明七種淨。<span class='note-inline'>(云云)</span>。第三辨定其因中。先辨法報二土。後辨應土。初中分相論之。無始法性是法土因。諸度等行是報土因。攝相言之。二土竝以無始法性諸度為因。於中緣正相對乃有二門。一別相。說法性土。以無始法性。以為正因。以諸度行。而為緣因。實報之土。諸度等行以為正因。以親生故法性為緣。二通相。說二土。竝用無始法性。以為正因。本有法體為法土因。法性自體有緣起可生之義。以為報土因。二土竝用諸度業行。以為緣因。於中諸度有能生義。是報土緣。諸度有能了義。是法土緣。二明應土者。謂攝用從體。更無別因。分用異體。亦說有因。因有二種。一同類因。還以應行為應土因。諸佛如來得土<span class='corr'>已</span>久。現修諸行。莊嚴淨土。如彌陀佛國。現修四十八弘誓願及諸所行。莊嚴西方世界。二異類因。實行真法為應土因。然就應中義別有二。一是法應。由淨土三昧法門力故現種種剎。二是報應。以本大悲願力因緣現種種土。此二分別。法應土則如來藏中淨土法門。以之為因報應土則大悲願力。以之為因。悲願為主。統攝諸行。皆為因矣。攝相言之。二應竝用淨土法門悲願為因。緣正分別。云云。</p>
<p>問。應土從實悲願法門力起。何不名真乃說為應。</p>
<p>答曰。大悲願力行等正得真土。增上緣力兼生應土。由非正起故不名真。緣力兼生。令人見聞。故說為應。<span class='note-inline'>(云云)</span>。第四約身明土。五凡聖有無。六質之同異<span class='note-inline'>(云云取要)</span>二華嚴說者。探玄第三明世界種類云。小乘唯有一類娑婆等界。無別淨土。三乘中有二。一約佛自住處有三。一法性土。二寶德土。謂行等。三色相土。謂勝寶等。後二為自受用土。此三非是攝化處。故此中不辨也。二約佛攝化處。亦有三。一化身土。此有二。一染謂此娑婆等。此約釋迦。二淨。謂餘方化土。此約餘佛。二變染土。謂足指按地等。三他受用土。謂十八圓滿等。初中二。若依始教。唯有百億閻浮百億釋迦。為攝化境若依終教。如智論中。以三千大千世界為一數。數此至恆沙。為一世界性。數此復至恆沙。為一世界海。數此復至恆沙。為一世界種。數此復至無量恆沙。為一佛所化分齊。其受用土。若依始教。在色界頂為引小乘在同界說。若依終教。不在三界。如涅槃云。西方去此三十二恆沙佛土有世界。名無勝。是釋迦佛實報淨土。又於一切須彌樓山世界畔間。往往安一淨佛土。此通報化。為引眾生三依一乘有二。一約果分。十佛自體國土海。此當不可說。寄緣說十。如第二會說。二約攝化處。有三類。一從須彌山界及樹形等<span class='corr'>已</span>去。乃至一切眾生形世界為第一類。二三千界外別有十世界。一世界性。二世界海。三世界輪。四世界圓滿。五世界分別。六世界旋。七世界轉。八世界蓮華。九世界須彌。十世界相。此等當萬子<span class='corr'>已</span>去輪王境界。第二類。三十蓮華藏莊嚴世界海。具足主伴。如帝網等。是佛境界。為第三類<span class='note-inline'>(文)</span>又梵網本疏出五說。云云。三天台說者。淨名疏云。二別明佛國者。諸佛利物差別之相無量無邊。今略為四。一染淨國凡聖共居。二有餘方便人住。三果報純法身居。四常寂光即妙覺所居。前二是應。即應佛所居。第三亦應亦報。即報佛所居。後一但是真淨非報。非應。即法身所居。言染淨者。九道雜共。何者六道鄙穢。故名為染。三乘見真。故名為淨。三六共居故名染淨。亦名凡聖同居國也。就染淨國。凡聖各二。凡居二者。一惡眾生。即四惡趣也。二善眾生。即人天也。聖居二者。一實。二權。實聖者。四果及支佛。通教六地。別十住。圓十信。後心通惑雖斷。報身猶在。二權聖者。方便有餘三乘人。受偏真法性身。為利有緣。願生同居。若實法及寂光法身大士。及妙覺佛。為利有情。應生同居。皆是權也。是等聖人與凡共住。故云凡聖同居。四惡趣共住。故云穢土。一明同居淨土者。無量壽國雖果報殊勝難可比喻。然亦染淨凡聖同居。何者雖無四趣。而有人天。何以知之。生彼土者。未必悉是得道之人。乃至聖生權實類前可知。但以無四惡趣故。名為淨。云云。二明有餘土者。二乘。三種菩薩。證方便道之所居也。何者若修二觀。斷通惑盡。恆沙別惑無明未斷。捨分段身而生界外。受法性身。即有變易所居之土。名為有餘。亦名方便。方便行人之所居也。云云。三明果報土。即因陀羅網。是華藏世界。純淨法身菩薩所居。以其觀一實諦破無明。顯法性得真實果報。而無明未盡。潤無漏業。受法性報身。報身所居依報淨國。名果報國。以觀實相發真無漏所得果報故。名為實。修因無定。色心無礙。亦名實報無障礙土。言無障礙者。一世界攝一切世界。一切世界亦如是。此名世界海。亦名世界無盡藏。別教初地入此世界。有七種淨義。乃至華嚴明因陀羅網世界。攝大乘明華王世界。云云。四明寂光土者。妙覺極智所照。如如法界之理。名之為國。但大乘法性。即是真寂智性。不同二乘偏真之理故。涅槃云。第一義空名為智慧。此經云。若知無明性即是明。如是皆是常寂光義。不思議極智所居。故云寂光。亦名為法性土。但真如佛性非身非土。而說身土。離身無土離土無身。其名土者。一法二義故。金剛般若論云。智習唯識通。如是取淨土。非形第一體。非嚴莊嚴意。<span class='note-inline'>(云云)</span>。四相宗說者。相宗所依經論。其說非一。且如瑜伽論。第四說色頂成佛相。第七十八說淨土穢土別相。第七十九卷初說清淨不清淨剎差別。其言淨土言清淨剎者。指地上菩薩所居土。其言穢土不淨剎者。即指娑婆世界。其餘無別明佛身土之文。雜集第六。莊嚴論第三。梁攝論十六。唐譯第九。唯識論第十。佛地論第一。廣明身土。云云。唯識佛地所明四土。與古對法稍有異致。如餘處辨。二別明彌陀佛國者。經論及釋家。判彌陀佛國異義紛紜。經中或說為報土。如大乘同性經。摩訶俱絺羅經。悲華經。楞伽經。華嚴經壽命品等。無性攝論第九。佛地經第一等亦同。或說為變化土。如鼓音聲經等。或說為通二。如智論等。如無量壽三部經。諸師所判非一。如往生論。五門之行從淺至深。似奄含報化二土。天台判為凡聖同居上品之淨土。淨影判為事淨土。至相云。阿彌陀佛一乘三乘不同。若依一乘。阿彌陀佛土屬世界海攝。乃至若依三乘。西方淨土實報處。通成四土。一法性土。二事淨土。三實報土。四化淨土。是報化也。非化身化。云云。安樂集。觀經玄義分。判以為是報非化。玄義分中所辨其旨幽玄。乍視焉則。似與性相通軌而有牴牾。而理會焉則。無有相違也。應思法苑佛土義林。以二義判彌陀佛土。引觀經真身觀。以證是他受用土。引鼓音聲經。以證有變化土。云云。群疑論第一出三釋。一謂西方極樂。是他受用土。云云。二謂變化土。云云。三謂通二土。地前見變化土。地上見他受用土。云云。其判西方是三界攝不攝。及與觀經九品人位等。眾說紛挐不遑此載。略辨淨土竟。四往生行因者。是亦分二。初總明淨土行因。二別明專修彌陀法。初總明淨土行因者。謂發菩提心。為成菩提。求生淨土。隨應行於福慧萬行以回向淨土。是為淨土業因。觀無量壽經說三福。以為三世諸佛淨業正因。於中六度及三十七品等。為本行。下至微少世善回皆為因。無垢稱經云。發起無上菩提心。正是菩薩嚴淨佛土。菩薩得大菩提時。一切發趣大乘有情。來生其國。純意樂。善加行。上意樂。六波羅蜜。四無量。四攝事。巧方便。三十七種菩提分法修回向。善說息除八種無暇。自守戒行不譏彼短。十善業道。合十八種淨修佛土。皆淨土因。又云。堪忍世界諸菩薩眾。成就八法。無毀無傷。從此命終生餘淨土。一作思惟。我於有情應作善事。不應於彼希望善報。二作思惟。我代彼一切有情。受諸苦惱。我之善根悉廻施與。三作思惟。我於有情。應心平等心無罣礙。四作思惟。我應於彼一切有情。摧伏憍慢。敬愛如佛。五信解增上。於未聽受甚深經典。暫聞無疑無謗。六於他利養無嫉妒心。於己利養。不生憍慢。七調伏自心。常省己過。不譏他犯。八恆無放逸。於諸善法。常樂尋求。精進修行菩提分法<span class='note-inline'>(文)</span>對法云。非業煩惱力所生故。非業煩惱增上起故。然由大願清淨善根之所引發。云云。當知信之與願。是行之帥也。缺一而不成往業。行之優降感報化土。如佛土義林等明。孔目章云。往生業行者。總說正助一切業行。皆為往生業行。無問內門外門有流無流。皆為往生業行。無問現生及過去未來。多生所有福慧。及一切五乘等業行廻向。皆為業行。云云。廣明往業可尋。二別明專修彌陀法中。初出論說。後廣明行因。往生論曰。此偈明何義。示現觀彼安樂世界。見阿彌陀如來。願生彼國故。云何觀。云何生信心。若善男子善女人。修五念門。行成就。畢竟得生安樂國土。見彼阿彌陀佛。何等五念門。一禮拜門。二者讚歎門。三者作願門。四者觀察門。五者廻向門。云何禮拜。身業禮拜阿彌陀如來應正徧知。為生彼國意故。云何讚歎。口業讚歎。稱彼如來名。如彼如來光明智相。如彼名義。欲如實修行相應故。云何作願。心常作願。一心專念畢竟往生安樂國土。欲如實修行奢摩他故。云何觀察。智慧觀察。正念觀彼。欲如實修行毘婆舍那故。彼觀察有三種。何等三種。一者觀察彼佛國土莊嚴功德。二者觀察阿彌陀佛莊嚴功德。三者觀察彼諸菩薩莊嚴功德云何廻向。不捨一切苦惱眾生。心常作願廻向為首。得成就大悲心故。次釋三種莊嚴二十九種<span class='corr'>已</span>云。此三種成就。願心莊嚴。應知略說入一法句故。一法句者。謂清淨句。清淨句者。謂真實智慧無為法身故。此清淨有二種。應知何等二種。一者器世間清淨。二者眾生世間清淨。乃至如是一法句攝二種清淨義。應知如是菩薩奢摩他毘鉢舍那。廣略修行成就柔輭心。如實知廣略諸法。如是成就巧方便廻向。乃至遠離三種菩提門相違法。云云。得三種隨順菩提門法滿足故。何等三種。一者無染清淨心。以不為自身求諸樂故。二者安清淨心。以拔一切眾生苦故。三者樂清淨心。以令一切眾生得大菩提故。以攝受眾生生彼國土故。<span class='note-inline'>(云云)</span>。後復開五門。辨入出功德。云云。忠鸞法師製註二卷。發揚明暢可尋。此論及疏。實乃往生淨土之龜鑑也。淨業者流。不可忽焉。後廣明行因者。此宗所要乃安心起行作業而<span class='corr'>已</span>。安心有二。謂總安心別安心。所謂總安心者。謂厭離穢土欣求淨土。厭穢欣淨凡有三等。如餘處辨。所謂別安心者即三心是也。三心之義。悉于觀經散善義可尋。</p>
</div>
<div class='div-commentary'><p style="margin-left:1em">寂曰。散善義文。旨趣幽深。二河白道之譬。妙且至矣。後代僻解者蓋多矣。豈可不歉然哉。</p>
</div>
<div class='div-orig'><p>如上總別安心成就。則於三界及與感三界惑業。生極厭心。憎如怨賊。棄如糞唾。於淨土依正。及與感淨土一切白法。起勝欣樂。尊如寶珠。求如渴飲如是願生淨土之信願決定。確乎不動。是名安心。所謂起行者。即上五念門。及以觀經散善義所出五種正行是也。往生禮讚敘五念門。以為起行。然五行中。論則以奢摩他毘婆舍那為正行。散善義則以稱名行為正定業。往生禮讚引文殊般若一行三昧。獨處空閑。捨諸亂意。係心一佛。不觀相貌。專稱名字。即於念中。得見阿彌陀佛及一切佛等。</p>
<p>問曰。何故不令作觀。直遣專稱名字者。有何意也。</p>
<p>答曰。乃由眾生障重。境細心麤。識颺神飛。觀難成就。是以大聖悲憐直勸。專稱名字。正由稱名易故。相續即生。云云。觀念法門依觀經觀佛三昧海經。明觀佛三昧法。云云。次云。又白。行者欲生淨土。唯須持戒念佛。誦彌陀經日別十五遍。二年得一萬。日別三十遍。一年得一萬。日別念一萬遍佛。亦須依時禮讚淨土莊嚴事。大須精進。或得三萬六萬十萬者。皆是上品上生人。自餘功德盡廻往生。應知。次依般舟三昧經。示念佛三昧法。次明入道場等方法。竝皆願生淨土之要行也。可披尋。所謂四修者。謂恭敬修。無餘修。無間修。長時修。初恭敬修。所謂恭敬禮拜彼佛及彼一切聖眾等。故名恭敬修。畢命為期。誓不中止。即長時修。二無餘修。所謂專稱彼佛名。專念專想專禮專讚彼佛及一切聖眾等。不雜餘行。故名無餘修。畢命為期誓。不中止。即是長時修。三者無間修。所謂相續恭敬禮拜。稱名讚歎。憶念觀察。廻回發願。心心相續。不以餘業來間。故名無間修。又不以貪瞋煩惱來間。隨犯隨懺。不令隔念隔時隔日。常令清淨。亦名無間修。畢命為期。誓不中止。即是長時修。又菩薩已免生死所作善法。廻求佛果。即是自利。教化眾生盡未來際。即是利他。然今時眾生。悉為煩惱繫縛。未免惡道生死等苦。隨緣起行。一切善根具速回。願往生阿彌陀佛國。到彼國<span class='corr'>已</span>。更無所畏。如上四修。自然任運。自利利他無不具足<span class='note-inline'>(文)</span>。此準攝論唯識論等所說四修。轉用以示專修行者之作業。又往生禮讚中。廣明懺悔云。懺悔有三品。謂上中下。上品懺悔者。自毛孔中血流。眼中血出者。名上品懺悔。中品懺悔者。遍身熱汗從毛孔出。眼中血流者。名中品懺悔。下品懺悔者。遍身微熱。眼中淚出者。名下品懺悔。此等三品雖有差別。即是久種解脫分善根人。致使今生敬法重人不惜身命。乃至小罪若懺。即能徹心徹髓。能如此懺者。不問久近。所有重障頓皆滅盡。若不如此。縱使日夜十二時。急走終無益。若不作者。應知雖不能流淚血等。但能真心徹到者。即與上同。般舟讚云。敬白一切往生知識等。大須慚愧。釋迦如來實是慈悲父母。種種方便。發起我等無上信心。又說種種方便教門非一。但為我等倒見凡夫。若依教修行者。則門門見佛。得生淨土。若見聞有人行善者。即以善助之。若見聞有人行教。依教讚之。若聞人說行。即依行順之。若聞人有悟。即依悟喜之。何意。然者。同諸佛為師。以法為母。生養共同。情親非外。不得輕毀他有緣之教行。讚自有緣之要法。即是自破壞諸佛法眼。法眼既滅。菩提正道履足無由。淨土之門何能得入。傷歎曰。生盲信業走。隨業墮深坑。縱此貪瞋火自損損他人。長沒無明海。遇木永無緣。行者等。必須於一切凡聖境上。常起讚順之心。莫生是非慊恨。也。何故然者。為自防身口意業。恐不善業起。復是流轉與前無異。若自他境上護得三業。能令清淨者。即是生佛國之正因。</p>
<p>問曰既道三業清淨是生淨土之因者。云何作業得名清淨。</p>
<p>答曰。一切不善之法。自他身口意總斷不行。是名清淨。又自他身口意相應善。即起上上隨喜心。如諸佛菩薩所作隨喜。我亦如是隨喜。以此善根廻生淨土。故名為正因。</p>
</div>
<div class='div-commentary'><p style="margin-left:1em">寂竊謂。導和尚其解行之粹。固所無論也。其於淨土法。自行之徹困也。化他之懇惻也。蓋古今一人也。<span class='corr'>己</span>所憾者。後代僻執此師之言句者。猶如牛毛。而投契此師之實義者。希於麟角矣。雖然末運之所使。而不得不慨然也。</p>
</div>
<div class='div-orig'><p>五判教立宗者。此中有二。初明教。後辨宗。初明教中亦二。初總明淨土之教。後別就淨土三部判教。初總明淨土之教者。謂一切大乘權實之教理行果。皆是淨土之教也。一切大乘權實之行。成阿毘跋致有難有易。今此淨土法門。是易行道。而救攝懼退眾生之祕術也。所以但應以難易二道而判之焉。不應敢細判教之崇卑也。後別就淨土三部判教者。謂凡一切大乘法分為二。一權。二實。今此經者。乃大乘實教攝。正為攝三乘退位眾生。令入於大乘正定之聚。兼為攝深位菩薩。令得增道損生之益也。</p>
</div>
<div class='div-commentary'><p style="margin-left:1em">寂竊謂。淨土法門但應判以難易二道。而不剖判於四教五教等為其宗格也。例如賢首以化制教判梵網經。而不以五教判也。</p>
</div>
<div class='div-orig'><p>二明宗者。古師竝依本宗修淨土法。不別立宗。至于吉水別立一宗。如上<span class='corr'>已</span>述。然立與不立。各有道理。謂古德之所以不別立者。蓋乃由彼華嚴三論法</p>
<p>天台等諸家學人。依其所宗求大菩提。一類有懼</p>
<p>欲託生於淨剎。速得不退。而便修淨土法。全無所妨也。然則一切大乘教之宗趣。即淨土法門之宗趣也。如彼淨土三部修多羅。及往生論之宗致者。固所無論也。如夫盧山玄忠迦才西河悟真等諸德。竝皆以一真法界而為宗極。以二諦而為所依。以奢摩他毘婆舍那而為觀行。以生淨剎入正定聚而為近果。以無上菩提而為遠果。於是大宗則玄同一致。但於其行修而有少異而已。吉水之所以別立此宗者。蓋斯攝化濁世最難化眾生之祕術耳。熟按史傳之所載。吉水上人乃命世之偉器。夙入叡峯研磨台教。負笈四方徧學諸宗。數閱大藏深探玄猷。又不翅學識拔群。行德亦出類。修法華三昧。則感白象於定中。寫華嚴大經。則來神龍於机前。或化靈虵於院宮。或現圓光於月輪。十六妙觀隨意現前。十餘年來薦視勝相。三昧定相記錄見存。豈可若人。而困天台教觀之難學習。退棄所宗。而入淨土教乎。其之別立一宗之由。粲乎祖文。寂久領之。而將說著之則。恐牴牾于時。默而置之則。亦慮遂使祖師。彷彿乎三家村裏之翁婆。吉水之法流壅閼。不行於世也乎。於是乎。雖非無慮於周舍之鄂鄂。亦不忍委隨於眾人之唯唯。進退維谷舐膽而已。辨淨土宗教訖。</p>
</div>
<div class='div-commentary'><p style="margin-left:1em">後學深崇祖師。而氷炭乎祖意者。蓋多矣可察。</p>
</div>
<div class='div-orig'><p>六明南山宗。分為二段。初申明祖意。後諸門分別。初申祖意者。謂南山律師解行超邁。且深慨乎如來正法為時弊之所壞。搰搰焉將挽回四依八正之正宗於像末之世。以使學人依三學處真修實行。趣向三乘之菩提。祖意若斯而已。今且將詳祖意。略開五門。何等為五。一者顯三學乃學佛之正軌。以閉八邪徑。二者明諸乘之聖道。必從伏滅煩惱而成。而斥妄修。三示事戒講解。動妨道業。以勸正修。四明漸入祕藏。是迦文一化之正軌。以誡學躇階。五明四十二賢聖。乃空宗真理心地智印十信成就方趣是道。以懲早計。初顯三學乃學佛之正道。以閉八邪徑者。謂三學開則成八正道。蓋此三學八正。乃心性具德。而非佛祖之剏立也。何以故。心性具無上道大正法大眾正行。即是光明相。寂靜相。平等清淨相也。諸佛如來現等正覺成就是法。而亦現覺。一切眾生悉具此性。三相具足與佛無異。但由無明妄動。現起麤細二種三道。性德三相轉成妄陰三相。謂昏闇相。散亂相。曲穢相。妄陰現時性德自隱。猶如雲蔽月。所知障者。如浮雲遮。煩惱障者。如大黑雲。如來憫此迷覆。最淨法界現麤細二種法身。麤乃二乘道。是人空智明。對治煩惱障之教也。細乃大乘道。是二空中道智明。對治二障之教也。是故如來八萬四千法藏。悉是對治妄陰三相。顯成性德三相之大善巧耳。然他方淨剎。及願生應生大機且置。閻浮提五濁增時凡夫根鈍障重。非先以人空智對治我倒。則無由轉捨妄陰。轉得性德也。所謂人空無漏智。必應由有漏戒定慧而顯生焉。戒淨身口。則淨定自生。定心澄淨。則真明自現。真明現前。薩迦耶見大我慢山一時摧破。妄陰分滅。性德分顯。是乃入理初。極難透過之鐵關也。此關透過。則後後勝道運運增明。如旭出雲。無復所難。所以我佛世尊。以四真諦無我人法。而為理教。制戒定慧。以為學處。是為閻浮一化之正軌。然馬鳴龍樹無著世親等大士。慨乎三藏學者之弊風將壞正法。不獲<span class='corr'>已</span>而開發大乘祕藏。以光顯三藏之實義。而此法久之轉生弊風。妄貶三藏。以為小乘。撥置三學。以為權修。甚者則墮豁達空壞正因果。大乘甘露變為毒藥。其害倍蓰于三藏學者之弊矣。於是乎。南山展回天手。扶此顛墜。提示三學均修之正宗。以揩定學佛之洪範。護法之功其大矣哉。二明諸乘之聖道必從伏滅煩惱而成。以斥妄修者。謂二障蔽覆如上<span class='corr'>已</span>明。然分段三界之凡夫。欲趣入三乘之聖道者。必先對治煩惱。以為入理之第一關也。此關未透則。後後勝道無由進趣焉。所謂煩惱者。薩迦耶見為其根本。成見思二惑。枝派分別則。十使九十八使百八使。乃至八萬四千塵勞。然此煩惱。無始時來隨逐有情。如空行影。繫縛有情。如鐵索羅。鬱鬱見山高於崑崙。滔滔愛水深於滄海。二十五有以是為絆。九十六道莅<span class='corr'>兹</span>拱手。但有四真諦人無我輪。能碾碎是大禍母。是故為除此事障。隱祕第一義大法輪。三轉四真諦人無我輪。是輪轉時。摧碎見思之牢關。出離三界之囹圄。入寂然界。是名三百由旬。過是處<span class='corr'>已</span>二百由旬。如行康莊。露地大車自然出現。佛道之所以高超出乎九十六道。乃在于<span class='corr'>兹</span>矣。天人歸仰。龍神欽服。亦乃由于是而<span class='corr'>已</span>。</p>
</div>
<div class='div-commentary'><p style="margin-left:1em">問。大乘法義甚深廣大。比之聲聞法。其猶螢火與日月也乎。今何但讚揚四真諦無我人道。而不言大乘耶。</p>
<p style="margin-left:1em">答。向不云乎。四諦無我人道者。革凡成聖之初關也。初關未開者。何踰論第二第三關也。且夫以四真諦無我人法為卑小者。管中見豹一斑之見而已。蓋四諦十二緣起。仍最極甚深祕密法門。十地菩薩尚不能窮其源底。何況其餘乎。經云。阿難白佛言。緣起易見。佛言。十二緣起甚深無底。難見難知。汝欲毀壞我三阿僧祇劫微妙難得之果。云何欣悅而說是言。是深妙觀。我今當度。汝當隨我觀佛境界。乃至聲聞緣覺雖能小入。不得其底。<span class='note-inline'>(云云)</span>又經言無邊甚深諦海。當知諦緣竝是菩薩十地道。但二乘證其一分。自乘究竟耳。又經說彼悉地成就不思議之得益中。往往言除證四真諦。四諦十二緣起之難證也若斯。若證是道則。大空唯識及中道第一義甚深祕密藏。皆由是顯現焉。故佛在正法之世。一說四真諦制三學處。使一切學道之輩。依行是道。而超過最初一難關耳。其餘則祕而不言。而正像推移。法入末法。或憑真以構偽。或失序而亂真。貶四諦無我人道。以為小乘。撥治惑之正修。以為小行。四依八正為此壞敗。三駕六舟為此否屯。可不謂之毀滅乎如來三阿僧祗難得之果也。如夫大乘經論。及古祖之以大貶小者。大率是從空出假之真。擊破無為之沈滯之一法門也。所以其說。以大通小。以後惹前。乍視焉則。似毀斥小。而體究焉則。申小實義。大小資成。孱然無差。又如彼之說煩惱即菩提。或言不除妄想等者。是頓教圓教之智斷。全無可怪焉。例如台圓頓觀。言圓人初緣實相。乃至無苦集可斷。無滅道可證。而頓淨五住地。而至其斷惑則。十信初信除見惑。第七信盡思惑。八九十信淨塵沙。初住已上斷無明等。若能中道知見增長則。雖觀心全離取捨。三惑自除。三諦轉明。雖妙行能泯麤細。麤惑先脫。細惑後除。如濯衣法。是乃圓人斷修之明鑒也。世有僻解者。往往陷乎圓人不斷惑之險阬矣。斯不翅違盩乎方等經論。亦<span class='corr'>已</span>枘鑒於天台賢首及密乘三藏等之所說也。不可不知。</p>
</div>
<div class='div-orig'><p>南山具擇法眼。決了世俗勝報。及三乘聖道。咸從伏滅煩惱妄想而起焉。以戒定慧為能對治。煩惱陰賊為所對治。戒定捉縛煩惱。是乃伏道。慧能殺惑賊。是乃斷道。煩惱伏滅則。性具勝德漸次顯生焉。學道能事畢矣。</p>
<p>問。理固應爾。未審南山示對治煩惱之文。出在何處耶。</p>
<p>答。南山製述三部。弘揚毘尼之元意。全在調伏煩惱。故處處引本律增三之文云。世尊何故制增戒學。為調三毒故。又業疏引薩婆多云。三歸五戒乃至別脫由佛出。故開立此法。但輪王梵王。說世間法惠利眾生。故十善四弘劫初便有。未能清昇超越世境。法王出世不為世善。要斷煩惱遠出界繫。云云。</p>
<p>又業疏三之下。廣明淨治妄心。引持世佛藏云。若不為除我倒。而持戒者。名破戒人。又四之上明說戒儀云。莫不折伏慢<span class='corr'>幢</span>。崇仰至教。分傾煩惱。<span class='note-inline'>(云云)</span>。凡三行二持之務。以制伏煩惱為要之旨。見于諸文可尋。又淨心誡觀法。苦口諄諄提示其旨可見。</p>
<p>問。律文鈔疏證文顯然。大乘經論亦有其說耶。</p>
<p>答。大乘經論其說甚多。今且提出三五焉。瑜伽戒本云。若諸菩薩安住菩薩淨戒律儀。起如是見。立如是論。菩薩不應欣樂涅槃。應於涅槃而生厭背。於諸煩惱及隨煩惱。不應怖畏而求斷滅。不應一向心生遠離。以諸菩薩三無數劫。流轉生死。求大菩提。若作此說。是名有犯有所違越。是染違犯。何以故。如諸聲聞。於其涅槃。欣樂親近。於諸煩惱及隨煩惱。深心厭離。如是菩薩。於大涅槃。欣樂親近。於諸煩惱及隨煩惱。深心遠離。其倍過彼百千俱胝。以諸聲聞。唯為一身證得義利。勤修正行。菩薩普為一切有情證得義利。勤修正行。是故菩薩。當勤修集無雜染心。於有漏事。隨順而行。成就勝出阿羅漢無雜染法。涅槃經二十一明到不到義。其旨相似。又同二十一云。涅槃之體。非本無今有。乃至常住之法。有佛無佛性相常住。以諸眾生煩惱覆故。不見涅槃。便謂為無。菩薩摩訶薩。以戒定慧勤修其心。斷煩惱<span class='corr'>已</span>。便得見之。云云。又二十七云。佛性者非陰界入。非本無今有。乃至一切眾生。煩惱火滅則得聞見。又三十二云。如來常說諸法要義。有八聖道大涅槃。而諸眾生。悉不能得。此非我咎。亦非聖道眾生等過。當知悉是煩惱過惡。以是義故。一切眾生不得涅槃。又三十五說雜血乳喻。明由斷煩惱佛性顯現。又三十六云。佛言。凡夫之色從煩惱生。是故智者。說色是無常苦空無我。如來色者。遠離煩惱。是故說常恆不變。又三十七。廣明離煩惱倒想證得涅槃。涅槃終極誠說如是。如華嚴般若方等諸部。法華及祕密經等所說。其旨全同。若有說言大乘菩薩道。則不須厭背對治諸煩惱及隨煩惱者。定是魔波旬說。非佛正法。惟無三昧經云。佛告阿難。善男子求道。安禪先當斷念。人生人間所以不得道者。但坐思想穢念多故。一念來一念去。一日一宿有八億四千萬念。云云。又起信論云。</p>
<p>問上說法界一相佛體無二。何故不唯念真如。復假求學諸善行。</p>
<p>答曰。譬如大摩尼寶體性明淨。而有鑛穢之垢。若人雖念寶性。不以方便種種磨治。終無得淨。如是眾生真如之法。體性空淨。而有無量煩惱垢染。雖念真如。不以方便種種熏修。亦無得淨。以垢無量無邊徧一切法故。修一切善行。以為對治。若人修行一切善法。自然歸順真如法故<span class='note-inline'>(文)</span>智論攝論佛性論寶性論法界無差別論等。廣說是趣。不遑縷出。而今此門所明南山祖意。全符契於一切三藏及大乘經論。豈可不依憑乎哉。</p>
</div>
<div class='div-commentary'><p style="margin-left:1em">近世盛有圓頓墮。祕密墮。向上墮。他力墮之輩。妄執煩惱不障道之見。甘戾乎佛祖之意也。悲夫。</p>
</div>
<div class='div-orig'><p>三示事戒講解。動妨道業。以勸正修者。夫出家入道者。其難離而能離焉。其難作而能作焉。非是為求名利恭敬。非是為得人天之果。只要出離三界苦蘊集。成就三乘之聖道而已。然修道之要。乃有二種。一者方便。二者正道。方便有二。謂遠近也。所謂遠方便者。謂持戒護根成就世俗正行則。愛品諸惑漸損勢力。聞思二慧信解諦理。成就世俗正見則。見品諸惑漸減功能是也。所謂近方便則。謂五停心等定心現前則。能制伏愛品諸惑。修所成慧現前則。能制見品諸惑是也。所謂正道亦有二種。一見諦道。二修習道。見諦道起則。頓斷見惑八十八使。修習道起則。漸斷思惑十煩惱。見愛斯盡。所作已<span class='corr'>辦</span>。五分法身於是證得。三乘勝法於此出生。沙門之正修但是而已。南山事鈔沙彌篇之初。分別三科。揀修真偽。何等為三。一凡罪行。云云。二梵福行。云云三聖道行。此中有三。一性空。二乘道。二相空。是小菩薩慧。三觀中。是大菩薩道。於三行中。其凡罪行。是偽善而修道之怨。生污道門。死趣三途。其梵福行者。持戒修定等。是修道之助。是為方便則。能引聖道。最可尚矣。執取焉則。忽為障礙。斯可捨矣。其聖道行。乃沙門之正所學。然此三聖道行有橫竪義。竪則三行漸次生起。橫則一時投之三機。至下當知。然則出家之流沙彌之始。染指於戒定。於三藏或大乘。成就聞慧。是出家學道之第一關也。持戒護根。如守油鉢。禪坐思惟。心扉漸開。成就思慧。於諦離疑惑。是出家學道之第二關也。諸根寂靜。任運離過。三昧現前。成就修慧。是出家學道之第三關也。此三重關透得焉則。方能引發無漏智明。是為沙門次第正修。所以佛在世正法之間。雖立慧解。只領知陰入界四諦因果等之綱紀而<span class='corr'>已</span>。不逐逐乎講論文字之間。雖修戒儀。一提持止作之要領。而不拘焉瑣行細儀。日夕跏坐。獨處空閑。修四念處。以為恆務。然五五百歲之後。正法陵夷。生大過不及之二僻。蠱損正法。大過則所學躐等。生增上慢。將己同聖。慢蔑斷修。不及者則。膠柱初習。無進步分。縱有解行。率墮流俗。南山深鑒學道之始末。細醫二種之僻謬。欲使學人向中正道。即次下二科。質大過之弊。今此一科。質不及之失也。</p>
<p>問。南山何文有此辨耶。</p>
<p>答。鈔疏之意趣全在於此。胡為覓一文一句乎。今且提舉一兩明文。事鈔下四之一云。所謂誦持未必須多。道貴得要。而神用無準。互有強弱。有人聞誦極多。於義不了。此則入道遲鈍故。涅槃云。寧以少聞多解義味。佛法貴如說行。不貴多讀多誦。既知如是。依古德所示云。誦勝鬘一卷。攝一切佛法根本盡<span class='note-inline'>(如來藏一卷亦同趣得便誦)</span>戒本一卷。攝一切止持行盡。羯磨一卷。攝一切作持法盡。由道有根本。行別止作也。誦此三卷。統攝佛法綱要。諸餘大部經藏必須博讀。有廣見之長。亦匡輔心行。助於道業。得無罷散。乃至已外長時坐禪。問義請解求異等。若多聞多義則。非此所論則。生而知之者上矣。三千云。沙門業者。誦經坐禪勸化眾事。若不行者。徒生徒死。乃至佛藏五夏已前。依人受學律藏。五夏已後。具知應學無我人法。云云。又鈔沙彌篇。及業疏二之下。廣列三行。明多聞戒定竝是助道。執則却為金鏁。唯有觀四諦無我慧。是出家之正業可尋。又淨心誡觀中。諄諄乎提誨是旨可見。</p>
</div>
<div class='div-commentary'><p style="margin-left:1em">李唐之世。既有講論義學之弊。而其執相持律之弊者未多有之。趙宋已後。二般之弊風交起。未審南山預察將來之弊。而埀此誡觀也乎。</p>
</div>
<div class='div-orig'><p>四明漸入祕藏。是迦文一化之正軌。以誡學躇階者。凡一切眾生界。具足流轉還滅之二義。而流轉生起必有次第。如結巾之譬。謂由心外取境。而法執分別。由法執故。生起我執。由我執故。分段生死三道輪環。所以出障還滅。亦自次第。先斷我執。後斷法執。猶如解結。此法爾之理趣也。譬如一顆明珠三重封裹。先以絹帛裹。次以木匣收。後以鐵函納之。開焉則必先開鐵函。次木匣。次絹帛。如是次第。開已珠體方現也。三藏教是對治我執煩惱障。令離分段三界妄縛之教。而猶開鐵函也。二空唯識法門。乃對治二執二障麤分之教而猶開木匣也。如來藏緣起之教法。乃淨治二執二障細分之祕密藏。而猶開絹帛也。凡菩薩有二類。一者直往。二者回心。所謂直往者。直從二空唯識中道修入焉。所謂回心者。初依人空教入見道。乃至得無學果已後廻轉於大乘。然閻浮提濁世眾生。見愛厚重。猶如鐵函。所以不宜直修學大乘道。故先於聲聞法教。得人空智。入無為界<span class='corr'>已</span>後。趣入於大乘上上證。是為閻浮一化之正軌。是故回心菩薩修如上述。雖直往機。其方便修。必應同於聲聞三學。以損伏現行煩惱而發其軫也。若心地未浮。妄學大乘深法。諸佛不歡喜。七日嬰兒叵消上饍。積世鄙夫豈乘寶輦。十輪經云。善男子。若諸眾生。於聲聞緣覺乘法。未作劬修。正勤修學。如是眾生。根機下劣。精進微少。若有為說微妙甚深大乘正法。說聽二人俱獲大罪。乃至如是眾生所有過失。皆由未學聲聞獨覺乘法。先入大乘。大般若遍學品云。善現若不遍學聲聞乘獨覺乘法。不能得菩薩見道。佛藏經云。不先學小乘。後學大乘。非佛弟子。又涅槃經前分數多譬喻。竝示漸入大乘之旨。法華迹門及大日經中。三劫。六無畏。十住心。五乘三昧道。亦彰學行有次序之條理。又智論瑜伽論入大乘論寶性論遺教經論等。亦皆顯此旨。云云。然後世有僻執大乘者。妄誇高妙。貶斥權小。此不止自行成失。亦將壞敗閻浮一化之正軌。豈可不痛哉。南山深究教乘之淵府。細鑒修證之階漸。淳淳乎示入法之正軌。搰搰焉誡所學之躇階。以將興復古風於澆末之世。其功莫大焉哉。</p>
</div>
<div class='div-commentary'><p style="margin-left:1em">南山鈔疏之中。頻見此旨。不遑詳出。淨心誡觀中。別立一門。分明開示學行次第可尋。</p>
</div>
<div class='div-orig'><p>五明四十二賢聖。乃空宗真理。心地智印。十信成就趣入是道。以懲早計者。凡三乘進趣皆有位次。是乃法爾之理趣也。聲聞乘位。或分為二。謂賢位聖位。或分為五謂資糧位。加行位。通達位。修習位。究竟位。或分為七賢七聖。或判為廿七賢聖。獨覺乘中位無許多。大乘法中建立四十二位。更加十信則成五十二位。二位五位七住十二住等。開合如瑜伽論等明也。華嚴經瓔珞經仁王經。智論瑜伽論等。廣說菩薩賢聖位階。以性從相。則諸位歷然。以相從性。則諸位融即。宿種未熟者。則必假漸修。四十二位猶登重樓。宿善成熟者。則頓悟超入。不必從次第階級。是故偏執行布。而不說融即者非是菩薩道。偏執融即。而蔑如行布者。亦非菩薩道。何以故。以性相不相離。是真菩薩道故。四十二賢聖。即空性差別。如來藏出障之智印故。見諦<span class='corr'>已</span>去相實俱轉。雖歷諸位。位無位相。雖經多劫。劫離劫相。布融無礙。念劫鎔融。是名真菩薩位。頓漸差別。唯佛智之所窮。何者一切眾生。無始時來生死流轉。根欲種性。因緣信解。煩惱厚薄。善根多少不可得知。故諸經論中。其說行布漸次者。是如來藏出障示現之位曼荼羅。而菩薩到於大菩提果之王路也。其說頓悟超入者。或以顯性相融即之理趣。或即旌宿世根熟大機。不必從一地至于一地之踪跡而已。若論菩薩實踐者。直往廻心二途。如經論說。</p>
<p>問。一切凡聖全一如來藏性。隱之為迷。顯之為悟。迷者自隔。理則不隔。失者自失。性則不失。聖之與凡唯一隔情而已。胡為若斯經歷許多劫數。苦修練行耶。</p>
<p>答。一切眾生無始時來。三惑浩然。虛偽妄執濃厚。習氣深覆此性。如向之一顆明珠。三重纏裹之喻。亦如鑛石金。如糞汁水。二障垢濁周徧法界。故不於法界二諦之境。而行六度萬行。於一切眾生。而修四等四攝。則無由開顯自己廣大清淨性。故六種種性。四十二位。經歷三僧祇劫。以為定量。然種性<span class='corr'>已</span>去。智斷行位修行時分。竝皆不可思議之玄境。而非凡愚之所測知。十信菩薩。唯應知聞影像麤相。於賢聖道。起勝樂欲而<span class='corr'>已</span>。澆季之世人。機轉輕薄。妄誇頓成。蔑棄實踐。以己妄情。計聖境界。恰如醯雞而說大鵬。夏蟲之議層氷。可笑且痛矣。南山深悲此弊。鈔疏中屢分別三觀三行。以判所被之分齊。頻誡不知己地位。僭濫上聖。淨心誡觀中。別開一章。提示此旨可尋。</p>
</div>
<div class='div-commentary'><p style="margin-left:1em">凡志求大乘者。率墮二種謬。一則己之器量狹劣。聞聖法之極貴。劫數之甚遠。而逡巡踧踖。以為。賢聖事業非吾所及。卒乃怠忘無悕顏心。一則僻解頓教圓教之法門。妄廢漸次修證之位階。肆構無町畦之濫說。壞亂性相之模範。云云。此之二謬。前則不及。其猶可恕。後則大過。其咎特碩。其所言則甚似高勝。其意趣則極為卑陋。且乘此謬。生眾多失。佛法為此衰滅可痛。天台云。諸聖上位。非凡能測。豈可妄說。粗知大意。為破行人增上慢心。又為消經文。引物悕向。不可偏執諍競是非。又曰。無明雖無所有。不有而有。不無階品。一往大分為四十二品。然其品無量無邊。大論云。無明品類其數甚多。是故處處說破無明三昧。又曰。如是等位。莫以凡情局取。不可以凡心能宣。華嚴云。諸地不可說。何況以示人。云云。此等諸文。對治上慢之鍼艾也。</p>
</div>
<div class='div-orig'><p>從上五科。學人入僻之最難處也。李唐之世。三墮競起。損傷正法。謂圓頓墮。向上墮。名相墮也。南山深慨正法之淪墜。將立此五科。以矯彼三墮。乃一二四五矯初二墮。第三科中懲名相墮。蓋此五科乃護正法之城壍也。可尚矣。</p>
<p>或問。五科之辨。一一有理證焉。有教證焉。不可不信用焉。然辨此五科。以為祖意。其旨如何。</p>
<p>答。善哉所問。請子熟讀宋僧傳宣律師傳。留意思籌。則了了然。知此之五科是南山之正意也。南山辨此五門。將挽回乎如來在世及異世五師之淳化。於像末之世惜乎。師戢化之後。無有一人承其正宗者。趙宋<span class='corr'>已</span>後。其道轉變。如金變為鍮。似則甚似。全非其真。遂乃使後人。以謂南山是僕僕爾。弘毘尼之一律師也。寂於是乎。時時致慨歎而已矣。第二諸門分別。於中分五。一分教。二相承。三宗趣。四本末。五修行。初分教者。是復有二。一依事鈔。二依戒疏。初依事鈔者。十門第七。以化行判。以毘尼藏。為行教攝。二依戒疏。初敘昔宗。後立正義。立正義中。以三輪判一代化迹。三輪者。謂現通說法憶念。若是利機。則現通說法。因見聖迹。若是中下之機。則必假憶念。念通事理。事則戒律。理則禪慧。今此戒學乃憶念輪攝。<span class='note-inline'>(云云)</span>。戒即止作二持。以淨身口。調伏三毒。禪有三種。一世間禪。二出世間禪。三出出世間上上禪。諸禪現前。則靈慧自發。慧亦有三。一性空慧。二相空慧。三中道慧。諸部律藏。即詮戒律。阿含等經及方等大乘經。即詮禪慧。蓋以南山為欲開宣法界等流之教法。<span class='corr'>徧</span>施普門應機之功益故。以其出家學本。佛門通軌之毘尼為宗。而其於起信開解。立行印證等。則通取阿含等經及方等大乘經。以為依憑。非偏執毘尼故。以毘尼為宗。可謂是廣弘諸教。普攝群機之妙宗也。如彼天台賢首善無畏等諸德。依其理致圓極者而立宗。以開顯一切乘教。南山依其學本通軌者而立宗。以申通一代法蘊。施設雖殊。理歸一揆。然四家所立宗義。淳源中正。但為後之執自法者之所蔽。其真漸隱。於中南山之裔。其弊特甚。或濫說開會。杭妙於諸宗。或偏讚毘尼。斷學般若。或執瑣瑣戒威儀。而不修禪慧等。是乃由不領今家以毘尼立宗之原旨。又係不悉南山讚述毘尼者。斯由戒法有能生定慧之功也。應知第二相承者。謂如來在世法道一昧。滅後分部如上已明。律藏傳譯已後。歷於九代諸德相承。普寧師始立五祖。一波離。二法正。三覺明。四智首。五南山。次霅溪師乃立十祖。靈源法師乃立六祖。允堪律師乃立七祖。靈芝一一彈破諸師所立。自立九祖。一曇無德。二法時。三法聰。四道覆。五慧光。六道雲。七道洪。八種首。九南山。具如芝苑遺篇明。寂曰。靈芝所列九祖者。但是四分律傳持之祖承耳。非是南山所立之宗承也。所以者何。謂南山所立之正宗者。則將挽回乎三學均修之淳源。於像末之世。遠紹繼於異世五師。及法正尊者之宗緒。豈可以法時乃至智首。次列於宗祖乎。</p>
<p>問。南山所製鈔疏。何處有其說耶。</p>
<p>答。事鈔十門。戒疏上卷。及淨心誡觀頻見其旨。事鈔明傳律次第。則列前代十六家。即言。學有所承。承必知本。而此但示傳四分律之祖承而已。至其之自立宗垂統。則遠承於法正尊者。其餘則竝非所系也。戒疏云。同世五師。時既澆漓。情見互起。雖通小聖。不無利鈍。毱多受法。漸劣於師。和修擧手莫委定相。致使此五皆資心見。何得開通。縱而不問。遂分五部。又事鈔言。五師捃拾情見不同。又言。逮于像季。時轉澆訛。爭鋒於唇舌之間。鼓論不形之事。所以震嶺傳教九代。聞之拔萃出類之智術而已。又言。顧眄群篇。通非屬意。又云。自佛法東流。幾六百歲。諸師穿鑿。判割是非。競封同異。不可稱說。良由尋討者不識宗旨。行事者昏於本趣。故須學師必約經遠。執教必佩真文等。云云。準此文旨。法正已來諸師。竝皆非今師所祖承也可知。</p>
<p>問。南山於印度六師。隔世渺邈。系之祖承。將有其例耶。</p>
<p>答。其例已多。如北齊文禪師。唐杜順和上。遠稟承於龍樹大士。如古塔主遠嗣於雲門。法道契投如水合水。可謂之師資相承而已。安得必待癡肉團撞著癡肉團。以為嗣法乎。</p>
<p>問。鈔疏之文。似不全肯同世五師。今何繼於法正尊者。</p>
<p>答。實如所問。然同世五師竝得聖果。道會真源。且法正師。妙達權實。統收名理。道契先聖。所以依四分。楷定止作。理應以為祖承矣應思。</p>
</div>
<div class='div-commentary'><p style="margin-left:1em">寂曰。南山鈔疏之文。乍視焉則。似但就毘尼行護。而有抑揚取捨。熟思焉則。意在排斥乎時世之情見。以將興復乎異世五師三學均修之正宗耳。</p>
</div>
<div class='div-orig'><p>三宗趣者。謂三學均修之大道為宗。以調伏三毒。證得四果。進趣於大乘大菩提道為趣。南山所宗。如上所述。而以毘尼為宗者。謂毘尼是佛法大地。萬善由是生長故。又毘尼乃滅後大師。而一切佛弟子所依住故。又毘尼乃沙門之通軌故。又毘尼乃三乘通學之法故。又為矯時世濫大乘之輩。抹殺毘尼之弊故。有如是種種道理。故以毘尼為宗。決非偏執毘尼。以是立宗也。</p>
<p>問。三學均修。是正法之淳化。今家以是為宗。理固可尚。幸出文證焉。</p>
<p>答。文證頗多。今擧三兩焉。戒疏一云。大聖降臨創開化本。將拯拔諸有。同登彼岸。為道制戒。本非世福。然煩惑難清。要由方便致設三學用為治元。故成論云。戒如捉賊。定縛。慧殺。三行相因斯須攝濟。故身口事業。動與理違。若不先防。妄隨塵欲。則心路躁擾。靜定何因。定若不修則。於諸我倒。無心思擇。明慧自隱。無由會正。故初行者務先學戒。檢策非違。三業清淨。正定正慧自然而立。故經云。依因此戒得生後二。若無此戒諸善不生。</p>
<p>問。以理推。戒是靜三塗。定除欲有。慧非界繫如何上言為道非福。</p>
<p>答。須知遠意。原佛降世。豈為增生。乃至伽論云。戒是有為有漏世間法也。若元制意。為道方便。三乘聖人必由此迹。故律云。為調三毒令盡故。制增戒學。又多論云。為開泥洹門故制戒。下文云。戒淨有智慧。便得第一道。云云。業疏二下。明三學均修不可缺。云云。事鈔中一之二。廣明戒是定慧之基本故。首讚述毘尼之旨。又下四之一引佛藏。示五夏<span class='corr'>已</span>後。應學無我入法。此卷頻明三學均修。是出家之正所學。云云。淨心誡觀法。諄諄乎勸策三學均修。<span class='note-inline'>(云云)</span>。又南山生年二十。聽律一徧即欲修禪。頵師呵云云。令聽二十徧。後戢迹於終南倣掌谷。禪坐數年。數感靈異。俄遷京兆崇義寺。常感天供。行般舟定。有群龍化人禮謁。修此三昧二十會。永徽中閑居紵麻練若修禪。顯慶元年高宗帝剏西明寺。詔師為第一座。師辭不起。帝倍堅請師。不得已應命。云云。講楞伽於淨業寺。龍化為人潛聽。又師感天人衛護。<span class='note-inline'>(云云)</span>師委心於定慧之道可察。熟按戒疏跋語。今師以興復三學均修之正宗為懷。亦欲苅除名相講學之蔀。及學律繁碎之蔀。以開發大道之意趣粲然。又事鈔十門。往往提示其旨。云云。由是思之。南山製鈔疏於律部者。蓋為使學人。省學律之費功。速趣定慧之門而已。全非偏執毘尼。而讚述毘尼也。</p>
<p>問。今家何依四分。而不依餘部耶。</p>
<p>答。用捨之由凡有三意。一謂曇無德部。人法有序。軌用多方。立教顯約。提誘多方。行事簡便。有如是勝利故。二謂由此律虛通分通大乘。能適時宜故。三謂由昔來神州一統。依四分受戒故。有此等諸義故。以四分為宗。且分通大乘。乃顯漸入大乘之一端也。顧夫如來在世。以三法藏詮三學處。斷斷乎無多岐。但有住不思議解脫大菩薩。及廣慧大阿羅漢。天龍八部等。住三摩地。預聽大乘祕密而已。非凡愚之所測知也。異世五師。仍承其正軌。但傳三藏。無復異轍毱多已後。分部支離。情見交起。專攻糟粕昧於聖旨。遂至不知如來有大乘祕密。於是法正尊者。聊洩密意。乃顯明聲聞乘即大乘方便。所傳毘尼。名為四分。所以五義分通大乘。雖是與前聖異致。飜能適會時宜。申通聖旨者乎。南山雖深慕異世五師之淳化。亦能鑒乎時世靡薄。人機多馳高妙廣大。不宜純倡古道。律則依四分。兼收大乘毘奈耶。教則廣依一代時教。普濟群機。以要攝之。所謂性空相空唯識是也。妙哉此宗致也。徧該攝于三藏及摩訶衍藏。全符順佛在世正法之淳化。可謂擎正法幢之妙手矣。</p>
<p>或問。南山鈔疏之中。明三觀三宗。以唯識圓宗。為其宗極。或言自願行位。或云通四位。則似許凡夫直學圓宗。今何言今家以毘尼為宗又言漸入大乘為宗正軌耶。</p>
<p>答。鈔疏之中。分教立宗。則或約化行。或約三輪。以毘尼為宗。末嘗言唯識等。是乃今家以毘尼為宗之明證也。其之班列三觀三宗。是於三學行門。提揭窮理攝機之分齊耳。非以唯識中道為宗之義也。其之言自願樂位。或言通四位者。是明直往之道之文也。今家顯閻浮一化之教道則。必以回心為正軌。至于窮理攝機之門則。三乘兼明。於大乘中。直往回心竝為所被。然祖意以謂。直往之道甚難趣入。因頻誡其濫學。事鈔沙彌篇列大小乘已云。且分大小二乘。略知途路。但相似道相似善。難知難學。多入邪林。理應通學方堪正觀。不以誦語而為道業。如十住婆沙及十地中說。又經云。以因多聞得智慧故。便入正法。不可頓學。猶如大海。又以三事驗三道也。凡夫但自為。二乘自為兼他。大乘唯為於他。此三發意別故。成果亦別。若論緣事。心乖事同。且知大略而已<span class='note-inline'>(文)</span>此等諸文。竝示凡夫不可輙學大乘之旨可知。</p>
<p>問。南山所謂唯識。與慈恩家所立。異同如何。</p>
<p>答。其唯識無境之大旨則相似。而其義之所歸則碩異。何者今家。則開宣乎如來藏緣起。真俗雙融。一性平等。常住佛性等。與華嚴般若法華涅槃等了義之旨。而符同焉。不同於慈恩家所立唯識也應知。第四本末者。世典尚言。物有本末。事有終始。又云。君子務本。本立道成。何況出世大道乎。惟夫得本而舍末者。乃不可也。得末而舍本者。亦不可也。本末兼收。而後彬彬乎大道矣。然急本而緩末者。尚不可中之可也。攻末而忽本者。是不可中之不可也。是故不能本末兼行者。須務本而省末也。古人有云。深求禪脫。照破生死之根則。憂畏婬怒無處著脚。但枯其根。枝葉自瘁。此至論也。然末世學律之徒。間有只行末之末。而忘本之本者。僕僕爾詮量瑣瑣之事業。拘執威儀護淨等之瑣務。自謂。律行綿密矣。其甚者。則濫托律行。圖世名利恭敬。甘為內染外淨誑佛之徒。是皆由於攻末而忘本之倒執也。豈可不懼乎。今且略辨學道之本末。以便創學。而其本末大要有二。一總明學道之本末。二別明離過之本末。初亦分二。一先明三學之本末。二正示學道之本末。初明三學之本末者。夫無漏戒定慧。乃心性具德。叵論本末。有漏戒定慧。自有本末。若約法體而論本末。則慧是根本。定乃次之。戒是枝末。何以故。慧即聖道之主。破惑之帥。為成此慧。修習禪定。為成此定。受持禁戒。本末可知。若約相生。而論本末者。戒是本。定乃次之。慧是末也。何以故。從戒生定從定生慧故。然此二義中。初是真實。後是權設。凡律及鈔疏之中。言戒為本者。是顯相生之本。而非約法體也。二正明學律之本末者。謂學律之要。只見戒儀命而已。命攝於戒儀。今且辨三。三中見乃學道之本。戒乃次之。威儀是末。所謂見者。即三乘正見。大旨如沙彌篇所示三觀等是也。所謂戒威儀者。大判焉則。五篇之中。以初二篇而為戒分。以下三篇為威儀分。細判焉則。五篇併通戒威儀可知。二別明離過之本末者。是亦有二。一總明離過之本末。二別明篇聚之本末。初總明離過者。離過有二。一心之離過。二身口離過。初離心過者。謂調伏煩惱。十使為本。開則一百八使乃至八萬四千。二身口離過。即五篇七聚戒也。此二離過。以心離過而為根本。身口離過是為枝末。所以制身口過。意在伏惑。譬之伐樹先刊枝使根株漸朽也可知。二別明篇聚本末者。謂篇聚之中。四波羅夷是為根本。突吉羅乃為枝末。中間前後相望。前前為本。後後為末。凡學律之流。自有三類。其上流。則本末兼學。無有遺漏。其次者。則一務其本。而放其末。其下者。則但摘其末。而忽其本。雖然三類同得學名。其優劣則猶如天淵。熟按祖意。乃以從末而達本為其宗風。如夫務末而忽本者。是祖師所痛斥之弊也。而後世有認南山之所痛黜。以謂南山宗者。不亦謬乎。是故苟欲稟南山宗者。應須細究上所述本末緩急之旨。以立從末而達本之學矣。不者則必墮於摘未而忘本之流俗。而不及他之言只務其本。不務其末也遠矣。</p>
</div>
<div class='div-commentary'><p style="margin-left:1em">或問焉曰。務末而忽本者。戾於祖意固其應爾。而澆季靡薄之運。務末而忽本之人。危乎鮮矣。其所多見者。本末兩廢。而非道計道。或陽旌道法。陰圖世途。罔罔然不知佛教何道理。畢生只以愛重無明癡惑之臰殼。而為作業者而已。其謂之何乎。</p>
<p style="margin-left:1em">予蹙然不能即答。少焉諭曰。古有云。彊弩之極。矢不能穿魯縞。衝風之末。力不能漂鴻毛也。當今已過五五百歲。鬪諍堅固。白法隱退。時運其應然乎。子莫深怪焉。</p>
</div>
<div class='div-orig'><p>第五修行。此中分二。一正明修行。二依經辨學行次第。初中有三。一明行之基。二明正修行。三明行之果。初行之基者。謂正信正見也。事鈔沙彌篇云。信為道源功德之母。智是出世解脫之因。夫出家者。必先此二。如未曉此。徒自剃落。內心無道。外儀無法。縱放愚情。還同穢俗。所以入法至于皓首。觸事面牆。由自無奉信。聖智無因而生。但務養身。寧知出世勝業。</p>
</div>
<div class='div-commentary'><p style="margin-left:1em">信智不正。而學戒律者。多生內染多淨之過。荏苒乎陷於南山所斥之險阬也可怖。</p>
</div>
<div class='div-orig'><p>第二明正修行。是復有三。一持戒。二習定。三學慧。初持戒者。是有二種。一毘尼所出。二大乘所出。初中有二。一者止持。二者作持。初中分二。初正明止持。二示行要。初正明止持者。止持者。謂出家五眾戒也。持戒有二。一專精不犯。二犯<span class='corr'>已</span>能悔。初中有四。一戒法。二戒體。三戒行。四戒相。此之四法。如事鈔中卷隨戒釋相篇明。二犯<span class='corr'>已</span>能悔者。如事鈔中卷懺六聚法篇。分化制二懺而辨也。二明行要者。止持之要大略有二。一捨離財色。二調伏三毒。此二具如淨心誡觀法明。二明作持者。謂策勤三業。修習善法。是亦有二。一者通攝三種羯磨。謂三種者。眾法。對首。心念也。二者除羯磨。餘眾共二行。一切善業。具如事鈔明。二明大乘所出者。戒有三種。一攝律儀戒。二攝善法戒。三饒益有情戒。初律儀戒不異聲聞。餘二則非無異。而護心之戒過律所制。具如梵網瓔珞地持善戒等經。及諸疏中明也。第二習定。是復有二。一明三佛通學法。二明大乘三昧。初三乘通學法者。謂以五停心除五妄想為初。煗頂已去出入諸禪依地諸定。如諸論明之。淨心誠觀云。五妄想者。如除<span class='corr'>刺</span>樹。先斷其根。故修五停觀息五過。止不令起故名停心觀。由修此觀。現惱不行。得小解脫所由之處。戒定調柔。漸證神通。名大解脫。十障滅盡。名真解脫。又云。若初入道。大小乘人通修此觀。乃至若修五停觀。決定修道成。又云。若入安般觀法。心所漸息<span class='note-inline'>(乃至)</span>。九次第定。還歸一真清淨心中。此清淨心。名為佛性。名真常法身。無心之心。無相之相。又云。欲斷結使。即修五停觀法。以對治之。安般守意入三解脫門。觀空離相。結使斷除。身心寂靜。故不起煩惱。煩惱滅處。名真解脫。解脫即大涅槃。又云。結使妄取捨。瞖厚障見道。故修五停觀。淨心內明了。後明大乘三昧者。謂大乘經中所說三昧。如般舟方等法華等。南山製述之中。雖出其名。未示方法。但史傳之中。見祖師行般舟三昧凡二十回。由是驗知。南山深崇此法可知。蓋夫般舟三昧。即念佛停心。而大乘奢摩他之祕要。且夫阿彌陀佛神力加持。諸障頓除。三昧易成。今師之所以特崇此法。其在乎斯乎。般舟方法。如般舟三昧經及摩訶止觀中明。</p>
</div>
<div class='div-commentary'><p style="margin-left:1em">南山深尚五停觀法。及般舟三昧。發定感瑞事蹟粲然。後代稟南山宗者。不似于祖風者何耶。</p>
</div>
<div class='div-orig'><p>第三學慧者。是有二種。一有漏慧。二無漏慧。所謂有漏慧者。即聞思修慧是也。此之三慧。雖通凡聖。其當分。則聞思二慧乃外凡所得。修慧乃內凡所得。由此方便。發無漏慧。二無漏慧大分為三。一人空慧。二法空慧。三中道慧。祖師處處提示三觀。率同此三可知。上來所明三學。行乃三乘學人。入於正性離生之妙道。而閻浮一化之正軌也。第三明行之果。是亦有二。一漸教門。二頓教門。所謂漸教者。以四沙門果而為近果。以大菩提而為遠果。廻心遲速。如餘處辨。所謂頓教門者。直入大乘。以得阿毘跋致。而為近果。二轉妙果。而為遠果。而其直往有二種道。一則菩薩發心立大丈夫志。忍耐一百一十苦。不見苦相。依三聚戒。起四弘誓。修四等行六度。乃願從今<span class='corr'>已</span>去乃至成佛。於眾生不生瞋嫌損惱心。又願。從今<span class='corr'>已</span>去乃至成佛。不以一欲心貪染男女。又願。從今<span class='corr'>已</span>去乃至成佛。不以攀緣心起諸惡覺觀。又願。生生超八難道心不退轉。如是修行漸漸增明。遂乃成阿毘跋致。云何阿毘跋致相。謂不染三界。不厭三界。求無為道。不住無為。不在彼此。不著中道。常處生死。而無生死。何不住無為。謂攝受正法故。攝化眾生故。本願無盡故。何不染三界。謂煩惱盡故。業不繫故。生死岸頭得大自在。遊解脫海。是為阿毘跋致相。一則菩薩雖發大心愍惻眾生。或由懼退墮。或由樂見佛。願生他方淨土。或願生兜率內院。由託生於勝處。得勝異熟。自然入大乘正定聚也。具如疏鈔及淨心誡觀述。第二依示學行次第者。中阿含經三十五。佛對算數梵志目犍連。說階梯次第。調馬象次第。教算次第。以諭佛法律之次第。謂先身口意清淨正命活食。次觀內身。次守護根。次進止威儀。最靜庠序。衣鉢隨身。次於無事處樹下塚間。修習禪觀。弃除五蓋。乃至入第四禪。次教一切漏盡。又三十六卷示學行次第。先受戒衣鉢如翼。心無顧戀。次守護根門。次威儀庠序。進止有儀。次修習禪觀。又四十八卷明學行次第。云云。南山弘律之宗致。全脗浹於經說可尚。謹按阿含所說。今此所敘無外於戒定慧。於戒學中。開出正命威儀護根。乃為六法。然此六法。喻之人身。則定慧乃如臟腑。護根如氣血。戒行如骨肉。正命如皮筋。威儀如髮毛爪齒。如斯諸物。缺一則非人也。學道亦然。向之六法。乃沙門法之具體也。缺一而非真正學道也。所學若缺則。不翅道業不成。動也有害於人法。豈可不怖乎。末世學律之家。往往生師虫。外現衣鉢隨身。儀容齊整。緩行直視。低聲閉目等之律相。而內懷瑕疵。戒業不淨。正命不行。根門不護。定慧不修。南山呵之。以為內染外淨誑佛之徒。顧誑佛之威儀者。其比之離身之髮毛爪齒也乎。弃擲之糞聚而可也。其滅却南山宗者。蓋乃此人矣。寂。薄行菲德。濫登近圓。忝稱南山之裔。寧無覆公餗之過乎。至老倍懷慚懼而已。今但為慨乎今宗之弘通。轉盩于祖意之甚。忘其譾劣。聊陳所懷。以告諸同志耳。莫以僭越而咎予矣。辨南山宗訖。</p>
</div>
<div class='div-commentary'><p style="margin-left:1em">南山宗致最難辨了。應須細尋繹於疏鈔之旨。且熟讀披玩於淨心誡觀。而韋編三絕矣。不者則。必錯認南山所痛斥之贋律儀。以為持律。傲傲然濫膺他恭敬供養。其過無所不至。豈可不洪歎哉。</p>
</div>
<div class='div-orig'><p>上來所敘六宗者。竝究至理。而能適會時機。實乃照季世之光明幢矣。若泛論法界等流之教法則。一切大小權實法門。竝皆七善具足。同一甘露之妙法曼荼羅也。但由時運之與機感。而隆替于時而已。若依此正法教。而如說修行者。必定應當除二重障離二生死。證得圓滿轉依矣。上來顯理分教門訖。</p>
</div>
<p class='juan'>顯揚正法復古集第二<span class='note-inline'>(尾)</span></p>
<div class='div-w'><p style="margin-left:2em"><span class='note-inline'>(〔一本奧書云〕)</span></p>
<p style="margin-left:2em">寶曆九歲十一月八日　拜寫　　弟子　僧照</p>
<p style="margin-left:1em"><span class='note-inline'>(〔版本跋文云〕)</span></p>
<p style="margin-left:1em">佛道去聖遼邈矣。祖道陵夷異見競起。茫茫昧昧難辨東西。非有達者起而顯正之。則雖聰且敏者。不失方幾希。學佛者之害孰大焉。此編也顯人所未顯。揚人所未揚。霧海之南針。夜途之北斗。可謂古道再復于今矣。豈可不歡喜踊躍乎。此書有前後二本。一撰于西京長時。一述于東都長泉。前本者。有所忌諱。未盡蘊奧。後本者。開顯直說無餘蘊矣。今刊者從前<span class='note-inline'>(【考】前恐後)</span>本。讀者莫聽氷焉。余福緣淺薄不獲親炙律師。遺憾不已因刻諸梓。微攎嗟悼意云爾。戊午春。如如居士高嘉謹識。</p>
<p style="margin-left:2em"><span class='note-inline'>(寬政九戊午歲九月)</span></p>
<p style="margin-left:5em"><span class='note-inline'>(江戶日本橋道本石町十軒店書肆　西邦宗七梓)</span></p>
</div>
</div><!-- end of div[@id='body'] -->
</body></html>