<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮華生大士應化史略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<div class='div-other'><a id='mulu21' />
<p class='h1'>十、釋迦佛應化世界法教遞變之概况</p><p style="margin-left:0em;text-indent:2em">大勢至、觀音、文殊，三菩薩同度之地，即蓮花生大師應化之區域也。蓋由孫噶納地<span class='note-inline'>(即今康藏)</span>多麻昌<span class='note-inline'>(類似修羅)</span>及魔鬼等眾，復多人猿交生之種，兇狡難調，捨密乘究竟方便，莫由度化。釋迦佛在人壽八十歲時出世，傳顯教三乘及密教外密四部，最深秘之觀、念、禪三者遂秘而不宣。緣深秘中降魔與雙身法，非當時聲聞機所宜故。其實無上密宗，在釋迦應化以前即已流布於世。</p>
<p style="margin-left:0em;text-indent:2em">蓮花生大師未出世以前，《釋迦穩覺察爾隆典》經云：「佛涅槃後八年，地名達納果嗄，海中大蓮花上化生一佛，名曰卑馬烱<span class='note-inline'>(容)</span>利，一切密乘由彼擔荷。」又《那密斷宗經》云：「我涅槃後八年，我再出應世，名曰卑馬烱<span class='note-inline'>(容)</span>利，世間第一，莫能敵比，最上密乘由是傳佈。」又《甘杜渣威舉經》云：「佛說與我同來教主，名海生金剛，傳外內密諸法。爾時國王名主朗勁。」又《涅槃經》云：「殺那、展母却雙林間，佛示寂時，摩訶迦葉他往，惟噶達雅那準達滾高<span class='note-inline'>(即阿難)</span>三人在側。佛囑累曰：『我涅槃時至，爾勿焦心，亦勿號泣。即住多劫，此身終當變滅。將來當有勝我者，出生海中。』」佛不妄語，信而可徵。釋迦所說，側重顯教密教金剛喇嘛蓮花生。其應化神變，曷可罄述。茲先舉其示現所在，厥有九地。中央成佛之處為印度金剛菩提場，東方為磅噶納，南方為別達，西方為烏間，北方為郭爾喀，東南曰殺火兒，西南曰康波，西北曰賞林，東北曰噶馬汝。諸地人身大小不同，語言文字類分三百有六十，食稻衣布等無差異。有政教統一者，有政教互異者，有政教並行者。有農工商賈，各世其家，恆其業，受授不紊者。顯教成名者曰仗松（梵言羅則巴那），密教成名者曰竹陀，出家受戒者曰更敦，在家不剃染而蓄徒眾者曰懶覺爾巴。類皆不自工作，受人供養。顯教大小乘分七宗或八宗，又分四眾與五眾，堅持淨戒，無有違犯；四無量心，相應有成；閉關靜慮，智慧甚深，能明辨二十種般若經者名曰堪布。明本心性永絕無明，心境不二，身土一如，息增懷誅，堪任修持，外成八法，內成八法，降魔、雙身、深秘諸軌，修證有得者名曰喇嘛。於上述各類律儀、軌則、修持、功能，一依大、小、性、相、律、密，曉了明辨，貫徹無疑者，名曰班者達，能决擇論著之疵瑜，能和合顯密之諍端。</p>
<p style="margin-left:0em;text-indent:2em">若於論師所持邪正精粗，兩相諍辯時，由教政二王分治之。其會勘儀式，教王坐寶座，政王設大鼓，右為在家眾，左為出家眾，中為造論師，周圍侍衛森立。教王默然，政王聽審，論師陳說旨趣。關顯教者，交出家眾勘察；關密教者，交居士及學密者審辨。會勘既畢，乃付之教王。經數月稽核，是否契合教典，不背世法；是否言簡意賅，悲誓深切。更經兩馬哈班者達，交互對辨，驗其論旨，果否與菩提相應；真從心得，抑惟摭拾；據顯與密，各證其義。既成，乃置中式者寶幢之上，班者達散花供養，請造論師坐于寶座<span class='note-inline'>(內貯滿食子者)</span>，王及臣工庶民咸恭敬禮拜焉。其有論著邪僻者，則以論文繫之犬尾焚之，人皆掩鼻而過。論者復由政王治罪，截其手足指，棄之海濱，以飼螺蚶。彼印度顯密二教，絕非兩岐。於彼佛徒，極為恭敬尊重。彼堪布、喇嘛、班者達等，亦非自號，皆由公决共信而來，良堪則傚。</p>
</div>
</div><!-- end of div[@id='body'] -->
</body></html>