<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮華生大士應化史略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<div class='div-other'><a id='mulu13' />
<p class='h1'>六、馬張噶汝渣之來由</p><p style="margin-left:0em;text-indent:2em">阿達魯馬佛末法時代，有國名奪烱<span class='note-inline'>(容)</span>查蒙，父名日姑噶那，生子曰果烏滾車<span class='note-inline'>(衣)</span>僕名蔗滿得瓦。當時有苾蒭名土瓜覺落，昔為大富長者名清打清波，親見化佛出世。為佛成道後最初度脫受苾蒭戒者，梵行清淨，禪波羅密滿足，人皆敬信皈依。果烏滾車<span class='note-inline'>(衣)</span>與蔗滿得瓦亦從其出家。彼主僕未皈依土瓜覺落之先，曾聞不守五戒，貪瞋癡慢不加對治；索得密宗秘旨，智慧現前，決成無上菩提，持此意見而來皈依。主僕恭詣師前，頂禮膜拜，具陳所見。師言：「善哉！」允其皈依。并語之曰：「六道眾生流轉輪廻，無由解脫。欲除眾苦，守戒乃能，初學者非持戒莫辦。」於是主僕同出家。主法名曰他把那跛，僕曰甸怕<span class='note-inline'>(平聲)</span>。未幾他把那跛白師，請示眾生直趣無上菩提之逕路。土瓜覺落以偈示曰：</p>

<div class="lg regular" style="margin-left:0em;"><div class='lg-row'>「本心法爾涅槃門。　貪瞋癡慢任起滅。</div>
<div class='lg-row'>猶如雲霧不壞空。　求徧空界無逕路。」</div>
</div><p style="margin-left:0em;text-indent:2em">說<span class='corr'>偈</span>已，并反覆示教，令顯自心；莫外馳求，寂照任運，真常自如；成佛法要，無逾於此。主僕聞已，歡喜恭敬，作禮而退。主者他把，雖聞法要，未徹源底；身雖出家，心住凡情；貪癡見慢，我相自如。僕者甸怕，依法實修，竟躋高明，日趨解脫；一切事相，皆不執著；身供僕役，心超凡境；能尋自心，而趣覺路。於是主僕興諍，岐生牴牾。主言：「貪癡一切，我堪任運。」僕言：「任運是已，而本性不移。」主言：「共一師承，何來兩岐？」僕言：「雖同師同聞，而不同用。本心法爾如是，我自如是了知。」主言：「我亦如是，世間貪痴等法一切不加對治，密宗秘旨如是。」言下盛怒及之。僕曰：</p>

<div class="lg regular" style="margin-left:0em;"><div class='lg-row'>「生佛心源同一體。　向外諦求不可得。</div>
<div class='lg-row'>法然本性勿取捨。　自心菩提自尋求。</div>
</div><p style="margin-left:0em;text-indent:2em">「捨此別無覺路。」如是報主，怒仍未息。僕再曰：「自心漸明，即佛本心。法爾如是不妄動，一切煩惱如雲散。膽大心寬，生佛一如。師示要旨，如是無餘。」主更盛怒曰：「我師方正，誠言無誑，為世希有。爾我諍論，當憑師決。」乃同詣師前，各陳所主。土瓜判曰：「他把未成，甸怕已證。」他把怒曰：「師不平等，法傳兩岐。我今迸僕，師亦當去；和諍無術，仲裁不平，不堪作師；可率眾行，勿再留此。」師言：「世間信我者眾，不信而輪廻六趣者亦眾。」勿庸多述。師遂遠颺。</p>
<p style="margin-left:0em;text-indent:2em">師行後，他把遂破戒隳信，狂蕩無忌；殺人之夫，而取其妻；食人之肉，衣人之皮；飛禽走獸，肆行罹捕；一切婦女，恣意奸污；貪痴熾盛，意樂不疲；縱其眷屬，肆行殺盜淫妄者，十有二年。</p>
<p style="margin-left:0em;text-indent:2em">他把身死，墮畜生道五百世，受瘈犬身五百世，受食肉野獾身五百世；再墮蜂蠆五百世，蜈蚣五百世；墮蛆蟲類不可說世，又墮食涎吐鬼類五百世，又現不可說餓鬼世。如是展轉，竟墮入金剛地獄。此地獄壽長八萬歲。從地獄起，又入食肉齧骨畜生道若干世，乃還入人道生貧苦家，死後復生惡性貧苦家。時丁燃燈佛末季，其間無佛法者亙數千年。時蓮花生大師應化區域，仍為食人肉國家，傍近喜馬拉雅山麓蘭迦不那地。有女人名曰滾肚覺我，初夜與魔王交，中夜與山神交，後夜與天神交。一宿三交而孕，八月後生一子，三頭、六臂、四足，手持兩弓，頭各具三目，服飾奇怪。生後世界不靖，吉祥勝事不復作，惡夢癘疫，魑魅魍魎，水旱兵燹，地震山崩，種種災異層出不絕。越九閱月，其母遂死。眾咸歸咎此兒，併其母共葬塚中。塚間有大樹曰納魯遮，䲭梟巢其上，毒蛇蟠其下；猛獸野豬，充塞其地。此兒食其母死乳七日不死，繼食黃水七日、爛血七日、腸臟七日、膚肉七日、骨髓七日，亙四十二日，其身漸壯，翻身播塚而出，共食噉人肉鬼怪而居。食人，取其頂蓋以為器；食蛇，取其皮以為帶；食象，取其皮以為衣；食虎，取其皮以為裙。飢食人肉，口角垢集；渴則飲血，常坐污穢地；取死人骨灰塗身，久之徧身有光，同劫火色。右頭白色，左頭紅色，中頭青黑。手足肥大，皮膚粗糙。貫髑髏作瓔珞，新、陳、乾枯，三串嚴身。面塗人血，身毛如豬，眼皆赤色，髮色紅黑，半披半<span class='corr'>束</span>，五色蛇索結之，手足形如雞爪，腕脛皆<span class='corr'>束</span>五色蛇索為釧，極嗜活食一切眾生肉。右手常持三角尖刀，及一切殺害凶具；左手常持盛血天靈蓋，痛飲不輟。口常呼出一切傳染熱病細菌，鼻常呼出一切傳染寒病細菌，眼耳部常出一切雜染病菌。其他若皮膚[病-丙+欣]灼，疾痳瘄疹，卒中風痰，急癇癲癇，關節膿瘍，全身流痰，種種可畏之病菌，咸從其週身各部流出貽害眾生。此毒兒名曰馬珠馬張蒙噶汝渣。</p>
<p style="margin-left:0em;text-indent:2em">當是時也，娑婆世界大好區域，凡二十有五。明有王臣，管轄領土；幽有鬼神，常秉守護。隸屬于天者四，曰補惹<span class='note-inline'>(阿)</span>囉馬，曰扎連達拉，曰武兒健，曰阿爾布達。隸屬於乾闥婆者四，曰槓達瓦惹，曰惹每屑惹，曰迭委，曰馬納。隸屬於藥叉者二，曰噶馬汝，曰溫止。別餘諸天所屬者三，曰紫霞，曰古雷，曰果薩拉。以上屬空行天趣，屬於食人肉九頭身之國者二，曰噶甯噶，曰藍巴噶。次於九頭身之國所屬者二，曰班止，曰黑馬拉。屬於龍王者二，曰遮打布惹，曰止罕迭瓦。屬於龍之眷屬者二，曰索列，曰生寧。屬於阿修羅者二，曰納噶，曰勝都。屬於修羅眷屬者二，曰麻羅，曰古汝達，皆尸陀林之所。以上屬於須彌山以下諸趣。</p>
<p style="margin-left:0em;text-indent:2em">諸趣國土本屬安謐，忽感天魔擾亂。彼魔手持三角尖刀與月斧，肆行殺戮淫慾，食噉贍部洲人類精氣，震播諸國，互相爭鬥，譏訶殺伐，終無已時，娑婆國土大千三千皆不寧靖。眾咸慮之，思擇一主，以禦魔侮。乃相率稽首求救於此毒兒，號曰馬張噶汝渣。咸虔致三業，翹勤五體，俯首聽命。因之嗜殺毒害之輩，皆類聚羣分，環拱於彼。於是大逞荼毒，肆殺無辜。柔和慈善者遭殺，窮凶極惡者得獎。馬張噶汝渣顧盼自豪曰：「三千大千，惟我獨尊。」身出火燄，哦哦有聲。此聲出時，眾生心皆迷亂，不軌正道。彼一切凶暴眷屬，咸大擅威權。其夫人曰董稱馬，語之曰：「此喜馬拉雅山頂，有燃燈佛之弟子住此修行，身大於牛，威力無比。朗噶國眾，咸怖畏之，莫敢抵禦。」汝渣聞之，於夢寐中，大發忿怒，身部病菌，飛騰空際，降注果噶湯馬<span class='note-inline'>(朗噶國屬地)</span>，殺人無算。於時大地震動，人咸怖畏。朗噶王自定中觀之，知是馬張噶汝渣來此作亂。考佛說圓點正經多經所載，係得罪師尊暨師兄者，由三惡道轉生，侵掠眾地，大肆荼毒；將來有大佛化身調伏令度，斯時大密宗當重興於世。王乃鳴鐘鼓，令於眾曰：</p>

<div class="lg regular" style="margin-left:0em;"><div class='lg-row'>「我為三千主。　四王我隸屬。</div>
<div class='lg-row'>一切莫我敵。　誰敢於我侮。」</div>
</div><p style="margin-left:0em;text-indent:2em">汝渣答曰：「我為大千諸天王，眾咸皈敬推第一。」王乃報曰：「慚愧不如，願歸敬服從而不抗拒。」於是王及夫人皆臣伏焉。汝渣又詢其夫人曰：「伊誰更右於我者？」董稱馬報曰：「有阿修羅王曰馬哈噶若者是。」遂往碎其王身，棄擲於地。星辰日月皆得統屬，修羅諸宮盡為所有，刀仗兵器沒收無算。大張旗幟於門，示威於眾曰：「誰敢予侮者！」復次又詢：「誰右於我？」夫人曰：「忉利天之上有處名噶登者，徒眾海會中，號曰單巴杜格爾。天王皈依，音樂香花，衣鬘飲食，常作供養。」汝渣聞言，疾首蹙額，大發忿怒；又往其處，生擒單巴，擲地而死。單巴死時，曾語其徒眾曰：「佛經記載，此大魔熾盛後，不久有密教明王降伏之，密法當大興。為調伏彼故，密教有得權與財之忿怒佛出生，廣施眾生，藥品甘露，眾寶妙法；乃至微塵許地，佛皆普化無遺。佛說不虛。我身雖死，旋生人趣，坐菩提樹下，而成正覺。我法勝行閻浮，住世亦久。將來降伏彼後，外、內、密、真如、究竟，五種緣會，一切出興。」汝渣聞此說已，心生微懼，乃將此天付囑天魔管領<span class='note-inline'>(此天魔即回教之初祖)</span>已，仍返住喜馬拉雅山巔。</p>
</div>
</div><!-- end of div[@id='body'] -->
</body></html>