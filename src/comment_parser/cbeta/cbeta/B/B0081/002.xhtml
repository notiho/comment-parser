<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雙峰山曹侯溪寶林傳（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>雙峯山曹侯溪寶林傳卷第二<span class='note-inline'>(失第二第十兩卷而京師徧問皆無)</span></p>
<div class='div-other'><a id='mulu6' />
<p class='h1'>第二祖阿難童中流寂滅品第六<span class='note-inline'>(遂取聖曾集立章品補此卷由欠第十)</span></p><p>尒時阿難尊者王舍城人也姓剎利帝斛飯王子世戚即與佛同氣連枝出家即昇堂入室梵語阿難此云慶喜亦云歡喜為佛成道夜生父母歡喜故得嘉名於多刧中而修忍辱性不忤物常出美言情無卒暴多聞博達智慧揔持若海吞流如燈傳照佛智法藏悉在伊人先囑文殊今為近侍阿難乃先求四願允即依隨一者願佛不賜我故棄之衣及餘㱃食二者聽我隨佛別請三者諸比丘見佛有時聽我出入無時不須制約四者我至佛前所說經藏重為我說文殊白佛佛讚聦慧阿難善息譏疑皆聽所願二十年中侍奉無迨所有法藏纖豪不遺凡見醜惡未嘗毀呰曾隨如來至一平墅見其穴墓佛告曰何以此墓穴敗無人封樹阿難曰此墳中人心達大道一無所有門不閉塞常覩佛日清虛自在佛讚善哉又至一林見葉凋落顧問阿難曰此林何䟽荅曰人無寒暑禮儀不生木無榮枯誰知稟氣佛言善哉又於路次見一死犬迴問曰此犬甚臰誰能近者荅曰雖復臰穢而無臰想其齒白淨甚是可愛世尊重嘆善哉阿難心無毀辱言多贊敬昔金龍尊佛所化功德無量</p>
<p>時阿闍世王知其法藏悉付阿難白言仁者昔如來迦葉二師滅度自我多故咸不覩見仁者於後般涅槃時願垂告語阿難曰然即以巡游國土宣暢真宗次第經行至一竹林聞一比丘悞念偈云</p>

<div class="lg regular" style="margin-left:0em;"><div class='lg-row'>若人生百歲　不見水潦涸　不如生一日</div>
<div class='lg-row'>而得覩見之</div>
</div><p>阿難聞<span class='corr'>已</span>嗟嘆曰</p>

<div class="lg regular" style="margin-left:0em;"><div class='lg-row'>世閒一凡有　不解諸佛意　徒載四圍陀</div>
<div class='lg-row'>不如空身睡</div>
</div><p>阿難言<span class='corr'>已</span>乃語彼比丘曰此非佛偈汝今當聽吾為汝宣偈佛云</p>
<p>若人生百歲不會諸佛機未若生一日而能決了之</p>
<p>彼比丘聞<span class='corr'>已</span>即歸白師說阿難所正之偈彼師曰阿難老朽記念非真智慧衰殘言多錯謬慎勿隨之阿難却後依前聞誦悞偈謂曰我曾教汝佛偈何故由念邪言比丘曰我師教招不令棄捨阿難返自思惟人不可言言須得地彼輕我言而諷魔偈佛當在世我即白佛聖已涅槃今向誰說作是念已地六震動須㬰光輝下有一聖宿空中而說偈曰</p>
<p>彼者諷念偈實非諸佛語今遇歡喜尊而可依了之</p>
<p>前師與弟子聞聖宿菩[薩-產+(辛/工)]現身說偈心生恭敬隨順佛語於一食證斯陀含果心自念言吾身老朽不宜久停將入涅槃永歸常樂乃憶阿闍世王與吾盟誓事須相告即詣王宮而語門者為我奏王吾欲涅槃故來辭王閽官曰王當寢次覺即奏聞阿難曰然為我陳說即趣毗舍離城恒河岸側王於夢中見一隊仗擁從一蓋七寶嚴麗瓔珞殊妙至一寬平處四眾圍繞恭敬供養須㬰之間忽降風雨摧折蓋柄珍寶墜地因此驚覺神情惘然門者奏曰阿難辭王入般涅槃值王寢次留言而去王聞悶絕良久乃甦顧問左右曰尊者當於何處入般涅槃大臣奏曰往毗舍離城王即嚴駕四兵賷持七寶至彼國土見阿難在弶伽中流而住王即瞻仰稽首三界人尊已棄我去暫馮願且莫涅槃毗舍離國王亦奉八珍精嚴三德在弶伽側而說偈言</p>
<p>至尊一何速而歸寂滅場願住須㬰間而受於供養</p>
<p>尒時阿難以偈辭曰</p>
<p>二王善嚴住勿為苦悲戀涅槃當我淨而無語有故</p>
<p>阿難復念言我若向一國而趣涅槃者諸國持兵而諍舍利殘害他故何名慈慧可於弶伽中流而般涅槃令無爭競作是念已大地山河六種震動時雪山中有一仙人五通具足覩斯瑞應即與五百仙人飛空而至稽首禮足胡跪白言我於當證佛法願為我等而度出家阿難既受請已即化弶伽變作金地為諸仙人如應說法復作是念我昔所受苐子冝當悉集未逾食頃有五百羅漢從空而至為諸仙人出家受戒第一羯磨得初果三法竟得第四果中有二人一名<span class='corr'>商</span>那和修二名末田底迦亦名末田地迦末田地時度須跋陀羅便證道果云我不欲見師滅度遂先入寂阿難告二第子曰昔如來以大法眼藏付于迦葉迦葉入定而付於我我今滅度用傳於汝汝等二人如法受行流通後世無令斷絕聽吾偈言</p>
<p>本來付有法付了言無法各各自須寤寤了無無法</p>
<p>阿難又告<span class='corr'>商</span>那和修曰汝善行化繼聖傳揚汝後有嗣者度人籌盈石室後謂末田地曰如來語汝罽賔國中一百二十年閒有一比丘字末田地迦於彼化道利濟無涯汝當持此正法彼土宣揚我憶如來以諸比丘至彼國土住一大池邊語吾曰我涅槃後有一比丘名末田地迦在此池岸修習禪定彼池龍王深生敬重請於龍宮精陳供養龍乃縮水奉池願充精舍於池西北角別創小池可百餘里龍與眷屬五百自新而居龍因施池尅證那含尒時末田地迦受阿難旨往彼化緣一代光輝師資絕嗣阿難付法藏竟作十八變入風輪奮迅三昧分身四分奉忉利天一分奉娑竭羅龍王一分奉阿闍世王一分奉毗舍離王一分各起寶塔廣興供養自尒雲旋鸖繞梵奏香凝九月四生作禮祈[社-土+(虎-儿+巾)]當周第十主厲王十二年癸巳歲矣</p>
</div>
<div class='div-other'><a id='mulu7' />
<p class='h1'>第三祖<span class='corr'>商</span>那和脩章降火龍品第七</p><p>尒時<span class='corr'>商</span>那和修尊者摩突羅國人也亦名舍那婆斯姓毗舍離父名林勝母字憍奢耶於母胎中六年始生亦云<span class='corr'>商</span>諾迦此云自在服是西天九枝秀草名也<span class='corr'>商</span>諾迦者初生有自然胎衣隨身而長及後出家化為九條之衣彼國秀草生於淨地若有羅漢出世化為九枝和修出家感斯瑞應昔佛行化至摩突羅國見一青林敷榮茂盛語阿難曰此林地名優留荼吾滅度後一百年有比丘名<span class='corr'>商</span>那和修於此地上起僧伽藍廣敷法藏大化群生後經百歲果誕和修出家證真林禪思有二火龍毒害猛熾暴物侵人和修即以神力震動此池火龍大瞋霔雨降風興雷掣電和修處慈心三昧安坐怡然龍覩希奇復身禮敬問曰願師慈悲當賜教誨和修曰佛記此地當建伽藍汝捨與吾利益無量龍曰若有教記我敢拒違願師慈憐勿嫌湫隘龍捨地<span class='corr'>已</span>俱得生天表剎莊嚴播宣聖範和修又自念言我化導<span class='corr'>已</span>久孰當繼吾入定諦觀見利吒國中有一長者名曰善意而姓首陀當生三子小者出家承襲於我和修乃不賷徒眾獨至彼舍而扣其扉善意一見瞻禮問訊欲何所須和修曰我無徒伴希一給侍善意曰我樂世俗無心出家我若生兒當奉尊者和修曰善即辭而還却歸本座知善意生一子名優波吉羅次生二子一名優波熖摩三名優波毱多柔和善順性好仁慈和修復至善意舍長者見之敬仰倍前和修曰汝先許我子出家今㝡小者願相給付長者愛心未肻與之和修曰非我刱緣昔佛記此子後二百五十年中當第四祖師名優波毱多度人籌[彰-章+井]石室汝順佛旨慎勿遮障長者聞宣聖記心意精專即以其兒奉上尊者和修領得歸於寶坊問曰汝年幾耶毱多曰我年十七汝身十七耶性十七耶毱多曰師頭白耶心白耶和修曰我自髮白非心白耳毱多曰我身十七非性十七和修知是法器遂在左右三四年閒師與剃度命諸賢而受戒和修乃告曰佛以無上法眼付囑迦葉如是展轉而至於我我今付汝汝當護持聽吾偈言非法亦非心非心亦非法說是心法時是法非心法</p>
<p>和修曰汝當善護念諸菩[薩-產+(辛/工)]善付囑諸菩[薩-產+(辛/工)]無令斷絕吾自歸山深居寂淨汝當化道囑受以時毱多受教禮謝於師和修憶昔罽賔南面有象白山苔石幽奇松泉清峭即飛騰往彼三昧安祥於其定中見毱多五百弟子不重其師心常懈怠是非我難可調伏即至毱多舍便坐毱多牀時毱多不在彼諸弟子咸生瞋怒曰是何弊人踞吾師牀勠力牽挽如山不搖欲出惡言口便閉塞遞相顧[目*(前-刖+(丁-一))]遽往告師曰有一比丘形容樵瘁踞師七寶牀安止不伏起毱多念言自非吾師無能坐者即統眾而歸果見是師頭面禮足問訊起居毱多徒眾念言師雖作禮威德勝彼和修知諸孫眾輕慢不悛即舉右手二指點其虛空俄降白乳如膏尋時又降甘露和修語毱多曰汝識此否毱多曰不識和修曰汝審諦觀是何祥瑞毱多即入三昧觀察了不能知乃出定整容而問於師曰是何三昧和修曰此名龍奮迅三昧如是次第有五百三昧名號不同汝曾知不毱多曰我所得法盡從師受唯此三昧未蒙師指引和修曰如來三昧菩[薩-產+(辛/工)]不知菩[薩-產+(辛/工)]三昧辟支佛不知辟支佛三昧羅漢不知羅漢三昧吾師阿難不知阿難三昧我亦不知今我三昧汝亦不知此三昧者佛涅槃後有其至寂禪定無諸穢意通明定慧心無生滅住大慈力遞相恭敬者方能識此三昧彼五百比丘聞師所說心各戰慄內自悔責云我無智慧輕侮大聖願尊慈悲令罪消滅和修聞已而說偈言</p>
<p>通達非彼此至聖無長短汝除輕慢意疾證阿羅漢</p>
<p>諸弟子聞已依教奉行皆證道果和修乃呈十八變化三昧火用焚其身所有舍利毱多收葬于梵迦羅山塔崇高顯天樂名華歲盈時降五百弟子各持幡華羅列供養天人禮敬幽顯霑恩當周弟十一主宣王二十三年乙未歲矣</p>
</div>
<div class='div-other'><a id='mulu8' />
<p class='h1'>弟四祖優波毱多章化三尸品第八</p><p>尒時優波毱多尊者吒利國人也亦名優波掘多姓首陀父名善意十七出家二十證果佛預記云吾滅度後第四祖師度人無量號無相好佛承<span class='corr'>商</span>那和修傳付詃諭五天次至摩突羅國大眾雲集半月說法天華時降每地神現見聞獲益震動魔宮波旬[打-丁+亟]生愁怖乃密騁神通雨真金寶華鬘瓔珞復現寶女窈窕殊麗艷態奇希舉眾攀緣心意慢亂時八千大眾於三日中無有一人而證道果魔王歡喜慶快非常毱多即入三昧乃見波旬致斯妒害退修道眾失其本心魔王見毱多入定即以瓔珞繫於頸上毱多出定即知是魔偶得其便毱多即化三屍所謂人狗蛇等以為華鬘魔時再現舞弄尊者毱多乃輭言慰愈云汝與我瓔珞厚是厚意吾今以少許華鬘聊相酬贈魔王大喜舒頸受之尋變為三屍蟲蛆臰爛穢汙難堪魔王極生猒惡語毱多曰何以死屍繫吾頸上毱多曰比丘之法不應以華鬘莊嚴於人然腐爛腥觸汝之因感何以輒恣妖邪敗吾聽眾汝由不樂何及於我時波旬盡其神力欲解三屍竟不能去乃踊身虛空告諸天眾求解其屍諸天皆言此大聖所加非我能解復詣梵王求免梵王曰十力弟子所作神變我今凡陋何能解之寧以藕絲縣須彌山若解此屍終無是處又為說偈</p>

<div class="lg regular" style="margin-left:0em;"><div class='lg-row'>俾退本心　若因地倒　還因地起</div>
<div class='lg-row'>若無其地　終無所履　汝可歸心</div>
<div class='lg-row'>尊者必當　為汝解之</div>
</div><p>波旬受梵王教禮敬尊者誓願歸依毱多曰汝於正法更不嬈害不波旬曰我誓迴向永歸佛道毱多曰諸聖使我降伏於汝汝因斯故不墯惡道即為解頸三屍魔王大喜敬禮尊者曰我因師故得離邪見毱多曰汝昔覩見如來今還記其容相不波旬曰省毱多曰可謂現之我願覩見波旬曰我見如來形相不敢故辭唯願尊者幸莫禮拜毱多曰然波旬即入林中變為如來三十二相八十種好面如滿月身若金山進止威容釋梵圍繞從林而出毱多一見生如來想瞻奉化容忘與魔約不覺禮拜魔王不勝致敬身體戰掉却復本形而說偈言</p>
<p>稽首三昧尊十力大慈父我今願迴向勿令有劣弱</p>
<p>言訖拜辭尊者却返天宮至第四日告諸天眾曰欲得人天利樂永離蓋纏當數往毱多法會㱃啖醍醐言<span class='corr'>已</span>即率天眾賷持香華伎樂而來供養時毱多在世化道證正尤多單賢隻聖罔記其倫夫婦俱證道果者方折一籌籌長四寸滿一石室室長十八肘廣十二肘㝡後有一長者名香眾來詣出家師曰汝身出家心出家香眾曰我來出家非為身心師曰不為身心復為誰出家香眾曰夫出家者無我我故無我我故即心不生滅心生不滅即是常道既是常道諸佛亦然心無形相其體亦然毱多曰汝當明寤心自通曉宜依佛法紹隆三寶即與出家命聖受戒乃告曰昔如來以大法眼藏囑累迦葉如是展轉而至於我我今付汝汝善保持傳化未來無令斷絕聽吾偈言</p>

<div class="lg regular" style="margin-left:0em;"><div class='lg-row'>心自本來心　本心非有法　有法有本心</div>
<div class='lg-row'>非心非本法</div>
</div><p>說此偈<span class='corr'>已</span>復告香眾曰汝父夢金日梵云提多迦此云通真量冝名提多迦以符冥貺提多迦聞師賜名并傳法偈頭面禮敬頂謝再三毱多乃騰身虛空作十八變使諸四眾發大信心却座儼然洎乎長往大眾以室內之籌用闍維之悉得充足提多迦即收舍利起塔供養四眾萬靈晨夕香唄當周第十三主平王三十一年庚子嵗矣</p>
</div>
<div class='div-other'><a id='mulu9' />
<p class='h1'>第五祖提多迦章仙受化品第九</p><p>尒時提多迦尊者摩竭陀國人也在舍之日父夢金日從屋而出放大光明照曜天地對一大寶山山頂有泉師為解曰寶山者吾身是也放大光明者汝智慧也從屋出者汝入道也山頂泉者無上法也毱多為釋其夢并賜其名而度出家兼付法藏提多迦歡喜踊躍而說偈言</p>

<div class="lg regular" style="margin-left:0em;"><div class='lg-row'>巍巍七寶山　常出智慧泉　迴為真法味</div>
<div class='lg-row'>能度於有緣</div>
</div><p>毱多聞<span class='corr'>已</span>亦說偈言</p>

<div class="lg regular" style="margin-left:0em;"><div class='lg-row'>我法傳於汝　當現大智慧　今日從屋出</div>
<div class='lg-row'>照曜於天地</div>
</div><p>提多迦聞師說偈禮敬奉持自統其徒化游諸國至中印土彼國有八千文仙化誘人眾仙尊號遮迦廣行仙道聞師演範即領諸仙眾至法會所瞻禮聽受乃語尊者曰我憶往昔與師同生梵天我學仙道遇阿斯陀受我仙法尊者修習禪定今證聖果自湏支離<span class='corr'>已</span>經六刧提多迦曰適見仙尊<span class='corr'>已</span>知遠事我得證汝獲奚方仙曰我於仙道唐設劬勞捕影繫風乘空躡響流浪多刧一無所得尊者曰佛云人修大仙功德無緣敬學小道又似纏牽</p>
<p>佛說如此汝可捨之如棄小流而歸大海宜捨仙道而入佛乘我化道已久竟不在晚仙曰阿斯陀仙記我却後六刧當遇同學而度於汝得證聖果今此際會願度出家時八千人見仙尊捨道從師心皆憤悱曰大仙何故而歸小尊不閑呪術而無道藝削髮披緇有何能勝我等雖順大仙心未降伏提多迦知諸仙眾我慢貢高即作神通放大光明足履虛空如地無異時現寶蓋而覆其頂手生五乳二乳中涌出蓮華二華中而現諸佛為說妙法仙眾見<span class='corr'>已</span>發菩提心禮敬尊者俱願出家師曰汝既迴心聖必加護各應自念非假刀剃可至誠歸命三寶自成聖相諸仙受教各自念佛專心靜慮應時鬚髮自落袈裟被體檀相如畦悉登法忍提多迦仍為說法咸證無生然命上首弟子彌遮迦曰昔如來以大法眼藏付囑迦葉展轉相傳而至於我我今付汝汝善護持聽吾偈言</p>

<div class="lg regular" style="margin-left:0em;"><div class='lg-row'>通達本法心　無法無非法　寤了同未寤</div>
<div class='lg-row'>無心亦無法</div>
</div><p>說是偈<span class='corr'>已</span>即從座起踊身虛空現十八變作六神通化火光三昧而盡其體彌遮迦收其舍利於斑荼山中起塔供養當周第十五主莊王七年<span class='corr'>己</span>丑歲矣</p>
</div>
<div class='div-other'><a id='mulu10' />
<p class='h1'>第六祖彌遮迦章除觸器品第十</p><p>尒時彌遮迦尊者中印土人也昔為大仙統八千眾五天大化四眾湏誠遇提多迦而憶往事出家受教繼祖傳燈徧化群方弘宣法眼至北天竺國遠望城上金雲偃仰覆蓋雉堞尊者曰此城內有大乘氣必有竒人而紹聖種言訖即入此城路逢一人身服嚴淨手執酒器來問師曰何方而來欲往何處師曰自從心來欲往無處又問曰識我手中物不師曰此是觸器而負淨者又問曰識我不師曰我即不識識即不我師曰今雖識汝不知汝字汝暫稱名吾即省矣</p>
<p>彼曰我今生此國復憶昔時本姓頗羅墯名婆須蜜師聞姓字洞徹宿緣我師提多迦云昔佛游北天竺國謂阿難曰此國中有一大聖吾滅度後三百年當出于世姓頗羅墯名婆須蜜於禪祖中當于第七世尊記汝非吾能知汝可出家捨除觸器而證解脫婆須蜜聞<span class='corr'>已</span>即擲㱃器禮請於師云我適憶往事於無量刧中曾施寶座值於一佛與我受記云於賢刧中得繼玄範次當第七如世尊所說深叶宿緣願師大慈引接至道師即與出家命聖受具然告曰昔如來以大法眼藏付囑迦葉如是展轉而至於我我今付汝汝可護持聽吾偈言</p>

<div class="lg regular" style="margin-left:0em;"><div class='lg-row'>無心無可得　說得不名得　若了心非法</div>
<div class='lg-row'>始解心心法</div>
</div><p>師曰吾此偈者祕密心要法可諦思勤行覺道言<span class='corr'>已</span>即於座上現奮迅三昧於虛空中從無相入有相出有相入無相出乃成八支道却至本座化火焚軀人天感慟雲霧慘悽婆須蜜收取舍利以七寶函盛安塔上層人天龍神供養無虧當周第十八主襄王十七年甲申歲矣</p>
</div>
<div class='div-other'><a id='mulu11' />
<p class='h1'>第七祖婆湏蜜章梵王問品第十一</p><p>尒時婆須蜜尊者北天竺國人也姓頗羅墯在彼國中或風或狂乍愚乍智手執酒器游佚四衢值彌遮迦明宣往事承佛遠記隨順出家受道傳輝殊方誘化至迦摩羅國大興佛事忽於座前有一智者稱佛陀難提起白師曰解論議不師曰仁者論即不義義即不論若擬論義終非義論佛陀難提聞師語勝心即敬伏即告師曰我願求道服甘露味唯冀慈悲而賜攝受尊者即與披剃命諸羅漢而為受戒然後告曰昔如來以大法眼藏囑累迦葉如是展轉而至於我我今付汝汝善護持聽吾偈言</p>

<div class="lg regular" style="margin-left:0em;"><div class='lg-row'>心同虛空界　示同虛空法　證得虛空時</div>
<div class='lg-row'>無是無非法</div>
</div><p>說此偈<span class='corr'>已</span>踊身虛空逞十八變化以慈悲心三昧而入寂定令身不散儼然如生經于七日梵王諸天而來座前禮敬而說偈曰</p>

<div class="lg regular" style="margin-left:0em;"><div class='lg-row'>賢刼眾聖祖　而當第七位　尊者哀我念</div>
<div class='lg-row'>請為宣佛地</div>
</div><p>尊者聞梵王請即從座起告梵王曰我所得法而非有故若識佛地離有無故說此語<span class='corr'>已</span>依前入定梵王聞師說法讚敬殷勤散諸寶華繽紛供養佛陀難提即從本坐起窣覩波時有一王名法莊嚴捨身所有瓔珞真珠而用莊嚴七眾巡繞當周第二十一主定王十九年辛未歲矣</p>
</div>
<div class='div-other'><a id='mulu12' />
<p class='h1'>第八祖佛陀難提章白光通貫品第十二</p><p>尒時佛陀難提尊者迦摩羅國人也姓瞿曇波初生之時頂上有珠珠光遠照年四十聦明愽達日唯一食常修梵行遇婆須蜜行化而往徵詰聞師如辯遂投出家復承法嗣援引導眾門闡範遐邦至提伽國彼國之人多修定業有一毗舍羅家唯生一子名伏馱蜜多年登五十而不解語又所履步喻若孩孺父母常懷憂慮嘆曰是何因緣產生疣贅誰有智者為我訣疑乃問諸定者為是何因定者云我但習定是事莫知後有智人當為汝釋此智者心懷佛印身意清淨善有他心及以宿命若要除疑當俟彼至佛陀難提即入此城届於彼舍上見白光貫霄漢師問眾曰識此光不眾曰匪知師曰今此俗舍當有聖人心如大海不合凡意口無言說是大乘器不行四衢知觸穢耳當繼吾跡人天獲利此光上下通貫者亦有所以上通至天者吾所學者而出於彼下貫者吾數當第三師名脇尊者其行高廣五天欽崇說法度人不可稱計言由未<span class='corr'>已</span>彼舍主出禮問尊者曰有何所須師曰我來求人不須其物蜜多父母曰我身老朽不堪出家唯有一子而復愚癡若要財寶供給不辭定覓其人多應罔遂師曰我來求人不須其寶但得其人珍寶自至父母曰我有一子年已五十未解言語亦不行步師意若要我即不惜師曰如汝所言便將與我父母即將此子奉上尊者尊者領得歡喜內盈至伽藍蜜多忽然自進七步合掌師前而咨問曰父母非我親誰是㝡親者諸佛非我道誰是㝡道者尊者觀行復語<span class='corr'>已</span>是竒希聆問幽深倍常忻慶即以偈荅曰</p>

<div class="lg regular" style="margin-left:0em;"><div class='lg-row'>汝言與心親　父母非可比　汝行與道合</div>
<div class='lg-row'>諸佛心即是　外求有相佛　與汝不相似</div>
<div class='lg-row'>若識汝本心　非合亦非離</div>
</div><p>蜜多聞師說偈敬奉彌勤即請出家師為度脫命聖具戒乃告曰昔如來以大法眼藏付囑迦葉如是展轉而至於我我今付汝汝善護持聽吾偈言</p>

<div class="lg regular" style="margin-left:0em;"><div class='lg-row'>虛空有內外　心法亦如此　若了虛空故</div>
<div class='lg-row'>是達真如理</div>
</div><p>伏馱蜜多聞師偈<span class='corr'>已</span>即從坐起踊身虛空灑諸甘露雨散天華說偈讚曰</p>

<div class="lg regular" style="margin-left:0em;"><div class='lg-row'>我師禪祖中　當得為第八　法化眾無量</div>
<div class='lg-row'>悉獲阿羅漢</div>
</div><p>時佛陀難提即從座起卓然而立現五神通從其腹中光飛八道照曜大眾承此光者五百餘人悉證三果師方入滅高樹寶塔插入星河梵眾人天香華供養當周第二十四主景王十二年丙寅歲矣<span class='note-inline'>(長安終南太一山豐德開利寺譯經沙門雲勝游禮賢行借忘苐二第十二卷咸平元年上表乞續編人開元年智昇撰錄後來唐玄肅代德四朝七人三藏所翻并聖朝四人翻譯并聖製三藏集傳一千餘卷今取聖智集補之第十)</span></p>
</div>
<p class='juan'>寶林傳卷第二</p>
</div><!-- end of div[@id='body'] -->
</body></html>