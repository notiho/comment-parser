<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雙峰山曹侯溪寶林傳（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' /><p style="margin-left:9em">農新入錄</p>

<p class='juan'>雙峯山曹侯溪寶林傳卷第四　秦</p>
<div class='div-other'><a id='mulu24' />
<p class='h1'>第十八祖伽耶舍多章簷狗品第二十二</p><p>尒時伽耶舍多者摩提國人也昔所生處於此國西三千之里有一大山名寶落迦其山南靣居于一足地廣平正父母舍宅而悉在中姓鬱頭藍號伽耶舍多父天蓋母字方聖而初孕時夜夢神人告方聖曰我來也手執寶鏡而就其母於此寤覺身躰安樂時出異香徧滿於室時時舍內每現圓光懷得七日而自誕育身如瑠璃內外明徹年甫十二都不洗浴其身清淨絕無塵垢時人共語悉不勝彼心常閑靜亦不多語處于舍宅亦不執怪尒時僧伽難提告大眾曰我昔本師羅睺羅多當受記云從吾之後於摩提國又出一師名伽耶舍多吾與汝等同尋此聖如此行<span class='corr'>已</span>當會遇之尊者語訖與諸大眾至摩提國於法座上為眾演說忽於一日而有微風從西而起尊者迴靣向西而候其事<span class='corr'>已</span>乃告大眾汝等諸人識此風不眾曰聖智非惻尊者曰今此風者名曰道風從此而去三千里內而有聖者欲出于世先淨國土而生其風又告眾曰今此風者不同諸風亦名淨土風此風和涼不損一切雖入大海不作諸浪雖入林木不動枝葉所有疾病遇此風者皆悉痊退所有諸業懺不消者遇此風故皆悉除滅所有習學心不通者遇此風故心即朗暢而會其理尊者言<span class='corr'>已</span>命大眾曰西尋聖者而化導之即作神通舉眾皆攝未至食頃到一大山山上有蓋如寶落迦尊者曰此是聖所聖亦止此言猶未訖見一俗舍[木*尤]于此山除此一舍更無他止是時尊者至彼舍宅云此蹔歇坐猶未久見一童子年當十二手抱銅鏡至于師所往返問荅具如上說父母見子有此竒異欲令出家遇尊者故方得度脫將至古寺登羅漢壇而為受戒師賜法藏并說其偈而教囑敬而奉行尒時伽耶舍多得付法<span class='corr'>已</span>游行教化到一世界名月氏國於彼國土大作佛事說法度眾導化無量又彼國中有婆羅門家養得一犬常於屋簷下臥縱蹔逐去還來本處如是臥此簷下經于十年不止別處人有所怪何好於此或復有雨并水所浸亦不離此臥於水中尒時婆羅門心自念言此犬何意而好處此更不餘止以杖驅逐蹔去還返如是打喝又經五年尒時婆羅門年始三十名曰鳩摩羅多心常勇健不信有佛亦不信法不信因緣及諸果報而信外道常師梵志談非因緣何有果報俱是自然梵志所說甘心信伏時鳩摩羅多告梵志曰師說自然非因緣法今此㺃者當何自然而處于此梵志曰此㺃其心自然而好低下亦非因緣之所感故尒時鳩摩羅多又告梵志曰我於昨夜而作一好夢夢見真金曰赫赫照天地我與梵志等處于一暗室忽被日光射二身如琉璃師身淨無物我身蟻眾食師說達自然而為我消釋尒時梵志告鳩摩羅多曰此日出自然赫赫自然赤真金躰自然非物能賤貴天地本自然光照於彼此二人處于室明暗各自然汝身蟻眾食我躰常自然尒時鳩摩羅多雖聞所解心猶未釋又曰我所作夢欲釋其原師所解夢還如說夢如此解<span class='corr'>已</span>非我意中揔說於自然何如夢說夢又曰願逢一智者而為我解釋與彼事相應我願隨師學作是念<span class='corr'>已</span>即捨梵志而歸本舍尒時伽耶舍多在彼國中於一座上告大眾曰見此氣不大眾曰見師曰教說此氣者大乘氣也何以夫氣像者氣如虹環其事必圓氣如玉璫菩[薩-產+(辛/工)]在傍今此氣者猶如玉璫下有聖者不久出世又云佛記云吾滅度後九百年中當有菩[薩-產+(辛/工)]現月氏國後而化導至于北天復度一眾次第二十今此氣者必當是乎尒時伽耶舍多即下本座與諸大眾至于氣所到彼氣所其氣漸隱師即立住轉復不見師曰此聖非遠且候從容須㬰之閒有婆羅門年甫三十來問左右曰此是何人左右報曰是佛弟子尒時婆羅門却歸本舍而閉其戶是時伽耶舍多告大眾曰前瑞所起不離此宅尊者進步漸至宅所而扣其戶尒時婆羅門報曰此舍無人尊者問曰荅無者誰時婆羅門鳩摩羅多聞其語異不同梵志必是智人而可屈就時鳩摩羅多即開其門禮覲尊者請於舍內而踞其塌以諸果藥而供養之是時尊者作是念言今此人者必當是矣時鳩摩羅多而供養<span class='corr'>已</span>乃問師曰我家有一犬常於檐下濕地而臥前後打逐蹔去還返至於彼臥更不移止今請智者為說其事與意同故我即師學尊者曰若我所說定其昔事與汝意通實師我不鳩摩羅多若與意合當隨師學伽耶舍多曰今此犬者是汝父也何以故為有少業而墯㺃中其父死時汝身不在父有黃金未付於汝金在簷下以瓮盛之可有千鋌汝若不信但掘於此汝收金後狗臥隨處不定於彼時鳩摩羅多即致其功便掘其地未至五尺掘著其瓮瓮有黃金實千餘鋌收拾以訖其犬不止隨其處所而自安臥時鳩摩羅多不違願故便隨師學又問昔夢具如前白尊者曰汝夢見日是佛日照曜天地者度二眾也二人處暗室者心未明了也日光照身者出無明宅也身如琉璃彼所淨者自利一身非度他眾汝身有蟻眾所知識而自湊泊當於彼所而食汝祿尒時鳩摩羅多聞說二事心即決定即離居舍隨師敬奉而為給侍尒時伽耶舍多深知宿命知此弟子道力當備而命聖眾而與出家受具足戒令證道果時伽耶舍多告鳩摩羅多曰如來以大法眼付囑迦葉如是展轉乃至於我我今傳此正法眼藏付囑於汝汝受吾教聽吾偈言有種有心地因緣能發萌於緣不能礙當生生不生尒時鳩摩羅多聞師說偈心生歡喜得法眼故當自安樂而受訓誨敬重頂戴尒時伽耶舍多付法已竟即從座起涌身虛空作十八變化火三昧自焚其身亦不至地雨下舍利眾拾供養隨收得處各塔廟而供養之時當此土前漢第十主成帝十四年戊申之歲入涅槃也</p>
</div>
<div class='div-other'><a id='mulu25' />
<p class='h1'>第十九祖鳩摩羅多章試神足品第二十三</p><p>尒時鳩摩羅多者月氏國人也姓婆羅門昔於無量刧中曾生他化自在天上忽見菩[薩-產+(辛/工)]身有瓔珞心生愛<span class='corr'>羨</span>次墯他化而生梵天與一天仙說佛知見彼仙證果獲須陁洹承此力故而為導師度諸天眾有一天女其皃端正多修忍辱而至此會禮覲導師時一座中人千二百俱瞻此女心起愛樂累彼導師墯於梵天而生此土彼天女者亦生此土而姓梵志尒時導師生婆羅門家其人財富多諸金銀七珍等寶心長[怡-台+若]惜人所難得尒時有一羅漢名曰海勝知彼導師昔之因緣當墯於此羅漢曰我於先世曾生梵天因得此師說佛知見今者當證道果我既得果須化此師而令出世作是念<span class='corr'>已</span>即至婆羅門家見一童子名鳩摩羅多便問乞金汝若施我當獲解脫童子曰我年十五未至自由父雖不在待白其母童子白母母即聽施隨汝所與亦不留難是時童子施金一斤與彼羅漢羅漢記曰汝從向去又經一十五年當遇菩[薩-產+(辛/工)]出世而引入道化度無量盡獲聖果<span class='corr'>已</span>授記畢羅漢又曰汝有小難而折大業不久解脫疾證菩提尒時羅漢言訖即去未至須㬰其父歸舍子白前言猶未訖叫喚罵詈即取其杖決子一百從此決已父身病疾於夜分中密自執器於其簷下而掘其坑可深一丈埋其瓮金近一千鋌恐子抂用而破家業從此埋已不令大小而知處所唯自側臥瞻望簷下從此病<span class='corr'>已</span>直至于死却於本舍而作一㺃唯臥簷下先問梵志而不能釋次遇伽耶舍多而悉往事前文<span class='corr'>已</span>明不能再述尒時鳩摩羅多得付法<span class='corr'>已</span>與諸大眾游歷他國化導眾生行菩[薩-產+(辛/工)]道植諸善本名稱諸土時北天笁有一大士而塗足油歷諸國界而遇尊者作禮圍繞却住一靣而白其事我家有父母心常好供養亦求於佛道至樂禪寂者未知何因緣長疾而不効我有一隣舍心常行兇險煞害一切物不解求佛道亦不識供養豈會禪寂者如此行惡故常獲無病疾未知此二行惡者却善資善者却惡報伏願尊解說令我得見之尒時鳩摩羅多告大士曰佛云人生在世有三等業吾悉知之何等為三亦曰三世前生福業大而積功德厚當報於今身今身作諸罪惡業力微劣未及功德多且受善業報不現其惡相從此一報中更不作功德盡此一報畢當墯於惡道一入無有出更不復人道又曰前世作惡業其罪如丘山今世作少善猶未過於彼其善力微薄且受諸惡故不現其好相從此一報中更不作諸惡盡此一報畢當獲諸善報於此善報時更不作諸惡而不煞害故更不復惡道永永生善利又曰前生修功德而致彊半功有少破和故迴心修惡行罪業少功德亦死先受福正快活心似得安樂忽降諸凶衰其家漸殘破承彼先惡業相續致於此非是今修福而招此惡報又曰前世作惡業其罪彊半功忽遇一智者而教修福德福德雖修<span class='corr'>已</span>其善未過彼功德少於罪亦死先貧窮心不敬信佛亦不重三寶如是過半<span class='corr'>已</span>其家漸富有資生多財帛承彼先善業相續致於此非是今作惡而招此善報尒時大士聞師說法心開意朗欲依師法如師出家師曰汝有父母當在何國而須就彼白言出家父母聽汝許可即來大士曰我去本國難可得迴從此至舍三千餘里我請尊者彼國供養度我出家尊者曰我徃彼土不足食頃汝所致步應難得至大士曰我往不難亦是食頃尊者曰汝有何法大士曰我在家時有一師兄名闍夜摩曾在彼國主一佛塔其塔中佛名俱那含於此塔前先有一樹樹生其子多不越百其大如棗名末訶子此佛滅度生此一樹其子為油將塗其足須㬰之頃游三千里又欲住時將此樹葉隨身多少拭此油盡要住即住欲擬行又將塗足如是住法准如前事尊者曰汝有此油<span class='corr'>已</span>非凡故共汝即同往彼國尒時鳩摩羅多即作神通而往比天竺國如是神力至彼佛塔作禮圍繞却住一面瞻仰尊顏目不蹔捨尒時俱那含佛放白豪光照彼大眾盡獲阿羅漢果各有神力而自在故尒時大士辭父母竟而至師所志求出家時鳩摩羅多尊者即於塔前度闍夜多復命聖眾而為受戒尒時鳩摩羅多度大士已用偈告曰此佛放光明是度於汝相汝<span class='corr'>已</span>得解脫諸眾當亦然尊者說此偈<span class='corr'>已</span>乃告闍夜多曰如來<span class='corr'>已</span>大法眼付囑迦葉如是展轉乃至於我我今將此法藏付囑於汝汝當守護聽吾偈言性上本無生為對求人說於法既無得何懷決不決尊者說此偈<span class='corr'>已</span>乃告眾曰今此偈者妙音如來見性之偈汝可禮重當獲覺路時闍夜多深心敬重依師教詔頂戴奉持時鳩摩羅多付法<span class='corr'>已</span>竟即於座上以爪剺面各分兩向當此分處有大光明照諸大眾照大眾<span class='corr'>已</span>寂然滅度諸眾感慟起塔供養時當此土王莽十八年壬午之歲入涅槃</p>
</div>
<div class='div-other'><a id='mulu26' />
<p class='h1'>第二十祖闍夜多章示終神力品第二十四</p><p>尒時闍夜多者北天笠國人也以兄油故用塗其足至彼中印度禮覲鳩摩羅多尊者問其業報善惡各異上修福德便有凶衰而作諸惡咸昭善瑞其此二者前文以錄故不說焉時鳩摩羅多而為說<span class='corr'>已</span>大眾聞竟悉獲聖位尒時闍夜多聞師所說心意朗然即欲出家隨師侍衛尊者曰汝父母何處皈辭父母父母聽許即來吾所為汝出家闍夜多曰我之父母去此三千我去即易來曰無由以尊力故共至彼時尊者我去三千未消食須汝去歸國非得易耶闍夜多曰我之有兄而入佛道於彼國中供養一塔塔中有佛名拘那含此佛滅時當於塔前而生一樹彼樹有子如其棗大極結繁實方得百顆將得此子以充其油塗其足下須㬰之頃行三千里不將難矣尊者告曰汝有此油是非凡者我今共汝同往彼國得覲佛塔瞻禮圍繞尒時鳩摩羅多即作神力而至佛塔見其塔<span class='corr'>已</span>作禮瞻仰尒時拘那含佛從其頂相放大光明照燭一眾皆獲解脫闍夜多亦至彼所而求出家白尊者曰父母聽我而依尊者尒時鳩摩羅多便與度脫命諸羅漢而與受戒師見度<span class='corr'>已</span>而說偈言此佛放光明是度於汝相汝<span class='corr'>已</span>得解脫諸眾當亦然尊者付法并說法偈受其教囑頂戴奉行尒時闍夜多得付法已心得自在行菩[薩-產+(辛/工)]道宣正妙法名徧諸國度眾無量佛授記云吾滅度後九百年中至于北天復度一眾次第二十名闍夜多佛記第二十祖智慧超勝辯才無礙游歷國土靡不周徧至一聚落名羅閱城彼城之中多諸道眾而見尊者咸皆宗仰彼諸眾等善解三藏甚深淵博辯惠聰慜諸有來者無能敵彼是時眾中有一頭陀六時禮佛少欲知足長坐不臥一食而<span class='corr'>已</span>尒時尊者告大眾曰此頭陀者汝見如何諸大眾曰不可思議常修梵行長坐不臥一食而<span class='corr'>已</span>尊者告眾曰此是道耶眾曰誠如尊說尊者曰今此頭陀不久墯落與道縣遠心有所得不名道故眾曰師如何尊曰我不求道亦不顛倒我不六禮亦不輕慢我不長坐亦不懈怠我不一食亦不雜食我不知足亦不貪欲尒時頭陀聞說法已心生敬重即於座前以偈讚曰稽首三昧尊不求於佛道不禮亦不慢心不生顛倒不坐不懈怠但食無所好雖慢而不遲雖急而不躁我今遇寶尊和南依師教尒時尊者告大眾曰會吾語不大眾曰依教奉行尊曰此頭陀者非是汝背曾過去刧常行不輕行至于今日吾所言者為彼求道者心如彼緊絃曰贊曰急此絃急故其聲斷焉此聲緊故行者絕矣故吾不贊令彼寬慢無有所得方始安樂此北天笠呼為徧行頭陀此羅閱城眾共號此徧行頭陀為婆修盤頭也是梵語矣尒時闍夜多尊者知此婆修盤頭是其法器雖遭逆語心不動搖轉生恭敬意如大海又問婆修盤頭曰汝生恭敬心不退轉有此逆言當何不動尒時婆修盤頭白尊者曰我昔前世第七刧中至行勤敬常樂供養於一國土名常安樂我於彼所心不懈怠常行教化見一智者名曰月淨乃命我住而語我言汝當不久證斯陀含果宜應勤敬勿可犯也又語我言至修行者如彼昇天漸漸而上去地遙遠不可退墯若退墯者終有所損而不復上我昔世中年<span class='corr'>已</span>八十復患腰腳不能自履以杖扶䇿隨其處所有一菩[薩-產+(辛/工)]名大光明而處一寺居止一房我就致敬已畢却歸本座尒時月淨而來至彼當語我言前者見汝不久證果今度一覩却在凡地苦哉苦哉何因始此知汝其過輕父重子婆修盤頭問月淨曰此非可懺不月淨曰汝識罪不婆修盤頭曰我未省犯月淨曰汝懺何罪婆修盤頭曰我多忘失未省此罪月淨曰汝禮拜大光菩[薩-產+(辛/工)]不婆修盤頭曰我曾禮拜汝省彼房門外有畫佛不婆修盤頭曰不見月淨曰汝倚其杖在其佛面為彼輕故不得斯陀含果當退八位汝須知之時婆修盤頭即至彼寺其壁上實有一佛為禮大光倚此杖故上墯於我而歸八位今見尊者所出言教無不信受縱有逆語如風度耳亦不停滯願尊慈造有法教誨時闍夜多告婆修盤頭曰如來已大法眼付囑迦葉如是展轉乃至於我我今將此法眼藏付囑於汝汝可流布無令斷絕受吾教<span class='corr'>已</span>而聽偈言言下合無生同於法界性若能如是解通達事理竟時婆修盤頭聞說法及其偈言心生歡喜頂戴奉行尒時闍夜多付法<span class='corr'>已</span>竟即於座上<span class='corr'>已</span>首在下卓然倒立如娑羅樹枝舉眾共取欲擬闍維悉不能動又諸羅漢盡其神力欲擬取下亦不能動如須彌山不可傾覆尒時大眾同用神力有百千眾亦不能動時眾共集焚香白曰請師下本座我等欲闍維願師大慈故令我得舍利纔稽眾首而共向前忽然自倒如五大山崩地皆震動尒時大眾用<span class='corr'>已</span>香薪而共闍維闍維既畢收得舍利起窣堵波共其供養時時瞻覲時當後漢第二主明帝十六年甲<span class='corr'>戌</span>之嵗入涅槃也</p>
</div>
<div class='div-other'><a id='mulu27' />
<p class='h1'>第二十<span class='corr'>一</span>祖婆修盤頭章舉太子品第二十五</p><p>尒時婆修盤頭者羅閱城人也姓毗舍佉父名光蓋母字嚴一家有財寶供給四方唯無其子光蓋曰我無子嗣當何求之嚴一日於彼城北有一佛廟共至所求必應得之是時光蓋而共嚴一至彼塔所合掌禮敬散諸花香徧於佛上又致供養而細嚴飾咸共尊仰而啟其願曰我於世尊所而欲乞一子願尊大慈故不違我等願是時願已却至本舍於一夜中夢見二珠一珠光明而能徹耀又一珠故亦有光明其光如電有無不定前一珠者光明照耀亦不歇滅食二珠已尋即夢覺身躰恱澤無諸苦惱懷至七日當有一僧名曰賢眾至於門首而問之曰我行四國土尋光至於此汝彼是誰舍當生一賢子尒時光蓋長者聞是語<span class='corr'>已</span>即出逢迎彼師見<span class='corr'>已</span>心即歡喜尒時嚴一亦出禮拜賢眾見禮不敢當次云禮佛自禮法身福智尊者尒時光蓋作是思惟此僧非聖當鄙凡者我是丈夫禮却不起彼女人敬心即恐悚尒時光蓋却歸房室取一寶珠奉上賢眾以試其心又更作禮尒時賢眾端然不動亦不止遏受其寶<span class='corr'>已</span>云汝好在令更作禮光蓋致禮近將百拜既見不止心自停息猶不會意云我見尊者受我寶珠心即歡喜復見尊者不受女人拜敬心自恐悚不敢安座其事云何請為宣說賢眾曰汝不問我我即不說受汝拜者汝是凡夫有少福德合遇於我我受汝珠以用資福當生之中而獲財利不令欠我受汝拜資得當生和合眷屬不令返逆彼女人者身懷菩[薩-產+(辛/工)]是㝡上乘不久當世化度無量三昧果中亦得㝡上而當十五即應出家次遇毗婆訶[薩-產+(辛/工)]而得受戒從此去已常行苦行曰食一中此國名曰徧行頭陀亦曰婆修盤頭當度賢者如我等輩約殑伽沙所以見者不敢輕慢非貴女人而致於此光蓋曰善哉大士而有他心於此三世悉能覩見讚禮而<span class='corr'>已</span>深生敬重自責輕慢至悔前預而知其本又賢告曰汝有二子一者上說更不再言其第二者名曰芻尼芻尼者梵言也此曰野鵲此子者於先世時世尊入定在於雪山彼子為鵲泊於佛首又作一巢時來時去世尊成道彼鵲為近佛故而獲此報世尊出世天龍八部游那提國彼國王者是此子也世尊至彼王即出迎瞻奉隨從請尊至殿而設供養欲問往事以何因緣我名芻尼尒此過去經多少歲而親智者願尊慈造為我解說尒時世尊告芻尼王曰汝先世中曾作野鵲吾入定時汝於吾頂置一鳥巢或來或去<span class='corr'>已</span>經六載吾<span class='corr'>已</span>成佛汝作其王為近我故而獲此利於後五世悉名芻尼吾滅度後二五百未當生羅閱城中毗舍佉家得與聖者婆修盤頭同處一胎而出于世此婆修盤頭者是賢刧祖次二十一其師之後當出弟子有大神力十那羅延一切諸眾悉不能及以此力故號大力尊尒時芻尼王聞佛所說先世為鵲心即驚悟以其瓔珞用嚴一蓋共成奉上世尊伏賀先世願尊慈造當為領納尒時世尊作少神力即用此蓋而處其頂尊又告曰汝後五世中為遇此菩[薩-產+(辛/工)]當獲大神力而生忉利天尒時芻尼王聞佛說<span class='corr'>已</span>心即歡喜合掌尊前以偈讚曰與聖同處胎當於第五世為遇婆修故而得生忉利我昔為野鵲在尊頂上止奉此七寶蓋以荅先世耳尒時婆修盤頭年當十五遇一尊者名曰光度而與出家後逢毗婆訶[薩-產+(辛/工)]而與受戒至行頭陀心不退轉縱遇諸境生滅不起猶若須彌八風共吹至無量刧悉不能動尒時闍夜多知此婆修盤頭是其法器雖遭逆語心不動搖轉生敬重意如大海當付法偈而受教詔即往他土而行化之至那提國之南有其大象頻下損物人不敢敵自三十年來其象不下一國人民皆得快活心不憂懼亦不損耗彼由何故凡不可知願遇聖者而為我說彼城之眾咸悉安樂無有患故不作惡夢彼國有王名常自在有二太子一名摩訶羅二名摩拏羅此初太子年<span class='corr'>已</span>四十其第二者年<span class='corr'>已</span>三十常得安樂不被諸境之所惑亂每至園觀心自念言聖者合至何當晚乎尒時婆修盤頭至此國<span class='corr'>已</span>大作佛事廣為說法化諸道眾皆蒙獲益時彼王者忽聞此師即令使者而請供養尒時婆修盤頭至王宮殿王即禮敬心生瞻慕即命二子令致敬師用資福業王白師曰師在他國見彼人眾得似此不婆修盤頭曰諸國土中業感不等為取何國而況此之王曰師羅閱城何如此土師曰彼國曾有三佛出世此土即有二師化導以其父子而況得之王曰今此國中未有佛出大眾安樂猶何善耶王曰若佛出世王非在此承此二師故有此善瑞王曰二師者誰師曰佛記云吾滅度後二五百末那提國王剎利多滿名常自在生二太子其第二者有大神力一切諸眾悉不敢敵其力一舉昇十那羅延八地四眾悉不能及從此因故號摩拏羅王今太子即當其事王曰其次者誰師曰吾亦預此王即致敬心生歡喜未至食頃有一使者奏曰象兵百萬至于南面欲近城門漸漸而進王曰此事非小如何抵敵師曰不用軍眾亦不須刃令此太子輕喝一聲悉不能動何用憂慮王曰得不師曰今此太子非百萬象更有十倍亦不可敵王即命太子令至城南象兵漸至彊過百萬尒時太子即舉右手拍其腹上而喝一聲其那提國中所有宮殿及諸舍屋悉皆振動象兵百萬悉在于地不復更起尒時大王見子勝<span class='corr'>已</span>深生敬伏不敢輕慢而禮尊者曰我此子者佛<span class='corr'>已</span>授記生于此國為大沙門而有其力昇十那羅延伏願尊者而與出家依佛記故勿令違犯尊者曰今此太子非我出家復至他日無人度者尒時尊者婆修盤頭即就王宮命語聖眾而與太子出家受戒尒時太子得度脫<span class='corr'>已</span>心生恭敬即於尊前以偈讚曰為摧百萬象鼓腹作神通一切諸宮殿無不振動者遇師方便力而得度脫我稽首辭父母而出於愛火尒時尊者即領太子摩拏比丘聚落行化乃告王曰我為此太子而至于那提今已得解脫冝令化導之尒時那提國王常自在等與諸眷屬共送此子而至分首隨緣往所是時婆修盤頭在彼國中游行教化建勝法幢辯才無礙摧諸邪見而歸降伏隨彼化導百千萬眾悉得度脫而證聖果乃命弟子摩拏羅曰如來以大法眼付囑迦葉如是展轉乃至於我我今將此正法眼藏付囑於汝汝受吾教聽吾偈言泡幻同無礙如何不了悟達法在其中非今亦非古尒時摩拏羅聞說法偈心即歡喜而生恭敬頂戴奉行時婆修盤頭付法<span class='corr'>已</span>竟即於座上高半由旬其身在空亦不神變凝然而住尒時大眾咸共合掌而啟告曰至尊大慈故令我得舍利莫現是神變願師歸本止時諸大眾作是語<span class='corr'>已</span>䬃然從空却還本座便焚舍利起塔供養時當此土後漢苐五主殤帝九年丁巳之歲入涅槃也</p>
</div>
<div class='div-other'><a id='mulu28' />
<p class='h1'>第二十二祖摩拏羅章伏術師品第二十六</p><p>尒時摩拏羅者那提國人也姓剎利帝亦名大力尊有云摩奴羅者此非理也昔在國時身為太子父名多滿亦名常自在佛記云吾滅度後二五百末那提國王剎利多滿亦名常自在生二太子其第二者有大神力一切諸眾悉不敢敵其力一舉昇十那羅延八地四眾悉不能及從此因故號摩拏羅佛<span class='corr'>已</span>授記其實如之尒時婆修盤頭者得五神通及八解脫隨彼國王而行化之以大福力多所饒益次至一國土名曰那提彼國剎利王而生二太子其次第二者而有大威力彼國多象眾而頻侵聚落自生太子來其象並不國土無衰惱以經三十年尊者婆修至化導無量眾受王請供養到彼宮殿<span class='corr'>已</span>命出二太子令禮婆修尊欲求於福報尒時大王問尊者曰師在他土見彼人眾得似此不尒時婆修盤頭對曰諸國土中業感不等為取何國而況此之王曰師羅閱城何如此土師曰彼國曾有三佛出世此土即有二師化導以其父子而況得之王曰今此國中未有佛出大眾安樂由何善耶師曰若佛出世王非在此承二師故有此善瑞王曰二師者誰師曰第一者是吾第二者太子此國無患得三十年今此太子亦年三十此事現在非無信耶師曰此太子者身有大力能摧諸魔心有智力能伏生死王曰如何得知師曰不久之須當有一信從南而來以此事故而顯太子師與王語言猶未畢忽見一人而至殿前奏曰今此城南有百萬象兵而入國界王聞此事心生憂惱以何兵眾而戰得勝尊者曰今此事者而亦易為王有太子其力難比令此太子而敵得之王曰此事非小如何抵敵師曰不用軍眾亦不須刃惟此太子輕喝一聲悉不能動何懷憂慮王曰得不師曰今此太子非百萬象更有十倍亦不怯弱王曰令命太子戰彼象兵尒時太子奉王勑詔命戰象兵即至城南端然而立其象兵眾漸漸而進尒時太子即<span class='corr'>已</span>右手拍其腹上此象眾等悉皆崩倒更不復起試喝一聲六返振動父王見<span class='corr'>已</span>深自歎訝此子出世非我等輩佛<span class='corr'>已</span>授記云生彼國因師證故而得知之又曰我有二子其一敢異若紹我位必應勝之師曰此子在舍非登此位若作主者為銀輪王王三天下非此小國而及用之又曰若出家時定作法祖而繼於我化導九眾尒時大王見子勝<span class='corr'>己</span>深生敬伏不敢輕慢而禮尊者曰我此太子佛<span class='corr'>已</span>授記生于此國為大沙門而有其力昇十那羅延伏願尊者而與出家依佛語故勿令違負尊者曰今此太子非我出家復至他日無能度者尒時尊者即就王舍而與出家又命聖眾并受具戒尒時摩拏羅得度脫已心生歡喜瞻仰尊顏目不蹔捨尒時婆修盤頭即領摩拏羅欲化道眾故辝王曰我欲化導眾隨所諸聚落願捨摩拏羅而隨於我去王曰師與出家竟即是師弟子非我等拘束聽從隨師化度尒時婆修盤頭當行化時度諸有眾而滿三萬得聖果者近自五千而化度<span class='corr'>已</span>告摩拏羅曰如來以大法眼付囑迦葉如是展轉乃至于我我持此法付囑於汝汝可流布無令斷絕并傳法偈具在前文而不再說婆修示化終于本緣尒時摩挐羅得付法<span class='corr'>已</span>心得自在隨化他土拔諸有眾而為說法次第游行至于一國名西印度彼國國王於宮菀中常自行道名曰得度姓于瞿曇手執金蓮如供養佛於菀空地并自閑靜唯置一爐常焚寶香而呪願曰願我遇聖而得了知前後際中一切諸境王發願<span class='corr'>已</span>而又行道如是行道經于七年當於行處而現一塔亦不高廣至甚低小從座至頂一尺四寸其色青黑四面有相各自而異前一面者有尸毗王割股救鴿又左一面者有其[薩-產+(辛/工)]埵投于險崖復右面上有月光王而捨寶首當後一面有慈力王剜身千燈尒時大王行道<span class='corr'>已</span>竟忽見一塔至是低小極而高廣未過二尺以手欲捧都不能動又令淨者而有二人共舉此塔亦不能動又命五人依前所舉亦不能動尒時大王既見如此廣命多眾可滿一百悉有其力共舉此塔亦不能動尒時大王當自念言此塔至小亦不連地何故多眾悉不能動王就塔所而致供養焚香散花徧滿其處即命國內諸有智者咸共詳察尒時摩拏羅尊者在此會中亦不先說讓諸智者而為其首一會大眾而有五百王致供養而設眾僧彼國僧眾多修梵行復有一眾而修禪觀自有一等而善術誓彼三眾等悉赴王會時眾食<span class='corr'>已</span>王白前事問諸智者今此菀中我常行道於此淨地而湧一塔未至高廣人不能動我欲將彼就此宮殿置於高處而供養之一眾智者誰能為我移得此塔就其宮殿是時會中有一智者善明呪誓白大王曰我當移得王曰便請尊者尒時術師即於王舍請一大物眾不能舉我且試之然移此塔王曰我有殿前銀山高廣極重今此力士非論一百二百三四五百悉不能出此山入地深至水際昔時鑄作將鎮此殿師有力故一任出之尒時術者即作其法以手結印用按于地即舉左手而曲其肱高聲喝咄未至食頃其山漸動舉眾皆見䬃然而出三眾歡喜無不欣訝王見是<span class='corr'>已</span>其心豁然讚言善哉壯哉其力如此何憂移塔尒時術師即至塔所見塔低小心不敬重又曰此是小小何足其力王曰便命術者而為移塔尒時術師即就塔邊以手欲舉其塔安然都不能動術師却後七步便作前法先喝一聲牙齒墯落其術師自不覺知又喝一聲眉毛亦落其此術者上未覺知又喝一聲其鼻崩倒時諸大眾喚言且住術師即走東西南北又不遠去只在眾前大眾又喚術師術師且來此座何用亂走術師叫曰諸人等復在何處而不出來救我之命三眾共起向前捉之悉捉不住尒時大王既見是<span class='corr'>已</span>即命五百力士令捉術師如捉得住當厚與賞是時力士同共向前便擬把捉悉被衝到亦不可近其身如鐵把亦不住尒時大王告大眾曰今此眾中誰能誡此我見此事何由可當雖有身力亦不敢為是彼自顛倒為是聖者所作為是法合如此為是自失心力彼眾之中誰有諳者當為我誡令免任亂我所敬信亦不害此當願依舊如前無異</p>
</div>
<p class='juan'>寶林傳卷第四</p>
</div><!-- end of div[@id='body'] -->
</body></html>