<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雙峰山曹侯溪寶林傳（殘卷）</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<div class='div-other'><a id='mulu30' /><p>三物…曰若人…（以上缺一紙）</p>
<p style="margin-left:8em">（兩行下原殘）脫皆為此…具七事者前際後際悉能…刧中亦如眼見他心宿命從此而通八解三明皆因始發欲近佛地方獲菩提踏著六通便成羅漢是時王聞深生信重問尊者曰師久修行善知宿命又知奇事明前後際未審此塔當是何佛我欲知識今請尊者而為說之尊者曰今此一會眾賢非一願王見念當迴問彼尒時大王即從座起整頓衣服而請諸眾曰願諸眾等哀念我等有他心者而知昔事今此塔者當是何佛是何弟子而造此塔為是何物之所成就伏願眾聖而為解說尒時大眾一時起立合掌白王我等三眾非見彼事願王迴信當請摩拏尊者必當為說又此摩拏尊者昔為太子時能戰百萬象佛已曾記之次當二十二想此往勝事今覩非凡者願善哀請故而當說之尒時大王却至尊所而白前事具如上陳時摩拏羅曰此眾諸聖咸悉知之故讓於我而令為說又曰今此塔者是我本師釋迦如來七寶舍利塔也何以故尒時如來在王舍城東游行教化之次時有一童子年<span class='corr'>已</span>七歲名曰舍耶是時童子在河弄沙見世尊過手執金鉢入王舍城時此童子即以此沙如其餅想將奉世尊尒時世尊以鉢受之為尊感故化為金粟將供一眾而悉充足為獲此報而作輪王化一天下能使鬼眾悉伏宗仰即時童子身為輪王心多暴燥虐損殘劣少少信故違犯多殺自此童子生於宮時有一大樹其葉鮮澤婆娑陰茷上有其子時放光明人至於下心即安樂其樹初生時與此太子同時而出太子登位年<span class='corr'>已</span>四十時與音樂一切御眾每至於樹在此樹下王即安樂若離此樹心不悅澤其本性中常好㱃酒一度酒酔常損御眾三十五十所有行事皆背天地又作大地獄一十八所還像陰道如是行法乖治國土又於一日領諸嬪妃一千餘眾同至樹下以酒㱃樂直至過度王便寢臥未至須㬰有大風至王亦不知其風損樹花果墜地良久之頃其風靜<span class='corr'>已</span>王便睡覺酒醉作怒云我蹔睡便損其樹此過難捨而當殺之如是損眾又經千百前後共損不知其數彼鐵輪國亦有一僧名曰耶舍亦是菩[薩-產+(辛/工)]而有六通王雖知有不至深信又有一僧名曰海意見王損眾而滿八萬海意念曰今此王者前世舍耶遇我世尊而施沙故因此果報而獲王身若不救之當墯蠅虻無有出期又曰此八萬眾而復抂死悉未得生為王福盛不可取之更待三白當必死矣尒時海意即作神通入彼地獄法者曰沙門何故而至於此海意曰我欲入鑊湯如何庇護法者曰此鑊湯中而無冷處幸不入得尊者曰我有少病而欲入之法者曰此湯若入骨肉俱盡斷其根本非除病也尊者曰我為無明顛倒皆由此病若得除本何由可論又曰我為抂殺一切眾生今當合償前後計眾近有八萬為㱃酒故而悮殺之當獲是報皆是我過非因汝事而但放我令入鑊湯若得盡我惡業汝亦利故法者曰我損於師天之不祐為無罪故非是過者若欲入鑊待我奏王取王進止尊者曰然法者修表以說前事奏上大王王聞大怒此妙門者當譏於我我不誅之受彼鈍故即令處置何在於晚尒時法者而奉敕旨依法處置令入鑊湯尒時海意被拋鑊中其沸波湧不可近處尒時海意從鑊中心涌出蓮花高七多羅樹端然處[序-予+(咒-几+土)]亦不損故法者奏曰奉敕處置比丘海意拋在鑊中都無有損又乘一花從鑊而舉高七多羅樹端然不動見在法所伏聽敕裁尒時大王聞說前事即與御眾同徃觀之纔至彼所王一見<span class='corr'>已</span>便致禮信廣發大願而懺謝之尒時海意便被王請與耶舍比丘同止一寺時時禮覲而問之曰我昔作罪多不知數二尊方便令我懺悔又耶舍曰王昔所損近八萬眾宜可廣作諸大佛事方得勉之若不如此當作蠅虻不可得度尒時大王告海意曰我有一樹與我同生其葉潤澤亦有其子子有光明每至此樹心即安隱故乃名之阿育之樹我為此樹忽爾凋殘醉悞損從亦有數千今遇尊者如何拔濟我所力及悉不惜之尒時海意告王曰王欲殄累無過造佛寶塔而用嚴飾散于他土彼國見之當生希有而資後福今亦有益王曰何物所造復高多少并是幾所又安何處海意告曰宜造八萬四千所用以七寶五寶為粖二寶銷鑄以為一摸高一尺四寸若此塔成其罪消滅當於後世又生梵天非處於此尒時大王因樹立名為阿育阿育王者此土譯云無憂王也尒時無憂王聞師所說心生歡喜悔改前行即敕鬼眾并及御者而索七寶便造此塔每一塔中置一垂鍾盛佛舍利四面無門唯有四相如上<span class='corr'>已</span>說更不再舉王置功勣眾共辨彼不久一白當得畢功尒時大王白耶舍曰此塔<span class='corr'>已</span>成就畢當有八萬四千所伏願二尊指示於我當安何處尒時海意又告王曰其塔既成請取鬼眾八萬四千各持一塔而候耶舍尊者而作神通其光盡處當下一塔其所下處皆是諸佛入滅處菩[薩-產+(辛/工)]化度處羅漢神通處導師三昧處聖賢證果處修習禪定處此六上妙地而可安此塔尒時阿育王即敕鬼眾八萬四千至於會所各持一塔而候尊止尒時耶舍比丘即從座起用其左手五指甲內忽放光明照曜天地其光道數八萬四千八方輝赫如日無異尒時摩拏羅告王得度日今此苑中於先世中曾有一僧名波羅迦於此證果後遷宮殿方飾于此今現此塔是其一數昔時育王所制也</p>
</div>
<div class='div-other'><a id='mulu31' />
<p class='h1'>摩拏羅印國土章指泉示化品第二十八</p><p>尒時西印度國王得度聞摩拏羅而說昔事心自歎言即曰時中虛度多世如盲摸象非辯處所我今有者咸悉昔福非是今日而能建立我此身者猶如夢幻終不堅實今遇尊者須投告之令此身心速寤先世所有業累當自殄滅即命太子冊立為王而付國位致一大會廣施憣蓋多設寶[序-予+(咒-几+土)]而命眾聖咸登此會王供養已便投出家尒時摩拏尊者即與出家出家既<span class='corr'>已</span>取一金鑪焚香告白云西印度天子得度投佛出家願尊憶持令至道果尒時空中而有聲曰汝度此王當不憂慮却後七日而獲羅漢師聞是說眾亦歡喜是時眾僧守王七日觀成證道當第七日有大風雨不令雜眾在王宮室所有雜眾悉自不住直至午時王在道場合掌端座須㬰之頃猶如夢中又自坐睡夢見一人手長萬丈身處于座其座亦高垂手執果當令食之既夢食畢地大桭動王即座覺心如日月覩見他國舉身輕利不似昨日信禮諸佛深自幸故得遇其事當何如之王出家<span class='corr'>已</span>得證道果獲阿羅漢得六神通即作神通而入三昧離彼宮殿別處幽閑即與尊者而共持論曰故知我昔未得證果時唯有彼國不知諸佛國土有若干種令此寤後却返觀彼至是微劣最小一國又曰其人未證果唯見彼及處今日證果後如日虛空住又人未寤時猶如一小蟻唯知[宋-木+巢]穴測更不知他土不信有諸邑唯人所到處其蟻未曾至悉言彼非有蟻中修行者後得為其人能見諸聚落亦復能往返此人行百里更遠不能至猶於果位中聲聞小通者為有腰脚疾遠行不能及聲聞多疑礙不得至菩提又有不能行人心亦不怯弱游諸國土中<span class='corr'>已</span>經千萬里若約於蟻眾如我得神通我雖說向彼彼亦如夢中眾生不信佛不知有佛國亦不信賢聖如彼人世蟻蟻即遠不知其人悉能到我今得神通佛土亦知悉一切十方土無有不達者我今對人況猶彼蟻中人我化諸有眾說向我證果以游諸國土後眾心不信亦不入彼意引此前事況猶若人中蟻又曰我觀此南閻浮提如一食盤於其中閒數有八萬上中下等各有多少其上國者而有一萬中國者而有二萬下國者而有五萬此三等者大編其數於上國中自有三等於中國中亦有三等下國中亦有三等如九品法隨<span class='corr'>已</span>修行盡得生彼尒時摩拏羅告得度曰我欲化導至于他國有一智者欲出于世得度曰尊者神力能應十方此作神通何假就彼尒時摩拏羅即以金鑪焚其寶香乃告月氏國鸖勒那曰汝在彼國能化鸖眾道果當至汝知之乎尒時鸖勒那比丘在月氏國於一林中常念大品彼國國王名曰寶印常供養此鸖勒那比丘此尊者常住此林經于九百常感鸖眾銜花獻之彼王請出此林而命宮中供養尒時尊者即順王意隨至宮殿座猶未久有一道香煙至于尊前鸖勒那謂王曰今此香至王可識不王曰此香是天信不鸖勒曰不是天信王曰是何香故而至于此鸖勒曰是西印度摩拏羅尊者信至于此王曰此師者當是何人鸖勒曰是那提國王之子身有大力過去刧中曾遇娑羅樹王佛而與授記汝於賢刧之中當得為祖導化無量次二十二王宜面西而作頂禮尒時大王合掌遙禮是時鸖勒即從座起整頓衣服面西而作禮尒時摩拏羅尊者與得度羅漢言說法要之次忽然以手點地三下得度羅漢曰何以摩拏羅曰此是鸖勒望此作禮我以手按地而用荅之告羅漢曰我欲往彼而化導故此者得通而繼於我尒時尊者即作神通往于月氏是時鸖勒告寶印王曰師欲來也宜當迎之尒時大王即嚴四兵而近千數又以象輦莊嚴一座王與鸖勒俱乘一象同至西來未至于遠當逢尊者同歸宮殿二俱禮信深共瞻仰尒時鸖勒有一弟子名曰龍子年二十二才名竒特師欲觀彼作何智慧而足聰辯纔入定中悉不觀見不能辯了尒時鸖勒即問尊者此子先世曾為何業於此今世而有智慧我昔曾觀都不了見未明此子是何因緣尒時摩拏羅問鸖勒曰汝入定時觀于此世當得幾刧鸖勒曰我入於定當觀三世摩拏羅告曰此龍子者非在三世之內而修功德鸖勒曰於何世中摩拏羅曰此龍子者於第五減刧中而於妙喜國土生婆羅門家有一伽藍新鑄一鍾可重一萬彼子長大善採栴檀見鍾既成而奉一槌以充撾擊而施鍾者<span class='corr'>已</span>獲菩提於三世彼子施搥感於因緣聰明獲於五刧非是三世之內而能辯之尒時鸖勒聞辯其事心生信慕而欲奉延依從事之問尊者摩拏羅曰我於昔刧曾在何土以何因緣而感鸖故我久觀察亦不明了伏願尊者為我說此因緣而令得知尒時摩拏羅告鸖勒曰汝先世第四刧中曾為比丘有大福德心通至理廣演言教化度一切雖神通故而無宿命每將第子一百二百常受供養尒時大海有一龍王請汝供養汝作神力獨自往彼尒時弟子各自念言其師往彼何當不歸汝在龍宮亦知弟子思念即於龍宮受供養<span class='corr'>已</span>却作神通至于本座時諸弟子忽然見師却歸本座諸弟子曰師前徃何所又至誰舍未至須㬰還來本位師曰我至龍宮當受供養諸弟子曰師當後去我亦隨彼尒時龍王復命尊者時諸弟子欲擬隨往師曰今此齋者非汝所食諸弟子等第相謂曰師常說法於食若等於法亦等云何獨徃而彼食之尒時尊者却歸本座便入禪定觀諸弟子有大福德消彼龍宮供養得不於彼定中無有一人可消此食師出定<span class='corr'>已</span>默然不說又於一日龍王自來至師座前復請供養時諸弟子便欲隨往師曰汝等諸人不用隨我我念汝故故不將汝諸弟子曰師不念我我不隨師師既念我我即合去尒時尊者即領弟子同赴此會飯食充足亦無諸患此諸弟子雖無諸患為師蔭故當獲如是師後滅度<span class='corr'>已</span>當生諸國隨所福業而生勝處其諸弟子為受此食經于五刧不得為人常生鳥中今此巡受當作此鸖共會一林師巡勝處合生此土月氏之國婆羅門家而處此土常念大品人禽雖異各處一途為昔業故而當再會尒時鸖勒聞師說已殷重恭信心生悚慄乃告尊者曰我修何法當令鸖眾而得成人摩拏羅曰我有無上法寶是如來藏尒時世尊付于迦葉如是展轉乃至于我我今將此正法眼藏付囑於汝汝當守護無令斷絕彼眾因汝悉得解脫汝受吾教而說偈言心逐萬境轉轉處實能幽隨流認得性無喜復無憂是時鸖勒聞師法偈踊躍歡喜作禮圍繞頂戴奉持尒時摩拏羅付法<span class='corr'>已</span>竟即從座起涌身虛空作十八變訖却歸本座以手指地化為一泉而說偈曰心地清淨泉能潤於一切從地而涌出徧滿十方濟說此偈<span class='corr'>已</span>寂然不動尒時大眾號慟攀戀共焚舍利起塔供養時當此土後漢第十主桓帝十八年乙巳之歲入涅槃也</p>
</div>
<div class='div-other'><a id='mulu32' />
<p class='h1'>第二十三祖鸖勒尊者章辯難氣品第二十九</p><p>尒時鸖勒尊者月氏國人也姓婆羅門父名千勝母號金光尒時千勝長者在于彼國多有財帛其富無量雖有財寶而無子息彼國之中有一金<span class='corr'>幢</span>所有人眾心有求者悉皆得遂<span class='corr'>幢</span>上有字以銀作之名為七佛真幢彼千勝長者為無男女至于此幢而設供養乃稽首曰稽首七佛師我今求因緣為無子息故從尊丐一子尒時千勝長者願是事<span class='corr'>已</span>却歸本舍謂金光曰我於勝<span class='corr'>幢</span>處供養七佛<span class='corr'>已</span>發其一大願求丐一子息此母聞其事即以金鑪而焚寶香至心虔重忽於夜後子時夢見須彌山上有一童子手持玉環告金光曰我來也其母夢<span class='corr'>已</span>當告千勝曰我於昨夜子時夢見須彌山上有一童子手持玉環云我來也其父聞說心即歡喜告金光曰其夢甚善必當有子從此夢<span class='corr'>已</span>身體安樂無諸衰患其家清淨人悉好善往來比丘時時至舍忽於一日有一三藏來至此舍是時金光頭面作禮時三藏告曰汝善保護勿令此子而有觸汙金光曰我自懷來近經十月一身清淨合舍亦然金光又問三藏曰此子生後有少福德不三藏曰此子福德不同俗世多有財寶佛<span class='corr'>已</span>授記為大祖師當度千眾演無上法利益七世得五通果而具三明及八解脫此子先世第四刧中曾於龍宮廣開法藏當須善育而自保愛尒時金光十月滿足當誕其子於此日中天花自落地現金錢[泳-永+扁]覆于路彼國使者聞奏於王王自至彼觀其異瑞天花地錢王曰我借此子將至宮內父母奉敕不敢違製尒時大王將入宮內與諸<span class='corr'>采</span>女令信養之時諸<span class='corr'>采</span>女有百千眾彼此爭覓各欲養之其子分身徧百千女尒時大王忽覓此子其諸<span class='corr'>采</span>女有百千人各執一子而奉上王王曰我只一子何有多許<span class='corr'>采</span>女具白一一前說王曰此諸子等都有百千我將來者為復何是諸<span class='corr'>采</span>女等各言此是尒時童子化身徧宮延有百千本來身者而歸父舍尒時大王即啟告曰我今無太子欲收於汝故尒現多身者令我心不定汝有神通故當現却變化汝無神通者常作宮千子尒時大王言猶未訖百千<span class='corr'>采</span>女各於懷中所抱子處放其光明有百千道瞥然不見更無一子唯有真者在父母處而自安養年至七歲獨往諸處彼國有鬼號曰拘羅每有人眾共相祭祀時彼童子而至此處其鬼真影悉自崩倒每自歎曰三界微薄多有邪鬼不遇一人而會正法如是長大年二十二遇一尊者而與出家又於羅漢山受戒此師唯教念大品經如是念經至三十年當遇摩拏尊者有信香煙而至月氏此縣致禮彼按于地彼欲降至此自覺知共王計會而徃迎奉并問先世而悉了知致信為師近侍接足得付法<span class='corr'>已</span>獲五神通游化他國至于一剎名中印度彼國有王名無畏海深信三寶而樂說法欲識往事常靜思念鸖勒欲至彼國王作一夢夢見日出照我身心於此夢覺命大臣至而說此夢大臣曰王此夢者必有聖賢不久入國尒時大王即敕諸門有聖者來當須奏報尒時鸖勒尊者與諸大眾同入此國彼城門者而當告奏王聞是<span class='corr'>已</span>即出四兵嚴諸象輦如法奉迎至于殿所瞻仰作禮深自信慕尒時鸖勒尊者坐猶未久有二人至禮拜尊者卓然而立一人著緋一人者白尒時無畏大王心自念言此二何人不信於我尒時鸖勒尊者知王舉意怪此二人乃告大王曰識此二人不王曰未省師曰此是日月天子致信於我王曰云何識知師曰我於昔刧曾生於彼而為說法當因我度生於日月之宮尊者言訖忽然不見唯聞異香徧于國土王問師曰今此日月約有幾許所生國土合有多少師曰似此日月約有三千如彼國土近有八萬王曰此諸國土為復一時為復先後師曰於此數內而有三等隨刧前後王曰此之三等復名之何師曰名之六冥而有先後六冥者上氣貫下下氣昇上四維交合名之六冥六冥之中而有三等何等為三大刧之初四禪下降而為田主亦曰大人而姓剎利日月天子而興光明此為最初名之大刧其數國土前後有者共計八萬四千用為正數始分三等有一處所上下四維其氣交貫唯四禪天獨能覩見同地諸界悉不知及亦不聞說何以故雖從天降而生剎利為墯凡故而闕他心除此天見復有聖者羅漢而生人中為化眾生者亦能知之六冥世界六冥三等一等六冥命壽千萬一等六冥命壽百萬一等六冥命壽十萬上壽千萬歲者其[彰-章+井]神頭龍身至於減數其[彰-章+井]漸好亦有男女當後資盛中百萬歲者其[彰-章+井]龍頭人身至於減數其[彰-章+井]漸好亦有男女漸漸資繼下十萬歲者其[彰-章+井]人頭蛇身至於減數其[彰-章+井]漸好滋茷繼績儒童菩[薩-產+(辛/工)]亦能辯此迦葉菩[薩-產+(辛/工)]故以知之釋迦如來無不見耳唯我小通悉不遠見一城芥子未捻一顆尒時無畏大王聞師所說心開意解深知世界而有無量凡夫見淺悉不識知將謂此國諸所不及尒時鸖勒尊者即辭出宮而欲往化王曰尊者時降不為猒離尊者曰我受王施當荅之是時尊者隨所行化有一弟子名龍子其此弟子兄弟二人兄名師子其次龍子事於尊者經于七年至二十四身<span class='corr'>已</span>滅度乃告彼舍父母而令知委尒時父母并與師子比丘同至師所欲舉此弟將歸舍宅而安殯之眾共舁舉悉不可動乃白尊者曰此子既亾我不能舉為是何故當因致此尒時尊者告師子比丘曰此非我咎當因汝焉師子曰我有何故當不了知請師為說鸖勒告師子曰汝弟去後經于二年汝事婆羅門常學修定忽於夜靜心念龍子欲造功德汝師善塑塑得一佛為汝弟故汝未莊嚴便經暗昧汝棄此像在於地下別[曰/直]新者安乎座上汝今歸去收取地像安于座上其弟必舉更無再三尒時師子比丘歸至舍所收得地像歸于座上即焚其香廣發其願禮信懺悔從此而<span class='corr'>已</span>却來師所共取其弟更不難舉當時歸舍而安塟畢尒時師子彼師亦亡心樂尊者來師鸖勒年二十五福德深遠才明絕世遇於尊者禮事為師而問之曰我欲求道當何用心鸖勒曰汝若求道無所用心師子曰既無用心爭作佛事鸖勒曰汝若有用即非功德汝若無作即是佛事何以故經云我所作功德而無我所作尒時師子比丘聞師說法心開意朗作禮圍繞却住一面是時會中有一比丘即從座起合掌恭信問鸖勒尊者師既無我所勤久修功德而獲於宿命合知我等眾有無諸福業師舉右手指於東北告大眾曰見此氣不大眾曰不見師曰此是麁相尚由不見何況微細功德欲知他心宿命時師子比丘白師曰眾雖不見我適覩及師曰汝言覩見試說其相令吾知悉師子曰今此氣者其色如雪卓然上下而貫天地復有一氣其色如墨有其五道撗通前氣如忉利梯師曰汝識此氣知于首事及未來應不師子曰我見此氣唯覩現在未來昔事不能知悉尊者慈造為我解說師曰吾滅度後五十年末此北天笁國而有其難我今不說汝當後知尒時師子比丘當自念言我師大惠深達其事非我所及而不說之乃告師曰欲詣諸方而徧參覲願師慈造當賜我去鸖勒謂曰吾今年邁欲入涅槃擬持此法將付於汝汝有深達當赴我意又告曰如來以大法眼付囑迦葉如是展轉乃至於我我今將此正法眼藏付囑於汝汝善護持外方行化國當有難[彰-章+井]在汝身早須付授無令斷滅汝受吾教聽吾偈言認得心性時可說不思議了了無可得得時不說知尒時師子聞說法偈深生信重而受教誨又問師曰我有何難復是何業而致[彰-章+井]害尊者語曰汝於先世第五刧中作一白衣身多學業無不解者汝於佛法亦少存意於諸學眾皆得第一心常得便亦不䟽失有一白衣好設無遮大齋亦明佛法常修善業汝赴此會喫此無遮心復輕倨不有彼士汝便致問彼士酬荅皆論佛事不失聖意汝即撗難多有䟽失不自思惟心有憤怒汝令隨侍之者執其毒藥損此齋首唯此一事而未還之探受福報經于四刧今世相逢定是還矣尒時師子比丘依師言教頂戴奉持是時鸖勒尊者付法已竟即從[序-予+(咒-几+土)]起涌身虛空作十八變<span class='corr'>已</span>却歸本座寂然滅度尒時大眾欲分舍利各自起塔臨闍維訖擬分舍利尒時鸖勒尊者現身說偈曰一法一切法一切一法攝吾身非有無何分一切塔時眾聞偈更不敢分即於本處起塔供養時當後漢第十二主獻帝十九年<span class='corr'>己</span>丑之歲入涅槃也</p>
</div>
<div class='div-other'><a id='mulu33' />
<p class='h1'>第二十四祖師子比丘章辯珠品第三十<span class='note-inline'>(五明大集)</span></p><p>尒時師子比丘者中印度人也姓婆羅門自小聰辯多有智慧於彼國土有一婆羅門僧而為度脫少習禪定常好安靜兄弟二人悉入佛道其弟龍子尊先事鸖勒尊者得于七年彼尊者從月氏國往其中印度其弟亦至纔到本國其弟亾化昔師子尊思念此弟為塑一佛未得莊嚴經于暗昧棄于在地別置新者後弟終沒取其靈骸重如山岳悉不能動即白鸖勒尊者而問此事師即為說具在前文即舉其弟悉不為重將歸本舍而安塟之尒時師子師<span class='corr'>已</span>亾歿遂至尊處依止禮拜而問學道當何用心鸖勒曰汝若求道無所用心師子比丘曰既無用心爭作佛事鸖勒曰汝若用心即非功德汝若無作即是佛事何以故經云我所作功德而無我所作又告師子比丘曰如來以大法眼付囑迦葉如是展轉乃至於我我今將此正法眼藏付囑於汝汝當護慎無令斷滅汝若外方行化國當有難形在於汝早須付授勿令斷絕尒時師子尊者受鸖勒言教戴奉依命而自重信是時師子比丘得付法<span class='corr'>已</span>身心安樂隨所教化至于罽賔彼國之中有一僧塔常多供養此塔中僧名波梨迦先在世時有大福德智慧深遠常習小觀而學禪定善巧通達辯才無礙雖是一法而出五眾有學禪定有學知見有學執相有學捨相有學不語此五眾中各依本學皆得其意尒時師子比丘至彼國中與此五眾而共持論先與持不語眾而為說佛真教演波羅蜜誰教不語而禁佛耶又為捨相者曰佛說威儀具足梵行清白何於此相而為捨耶又謂執相者曰佛土清淨自在無著何於執相而定得耶又謂知見者曰諸佛知見無所得故此法微妙覺聞不及無為無相何知見耶尒時四眾悉被徵責皆悉杜嘿猶有一眾多習禪定彼眾之中而有一師名達磨達久近尊者波梨迦師深達實相樂學禪定聞此四眾悉被徵責而故來此欲難師子比丘尒時師子亦見來<span class='corr'>已</span>謂曰仁者習定何當來此若也來此何曾習定達磨達曰我來此處心亦不亂定隨人習豈在處所師子曰仁者來也其習亦至既無處所豈在人習達磨達曰定習人故非人習定我雖來去其定常習師子曰人非習定定習人故當自來去其定誰習達磨達曰如淨明珠內外無瞖定若通達必當如此師子曰定若通達一似明珠今見仁者非珠之徒達磨達曰其珠明徹內外悉定我心不亂猶若此淨師子曰其珠無內外仁者何能定穢物非搖動此定不是淨尒時達磨達即從座起禮拜師子尊者云久受勤苦亦無所解今遇尊者如飢渴人得近天饌當賜依近而可得食是時師子尊者告達磨達曰彼諸眾等瞻仰仁者年德高厚今於此住當乖眾意尒時達磨達頭面作禮歡喜踊躍伏願尊者當賜教誨師子告曰諸佛禪定無有所得諸佛覺道無有所證無得無證是真解脫又曰道無所得定無所證於諸相中悉不能主行住自在無所計著酬因荅果世所業報於此道中悉不如是若言道者進之不先退之不後單之不隻雙之不鬥薄而不輕重而不厚汝學於定其道相湊尒時達磨達聞師說法心生恭信瞻仰尊者如<span class='corr'>己</span>父母尒時師子尊者在彼國土之中說法度眾如殑伽沙是時國中有一長者生得一子名曰斯多年近二十左手之中拳似執物自生<span class='corr'>已</span>來悉不曾開其父夜夢有神人令將此子送與師子教毉此手其父覺<span class='corr'>已</span>心自念言雖有一子手不具足若遇善者當從出家我不留悋尒時師子比丘在於座上作是思惟我至此國近五十年無一法器而成立者作是語<span class='corr'>已</span>入定觀察得寤昔事即出定日有一童子不久合至尒時長者即領其子依夢神語借訪師子至于座前禮信尊者白其前事令子事師尊者納受亦無所疑告眾人曰汝等識此童子手中而有何物眾人曰不惻尊者曰此童子手中是一寶珠何以故我於先世之中曾為比丘常念龍王經有一童子名曰婆舍將隨諸處受其供養忽於一日有一龍王請吾赴齋令此童子而隨從之至彼齋畢龍惠一珠令彼童子而收掌之我於一日當自滅度㤀處于事而生於此彼子後終手執其寶心常孝順感于生此尒時尊者即令婆舍童子汝便開手當過珠來尒時婆舍童子即展其手當現一珠不失前意尒時師子尊者即與出家當命聖者而與受戒得度脫<span class='corr'>已</span>師告曰汝先名婆舍今字斯多汝莫別號統為一名名婆舍斯多又曰吾常觀察今此國土當有魔起吾今年朽恐入涅槃師預記我法在吾身必當形害又曰如來以大法眼付囑迦葉如是展轉乃至於我我將此法并僧伽梨衣付囑於汝汝當護持無令斷絕汝受吾教聽吾偈言正說知見時知見俱是心當心即知見知見即于今又告曰汝受此教傳於外國勿令斷滅彼若生疑當<span class='corr'>已</span>吾衣用為法信汝速出國莫住於此尒時婆舍斯多言善哉善哉躬受其教頂戴奉行時師子尊者付法既<span class='corr'>已</span>時罽賔國中有外道兄弟二人隱山學術兄名魔月多弟名都落遮落遮學法纔成啟兄言曰我欲騁術盜入皇居作法變徒欲篡寶位兄語曰汝若現身應須變相恐後究跡悞累宗枝落遮既聞兄許即騁神術夜往帝宮化徒為僧覆思二事我法若成便昇寶位我術若敗過落沙門纔起此念神力不加宮巡覺而射之中箭悉皆墜地而死宮官聞奏北天王彌羅崛云有數百沙門夜後作法入宮遇宮巡使揔皆射落尒時北天大王極甚驚怒此事非輕不可容捨順遵善事宗信如天逆惡生頑不疑之地朕虔崇釋教將為導師何期沙門亂我宮國古來塔寺多藏怪徵訛見道人揔須歇滅王乃邪見熾盛破壞寺塔殺害眾僧每加惡言謗毀正法時師子尊者數告眾僧曰王有惡念必當為我等輩而無利益諸人聞師子語遂欲移尊者隱山師曰吾觀蘊空故不迣耳後北天王彌羅崛果杖劒而來至師子所問曰師所得法豈不無相耶師今得不荅云<span class='corr'>已</span>得王曰既得無相生死有懼不荅<span class='corr'>已</span>離生死王曰既離生死計應無懼可施我頭師曰身非我有何況於頭王即舉利劒斷師子首斷<span class='corr'>已</span>無血白乳涌出舉高一丈其王右臂忽然自落王便驚怖悔過邪見時有太子名曰光首見父如此心大憂怖乃問諸臣設何方便救得父王時群臣曰當在聖旨太子曰若有智者能觀察故知我父王以何業故至于此地尒時北天王後至七日當爾命終時當此土前魏第三主少帝<span class='corr'>己</span>夘之歲入涅槃也</p>
</div>
<div class='div-other'><a id='mulu34' />
<p class='h1'>師子弟子章撗師統引品第三十一<span class='note-inline'>(此下一章魏支疆梁三藏續法記)</span></p><p>尒時北天罽賔國王有一太子名曰光首見王崩化心即驚寤當自念言我王何故而有此報彼至小國無有大智為我觀察令知昔由是時太子即出一敕詔諸智者同會于殿是時有一仙人止于象白山聞有此詔當自往王宮殿云我善智者而聞命故特至於此太子見<span class='corr'>已</span>生信重問大仙曰父王何因緣而致崩于此此國有智者名曰師子尊在此五十年忽爾被王殺此師無他故不省有過誤願仙觀察知令我心安報尒時仙人告太子曰此是先世業非因今日造太子善諦聽當為廣宣說尒時父王曾於先世第五刧中好為無遮齋頭此師子者當於此時作一白衣多聞智慧領徙眾至于會上心生輕慢尒時齋主即至會中此白衣與齋主言論多有䟽失齋主荅應皆合大理亦不失次眾人共笑云此無理此白衣人心多勇健於諸言論悉得第一忽於此日而失其便即令從者密持毒藥損此齋主尒時齋主尋被此藥悶絕而卒此白衣者經于四刧彼福壯故諸患衰弱且受福報今此果熟而來還債齋主福報當合為王彼道業成而為師子今此相會而酬宿因非是今生斬新造得尒時光首太子聞說昔事心即崇重為王作福廣設檀施又捨玉石而與尊者起塔供養光首太子重賜仙人金銀玉帛是時仙人不受一物即告太子云歸本山仙人語光首太子曰深生信敬不久即位當得為王名光首尊太子作禮送出宮門尒時達磨達是罽賓國人也與師子尊者道德並興因師子尊者破彼五眾其師自至欲與師子尊者徵責其義經于數疊悉不得勝心自賔伏依從侍覲彼達磨達是北天七萬七千羅漢之上座也英俊當時五天獨秀師資相受都計三代自有二十二人此達磨達下有二弟子一名因陀羅摩二名瞿羅忌利婆此上二師是達磨達親承弟子二人共造毗婆沙論現行於世故不錄焉此達磨達遷化當此土前魏第三主少帝時癸未之歲也此因陀羅摩遷化當此土東晉元帝二年<span class='corr'>己</span>夘之歲也此瞿羅忌利婆遷化當此土東晉元帝十年丁未之歲也此因陀羅摩者有四親承弟子第一者名達磨尸利帝當此土東晉第七主廢帝時壬申之歲滅度第二者名那伽難提當此土廢帝時癸酉之歲滅度第三者名破樓求多羅當此土東晉第五主穆帝時辛酉之歲滅度第四者名波羅婆提當此土東晉第七主廢帝時庚午之歲滅度此上四人並是因陀羅摩親承弟子也此瞿羅忌利婆有二弟子第一者名婆羅跋摩當此土東晉第九主武帝時壬午之歲滅度第二者名僧伽羅又此師作禪經數千偈五百羅漢之上首也當此土東晉第七王廢帝癸酉之歲滅度此上二師並是瞿羅忌利婆親承弟子也前達磨尸利帝有二弟子第一名摩帝隸披羅當此土宋第三主文帝元嘉八年辛未之歲滅度也第二者名訶利跋茂當此土宋第三主文帝十二年乙亥之歲滅度此上二師並是達磨尸利帝親承弟子也前破樓求多羅者有三弟子第一者名和修盤頭當此土宋第二主少帝景平二年甲子之歲滅度第二者名達磨訶帝當此土宋文帝時四年戊辰之歲滅度第三者名旃陀夜羅多當此土宋文帝二年丙寅之歲滅度此上三師並是破樓求多羅親承弟子前婆羅跋摩者有三弟子第一者名勒那多羅當此土東晉安帝時丁巳之歲滅度第二者名盤頭羅多當此土宋文帝二年丙寅之歲滅度第三者名婆羅婆多當此土宋文帝十八年壬午之歲滅度此上三師並是婆羅跋摩親承弟子也前僧伽羅义者有五弟子第一者名毗舍延羅多當此土東晉第十主安帝丁巳之歲滅度也第二者名毗樓羅多摩當此土宋第二主少帝時癸亥之歲滅度第三者名毗栗蕙多羅當此土宋文帝元嘉四年丁卯之歲滅度第四者名憂波羶䭾當此土宋文帝十年癸酉之歲滅度第五者名婆難提多當此土東晉第十主安帝時乙卯之歲滅度此上五師並是僧伽羅义親承弟子此上并達磨達四代共有二十二師尒時迦葉為首直下血脉至般若多羅有二十七師名為正祖自達磨達下二十二人自為一枝於罽賓國中王化為有難後隱于罽賓南象白山葱塗源經得一百後中天竺國支疆梁樓游北天至罽賓國南届葱塗源尋象白山忽見一僧居一茨室有二弟子親承事之即是因陀羅摩瞿羅忌利婆也三藏向前致禮問曰和上於此山中經多少歲復名云何是誰弟子達磨達荅曰是北天笁人因彌羅崛王起難方隱<span class='corr'>茲</span>山自從此居<span class='corr'>已</span>經一百年朽衰邁行不堪任本師波梨迦次依師子住三藏又問曰某乙昔聞師子否迬於此特訪其由五教興衰為是禪是律達磨達荅曰自調御滅後法教流行迦葉傳持大乘心印如是相付至師子大尊見授命衣法正任其嗣者則有南天竺國同學婆舍斯多彼南天梵名曰婆羅多那也自師子尊者在日傳付衣法令速往南天唯此同學賑物利生是傳師教此三藏既蒙師說則知其由云某某昔届南天早覲婆舍今覩尊語實無誤焉便辭達磨達而來震旦至于雒陽住白馬寺當前魏第五主常道卿公諱奐字景明丙无元年辛巳之歲去師子遷化時經于二載方降此土即當此時也此常道卿公燕王彭祖之子雖在其位不蒙其志不稱天子常自謙讓又叔少帝齊王一歲登位至年十六讓位與定王霖子定王霖子懼司馬昭不敢稱王號高貴卿公在位六年年二十薨雖有六年之位少帝助之治化不顯其謀前常道卿公便次于後而座四年亦讓少帝不敢自尊此二公登位如攝國朝非帝名也尒時支疆梁樓在白馬寺此常道卿公曾至禮覲問於國壽後當永不三藏讖曰二公賴虛位獼猴正當路五人抱一鷄鷄鳴獲不措常道卿曰此言甚善必無累矣作禮辭去三藏又曰一一人好去兩兩歲平安女子生河內朱輪上進壇是時常道卿公即歸宮內告諸王子說此前事悉不能惻自茲<span class='corr'>已</span>還經于四載前魏絕嗣乙酉之歲司馬炎登位稱于西晉河內人也即是司馬昭之子也改為太始元年是時晉魏之閒名僧二人三藏四人悉會此處共譯經一十三部以為魏朝經錄矣并括祖師遷化年代共詳本事僉于此名僧二人者一名曇柯二名白延三藏四人一名支疆梁接二名安法賢三名曇諦四名康僧鎧此上六人並通聖矣</p>
</div>
<p class='juan'>寶林傳卷第五</p>
</div><!-- end of div[@id='body'] -->
</body></html>