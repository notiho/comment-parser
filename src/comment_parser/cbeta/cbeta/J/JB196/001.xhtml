<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>鴛湖用禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><div><img src='../images/J27p0375_01.gif' alt='J27p0375_01.gif' /></div>
<div><img src='../images/J27p0375_02.gif' alt='J27p0375_02.gif' /></div>
<div><img src='../images/J27p0375_03.gif' alt='J27p0375_03.gif' /></div>
</div>
<div class='div-xu'><a id='mulu2' />
<p class='h1'>鴛湖禪師語錄序</p><p>予聞至道無言，妙悟無傳，則歷代祖師相禪所傳何也？既云無言，則語說三乘千七百則又言甚麼，然傳固有不能傳者，在言亦有未盡言者存也。予每見吾鴛湖大師有龍山黃牛之遺風，與石雨禪師為同參兄弟石師受法雲門。吾師嫡嗣南明，常有書偈來往，稱莫逆焉。庚辰春，吾郡請師住持普明，而石師自雪峰來，同眾敦請吾師開堂結制，吾師謙讓，堅以恙辭。予因而請曰：師是千聖法眼，蘊無上妙義，何惜廣長舌不為三根人一接引耶？師曰：人固有可，<span class='corr'>已</span>有不可。<span class='corr'>已</span>者，幸予友天華，兄在老僧，何更贅詞哉？婉辭過遜，若是者三，不得<span class='corr'>已</span>而登堂，四眾雲集，一時聆其法旨。若弘鐘大呂，敲破人世，昏夢頓令人蘧然覺躍然起，而莫不服我師，迥脫根塵，神化無方者也。故吾師一棒一喝，無非醒世金針微言片偈，如毒鼓聲遠近，聞者皆喪，有不喪者細閱是錄。字字真詮，言言妙諦，宛如覿面說法，固門人筆記成帙。斯亦吾師之慧機捷發，廣覺人世，雖云至道無言，妙悟無傳，神會是錄，則有言終歸；無言而無傳，悉得所傳矣。嗚呼至矣哉！</p>
<p style="margin-left:6em">芝城弟子朱喬秀拜撰</p>
</div>
<div class='div-other'><a id='mulu3' />
<p class='h1'>普明鴛湖用禪師語錄目次</p>
<ul class="">
<li>序</li>

<li>卷上
<ul class="">
<li>陞座</li>

<li>小參</li>

<li>機緣</li>

<li>拈頌古</li>

<li>像讚</li>

<li>法語</li>
</ul></li>

<li>卷下
<ul class="">
<li>書啟</li>

<li>偈頌</li>

<li>雜著</li>
</ul></li>

<li>附
<ul class="">
<li>行狀</li>

<li>塔銘</li>
</ul></li>
</ul></div>
<p class='juan'><a id='mulu4' />鴛湖用禪師住福建建寧府普明禪寺語錄卷上</p><p class="byline">嗣法門人　悟進　悟元　等編</p><p class="byline">長水退菴　法孫　真智　重梓</p>
<div class='div-other'><a id='mulu5' /><p>陞座。師云：若論佛法，老僧無下口處。今日偶見新山門，拿我拄杖子浪蕩遊戲。穿過果子嶺，直到火燒橋；失腳一跌，落在深溪。幸有舊佛殿，肯來相救，不惟相救，抑且騎卻項。歸來新山門叫屈，未免要老僧判斷。新山門好與三十拄杖，舊佛殿亦好與三十拄杖。何故聻？車不橫推，理不曲斷。擲拄杖，下座。</p>
<p>石雨和尚同步紫朱史君請陞座，士問：芙蓉出匣，正令當行，斬新一句作麼生？師便打。士云：早知和尚有此機要。師云：你那裡見得？士喝，師復打，士擬議。師云：且去，且去！乃舉拂子拂云：大眾！會麼？即心即佛，猶是淆訛；非心非佛，可無趨向。不是心，不是佛，不是物，穿花蛺蝶，深深見，取不得，捨不得。不可得中恁麼得，點水蜻蜓款款飛。普明恁麼舉揚，挀著靈峰痒處憶知，拋家散宅，闊步大方，峭巍巍，孤迥迥，淨裸裸，赤灑灑，踏倒諸聖頂[寧*頁]，把住凡靈要路。雖然，有時把住有時放行，有時把住中放行，有時放行中把住，還知栴檀林裡純是栴檀獅子窟中，無非獅子麼？眾中莫有伶俐漢出來道：普明無端露布靈峰蘊底。山僧但向伊道：秪因曾與同床睡，是故深知被底穿。卓柱杖，下座。</p>
<p>辛巳冬，萬如和尚，同諸紳衿護法，遣僧齎送鴛湖老人衣拂至，請陞座，師指云：諸大德！這些滯貨自敬畏無趣老人付於車溪；無幻祖翁，無幻祖翁付於南明本師和尚本師付于病僧，病僧一向冷眼相看，撇在壒[土*(天/韭)]堆頭。今日拈來更新光彩。遂拈起法衣云：揭起古法衣，寸絲不曾挂。拈起麈拂云：指揮舊麈尾，野干多驚怕。拈起手卷云：惟有這箇無用處，惹得時人添話杷。去年有箇白拈賊，未嘗見此先竊下。如今且向靜處收藏，他日再有箇忤逆兒孫，定是鑽龜打瓦。諸大德！且莫覷著，覷著則瞎。</p>
<p>壬午春，萬如微和尚入山設齋，請陞座，僧出禮拜，師舉拂子云：會麼？僧云：恁麼則直截當機。舉：四眾盡知恩，師便打。僧問：坐斷孤峰即不問，賓主交參事若何？師打云：會取這一棒。僧喝，師復打，乃云：每懷往日同居，況屈指別來五六春。閩地吳山何阻礙？一番拈起一番新。遂舉拂子云：昔日世尊拈花，迦葉微笑，世尊云：吾有正法眼藏，涅槃玅心，付囑摩訶迦葉。自此便有教外別傳，直指人心，見性成佛之旨。這老漢今日在普明拂子頭上放大光明，且道那箇可證？幸有受興化請者，如如和尚而得證明大眾！若也見得，不妨同出同沒，同行同坐。若也不知，卻笑普明一場露布。且道那裡是露布處？擲拂子，便下座。</p>
<p>中元孝廉、蘇門聯岳二居士同眾等請陞座。僧問。如何是古佛心。師便打。進云。如何是學人心。師云。欲攫游龍<span class='corr'>蝘</span>蜓<span class='corr'>已</span>上。進云。畢竟作麼生。師復打。乃云。法身流轉於五道。便有人天三途之異。有升有沉有出有沒。有高有下有苦有樂。諸仁者。欲得資彼三途。離苦得樂。須一念心清淨。一念心光明。一念心無礙。心清淨是真佛。心光明是真法。心無礙是真道。真佛無形。真法無相。真道無體。三即一一即三。此猶是名言。必須竭盡自<span class='corr'>己</span>那邊覷破。冷灰裏轉得身來。便好全身擔荷。到這裡赤條條光爍爍。三世諸佛也不出這裡。十方菩薩也不出。這裡。西天四七。東土二三也不出。這裡天下老和尚也不出這裡。所以云。頭頭盡是光明藏。處處無非解脫場。雖然如是。且道向上提持又作麼生。遂喝一喝。卓拄杖下座。</p>
<p>蘇門黃春元薦慈請陞座，師云：春風黯淡過，細雨鳥悲呼。出沒無蹤跡，銅人涕泣何？拈拄杖云：大眾！見麼？若見，是有，一切認以為有，把髻投衙，擔枷過狀，或有于此，脫略風塵，覷破世故，一切認以為空，又落于偏空窠臼。所以古德云：棄有著空病亦然，猶如避溺而投火。脫有大丈夫漢打點精神，竭盡心意，拶到懸崖撒手自肯承當，絕後再甦，欺君不得，那時八字打開，非但得知徐氏孺人的落處，即與三世諸佛諸祖同證遊戲三昧去也。雖然，若到普明門下三十棒一棒也較不得。卓拄杖，下座。</p>
<p>師誕日陞座，僧問：乾坤無著處，日月不停機。不涉今古一句，請和尚指示。師云：今朝十月七。進云：燈籠傳消息，露柱嘆奇哉！師云：非汝境界。又一僧出，師便打云：敕點飛龍馬，跛鱉出頭來。僧喝，師復打。乃云：釋迦老子四月八日降生普明病僧，今日酉時出世。且道是同耶？是別耶？若道同，則萬別千差；若道別，則事同一家。諸大德！請緇素看；不然，更聽一頌。瞿曇昔日<span class='corr'>已</span>出世，普明于世未嘗出，澗底水流忙太生，嶺頭雲散閒自得。便下座。</p>
</div>
<div class='div-other'><a id='mulu6' /><p>小參。巽向朔風寒戚戚，背山水牯冷獃獃。懶病從來懶做事，只宜手捧煖茶杯。煖茶杯，通身煖，氣冷如灰。諸禪德！既是通身煖氣，為甚麼冷如灰？若於此見得，不妨安茶適飯取性過時。其或未然，拈拄杖，卓一卓，云：拄杖子為諸人道去也。復卓一下。僧問：古殿重開即不問，普明一句事如何？師便喝。進云：恁麼則龍興風後舞，沖破碧波流。師云：閑言語。</p>
<p>除夕小參。天寒作九歲殘，須守舉杯，拈果大家出手，喫茶喫水，大家濕口，各個現成，都該知有。大眾！且道知有箇甚麼？假稱為佛陀，方便呼為智。欲明此智，直須向三條椽下七尺單前，擦褲磨裙，忘餐廢寢。然此智秪在動用中，不離眉睫上。所以趙州凡見僧來參，便問：曾到此間麼？僧云：曾到。州云：喫茶去。或云：不曾到。亦云：喫茶去。院王問云：和尚為甚麼曾到不曾到，俱教喫茶去？州呼院主，主應諾。州云：喫茶去。趙州老漢輕口快便。院主不識好惡，普明者裡不管他喫茶喫飯，只要伊單刀直入。且道與古人是同是別？有伶俐衲僧出來道：道看。眾無對。師喝一喝，云：日月盡時歲<span class='corr'>已</span>殘，釣舟歸去靜蘆灘，絲綸一把忙收拾，且待春風再往還。拈拄杖便起。</p>
</div>
<div class='div-other'><a id='mulu7' />
<p class='h1'>機緣</p><p>師舉永明偈問雲峰釣云：化人問幻士，谷響答泉聲。欲達吾宗旨，泥牛水上行。意旨如何？鈞云：夢眼見空花。師云：空花事作麼生？鈞云：莫將耳聽。師又問臨濟：祖翁有一句子，你作麼生道？鈞便喝，師便打；鈞又喝，師又打，鈞禮拜。師云：元來是瞎驢子。鈞拂袖便出。</p>
<p>介菴參方跨門，師云：是什麼？菴擬對，師震威便喝，菴豁然契悟，便掩耳而出。</p>
<p>師一日喚一初入方丈，云：我心裡不安，你還得太平也未？初云：蒼天！蒼天師亦云：蒼天！蒼天！初拍膝一下便出。</p>
<p>一初禮拜起，師舉拳云：道一句看。初便掌。師亦掌云：且道你一掌，我一掌甚麼意旨？初云：請和尚，珍重。師乃休初一喝，便歸侍寮。</p>
<p>僧參，師問：那裡來？云：浙中來。師云：途中見甚麼？僧擬議，師便喝，僧亦喝。師打云：這一喝落在那裡？僧禮拜云：謝師指示。師復打。</p>
<p>闇齋黃廉憲陞任廣東入山，作別問云：臨行一句，乞師指示。師云：三千里外逢人不得錯舉。</p>
<p>一日，師欠安介菴侍次，師命茶，問云：汝字覺先，喚甚麼作先？菴云：且喜今日得自在。師云：如何是覺後菴云：請和尚尊重。師云：你還分得先後麼？菴良久，師便喝。菴云：某甲只管喫茶。師云：如何是喫茶的事？菴云：柿棗、腐乾都在這裡。師云：你作麼生？菴云：卻被某甲一口食盡。師云：滋味如何？菴云：甜者自甜，鹹者自鹹。師云：未在，更道。菴云：某甲謝茶。便禮拜，師深喜之。</p>
<p>僧參，師云：一向那裡住？云：舊秋如如庵，過歲在金粟。師云：東住西住有甚麼事？云：是！是。師云：不是！不是！</p>
<p>二僧參，師問：到這裡做甚麼？一僧云：特來親覲和尚。師云：卻值老僧不在。僧無語。師云：三十棒自領出去。又云：第二位作麼生？僧云：請和尚開示。師適值咳嗽，乃云：卻值老僧咳嗽。僧亦無語。師云：且坐喫茶。</p>
<p>一晚師落堂云：一夏<span class='corr'>已</span>過，汝等有得力處，不妨剖露看。一僧云：方纔禮拜和尚。師云：未在，更道。僧云：晝長人倦。師云：非汝境界。僧云：和尚又作麼生？師云：晝長人倦。僧便禮拜。</p>
<p>問：須彌納芥子，芥子納須彌，意旨如何？師云：恰好。</p>
<p>僧問：某甲甚是要明此事，自覺工夫親切，為甚不肯透脫？師云：昨晚公案，你還會麼？云：這箇瞞學人不得。師云：又說不肯透脫。僧佇立。師叱云：死漢！出去！僧出至午，復持止靜牌，呈云：還了和尚。師扭住云：道！道！僧喝。師云：未在，更道。僧又喝。師云：喝後又作麼生？云：簷前雨滴滴。師云：簷前雨滴滴，干汝什麼事？僧又喝。師云：亂喝便推出。</p>
<p>問：迷中有悟，悟中有迷。作麼生悟中迷？師云：亂問作麼？</p>
<p>月竹庵僧參，問：如何是藏身處沒蹤跡？沒蹤跡處莫藏身。師云：月竹庵不許你躲跟。僧云：如何是是法住法位？世間相常住。師指彼坐位云：這箇位是你的。僧無語，師便打。</p>
<p>拙崖參，師云：作麼不去？進云：正恁麼時，未審誰去誰住？師良久云：會麼？進云：會且止，畢竟是誰住？師云：你還妄想作麼？進云：怎奈這箇何？師云：你在那裡見老僧？進云：兩眼對兩眼。師云：瞎。進云：瞎瞎！師便喝。</p>
<p>師一日命介菴進一初元頌末後句，二人呈上師閱畢，遂俱付囑偈云：沿流一段事，竟無頭與尾。付與獅子兒，哮吼滿大地。</p>
</div>
<div class='div-other'><a id='mulu8' />
<p class='h1'>拈古</p><p>舉瑞巖彥禪師每日自喚主人公，復自應諾，乃曰：惺惺著！他後莫受人瞞。師云：白日青天作夢，夢中頻喚主人，直饒惺惺諾，諾，也是無主孤魂。</p>
<p>舉天寧法舟濟禪師，因五臺陸公問：畫前元有易否？寧曰：若無，將甚麼畫？公曰：畫後如何？寧曰：元無一畫。公曰：現有六十四卦，何得言無？寧曰：居士莫著文字好。公曰：請師離文字發一爻看，寧召五臺公應諾。寧曰：者一爻從何處起？師云：畫前畫後。論有論無，總與大易無涉。直饒一喚一諾，爻象分明，也未是衲僧極則畫前元有易否？天寧老漢何不當頭便喚五臺，待他應諾，卻好云：元有易否。陸公者裏必然別有所入，且免後來許多周遮。</p>
<p>舉橫川珙禪師晚參：少室無門戶，如何便得通？夜深寧耐立，聽我說西東。師云：大好無門戶。</p>
<p>舉南明廣和尚看雪次侍僧曰。滿山都是雪南。曰。隨聲逐色漢。僧曰。請師離聲色。道一句南。曰滿山都是雪。師云。者僧身挨白刃。活得命來。不妨好手。南老人費盡鹽醬。究竟不獲稱心。者裏有向聲色外別道一句者麼。良久云。切忌道滿山都是雪。</p>
</div>
<div class='div-other'><a id='mulu9' />
<p class='h1'>頌古</p>
<div class='div-orig'><p style="margin-left:2em">世尊初生</p>
</div>
<div class='div-commentary'><p>知得恩來解報恩，當機安肯放雲門？後代莫言空辣手，至今一棒一條痕。</p>
</div>
<div class='div-orig'><p style="margin-left:2em">世尊拈花</p>
</div>
<div class='div-commentary'><p>末稍拈出示人天，一笑相逢非小緣，萬象森羅皆正眼，優曇花放火中鮮。</p>
</div>
<div class='div-orig'><p style="margin-left:2em">外道問佛</p>
</div>
<div class='div-commentary'><p>玉簫清濁吹新調，氈板輕敲合得腔。爭奈座中不解聽，別賡一曲亂宮商。</p>
</div>
<div class='div-orig'><p style="margin-left:2em">百丈侍馬祖游山歸寮，哀哀大哭，同事問云：憶父母耶？丈云：無。云：被人罵耶？丈云：無。云：哭作甚麼？丈云：問取和尚去。同事往問祖，祖云：你去問他。同事復至寮見，丈呵呵大笑，問云：適來為甚哭？如今為甚笑？丈云：適來哭，而今笑。同事罔然。</p>
</div>
<div class='div-commentary'><p>一番哭也，一番笑先後，總歸太古調。紛紛不是子期心，隨聲逐色難知玅。</p>
</div>
<div class='div-orig'><p style="margin-left:2em">南泉示眾曰：不是心，不是佛，不是物。</p>
</div>
<div class='div-commentary'><p>殺人不見血，乃是王老師，放身捨命處，正是報恩時。</p>
</div>
<div class='div-orig'><p style="margin-left:2em">僧問趙州：狗子還有佛性也無？州云：無。</p>
</div>
<div class='div-commentary'><p>狗子卻酬無佛性，綿包突石行正令須彌頂上擊金鐘，猢猻驚出那伽定。</p>
</div>
<div class='div-orig'><p style="margin-left:2em">趙州問南泉：知有的人向甚麼處去？泉云：山前檀越家作一頭水牯牛去。州云：謝師指示。泉云：昨夜三更月到窗。</p>
</div>
<div class='div-commentary'><p>昨夜三更月正幽，克家相見出常流，綠草青青隨處好，山前山後任優游。</p>
</div>
<div class='div-orig'><p style="margin-left:2em">趙州問投子：大死的卻活時如何？子云：不許夜行，投明須到。</p>
</div>
<div class='div-commentary'><p>翻手成雲覆手雨，伸腳元在縮腳裡，懸羊賣狗老當行，有利無利不離市。</p>
</div>
<div class='div-orig'><p style="margin-left:2em">僧問首山：如何是佛？山云：新婦騎驢阿家牽。</p>
</div>
<div class='div-commentary'><p>新婦騎驢阿家牽玅體端嚴出自然不是首山相見，後好因緣，做惡因緣。</p>
</div>
<div class='div-orig'><p style="margin-left:2em">臨濟陞座，有僧出，濟便喝，僧亦喝；便禮拜，濟便打。又一僧來，濟豎拂子，僧禮拜，濟便打。又一僧來，濟豎拂，僧不顧，濟亦打。又一僧來，濟亦豎拂僧云：謝和尚指示。濟亦打。</p>
</div>
<div class='div-commentary'><p>朔雪飄飄開鴈門，平沙歷亂捲蓬根，功名恥計擒生數，直斬樓蘭報國恩。</p>
</div>
<div class='div-orig'><p style="margin-left:2em">玄沙見新到禮拜，乃云：禮拜著，因我得禮你。</p>
</div>
<div class='div-commentary'><p>因我得禮你囉哩囉囉哩磕破臭髑髏，法身藏在北斗裡。</p>
</div>
<div class='div-orig'><p style="margin-left:2em">明招上堂，眾纔集，乃云：風頭峭硬，不是你安身立命處，且歸暖室商量。便歸方丈。大眾隨至立定，招云：纔到暖室，便見瞌睡，以杖趁出。</p>
</div>
<div class='div-commentary'><p>風頭峭硬語朦朧，暖室商量轉不中，欲得安身立命處，直須掃盡野狐蹤。</p>
</div>
<div class='div-orig'><p style="margin-left:2em">玄沙云：若論此事，譬如一片田地，四至界分，結契賣與諸人了也，只有中心樹子，猶屬老僧在。</p>
</div>
<div class='div-commentary'><p>備頭陀慣賣巧，田園結契從何討？老年猶抱這枯椿，不顧渾身沒荒草。</p>
</div>
<div class='div-orig'><p style="margin-left:2em">夾山云：目前無法，意在目前，不是目前法，非耳目之所到。</p>
</div>
<div class='div-commentary'><p>聲色純真列滿前，擬將觀聽總非干，為伊渾是官家物，不許平人私自探。</p>
</div>
<div class='div-orig'><p style="margin-left:2em">洞山云：言無展事，語不投機，承言者喪，滯句者迷。</p>
</div>
<div class='div-commentary'><p>賣扇婆子手遮面，賣油娘子水搽頭，不是還他肌骨好，任搽紅粉不風流。</p>
</div>
<div class='div-orig'><p style="margin-left:2em">芭蕉上堂，拈拄杖子示眾云：你有拄杖子，我與你拄杖子；你無拄杖子，我奪你拄杖子。靠拄杖，下座。</p>
</div>
<div class='div-commentary'><p>家風逞盡老芭蕉，舉措施為行莫嘉，仁義固從貧處斷，世情偏向有錢家。</p>
</div>
<div class='div-orig'><p style="margin-left:2em">僧問巖頭：古帆未挂時如何？頭云：小魚吞大魚。</p>
</div>
<div class='div-commentary'><p>小魚吞大魚，須彌趁入海，古帆未挂時，鐵船風背撼。</p>
</div>
<div class='div-orig'><p style="margin-left:2em">鼓山折箭</p>
</div>
<div class='div-commentary'><p>好義多從過勇功，纔來衝陣箭頹鋒，可憐鼠伎索瘢手，猶笑鄉情老凍膿。</p>
</div>
<div class='div-orig'><p style="margin-left:2em">婆子燒庵</p>
</div>
<div class='div-commentary'><p>桃紅含宿雨，柳綠帶朝煙，芬芳春最好，幾箇眼睛穿？</p>
</div>
<div class='div-orig'><p style="margin-left:2em">趙州因僧問：乍入叢林，乞師指示。州云：喫粥也未？僧曰：喫粥了。州曰：洗缽盂去。其僧有省。</p>
</div>
<div class='div-commentary'><p>金風陣陣著些涼，狼藉秋光滿路傍，行客紛紛歸未得，逢人切忌錯商量。</p>
</div>
<div class='div-orig'><p style="margin-left:2em">物不遷</p>
</div>
<div class='div-commentary'><p>筍抽必竟易成竹，花落難教綴上枝。記得小兒騎竹馬，如今又是白頭時。</p>
</div>
<div class='div-orig'><p style="margin-left:2em">趙州問南泉：如何是道？泉曰：平常心是道。</p>
</div>
<div class='div-commentary'><p>怒時煩惱，樂時戲笑，若道平常，新羅過鷂。</p>
</div>
<div class='div-orig'><p style="margin-left:2em">汾陽十智同真</p>
</div>
<div class='div-commentary'><p>二、八娥眉俏十分，幽閨空怨憶私情，頻呼小玉非無事，只恐郎心非我心。</p>
</div>
<div class='div-orig'><p style="margin-left:2em">雪峰上堂曰：諸上座！望州亭與汝相見了也，烏石嶺與汝相見了也，僧堂前與汝相見了也。</p>
</div>
<div class='div-commentary'><p>象骨崖前語最親，僧堂烏石望州亭，太末蟲緣紅燄火，蟭螟睫戴鐵崑崙。</p>
</div>
<div class='div-orig'><p style="margin-left:2em">鏡清問玄沙：學人乍入叢林，乞師指箇入路。沙曰：還聞偃溪水聲麼？清曰：聞。沙曰：從這裡入。</p>
</div>
<div class='div-commentary'><p>乍入叢林問入路，沒頭浸殺偃溪聲。可笑謝三無別法，慣將官物作人情。</p>
</div>
<div class='div-orig'><p style="margin-left:2em">靈雲見桃花</p>
</div>
<div class='div-commentary'><p>春芳處處著繁華，遊客紛紛眼盡遮。不信東君有私意，靈雲獨許悟桃花。</p>
</div>
<div class='div-orig'><p style="margin-left:2em">僧辭趙州，州曰：甚處去？曰：諸方學佛法去。州豎起拂子曰：有佛處不得住，無佛處急走過，三千里外逢人不得錯舉。僧曰：與麼則不去也。州曰：摘楊花，摘楊花。</p>
</div>
<div class='div-commentary'><p>心思路絕太間關，紙裹麻纏有幾般？任是龍睛鶻眼漢，楊花亂落也難看。</p>
</div>
<div class='div-orig'><p style="margin-left:2em">陸亙大夫問南泉：弟子家中有一片石，或坐或臥，今擬鐫作佛，還得麼？曰：得。大夫。曰：莫不得麼？泉曰：不得，不得。</p>
</div>
<div class='div-commentary'><p>造化紛紛意氣奢，不周遮處復周遮，東風淡蕩無多力，吹得開花又落花。</p>
</div>
<div class='div-orig'><p style="margin-left:2em">僧問乾峰：十方薄伽梵，一路涅槃門，</p>
</div>
<div class='div-commentary'><p>一片婆心指問僧，爭如不識是非生？自來古路猶弦直，返使崎嶇屈曲行。</p>
</div>
<div class='div-orig'><p style="margin-left:2em">趙州使得十二時</p>
</div>
<div class='div-commentary'><p>亥戌酉申未午巳辰卯寅丑子皆隨老僧勦得無毛鳥兔盡，風流無限過平生。</p>
</div>
<div class='div-orig'><p style="margin-left:2em">疏山問溈山：有句、無句。</p>
</div>
<div class='div-commentary'><p>藤枯樹倒句歸何？古佛垂慈不較多。幸得因風吹火力，晃然笑裡見干戈。</p>
</div>
<div class='div-orig'><p style="margin-left:2em">陸亙問：南泉舉肇法師話，</p>
</div>
<div class='div-commentary'><p>大夫空遞昔人言，王老庭花夢裡看。緇素欲明端的旨，快將細末好盤桓。</p>
</div>
<div class='div-orig'><p style="margin-left:2em">雲門拈拄杖，舉教中云：凡夫實謂之有，二乘析謂之無，緣覺謂之幻有，菩薩當體即空。乃云：衲僧見拄杖，但喚作拄杖，行但行，坐但坐，總不得動著。</p>
</div>
<div class='div-commentary'><p>千江有水千江月，萬里無雲萬里天。今古山川人自異，衲僧拄杖又重宣。</p>
</div>
<div class='div-orig'><p style="margin-left:2em">臺山婆話</p>
</div>
<div class='div-commentary'><p>多事臺山指路婆，更憐勘破諗頭陀，任教暗室虧心事，爭奈神明如電何！</p>
</div>
<div class='div-orig'><p style="margin-left:2em">雲門云：聞聲悟道，見色明心。乃云：觀世音菩薩將錢買胡餅。放下手云：元來只是饅䬦。</p>
</div>
<div class='div-commentary'><p>聾瞽無聊舉話由，卻拈胡餅作饅䬦。是非不到高巖下，又逐春風鼓樹頭。</p>
</div>
<div class='div-orig'><p style="margin-left:2em">和普明禪師牧牛頌</p>
<p style="margin-left:2em">未牧</p>
</div>
<div class='div-commentary'><p>黑雲低處一聲哮，足底程途那信遙？童子箇時將貫索，未嘗留意惜良苗。</p>
</div>
<div class='div-orig'><p style="margin-left:2em">初調</p>
</div>
<div class='div-commentary'><p>鼻孔今朝始受穿，十分狂性只宜鞭，要渠了了尋常事，不管通身黑業牽。</p>
</div>
<div class='div-orig'><p style="margin-left:2em">受制</p>
</div>
<div class='div-commentary'><p>蹊徑於今不枉馳，鞭繩緩緩肯相隨，家山水草隨時給，信步風流也不疲。</p>
</div>
<div class='div-orig'><p style="margin-left:2em">回首</p>
</div>
<div class='div-commentary'><p>綠楊堤畔碧溪頭，景自晴和風自柔。水牯轉頭初自肯，月明歸路謾遲留。</p>
</div>
<div class='div-orig'><p style="margin-left:2em">馴伏</p>
</div>
<div class='div-commentary'><p>那裡隨來過這邊，左盤右轉總安然，黃鶯叫得山花笑，聲色中能不被牽。</p>
</div>
<div class='div-orig'><p style="margin-left:2em">無礙</p>
</div>
<div class='div-commentary'><p>脫落虛空萬象如，人牛浪蕩不相拘，鞭繩颺下無些子，引興梅花一調餘。</p>
</div>
<div class='div-orig'><p style="margin-left:2em">任運</p>
</div>
<div class='div-commentary'><p>我自悠然一覺中，任渠草徑玩纖茸。落花沒膝春山晚，猶潑紅霞錦繡濃。</p>
</div>
<div class='div-orig'><p style="margin-left:2em">相忘</p>
</div>
<div class='div-commentary'><p>白雲拖過月明中，月與雲和一色同，智境此時多不會，論何南北與西東？</p>
</div>
<div class='div-orig'><p style="margin-left:2em">獨照</p>
</div>
<div class='div-commentary'><p>家破蕭然四壁間，於今雲靜月明閒，固非逞日程途事，尚好挨身拶過關。</p>
</div>
<div class='div-orig'><p style="margin-left:2em">雙泯</p>
</div>
<div class='div-commentary'><p>劇盡何方覓影蹤？不應空裡鏤虛空。有誰道露堂堂地，蜂蝶癡迷花底叢。</p>
</div>
<div class='div-orig'><p style="margin-left:2em">臨濟宗</p>
</div>
<div class='div-commentary'><p>棒如雨，點喝如雷，生佛從教腦，裂開一自滅。他正法眼幸然無事可安排。</p>
</div>
<div class='div-orig'><p style="margin-left:2em">曹洞宗</p>
</div>
<div class='div-commentary'><p>古殿香消燈盡時，月明簾外步猶遲，玉階天晚和雲靜，金鎖玄關不易窺。</p>
</div>
<div class='div-orig'><p style="margin-left:2em">雲門宗</p>
</div>
<div class='div-commentary'><p>氣宇如王，度量迂慣，將一字設，關樞紛紛物類知何數塞斷咽，喉氣也無。</p>
</div>
<div class='div-orig'><p style="margin-left:2em">溈仰宗</p>
</div>
<div class='div-commentary'><p>父子渾家夢裡身，弄丸作息總非親，看看機盡情忘處，誰是呼驢喚鹿人？</p>
</div>
<div class='div-orig'><p style="margin-left:2em">法眼宗</p>
</div>
<div class='div-commentary'><p>青山綠水作通玄，珠網交參在目前，行布一回收拾盡，赤窮四譬空蕭然。</p>
</div></div>
<div class='div-other'><a id='mulu10' />
<p class='h1'>像讚</p>
<div class='div-other'><a id='mulu11' />
<p class='h2'>觀音大士<span class='note-inline'>(深遠庵請)</span></p><p>這位上座！冷地默坐，兀兀癡癡，思憶甚麼？想你當時置身無措，嘗在洛陽橋邊，賣盡風流，金沙灘頭，許成夫婦，紫竹現形，白衣風度，三十二應識時達務，千眼千手，作福作禍，尋聲救苦，添鹽添醋，造妖捏怪。何故？何故？誰不丈夫？無數無數，簡點將來，皆成話墮。爭如今日歸到深遠院，東寮閒卻，心情無數。慕一爐香燼一瓶，花白日青，天人莫睹。</p>
<p class="head3">又</p>
<p>南海風波險復深，三天竺寺少知音，輕身躲入畫工手，寄語時人莫浪尋。不浪尋，楊柳依然插淨瓶。</p>
<p class="head3">又</p>
<p>雲山紫竹白鸚鵡，綠柳淨瓶水月心，箇是圓通真面目，一番寫出一番新。</p>
</div>
<div class='div-other'><a id='mulu12' />
<p class='h2'>踏鰲像</p><p>紫竹下踏鰲頭，十分氣概，執楊枝灑甘露，一片慈悲累他善財立得腳跟酸，鸚鵡高飛，猶較些子。</p>
</div>
<div class='div-other'><a id='mulu13' />
<p class='h2'>普賢大士像</p><p>是大願王，從本顯跡，一念不生，普眼難覓。將謂騎白象，更欲作逋客，卻遇普明老，冷眼得覷見。且道覷見個什麼？甌子跌落地，碟子成七片。</p>
</div>
<div class='div-other'><a id='mulu14' />
<p class='h2'>布袋和尚像<span class='note-inline'>(訥生求讚)</span></p><p>拖布袋遭人，怪笑怡怡遭人愛，街頭曾乞一文錢，看你償不盡人間債。</p>
</div>
<div class='div-other'><a id='mulu15' />
<p class='h2'>本師南明和尚像</p><p>新豐寺裡老頭陀，嘯傲顛狂孰奈何？棋酒一聲高價盡，翻然踏倒古毘盧。三、杉堂前探溪量水五老峰頂作浪。興波鉗錘，衲子勘驗，精麤末梢，必竟何分付鉤線沉江懶唱歌。</p>
</div>
<div class='div-other'><a id='mulu16' />
<p class='h2'>雲棲蓮大師像</p><p>裂破縫掖，搭紫伽黎，七筆勾下，諸方參隨。闢五雲之榛莽，整伏虎之古基，換人眼睛以黑豆，斷人性命加鉗錘。咦！幾度竹窗拈鐵筆，香風吹遍藕華池。</p>
</div>
<div class='div-other'><a id='mulu17' />
<p class='h2'>真寂聞大師像<span class='note-inline'>(慧基請)</span></p><p>一片老婆心整理時人手腳十分惡辣口罵倒拍盲禪學寶，於善淨於慈，無是不是，大之定，慧之基，將錯就錯。若問真寂家風，切莫向影子上卜度。</p>
</div>
<div class='div-other'><a id='mulu18' />
<p class='h2'>皓公七十半身像</p><p>讚此古錐，壽登古稀。示長耳相，秀距羅眉。問渠家風，無意無為，熟味般若喜怒逢時。有時迅雷疾風不減阿修羅之怒威有時春花秋月猶勝觀世音之慈悲，世有張吳之玅手。疇能模倣其全軀，敢問諸孫那半身。咦！</p>
</div>
<div class='div-other'><a id='mulu19' />
<p class='h2'>自像<span class='note-inline'>(總題)</span></p><p>骨瘦若不勝衣，心毒難辯，真假端坐，並無入正念處相見，又無慈悲喜捨，橫按一條白棒，佛來也打，魔來也打。</p>
</div>
<div class='div-other'><a id='mulu20' />
<p class='h2'>蘇門黃居士養志圖并跋</p><p>玲瓏繡石，盤曲蒼松，雲山浩渺，鶴鹿從容。中有喬梓，如過庭時。不在詩禮，靜攝棲遲。志存孝養，豈泥色難？婉容膝下，樂以盤桓。家僮捧獻，敢是羊棗。問其有餘，對以不少。淨几所置，花香是玩。經函未展，理事<span class='corr'>已</span>辦。即此林落，何異極樂？十萬餘程，秪在一覺。</p>
<p style="margin-left:2em">居士之顯考易簀，顧命久矣，固能追念往恩，繪此圖曰：養志復代為皈戒，取其法名曰覺願。願其一覺而行，願是齊普，明因是誠而鳴之也。</p>
</div></div>
<div class='div-other'><a id='mulu21' />
<p class='h1'>法語</p>
<div class='div-other'><a id='mulu22' />
<p class='h2'>示贊若黃居士</p><p>佛說一切法，為度一切心，我無一切心，何用一切法？正法尚不立，邪教從何有？言正因對邪，其正安可得？邪正是名言，都無有實義。眾生不了故，吾宗說直指。直下便承當，分明日用事，一處透得去，處處一時了。回觀此名言，亦是夢中語，夢語亦不立，是何等境界？普明老禿奴，說盡老婆禪，自喫三十棒，一棒較不得。</p>
</div>
<div class='div-other'><a id='mulu23' />
<p class='h2'>示兆禪人</p><p>文彩未形，安能下筆？既發毫尖，紛然現跡。禪人於此覷得真，波斯海底燒紅日。</p>
</div>
<div class='div-other'><a id='mulu24' />
<p class='h2'>慧燈禪人求示</p><p>本具一慧燈，劫前不可得，偶爾隨緣起，光明太周匝。闇卻佛祖明，爍破群生黑，致語燈禪人，切莫為劇則。</p>
</div>
<div class='div-other'><a id='mulu25' />
<p class='h2'>杜華宇出扇求示</p><p>鹽官，特覓犀牛扇澄江，攪動蒼龍現杜君。若也能唧溜將鐵，蒺藜紅爐煆火。燄頭說無生法，三世諸佛立地看。不是半滿與偏圓，亦非權實并頓漸。掃盡葛藤閒露布，披衣得坐空王殿。攔街倒巷自家底，認著依前還不薦。</p>
</div>
<div class='div-other'><a id='mulu26' />
<p class='h2'>徑山智一禪人求示</p><p>智一禪人不遠數千里而來，并持諸縉紳信劄，邀余回浙相聚，緇素眉毛，撕結了諸人生死大事，此亦婆心太切也。然諸佛菩薩用心不違眾生意願而病朽，雖坐懶惰，亦有此心也。且如欲回路，前後鐵圍相逼，左右虎狼獅子那時如何？進步智禪人這裡道得管取了，得向上事，就把洞山麻三斤，稱起三十三天，雲門乾屎橛撬破地皮，七橫八裂去也。</p>
</div>
<div class='div-other'><a id='mulu27' />
<p class='h2'>贈德雲禪人</p><p>德雲云：住玅峰頂，大似充飢求畫餅。德雲不住玅峰頂，亦如奔日欲逃影。兩途截斷未親切，取著中間猶陷阱。是古是今，非彼非此，兩不成雙一不單。<span class='corr'>已</span>豫章省下話生緣安居，卻在宣城裡，掣斷攔路索。參請諸方禪。吳水鐵船任浮載，越山有月不在天，天童胡亂揮白棒，桐月與君多一言，歸去西江十八灘，一口吸盡須教乾，轉身吐氣一句子，好看枮井生波瀾。</p>
</div>
<div class='div-other'><a id='mulu28' />
<p class='h2'>示上水鄒醫士</p><p>堪憐人間世，無有不病人。鄒君諦思惟，玅指按得真香附熱黃連涼，拈來無不是，用處卻相當。然雖具此能，猶欠這一著。爭如瘥病者不假驢馱藥君不見維摩老引得傍人打之遶，唯有曼殊較些子，未免渾身入荒草。又不見謝三郎巧施三病誚，諸方被人劄著難措，口十分意，興成慚惶。</p>
</div>
<div class='div-other'><a id='mulu29' />
<p class='h2'>示史齋士</p><p>病僧口裡元無舌，從來不會哆啝說。茲問了衡史道人，裝香掃地憑誰力？一朝覓著這個人，便得出離生死窟。那時捉敗黃面老？好做街頭白拈賊。賊賊！三十拄杖也要喫。</p>
</div>
<div class='div-other'><a id='mulu30' />
<p class='h2'>示悟香禪人</p><p>香是甚麼物，悟者甚麼人？灼然見得徹，未免滯途津，所以一念參方急。江西湖南問知識，知識口裡水漉漉，說得親時難指出。忽爾踏破草鞋底，腳邊瓦礫皆黃金。建溪水作一口噎，鐵獅峰吼如雷音。那時優游任德性，無喜無憂可憂喜。水間林下水草餘，閒時唱個囉囉哩。</p>
</div>
<div class='div-other'><a id='mulu31' />
<p class='h2'>示王汝良居士</p><p>拈鐵如意等霹靂，當下了明何快極？這裡冥冥無所知，依然腳下生荊棘。參到離心意識時，火中木馬生一兒。學到聖凡之路絕，鞭下泥牛嘗出血。也不參，也不學丈夫懷抱能寥廓。萬法樅然本是閒，何得無繩而自縛？休自縛，出穴菸菟戴雙角。</p>
</div>
<div class='div-other'><a id='mulu32' />
<p class='h2'>吳君羨居士出扇求示</p><p>寸絲不挂，一幅素綾；點畫不加，一段彩文。若恁麼會，萬八千程。不恁麼會，失卻眼睛。君不見龐公去參馬簸箕一口便把西江吞財寶盡情傾湘海，破笊篱下差營生。自此英名壓天下。煞有氣岸不易伸。吳君若肯蹈芳躅，也認葫蘆作帝瓶。直須踏斷毘盧頂，始是男兒出格人。</p>
</div>
<div class='div-other'><a id='mulu33' />
<p class='h2'>正因果侍者求示</p><p>正因果侍者，合掌求開示，病朽何有言？有言非的據？昔日鳥窠老，未免墮圈繢，拈起布毛吹，侍僧便悟去。而今學道流，切莫隨言句。但看眼前色，松帚掃山翠。又聽耳畔聲，溪風宣密意，撇脫根塵識，不居空有地。有聲聲自聞，見色色不避。如箭既離弦，直無回轉勢。日用四儀中，眨眼好薦取。父母未生時，安身在何處？驀然撞著時，處處非自<span class='corr'>己</span>。鐵蛇鑽入金剛圈，鷺鷥踢倒須彌碎。</p>
</div></div>
<p class='juan'>鴛湖用禪師住福建建寧府普明禪寺語錄卷上終</p>
</div><!-- end of div[@id='body'] -->
</body></html>