<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>鶴峰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>鶴峰悟禪師語錄卷下</p><p class="byline">嗣法門人上震等編</p>
<div class='div-other'><a id='mulu14' />
<p class='h1'>佛事</p>
<div class='div-other'><a id='mulu15' />
<p class='h2'>為寮元古樸火</p><p>舉火炬云小雪<span class='corr'>已</span>去。大雪將來。寮元去住不假安排。擲火炬云。咄。臘月蓮花火裏開。</p>
</div>
<div class='div-other'><a id='mulu16' />
<p class='h2'>為慧帆上座封龕</p><p>以如意指靈龕云。松月堂前落翠陰。虯枝盤屈凍雲侵。化壇人去空山冷獨掩重關花雨深。遂封。</p>
<p class="head3">又舉火</p>
<p>叢林尊宿法社規模。要去撒手徑去。更不者也之乎。賣弄家私人前不諱。知他此去作馬作驢。擲火炬喝一喝云。送君千里終須別。何必相逢在半途。</p>
</div>
<div class='div-other'><a id='mulu17' />
<p class='h2'>為寂照開之和尚入塔</p><p>舉骨櫬云。見之不取。思之千里。匿影韜光。即此離此。南陽塔樣古今傳寂照宗風扇無已遂入。</p>
</div>
<div class='div-other'><a id='mulu18' />
<p class='h2'>為戒矛禪師火</p><p>末後句最條直。凡情聖見都難測。溪邊春景有消磨。火裏精金無變色。以火炬作一圓相。復喝一喝。便擲下火炬云赤。</p>
</div>
<div class='div-other'><a id='mulu19' />
<p class='h2'>為歸寧所居士起棺</p><p>拈拄杖劃地云。門裏出身易。身裏出門難。十日灘頭坐。一日過九灘。一條楖栗從茲去。何日重來看藥欄。曳拄杖便行。</p>
<p class="head3">又舉火</p>
<p>海湧峰前㘞聲恁麼來。絕不通知。幽湖渚畔瞥爾恁麼去。復不相待。如此與我作相知。山僧只合熱不采。且道今日事又作麼生。擲火炬云。老凍儂猶有鄉情在。</p>
</div>
<div class='div-other'><a id='mulu20' />
<p class='h2'>為一乘禪師封龕</p><p>拈封條云。三春花事雨連綿。今日方知不夜天。赤眼衲僧心已歇。白雲深處坐忘年。遂封。</p>
<p class="head3">又起龕</p>
<p>拈拄杖卓一卓云。一著高一著。一步闊一步。記取舊生涯。莫問來時路。復卓拄杖云。明月光風綠水邊。前頭正是蓮華渡。</p>
</div>
<div class='div-other'><a id='mulu21' />
<p class='h2'>管維誠洪濟請為庶母某氏起龕</p><p>以如意擊靈几云。不著無不著有。眼光落地雲山吼。驀然撞著末山尼。是神是鬼都驚走。不露首。回身北面看南斗。</p>
</div>
<div class='div-other'><a id='mulu22' />
<p class='h2'>為若倫老宿火</p><p>舉火炬云舊年裏非心非佛白雪紛飛千巖凜冽新年頭即心即佛韶光滿目萬象昭回恁麼薦去何得有今日事不恁麼薦何得有今日事何也攛火炬云秪圖燎卻面皮。</p>
</div>
<div class='div-other'><a id='mulu23' />
<p class='h2'>為白谷和尚起龕</p><p>去即印住。住即印破。此是我白谷法兄和尚。法戰先鋒利物赤幟。今日濟悟法弟到來。不過借師兄鼻孔一為出氣。遂召眾云。大家齊奮鐵牛機。圖南捷似金鵬翅。</p>
</div>
<div class='div-other'><a id='mulu24' />
<p class='h2'>為慧持法姪入塔</p><p>捧骨櫬云。高蹈於上方山麓。繼席於鴈塔室中一則心同父子。一則蔭藉祖翁。遂送入云。嬴得自家田地穩。更憐松竹引清風。</p>
</div>
<div class='div-other'><a id='mulu25' />
<p class='h2'>為爾暹禪師封龕</p><p>拈起封條云。今冬雖半不為冷。昨夜嚴加雪上霜此際禪翁能作主驀然撒手絕商量。生也有出塵之志。死也有不滅之光。日午三更打不了。元辰覿露不囊藏。掩龕便封。</p>
</div>
<div class='div-other'><a id='mulu26' />
<p class='h2'>為法涵上座起龕</p><p>以如意擊龕三下云。行一步轉全身。承足寶華朵朵新。檐前雨過天方霽。身裏誰云難出門。復擊三下云起。</p>
<p class="head3">又舉火</p>
<p>秉火炬云。生則入清涼之境。滅則遊勝熱之門。生滅性真。去來無礙。秪如離卻生滅去來一句又作麼生道。放下火炬云要識真金火裏看。</p>
</div>
<div class='div-other'><a id='mulu27' />
<p class='h2'>為智齡禪德起龕</p><p>拈拄杖云。昨朝風雨飛。灑作楓林血。行步且龍鍾。看取石頭滑滑。隨卓拄杖云。足底蓮花香玉屧。</p>
</div>
<div class='div-other'><a id='mulu28' />
<p class='h2'>為慧如禪人起龕</p><p>春寒多雨多雪。兼之路塗偏僻。不是福善婆心念公招提協力莫打之繞貴乎條直。喝一喝云。特地一番開闢。</p>
</div>
<div class='div-other'><a id='mulu29' />
<p class='h2'>為儀成衣師兄起龕</p><p>以拄杖擊龕云。霜寒楓葉滿溪紅。絕似桃花三月中。十錦連雲收宿雨。袈裟風捲豁鴻濛。顧左右云且道鴻濛作麼生。豁卓拄杖云不涉程途信步行。</p>
<p class="head3">又舉火</p>
<p>拈火炬云。昔有老宿念法華。今有老宿衣法華。諸仁且道是同是別。仝則象王回顧落花紅。別則齒頰香生蓮漏徹。徹徹初三初四蛾眉月。孝徒德慶子承父業。山僧手足情深。不惜唇皮。代為提掇。連喝兩喝擲火炬云。皮膚脫落盡。惟有一真實。</p>
</div>
<div class='div-other'><a id='mulu30' />
<p class='h2'>為雲芝禪師封龕</p><p>舉封條云。立冬三日後。卻過九秋終。飛錫別峰見。白雲千萬重。忽西去。復回東。龕中獨坐三更月。衣帶梅涇兩岸風。便封。</p>
</div>
<div class='div-other'><a id='mulu31' />
<p class='h2'>為體如禪人封龕</p><p>梅涇未及小春候。一片白雲來掩扉。庭際秋深香雨落。飄楓也解指南歸。以封條封上云。等閒不費纖毫力。坐斷威音第一機。</p>
<p class="head3">又起龕</p>
<p>生七十一。死七月七。不是優游亦非逐物。雖然連得便行程也是東壁打西壁。復高聲叫云出。</p>
<p class="head3">又舉火</p>
<p>山僧二十年前曾見汝為優婆塞身。於靈山會裏參詢乞戒。嗣後雙徑巾瓶已至辭歸指南。不惜一片閒田地種種栽培。即今福善修建梵宇。且道體如上座還來著力也無。良久擲火炬云。衣帶火雲去。自然秋氣生。</p>
</div>
<div class='div-other'><a id='mulu32' />
<p class='h2'>為自在禪人火</p><p>舉起火炬云。閉卻咽喉唇吻。道將一句來。良久云撥開勝熱門。捩轉涅槃路。便拋火炬云。也是大蟲看水磨。</p>
</div>
<div class='div-other'><a id='mulu33' />
<p class='h2'>為福衡上座火</p><p>拈火炬云。小火頭大解脫。三日已前知時節。一生穿衣寸絲不掛。終日噇飯粒米無啜。道是行業殊勝。腦後直須抽釘。道非行業殊勝。更要頂上拔楔。驀擲火炬云。試看火裏開蓮。不管梅梢吐月。</p>
</div>
<div class='div-other'><a id='mulu34' />
<p class='h2'>為虛舟渡和尚封龕</p><p>以封條上畫⊙相云。曹溪一脈法流長。習習風生殿角涼。明月堂前賓主句。今朝不假更商量。真寂定豁行藏。巍巍獨坐法中王。遂封。</p>
<p class="head3">又舉火</p>
<p>月明簾外轉身。荊棘林中下腳。消受六十一年一。向以楔出楔。且道今日事又作麼生。舉火炬云。炎雲披拂雨天花。看取紅爐飛白雪。便燒。</p>
</div>
<div class='div-other'><a id='mulu35' />
<p class='h2'>為如潤殿主火</p><p>一物不將來。兩手空索索。曠劫鶻臭衫。今朝須脫卻。任逍遙真灑落。以火炬作揮劍勢云。倚天長劍逼人寒。復擲下云。腦後神光飛出鶚。</p>
</div>
<div class='div-other'><a id='mulu36' />
<p class='h2'>為照岑禪師火</p><p>日升月恒。風倦雲騰。世相浮脆。幻妄非真。特向鄧尉山中薙染卻來白雲影裏藏身。喝一喝云。無影樹根都斫盡。沒藏身處任縱橫。秪如十五日<span class='corr'>已</span>前生也不道。十五日<span class='corr'>已</span>後死也不道。正當十五日又作麼生。拈火炬便擲下云。金風玉露空清徹。秋月寒潭照碧岑。</p>
</div>
<div class='div-other'><a id='mulu37' />
<p class='h2'>超方禪師請為聆靜本師起棺</p><p>拈拄杖云。世尊金槨示雙趺。寶樹潛輝意不孤。寒雪夜深峰頂白。曉霜侵影寂然無。諸仁還知聆靜老師叔生平作用麼。良久曰。輔佐法門贊成藂席。為法為人全終全始。到今日坦坦然花開果滿去也。秪如濟悟到來又作何相為。便曳拄杖先導云。逴得便行真成好手。</p>
<p class="head3">又入塔</p>
<p>以拄杖指金井。復扣骨函三下。震威一喝云。頂禮華嚴南詢。不別五十三員。孰云饒舌。青山重重白雲疊疊。葉落歸根天然一穴。金剛三昧沒囊藏。蔭覆兒孫無終極。復喝一喝送靈骨入。</p>
</div>
<div class='div-other'><a id='mulu38' />
<p class='h2'>為調宇上人封龕</p><p>連朝多雨雪。今日半晴陰。看取蓮花淨。方知不染心。一缽香羹渾不顧。雙趺猶覺凍痕深。拈封條作[十○]相便封。</p>
<p class="head3">又起龕</p>
<p>雨凄凄雲闇闇。古木掛袈裟。寒風吹佛面。就路便抽身。前途莫打算。莫打算。恰恰期於臘月半。</p>
<p class="head3">又舉火</p>
<p>把火炬。云定香院裏執巾瓶。動靜無非清淨心。今日全身參勝熟。要從火裏試精金。便燒。</p>
</div>
<div class='div-other'><a id='mulu39' />
<p class='h2'>為巨冶老師火</p><p>舉火炬云。知交深厚。手腳毒辣。不近人情。何堪湊泊。面皮翻轉在今朝。火裏麒麟三隻角。便擲火炬。</p>
</div>
<div class='div-other'><a id='mulu40' />
<p class='h2'>為開之和尚懸真</p><p>三吳景物正當秋。黃葉飄空桐水流。直得金風全體露。天真神妙兩悠悠。驀以拂子指真喚大眾云。者是阿誰。良久復高聲云。禮拜著。</p>
</div>
<div class='div-other'><a id='mulu41' />
<p class='h2'>為卻塵禪師封龕兼起龕</p><p>不離不即意雍雍。話到關山九日重。素月涼風歸去也。夜闌誰聽五更鍾。欲相見過別峰。秋林一片白雲封。拈封條便封上。復云起。</p>
<p class="head3">又舉火</p>
<p>龍潭首領鹿苑規箴。發言無忌諱處事卻同心生緣不出大清國裏。寂滅秪在濮川古林。九秋九日三嘆三吟。要把止啼黃葉擲地。戛玉鏗金。攛火炬云。昨夜泥牛拗角折。今朝花雨襲禪襟。</p>
</div></div>
<div class='div-other'><a id='mulu42' />
<p class='h1'>贊詠</p>
<div class='div-other'><a id='mulu43' />
<p class='h2'>天童老和尚像贊</p><p style="text-indent:0em" class="lg-abnormal"><div class='lg-row'>一棒一條痕。施恩當報恩。頹綱從此振。撥轉舊乾坤。</div>
</p></div>
<div class='div-other'><a id='mulu44' />
<p class='h2'>華山見老和尚像贊</p><p style="text-indent:0em" class="lg-abnormal"><div class='lg-row'>心行如父威嚴似虎。寶華戒壇恢復之主。半肩風卷伽黎兩手。圓珠輪數即波離。乘願而來是南山現身之祖。白雲腳下兒孫亦證千華之譜。</div>
</p></div>
<div class='div-other'><a id='mulu45' />
<p class='h2'>羅漢無飾嚴法師像贊</p><p style="text-indent:0em" class="lg-abnormal"><div class='lg-row'>宗律論之圓該。自是慈航到彼默則竟日無聲趺則終夜不起。語如河流倒懸。行如鶴飛千里。香水海解脫門。一縱橫一徹底。江北江南樹法幢。最後松陵三剎峙。</div>
</p></div>
<div class='div-other'><a id='mulu46' />
<p class='h2'>法輪普和尚像贊<span class='note-inline'>(牧菴法姪請)</span></p><p style="text-indent:0em" class="lg-abnormal"><div class='lg-row'>闢艸誅萊。宏恢法席。百丈流風。趙州標格。行履處頗有操持。胸次中毫無荊棘。天山室內不知雙徑兒孫得力。</div>
</p></div>
<div class='div-other'><a id='mulu47' />
<p class='h2'>沈九錫居士像贊</p><p style="text-indent:0em" class="lg-abnormal"><div class='lg-row'>三十之前世情<span class='corr'>已</span>淡。六旬之後道念轉深。仁風歷歷超塵俗。懿德殷殷更肅雍。屏息萬緣還習靜。心持百八自從容。兒孫綿瓞承遺蔭。細看丰儀贊莫窮。</div>
</p></div>
<div class='div-other'><a id='mulu48' />
<p class='h2'>鮑于揆居士像贊</p><p style="text-indent:0em" class="lg-abnormal"><div class='lg-row'>趺錦茵撫瑤琴。沒弦玉響無影松。吟伯牙鳴鳳指。同調不同音。宛若維摩說法。由來物外安心。亭午呼童頻煮茗。更聆詞藻發幽深</div>
</p></div>
<div class='div-other'><a id='mulu49' />
<p class='h2'>觀音大士贊</p><p style="text-indent:0em" class="lg-abnormal"><div class='lg-row'>應跡現形小出大遇。水月空花有句無句。漫持楊柳灑甘霖。一滴恒沙不知數。</div>
</p></div>
<div class='div-other'><a id='mulu50' />
<p class='h2'>題聖一應護法行樂圖</p><p style="text-indent:0em" class="lg-abnormal"><div class='lg-row'>北窗閒坐喜初晴。偶見伊人持畫冊。開卷囑筆題短章。遙瞻山水興何劇。尋幽攬勝兼採薇。華服臨風頗清逸。欲放兒童臂上鷹。更思小子囊中物。撫掌仰天笑不休。喜得松根陳琥珀。</div>
</p></div>
<div class='div-other'><a id='mulu51' />
<p class='h2'>題聖昔聞小像</p><p style="text-indent:0em" class="lg-abnormal"><div class='lg-row'>心曠機靈。光和風厲。酷好林泉。樂于幽憩。坐磐石兮空青。垂虯枝兮滴翠。居大塊以超倫。盡物性而拔萃。昔<span class='corr'>已</span>聞今且會喚著不著誰觸背。忘觸背終日跏趺伴石梅。禪襟襲襲藤陰綴。</div>
</p></div>
<div class='div-other'><a id='mulu52' />
<p class='h2'>詠倪雲林畫</p><p style="text-indent:0em" class="lg-abnormal"><div class='lg-row'>春山青春水綠。落石綴閒花。雲根盤古木。此心久欲隱林泉。何人先我臥茆屋。</div>
</p></div>
<div class='div-other'><a id='mulu53' />
<p class='h2'>詠畫卷</p><p style="text-indent:0em" class="lg-abnormal"><div class='lg-row'>隱隱山谷雲根喬木。三家兩家有竹無竹。雙雙溪上行。忘機伴野鹿。</div>
</p></div>
<div class='div-other'><a id='mulu54' />
<p class='h2'>題錫山圖</p><p style="text-indent:0em" class="lg-abnormal"><div class='lg-row'>梁溪勝地九龍川。瀑布懸流到惠泉。山塔溪橋攀陟遠。不知親到是何年。</div>
</p></div></div>
<div class='div-other'><a id='mulu55' />
<p class='h1'>詩偈</p>
<div class='div-other'><a id='mulu56' />
<p class='h2'>過茅菴偶成</p><p style="text-indent:0em" class="lg-abnormal"><div class='lg-row'>小橋煙水合。門徑綠陰重。千個窗前竹。兩株庭際松。清幽迴俗駕。脫略對高峰。真是安禪處。堪留道者蹤。</div>
</p></div>
<div class='div-other'><a id='mulu57' />
<p class='h2'>水木菴贈儀成老宿</p><p style="text-indent:0em" class="lg-abnormal"><div class='lg-row'>何處鐘聲出。招尋不憚勞。平原分嫩綠。小圃摘含桃。土瘦連雲钁。蔬肥帶雨挑。染衣春艸色。極目是芳皋。</div>
</p></div>
<div class='div-other'><a id='mulu58' />
<p class='h2'>楊遠修居士四十</p><p style="text-indent:0em" class="lg-abnormal"><div class='lg-row'>清德貽聲久。天倪越世倫。堂開槐樹影。簾動鄴書塵。月榭風光舊。雷潭詞藻新。大椿莊子語。上古八千春。</div>
</p></div>
<div class='div-other'><a id='mulu59' />
<p class='h2'>清遠座主五十</p><p style="text-indent:0em" class="lg-abnormal"><div class='lg-row'>幾上華王座。當年早出頭。春晴花影動。晝暖墨光浮。德岸標青嶂。香幢樹碧流。笑談情不倦。壽量正悠悠。</div>
</p></div>
<div class='div-other'><a id='mulu60' />
<p class='h2'>乙丑初夏酬贈素菴和尚</p><p style="text-indent:0em" class="lg-abnormal"><div class='lg-row'>兩番過龍潭。憶昔當湖別。慰我益多情。迢遞雲間轍。依依夢寐侵。忽忽寒暑迭。道化九峰高。法源雙徑徹。誰親過弟兄。胡彼逞氣血。夜短話偏長。抵掌決優劣。玉筍蒸香餚。詩章不倦閱。璜溪真文淵。茶熟忘其飲。</div>
</p></div>
<div class='div-other'><a id='mulu61' />
<p class='h2'>示戒雷小師</p><p style="text-indent:0em" class="lg-abnormal"><div class='lg-row'>雙徑那伽坐。高峰不沾脅。可祖乞安心。斷臂雪中立。豎起精進幢。凜然稱禪俠。標榜至今傳。叢林欽先哲。庭樹好鳥鳴。遠山春水洽。到處百花開。無隨浪遊跡。吾顱白髮生。爾志孤雲匹。寥廓迥無依。清風有何極。</div>
</p></div>
<div class='div-other'><a id='mulu62' />
<p class='h2'>鄱陽湖夕泛</p><p style="text-indent:0em" class="lg-abnormal"><div class='lg-row'>鄱水葉為舟。悠悠逐浪浮。孤帆臨夕照。兩岸<span class='corr'>已</span>清秋。鼓枻蘆中子。長歌物外流。此心難寄遠。來往狎群鷗。</div>
</p></div>
<div class='div-other'><a id='mulu63' />
<p class='h2'>立夏後三日偕友遊芝山寺</p><p style="text-indent:0em" class="lg-abnormal"><div class='lg-row'>古路盤迴上。同人曳杖過。芝山當北郭。薦福對南阿。黃鳥啼新竹。青松掛綠蘿。此中幽況遠。臨賞欲狂歌。</div>
</p></div>
<div class='div-other'><a id='mulu64' />
<p class='h2'>舟中閱天逸兄靈隱留別詩慨然有作</p><p style="text-indent:0em" class="lg-abnormal"><div class='lg-row'>別後情何極。涼風滿客舟。此心清若水。旅況淡如秋。未遂衡門志。常為乞士遊。西湖堤上柳。煙雨正綢繆。</div>
</p></div>
<div class='div-other'><a id='mulu65' />
<p class='h2'>宿古雲巖</p><p style="text-indent:0em" class="lg-abnormal"><div class='lg-row'>閒行過小嶺。不覺入深林。月照清泉涌。雲移古木森。眾山秋對面。七碗夜開襟。吟嘯無餘事。難忘一宿心。</div>
</p></div>
<div class='div-other'><a id='mulu66' />
<p class='h2'>宿萬如茶菴</p><p style="text-indent:0em" class="lg-abnormal"><div class='lg-row'>新嶺初開闢。搜奇得慧泉。巖前經滴瀝。雨後活清漣。山樹風調梵。溪流玉振弦。夜來煨紫芋。竹榻伴雲眠。</div>
</p></div>
<div class='div-other'><a id='mulu67' />
<p class='h2'>次天南兄雪中懷友</p><p style="text-indent:0em" class="lg-abnormal"><div class='lg-row'>寒風吹作雪。山徑少人行。雲樹漸凝玉。松窗<span class='corr'>已</span>映明。一堂孤客夢。千里故園情。足冷燒爐坐。吟殘恰五更。</div>
</p></div>
<div class='div-other'><a id='mulu68' />
<p class='h2'>月夜上雙徑二首</p><p style="text-indent:0em" class="lg-abnormal"><div class='lg-row'>板橋方落日。山月照寒扉。錫振雲聲度。僧驚鳥夢依。亂陂曾掩映。岐路藉清輝。更<span class='corr'>羨</span>蒼龍窟。優游曠朗歸。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>依麓尋蹊上。逶迤松磴陰。濤聲分遠近。月色轉幽深。行倦眠雲笑。停餘坐艸吟。素聞雙徑杳。頻躡翠微岑。</div>
</p></div>
<div class='div-other'><a id='mulu69' />
<p class='h2'>朢江亭送友</p><p style="text-indent:0em" class="lg-abnormal"><div class='lg-row'>五峰深處坐。極目似支硎。泉出連雲白。松搖帶雨晴。鶴坡橫藥徑。龍樹聳巖庭。因送他山客。行行過此亭。</div>
</p></div>
<div class='div-other'><a id='mulu70' />
<p class='h2'>惜罌粟花逢雨</p><p style="text-indent:0em" class="lg-abnormal"><div class='lg-row'>花愛晴和艷。偏驚風雨侵。莫嫌時有異。應鑑物無心。碧缶虛新粟。緗囊溢舊吟。慨傷由此事。疏蜨憶還深。</div>
</p></div>
<div class='div-other'><a id='mulu71' />
<p class='h2'>雨阻杏泉房作</p><p style="text-indent:0em" class="lg-abnormal"><div class='lg-row'>閒庭看雨色。著屐東山遊。未上碧雲去。因依浣月留。杏泉茶滴翠。高閣澗聲浮。心內無餘事。還將勝蹟謀。</div>
</p></div>
<div class='div-other'><a id='mulu72' />
<p class='h2'>遊西山訪惠力華嚴講席溯峰座主</p><p style="text-indent:0em" class="lg-abnormal"><div class='lg-row'>孤峰雲影外古寺翠微中。仙島晴空杳。祗園小徑通。危巖懸百步。傑閣聳千叢。興<span class='corr'>羨</span>臨香海。繽紛花雨紅。</div>
</p></div>
<div class='div-other'><a id='mulu73' />
<p class='h2'>次涉圍詩原韻六首</p><p style="text-indent:0em" class="lg-abnormal"><div class='lg-row'>三過圍亭憩。悠然降鶴池。玉淵龍自覺。金谷鳥還知。月窟乘閒際。花茵獨坐時。春深遊未倦。杖笠且相隨。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>身寄高隅下。閒亭傍水涼。蒼浪深滴翠。紫桂正飄香。情逸忘熇樹。心幽戀月崗。掛瓢歡竟日。墟落照斜陽。</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>道義形骸外。交情不厭稠。古今同白社。來往是高流。偶爾林間過。還疑天上遊。匡廬十八士。當日<span class='corr'>已</span>推劉。</div>
</p><p class="head3">四</p>
<p style="text-indent:0em" class="lg-abnormal"><div class='lg-row'>冉冉綠陰滿。荷錢出水初。憑軒調寶瑟。欹枕讀藏書。情境空猶徹。鳧鷗狎自如。微風生瀲灩。藻影躍潛魚。</div>
</p><p class="head3">五</p>
<p style="text-indent:0em" class="lg-abnormal"><div class='lg-row'>未涉園林趣。誰知澹蕩中。能超五蘊想。頓悟六情空。曉閣經聲永。晴階花影叢。遠公蓮漏徹。歷歷襲香風。</div>
</p><p class="head3">六</p>
<p style="text-indent:0em" class="lg-abnormal"><div class='lg-row'>秋風吹去雁。桂子落幽岑。香發騷人句。詩成楚客心。閒敲憑竹韻。靜賦對桐陰。樹影空潭曲。霞光帶露深。</div>
</p></div>
<div class='div-other'><a id='mulu74' />
<p class='h2'>辛酉秋日承陶居士貽詩慰留依韻奉荅</p><p style="text-indent:0em" class="lg-abnormal"><div class='lg-row'>杖笠歸來晚。音書憶舊緣。他鄉悲旅況。故國冷秋煙。樹老西風裏。池清夜月前。相依有高士。詩卷共周旋。</div>
</p></div>
<div class='div-other'><a id='mulu75' />
<p class='h2'>南河舟中</p><p style="text-indent:0em" class="lg-abnormal"><div class='lg-row'>四日舟行五十里。一枕橫波三伏起。姑山樹麾鄱湖口。宗三神力調風嘴。短槳半帆臨淺灘。斜來仄去陷深澗。鞋峰塔影錐平浪。大石濤聲吠急湍。復憶匡廬諸勝概。萬杉金印都猶在。客夢乘槎雙徑前。還思芝圃雲陽態。</div>
</p></div>
<div class='div-other'><a id='mulu76' />
<p class='h2'>步洪衍疇見贈原韻</p><p style="text-indent:0em" class="lg-abnormal"><div class='lg-row'>黃嶽仙巖奇樹老。喬松挺秀青雲繞。踏遍千山過別峰。昌江道上天將曉。春郊飛綠襯蒼苔。攜杖東林山色開。垂手入塵輕點出。談禪直指倩誰來。</div>
</p></div>
<div class='div-other'><a id='mulu77' />
<p class='h2'>贈靈峰和尚</p><p style="text-indent:0em" class="lg-abnormal"><div class='lg-row'>西泠山水多添秀。知自玲瓏接武來。白岸泉聲流萬派。青芝松幹育群材。鳥啣花雨供清賞。龍奮巖阿聽法雷。卻喜春秋剛四十。無塵古剎又重恢。</div>
</p></div>
<div class='div-other'><a id='mulu78' />
<p class='h2'>訪洪社長</p><p style="text-indent:0em" class="lg-abnormal"><div class='lg-row'>廿年霜雪在靈山。楚國音書幾往還。菴有湧香徵古意。瓢懸僻秀樂餘閒。雲中塔影來明月。檻外溪光浴白。高蹈且隨村落隱。乘時一透祖師關。</div>
</p></div>
<div class='div-other'><a id='mulu79' />
<p class='h2'>輓沈海鷗先生</p><p style="text-indent:0em" class="lg-abnormal"><div class='lg-row'>筆墨知交剛五稔。道情夢寐約同遊。<span class='corr'>已</span>離塵世三禪樂。惟見桑麻一度秋。收拾文章埋故土。潛留英銳壯煙疇。梅涇雪月堪吟詠。更憶詩才淚轉流。</div>
</p></div>
<div class='div-other'><a id='mulu80' />
<p class='h2'>和赤雯涉園讀書原韻</p><p style="text-indent:0em" class="lg-abnormal"><div class='lg-row'>芳郊書屋傍芭蕉。碧水青畸護稻苗。著就文章雲半榻。悟明心地雪齊腰。絳幃得解師兼友。鄴架翻書暮與朝。別墅幽深舒麗藻。炎熇塵俗坐中消。</div>
</p></div>
<div class='div-other'><a id='mulu81' />
<p class='h2'>贈劉慶雲居士</p><p style="text-indent:0em" class="lg-abnormal"><div class='lg-row'>毘陵城裏貴公子。窯嶺叢中隱半仙。<span class='corr'>卻</span>近市廛塵隔遠。悠揚廓極自天然。</div>
</p></div>
<div class='div-other'><a id='mulu82' />
<p class='h2'>示旭餘居士</p><p style="text-indent:0em" class="lg-abnormal"><div class='lg-row'>清旭涵空午夢餘。閒田一片亦須鋤。殷勤莫漫荒蕪去。曠劫深痾倏爾除。</div>
</p></div>
<div class='div-other'><a id='mulu83' />
<p class='h2'>贈伯陞居士持金剛經</p><p style="text-indent:0em" class="lg-abnormal"><div class='lg-row'>曠劫栽培般若緣。波羅密行得真傳。大根正信恒無間。始悟當年六祖禪。</div>
</p></div>
<div class='div-other'><a id='mulu84' />
<p class='h2'>更慧密字示贈</p><p style="text-indent:0em" class="lg-abnormal"><div class='lg-row'>迴然心志越常流。峭拔根塵絕唱酬。昔有慧能今慧遠。慈雲鷲嶺意綢繆。</div>
</p></div>
<div class='div-other'><a id='mulu85' />
<p class='h2'>茂如禪師七十</p><p style="text-indent:0em" class="lg-abnormal"><div class='lg-row'>東風香散滿庭陰。南隱堂開見茂林。更喜窗前多古柏。青青一見趙州心。</div>
</p></div>
<div class='div-other'><a id='mulu86' />
<p class='h2'>和仲改菴先生原韻</p><p style="text-indent:0em" class="lg-abnormal"><div class='lg-row'>見猶離見始全真。刈艸籬邊示半身。一日園亭幾來往。不教三徑長荊榛。</div>
</p></div>
<div class='div-other'><a id='mulu87' />
<p class='h2'>贈周晉生居士</p><p style="text-indent:0em" class="lg-abnormal"><div class='lg-row'>南嶺寒梅放一枝。香風拂拂仲春時。龐眉皓首真仙子。不獨臨風唱紫芝。</div>
</p></div>
<div class='div-other'><a id='mulu88' />
<p class='h2'>種松</p><p style="text-indent:0em" class="lg-abnormal"><div class='lg-row'>披煙野老親澆灌。帶雨泉公亦自栽。荒徑復開松引道。百年垂蔭好滋培。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>傾頹野寺雨濛濛。坐聽濤聲帶晚鍾。不獨歲寒原有約。相看殿閣影重重。</div>
</p></div>
<div class='div-other'><a id='mulu89' />
<p class='h2'>贈陳勝初居士</p><p style="text-indent:0em" class="lg-abnormal"><div class='lg-row'>創時不易守成難。綿遠兒孫仔細看。幾歷滄桑恢舊業。玉堂華彩影珊珊。</div>
</p></div>
<div class='div-other'><a id='mulu90' />
<p class='h2'>二水匯流</p><p style="text-indent:0em" class="lg-abnormal"><div class='lg-row'>泉聲浩浩出松門。谷口迴瀾吐復吞。不讓錦江千尺浪。苕溪天目有同源。</div>
</p></div>
<div class='div-other'><a id='mulu91' />
<p class='h2'>湍月交光</p><p style="text-indent:0em" class="lg-abnormal"><div class='lg-row'>清秋素影卻相連。漾動澄波碎碧天。指點風光心印徹。紋生玩月是談禪。</div>
</p></div>
<div class='div-other'><a id='mulu92' />
<p class='h2'>古樹重陰</p><p style="text-indent:0em" class="lg-abnormal"><div class='lg-row'>古樹依依待個人。天然枝葉又重新。靈根毓得吳山秀。蔭覆空王劫外春。</div>
</p></div>
<div class='div-other'><a id='mulu93' />
<p class='h2'>石漾垂襟</p><p style="text-indent:0em" class="lg-abnormal"><div class='lg-row'>波光搖曳日長臨。帶水迢迢助遠吟。笑指魚龍翻錦浪。一聲清磬海潮音。</div>
</p></div>
<div class='div-other'><a id='mulu94' />
<p class='h2'>毘陵聞雷</p><p style="text-indent:0em" class="lg-abnormal"><div class='lg-row'>雷動中吳蟄戶開。雨翻花港潑香來。半窗清影留雲榻。一葉春帆帶月回。</div>
</p></div>
<div class='div-other'><a id='mulu95' />
<p class='h2'>送所中先生之吳門</p><p style="text-indent:0em" class="lg-abnormal"><div class='lg-row'>香山一別幾經秋。鷲嶺重逢話舊遊。湖上載歸春色去。禪房誰共月當頭。</div>
</p></div>
<div class='div-other'><a id='mulu96' />
<p class='h2'>古黟訪友</p><p style="text-indent:0em" class="lg-abnormal"><div class='lg-row'>昔年湖上擔簦過。今日峰頭訪友來。行盡松林與竹徑。茅菴更在白雲隈。</div>
</p></div>
<div class='div-other'><a id='mulu97' />
<p class='h2'>賦得白豆花開天又涼</p><p style="text-indent:0em" class="lg-abnormal"><div class='lg-row'>白豆花開天又涼。蟬聲方歇夜初長。眼前景物隨遷變。謾道髭髯不點霜</div>
</p></div>
<div class='div-other'><a id='mulu98' />
<p class='h2'>師子峰</p><p style="text-indent:0em" class="lg-abnormal"><div class='lg-row'>鳥道紆迴十數重。蘭皋香襲紫煙濃。還如師子威獰甚。驚得獼猴過別峰。</div>
</p></div>
<div class='div-other'><a id='mulu99' />
<p class='h2'>慶雲菴</p><p style="text-indent:0em" class="lg-abnormal"><div class='lg-row'>野渡舟中見古松。白雲深處隱高蹤。市廛咫尺山林隔。猶<span class='corr'>羨</span>吳門海湧峰。</div>
</p></div>
<div class='div-other'><a id='mulu100' />
<p class='h2'>次陽府寺壁間韻</p><p style="text-indent:0em" class="lg-abnormal"><div class='lg-row'>溪流一曲小橋通。古寺蕭條映紫峰。遊到法堂清淨裏。廓然身在白雲中。</div>
</p></div>
<div class='div-other'><a id='mulu101' />
<p class='h2'>舟中寄懷</p><p style="text-indent:0em" class="lg-abnormal"><div class='lg-row'>江上尋知己。林間多鳥音。片帆行亂石。何處是山陰。</div>
</p></div>
<div class='div-other'><a id='mulu102' />
<p class='h2'>昌江道中</p><p style="text-indent:0em" class="lg-abnormal"><div class='lg-row'>山脊半輪月。波心一個僧。笑他當路子。輪我入雲層。</div>
</p></div>
<div class='div-other'><a id='mulu103' />
<p class='h2'>贈朗徹禪師</p><p style="text-indent:0em" class="lg-abnormal"><div class='lg-row'>舊友春相訪。新茅雪護深。<span class='corr'>羨</span>君明古意。歷歷趙州心。</div>
</p></div>
<div class='div-other'><a id='mulu104' />
<p class='h2'>庚戌秋復過芝城見越三故友筆墨有感</p><p style="text-indent:0em" class="lg-abnormal"><div class='lg-row'>秋景落霞低。文峰透影西。芝城分袂去。飛錫武夷溪</div>
</p></div>
<div class='div-other'><a id='mulu105' />
<p class='h2'>偶成</p><p style="text-indent:0em" class="lg-abnormal"><div class='lg-row'>聞道山深處。寒巖臥老龍。一輪溪月靜。枕石聽淙淙。</div>
</p></div>
<div class='div-other'><a id='mulu106' />
<p class='h2'>白雲山</p><p style="text-indent:0em" class="lg-abnormal"><div class='lg-row'>採茶最喜白雲窩。古塔殘碑挂薜蘿。藉艸就餐吞翠遠。歸途花雨嶺南過。</div>
</p></div>
<div class='div-other'><a id='mulu107' />
<p class='h2'>寓佛華菴賦得霞字</p><p style="text-indent:0em" class="lg-abnormal"><div class='lg-row'>登樓高瞰落晴霞。翠幕空餘映佛華。咫尺雲巖來塔影。野橋西去兩三家。</div>
</p></div>
<div class='div-other'><a id='mulu108' />
<p class='h2'>贈退先梅芳二禪師赴青蓮社法席</p><p style="text-indent:0em" class="lg-abnormal"><div class='lg-row'>梅隱何緣杖錫飛。門開甘露絕玄微。九秋雲外桂香發。一苑林中蓮社輝。惠我瑤章聯麗句。<span class='corr'>羨</span>君法化展珠衣。武原舊席新酬唱。猶勝當年悟祖機。</div>
</p></div>
<div class='div-other'><a id='mulu109' />
<p class='h2'>披雲臺</p><p style="text-indent:0em" class="lg-abnormal"><div class='lg-row'>芒鞋竹杖陟披雲。石屋煙霞有主人。滿目湖光山影秀。欲來此處寄孤身。</div>
</p></div>
<div class='div-other'><a id='mulu110' />
<p class='h2'>登鳳凰山作</p><p style="text-indent:0em" class="lg-abnormal"><div class='lg-row'>客路終年汗漫遊。鳳凰山冷石城秋。長江何處堪留錫。一片飛帆帶月流。</div>
</p></div></div>
<div class='div-other'><a id='mulu111' />
<p class='h1'>歌詞</p>
<div class='div-other'><a id='mulu112' />
<p class='h2'>茶歌四首</p><p style="text-indent:0em" class="lg-abnormal"><div class='lg-row'>我來山中絕頂栽茶。钁頭钁尾聊且作家。磊落高風施大用。刀耕火種老生涯。</div>
</p><p style="text-indent:0em" class="lg-abnormal"><div class='lg-row'>我來山中時復採茶。塵世如何及得我家。乘興提筐過別嶺。滿身煙霧意無涯</div>
</p><p style="text-indent:0em" class="lg-abnormal"><div class='lg-row'>我來山中學炒新茶。斗鍋烈火還我作家。翠微香靄流青嶂。又聽鳴蛙鼓水涯。</div>
</p><p style="text-indent:0em" class="lg-abnormal"><div class='lg-row'>我來山中汲水煎茶。松風竹雨煞是仙家。會得其中三沸意。滿傾幾盞樂天涯。</div>
</p></div>
<div class='div-other'><a id='mulu113' />
<p class='h2'>和中峰國師樂隱詞十六首</p><p style="text-indent:0em" class="lg-abnormal"><div class='lg-row'>江海雲籠。南渡傳宗。泛一葦可祖相逢。忍看紅雪廓徹心空。應且埋頭且匿跡且藏鋒</div>
</p><p style="text-indent:0em" class="lg-abnormal"><div class='lg-row'>直入千峰。謾訝高風。隱考槃深覆雲中。何誇洞府匪比仙蹤。觀林有獅穴有虎潭有龍</div>
</p><p style="text-indent:0em" class="lg-abnormal"><div class='lg-row'>出塵不羇。入谷方棲。託幽清心自圓機。雲留竹榻月掩柴扉。纔避喧譁避奢侈避爭非。</div>
</p><p style="text-indent:0em" class="lg-abnormal"><div class='lg-row'>糲食黃虀。僅得便宜。甘貧志事理何疑。禪餘挹翠性狎尋嬉。驚惕春腳逝。水澌落花飛。</div>
</p><p style="text-indent:0em" class="lg-abnormal"><div class='lg-row'>省世浮奢。習靜禁譁。覓片地聊展袈裟。承霜承月載輪載車。但倩誰論倩誰諾倩誰誇。</div>
</p><p style="text-indent:0em" class="lg-abnormal"><div class='lg-row'>一雨均加。萬卉萌芽。適時候滿眼煙花。披雲作幔剪棘為家。方可以坐可以臥可以茶。</div>
</p><p style="text-indent:0em" class="lg-abnormal"><div class='lg-row'>春筍可餐。淇竹非刪。養綠筠密護禪關。潛心畜意山麓林間。得歇復歇靜復靜閒復閒。</div>
</p><p style="text-indent:0em" class="lg-abnormal"><div class='lg-row'>初步雖艱。醒後尤難。真法王德化人寰。英靈俊快一鏃三關。會是白雲是綠水是青山。</div>
</p><p style="text-indent:0em" class="lg-abnormal"><div class='lg-row'>登此南樓。新月如鉤。遍遊覽躡屐尋幽。碧陰穿寶玉露承甌。瞻岸白蘋汀。紅蓼楚江秋。</div>
</p><p style="text-indent:0em" class="lg-abnormal"><div class='lg-row'>緊縛重笆。園有奇花。醒午夢蝴蝶翩斜。香光襲翠藻影芬華。稱閒焚香閒敲韻閒品茶。</div>
</p><p style="text-indent:0em" class="lg-abnormal"><div class='lg-row'>難休能休。滯癖皆勾。明此事何用馳求。蜎飛共命異類同儔。任泥犁苦天宮樂佛國遊。</div>
</p><p style="text-indent:0em" class="lg-abnormal"><div class='lg-row'>拔距龍蛇。光芒可加。照乘珠繫衣何奢。卓錐山谷飛錫水涯。貪弄春花攫夏雲書秋霞。</div>
</p><p style="text-indent:0em" class="lg-abnormal"><div class='lg-row'>不墮思量。物我俱忘。若個人象座獅床。應機施設禪窟詩腸。恰稱性語逍遙樂自在香。</div>
</p><p style="text-indent:0em" class="lg-abnormal"><div class='lg-row'>踐履尋常。乘興顛狂。雖散逸光陰匪長。樂于圭寶隱於蝸房。惜蟬欲歇日初短天又涼。</div>
</p><p style="text-indent:0em" class="lg-abnormal"><div class='lg-row'>道莫能窮。行解相仝。習修證從上流風。松根杖碧花底趺紅。指石榴花金蓮蕊玉芙蓉。</div>
</p><p style="text-indent:0em" class="lg-abnormal"><div class='lg-row'>質合樵翁。性若仙童。在人間世事疏慵。浮華綺麗隱逸其中。傚鳳棲竹豹藏谷鶴巢松。</div>
</p></div></div>
<div class='div-w'><a id='mulu114' />
<p class='h1'>行狀</p><p>臨濟三十三世鶴峰和尚諱濟悟。吳門費氏子。父思梅母顧氏。年十二有出塵想。父母可之。送至松陵羅漢寺禮瑞芝光律師而雉度焉。年滿二十即造萬峰剖石師伯許進具足戒。自此慧發乃以心地不明為憂。謂人曰今之說禪故。多皆未若具和尚之響應如雷也。遂往依之。始於佛日堂中體究本來面目。每嘆曰面目不識安得為人。夫子之道費而隱非我欺也。飲食睡眠刻不放下。一夕為燈花一爆。話頭不覺粉碎。乃云燈光眼光大地光鋩。月不敢白金不敢黃。回途得妙楓落吳江。首座聞之曰。堂頭室中添一籌矣。師以淆訛未盡觸處用心。時<span class='corr'>蘗</span>菴亦以淆訛有礙。自靈巖來參靈隱。隱即別立一堂令師與之共相砥礪。隱之勘辨愈毒愈辣。一日隱乃痛搥一僧。師從傍頓明下載清風。又作偈云掌掌天難覆髑髏識盡乾日不知火爇冰高水自寒難難可惜空花燈上殘。隱以為此語不但壓倒<span class='corr'>蘗</span>菴。即有鼻孔衲僧亦無有不。壓倒也。尋命之職為眾激揚而咸服其調攝。漸以事煩而生隱心。故遊西江之景德。又棲京江之寶覺。靈隱遣書責之。歸而授法焉。康熙六年之夏也。佛眉繼席雙徑乃以濮水之福善。而為師最初開法之地。彼中士大夫聆其旨要。甚生慶幸。嘉禾保社於斯為盛。四方之慕日起。故姑蘇之寶樹。當湖之竺隱。桐溪之寂照。靡不虛席以相迎也。及主福壽大有疲於津梁之狀。雲水至者俱惋辭卻之。惟以戒雷輩日夕研窮以明宗趣。到老而志不衰唯此一事耳。丁卯秋仲知身不久。一切謝絕。病作而藥石亦謝。非有定力而前知者其能之乎。九月十一日起浴。說偈而永訣矣。入室之子四人。師之生也。天啟丙寅九月二十日示寂也。康熙丁卯九月十一日住世六十有二。戒臘四十有四。塔建本寺開山和尚之左也。語錄若于卷板存楞嚴藏中。詩文佳處自成機杼。總由性出不事雕琢。性又澹宕頗多古人之雅。人言師之囊橐一無長物而高之。予曰小之矣。夫為知識取其道眼則可如無長物為高不猶同夫丐者耶。此可愈乎貪多務得之輩耳。若知其生平之所重而重之。是真能重鶴兄矣。</p>
<p style="margin-left:7em">同門弟慧輅頓首謹狀</p>
</div>
<div class='div-w'><a id='mulu115' />
<p class='h1'>鶴峰悟禪師塔誌銘</p><p class="byline">敕授文林郎知山東嶧縣事桐谿仲弘道譔</p><p>和尚諱濟悟號鶴峰。臨濟座上為三十三代。本籍吳門費氏裔。父思梅母顧氏。幼見師敦禮釋迦知有夙慧。遂送松陵羅漢寺光律師瑞芝剃染。時蓋十二歲云。稍長受具于萬峰剖石和尚。夙夜修持不怠。時靈隱具老人住佛日見師而異之。命參本來面目。師見燈花爆遂有省。後同蘗菴和尚打七于大悲堂。逢具老人警策鄰單侍者。師聞之遂大澈法源。偈載行狀中不具述。自是華嚴廣孝顯寧徑山天寧諸剎歷充首規。具老人深相器重。迨分衛江西景德鎮。則結茅施茶開闢古路。種作利濟不倦一方。皈依者甚眾。師歸靈隱具老人益加印合。遂授衣缽焉。於是受京江之請。開堂於雲陽寶覺寺。五年之間宗風丕振。吾里福善寺慕師高風。遂敦請移錫。使命再三得師遘止。時即有五鶴來巢殿庭。都人士觀者咸以為與師號相符。殆天意也。蒞眾十年凡正殿後樓莫不巍然金碧。葺而新之。中逢饑歲雲廚罄如。師則封灶絕煙與眾同餒。於是遠近聞者莫不負米擔薪求師舉火。福善復興。亦叢林中一段佳話也。自是退休於。姑蘇之寶樹。當湖之竺隱。而桐谿之寂照。又相迎請。不得已再行駐錫三年。即舉同門句公和尚主席。而退老於吾里之福壽禪林。蓋閉門卻掃遂初志也。歲丁卯八月距辭寂照之日已復四年。偶染微痾遂有終焉之意。至九月初旬索曆擇日沐浴更衣。作偈別眾。有生日前重陽後。趁此時光。踔然便走。之句。果於十一日遂趺逝焉。嗚呼師在濮水二十餘年知交甚廣。惟與予及我友高子玉涵尤相友善。臨終我兩人合掌恭送。師遂以後事托高而以詩序及墓銘托予。今玉涵竭力營其喪葬。可謂不負托矣。而塔銘尚遲遲未就。予果何心敢負師委乎。師生于天啟六年九月二十日。寂滅于康熙念六年九月十一日。世壽六十二。僧臘四十有四。示寂後門人戒雷若水等卜葬於本寺開山和尚塔院之左。置桑地二畝三分于山門之內。取租以為春秋掃塔之費。為經久計也。遂系之以銘。銘曰。</p>
<p style="text-indent:0em" class="lg-abnormal"><div class='lg-row'>三峰分派。雙徑彙源。京江顯化。濮水指南。衍靈隱之法乳。在福壽而歸全。道似川流而益永。塔如嶽峙而彌堅。</div>
</p></div>
<div class='div-w'><a id='mulu116' />
<p class='h1'>跋</p><p>和尚賦性真純。稟資高簡。故所著法語詩偈字字皆從妙淨明心流出。不落名句文身識相。如摩尼寶珠顆顆皆圓隨機取給。便與傾出一栲栳也。雨窗岑寂焚香展誦。則于行墨間別有無量異光轉注。又如日輪湧現。一時昏翳廓然開霽。偉矣哉根本智光若是。其幹還造化者乎。自念鈍根以蠡測海。雖復潛心體會。不覺望洋而歎。蓋和尚泛教海餘波。衍滹沱正脈。沾沾乎灌溉福田。汲引方來。若廬岳江浙近而至於今桐川寂照皆其所建法幢立宗旨處也。至若耽枯喜寂樂于恬退那有工夫與俗人拭涕。一副冰雪心胸則又性使然矣。法華言獨王頂上有此一珠不以與人今和尚則不然。和盤托出遍周貧窶。無不從此法界流究竟還歸此法界。讀斯錄者報恩有分。</p>
<p>壬戌夏五下浣四日　　華亭學者能印頓首謹識</p>
</div>
</div><!-- end of div[@id='body'] -->
</body></html>