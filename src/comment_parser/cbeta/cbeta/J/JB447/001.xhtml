<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東山梅溪度禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><p>原夫恒星不見竺乾之敬以為禪為淨為律為講所入不同究竟則一無非以妙明之心成無上之覺而<span class='corr'>已</span>飲光尊者靈山一笑直踏毘盧之頂教外遂有別傳至二十八傳而少室直指於西來又五傳而曹溪呈偈於書壁於是正法眼藏播流震旦迄於今千二百餘年矣其間大機大用莫不各有其語因各有其錄以闡宗風得意者固可忘言因言者亦可生悟莫之或廢也惟正法之凌夷故邪外之交熾在經而非於律在律而非於淨在淨而非於禪各欲分茅裂土互為詆訟安能歸一實於三車攝千枝於五葉也哉獨梅師大和尚源承破老拂授靈公內外雙融權實互用單提向上普被三根洵逆風之栴檀而絕流之香象也前<span class='corr'>已</span>刊行流布鉗錘後學今欲翻板附藏津逮十方其翹廑至矣而吾猶有疑焉既云不立文字何為饒舌不休得無以矛陷盾乎不知正以楔出楔也。</p>
<p>梅師契即此證彼之旨抱自利利他之心王舍城之結集將以破愁悶於諸天亦悲愍中之方便耳顯正乃可破邪立真始能袪妄所謂一千四百餘部不為多一句也無不為少其是也夫梅師箭鋒著處致撫軍慕公為新梵宇固無異祗陀之施樹給孤之買園而中丞田先生紀東山之勝亦以能詩見稱又何異皎然之遇顏公了元之值蘇子哉道藝既隆因緣不小迺圓覺一敘不問於當代之鉅公而問於窮山之逸老豈以余為裴頭陀耶噫誤矣。</p>
<p style="margin-left:0em;text-indent:1em">時大清康熙辛未歲春三月紫泉天閒老人吳中蕃大身氏和南書。</p>
</div>
<div class='div-other'><a id='mulu2' />
<p class='h1'>東山梅溪禪師語錄目次</p>
<ul class="">
<li>卷一
<ul class="">
<li>序</li>

<li>上堂</li>
</ul></li>

<li>卷二
<ul class="">
<li>上堂</li>
</ul></li>

<li>卷三
<ul class="">
<li>上堂</li>
</ul></li>

<li>卷四
<ul class="">
<li>上堂</li>
</ul></li>

<li>卷五
<ul class="">
<li>小參</li>
</ul></li>

<li>卷六
<ul class="">
<li>茶話</li>

<li>佛事</li>

<li>機緣</li>
</ul></li>

<li>卷七
<ul class="">
<li>拈古</li>

<li>頌古</li>
</ul></li>

<li>卷八
<ul class="">
<li>佛祖贊</li>

<li>自贊</li>

<li>歌</li>

<li>書問</li>
</ul></li>

<li>卷九
<ul class="">
<li>法語</li>

<li>法派</li>
</ul></li>

<li>卷十
<ul class="">
<li>示偈</li>

<li>聯芳</li>

<li>行由</li>
</ul></li>
</ul></div><p>東山梅溪禪師語錄目次終。</p>

<p class='juan'><a id='mulu3' />東山梅溪度禪師語錄卷第一</p><p class="byline">嗣法門人慶緒等編</p>
<div class='div-other'><a id='mulu4' />
<p class='h1'>上堂一</p><p>康熙戊申六月三十師在安順清源庵受鎮西守府任護法洎文學檀越居士諸山禪德請住忠義禪院三門滿徑苔痕綠一門草色新雖然絕蓋覆錯過幾多人正恁麼時還識忠義路頭麼召大眾云看腳下大殿云昔日雲長境界凜凜神威今朝古佛家風重重瑞彩顧左右云且道今昔相去多少遂拈香云兩彩一賽。</p>
<p>據室有如是室據如是人有如是人據如是室雖然秪如銅頭鐵額的衲僧到來又且如何拈拄杖云直教棒棒見血。</p>
<p>十月十五日結制上堂師以杖指法座云曲彔木床當陽獨露要登便登有何回互卓拄杖遂陞座拈香云此瓣香金枝挺秀玉葉扶疏爇向爐中端為祝延今上皇帝聖躬萬歲萬歲萬萬歲恭願萬邦霑舜日四海沐堯風次拈云此瓣香名垂億載氣覆群黎爇向爐中奉為滿朝文武闔國公卿及本省當道尊官護法檀越伏願齊登解脫場共悟無生忍再拈云此瓣香得處辛勤拈來快便此是第一回拈出爇向爐中供養傳臨濟正宗第三十二世光師靈隱文老和尚用酬法乳之恩伏願生生弘祖道在在利人天<span class='corr'>斂</span>衣敷座維那白椎云法筵龍象眾當觀第一義師豎拄杖云遼天拄杖久被雲封今朝握出孰敢當鋒顧左右云還有當鋒者麼一僧纔出師便打僧擬議師喝退問握杖辭山谷披雲入市廛如何是流通正眼句師云爐中香馥馥進云水雲聚集凡聖交參如何是利濟群生句師云棒下血淋淋進云如斯親切阿誰是領會者師云綠水青山齊側耳進云阿誰是報恩者師云石頭瓦礫盡揚眉進云恁麼則情與無情均霑法利去也師云逢人切莫錯舉問如何是一玄具三要師云拂子千條線進云如何是三要具一玄師云香煙一片雲問如何是賓中賓師云披風蹋月長年走進云如何是主中賓師云一回坐破劫前春進云如何是賓中主師云何處不為家進云如何是主中主師云長年石室坐一僧畫圓相以手托起云學人半生參學秪透得這個師以拄杖劈破僧復畫師便打又僧出眾豎起拳頭云學人不識這個請和尚發明師劈拳一棒云方服圓顱拳頭也不識問室安心龍潭吹燭未審相去多少師云雙鶴凌空舞月明乃云頻年韜晦在山隈地自種兮田自栽不覺境風平地起一時吹到此間來是以弘嶺南的旨振濟北綱宗骨律棒下下當頭雷霆喝聲聲劈面流通正眼不外於是利濟群生詎越於斯玄要以之點開主賓以之印出劈破圓相驗他本有之真打落拳頭還爾不無之玅更問甚麼少室安心龍潭吹燭透一則則則盡透明一法法法皆明雖則三千奧旨七百玄機無非要爾諸人見性明心知根識本拈拄杖召大眾云山僧即今重重揭示一一拈提眾中莫有見性明心知根識本者麼若有不負山僧出松雲入朝市建法幢於此日唱玄機於劫前正恁麼時津梁大地一句作麼生道慈雲起處山川秀法雨傾時草木新復舉法燈和尚開堂云山僧本欲居山藏拙養病過時又緣清涼老人有未了的公案出來與他了卻時有僧問如何是未了的公案燈打云祖禰不了殃及兒孫僧云過在甚麼處燈云過在我殃及你師云山僧卑志亦欲如斯奈先師亦有未了的公案故所分付明月看守柴關披白雲以出山入禪林而結制高揮大抹倒弄顛拈而為先師了卻時慧穎西堂問如何是未了的公案師云無孔笛兒吹未了要假闍黎信口吹堂云恁麼則遞代流過去也師云切忌與麼舉向人維那結椎云諦觀法王法法王法如是下座。</p>
<p>熊有貴請上堂問頻年遯跡一日開堂山林城市即不問應世一句作麼生師云雨滋芳草綠風動碧蓮香問如何是忠義境師云庭前翠竹屋後清泉進云如何是境中人師云骨瘦神清皮黃質健進云人境相去多少師便打問如何是教外別傳師云教內薦取問生死路不明請和尚直指師云此去威武三十里進云學人不會師云去得蚤時趕得回問一大藏教是個切腳未審切的是甚麼字師驀頭一棒僧擬議師復打問昔日關聖殿今朝梵王宮關聖殿即不問梵王宮事若何師云朝朝撾鼓日日上堂進云可謂三春果滿菩提樹一夜花開世界香師云非汝境界問如何是過去心不可得師云昨宵明月當戶進云如何是現在心不可得師云今朝細雨飄簾進云如何是未來心不可得師云明日上堂向汝道問五更殘月落天曉白雲飛分明目前事不是目前機既是目前事如何不是目前機師云分明香在梅花上尋到梅花香又無問水底月鏡中花請師拈出師打云功不浪施乃云昨日纔陞堂今朝又上座橫談與豎談總不離這個諸昆仲且道這個是甚麼橫豎離他不得若能委悉始知諸人種種之問不離這個山僧種種之答亦不離這個如其未委須向未行問答之前薦取。</p>
<p>值雪上堂凍雲冉冉瑞木飄飄一片兩片不落別處三尺五尺盡積簷前梅花夢惺於隴頭歸鳥巢迷於谷口有者蒙頭打坐有者敲冰煮茶有者吟詠詩篇有者焚燒木佛惟有忠義這裏總不恁麼單有一偈舉似大眾凜凜朔風透骨寒六花亂墜點層巒諸人高著娘生眼莫把冰山作玉看　之也。</p>
<p>韓氏生日請上堂問香雲結蓋梵侶臨筵請和尚雄談壽量師云萬里青山展壽圖乃云個事分明極何曾隔一些青松磨碧漢翠竹拂蒼霞夜靜珊珊月春回簇簇花擊拂子云與麼親委悉壽算過河沙。</p>
<p>田檀越耑人齎供請上堂問如何是西來意師云法座如山聳進云如何是古佛心師云蒲團似月圓問識性佛性誰真誰妄師云捏聚是拳放開是掌進云幻身法身是同是別師云飯即米兮火即燈問世尊拈花和尚舉棒且道相去多少師云春蘭放處鳥聲雜秋菊開時月色多問和尚有禪道佛法否師云無進云識生死去來否師云禪道佛法既無生死去來安識乃云天邊杲日塵塵照去庭際梅花陣陣香來蹁躚竹影拂簾櫳燦爛炬光鋪几席西來意和盤托出古佛心盡底敷陳識性佛性本自一源幻身法身原非兩個拈花旨趣分明道舉棒根源直截提禪道佛法掃開生死去來劃斷雖然眾中莫有領略者麼若有不負田檀越耑人齎供破雪來山請登曲彔木床弘宣第一義諦如無山僧自拈自弄去也卓拄杖下座。</p>
<p>霞章監院率眾請開示上堂舉拂子云會麼於此會得則禪不用參道不用學穿衣喫飯甚分明待客迎賓最活潑不會再與你饒舌復舉拂子云瓜有粉茄有茨堂堂正體無遮蔽今朝對眾剖分明莫謂山僧無指示擲拂子云莫妄想何故但有言說都無實義張恭人請上堂欲學無生忍應觀時節至時節若到來其理自周備從上諸聖莫不以此時節成就如來以此時節拈花漏逗達磨以此時節航海東傳神光以此時節安心少室大鑒以此時節受衣黃梅從上諸聖既如是成就今日山僧亦如是說法以拂子擊香案云還委悉麼若委悉得喚作佛性義也可不喚作佛性義也可喚作時節因緣也可不喚作時節因緣也可其或未然放過不可。</p>
<p>上堂問如何是無欠無餘的師云眼橫鼻直進云如何是非同非別的師云鼻直眼橫乃顧左序云如來之相豈無百寶光明顧右序云祖師之儀定有通身手眼還委悉麼處處梅花披臘雪家家楊柳舞春風。</p>
<p>上堂維那白椎云法筵龍象眾當觀第一義師云法筵龍象眾當觀第一義聞須眼底聞視須耳邊視搖手云不是不是復合掌云如是如是喝一喝下座。</p>
<p>上堂一僧出眾打圓相云秪這個還是承當那畔還是領略這邊師云坐斷兩頭任縱橫問雪中斷臂事如何師云慚惶殺人進云肋下還拳是何意旨師云慚惶殺人問溈山水牯堪作何用師云無陰陽地要伊耕進云楊岐驢子又作麼生師云踢蹋紅塵蹤不見問如何是古人實證處師云雲破一天月進云如何是今人實證處師云春回到處花問如何是未生前的事師云未生前且置如何是<span class='corr'>已</span>生後的事僧罔措師便打問古人道青青翠竹盡是法身如何薦取師云但恁麼薦取進云鬱鬱黃花<span class='corr'>無</span>非般若又作麼生師云法身如會般若自明問如何是居山旨趣師云門前養竹高遮屋石上分泉直到廚進云何如是應世家風師云棒頭懸日月喝下驗龍蛇問學人自遠趨風至乞師一碗趙州茶師以拂子擊禪床左邊進云如其不吝大慈悲曹山顛酒再傾出師以拂子擊禪床右邊進云如斯直截難思議堪作人天大導師師云不勞讚嘆問如何是<span class='corr'>已</span>悟的人師云舌上無骨進云如何是未悟的人師云眼裏有筋問了鬼神覷不破的是個甚麼師以拂子畫圓相進云超生死不相干的又且如何師復畫乃豎拂子云秪這個明歷歷活潑潑纖毫匪隔些子不瞞何須這邊領略那畔承當雪中斷臂持銀碗而丐食肋下還拳搽脂粉以污顏溈山水牯耕空劫之雲煙楊岐驢子蹋市廛之風月古人證處如此今人證處亦然<span class='corr'>已</span>生之事若明未生之事亦委會得真如翠竹休疑般若黃花居山旨趣分明應世家風直截趙州茶曹山酒信手拈來<span class='corr'>已</span>悟的未悟的盡情指出鬼神覷不破處不即不離生死不相干處非離非即頭頭無不是法法本全彰這裏承當更有何事擊拂子下座。</p>
<p>天海耆舊耑人齎供并送拄杖請上堂問喚作拄杖則觸不喚作拄杖則背不觸不背喚作甚麼師云月落池無影風迴樹有聲乃豎起拄杖云七尺烏藤活似龍非思量處善圓融有人驀地親遭著遍體從教血染紅大眾拄杖子既有如是利害因甚落在山僧手裏於此道得不負大海恁麼送山僧恁麼拈七縱八橫高揮大抹倘或未能山僧自道去也以拄杖卓一下云強中更有強中手惡人還有惡人磨下座。</p>
<p>周汝和請上堂問如何是禪師云無說進云如何是道師云無傳進云無說無傳作麼生會師云領取去乃云禪乃無說道本無傳梅開雪裏鶴唳松間粘皮綴骨之流未免憨憨研究超群破格之者憑教處處方圓殊不知人人頂[寧*頁]上輝天鑑地個個腳跟下七穴八穿若能未舉先知未言先契方知無說乃實說無傳是真傳還委悉麼卓拄杖下座。</p>
<p>上堂學道之人不識真只為從前認識神無量劫來生死本癡人認作本來人師云長沙和尚雖是竭力提持激勵後學殊不知一疋古錦裁為兩段了也山僧也有一偈舉似大眾本無假也本無真何須分剖費精神當機覷破無多子識神即是本來人下座。</p>
<p>元旦上堂問諸佛寂滅相不可以言宣和尚因甚口喃喃地師云不是春風巧何緣有歲華進云和尚也善垂慈師云莫塗污山僧乃云淑氣初昇化日長疏梅弱柳盡芬芳山僧陞座無餘說柏子三拈祝我皇。</p>
<p>元宵解制吳可安請上堂問檀信營齋即不問雲堂摘板事如何師云放出一群師子子進云放後如何師云吼震山河大地春乃云孤月橫空皎千燈照市紅禪期此日畢幾個得心空還有心空者麼眾無對師下座以拄杖一時打散歸方丈。</p>
<p>師誕日霞章監院請上堂梅花鬥雪芳楊柳爭春麗日月快如梭吾年三十四拈拄杖召大眾云且道拄杖子年多少非減亦非增撐天并拄地卓一卓下座。</p>
<p>本師靈隱老人忌日拈香二月二十二吾師涅槃法乳若為酬單憑此一句且道是那一句遂燒香云玉鼎爇栴檀香風生處處。</p>
<p>佛誕上堂不居兜率天降蹟閻浮丈六一年浴一次既是紫金身因甚一年浴一次有利無利不離行市。</p>
<p>千佛會眾檀越請上堂香煙初起梵王臺玉軸琅函盡展開不是等閒輕舉唱一聲聲是一如來如是則過去莊嚴劫千佛也在裏許現在賢劫千佛也在裏許未來星宿劫千佛也在裏許大眾三千諸佛既在裏許且道無眼耳鼻舌身意的在裏許不在裏許試檢點看若檢點得出則琅函未展懺<span class='corr'>已</span>禮周如其未能一任鑽龜打瓦復舉秀才看千佛名經次問長沙和尚百千諸佛但見其名未審居何國土沙云黃鶴樓崔灝題後秀才曾題也未秀才云不曾沙云得閒也須題一篇好師云山僧則不然有問百千諸佛但見其名未審居何國土即向伊道汝即今在甚麼處更問如何若何劈脊便棒不惟與這秀才劈破疑團亦且免使後人爇瞞當面召大眾云且道古今相去多少具眼者試辯別看便下座。</p>
<p>不夜謝居士請上堂拈花席上迦葉歡忻般若場中空生涕泣且道二尊者相去多少荷葉團團團似鏡菱角尖尖尖似錐。</p>
<p>臘八在在戒子請上堂不住皇宮位捨金輪衣脫<span class='corr'>卻</span>棲遲雪嶺頂巢鵲子膝穿蘆馬麥克鐵山泉濟渴如來之修因也明星高照清光直射蓮眸三嘆奇哉一切眾生具足六年苦行一旦知非此如來之證果也靈山會上百萬人天稽首一花拈示頭陀笑破眉峰玉偈相傳金襴委付此如來之傳法也豎拂子云且道是因耶是果耶是法耶於此倜儻分明始知如來因不修而修果不證而證法不傳而傳如來眼鼻直不增諸人一毫諸人鼻直眼橫不減如來一髮可謂眾生即佛佛即眾生何曾一點差別召大眾云還委悉麼莫認他為佛當觀我是誰。</p>
<p>自然戒子請開示上堂寒松枝上懸新月翠竹林中弄曉風舉目頓超情見外何須瑣瑣問禪翁是知至道非言語可宣真宗豈文字能測所以佛祖為人了無一法兒孫擔荷赤手空拳秪如嚴湯尊者問趙州一物不將來時如何州云放下著陽云一物既不將來放下個甚麼州云放不下擔取去召大眾云正當恁麼時你諸人還放得下麼若放得下便知趙州落處知趙州落處則知文字不能測處知文字不能測處則知言語不可宣處知言語不可宣處則松頭之月竹裏之風無不是本有之道卓拄杖云若將取捨心忘卻法法從教合自然。</p>
<p>佛誕熊有貴穿觀音大士金請上堂瞿曇降誕大士穿金一個通身晃耀一個上下獨尊雖然且道瞿曇未降誕之前大士未穿金之際你諸人還見上下獨尊通身晃耀麼倘若見得不辜熊有貴發殊勝心作奇特事莊嚴大士灌沐瞿曇說甚麼南海岸淨飯宮一明而無所不明一透而無所不透如謂不然聽取一頌紫金淡掃芙蓉面香水頻燒清淨身未舉<span class='corr'>已</span>前先薦得飯宮南海不他尋以拄杖卓兩卓下座。</p>
<p>中天上堂節令屆中天一無供大眾豎起拳頭顧兩序云拳頭信手拈以作沙糖粽雖然未審還有吞吐得下者麼若有不妨暗展鐵旗明撾玉鼓同山僧汨羅江上駕無底船且道無底船作麼生駕隨情擊纜招明月取性推蓬看遠山。</p>
<p>上堂拈椎豎拂波吒不少搖唇鼓舌絡索太多怎似珊珊明月瑟瑟西風鴻鴈穿雲天際菊花倚笑籬東飄飄黃葉舞長空玉露涓涓濕桂叢不是向上事亦非教外宗是非即且置自舒自卷一句作麼生道落霞與孤鶩任運自西東。</p>
<p>中秋上堂以拂子打圓相云這裏會得便會靈山話的曹溪指的南泉翫的寒山比的說甚麼殿閣清涼樓臺皎潔竹影篩金瑤階積雪大家喫雲門餅飲趙州茶如會不得復以拂子打圓相云仍向這裏薦取重九上堂纔經中秋又值重九人人登絕頂山戶戶飲茱萸酒拈拂子云正當恁麼時還是佛法世諦還是時節因緣以拂子擊禪床左邊云這裏著得一隻眼佛法世諦打成一片擊右邊云這裏著得一雙眼因緣時節放下兩頭絕頂山點作黃金茱萸酒翻成甘露其或未然四時催若箭兩曜快如梭。</p>
<p>上堂問和尚朝朝說法未審以何為據師豎拄杖云以此為據乃豎拄杖云這木上座能撐佛日能豎宗乘赤條條縱擒到處孤迥迥殺活臨時生死機關觸之即碎無明窟子遇著便開或有時敲風打雨或有時荷月挑雲祖道賴斯傳持人心憑此直指德山一生用頂[寧*頁]眼正臨濟三頓喫佛法無多不涉漸次揮掃一大藏經不立功勳匡扶千七百個頭頭孤特處處主張說甚麼扶過斷橋水伴歸明月村顧左右云且道木上座具何道理而能有如此之奇特孤根自有擎天勢非比尋常曲彔枝。</p>
<p>上堂研真真絕相斷妄妄無蹤真妄一齊了日頭東畔紅且透明本有一句作麼生道萬派無非水千花總是春。</p>
<p>淨明胡居士請上堂問達磨遺下一隻履時如何師云要汝蹋實進云恁麼則婆心太切師云切忌謗伊乃云達磨遺履一隻雨打風吹有日今朝陞座無他為要諸人委悉驀豎拂子召大眾云還委悉麼若委悉得不獨會達磨遺履之消息便會諸人無欠之本真脫或未能莫道不疑好便下座。</p>
<p>受知如師暨紳衿檀越諸山耆舊等請住蓬來永興禪院。</p>
<p>三門門搖芳樹綠徑砌落花紅一杖橫肩至蹋開春幾重拽拄杖便進。</p>
<p>佛殿兩袖峰頭月半肩嶺上雲通身無不是何用禮迦文雖然也須互相恭敬展具便拜。</p>
<p>據室方方一丈間此日何期據既作師子王應居如是處喝一喝。</p>
<p>四眾請開示上堂靈山秘旨剎剎全彰少室真宗塵塵盡露超群拔萃的直下荷擔迷頭認影的當面錯過豎拂子召大眾云即今鶯啼似管木嚮如琴巒聳佛頭之青竹拖鳳尾之狀重重無盡一一交羅可以一見破狐疑一聞便透脫何須敲床撫几鼓舌搖唇先哲云大道只在目前要且目前難睹欲識大道真體不離聲色言語復豎拂子云且道是大道是真體是聲色是言語於此辯別得出始知聞聲悟道誠非虛語見色明心是乃真宣倘或未能不免頌出眉邊盡是真如境耳底無非般若宗透得這些關捩子千差萬別盡圓通擲拂子下座。</p>
<p>師剃髮屈桂枝請上堂問昨日髮覆如雲今朝頂圓似月且道昨日的是今朝的是師云庭前雙樹拂晴空進云恁麼則兩彩一賽去也師云高著眼乃拈拂子打圓相云會麼這裏會得便會金刀由此舉螺髮由此斷說甚麼昨日今朝兩彩一賽其或未然更聽饒舌昨日密雲鋪世界今朝獨露一輪孤分明揭示無遮障未審諸人見也無復以拂子打圓相下座。</p>
<p>法空友人供新法衣請上堂問法空供衣即不問和尚登座且道得何祥瑞師云雲飛碧漢天垂彩木遶長江地發藍進云未審如何受用師云但恁麼受用問龜能斷人禍福因甚自不知其死師云一夜六花鋪大地幾山猿兔盡迷窩問昨日蓬萊山今日三元閣兩頭俱截斷和尚向那裏安身立命師豎拄杖云這是那一頭僧擬議師便打問雞足山頭纖毫不露三元堂上文彩全彰且道古今相去多少師云兩輪日月耀乾坤進云恁麼則非今亦非古無舊復無新師云闍黎讚嘆有分乃云無上田衣血點紅綿綿密密不通風山僧披向華王座儼若祥雲覆太空白玉黃金未足酬價吳綾蜀錦弗敢爭先會麼庾嶺當年提不起今朝揭示與人看。</p>
<p>披剃上堂疏雨布長空斷雲卷幽谷堂前鐘鼓催請登曲彔木菊香冉冉而穿人之鼻孔林葉紛紛而換人之眼目拈拄杖云惟我木上座不為境轉不被時遷懸日月於個中打風雨於劫外倘若會得始知當人分上無形無段何俗何僧如會不得把定繩頭須薦取莫教徒入我門來。</p>
<p>為生母披剃上堂枕石眠雲業有年曾無一法與人傳今朝披削慈幃老撾鼓陞堂震大千舉起智慧刀斷一髮而髮髮皆斷拈出調御服披一縷而縷縷皆披即此鞠育身圓成六和相玉軸琅函隨心檢閱蒲團竹椅任意跏趺趙州茶依時漫飲金牛飯隨分飽餐說甚麼承歡膝下舞綵堂前正恁麼時如何是解脫慈幃知恩報恩一句以拄杖劃一劃云當陽劃斷紅塵路直下打開解脫門信手攜慈登覺岸更嫌何處不酬恩。</p>
<p>元旦上堂一天佳氣兩字春王頭頭現瑞物物呈祥鳥雀傳如來心印山川露本地風光木人讚頌石女歌揚雖然如是且林下衲僧又作麼生話會兩行偈演松窗靜一瓣香焚化日長復舉僧問鏡清新年頭還有佛法也無鏡清道有又問明教明教道無師云二尊宿一個暗裏抽橫骨一個明中墮舌頭檢點將來大似一隊無孔鐵鎚今日有問新年頭還有佛法也無劈脊便棒目顧左右云且道古今優劣在甚麼處便下座。</p>
<p>操捕胡檀越為姪男祥明拖白請上堂莫占水雲隊仍歸將相門貝葉靈文依然歸我龍藏經裘肥馬照舊共爾良朋憑歌艷麗詞章休唱無生曲調竹葉酒隨情飲去趙州茶當面還來只須叩首庭參再莫和南問訊松門竹徑從茲告別紅塵鬧市自此嬉遊正恁麼時如何是據款結案一句撾鼓陞堂放爾曹棒頭劈脊與攔腰他年變化龍門上記取來時路一條下座以拄杖直打出院。</p>
<p>辭院陞座道人行履如鶴如雲要住即住欲行便行其住也有松可餐有澗可飲有葉可書有石可坐其行也有笠可頂有雲可披有山可觀有水可翫敢問大眾且道行住相去多少倘若會得便會不離家舍常在途中常在途中不離家舍苟或未能兩隻草鞋獰似虎一枝竹杖活如龍以杖橫肩下座。</p>
</div>
<div class='div-w'><p class="pre">　　　<span class='note-inline'>(安順府金鳴寺嗣法門人慶緒捐刻<br/>　　本師和尚語錄第壹卷附藏流通伏願玉軸吐長<br/>　　　明之月琅函生永茂之春<br/>　　　康熙戌寅歲季夏月吉旦<br/>　　　　　　　　　板藏嘉禾楞嚴經坊)</span></p>
</div>
<p class='juan'>東山梅溪度禪師語錄卷第一終</p>
</div><!-- end of div[@id='body'] -->
</body></html>