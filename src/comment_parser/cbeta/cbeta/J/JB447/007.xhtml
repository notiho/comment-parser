<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東山梅溪度禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>東山梅溪度禪師語錄卷第七</p><p class="byline">嗣法門人真解等編</p>
<div class='div-other'><a id='mulu18' />
<p class='h1'>拈古</p>
<div class='div-orig'><p>舉藥山久不陞座院主白云大眾久思法誨山云打鐘著眾集山陞座一詞不措院主云和尚今日陞座如何一詞不措山云經有經師論有論師怎怪得老僧。</p>
</div>
<div class='div-commentary'><p style="margin-left:1em">拈曰藥山久不陞座一天明月末後道個經有經師論有論師遍地黑雲拈拂子云且道明暗相去多少遂擊拂子一下。</p>
</div>
<div class='div-orig'><p>舉僧問雪峰臨濟四喝意旨峰云我初行腳時便過河北已值大師遷化不得見他所以至今不知可往見他直下子孫僧見南院院云那裏來僧具陳前意院展具遙禮云天下古佛矣。</p>
</div>
<div class='div-commentary'><p style="margin-left:1em">拈曰雪峰道至今不知米裏有虫南院展具遙禮泥裏有<span class='corr'>刺</span>顧左右云山僧與麼批判且道臨濟四喝在甚麼處震威一喝云還聞麼。</p>
</div>
<div class='div-orig'><p>舉僧問夾山承和尚有言二十年住此山未曾舉著宗門中事是不山曰是僧掀倒禪床山休去明日普請掘一坑召僧至曰老僧二十年只說無義語便請上座打殺老僧埋向坑中上座不然自著打殺埋此坑中始得其僧<span class='corr'>束</span>裝潛去。</p>
</div>
<div class='div-commentary'><p style="margin-left:1em">拈曰者僧有勇無謀故所大敗夾山有謀無勇故解添兵檢點將來大似一隊無孔銕鎚。</p>
</div>
<div class='div-orig'><p>舉趙州一日見文遠侍者禮佛次州以拄杖打之遠云禮佛也是好事州云好事不如無。</p>
</div>
<div class='div-commentary'><p style="margin-left:1em">拈曰文遠即妄遣妄趙州以真印真妄即且置那裏是趙州印處好事不如無。</p>
</div>
<div class='div-orig'><p>舉僧問汾陽如何是祖師西來意陽云青絹扇子足風涼。</p>
</div>
<div class='div-commentary'><p style="margin-left:1em">拈曰問如明月橫空無一塵而不照答如春風遍野無一物而不新雖然還有優劣也無拈拄杖云鶯啼千樹綠雲破一天青。</p>
</div>
<div class='div-orig'><p>舉溈山云老僧遷化後往山前檀越家作一頭水牯牛左肋下書五字云溈山僧某甲正恁麼時道是溈山僧卻是水牯牛道是水牯牛卻是溈山僧。</p>
</div>
<div class='div-commentary'><p style="margin-left:1em">拈曰溈山僧笑殺人水牯牛笑殺人雙三是六兩二八是一斤豎起拳頭云且道是水牯牛是溈山僧咄咄。</p>
</div>
<div class='div-orig'><p>舉靈雲見桃花有頌曰三十年來尋劍客幾回葉落又抽枝自從一見桃花後直至而今更不疑玄沙云諦當甚諦當敢保老兄未徹在。</p>
</div>
<div class='div-commentary'><p style="margin-left:1em">拈曰靈雲一雙青白眼被桃花換卻玄沙三寸綿軟舌把邪正分開敢問大眾且道得失在甚麼處豎拂子云還見麼。</p>
</div>
<div class='div-orig'><p>舉僧問鏡清新年頭還有佛法也無鏡清道有又問明教明教道無。</p>
</div>
<div class='div-commentary'><p style="margin-left:1em">拈曰鏡清明豎鎗旗明教暗展戈戟雖然且道謀略在甚麼處明修棧道誰能測暗度陳倉幾個知。</p>
</div>
<div class='div-orig'><p>舉僧問圓悟如何是諸佛出身處悟云薰風自南來殿閣生微涼。</p>
</div>
<div class='div-commentary'><p style="margin-left:1em">拈曰大小圓悟便恁麼道大似金剛與泥人揩背。</p>
</div>
<div class='div-orig'><p>舉韓昌黎問大顛和尚近日春秋多少師舉念珠云晝夜一百八。</p>
</div>
<div class='div-commentary'><p style="margin-left:1em">拈曰個裏春秋非籌可紀大顛道個晝夜一百八秪可塞責昌黎若答靈利衲僧未敢相許在何故平天花甲子驢年數不清。</p>
</div>
<div class='div-orig'><p>舉僧問趙州如何是祖師西來意州云庭前柏樹子。</p>
</div>
<div class='div-commentary'><p style="margin-left:1em">拈曰盡謂趙州富足誰知一貧如洗被者僧索取舊債只得借常住物還殊不知借債償債債依然在。</p>
</div></div>
<div class='div-other'><a id='mulu19' />
<p class='h1'>頌古</p>
<div class='div-other'><a id='mulu20' />
<p class='h2'>世尊陞座</p><p style="text-indent:0em" class="lg-abnormal"><div class='lg-row'>策杖尋詩上翠微翠微花柳正芳菲誰知撞遇豪吟者只得吞聲飲氣歸</div>
</p></div>
<div class='div-other'><a id='mulu21' />
<p class='h2'>世尊拈花</p><p style="text-indent:0em" class="lg-abnormal"><div class='lg-row'>拈起缽羅第一枝人天百萬有誰知雖然迦葉破顏笑<span class='corr'>已</span>是重栽眼上眉</div>
</p></div>
<div class='div-other'><a id='mulu22' />
<p class='h2'>外道不問有無</p><p style="text-indent:0em" class="lg-abnormal"><div class='lg-row'>千山雪解曙光通四海冰消春色濃夾岸桃開紅似火揚鞭處處醉東風</div>
</p></div>
<div class='div-other'><a id='mulu23' />
<p class='h2'>女子出定</p><p style="text-indent:0em" class="lg-abnormal"><div class='lg-row'>人天圍繞大雄才女子座前何怪哉盡謂白雲隨水去誰知明月逐峰來</div>
</p></div>
<div class='div-other'><a id='mulu24' />
<p class='h2'>維摩默然</p><p style="text-indent:0em" class="lg-abnormal"><div class='lg-row'>徑曲林幽到者稀春深猶自掩柴扉忘言盡日焚香坐一任輕紅淡紫飛</div>
</p></div>
<div class='div-other'><a id='mulu25' />
<p class='h2'>遣二比丘</p><p style="text-indent:0em" class="lg-abnormal"><div class='lg-row'>薄批皓月細切清風一音大闡萬品廣弘前啟請兮那邊不許後啟請兮者畔不容天地一從盤古闢寒來暑往自相通</div>
</p></div>
<div class='div-other'><a id='mulu26' />
<p class='h2'>六祖風幡</p><p style="text-indent:0em" class="lg-abnormal"><div class='lg-row'>捫尋好景趁陽和嫩綠深紅莫觸他直到坦平芳草地滿傾茗碗任高歌</div>
</p></div>
<div class='div-other'><a id='mulu27' />
<p class='h2'>百丈野鴨</p><p style="text-indent:0em" class="lg-abnormal"><div class='lg-row'>父子相攜雲外行翩翩野鴨過前村不期觸犯回天手扭著鼻頭心也疼</div>
</p></div>
<div class='div-other'><a id='mulu28' />
<p class='h2'>百丈奇特</p><p style="text-indent:0em" class="lg-abnormal"><div class='lg-row'>雄峰矗矗逼長天積翠磨雲勢自然雖則明明絕蓋覆仰彌高也鑽彌堅</div>
</p></div>
<div class='div-other'><a id='mulu29' />
<p class='h2'>非心非佛</p><p style="text-indent:0em" class="lg-abnormal"><div class='lg-row'>雲在峰頭月在灣一般清味別人間釣磯一坐如山穩憑教狂瀾去復還</div>
</p></div>
<div class='div-other'><a id='mulu30' />
<p class='h2'>多羅轉經</p><p style="text-indent:0em" class="lg-abnormal"><div class='lg-row'>心迷經轉心悟轉經鶯啼似管水響如琴不涉眾緣兮一任松風落落不居陰界兮何妨山月沉沉自從坐斷兩關後犬吠驢鳴悉梵音</div>
</p></div>
<div class='div-other'><a id='mulu31' />
<p class='h2'>產難因緣</p><p style="text-indent:0em" class="lg-abnormal"><div class='lg-row'>與人為事須終事度水穿雲信步去幽鳥一聲啼樹間落花如雨平鋪地</div>
</p></div>
<div class='div-other'><a id='mulu32' />
<p class='h2'>百丈捲席</p><p style="text-indent:0em" class="lg-abnormal"><div class='lg-row'>端然高踞法王臺龍象紛紛齊擁護一陣東風驀地來花香打落知何處</div>
</p></div>
<div class='div-other'><a id='mulu33' />
<p class='h2'>百丈開田</p><p style="text-indent:0em" class="lg-abnormal"><div class='lg-row'>無端平地起波瀾大義將來換井田換到臨時換不去鋪籃亂扯草芊芊</div>
</p></div>
<div class='div-other'><a id='mulu34' />
<p class='h2'>不思善惡</p><p style="text-indent:0em" class="lg-abnormal"><div class='lg-row'>度水穿雲奪信衣豈期庾嶺手難提愁腸一段無由釋幸有其人展大慈者邊踢倒兮毒藥轉為良藥那畔掀翻兮火池化作冰池不因踏斷青山也怎信黃梅壁上詩</div>
</p></div>
<div class='div-other'><a id='mulu35' />
<p class='h2'>大士講經</p><p style="text-indent:0em" class="lg-abnormal"><div class='lg-row'>箇裏真經不涉言其如天子逼弘宣自從尺下彰文彩玉軸琅函滿世間</div>
</p></div>
<div class='div-other'><a id='mulu36' />
<p class='h2'>青原階級</p><p style="text-indent:0em" class="lg-abnormal"><div class='lg-row'>半嶺松陰禪宇靜四簷花氣鳥聲閒甕風舜日憑歌頌那許紅塵到此閒</div>
</p></div>
<div class='div-other'><a id='mulu37' />
<p class='h2'>無位真人</p><p style="text-indent:0em" class="lg-abnormal"><div class='lg-row'>赤肉團中無位人雖然易見卻難規分明月在寒波裏撥破寒波月更深</div>
</p></div>
<div class='div-other'><a id='mulu38' />
<p class='h2'>南泉住菴</p><p style="text-indent:0em" class="lg-abnormal"><div class='lg-row'>茶既飲兮飯既餐破他家事太無端若還不去同床睡焉得知他被底穿</div>
</p></div>
<div class='div-other'><a id='mulu39' />
<p class='h2'>南泉牧牯</p><p style="text-indent:0em" class="lg-abnormal"><div class='lg-row'>溪東牧去青青草牧向溪西草更青若使東西俱不犯往來何礙綠楊陰</div>
</p></div>
<div class='div-other'><a id='mulu40' />
<p class='h2'>百丈野狐</p><p style="text-indent:0em" class="lg-abnormal"><div class='lg-row'>昨夜雪封千嶺翠今朝霜打一庭花若謂昨非兮千差萬別如言今是兮萬別千差試看春風平地起枯林花放自橫斜</div>
</p></div>
<div class='div-other'><a id='mulu41' />
<p class='h2'>國師三喚</p><p style="text-indent:0em" class="lg-abnormal"><div class='lg-row'>喚一聲兮應一聲聲聲不負老婆心若還不是子期輩料想無人識此音</div>
</p></div>
<div class='div-other'><a id='mulu42' />
<p class='h2'>乾屎橛</p><p style="text-indent:0em" class="lg-abnormal"><div class='lg-row'>堪羨雲門乾屎橛等閒觸著斷疑猜雖然氣息無些子五葉曇花盡點開</div>
</p></div>
<div class='div-other'><a id='mulu43' />
<p class='h2'>洞山莖茆</p><p style="text-indent:0em" class="lg-abnormal"><div class='lg-row'>亡僧化去問何親火後莖茆句斬新無影林閒花吐色不萌枝上果垂春</div>
</p></div>
<div class='div-other'><a id='mulu44' />
<p class='h2'>壁上錢財</p><p style="text-indent:0em" class="lg-abnormal"><div class='lg-row'>偶將玄旨探原因壁上錢財用更親說到人情相與處從來宜假不宜真</div>
</p></div>
<div class='div-other'><a id='mulu45' />
<p class='h2'>非但曹溪</p><p style="text-indent:0em" class="lg-abnormal"><div class='lg-row'>金馬嘶時驚地動陣雲橫處起人愁長鎗短劍如活不見功勛定不休曹溪有兮明撾玉鼓西天無兮暗展機謀自從平定江山後海晏河清瑞九洲</div>
</p></div>
<div class='div-other'><a id='mulu46' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>吹毛舉起白如霜血濺梵天孰敢當縱使趙州能救得腥羶早<span class='corr'>已</span>污雲堂</div>
</p></div>
<div class='div-other'><a id='mulu47' />
<p class='h2'>藥山陞座</p><p style="text-indent:0em" class="lg-abnormal"><div class='lg-row'>芥子孔中藏世界毫毛頭上現須彌雖然四面無遮障幾個男兒著眼窺</div>
</p></div>
<div class='div-other'><a id='mulu48' />
<p class='h2'>大顛擯首座</p><p style="text-indent:0em" class="lg-abnormal"><div class='lg-row'>正令全提祖佛憂通身血染許誰酬是非只為多開口煩惱皆因強出頭</div>
</p></div>
<div class='div-other'><a id='mulu49' />
<p class='h2'>靈雲睹桃</p><p style="text-indent:0em" class="lg-abnormal"><div class='lg-row'>桃花三月吐蒼岑透快靈雲一片心更有尋芳拾翠客春光把斷許誰吟</div>
</p></div>
<div class='div-other'><a id='mulu50' />
<p class='h2'>香嚴擊竹</p><p style="text-indent:0em" class="lg-abnormal"><div class='lg-row'>不透未生幾許難白巖五載意悠然自慚一擊此君後黑霧依前捲碧天</div>
</p></div>
<div class='div-other'><a id='mulu51' />
<p class='h2'>青州衫</p><p style="text-indent:0em" class="lg-abnormal"><div class='lg-row'>翁翁年老卻風流衫子拈來答問頭寶月凌空吞萬象何山松竹不清幽</div>
</p></div>
<div class='div-other'><a id='mulu52' />
<p class='h2'>破沙盆</p><p style="text-indent:0em" class="lg-abnormal"><div class='lg-row'>破沙盆答正法眼叢林笑倒老禪和雖然不值分文價搗蒜舂薑卻要他</div>
</p></div>
<div class='div-other'><a id='mulu53' />
<p class='h2'>丹霞燒木佛</p><p style="text-indent:0em" class="lg-abnormal"><div class='lg-row'>木佛焚燒絕覆藏眉鬚墮落無遮障不因瑞雪點空中怎得梅花開隴上</div>
</p></div>
<div class='div-other'><a id='mulu54' />
<p class='h2'>柏樹子</p><p style="text-indent:0em" class="lg-abnormal"><div class='lg-row'>祖意西來問趙州庭前蒼柏與麼酬曾聞是水皆東去未見人傳向北流</div>
</p></div>
<div class='div-other'><a id='mulu55' />
<p class='h2'>俱胝指頭</p><p style="text-indent:0em" class="lg-abnormal"><div class='lg-row'>信手拈來用不窮逢人盡謂得天龍賺他童子一指失流落古今血跡紅</div>
</p></div>
<div class='div-other'><a id='mulu56' />
<p class='h2'>趙州訪上下菴主</p><p style="text-indent:0em" class="lg-abnormal"><div class='lg-row'>纔吟山寺北又賦竹林西學得驚人句憑教翻覆題</div>
</p></div>
<div class='div-other'><a id='mulu57' />
<p class='h2'>三聖興化因緣</p><p style="text-indent:0em" class="lg-abnormal"><div class='lg-row'>綠柳垂蹊徑紅桃映水濱雖然顏色異總是一般春</div>
</p></div>
<div class='div-other'><a id='mulu58' />
<p class='h2'>趙州茶</p><p style="text-indent:0em" class="lg-abnormal"><div class='lg-row'>淑氣展雙眸乘時跨馬遊雙鵰一箭落何處不風流</div>
</p></div>
<div class='div-other'><a id='mulu59' />
<p class='h2'>禾山打鼓</p><p style="text-indent:0em" class="lg-abnormal"><div class='lg-row'>家風迥別是禾山毒鼓輕撾非等閒聞者頓教身命喪那容擬議在其間擎杈兮猶涉計較舞劍兮尚歷辛艱何如到處鼕鼕嚮無影林中花破顏</div>
</p></div>
<div class='div-other'><a id='mulu60' />
<p class='h2'>曹山問強上座佛真法身因緣</p><p style="text-indent:0em" class="lg-abnormal"><div class='lg-row'>花叢唱鷓鴣柳岸歌黃鳥但得詩中法拈來無不好</div>
</p></div>
<div class='div-other'><a id='mulu61' />
<p class='h2'>僧問瑯琊清淨本然云何忽生山河大地琊云清淨本然云何忽生山河大地僧忽悟</p><p style="text-indent:0em" class="lg-abnormal"><div class='lg-row'>問者問山河答來仍是他憑將楔出楔用力不曾多</div>
</p></div>
<div class='div-other'><a id='mulu62' />
<p class='h2'>長慶捲簾</p><p style="text-indent:0em" class="lg-abnormal"><div class='lg-row'>何事安中討不安長年思索太無端饒君七個蒲團破捲起簾來也一般</div>
</p></div>
<div class='div-other'><a id='mulu63' />
<p class='h2'>僧問古德深山中還有佛法也無德云有僧云如何是深山中佛法德云大的大石頭小的小石頭</p><p style="text-indent:0em" class="lg-abnormal"><div class='lg-row'>偶將佛法問來由大石頭兼小石頭住市惟言朝市好居山但說水山幽</div>
</p></div>
<div class='div-other'><a id='mulu64' />
<p class='h2'>僧問雲居弘覺禪師僧家畢竟如何覺云居山好</p><p style="text-indent:0em" class="lg-abnormal"><div class='lg-row'>剃除鬚髮著伽黎碧嶺清幽好寄棲明月為朋雲作伴一般孤嘯有誰知</div>
</p></div>
<div class='div-other'><a id='mulu65' />
<p class='h2'>僧問趙州如何是道州云墻外的僧云不問這個道州云問那個道僧云大道州云大道透長安</p><p style="text-indent:0em" class="lg-abnormal"><div class='lg-row'>大道罔知問趙州趙州指處有來由長途綠柳留鶯語雪笠雲瓢君自遊</div>
</p></div>
<div class='div-other'><a id='mulu66' />
<p class='h2'>李駙馬問慈明我聞西河有金毛師子是否明云你在那裏得這消息李一喝明云野犴鳴李又喝明云師子吼</p><p style="text-indent:0em" class="lg-abnormal"><div class='lg-row'>生平秪愛學桓伊鐵笛無腔信口吹一曲山兮一曲水此音能有幾人知</div>
</p></div>
<div class='div-other'><a id='mulu67' />
<p class='h2'>陸亙瓶鵝</p><p style="text-indent:0em" class="lg-abnormal"><div class='lg-row'>超群之俊拔萃之英神機莫測玅用難論不損瓶兮雲飛天不動不壞鵝兮月穿水無痕誰知不費纖毫力喚出輕輕秪一聲<span class='note-inline'>(咄)</span></div>
</p></div>
<div class='div-other'><a id='mulu68' />
<p class='h2'>崇福寬闊</p><p style="text-indent:0em" class="lg-abnormal"><div class='lg-row'>寬闊之言旨趣深驚天動地似雷霆雖然無舌人能說不是耳聾不解聽</div>
</p></div>
<div class='div-other'><a id='mulu69' />
<p class='h2'>九峰丹青</p><p style="text-indent:0em" class="lg-abnormal"><div class='lg-row'>一筆丹青習有年如何到此卻難傳曾聞是玉無瑕貴稍有微玼不值錢</div>
</p></div>
<div class='div-other'><a id='mulu70' />
<p class='h2'>無相道場</p><p style="text-indent:0em" class="lg-abnormal"><div class='lg-row'>無相道場擬欲攀路頭窮處進猶難不因牧笛吹雲破爭見團團月在巒</div>
</p></div>
<div class='div-other'><a id='mulu71' />
<p class='h2'>歷村煎茶</p><p style="text-indent:0em" class="lg-abnormal"><div class='lg-row'>問到西來鼻祖意茶匙拈起露堂堂可憐不遇盧仝輩空使瓊甌泛雪香</div>
</p></div>
<div class='div-other'><a id='mulu72' />
<p class='h2'>爛冬瓜</p><p style="text-indent:0em" class="lg-abnormal"><div class='lg-row'>爛冬瓜答如如佛石女聞之笑更便夾岸桃花紅似火一溪楊柳碧如煙</div>
</p></div>
<div class='div-other'><a id='mulu73' />
<p class='h2'>資福圓相</p><p style="text-indent:0em" class="lg-abnormal"><div class='lg-row'>風鼓幽松聲落落雨敲翠竹韻沉沉須知是響皆傳妙何必從他聽古琴</div>
</p></div>
<div class='div-other'><a id='mulu74' />
<p class='h2'>法眼慧超</p><p style="text-indent:0em" class="lg-abnormal"><div class='lg-row'>吐玉英梅斜隴陌拖金弱柳拂江濱雖然到處皆春色只恐其人認不真</div>
</p></div>
<div class='div-other'><a id='mulu75' />
<p class='h2'>我國晏然</p><p style="text-indent:0em" class="lg-abnormal"><div class='lg-row'>玉骨臞臞絕比偷巉巖幽谷許誰親從來不受陽和力一任橫斜自吐春</div>
</p></div>
<div class='div-other'><a id='mulu76' />
<p class='h2'>僧問長沙</p><p style="text-indent:0em" class="lg-abnormal"><div class='lg-row'>玉自石中出金從礦裏來分明燈是火何事涉疑猜擬成佛也未曾欠少喻刈稻也掃去安排憑灑落任徘徊李白原來是秀才</div>
</p></div>
<div class='div-other'><a id='mulu77' />
<p class='h2'>投子劫火</p><p style="text-indent:0em" class="lg-abnormal"><div class='lg-row'>劫火焚時萬物焦十方國土不相饒但能穩坐清涼地何怕彌天烈焰高</div>
</p></div>
<div class='div-other'><a id='mulu78' />
<p class='h2'>龍牙石龜</p><p style="text-indent:0em" class="lg-abnormal"><div class='lg-row'>青青翠竹真如面鬱鬱黃花般若心碑下石龜亦解語其如世上少知音</div>
</p></div>
<div class='div-other'><a id='mulu79' />
<p class='h2'>臺山婆子</p><p style="text-indent:0em" class="lg-abnormal"><div class='lg-row'>蕭蕭滕六逞精神古逕幽溪積幾層忽遇焚山三尺火頓教化作一團冰</div>
</p></div>
<div class='div-other'><a id='mulu80' />
<p class='h2'>倩女離魂</p><p style="text-indent:0em" class="lg-abnormal"><div class='lg-row'>香閨寸步不曾離賣弄風流也大奇春雨一簾過別院無邊花柳放新枝</div>
</p></div>
<div class='div-other'><a id='mulu81' />
<p class='h2'>溈山水牯</p><p style="text-indent:0em" class="lg-abnormal"><div class='lg-row'>不依本分費心情覆去翻來逞姓名縱使皮毛能變換依然眉在額頭橫</div>
</p></div>
<div class='div-other'><a id='mulu82' />
<p class='h2'>麻三斤</p><p style="text-indent:0em" class="lg-abnormal"><div class='lg-row'>洞山拈出三斤麻丈六金軀不別些試聽子規聲切切年年三月叫桃花</div>
</p></div>
<div class='div-other'><a id='mulu83' />
<p class='h2'>婆子燒菴</p><p style="text-indent:0em" class="lg-abnormal"><div class='lg-row'>綠柳紅桃滿四鄰其如覿面不知春當時若遇扳花手免使茅菴被火焚</div>
</p></div>
<div class='div-other'><a id='mulu84' />
<p class='h2'>投子凡聖</p><p style="text-indent:0em" class="lg-abnormal"><div class='lg-row'>舟行鶩驟雲破月晴當陽不薦向外經營是凡兮眉橫鼻直是聖兮鼻直眉橫禹王自闢江河後萬派流通徹底清</div>
</p></div>
<div class='div-other'><a id='mulu85' />
<p class='h2'>犀牛扇子</p><p style="text-indent:0em" class="lg-abnormal"><div class='lg-row'>扇破還牛逼斷魂可憐侍者避無門莫云春去林園寂應識花殘香骨存</div>
</p></div>
<div class='div-other'><a id='mulu86' />
<p class='h2'>高峰墮枕</p><p style="text-indent:0em" class="lg-abnormal"><div class='lg-row'>鼓寂鐘沉夜氣深無參尋處正參尋翻身不覺枕頭墮擊碎梅花月一林</div>
</p></div>
<div class='div-other'><a id='mulu87' />
<p class='h2'>鳥窠布毛</p><p style="text-indent:0em" class="lg-abnormal"><div class='lg-row'>誰識禪翁作用超布毛吹起走青霄不因漁父穿雲引怎見江頭白浪高</div>
</p></div>
<div class='div-other'><a id='mulu88' />
<p class='h2'>婆子拋兒</p><p style="text-indent:0em" class="lg-abnormal"><div class='lg-row'>剪去情兮斷去思蘆花深處便拋兒此情一段無人識付與波心明月知</div>
</p></div>
<div class='div-other'><a id='mulu89' />
<p class='h2'>洛浦藏教</p><p style="text-indent:0em" class="lg-abnormal"><div class='lg-row'>缽巖結集靈文後玉軸琅函大藏收更有一般收不得和風和雨塞閻浮</div>
</p></div>
<div class='div-other'><a id='mulu90' />
<p class='h2'>風穴古曲</p><p style="text-indent:0em" class="lg-abnormal"><div class='lg-row'>異般嚮喨徹層雲震動寒江與翠岑一自木人接拍後知音罕遇到而今</div>
</p></div>
<div class='div-other'><a id='mulu91' />
<p class='h2'>梁山祖意</p><p style="text-indent:0em" class="lg-abnormal"><div class='lg-row'>有池皆漾月無鳥不啼春更問西來意迢迢十萬程</div>
</p></div>
<div class='div-other'><a id='mulu92' />
<p class='h2'>道吾深深</p><p style="text-indent:0em" class="lg-abnormal"><div class='lg-row'>問道深深不憚勞相酬殊勝致偏高滿盤托出伊蒲饌未審其人可解消</div>
</p></div>
<div class='div-other'><a id='mulu93' />
<p class='h2'>臨濟大悟</p><p style="text-indent:0em" class="lg-abnormal"><div class='lg-row'>唇皮兩片原是禍門但能不語那討悶煩喫棒兮無辱招辱還拳兮有冤報冤自從惱亂叢林後污名代代累兒孫</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>竹自北墻栽筍從東社出長成玉一叢鸞鳳幾枝宿</div>
</p></div>
<div class='div-other'><a id='mulu94' />
<p class='h2'>巖頭古帆</p><p style="text-indent:0em" class="lg-abnormal"><div class='lg-row'>古帆不挂問原因長耳咆哮說向君東寺鐘鳴西寺應南山雨起北山雲</div>
</p></div>
<div class='div-other'><a id='mulu95' />
<p class='h2'>日裏看山</p><p style="text-indent:0em" class="lg-abnormal"><div class='lg-row'>祖意明明不我謾見時容易會時難巨靈掌跡華山露來往悠悠幾解看</div>
</p></div>
<div class='div-other'><a id='mulu96' />
<p class='h2'>大隨烏龜</p><p style="text-indent:0em" class="lg-abnormal"><div class='lg-row'>策杖偕行暢野情東風拂拂鳥聲新峰前春色鋪如錦不會聯詩惱殺人</div>
</p></div>
<div class='div-other'><a id='mulu97' />
<p class='h2'>文殊成勞</p><p style="text-indent:0em" class="lg-abnormal"><div class='lg-row'>無端一足向僧垂烈焰爐中雪片飛坐久成勞能委悉寒巖枯木吐花肥</div>
</p></div>
<div class='div-other'><a id='mulu98' />
<p class='h2'>巴陵雞鴨</p><p style="text-indent:0em" class="lg-abnormal"><div class='lg-row'>教乘祖意了無疑何必煩他鴨與雞綠水半灣明月照幽林一帶野猿啼</div>
</p></div>
<div class='div-other'><a id='mulu99' />
<p class='h2'>廣教冀州</p><p style="text-indent:0em" class="lg-abnormal"><div class='lg-row'>古寺幽深隱翠岑禪扉晝掩似無人不因鄉客傳家信爭識園林盡吐春</div>
</p></div>
<div class='div-other'><a id='mulu100' />
<p class='h2'>趙橫高坡</p><p style="text-indent:0em" class="lg-abnormal"><div class='lg-row'>平地望坡坡接天深紅淺白畫難全雖然春色重重露忽在後兮瞻在前</div>
</p></div>
<div class='div-other'><a id='mulu101' />
<p class='h2'>雪峰南際</p><p style="text-indent:0em" class="lg-abnormal"><div class='lg-row'>不贈金帛豈折柳枝為人餞別豐儉隨宜下拜兮酒逢知<span class='corr'>己</span>飲應喏兮詩向會人題盡情說破雲遊事此去前途無故知</div>
</p></div>
<div class='div-other'><a id='mulu102' />
<p class='h2'>首山此經</p><p style="text-indent:0em" class="lg-abnormal"><div class='lg-row'>琅函日日青山展玉軸時時綠水開未啟口時如會得何須白馬向東來</div>
</p></div>
<div class='div-other'><a id='mulu103' />
<p class='h2'>九峰龜毛</p><p style="text-indent:0em" class="lg-abnormal"><div class='lg-row'>西來祖意問山翁點銕成金玅莫窮雲裏木人歌白雪巖前石虎笑春風</div>
</p></div>
<div class='div-other'><a id='mulu104' />
<p class='h2'>慈明銀蟾</p><p style="text-indent:0em" class="lg-abnormal"><div class='lg-row'>出海銀蟾似鏡明等閒何處不澄清溪山面目吾無隱切忌逢人問姓名</div>
</p></div>
<div class='div-other'><a id='mulu105' />
<p class='h2'>疏山造塔</p><p style="text-indent:0em" class="lg-abnormal"><div class='lg-row'>無縫寶塔勢巍然何必費他常住錢賺得羅山一臂力又添蓮放季冬天</div>
</p></div>
<div class='div-other'><a id='mulu106' />
<p class='h2'>九峰不肯</p><p style="text-indent:0em" class="lg-abnormal"><div class='lg-row'>一針針又一針針定要針他病淺深痛處一針肝膽見方知割股救人心</div>
</p></div>
<div class='div-other'><a id='mulu107' />
<p class='h2'>蜆子和尚</p><p style="text-indent:0em" class="lg-abnormal"><div class='lg-row'>落落安眠古廟翩翩遊戲水濱不應世緣兮韜光晦跡不耕田地兮食蟹餐鱗相逢窄路難迴避腥氣依然吐向人</div>
</p></div>
<div class='div-other'><a id='mulu108' />
<p class='h2'>嚴陽一物</p><p style="text-indent:0em" class="lg-abnormal"><div class='lg-row'>一層水盡一層山山水重重幾度攀不到山窮水盡處爭知月在水山間</div>
</p></div>
<div class='div-other'><a id='mulu109' />
<p class='h2'>雲門明教</p><p style="text-indent:0em" class="lg-abnormal"><div class='lg-row'>持竿磯畔倚雲斜釣得金鱗豈類蝦得意歸來何所事焚香漫飲趙州茶</div>
</p></div>
<div class='div-other'><a id='mulu110' />
<p class='h2'>鏡清有言</p><p style="text-indent:0em" class="lg-abnormal"><div class='lg-row'>客到懶陪意更悠禪床高臥許誰酬庭前春色無人翫花自落兮水自流</div>
</p></div>
<div class='div-other'><a id='mulu111' />
<p class='h2'>德山大悟</p><p style="text-indent:0em" class="lg-abnormal"><div class='lg-row'>胸中坦蕩蕩筆底興漫漫註一經而猶易轉三心以卒難參龍潭兮頑銕須經大冶吹紙燭兮驪珠秪在深淵焚疏鈔絕廉纖獨據孤峰拈白棒任教佛祖也眉攢</div>
</p></div>
<div class='div-other'><a id='mulu112' />
<p class='h2'>親傳的事</p><p style="text-indent:0em" class="lg-abnormal"><div class='lg-row'>現成公案任拈提怪語奇言總不施問到親傳端的事答云我是謝家兒</div>
</p></div>
<div class='div-other'><a id='mulu113' />
<p class='h2'>板齒生毛</p><p style="text-indent:0em" class="lg-abnormal"><div class='lg-row'>搬拳弄掌費精神板齒生毛最有情散步無陰陽地上不萌枝上鳥聲聲</div>
</p></div>
<div class='div-other'><a id='mulu114' />
<p class='h2'>仙天野狐</p><p style="text-indent:0em" class="lg-abnormal"><div class='lg-row'>棋逢敵手琴遇知音野狐兒送者送八兩老禿奴酬者酬半斤蒼池邀月白翠竹引風清棲鳳皇也須梧桐樹貯獅乳也必琉璃瓶</div>
</p></div>
<div class='div-other'><a id='mulu115' />
<p class='h2'>首山菩提</p><p style="text-indent:0em" class="lg-abnormal"><div class='lg-row'>粉蝶戲花穿徑岸黃鶯啼柳渡江濱家家有路通霄漢何必從他別問津</div>
</p></div>
<div class='div-other'><a id='mulu116' />
<p class='h2'>昌黎大顛</p><p style="text-indent:0em" class="lg-abnormal"><div class='lg-row'>狂心焂爾歇來造大顛門纔問春秋數念珠信手呈扣玉齒兮無端漏逗責藜杖兮太煞分明聖人不降閻浮世爭見黃河徹底清</div>
</p></div>
<div class='div-other'><a id='mulu117' />
<p class='h2'>投子三身</p><p style="text-indent:0em" class="lg-abnormal"><div class='lg-row'>啼鶯落落鳴如管流水悠悠嚮似琴會得這般談說處不須向外問圓音</div>
</p></div>
<div class='div-other'><a id='mulu118' />
<p class='h2'>陸亙鐫石</p><p style="text-indent:0em" class="lg-abnormal"><div class='lg-row'>蒼蒼片石最靈然擊著琤琤應劫前不但磨礱風與月還教收放雨和煙虎丘悟也曾點首於生老女媧賢也已煉補於青天一自大夫穿鑿後至今不值半分錢</div>
</p></div>
<div class='div-other'><a id='mulu119' />
<p class='h2'>狗子有無</p><p style="text-indent:0em" class="lg-abnormal"><div class='lg-row'>趙州美譽播叢林何事當機不斬新若使中間能坐斷免教兩處費精神謂其有也尋思不見謂其無也晤對分明那時節少英靈舌上任從擺甲兵劈脊若還三十棒看他面目那邊存</div>
</p></div></div>
<div class='div-w'><p class="pre">　　　<span class='note-inline'>(嗣法門人寂和捐刻<br/>　　本師和尚語錄第七卷附藏流通伏願禪燈續燄<br/>　　　層層法脈分流處處<br/>　　　康熙戊寅歲季夏月吉旦<br/>　　　　　　　　　板藏嘉禾楞嚴經坊)</span></p>
</div>
<p class='juan'>東山梅溪度禪師語錄卷第七終</p>
</div><!-- end of div[@id='body'] -->
</body></html>