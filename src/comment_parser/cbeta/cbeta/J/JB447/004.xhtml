<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>東山梅溪度禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>東山梅溪度禪師語錄卷第四</p><p class="byline">嗣法門人真解等編</p>
<div class='div-other'><a id='mulu10' />
<p class='h1'>上堂四</p><p>玄帝聖誕開府慕大檀越營齋請上堂竹樹參天碧峰巒潑黛青中丞營妙供慶祝蕩魔尊拈拄杖云還見蕩魔天尊也未倘若見得始知仙佛同源玄禪不二說甚麼明心見性之旨抱元守一之方一則不負大中丞營齋一則不負老東山饒舌設或不能未免兩枝樺炬燒丹圃一縷龍涎爇紫臺下座率眾詣玄武殿拈香上供畢便歸方丈。</p>
<p>非聞胡居士率眾檀越營齋請上堂棲霞昨夜吼風雷李白桃紅笑滿腮引得諸檀新發意穿雲踏翠飯僧來敢問大眾那裏是諸檀新發意處拈拄杖云見麼見處明則月橫青漢嵐遶丹山處處現清淨身卓杖一下云聞麼聞處通則鐘傳蘭谷鼓震石門頭頭出廣長舌又何須攝心覓佛於長年翹首問法於永歲召大眾云聲色叢中透脫且置諸檀圓無漏果一句作麼生道聖泉日日寒濤發獅嶺年年野色青復舉龐蘊居士將家財傾向湘江學出世法到石頭處問不與萬法為侶者是什麼人石頭以手掩士口士乃有惺後到馬祖處亦如是問祖云待汝一口吸盡西江水即向汝道士於言下大悟遂作偈云有男不婚有女不嫁大家團圞頭共說無生話師云龐公只知斷煩惱而覓菩提不解就塵勞而作佛事怎似非聞居士并眾檀越也不傾財水底也不問道叢席將此平等信心直下打破慳囊來我棲霞治齋結眾豈不超出龐老一頭地哉雖然若是且道古今相去多少鳥帶香從花裏出龍含雨向洞中歸下座。</p>
<p>照壁山軌度法主設齋師上堂風和遍界日麗長天山色展半滿之科水聲談空有之教你諸人還領會得麼若領會得始知琅函光吐三千界玉軸香生百億春如領會不得問取軌度和尚去便下座。</p>
<p>傅太夫人為先慈董氏忌日飯僧請上堂問昔日瞿曇升忉利天為母說法未審瞿曇之母成佛也未師云問取拄杖子進云光目女詣地獄門為母說法未審光目之母成佛也未師云問取拄杖子進云即今傅太夫人為母忌辰請和尚上堂說法未審太夫人之母成佛也未師云問取拄杖子進云且道今昔相去多少師云字經三寫烏焉成馬進云報恩一句請師不吝師云將此深心奉塵剎是則名為報母恩鎮遠僧淳澤問和尚朝朝說法夜夜小參且道一真法界在甚麼處師云鎮遠到此七站僧擬議師打云路程也記不得問如何是有漏因師云去年殿破進云如何是無漏果師云今歲修完進云有漏無漏蒙師指即今傅太夫人先慈靈魂在甚麼處師豎拄杖云見麼問明明現於目前因甚不睹其色師云襄陽橋是九洞進云歷歷彰於耳底因甚不聞其聲師云文昌閣是三層進云和尚信手拈來固是親切教學人向那裏領會師云要過便過要升便升進云恁麼則傅太夫人先慈即此證彼去也師云但從穩處行斷斷不失足乃云金鶯也解饒長舌飛向柳陰啼未歇石女風前側耳聽聲聲說破無生滅你諸人還聞麼若也聞得始知生死關頭依妄而立來去路徑無奈而名正恁麼時如何是傅太夫人先慈董氏迥然獨步一句彈指圓成八萬門剎那滅卻三祗業卓拄杖下座。</p>
<p>高鵬舉率眾檀信設齋請開示上堂問龐公有云十方同聚會個個學無為此是選佛場心空及第歸學人有所未解請和尚一一註腳師云不辭向汝道進云如何是十方同聚會師云大家共集東山頂進云如何是個個學無為師云七尺單前豎脊梁進云如何是此是選佛場師云人非人等皆成佛進云如何是心空及第歸師卓杖云莫負今朝共舉揚進云如此則眾信未設齋前齋<span class='corr'>已</span>受竟和尚未說法時法<span class='corr'>已</span>聞周師云知音不必重拈出問如何是無孔笛師云吹出哩囉句驚惺夢中人進云如何是無絃琴師云彈來不落宮商調惟有知音唱和高進云如何是無底船師云渡盡聖凡載餘風月進云如何是無根樹師云枝枝撐白月葉葉鎖寒雲進云如何是無陰陽地師云物物普擎步步踏著進云如何是無底缽師云隆龍歸正覺貯水潤青蓮進云如何是無鬚鎖師云把斷十方界妖狐難遁逃進云如何是無底籃師云不惟攜錦鯉還教盛活蛇進云如何是無星秤師云等閒提在手輕重怎瞞伊進云如何是無縫塔師云收盡黃金鎖子骨任他佛眼也難窺問諸檀登山營齋和尚揮麈說法如何是利人意旨師云老鴉關從北去進云利人如是利<span class='corr'>己</span>又作麼生師云油榨關向南行進云如此則一粒粟中藏世界半升鐺內煮山川師云呂翁曾道過不煩汝再拈問有佛處不可住向甚麼處住師以拄杖打圓相進云無佛處急走過又且如何師亦以拄杖打圓相進云走住不立向甚麼處安身立命師復以拄杖打圓相進云恁麼則酒肆淫房隨撒手從教何處不風光師云且緩緩問學人出家二十餘年參禪無禪學道無道生死作麼生了師云無參無學處是名閒道人還有什麼生死僧擬議師便打問昨朝陞座薦亡今日上堂開導還是昨日的是今日的是師云雲飛天不動風過樹多聲乃云昨日椎鐘薦慈今朝撾鼓開導雨棒回潤焦枯雷喝疏通玄要露拄撫掌高歌燈籠破顏微笑但能直下承當便是西來大道卓拄杖下座。</p>
<p>糧憲傅大檀越追嚴營齋請上堂問傅府追嚴請和尚說法且置如何是先大人忌辰<span class='corr'>已</span>前的事師云柳陰深處黃鸝囀進云如何是忌辰<span class='corr'>已</span>後的事師云梅雨霏時山舍涼進云然雖若是即今先大人還是生兜率天還是生極樂國師云何方不現本來身問君恩親恩何恩為重師云湛湛波光千頃碧進云天德地德何德為大師云重重山色一般青進云和尚如斯指示還有為人處也無師云明明<span class='corr'>已</span>道破不必更思尋問釋迦與孔子鼻孔是同是別師云兩耀長明光大塊進云恁麼則皇天無二道聖人無兩心也師云水山相共吐長春問一子出家九族生天因甚地藏之母入於地獄師云嘛呢叭[口*彌]吽進云畢竟作麼生得出師云嘛呢叭[口*彌]吽問生亦無生滅亦無滅生滅既無即今傅先大人一靈真性在甚麼處師云主山前案山後進云恁麼則歷歷明明不覆藏師云逢人不得錯舉乃云父母非我親誰是最親者諸佛非我道誰是最道者召大眾云也甚奇怪適纔山僧舉則古人公案引得龜毛拂子向前正色厲聲曰這是甚麼所在說父說母說佛說道語猶未<span class='corr'>已</span>不覺兔角拄杖出班瞋目責之曰這是甚麼所在不容說父母不容說佛道兩爭不<span class='corr'>已</span>忽然無位真人出來緩緩道之曰你二人不必爭論曾聞即此是離此是又云恁麼也得不恁麼也得時龜毛拂子與兔角拄杖聞如是說各自默默隱去復召大眾云諸昆仲山僧如斯漏逗你諸人還委悉麼若能委悉始知傅先大人即生死而證解脫即煩惱以悟菩提到此則君恩親恩其報天德地德同酬脫或未能更聽一偈劬勞一本如山重德澤兩間似海深個裏若明恩自報更於何處覓疏親下座。</p>
<p>閫臺杜檀越設齋請上堂問閫臺現宰官身說法濟民無有窮<span class='corr'>已</span>因甚和尚口喃喃地師云借他落花天吹我無孔笛乃云今日乃閫臺杜大檀越來山飯僧之期強山僧吹無孔笛賞太平時然而無孔笛子五音齊之不能六律並之不得有時橫吹月下塵勞夢惺於片時有時三弄風前曠劫春回於頃刻雖然秪是不容別者知惟許知音識拈拄杖召大眾云正當香雲繞座之時花雨凌空之際還有知音者麼若有不負杜大檀越傾信心而事佛捐俸祿以飯僧如無不免山僧自和去也卓拄杖一下云此曲秪因天上有人問能得幾回聞下座。</p>
<p>撫軍闔衙官眷營齋請上堂問如何是西來大意師云禪堂梯子十七步進云恁麼則夜靜家家月春回處處花師云山城燈火幾千重問未登座時佛法在甚麼處師云玉帝閣前花綽綽進云<span class='corr'>已</span>登座時又在那裏師云捨身巖下樹叢叢僧作禮師云會麼僧擬議師云當機不領會辜負一簾春問寶藏重重鎖無匙怎得開師云是星皆拱北進云謝師不吝師云無山不帶雲問日日陞堂時時說法未審法從何轉師云黔靈山七高八低進云秪如新殿未修舊址未關和尚向何處下腳師云南明水左曲右灣問如何是諸佛世界師云野色彌東嶺人煙多北城進云如何是眾生世界師云入京朝帝主定是出南門問古德云如人上樹口銜樹枝手不攀枝腳不踏樹樹下有人請問佛法還道得也未師云襄陽橋下水偏綠進云可謂不涉唇齒最親切師云鐘鼓樓前貨更多進云雖然一枝無孔笛吹出清音更有誰師云將謂無人識誰知有子期問如何是佛師云頂上旋螺青鬱鬱進云如何是祖師云手中拄杖赤條條進云如何是超佛越祖的句師云待汝超越來即向汝道僧擬議師連打兩棒問趙州狗子性頻年究有無秪因放不下策杖奔雲途如何是雲途中事師云腳跟下好與三十棒進云如何是到家意旨師云亦好與三十棒僧作禮師云狗子佛性即今在甚麼處僧豎指師云總好與三十棒乃云棲霞危嶺峙城東竹樹高撐慧日紅睡起登樓頻眺望人家恍在畫圖中綠水穿橋兮盡露僧繇旨趣白雲環岸兮全彰摩詰風光逴得便行頭頭即第一義天提得便走處處皆真三昧海所以道作是觀者名為正觀若他觀者名為邪觀又何須重重問來一一答去還委悉麼若能委悉則諸檀齋嚫受之無愧自<span class='corr'>己</span>家珍撒出何妨脫或不然尋春應到雪深處翫景須登最上巔顧視左右下座。</p>
<p>伍文權居士設齋請上堂問如何是過去心不可得師云昨朝旭日融融進云如何是現在心不可得師云今日和風拂拂進云如何是未來心不可得師云來朝慕府大齋諸山齊赴進云三心既不可得即今問答的是那一心師打云是那一心乃云春三月<span class='corr'>已</span>前百卉萌芽群花含秀春三月<span class='corr'>已</span>後農忙白晝犢臥柳陰正當春三月林園現色身三昧鳥鵲轉根本法輪萬象森羅展個裏之生機十虛三際布劫前之光彩驀豎拄杖云且道是春三月<span class='corr'>已</span>前的春三月<span class='corr'>已</span>後的正當春三月的這裏分析得出始知過去心不可得現在心不可得未來心不可得卓拄杖下座。</p>
<p>法雲庵若虛上座率諸禪眾設齋請上堂問金鐘玉板挂棲霞一曲無生唱最佳哩哩囉囉囉哩哩不知清韻落誰家師云好音在耳人皆識進云如此則不落宮商角徵羽師云唱和風前也不妨都管問豎指拈拳誰領會痛棒爇喝我亦疑今日數般俱不用親切一句請師提師云杲日當空現清風匝地來進云恁麼則應作如是觀師云切忌遭他換兩眸問毛吞巨海芥納須彌是事的否師云一片西風凋萬木半輪明月印千江進云今日方知只這是從前枉用許多功師云欲獲驪珠握須教大海乾問山花開處玄機露夜月圓時性體輝個裏原來無罣礙包含天地任施為正恁麼時和尚如何利人師便打進云如此則山川皆錦繡草木盡文章師又打乃云棒頭領旨喚甕作鐘喝下承當指鹿為馬說心說性通身泥水舉古舉今遍地荊棘所以道關門打睡接上上機顧鑑頻呻曲為中下正恁麼時如何是不落蹊徑一句卓杖云凡聖從來不二家挺身擔荷總無他生前面目青山月個裏風光上苑花舉足低頭皆活計拈香撥火即生涯雖然處處無遮覆一涉思量事若麻下座。</p>
<p>新舊二城眾檀信設齋師傅沙彌戒上堂活潑潑的何等好無端自把繩索加直饒縛得如山穩正眼觀求亦是邪豎起如意云且道是邪是正於此分析得出始知舉足低頭全彰戒式揚眉吐氣悉放戒光說甚麼息惡說甚麼行慈到恁般田地脫灑花街不礙逍遙柳巷何妨還委悉麼大悟不拘小節上香象豈遊兔徑中復舉昔有二比丘山中結庵同修梵行一日一比丘下山行乞一比丘在庵中禪定或坐睡因而睡著為一樵女偷犯淨戒乃內心不悅同庵僧歸且說上事行乞比丘大怒提棒欲打樵女樵女驚走失足墜巖而死時二比丘共語曰我二人一人無心氾淫一人無心犯殺共往優波離尊者處懺悔尊者以小乘結罪此二比丘久修大乘之人轉生疑怖復往維摩居士處說罪維摩曰此罪性不在內不在外不在中間在甚麼處時二比丘當下大悟復豎如意召大眾云且道二比丘未見維摩之前與見維摩之後相去多少眾無對師復云未見維摩山捧月維摩見後月橫山欲知持犯無多子伸手原在縮手間。</p>
<p>廣東街眾信設齋師傅比丘戒上堂問九十春光過目前三根椽下日勤參好機盡是鶯啼破放去收來任往還且置秪如未受戒<span class='corr'>已</span>前是甚麼人變淨為穢師云藕穿陸地為荷葉進云<span class='corr'>已</span>受戒後轉穢為淨又是阿誰師云筍過東家作竹林進云受與未受還許兩處看取也無師云雲擁千花座香清百寶臺乃云榴花乍吐庭前梅雨初霏簾外法堂鐘鼓輕敲請說大比丘戒豎起如意云會麼於此會得便會清淨比丘不上天堂破戒比丘不入地獄到這裏則咳唾掉臂法法具足拈香撥火事事圓成說甚麼十三重難十六輕遮僧燦祖空其罪性不過知冰是水高沙彌衣缽不受無非識火即燈是故眾生起無邊惑業諸佛制無邊戒法惑業既消戒法安用復豎如意云且道是惑業是戒法這裏煤墨得出堪與僧燦祖同日而語高沙彌攜手偕行如其不爾坐臥經行須體究動靜忙閒應好持持到雙忘罪福處肉案酒樓悉戒基。</p>
<p>圓菩薩大戒上堂有世界以音聲為佛事有世界以香飯為佛事有世界以莊嚴為佛事有世界以光明為佛事棲霞這裏以圓戒為佛事然而戒之一字乃成佛之大本證果之總要是故三世能仁以之示涅槃妙心歷代開士以之傳正法眼藏今日山僧以之為諸人圓心地戒法雖然若是且道音聲香飯莊嚴光明四種佛事與山僧圓戒佛事是同是別若緇素得出不獨諸人心地戒法當下頓圓則胎卵濕化鱗甲羽毛山花水石雲林煙島以至一切種種無不頓圓心地戒也還委悉麼佛境雖多不遠求大都秪在一毛頭道圓覺性般般具妙契真空法法週無影林間拴野馬不萌枝上鎖狂猴如能這裏承當去心地戒光隨放收。</p>
<p>四月八日撫軍慕大檀越營齋請浴佛上堂師拈匙灌沐畢揮拂子云清和初夏正茲時燕語簷前鶯繞堤都憲傾心營妙供請澆香水浴牟尼召大眾云諸昆仲紅塵中迷卻多少人不能優游清虛境內清虛境內醉卻多少人不能瀟灑紅塵中惟根器超邁意致殊特紅塵清虛融成一片人情道意渾合　處雖心留宗教處仕途而不礙身著錦袍遊覺海以何妨若我都憲慕大檀越股肱王室墻塹法門凡值勝因靡不結集可謂示現宰官身弘通佛祖道適薰風南來之際金仙降蹟之時捐俸來山治齋結眾不減張相國之於兜率白侍郎之於鳥窠然雖若是且道這段殊勝因緣還是從父母未生前而發耶<span class='corr'>已</span>生後而發耶倘若會得不獨會都憲慕大檀越著錦袍而遊覺海處仕途而扶宗教便會世尊未離兜率<span class='corr'>已</span>降皇宮未出母胎度人<span class='corr'>已</span>畢其或未然不免以香水海為硯須彌峰作筆向碧空中聊書半偈為我都憲慕大檀越塞責去也佛誕欣逢夏正初不期都憲治伊蒲東山無可酬嘉德半偈憑將空裏書以拄杖向空中作書勢下座。</p>
<p>解制上堂正月十五結制溪邊雪解隴上梅芳四月十五解制山前麥熟田裏秧青可謂韶華易邁石火難留然雖若是未審諸人生死境界迷悟關頭還曾坐斷也未如是不惟不辜九旬白足三月調心領痛棒於機前受熱喝於座下亦且不負中丞護念群宰傾心捐俸祿於個中忘名分於是內到此何妨統無邊剎境為一微塵無一塵不是大圓覺海融十世古今作個念頭無一念不是自恣時節說甚麼集龍象於禪室散雲水於天涯任他春去夏來日生月落何干於我哉脫或未能饒你橫擔拄杖緊峭草鞋踏遍十虛遊周三際尚未能休歇在珍重。</p>
<p>復住鎮西忠義堂海晴蔡居士率眾檀信營齋請上堂問去年此日說法會城東嶺今年此日說法鎮西聖祠去年今歲且置如何是陽春遍布的消息師云鳥聲歷歷啼枝上花影重重鋪徑邊進云未審利生一句作麼生道師云昨宵膏雨凌空布今日和風匝地來進云如此則個個承恩去也師云賴汝證明乃云老僧一冬住鎮西無禪可說無道可傳惟掩兩扇禪扉向一爐松火隨情卓爾任性陶然不期律回太簇運轉洪鈞是我闔境衿庶強老僧陞華王座播直指風要令人人破妄顯真個個即此證彼老僧欲舉教乘為之發明猶是三世能仁葛藤欲動棒喝為之點破又是歷代開士窩臼不免舒一片鶴雲將要津把斷放半輪梅月把雪浪絞乾直教奇花瑞草吐本有之風光槁竹枯松回不無之春色敢問大眾一冬<span class='corr'>已</span>來何其密不通風今日人天眾前因甚這般漏逗良久云劍為不平離寶匣藥因救病出金瓶下座。</p>
<p>戊辰臘月初一日糧憲傅太夫人設齋師傅沙彌戒上堂瑞木斜飛臘月一四海水雲齊聚集請演毘尼上法堂陣陣梅花香撲鼻豎拂子召大眾云諸昆仲還知此香來處麼若知來處則傳戒而無戒可傅受戒而無戒可受所以道佛說一切法為度一切心我無一切心何用一切法復豎拂子云且道是心耶法耶倘若會得始知無傳之傳是名真傳無受之受是名真受到這裏不惟不負老僧登壇饒舌亦且不負夫人信心設齋脫或未能抖擻精神休負墮初級重樓應好登。</p>
<p>初五日準提庵湛理庵主設齋師說比丘戒上堂欲識佛性義當觀時節因緣今日乃諸人求受具足大戒之時節也檢點將來你諸人眼能觀色相耳能聽音聲鼻能識香臭舌能知酸甜身能知冷暖意能解分別以至一切等處無不具足烏用山僧集眾陞堂分條析相而謂之具足戒耶不見永嘉云一地具足一切地一法遍含一切法一月普現一切水一切水月一月攝顧左右云山僧如斯告報眾中莫有領會者麼如無不免落草盤桓應斯時節去也遂說戒畢下座。</p>
<p>臘八日藩憲柯夫人設齋眾請圓菩薩大戒上堂師以拂子向空點一點云大眾見麼這一點星象最是圓明最是靈活放之則光耀十虛卷之則澄清萬有故我大覺世尊於正覺山前一覷覷著特地心花開放道種圓明便云一切眾生具有如來智慧德相但以妄想執著而不證得故有四十九年說三百餘會談末後拈花示眾付偈傳衣遞代相續一至於今皆由這一點星象之所印也然而這一點星象不大不小非明非暗諸佛分上不增眾生分上不減故曰心佛眾生三無差別然雖若是未審從甚處出現若知出處便會世尊悟處會得世尊悟處則諸人菩薩大戒不圓<span class='corr'>已</span>圓心地法門不證<span class='corr'>已</span>證還委悉麼復以拂子向空點一點下座。</p>
<p>盂蘭會黑神廟法姪靜止大師為師西竺和尚除禪請上堂問事死如事生事亡如事存孝之至也未審孝滿後作麼生行履師云孤峰頂上吟風嘯月十字街頭弄柳拈花進云如此則頭頭脫灑處處縱橫師云也須到恁麼地始得進云一拳打倒棲霞嶺一腳踏翻芳杜洲師云驚群須是英靈漢敵勝還他獅子兒問西風侵梵宇寒露點幽林本自無來去如何說死生師云淨法界身無出沒悲願不忘示去來進云正與麼時則西竺和尚在何處安身立命師云不離當處常湛然問庭前明月照簾外木犀開剛然隻履去三週又到來靜止大師攄誠懇請未審和尚以何法禪服師云頻撾塗毒鼓均灑甘露漿進云正與麼時西和尚一靈真性脫灑何處師云鳳皇嶺橫眠倒臥牛渡口闊論弘談進云如此則山橫清淨身溪出廣長舌非虛語也師云卻被汝道著問過去未來即不問如何是現在的事師云人天普集登華座棒喝弘開薦覺靈進云即今西和尚還來否師云芳杜洲邊常集鷺南明水上每行舟問四大分張時主人公歸於何處師豎杖云見麼進云與麼則不生滅也師云汝見阿誰生滅來乃云桐葉斜飛飄野砌蘆花半吐照深秋道人睡起渾無事倒駕鐵船水面遊隨情繫纜兮聽霞鶩以齊飛任性推蓬兮觀水天而一色陶陶自得落落何拘不期我靜止大師悲生風木會結盂蘭投赤幅以攄誠爇枯煙而稽首敦請老僧為西竺和尚除禫說法是以撾塗毒鼓震開兩岸白雲灑甘露漿浸破一帆明月引得寒鷗合十白鷺和南漁火紅沙磧之中鐵笛響滄浪之上然雖若是未審諸人還同見聞也無若同見聞不獨西竺和尚獲無生忍證涅槃樂則此方他界久逝新亡並及人人三世父母歷劫親煙齊上老僧鐵船高登菩提彼岸顧左右云普濟含識則且置如何是西竺和尚獨脫一句擊案云卓矣頓超無相國端然正入妙蓮心復舉僧問曹山靈衣不挂時如何山曰曹山今日孝滿僧云孝滿後如何山云曹山愛顛酒師云你諸人還知曹山落處麼若知落處則知靜止大師劈舊案於劫前唱新詞於此日曠懷鬧市闊步紅塵倘或未能聽取頌出孝滿堂前不挂衣通身輕快許誰知閒來無事長街上一步一聲風月詞下座。</p>
<p>廣生韓檀越請諸經到山師上堂舉拂子云見麼此是釋迦老子四十九年三百餘會吐露的一大藏教天龍鬼神人與非人莫不頂戴奉行誰知落在我祖師門下被人喚作拴<span class='corr'>束</span>牛馬的陳爛葛藤老僧今日將佛也恁麼拴<span class='corr'>束</span>於中祖也恁麼拴<span class='corr'>束</span>於中聖也恁麼拴<span class='corr'>束</span>於中凡也恁麼拴<span class='corr'>束</span>於中乃至僧俗男女老少貴賤賢愚山河國土動植飛潛舟車屋宅瓶盤釵釧一切種種無不恁麼拴<span class='corr'>束</span>於中秪有一物恁麼拴<span class='corr'>束</span>不得因甚麼拴<span class='corr'>束</span>不得不見道有一物明歷歷黑漆漆上拄天下拄地常在動用中動用中收他不得你諸人作麼生會倘若會得不惟會釋迦老人四十九年說三百餘會談的消息便會我祖師門下恁麼貶叱的道理如其不會老僧不免念一道真言而為守護南無佛陀耶南無達摩耶南無僧伽耶唵悉帝護嚕嚕悉都嚕只利波吉利婆悉答哩布嚕哩莎[口*縳]訶下座。</p>
<p>韓檀越供法衣請上堂風和日麗早春天花柳芬芳繞法筵信手焚香窗下坐檀那天外送金襴遂舉衣示眾云諸昆仲還見麼劫前春色縷縷敷陳教外真風絲絲顯露羅紋結角處摩醯三眼窺覷不能線路通關處大悲千手摸索不著然雖若是且道廣生韓檀越從甚處得來若知來處便知佛佛授手惟授此也祖祖相傳惟傳此也說甚麼持歸雞足山鈍置大庚嶺敢問大眾金襴袈裟殊勝則且置如何是廣生韓檀越不可思議一句盡謂曇花覺地放誰知火宅也開敷下座。</p>
<p>臘八胡君選設齋請上堂問朔風生古渡瑞雪擁層峰殿閣增輝即不問如來成道意如何師云冰解無非水進云與麼則人人腳跟點地個個鼻孔遼天師云梅開總是春問匝地六花呈色相一枝梅蕊洩先天世尊睹星悟道二祖斷臂傳衣且道是同是別師云一個鼻頭兩孔出氣進云如此則古今無二道聖凡無兩心師云惟有鍾子期能識伯牙調乃云萬乘尊榮都不戀無端冷坐雪山間雖然夜半睹星悟及至天明也一般召大眾云如何是一般的意旨時嵩敝法姪在傍云吸露千般草吟風一樣松師云如是則智慧德相不別妄想執著妄想執著無殊智慧德相所以道三十年前見山不是山見水不是水三十年後見山仍是山見水仍是水復召大眾云如何是釋迦老人契證平常一句風竹滿林彈月冷雪梅一徑鎖雲寒卓拄杖下座。</p>
<p>康熙癸酉年四月受鎮臺魯脈蘭護法暨中營副府王左營副府雲如劉右營副府王三護法請師復住安籠吉祥庵值大殿落成上堂問世尊指地宜建梵剎帝釋插草建剎已竟帝釋插草即不問世尊指地意若何師云梅花開雪裏進云與麼則行住坐臥無非佛事喜怒哀樂總是道場師云楊柳舞春間進云正所謂自從舞得三臺後拍拍原來總是歌師云知音不必頻頻舉乃云昔日之來落寞廊楹迷草色今日之來巍峨殿閣吐珠光六窗炯炯洞一色虛明萬瓦鱗鱗絕三種滲漏是我鎮臺蘭公並副府諸公不忘靈山記莂示現佛國金湯俸祿同捐勝因共結且又鵲印龍旗依無雙之覺地錦袍玉帶衛不二之法門延頭陀拈座上花枝集衲子轉個中語句鼓鐘震處滿院殘煙散去棒喝弘時一鉤新月懸來正恁麼時新舊即且置住院一句作麼生道無米飯供龍象眾沒絃琴操水山音。</p>
<p>佛誕惺念尼禪人率眾請傳戒上堂今日乃如來降生之期諸人乞戒之際是以慶雲匝地花雨一天鐘鼓出翠微之中衣缽傳寶座之上致令金鶯奏管玉浪騰江然雖若是你諸人還同見聞也未如是則如來未出摩耶胎生<span class='corr'>已</span>度竟山僧未登曲彔木戒<span class='corr'>已</span>傳周又何須灌沐香水講演毘尼脫或不能未免沉水一爐祝聖誕袈裟次第授諸人傳戒畢下座。</p>
<p>佛成道日眾戒子請上堂問朔風凜凜過園林瑞木紛紛點碧岑剎土香飄於此日雪山公案又重新剎土香飄即不問重新公案事如何師云法筵龍象繞進云如來睹星成道和尚陞堂說法還是慶賀耶利生耶師云一點水墨兩處成龍問世尊成道開眼說夢和尚利生平地興波且道世尊與和尚相去多少師云龍吐腹中珠池吞天上月進云如此則昔日今朝無二無別師云梅香清滿院雪色映層峰乃云不住皇宮內棲遲雪嶺頭明星午夜現黑霧一天收拈拄杖召大眾云還知釋迦老人悟處麼六年冷坐無人識三嘆奇哉秪自知卓拄杖下座。</p>
<p>佛誕溪舌禪人率眾戒子請上堂年來佛法懶弘宣高臥東山鎮日閒昨夜登峰舒一嘯驚他星斗落人間引得維那同眾職事入方丈白云明晨釋迦如來降誕請和尚登座為眾說法山僧一夜思量欲說攢花簇錦串玉聯珠人所說不到的一篇法語想起未離兜率<span class='corr'>已</span>降皇宮未出母胎度人<span class='corr'>已</span>畢是歷代祖師評論了又評論的想起雲門道我當時若見一棒打殺與狗子喫貴圖天下太平亦是諸方長老批判了又批判的左也打點不出又也安排不就弗覺枕上月殘雞報曉堂中磬響日初紅起來盥漱焚香披衣禮佛大眾人事一週逗到此時梵鐘震竹徑松亭香靄飛瓊樓丹閣一眾都來座下聽山僧說法儘力抖擻枯腸何嘗有得半字顧左右云且作麼生得個應時及節的句塞責諸人良久云好好幸有一柄龜毛拂子在不免令他出廣長舌為眾說些新佛法以助然眉之急如何是新佛法拈拂子擊案一下云聞麼若也聞得則佛誕不慶<span class='corr'>已</span>慶佛法不說<span class='corr'>已</span>說還委悉麼眾無語師云巴歌唱處人皆和琴韻彈時我獨知又擊一下便下座。</p>
<p>師誕日上堂晦跡東皋渾忘花甲一味曠懷松石舒嘯雲泉不羨成仙成佛虛名惟作應馬應牛活計竟不知東海增瀾南山聳翠豈期紳衿長者記起三生石上事耆老仁人展開一片劫前心造古錦含春之幛撰鏗金戛玉之文抱琴踏翠而來攜鶴穿雲而至為老僧慶以六旬祝其五福兼請陞堂說法乘時利生其奈老僧頑如硜石拙若朽株無半字之可談何眾生之可利只好將不來相而來不住相而住的以塞來命拈拄杖云秪這個非延非促不減不增與嘯風石虎齊年吼月泥牛其壽倘若會得方知此個壽量能為萬象主不逐四時凋還委悉麼若欲空其壽者相直須透過這重關復拈拄杖下座。</p>
</div>
<div class='div-w'><p class="pre">　　　<span class='note-inline'>(本山嗣法門人真解捐刻<br/>　　本師和尚語錄第四卷附藏流通伏願生生證涅<br/>　　　槃妙心世世弘正法眼藏<br/>　　　康熙戊寅歲季夏月吉旦<br/>　　　　　　　　　板藏嘉禾楞嚴經坊)</span></p>
</div>
<p class='juan'>東山梅溪度禪師語錄卷第四終</p>
</div><!-- end of div[@id='body'] -->
</body></html>