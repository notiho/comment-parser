<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玉泉蓮月正禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu3' />
<p class='juan'>玉泉蓮月正禪師語錄卷第二</p><p class="byline">門人性同錄</p>
<div class='div-other'><a id='mulu4' />
<p class='h1'>小參一</p><p>玉泉入院小參師云做工夫只在一機一境上究取自有得力處若是要求多知多解卻不得倒斷反耽閣日子但看水潦隨馬祖入山採藤被馬祖當胸蹋倒起來呵呵大笑云百千法門無量妙義只在一毫頭上識得根源去也豈不直捷豈不省力又湛堂準策進大慧云杲侍者教你小參普說你也說得教你拈古頌古你也作得只有一事未在你進方丈時有禪出方丈去便無禪也此豈不是智識聰明未曾大死一回後參勤巴子方得徹頭眾兄弟在者裏同辦肯心日用尋常忙閒動靜運用施為悉加照顧無處不是佛法也若稍不綿密即被人換卻眼睛。</p>
<p>示眾江西黃龍南因禾山普參普善經論兩川號為義虎問黃龍南曰阿難問迦葉世尊傳金襴外更傳何物因緣意旨如何南曰上人出蜀曾到玉泉否普曰曾到南又問曾挂搭否曰一夕便發南曰智者道場關王打供結緣住幾時何妨普良久再理前問南俛首普趨出大驚曰兩川義虎不消此老一唾師曰普雖行腳未具行腳眼雖到玉泉一夕便發不知智者道場正是他放身命處奈何當時玉泉無人致令普蹉過了也及到黃龍壁立萬仞便不能去雖然如是普還是識好惡的終不敢辜負黃龍汝等諸人現住智者道場試將此則公案檢點看黃龍還荅他話不荅他話若道不荅他話空逞驢唇馬觜作麼若道荅他話語意參差若檢點得出一任橫行天下若檢點不出智者道場灼然住幾時何妨。</p>
<p>除夜小參舉德山小參不荅話問話者三十棒師云德山行令雖嚴棒頭落處未免偏枯玉泉今夜要荅話問話者不問話者總與三十棒為甚如此山僧拄杖子從來不敢辜負一人何況三十日到來不打更待何時復舉石門因僧問<span class='corr'>年</span>窮歲盡時如何門云東村王老夜燒錢師云石門荅話應時應節固是好手但衲僧家說他張王李姓作甚麼如有問山僧<span class='corr'>年</span>窮歲盡時如何只向他道爆竹堂前催喫茶雖不是奇言妙句亦是<span class='corr'>年</span>窮歲盡與人同樂底家風且要諸人箇箇溼觜免教乾爆爆地大眾還知玉泉荅話意麼今宵舉盞非常禮佛祖相將一口吞喝一喝。</p>
<p>小參師云師資緣契啐啄同時子啐母啄啄與啐不先不後是為同時南院上堂示眾云諸方只具啐啄同時眼不具啐啄同時用時有僧問如何是啐啄同時用院云作家不啐啄啐啄同時失僧云猶是學人問處院云如何是你問處僧云失院拈棒便打僧不契後到雲門會下與二僧話及此事一僧云當時南院棒折那其僧忽省悟便歸南院院已遷化時風穴為維那一見便問你是問先師啐啄同時話底僧麼云是穴云你當時如何僧云我當時如在燈影裏行穴云汝會也玉泉璉云啐啄同時是親切處因甚麼道失若於此會得堪報不報之恩師云還知失處麼山僧今日與南院翻案去也若具啐啄同時眼便是啐啄同時用也勘得破僧在雲門省悟處也勘得破風穴云汝會也也勘得破玉泉璉云堪報不報之恩也勘得破何故啐啄時開啐啄眼諸方用處自分明郢城發仁樊居士生日請小參師云車聲馬聲皆唱無生之曲樹色華色全開不二之門頭頭本地風光法法本來面目何須拈椎豎拂搖唇鼓舌方謂之舉揚正法不見淨名居士在毘耶城裏杜口談不二法門樊公初度於此郢城中請山僧說無生法忍且道杜口的是開口的是以拄杖劃一劃云有言不在舌無語聲如雷。</p>
<p>為當陽開先王邑侯對靈小參師云居宰官位用菩薩心宣化兩郡臨淄當陽適王事賢勞之際政欲撫民力贍軍需豈知熱鬧場中忽然著隻冷眼蹋翻者邊轉身那畔山僧昔與護法談論古今但未將者邊那畔一並舉出早請判斷相隔幾許今日還須分明說破以拂子畫圓相云者邊也在者裏那畔也在者裏東土西天三千剎海百億須彌總在者裏豎拂云王公于拂子頭上悟入不二法門現大人相便道者邊那畔同一行履做官作佛元無二人以拂子劃一劃云見麼艸露清同華露冷松煙淡共竹煙生。</p>
<p>為劉發清發淨二居士對靈小參師云生死同參究眼開全體真灼知生死幻各見本來人所以道生則決定生去則實不去既不去且發清發淨即今在什麼處豎拂云同條生又同條死一拂子頭同現身。</p>
<p>聞平陽弘覺忞和尚訃設供拈香云續龍池脈繼天童席帝王召對內殿陞座抒錦繡文章則王公敬畏立叢林標格則衲子欽承聲振湖海才冠古今豈知名場退步靜裏藏身雖然如是且道從前一段威光還可瞻仰也無以手指幀云生則決定生去則實不去既然不去正好供養插香云不但靈骨猶在情知我法叔老和尚肉猶暖在。</p>
<p>聞古南牧雲門和尚訃設供拈香云明州天童潤州鶴林吳越名剎皆豎法幢門庭孤峻聲譽益隆晚退古南高潔是守龍象參叩罕蒙接納及至末後猶然拄杖橫肩不顧人而去風波險阻未獲早聞訃音而今追慕難備舉揚記得昔<span class='corr'>年</span>送別印正語云滹沱生面福昌開豈知古南生面又是玉泉開以兩手舉起香云見麼插香云且道我法叔老和尚還來受供養也無眾無出師噓一聲云蒼天蒼天。</p>
</div>
<div class='div-other'><a id='mulu5' />
<p class='h1'>法語</p>
<div class='div-other'><a id='mulu6' />
<p class='h2'>示穎禪人</p><p>做頂天立地人行超佛越祖事元是另闢乾坤丹霄獨步若有絲毫見解未透未免觸途成滯便被語言名相籠罩卒無自由分真正濟上兒孫胸中抱不群之志尋常一動一靜如萬里一條鐵只要做到大徹頭處去然後向魔宮虎穴閒坐困眠蠍尾蛇頭顛拈倒弄建立先聖宗乘昭示後昆眼目或放或收或抬或搦如象王遊行如獅子返擲威光赫奕無敢近傍皆是從前得力處深也。</p>
</div>
<div class='div-other'><a id='mulu7' />
<p class='h2'>示允㓓知客</p><p>從苗辨地因語識人賓主相勘問答激昂逢緣話會遇境拈提談笑起倒皆照顧當頭一著事事不可瞞頇法法不容蹉過動靜嚴密家風整齊從上施設門庭皆是師資唱和方得法道流行千古既作佛祖兒孫身心性命皆所不惜操履日深走出人天眾前驗龍蛇擒虎兕自游刃有餘地也。</p>
</div>
<div class='div-other'><a id='mulu8' />
<p class='h2'>示瞿諳知庫</p><p>佛法世法初無兩般如盤走珠如珠走盤活活鱍鱍更不留礙鹽醬米茶出內有節粥飯湯果豐儉隨時如楊岐燈盞照耀古今威光赫奕公既同此職則同此才能同此心行同此眼目同此光明凡濟物資生之具深儲厚蓄時節因緣所當施設打開寶藏運出家珍取之不竭用之不窮與楊岐鬥勝不為分外又楊岐兒孫之最勝者也。</p>
</div>
<div class='div-other'><a id='mulu9' />
<p class='h2'>示敏旃禪人</p><p>少<span class='corr'>年</span>學道貴乎立志志既先立則諸凡外緣總不能奪多見英俊之士不遇善友激勵此志終不能發欲企聖哲體裁則心懷怯弱欲就庸鄙行徑則意負慚惶猶豫既久不覺荏苒一生自古至今甘受陸沉者無限若善決擇我此一身必如何可了出家事業可報佛祖國王父母師長深恩恁麼細思諦審自行腳參請以至悟道養道行道皆非卒然可辦豈得徐徐姑待他<span class='corr'>年</span>而後從容進步耶直須朝勤夕惕廢寢忘餐依明眼宗匠放下身心祁寒溽暑執勞運力負舂斷臂痛罵痛打受惡辣鉗鎚不敢稍生退屈要做到透頂透底兩眼大開然後已耳。</p>
</div>
<div class='div-other'><a id='mulu10' />
<p class='h2'>示匡禪人省親</p><p>匡禪人英<span class='corr'>年</span>依吾蜀樹彰和尚剃落已中些子毒氣境風吹到玉泉動靜語默略露圭角尚未與老僧大展作用老僧正欲痛加辣手敲骨取髓忽母病劇使人接歸雖在制中亦不相留即令歸家慰問只是老僧有一問若見母時為說何佛法令病得愈道道。</p>
</div>
<div class='div-other'><a id='mulu11' />
<p class='h2'>示雲監寺</p><p>衲子住叢林身心性命皆所不惜祁寒溽暑運力執勞總欲爭先但以輔弼法門為任餘不暇計也既以佛法為己躬下事則忙時閒時須在佛法上著眼朝夕提撕必要到徹頭處方敵得生死試看世諦與佛法相去多少若勘得透管教眼光爍破四天下。</p>
</div>
<div class='div-other'><a id='mulu12' />
<p class='h2'>示致中禪人</p><p>出家一事本為了生死既欲了生死須入叢林中親近知識汎愛親仁助發高尚之志不可暫隨流俗阿師談世諦事遇著辣手喫些鉗鎚自有痛快處正眼開時不受他人瞞頇卻能訶佛罵祖欺謾天下人去有如是骨力一切神通妙用皆莫測其為何如也。</p>
</div>
<div class='div-other'><a id='mulu13' />
<p class='h2'>示明宗馬居士</p><p>心淨則佛土淨是淨土在汝心中明矣淨土既在汝心中則華開時亦汝之心華開發見佛即見汝心華上佛悟無生則心華上佛本是無生之體如是則淨土殊勝功德總在汝一心顯現也勉之。</p>
</div>
<div class='div-other'><a id='mulu14' />
<p class='h2'>示明章李居士</p><p>東土是東土西方是西方心隔之也東土即西方西方即東土心通之也以東土人念西方之佛分明為東土人心中有西方之佛若悟得西方之佛在東土人心中是名真念佛人也。</p>
</div>
<div class='div-other'><a id='mulu15' />
<p class='h2'>示明忠王居士</p><p>安養國土固是眾生歸根之地但東土與西方相隔十萬億佛土之遙如何得到蓋彼佛有許生之願眾生有求生之願是汝心與佛心相契汝願與佛願相投全無一毫之隔則東土即西方可不疑也。</p>
</div></div>
<div class='div-other'><a id='mulu16' />
<p class='h1'>拈古</p>
<div class='div-orig'><p>舉黃檗示眾云汝等諸人盡是噇酒糟漢與麼何有今日還知大唐國裏無禪師麼時有僧云只如諸方匡徒領眾又作麼生檗云不道無禪只是無師。</p>
</div>
<div class='div-commentary'><p>師云黃檗只把酒糟與人噇若是玉泉待者僧云只如諸方匡徒領眾又作麼生便拈棒打云者漢你又來噇酒糟。</p>
</div>
<div class='div-orig'><p>舉睦州陞座云首座[妳-女+口]荅云在寺主[妳-女+口]荅云在維那[妳-女+口]荅云在州云三段不同今當第一向下文長付在來日。</p>
</div>
<div class='div-commentary'><p>師云睦州不耐多說反致文繁若是玉泉則不然首座[妳-女+口]在寺主[妳-女+口]在維那[妳-女+口]在便下座。</p>
</div>
<div class='div-orig'><p>舉大川和尚因江陵僧參川云幾時發江陵僧提起坐具川云謝子遠來僧便出川曰若不恁麼爭知眼目端的僧拊掌云苦殺人幾錯判諸方老宿川肯之僧舉似丹霞霞曰於大川即得於我者裏即不然僧云此間作麼生霞曰猶較大川三步僧禮拜霞曰錯判諸方老宿底甚多。</p>
</div>
<div class='div-commentary'><p>師云者僧也具行腳眼未免龍頭蛇尾若是玉泉待他道猶較大川三步但曰莫錯判諸方老宿不惟截斷丹霞舌頭亦且不辱行腳。</p>
</div>
<div class='div-orig'><p>舉內翰蘇東坡於東林總處得省抵荊南聞玉泉皓布褌機鋒不可觸欲抑之乃微服過訪皓問曰官人尊姓曰姓秤乃稱天下長老輕重皓便喝一喝云且稱山僧者一喝重多少蘇無對。</p>
</div>
<div class='div-commentary'><p>師云皓老被東坡一拶未免全身上鉤東坡雖姓秤斤兩尚未分明至今死了不得活山僧今日為東坡出氣去也待皓云者一喝重多少亦喝一喝云兩箇八兩原是一斤。</p>
</div>
<div class='div-orig'><p>舉臨濟半夏上黃檗問訊見檗看經云我將謂是箇人元來是箇數黑豆漢住數日乃辭去檗云汝破夏來不終夏去濟云某甲暫來禮拜和尚檗遂打趁令去濟行數里疑此事卻回終夏。</p>
</div>
<div class='div-commentary'><p>師云此話商量者多謂臨濟素有當仁不讓師之作者回翻不轉面皮來若據玉泉見處則不然黃檗行令固嚴臨濟善能提振家風誘掖後進要勾天下人同做白拈賊召大眾云還知他疑底事麼以拄杖一時打趁。</p>
</div>
<div class='div-orig'><p>舉南泉典座辦兩分食詣園中管顧園頭食時展缽次忽有念佛鳥鳴園頭敲缽一下又鳴又敲一下鳴既住頭問典座會麼座云不會又敲一下。</p>
</div>
<div class='div-commentary'><p>師云園頭遇境逢緣與鳥唱和爭奈典座不識鳥語玉泉若作典座待園頭問會麼即咄云可以人而不如鳥乎便踢倒缽念佛一聲而行豈不是園頭知音人耶。</p>
</div></div>
<div class='div-other'><a id='mulu17' />
<p class='h1'>偈</p>
<div class='div-other'><a id='mulu18' />
<p class='h2'>示貫如監院</p><p style="text-indent:0em" class="lg-abnormal"><div class='lg-row'>荷眾此身苦莫辭叢林眾務必先之龍天常住傾肝膽自有龍天推出時</div>
</p></div>
<div class='div-other'><a id='mulu19' />
<p class='h2'>示大省禪人</p><p style="text-indent:0em" class="lg-abnormal"><div class='lg-row'>參禪直以悟為期月冷三更也莫辭試看梅華骨力勝雪寒放出早春枝</div>
</p></div>
<div class='div-other'><a id='mulu20' />
<p class='h2'>示洞雲禪人</p><p style="text-indent:0em" class="lg-abnormal"><div class='lg-row'>出家道業問何如參是真參悟不虛悟徹根源非淺近及時進步莫徐徐</div>
</p></div>
<div class='div-other'><a id='mulu21' />
<p class='h2'>示雪幢禪人</p><p style="text-indent:0em" class="lg-abnormal"><div class='lg-row'>鐵漢參禪力最堅虎穴魔宮一直穿手疾眼親膽志大轉身堪與佛齊肩</div>
</p></div>
<div class='div-other'><a id='mulu22' />
<p class='h2'>示星槎禪人</p><p style="text-indent:0em" class="lg-abnormal"><div class='lg-row'>少<span class='corr'>年</span>學道力殊強還欲久依選佛場才賦一朝堪中選歸鞭馬上漫輕揚</div>
</p></div>
<div class='div-other'><a id='mulu23' />
<p class='h2'>示蓬雪禪人</p><p style="text-indent:0em" class="lg-abnormal"><div class='lg-row'>棹舞清風兩岸霜水雲撥轉汎三湘澄潭攪動蒼龍起一曲漁歌唱和長</div>
</p></div>
<div class='div-other'><a id='mulu24' />
<p class='h2'>示紫橋關主</p><p style="text-indent:0em" class="lg-abnormal"><div class='lg-row'>求佛坐禪念未灰磨磚作鏡不須猜打車即是打牛是一擊牢關八字開</div>
</p></div>
<div class='div-other'><a id='mulu25' />
<p class='h2'>示大用監院</p><p style="text-indent:0em" class="lg-abnormal"><div class='lg-row'>玉泉八載共開堂輔弼老僧節義長事易事難無變志法門體度自全張</div>
</p></div>
<div class='div-other'><a id='mulu26' />
<p class='h2'>示聞白禪人</p><p style="text-indent:0em" class="lg-abnormal"><div class='lg-row'>鳳凰山上鳳凰栖欲養凌雲兩翼齊直待風高方振作出頭天外覺天低</div>
</p></div>
<div class='div-other'><a id='mulu27' />
<p class='h2'>示香雪禪人</p><p style="text-indent:0em" class="lg-abnormal"><div class='lg-row'>真行真參真悟生常勤精進佛先成黃梅腰石負舂漢心眼明逾明鏡明</div>
</p></div>
<div class='div-other'><a id='mulu28' />
<p class='h2'>示法直歲</p><p style="text-indent:0em" class="lg-abnormal"><div class='lg-row'>行腳歸來志不同全身放下故山中古今法道元無二還輔祖庭振祖風</div>
</p></div>
<div class='div-other'><a id='mulu29' />
<p class='h2'>示惺知庫</p><p style="text-indent:0em" class="lg-abnormal"><div class='lg-row'>燈照<span class='corr'>己</span>躬薑辣人風高學道者相親雖然是箇家常事舊案拈來施設新</div>
</p></div>
<div class='div-other'><a id='mulu30' />
<p class='h2'>示靈樞禪人</p><p style="text-indent:0em" class="lg-abnormal"><div class='lg-row'>玉泉戒也玉泉禪萬斛珍珠聚一淵勘破水天心眼透天中更有一重天</div>
</p></div>
<div class='div-other'><a id='mulu31' />
<p class='h2'>示敏修新戒</p><p style="text-indent:0em" class="lg-abnormal"><div class='lg-row'>一期受戒與參禪一事成時兩事全禪律雖殊同著眼明珠衣裏舊來圓</div>
</p></div>
<div class='div-other'><a id='mulu32' />
<p class='h2'>示廓曙禪人</p><p style="text-indent:0em" class="lg-abnormal"><div class='lg-row'>己事親疏定一生漫將己事視為輕直須勇猛向前進遲早還期佛法行</div>
</p></div>
<div class='div-other'><a id='mulu33' />
<p class='h2'>示璽文禪人</p><p style="text-indent:0em" class="lg-abnormal"><div class='lg-row'>堅固道心行力長行門證入悟門強忽然自見本來佛運水搬柴處放光</div>
</p></div>
<div class='div-other'><a id='mulu34' />
<p class='h2'>示澄明禪人</p><p style="text-indent:0em" class="lg-abnormal"><div class='lg-row'>芒鞋入我玉泉門佛祖相將一口吞吞卻也須還吐卻大開兩眼定乾坤</div>
</p></div>
<div class='div-other'><a id='mulu35' />
<p class='h2'>示大宗禪人</p><p style="text-indent:0em" class="lg-abnormal"><div class='lg-row'>玉泉戒也玉泉禪龍得水還歸故淵一旦雲雷風浪起大搖海嶽震江天</div>
</p></div>
<div class='div-other'><a id='mulu36' />
<p class='h2'>示存文禪人</p><p style="text-indent:0em" class="lg-abnormal"><div class='lg-row'>動時則有靜時無一棒當頭何所拘不涉有無道一句將來可列祖師圖</div>
</p></div>
<div class='div-other'><a id='mulu37' />
<p class='h2'>示閑雲監院</p><p style="text-indent:0em" class="lg-abnormal"><div class='lg-row'>扶起鷲峰古剎竿精勤十載不求安人天百萬皆瞻仰北斗面南喜共看</div>
</p></div>
<div class='div-other'><a id='mulu38' />
<p class='h2'>示據一知事</p><p style="text-indent:0em" class="lg-abnormal"><div class='lg-row'>心力既然為眾施當真行事莫遲遲叢林大任全擔荷佛祖龍天不負伊</div>
</p></div>
<div class='div-other'><a id='mulu39' />
<p class='h2'>示雲在副寺</p><p style="text-indent:0em" class="lg-abnormal"><div class='lg-row'>默契龍天佛祖心勞勞心力久叢林長堅松柏傲霜節行力圓時智力深</div>
</p></div>
<div class='div-other'><a id='mulu40' />
<p class='h2'>示字瀾禪人</p><p style="text-indent:0em" class="lg-abnormal"><div class='lg-row'>笻竹一枝九頂來水雲遠撥到章臺楊岐栗棘能吞吐拾得一藍擔取回</div>
</p></div>
<div class='div-other'><a id='mulu41' />
<p class='h2'>示參機禪人</p><p style="text-indent:0em" class="lg-abnormal"><div class='lg-row'>十字街頭事事明廬陵米價作麼生價高漫向廬陵問到處可將米價評</div>
</p></div>
<div class='div-other'><a id='mulu42' />
<p class='h2'>示洞一禪人</p><p style="text-indent:0em" class="lg-abnormal"><div class='lg-row'>上流斷不溷常流一念回光不假修雪後晴天開雨眼五湖風月任君收</div>
</p></div>
<div class='div-other'><a id='mulu43' />
<p class='h2'>示雨谷知庫</p><p style="text-indent:0em" class="lg-abnormal"><div class='lg-row'>隨家豐儉輔叢林為眾勤須契眾心寮外莫辭兼重務法門功大行門深</div>
</p></div>
<div class='div-other'><a id='mulu44' />
<p class='h2'>示清影禪人托缽</p><p style="text-indent:0em" class="lg-abnormal"><div class='lg-row'>為眾忘身志更堅眾心同格格龍天飽人日日缽盂滿香積國今在目前</div>
</p></div>
<div class='div-other'><a id='mulu45' />
<p class='h2'>示謙行者</p><p style="text-indent:0em" class="lg-abnormal"><div class='lg-row'>幼住叢林有夙根幼時蚤立定乾坤不言不笑不驕慢法尊人尊<span class='corr'>己</span>亦尊</div>
</p></div>
<div class='div-other'><a id='mulu46' />
<p class='h2'>示長脈禪人</p><p style="text-indent:0em" class="lg-abnormal"><div class='lg-row'>青春來去逼人忙學道何如色力強三二十<span class='corr'>年</span>加策進少林五葉定聯芳</div>
</p></div>
<div class='div-other'><a id='mulu47' />
<p class='h2'>示春寰詹居士</p><p style="text-indent:0em" class="lg-abnormal"><div class='lg-row'>呼渠盡力不能呼名字無時相亦無名相全消還獨露鬍鬚赤是赤鬚鬍</div>
</p></div>
<div class='div-other'><a id='mulu48' />
<p class='h2'>示爾公王居士</p><p style="text-indent:0em" class="lg-abnormal"><div class='lg-row'>面目相呈十二<span class='corr'>年</span>而今鼻孔復遼天淺深今昔雖無異出氣應知卻勝前</div>
</p></div>
<div class='div-other'><a id='mulu49' />
<p class='h2'>示明性陳居士</p><p style="text-indent:0em" class="lg-abnormal"><div class='lg-row'>雖不出家不在家二途不涉不周遮恁麼平正真行履駕大白牛乘大車</div>
</p></div>
<div class='div-other'><a id='mulu50' />
<p class='h2'>示妙圓朱居士</p><p style="text-indent:0em" class="lg-abnormal"><div class='lg-row'>二諦不分大智人還從二諦悟來親面門觸著既無滯理事縱橫任轉身</div>
</p></div>
<div class='div-other'><a id='mulu51' />
<p class='h2'>示發道李居士</p><p style="text-indent:0em" class="lg-abnormal"><div class='lg-row'>學道不須深遠尋平常心是聖賢心隨緣處世無憎愛清冷家風越古今</div>
</p></div>
<div class='div-other'><a id='mulu52' />
<p class='h2'>示清因陳居士</p><p style="text-indent:0em" class="lg-abnormal"><div class='lg-row'>訓子齊家學佛堅人情佛法應機圓者邊那畔事平等世業成功道業全</div>
</p></div>
<div class='div-other'><a id='mulu53' />
<p class='h2'>示發誠徐居士持經</p><p style="text-indent:0em" class="lg-abnormal"><div class='lg-row'>自心般若自金剛幻化身中見法王悟得幻身非幻相四威儀放幻身光</div>
</p></div>
<div class='div-other'><a id='mulu54' />
<p class='h2'>示發曇馮居士</p><p style="text-indent:0em" class="lg-abnormal"><div class='lg-row'>學道直須叩己躬居家亦有箇家風蓮華不獨汙泥裏還欲常開在火中</div>
</p></div>
<div class='div-other'><a id='mulu55' />
<p class='h2'>示鄂渚海山馬居士</p><p style="text-indent:0em" class="lg-abnormal"><div class='lg-row'>有口昔<span class='corr'>年</span>尚未開拳頭驀豎語如雷離名離相忽然省不負玉泉得得來</div>
</p></div>
<div class='div-other'><a id='mulu56' />
<p class='h2'>復太史宋容菴先生次來韻</p><p style="text-indent:0em" class="lg-abnormal"><div class='lg-row'>試把驪珠拈一回驪龍靈氣養珠胎此珠輕重誰為定姓秤人今喜再來</div>
</p><p style="text-indent:0em" class="lg-abnormal"><div class='lg-row'>大秤玉泉挂一竿曾將議論逞詞壇今逢太史稱人物手未放時卻未酸</div>
</p></div>
<div class='div-other'><a id='mulu57' />
<p class='h2'>復節崖法弟來韻<span class='note-inline'>(時師在平陽)</span></p><p style="text-indent:0em" class="lg-abnormal"><div class='lg-row'>良晤不殊舊所聞清新句有孰同君歸來攜得平陽杖撥轉錦江五色雲</div>
</p></div>
<div class='div-other'><a id='mulu58' />
<p class='h2'>贈密岸禪宿</p><p style="text-indent:0em" class="lg-abnormal"><div class='lg-row'>律部威儀久範身道為己任德為鄰賓朋輻輳皆爐茗藤笠到來誼愈親</div>
</p></div>
<div class='div-other'><a id='mulu59' />
<p class='h2'>贈鼻源禪宿</p><p style="text-indent:0em" class="lg-abnormal"><div class='lg-row'>五十<span class='corr'>年</span>來戊己庚無生本體本無生無生體自無今古山秀水長世外榮</div>
</p></div>
<div class='div-other'><a id='mulu60' />
<p class='h2'>贈月恆禪宿</p><p style="text-indent:0em" class="lg-abnormal"><div class='lg-row'>松老枝疏影到庭蒼龍鱗即似龍形祁寒溽暑頻相易霜雪萬<span class='corr'>年</span>不改青</div>
</p></div>
<div class='div-other'><a id='mulu61' />
<p class='h2'>贈大峨萬<span class='corr'>年</span>寺洞初上座</p><p style="text-indent:0em" class="lg-abnormal"><div class='lg-row'>峨眉山水冠諸方小石如珠也放光惟有萬<span class='corr'>年</span>稱勝蹟一爐沉水祝君王</div>
</p></div>
<div class='div-other'><a id='mulu62' />
<p class='h2'>贈大峨伏虎寺可聞上座</p><p style="text-indent:0em" class="lg-abnormal"><div class='lg-row'>萬行同圓行力饒行能伏虎行方高二空莫道不驚客喚出林來即共哮</div>
</p></div>
<div class='div-other'><a id='mulu63' />
<p class='h2'>贈雲濟若愚上座</p><p style="text-indent:0em" class="lg-abnormal"><div class='lg-row'>法王法演最高峰錦繡雲鋪百萬重畢竟此雲何所濟相將致雨會從龍</div>
</p></div>
<div class='div-other'><a id='mulu64' />
<p class='h2'>贈廣福密印上座</p><p style="text-indent:0em" class="lg-abnormal"><div class='lg-row'>立身行道與師同今復恢張振祖風雙桂親傳來正脈克家子是賴弘通</div>
</p></div>
<div class='div-other'><a id='mulu65' />
<p class='h2'>贈鼇山時禪師</p><p style="text-indent:0em" class="lg-abnormal"><div class='lg-row'>法幢高豎白雲間舊是雪峰成道山正欲人人成此道還教透過祖師關</div>
</p></div>
<div class='div-other'><a id='mulu66' />
<p class='h2'>贈在邇禪師</p><p style="text-indent:0em" class="lg-abnormal"><div class='lg-row'>為人由己不由它德與師齊智欲過自許金城山說法天華亂散滿藤蘿</div>
</p></div>
<div class='div-other'><a id='mulu67' />
<p class='h2'>贈菩提端圓禪師</p><p style="text-indent:0em" class="lg-abnormal"><div class='lg-row'>撐持雙桂舊家門啟后光前始報恩出手獨推公有力拈提正眼破沙盆</div>
</p></div>
<div class='div-other'><a id='mulu68' />
<p class='h2'>贈歸龍大谷禪師</p><p style="text-indent:0em" class="lg-abnormal"><div class='lg-row'>天龍甲馬盡皈依大坐當軒萬指圍震動乾坤獅子吼法王法令法王威</div>
</p></div>
<div class='div-other'><a id='mulu69' />
<p class='h2'>贈東寺端霞禪師</p><p style="text-indent:0em" class="lg-abnormal"><div class='lg-row'>雙桂分來第一枝新秋玉露正開時逢人覿面頻拈出最勝香風滿芷谿</div>
</p></div>
<div class='div-other'><a id='mulu70' />
<p class='h2'>贈智周禪師</p><p style="text-indent:0em" class="lg-abnormal"><div class='lg-row'>叢林重任力承當整飭家風立大綱創守維新功既盛遍師遺範自悠長</div>
</p></div>
<div class='div-other'><a id='mulu71' />
<p class='h2'>贈大龍拳徹禪師</p><p style="text-indent:0em" class="lg-abnormal"><div class='lg-row'>祖庭已復尚安危不惜身心可住持體度力遵惟苦志龍天保任振風規</div>
</p></div>
<div class='div-other'><a id='mulu72' />
<p class='h2'>贈量周禪師</p><p style="text-indent:0em" class="lg-abnormal"><div class='lg-row'>遍師說法祖庭中幸有兒孫大志同規範秩然持守肅相承遞代仰高蹤</div>
</p></div>
<div class='div-other'><a id='mulu73' />
<p class='h2'>贈若惕禪人養親</p><p style="text-indent:0em" class="lg-abnormal"><div class='lg-row'>杖笠飄然方外人而今歸里事慈親母心喜處佛心喜孝子身同佛子身</div>
</p></div>
<div class='div-other'><a id='mulu74' />
<p class='h2'>贈允㓓上座</p><p style="text-indent:0em" class="lg-abnormal"><div class='lg-row'>來風深辨作家機格外相投識者稀語默迥然常獨露不將語默涉離微</div>
</p></div>
<div class='div-other'><a id='mulu75' />
<p class='h2'>贈悅可禪師</p><p style="text-indent:0em" class="lg-abnormal"><div class='lg-row'>叢林大樹棟梁材天澤還因栽者培葉茂風高群木表綠陰長覆玉池臺</div>
</p><p style="text-indent:0em" class="lg-abnormal"><div class='lg-row'>玉泉戒也玉泉禪高似危巖深似淵行到高深機用大權衡佛祖接人天</div>
</p></div>
<div class='div-other'><a id='mulu76' />
<p class='h2'>贈慧目禪師</p><p style="text-indent:0em" class="lg-abnormal"><div class='lg-row'>玉泉戒也玉泉禪玉剖石中珠出淵風雨晦明珠玉燦清光直射九重天</div>
</p></div>
<div class='div-other'><a id='mulu77' />
<p class='h2'>贈且拙禪師</p><p style="text-indent:0em" class="lg-abnormal"><div class='lg-row'>玉泉戒也玉泉禪虎出深山龍出淵雲起風生龍虎變變時動地復驚天</div>
</p></div>
<div class='div-other'><a id='mulu78' />
<p class='h2'>贈廓曙禪師</p><p style="text-indent:0em" class="lg-abnormal"><div class='lg-row'>玉泉戒也玉泉禪看取鳶飛魚躍淵覿面堂堂全體現分明拄地又撐天</div>
</p></div>
<div class='div-other'><a id='mulu79' />
<p class='h2'>贈大可禪師</p><p style="text-indent:0em" class="lg-abnormal"><div class='lg-row'>久懷高志輔叢林聚首多<span class='corr'>年</span>契眾心試看百華遲早發清香畢竟在雲深</div>
</p></div>
<div class='div-other'><a id='mulu80' />
<p class='h2'>贈遍圓禪師</p><p style="text-indent:0em" class="lg-abnormal"><div class='lg-row'>玉泉舊案近來新為得良朋出箇身行得法門中一事還須是我法門人</div>
</p></div>
<div class='div-other'><a id='mulu81' />
<p class='h2'>贈上機禪師</p><p style="text-indent:0em" class="lg-abnormal"><div class='lg-row'>出世須舒出世懷隨宜說法度同儕松風散暑人間賣賣到而今六月來</div>
</p></div>
<div class='div-other'><a id='mulu82' />
<p class='h2'>寄溢天上座</p><p style="text-indent:0em" class="lg-abnormal"><div class='lg-row'>玉泉已住八<span class='corr'>年</span>來導眾還須導眾才公舉惟公先繼席吾家法道任弘開</div>
</p></div>
<div class='div-other'><a id='mulu83' />
<p class='h2'>寄龍潭斷雪禪師</p><p style="text-indent:0em" class="lg-abnormal"><div class='lg-row'>祖庭大振祖風高才力過人志轉豪攪得龍潭龍一起瀰天瀰地鼓波濤</div>
</p></div>
<div class='div-other'><a id='mulu84' />
<p class='h2'>寄君之姚居士</p><p style="text-indent:0em" class="lg-abnormal"><div class='lg-row'>深惜前緣我與公一山中住一湖中風塵漫道三<span class='corr'>年</span>隔日月相看旦晚同</div>
</p></div>
<div class='div-other'><a id='mulu85' />
<p class='h2'>寄伯樓熊居士</p><p style="text-indent:0em" class="lg-abnormal"><div class='lg-row'>聚首談心七載餘白雲邀我玉泉居又煩摩詰遙舒臂力補郎當屋壁疏</div>
</p></div>
<div class='div-other'><a id='mulu86' />
<p class='h2'>寄開伯禪友</p><p style="text-indent:0em" class="lg-abnormal"><div class='lg-row'>近處不親亦不疏遠方卻又是同居天寒一偈權聞間燕子飛時另有書</div>
</p></div>
<div class='div-other'><a id='mulu87' />
<p class='h2'>寄珠林上座</p><p style="text-indent:0em" class="lg-abnormal"><div class='lg-row'>一園柑橘老秋光幾箇青青幾箇黃養得枝頭霜露熟品稱奇貴特馨香</div>
</p></div>
<div class='div-other'><a id='mulu88' />
<p class='h2'>寄樹義上座</p><p style="text-indent:0em" class="lg-abnormal"><div class='lg-row'>龍興山頂不人間一目坦然小眾山苔徑也須還掃雪白雲放出舊松關</div>
</p></div>
<div class='div-other'><a id='mulu89' />
<p class='h2'>寄雲臺符居士</p><p style="text-indent:0em" class="lg-abnormal"><div class='lg-row'>學道多<span class='corr'>年</span>眼已親資生業等總皆真世緣佛法兩無滯溷俗和光出格人</div>
</p></div>
<div class='div-other'><a id='mulu90' />
<p class='h2'>訪鄂渚秀巖上座</p><p style="text-indent:0em" class="lg-abnormal"><div class='lg-row'>玉泉苔徑接臨沮地僻雲深兩奧區攬勝歸來仍縱目江城山野境非殊</div>
</p></div>
<div class='div-other'><a id='mulu91' />
<p class='h2'>登太白峰<span class='note-inline'>(悟和尚卜塔若有牧童指云者裏好言訖不見)</span></p><p style="text-indent:0em" class="lg-abnormal"><div class='lg-row'>峻<span class='corr'>嶺</span>危巖上碧霄人間天際正非遙青山本自無今古童子重來不待招</div>
</p></div>
<div class='div-other'><a id='mulu92' />
<p class='h2'>鄮山禮舍利塔</p><p style="text-indent:0em" class="lg-abnormal"><div class='lg-row'>殊勝山中舍利藏隨人心現百千光大都佛力鬼神力弘護應知有帝王</div>
</p></div>
<div class='div-other'><a id='mulu93' />
<p class='h2'>玲瓏巖禮悟祖爪髮塔</p><p style="text-indent:0em" class="lg-abnormal"><div class='lg-row'>石如明鏡照秋毫魔佛到來影莫逃兩眼一生空四海分身也占地頭高</div>
</p></div>
<div class='div-other'><a id='mulu94' />
<p class='h2'>題子美張居士像</p><p style="text-indent:0em" class="lg-abnormal"><div class='lg-row'>形端影直氣爽神清淡淡描出面目分明自心自悟體究真誠與人交接溫厚和平夫是之謂子美公久參之見地不墜之嘉聲</div>
</p></div></div>
<p class='juan'>玉泉蓮月正禪師語錄卷第二<span class='note-inline'>(終)</span></p>
<div class='div-w'><p class="pre"><span class='note-inline'>(荊州信善姚君之　董彬朱妙圓　陳明性　徐發誠　李發道　馮發曇　馮發德同刻<br/>蓮月和尚住玉泉語錄第二卷　堆藍沙彌光謙對<br/>　　　　　　　　　　　　　鴛湖謝文英穎仙書　角里俔雲望天章刊<br/>康熙十九年孟夏月　　　　吉旦嘉禾楞嚴寺般若坊識)</span></p>
</div>
</div><!-- end of div[@id='body'] -->
</body></html>