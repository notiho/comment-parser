<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大方禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>禪燈大方禪師語錄序</p><p>粵聞觀至理者存妙法於鏡中味微言者得玄珠於意外故辭鋒蔚起精義解頤大都刊華就實覿面相呈是以孤光絕響久而益新自非頂門眼正何由肘後靈符至於指示迷途開大知見具大作略全提正令煆煉人天也慨夫心塵易擁識境難清人壽飆遷火宅輪鶩枝生節外淘練未純雖竊心皈法未遘機緣今秋多諸過咎落寞襟懷正值大方大師開秘金剛正眼覷破幻緣迺知草鞋踏遍未為親到牢關箬笠高懸始見本來面目每垂片語皆足為人胸襟決不肯以壺滴惡水塗污學人首參天童密老和尚當下觸著鼻孔次參徑山雪大禪師始得四楞著地後參費老人懸崖撒手再進竿頭結冬述夏吐氣揚眉大用大機蓋天蓋地幾於法堂印證欲付堅辭不受志尤超卓咸企高風今且結茅婁土飽道掩關極盡離微掃除知見土面灰頭鋤煙灌雨經行宴坐雲鳥同棲其所拈偈頌諸語余細覽之玄言奧理喚醒浮生如擊石火閃電光壹著子是這般根器方承當得根器不是處用之則堰苗矣噫換骨洗腸重整頓通身有眼更須參吾師知見超群龍天其能捨諸安得壺瓢秋水滿衲孤雲盤譚於天目山頭浮藍蕩白之中可乎。</p>
<p style="margin-left:1em;text-indent:-1em">賜進士第國子監祭酒婁東吳偉業拜撰</p>
</div>
<div class='div-other'><a id='mulu3' />
<p class='h2'>大方禪師語錄序</p><p>向慕天目徑山宗風遐振遂訪得雙徑明珠堂大方禪師勝道場也因山中燹火蒼決復隱婁江重搆禪燈靜室與夫縱譚正覺心境清空蓋大師生平所尚不華而實克究根源昔年參天童先老人臭出所合如脫衣卸甲素面相呈若宮商比和水月相赴獨不向文字中著腳祗因其頂門上具眼也次參徑山雪嶠老人吸曹溪之無滴會拈花之儼然遂挂瓢雙徑頡頏兩持<span class='corr'>已</span>而親近費老人重其機用奪縱自由每於人天眾前多方印證幾欲付法無領受意自甘結茆晦跡弢名後老人頻通法翰招之不果諸方至今尚其高節嗟夫衣穿瘦骨露屋破看星眠且其所拈法語詩偈句外藏鋒聲前吐氣露布諸方活潑縱橫收放自由裕後光前應機接物從此四眾川湧龍象雲臻余廣居同諸檀虔請和尚上堂當陽露布掛劍眉間縱使八面風來莫不望崖而退昔三聖道逢人則出出則不為人興化道逢人則不出出則便為人且道興化因甚不肯放過三聖只為白拈善竊鬼神所莫測也當日和尚出則為人著有現成公案字字胸中流出權衡佛祖直透臨濟句中三玄三要眼光灼破四天下余廣居昔稱道愛落草盤桓今與法嗣朗真大師亟謀而付之梓是為序。</p>
<p style="margin-left:1em;text-indent:-1em">整飭關南兵巡道<span class='corr'>陝</span>西提刑按察使司副使奉佛弟子錢廣居頓首拜題</p>
</div></div>
<div class='div-other'><a id='mulu4' />
<p class='h1'>大方禪師語錄目錄</p>
<ul class="">
<li>序文二</li>

<li>請疏一</li>

<li>卷一
<ul class="">
<li>住婁江禪燈菴語錄</li>

<li>歸正圓通普說</li>
</ul></li>

<li>卷二
<ul class="">
<li>拈頌</li>

<li>雜頌</li>
</ul></li>

<li>卷三
<ul class="">
<li>源流頌</li>
</ul></li>

<li>卷四
<ul class="">
<li>偈上</li>
</ul></li>

<li>卷五
<ul class="">
<li>偈下</li>
</ul></li>

<li>卷六
<ul class="">
<li>佛事</li>

<li>行實</li>

<li>塔銘</li>
</ul></li>
</ul></div>
<div class='div-other'><a id='mulu5' />
<p class='h1'>縉紳請上堂公啟</p><p style="margin-left:0em;text-indent:2em">伏以神龍奮鬣露物外之金鱗睡虎懸蹄見空中之玉瓜天悅人而盡仰時到理而自彰敢借一花側聆半偈恭惟大和尚傳達磨不傳之心開臨濟欲開之眼宏仁接眾而事理雙融風來水面苦行救時而有無不立月到天心言窮六合總無一字之與人德冠諸方久見三根之普度廣居等粗究孔氏膚受之道學深企釋迦心印之別傳溪聲山色之詞尚迷門外那知門內合掌藏身之偈未知斗北誰識斗南惟我大悲用出通身之手眼再見迦葉扶起當年之剎竿特詹是月八日伏冀大轉法輪廣攝群有蓋因佈嘉種而望甘霖不辭執暗燈而求亮火從此橫說豎說欣頑石之點頭不論有言無言喜天花之亂墜廣居等曷勝瞻仰之至。</p>
<p>　　　　　　　　孫以敬</p>
<p class="pre">　　　　　　法弟錢廣居<br/>　　　　　　　　吳克孝<br/>　　　　　　　　王瑞國<br/>　　　　　　　　吳偉業仝頓首拜</p>
</div>
<p class='juan'><a id='mulu6' />大方禪師語錄卷一</p><p class="byline">嗣法門人超鳴編</p>
<div class='div-other'><a id='mulu7' />
<p class='h1'>住婁江禪燈菴語錄</p><p>師於康熙<span class='corr'>己</span>酉年四月朔日受闔郡吳錢王眾紳衿洎文學居士等請就菴開堂拈疏云墨光動盪直射斗牛之墟瀚海文瀾泛入獅猊之座眾中還有見者麼其或未然卻煩維那重宣此義。</p>
<p>指法座云高廣甚高廣平正甚平正若非毘盧頂上行誰敢輕身而據坐遂陞。</p>
<p>拈香云此一瓣香爇向爐中端為祝延當今皇帝聖壽萬歲惟精惟一乃德乃仁萬國攸同堯天舜日次拈云爇向爐中奉為諸大護法文學居士等伏願常作王家良弼永為法苑金湯復拈云者一瓣香根盤四大部洲葉蔭三千世界昔在天童山裏拾來又於雙徑峰頭證據今日特為拈出供養吳江報恩堂上傳曹溪正<span class='corr'>脈</span>第三十五世先師浮石老和尚用酬法乳之恩<span class='corr'>斂</span>衣就坐維那白椎云法筵龍象眾當觀第一義僧問天垂寶蓋瑞氣臨筵大闡宗風則且置如何是棒頭消息師云大方獨步進云機關藏不得一劍定乾坤師云令不虛行進云此話大行也師云知恩者少監院問昔日靈山今朝禪燈結角羅紋一句作麼生師云放光動地進云若然則大機大用覿面提持師云三十棒且待別時來進云萬靈齊合轍大地盡沾恩師云且信一半問薰風自南來殿閣生微涼意旨如何師云從來不覆藏進云日午打三更還許旁通一線麼師便打乃舉拂子云摩醯正眼一點分明蠢動含靈咸歸正覺大圓鏡智宇宙光華鍼砭乾坤帝裘永錫十智同真菩薩面三玄三要夜叉頭圓通殿裏遊戲無礙堂中自在千佛合轍一體風流法輪大轉且道承誰恩力以拂子打○相云觀音菩薩將錢買胡餅放下手卻是饅頭現前大眾向者裏會得縱橫自在收放無拘其或不然山僧打葛藤去也隨聲便喝結椎云諦觀法王法法王法如是下座。</p>
<p>張敬川穆瑞芝陳奉坡設齋請陞座開示師云佛種從緣隨處建立有緣佛出世無緣佛滅度在在體露金風如水中月佛說一切法為度一切心若無一切心何用一切法但有病所在即用一切藥所謂佛是眾生界中了事人今說法者與釋迦同一鼻孔同一唱酬也現在僧是過去佛過去佛是現在僧要見過去佛便請識取現在僧今之天地日月古之天地日月無二無別故愚者說遠智者說近喝一喝云是甚麼所在說遠說近說智說愚汝等諸人不得向外打之遶山僧不惜泥水與相離相法尚應舍處立個生涯倘能走入不可思議境界見種種色都盧是個三藐菩提方見山僧入廛垂手之靈驗也信佛不信法大病不服藥信佛不信僧夜行不張燈佛法僧不信蝦蟆落深井佛法僧俱信杲日行空徑咄還肯與麼說話也未喝一喝云此時若不究根源直待當來問彌勒。</p>
<p>早參鐘聲咬破七條茅店雞鳴春曉王登寶殿野老謳歌且道無邊身菩薩即今在什麼處拈起拄杖云具通方眼者速速進前痛領三十設有不甘切不可道山僧辜負汝曳拄杖歸方丈。</p>
<p>錢履卿瞿承萱王振川張實甫劉公亮倪仁毓項秀峰秀南請陞座臨濟栽松禪燈種圃雪峰拋毬禾山打鼓他家眼具頂[寧*頁]這裏符懸後股鼻孔不解通方莫怪山僧莽魯驀地相逢拳揮足舞好兒曹親阿祖扯碎栗棘蓬扶起雲門普且道承誰恩力咄雲從龍風從虎。</p>
<p>菴前種樹示眾喝一喝云善來諸仁發菩提心種菩提樹入菩提場證菩提果卓拄杖云這一片地上世出世間莊嚴佛土自利利他輝今耀古猿抱子歸芳草裏鳥啼花笑碧溪頭灼然山門境致陰濃綠樹涼兔懷胎不愧後昆標格東門西門南門北門戌鼓分明儘可人天取則鬧市裏識取天子風流出自當家百草頭薦取老僧壁立千仞橫按拄杖云截斷聖凡路頭如何通信喝一喝云心空及第歸。</p>
<p>卓錫凌霄示眾云踢倒凌霄第一峰密移一步看飛龍三千樓閣咸稽首百萬松杉盡點頭御愛峰起舞棋盤石倒走瀑布白練懸千尺引得鯉魚飛上天不隨鶴去還伴雲眠拾松子煮寒泉刀耕火種擊竹歌蓮年年歲歲歲歲年年更有一般堪<span class='corr'>羨</span>處猢猻上樹尾連顛。</p>
<p>錢順宇張瑞甫倪仁毓茶話次師云目連至孝的證果富相造福的升天清提有頭無尾隋在泥底不落因果不昧因果如何會取純陽點鐵成金黃龍化金為土大機之用大用之機如何領略明得因該果攝便會用在機先一著不來白雲萬里眨眼開眸古佛過去久矣若是善用心者說甚忠孝罪福單單以個事為懷日就月將忽然摸著鼻孔原來原來雖然如是直饒恁麼正好向天下知識手裏討棒喫。</p>
<p>顧君常玄公王明伯茶次中秋小參拈起拄杖云果能體露金風方許掛搭更有個金風體露作麼生承當若道千江有水千江月腳跟下有甚交涉更云萬里無雲萬里秋三十棒打折驢腰有甚罪過將謂性海無邊明似鏡白浪滔天如何迴避若道無邊性海夜光浮踏倒燈籠略較些子曹溪指月馬祖話月三千里外絕淆訛鷺鷥尋不見千手大悲勞而無功姮娥呈醜拙普眼大士立地攢眉盡世界情與無情都盧打在明白裏苦哉佛陀奇哉達摩且道山僧即今在甚麼處良久顧左右云諸人鼻孔裏還覺重麼呵呵大笑歸方丈。</p>
<p>示眾喝一喝云大方獨步續燄禪燈打翻千七葛藤泥牛去後無消息不是心不是佛不是物眉毛拖地太郎當腦後寒光千百尺餐蒺藜啖栗棘十字街頭打栲栳撫背一文逢人乞前三三後三三樓閣門前竟日閑釣魚船上的謝三郎相逢不相識大赦不放的下載清風露胸跣足的與他棒喫且道這老還會祖師西來大意麼以拄杖旋風打散。</p>
<p>檀越請開示師云既到三寶地上要作難遭之想佛乃慈悲父法乃救病藥僧乃破暗燈盡世間人杳杳冥冥六根六塵六入六賊起倒相隨不肯少刻放下被他牽入火宅百年三萬六千朝黃<span class='corr'>粱</span>未熟天<span class='corr'>已</span>曉鬢<span class='corr'>已</span>霜齒<span class='corr'>已</span>脫將謂歡歌有幾時那知扼腕頓足悔之暮矣急須念佛念法念僧業海無邊回頭即岸乃豎起拂子云觀音觀音是汝諸仁入理之門喝一喝云惟此一事實餘二則非真。</p>
<p>中秋眾檀越燒夜香示眾云水晶盤子托出百億香幢薰裂人天腦蓋三世如來千花座上放此光明照徹微塵國土廣寒宮天鼓自鳴帝釋天搖唇鼓舌闡揚苦空無我四諦十二因緣觀音勢至四聖六凡各各顯出神通三昧天中來的菩薩合掌讚云希有希有人間來的菩薩倒退三千里玉露灑高梧金星沉碧海不負佳期要與現前諸仁造個劫國莊嚴種無漏因受勝妙樂設有個英靈衲子出來道老漢耄矣無端走入人天去也喝一喝云賴有這一路。</p>
<p>掩關示眾云我本山中人直心行直行有佛處不肯住無佛處急走過隨墮類墮尊貴墮一向恁麼而今卻不然高懸藤笠束縛草鞋倒退三千北斗裏藏身拈一莖草蓋卻山河大地不愧先宗或現半身或呈一面曲為今時喝一喝云踞地獅子了無蹤跡金剛寶劍一味藏鋒探竿影草懶同時尚摠不作用出自天然遂以手作掩關勢云把斷要津四方八面來且道如何相接以拂子打○相云胡來胡現漢來漢現居士請開示師云生死迅速事不由人黃連未是苦業識茫茫真是苦急須努力回光返照是何端的眷屬一期途路相逢忽忽光陰蹉過紅日決定沉西去腳跟下事作麼生不須另立生涯便可將錯就錯子哭兒啼是甚西來大意喜怒哀樂好個塵塵三昧顛沛流連正是出頭時節剎那悔過遍界淨土切不可道佛無我分甘墮世諦流布修行如梓人刻木一般下得一刀一處空靈功不浪施如陶師治罌一般增得一些一處文彩拈弄摩挲剋期而成罪性本空因邪打正放下屠刀咄我是千佛一數。</p>
<p>陳奉坡曹俊明設齋元旦上堂云卯兔方歸辰龍出現舊店新開隨家豐儉一切現成何勞註腳十方同聚會個個學無為山僧直得鉗口結舌臨濟大師吐氣揚眉與現前諸人恭賀恭喜且道不落新舊一句作麼生連揮拂子云和氣一天梅吐舌春風四海柳開眉。</p>
<p>應三求徐子章王愛山張守溪顧紹江茶話次一居士問貪生怕死何得安樂師云生以不生生嚴臘水成冰死以不死死日出冰成水來的也是渠去的也是渠截斷去來相且道渠是誰喝一喝云但願空諸有何處不風流眾居士禮謝而退。</p>
<p>破關示眾喝一喝云鐵壁銀山當陽粉碎突出威音舊面目壓倒人天剎那三載彈指圓成八萬門普賢行者全體作用燈王如來颺下威光不是遍界難藏也要時人知有抖擻衲衣下青灰看取將來如何施設連卓拄杖云百千三昧應時來。</p>
<p>李瑞雲姚敬泉劉奉泉朱伯卿張公安等塑大士登龕上堂云道場歷劫座特地遭話墮莖草現瓊樓圓通無礙修機權與喜怒剎塵無二個全放與全收隨處逞風流豎起拄杖云巍巍金軀丈六了又丈六且道無見頂相如何瞻仰取足擲下云直下來也。</p>
<p>菩薩入臟示眾師云盡三千大千世界是如來琉璃腹百億須彌香水海是如來碧玉藏經塵沙劫世出世間不增不減何須特地拈來重教安放雖然如是不免將錯就錯。</p>
<p>甲辰秋至新城示自光禪德生涯歷遍自回光明珠體露世無雙新城高價為舟筏舊國孤風作棟梁月下鷺鷥方展趐庭前柏子乍芬芳生來不染風塵色歸去來兮般若香露迥迥自超倫屋梁漏月見吾孫且道還知老漢落處麼還鄉盡是兒孫事祖父從來不出門。</p>
<p>白蓮寺陞座云五葉本同條白蓮藏珠玉聲價重金風幽香充一國舜若多神咬破指頭千手大悲摸索勿得咄種是威音那畔來切忌動著動著三十棒打折驢腰。</p>
<p>晚參師云諸緣屏息了直出古皇前不生無明草懶耕祖翁田松直棘曲鵠白烏玄說甚麼心空及第霜月孤圓活潑潑珠走盤飽嚼寒冰無他技冷笑猢猻夜[竺-二+欺]錢。</p>
<p>張敬川誕辰設供請開示師云松齡六十五長年不出戶福祿壽三星嬰兒不離母靈芝個裏栽先天為心祖知恩始報恩續得長庚譜諸佛非汝道誰是最道者父母非汝親誰是最親者酬德一句親何用之乎也且道如何是一句聻喝一喝云桃熟千年樹識取個中仁。</p>
<p>晚參龔蔚彝羅奉泉陳睿宇居士求開示師云行無越住住無越行行住兩相忘行住裏薦取孤明歷歷廓然終始終始不二自閑閑獨露堂堂一著子咄會也麼覿面全提南針直指。</p>
<p>觀察大可錢公茶話次師云百千菩薩同一鼻孔萬億如來同一光中禪燈吹滅暗中行山僧不在明白裏且道居士如何得不違古觸今去士默然師云幾乎喚做你是個俗漢。</p>
<p>張敬泉居士塑佛開光請說法師乃喝一喝云撐開五眼如千日放出禪燈無盡光一一光中有一千葉蓮華一一華中有尊金身如來坐普光明殿轉大法輪天上人間莫不承此恩力且道說何法要喝一喝云腳下無私者同遊不夜天。</p>
<p>張敬川居士塑佛登座開光請說法師以拂子點空云劃破鴻蒙千聖吐氣揚眉大地眾生眼裏空花亂墜功沾九有澤被三賢解開布袋今日知有向上一竅如何領略不見敬川居士從頂至足八萬四千毛孔三百六十骨節處處金光熀燿正法流通在在處處不增不減且作麼生是個知恩報恩的消息復豎拂子云無邊法門百千妙義只向一毛頭上薦得依舊難描畫。</p>
</div>
<div class='div-other'><a id='mulu8' />
<p class='h1'>歸正圓通普說</p><p>師云佛種從緣起隨處立宗旨有緣佛出世無緣佛土滅處處化眾生猶如水中月佛說一切法為度一切心我無一切心何用一切法但有法所在即同有佛有佛安身龍天喜無僧說法鬼神愁佛者是前輩大聖人今說法者是小釋迦也現在僧是過去佛的弟子過去佛是現在佛的師長故所於有過去佛者亦有現在的佛也還有未來的佛是名三世諸佛過去佛者是昨日現在佛者是今日未來佛者是明日者也故為今之天地日月古之天地日月無二無別故此愚人說遠智人說近有智愚不等故有遠近之說在人不在法人有利鈍不同列剎將成四五工成少許汝等諸人不得重佛輕僧又不得信有為之因不信無漏之果山僧令汝等與相離相法上應捨莊嚴佛土者即非莊嚴其福無邊不可思議功德如人有目日光明照見種種色速得阿耨多羅三藐三菩提方滿山僧之願矣汝等再若重佛輕僧者住相而行布施如人入暗則無所見四相現前我人眾生壽者即是胎卵濕化難免輪迴頭出頭沒不得休歇苦哉苦哉金剛經云明明道一合相尚不可得但凡夫之人貪著其事畢竟斷疑生信絕相超宗方脫苦輪也敬佛不敬法大病不服藥敬佛不敬僧暗行不點燈敬佛又敬法苦口喫涼藥敬佛又敬僧福慧一齊增敬佛不敬師頑鐵不鉗鎚廢物成何器後悔難自追敬佛又敬師鋼鐵密爐鎚寶劍利鋒鋩安邦定國基師佛都不敬畜生餓鬼慶如油入麵裏萬劫喪本性佛法師不敬蝦蟆投深井汝若信我言即今就普請咄還肯麼汝若信不及甘自死在阱莫怪山僧好三寶深恭敬佛祖多來慶護法諸天喜歸源達本性供養佛法僧曉出日東昇能破諸障礙眾罪悉皆崩佛法僧不敬瘋癆蠱膈病此症最難醫甘心喪<span class='corr'>己</span>命知過速須改因邪忽打正一念自知非超凡越四聖信者便是佛受者俱是法奉者真是僧又云信受奉行佛法僧行住坐臥任騰騰繁興永處那伽定常在那伽永處興豈不聞僧問臨濟大師如何是真佛真法真道乞垂開示濟云佛者心清淨是法者心光明是道者處處無礙淨光明是三即一皆空而無實有如真正道人念念不間斷達磨大師從西天來只是覓個不受惑的人後遇二祖一言便了始知從前虛用工夫山僧今日見處與佛祖不別至釋迦牟尼佛傳到我天童老和尚六十七世似青天白日一般佛佛授受祖祖相傳有何疑慮處有甚淆訛處山僧苦口再三奉勸汝等不得顛言倒語白日青天只管說夢重佛輕僧罪犯彌天不知不覺帶累汝等墮在我慢山中無有出期後悔難追莫怪山僧不道好當初調達謗佛至今在地獄中未得出脫汝等重佛輕僧也山僧請問你咄云走來佛是何等樣的面目是恁麼臉嘴要去著重他聻佛曾向汝等說話麼山僧不惜口業索性向汝等從頭至尾下個註腳喝一喝云佛身無為不墮諸數非青黃赤白黑豈但與汝等著重的麼凡所有相皆是虛妄或香象或梓木或增減二塑或金裝彩漆一切等相此乃莊嚴佛土也為中下二根建立者也中等之人見相而拜者更多下等之人見相而不拜者亦不少古德云三界唯心萬法唯識汝等信不及者我舉州中內外菴堂寺宇與汝等一一拈出了然明白只看大悲殿裏大悲菩薩即是頤師啟造放生池上是鷲菴師鼎建極樂大覺二庵俱是肖溪孔居士為首成置與詣大師一老師二位承任功成七八矣還有內外新舊大小等剎不可筭數俱是僧家所為並不曾有泥塑木雕的佛像刱立者也故所以人能弘道非道弘人耳一體三身具足圓滿佛法僧名為三寶並不曾有外得者亦名自性常住三寶故所以自性常住三寶能建立世間常住三寶也從無相三昧中流出神通妙用建立世間無盡殊勝莊嚴功德引誘汝等發菩提心向三寶中成等正覺共證無生令汝等歸信恭敬三寶爾等諸人開口動舌無不是罪舉足動步無不是業忙忙業識無本可據造罪恒河沙作業滿大地向三寶前求哀懺悔仗佛威德之力拔除汝等萬劫千生罪根一時頓脫直趨無上妙道佛祖宿願而來度脫有情或頓者一句了然超百億或漸修者或起過法名者或三皈五戒者種種方便種種度脫者種種熏習汝等也知因識果俱是僧家攝授汝等貴在信受奉行名為佛子當行正道篤信無疑何故反謗師長錯認泥塑木雕的為佛輕師重佛此等之流真正外道邪魔地獄種子千佛出世不通懺悔汝等不得斬頭覓活豈但善知識師長分上一概僧道分中讚嘆者生福也無論老少貴賤悉皆不可毀謗他人隱惡而揚善名為佛子何況知識師長乎古德云寧可葷口念佛不得素口譚僧你看目連尊者證阿羅漢果清提老母打僧罵道至今不能證菩提尚不能脫塵汝等速須回向三寶反邪歸正復本還源此乃真語者實語者不誑語者不異語者是如語者大善知識高僧德重夙有願力飛錫而來娑婆世界建法幢立宗旨專為汝等令汝輩皈依自性常住三寶或三皈五戒名為根本戒亦名成所作智諸佛菩薩祖師俱從戒定慧中得超凡越聖的基本也與汝等說受者是佛說耶是法說耶是僧說耶汝等向這裏定當一回看汝若定當不出臨濟大師先說了也咄云無法可說是名說法耳就是儒教中大學之道在明明德中庸說不偏不倚之正道也唯有孔仲尼門下弟子七十二賢師師授受無聞毀謗師長者欺慢訓導者也決無此禮天地君親師四恩難報要人尊敬長上名正言順盡忠盡孝盡始盡終寧為忠臣烈士不可作佞臣賊子請看岳賢公精忠報國美名萬世秦檜夫妻臭名千載雲長公忠義後遇普淨禪師點撥頓超三界目連孝母獨證四果富丞相廣作福田積功累德還在天宮安樂受享清提夫人有頭無尾至今還在輪迴未脫善惡果報明如杲日絲毫誰昧純陽大仙拜見黃龍禪師超脫沙劫浮遊夢幻故以無師自悟者盡屬天魔外道古人大悟之後再見明師印證親近高德雖然如是各有時節時節若至其理自彰正當與麼時是如何喝一喝云還知落處麼無生法忍惟我空門中雖有龍蛇混雜凡聖交參無所不至無所不為甚多種種敗壞法門者亦不少種種露佈不可筭數呵呵云還有大聖大賢大善知識闡揚大教者海內大剎普天匝地甚廣人所共知不言盡曉就是儒門中也有高上之士古今與來綿綿不絕不肖者亦有不是說道看了不肖者自生退屈難道盡是不法者麼也有高低不等只看維摩居士靈山會上三萬二千大阿羅漢無量恒河沙不可說不可說等菩薩飲食衣服臥具醫藥悉皆供養種種如意文殊菩薩七佛之師與維摩問疾與釋迦牟尼佛無二無別故稱不二法門如今居士之稱莫作等閑看了既稱居士要與維摩一樣行事方稱居士既擔當居士名號不見僧家之過是名真維摩也過去者是古居士現在者是新維摩耳真正護法人不見三寶過護惜三寶者如護眼中之珠是名活韋馱也亦名護法諸天菩薩古德云天人阿修羅皆歸第一義要汝等斬新條令回向三寶永不退轉皈依佛法僧不是教汝等皈依有相佛即相離相離相見佛一體三身三身者何法身者是汝等自<span class='corr'>己</span>清淨佛也報身者是汝等色身佛也化身者是汝等妙用神通自在佛也亦名千百億化身釋迦牟尼佛山僧與汝等下個註腳能淨即釋迦慈悲即觀音喜捨即勢至直心是彌陀平等即彌勒能說即文殊能行即普賢法華云開佛知見示佛知見悟佛知見入佛知見耳開示汝等悟入無生法忍所以種種言辭種種譬喻說三車在門外令汝等快出三界塵勞永離諸苦證安樂境界獨證真常恒不退轉種種布施種種供養種種莊嚴種種如意唯會一乘之道成正等覺與諸佛諸祖諸大善知識古今尊宿同一眼見同一耳聞同一鼻孔出氣把臂共行要汝等知過必改得能莫忘人身難得中國難生善知識難遇佛法難聞黃龍禪師云此身不向今生度更向何生度此身八十翁翁入場屋真誠不是小兒戲努力努力至囑至囑山僧坐視不禁只得搖唇鼓舌一片婆心牽枝引蔓不覺葛藤滿地一場漏逗忽有個傍不肯的出來拽下禪床痛搥一頓這裏是甚麼所在說心說性說黃道白山僧與他結個同參云感恩不盡把手牽君行不得惟人自肯乃方親。</p>
</div>
<p class='juan'>大方禪師禪燈語錄卷一終</p>
</div><!-- end of div[@id='body'] -->
</body></html>