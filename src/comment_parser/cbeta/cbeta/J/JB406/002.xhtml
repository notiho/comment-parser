<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>廬山天然禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>天然是禪師語錄卷第二</p><p class="byline">嗣法門人今辯重編</p>
<div class='div-other'><a id='mulu10' />
<p class='h1'>小參</p><p>元旦。小參。云。新年頭佛法有一人道得。祇是無舌。一人有舌卻又道不得。且道者兩人那箇是親。那箇是疏。皁白得出。分付缽袋子。</p>
<p>小參。滿口道出。滿口道不出。滿口道出總沒爾諸人會處。滿口道不出卻又處處分明。一任爾諸人退隋。且道退隋箇甚麼。一任爾諸人承當。且道承當箇甚麼。請自揣度看。依山僧道。迷即在悟處。悟即在迷處。祇是各人因緣未到。便奈何不得。古人道。時節既至。其理自彰。于今街頭市尾。漁歌牧唱。總皆十成完具。十成奇特。叵耐問著便乃突然。被人喚做茫茫業識。就是久參衲子。聞山僧恁麼說。難道當下沒有箇見處。祇是聲色關頭。生死去處。猶未免疑懼。被人喚做命根不斷。大眾。爾若者裏放不過。便日日在諸佛境界中。總沒爾受用處。念念在眾生境界中。總沒爾消遣處。還說甚麼禪道佛法。所以我者裏也沒有妙句玄言。也沒有向上向下。祇要爾知得著落。爾若一日知他著落。便識古今善知識休歇處原如此。古今善知識指示人處也即在此。不見香嚴在溈山。一日山問曰。聞爾在百丈先師處問一荅十。問十荅百。父母未生前試道將一句來看。當時香嚴無言可對。及回寮。遍搜平日閱過書籍。遍尋思平日佛法知見。總沒有一句子酬得。大眾。此正香嚴不肯自欺處。若是今時學者。早晚呈見呈解。有甚麼交涉。難道瞞得善知識。不過自瞞而<span class='corr'>已</span>。比後香嚴求溈山說破。溈山祇是不肯說。向他道云。我說是我底。總不干汝事。者又是溈山徹底相為。若是今時善知識。早晚向他道箇元字腳。賺煞人家男女。不是溈山恁麼手段。又爭得香嚴肯把文書焚卻。自嘆云。早知與佛法無緣。不如做箇長行粥飯僧。免役心神去也。大眾。此正是香嚴偷心死盡。所以後來在荒院中因掘地擊竹。瞥然踏翻那箇消息。有偈云。一擊忘所知。更不假修持。動容揚古路。不墮悄然機。處處沒蹤跡。聲色外威儀。諸方遠道者。咸言上上機。便拈香向大溈遙禮云。和尚恩踰父母。當時若為我說破。安得有今日。大眾。香嚴到此時方纔洞見溈山相為處。及乎仰山一勘再勘。總要搖動不得。祇為他灼然知得著落。所以千差萬別。一爐焲盡。祇麼田地。大不容易。大眾。還會麼。良久。豎拂子云。聻。</p>
<p>小參。法法皆真。法法如幻。法法皆真。汝諸人擬向甚麼處揀擇。法法如幻。汝諸人擬向甚麼處執著。大眾。從朝至暮。所作事業。繇內及外。原始要終。曾有一絲毫頭善惡名相到你諸人分上麼。祇是諸人自生分別。曾有一絲毫頭決定不可捨。決定不可取之法到你諸人分上麼。祇是你諸人自為纏縛。若在者裏悟得。直是自由自在。日日在烜赫虛空裏坐臥。日日在烜赫虛空裏困眠。千聖出頭也要覓你蹤跡不得。自己亦復不知。大眾。即今幸自可憐生。終日埋頭有何用。懸崖撒手自圓成。起來正好閒打鬨。呵呵呵。將謂天然長老元來是箇直儱侗。還會麼。山僧自離邵武。擬還羅浮。取道普慶。承林德賓居士請遊獅子峰。同合寺大眾懇山僧說法。山僧固辭不<span class='corr'>已</span>。只得依樣葫蘆。隨例顛倒。若乃會得。十字街頭相逢卻在三十三天上道故。如或未然。可惜獅子峰頭一場熱鬧。卓拄杖。</p>
<p>小參。從來無過。暫借迴光。纔落思量。便不中用。以拄杖卓一下云。若作恁麼會。蚤不中用了也。又卓一下云。須是與麼始得。</p>
<p>小參。學道之士須求默契。漸造玄關。若墮理詮。遂成湊泊。但見佛法身心打作兩截。繇來離微縛脫。唯證方知。陸亙大夫一日對南泉云。肇法師也甚奇怪。解道天地同根。萬物一體。南泉指庭前牡丹曰。大夫。時人見此一株花。如夢相似。大眾。南泉者一句子立地喚回。何等快捷。後來雪竇頌深得此旨。曰。見聞覺知非一一。山河不在鏡中觀。正是打破琉璃碗手段。又云。霜天月落夜將半。誰共澄潭炤影寒。大眾。還知雪竇親證處麼。大似鬧市裏東鄰按拍。西鄰喫酒。</p>
<p>小參。舉天衣禪師云。雁過長空。影沈寒水。雁無遺蹤之意。水無留影之心。師云。大眾。于今頭頂天。足履地。山河日月。草木叢林。城郭人物。是非好醜。時時有那四句消息。何不疾急著眼。你若者裏搆得。多少省力。雖然。須知更有向上一路。</p>
<p>發化主。小參。今夏結制缺少資糧。堂司書記為眾乞米。山僧甚喜。何以大眾聚在一處。日間托缽。元是佛制。即結夏禁足。亦為古道。此行萬萬少不得。獨大眾安居。如何單煩兩公。山僧有一句話。堪為大眾解嘲。家中穩坐底人途中受用。途中得力底人家中穩坐。若道是一。如何菴裏人不知菴外事。若道是二。盡十方世界要總不離者裏。大眾。作麼生道。還有道得底麼。道得底出來。好與三十拄杖。寧使法堂一丈草。免教他日謗山僧。</p>
<p>小參。有不是有。無不是無。陽燄空花。<span class='corr'>湛然</span>常寂。以理會之。頓成心境。思念想盡。方契此宗。錯過目前。玄妙何益。</p>
<p>結夏。小參。驀豎拄杖云。釋迦老子在拄杖頭出現了也。大眾還見麼。釋迦老子出廣長舌。遍覆三千大千世界。說誠實言。是上座還知麼。即今大明國裏無有能說法之人。亦無有能聽法之眾。爾擬向什麼處開口。是上座合掌恭敬而白佛言。誠如世尊所教。人亦有言。不因紫陌花開早。爭得黃鶯下柳條。世尊當時百萬人天中拈青蓮花。豈不是者箇意旨。是上座與大眾結夏安居。僭登寶座。亦不過者箇意旨。若使一向。爭知有恁麼事。世尊乃破顏微笑曰。因我帶累爾。然須具得那一隻眼。方有出頭分。何以如此。癡人前往往說夢不得。故我此說。本無所說。現前大眾亦所不聞。還賴是上座傳宣。無令斷絕大眾。是上座今日為世尊作一箇傳語人。汝等當直會其道。勿記吾言。取障自心。卓拄杖。</p>
<p>小參。佛法因緣。大有時節。毫釐之差。天地懸隔。大眾。作麼生是佛法時節。就如今日端陽。初五<span class='corr'>已</span>前。懸想者一箇時節。豈不儼然。畢竟不是端陽。初五<span class='corr'>已</span>後。回想者一箇時節。豈不儼然。畢竟不是端陽。何如正當初五。念想俱息。食角黍。飲艾酒。觀競渡。下蓮舟。人人如是。家家皆然。且道祇麼時節。還有疑議否。即此不疑議。正諸佛之所護念。百姓日用埋沒多少仁智。見病錯過多少。殊不知石火電光之中纔落佇顧。便成差互。驀豎拄杖云。大眾。穩踏龍船頭。正好放身命。莫貪標上錦。失卻手中橈。然雖如是。古人又有言。恁麼道則易。相續也太難。山僧當時被者兩句子喫了一驚。于今看來大好笑倒。遂以拄杖右邊卓一下云。有甚麼難。又以拄杖左邊卓一下云。有甚麼難。復云。腳跟紅線斷。隻隻摩天鷂。喝一喝。</p>
<p>小參。大道無道。大心無心。大意無意。大言無言。先聖舉似貴會其宗。若有持循。總歸生滅。何以故。此事如鏡裏花。如水中月。如水上泡。如蜃樓。如海市。如影。如電。如夢。如空中響應。勿得言其有無虛實。又如兔角。如龜毛。如石女兒。如露柱懷胎。如鐵船浮。如海底火發。勿得言其有無虛實。又如木棉花。如山中雲。如草樹。如巖壑。如澗。如城市中男女。如善惡是非。一切巨細。公私諸事。勿得言其有無虛實。若在者裏腳跟穩踏。也須另開眼孔。別立生涯。方能於凡聖叢中不見一法。不失一人。出入縱橫。非常可測。即山僧日前有所指陳。皆為曲就。若論向上。未有其機。是以古人云。我若一向舉揚宗乘。法堂前草深一丈。須倩人看院始得。今日還有人為山僧守院麼。方丈後座屋壁疏漏。尚蚤補緝著。莫待來春雨淋頭。</p>
<p>小參。思而知鬼家活計。學而就二乘證修。何似我祖宗門下人人古佛。步步通玄。但要汝行便行。住便住。坐便坐。臥便臥。語默動靜。俯仰折旋。總莫解會。更不安排。倘或時節一到。全局贏來。便與十方諸佛把手同行。靈山一會儼然未散。若猶未也。十方諸佛與汝把手同行。汝開眼也觀音恭承。舉念也普賢祇候。伸手觸翻文殊。舉足踢倒彌勒。驚起東海龍王呵呵大笑。且道笑箇甚麼。笑汝諸人鼻直眉橫。眼深口闊。饑來思食。困則打眠。山僧從旁忍耐不過。纔與他道。天下那有饑不食。困不眠底人麼。山僧還讓他一籌在。東海龍王只得忍氣吞聲回宮去也。大眾。適來山僧為汝諸人出氣。且汝諸人分上作麼生出氣。速道。速道。</p>
<p>小參。今朝共慶端陽節。不覺依稀又半年。眨眼韶光容易過。因緣大事倩誰肩。大眾。還知麼。此事直如競渡。若也會得。千秋萬劫只在目前。若也不會。萬語千言還同說夢。山僧今日說夢也。大眾又作麼生。復示偈云。鱗甲威獰在目前。幾人於此獨茫然。分明舉掉波心險。不覺回頭浪八千。</p>
<p>小參。汝若為目前回換則不可不說別有。汝若不為目前回換則不妨說無別有。所以聲色有汝。汝無聲色。聲色之中無汝。汝在聲色之中。譬如鼓無鐘聲。鐘無鼓響。鐘鼓互交參。聲響不相雜。若能如是方便。喚做塵中能作主。句外絕離微。若是向上全提。猶欠一著。且道欠那一著。道。道。</p>
<p>小參。靈光獨曜。迥脫根塵。體露真常。不拘文字。心性無染。本自圓成。但離妄緣。即如如佛。驀豎拂子云。百丈大師來也。諸人還見麼。諸人莫聞大師言句便道會了。解了。大師當前覿面錯過。放下拂子。良久云。適來許多葛藤。向甚麼處去也。坐久成勞。不如散去。</p>
<p>小參。今日七月十五。十方諸佛同此自恣。雷峰一眾亦同此自恣。承現前護法檀越。居士大德廣作供養。請山僧登座說法。且問山僧未登座<span class='corr'>已</span>前作麼生。如今登座又作麼生。山僧不知大眾不是山僧。大眾不知山僧不是大眾。驀豎拄杖云。拄杖子不知山僧與大眾不是拄杖子。拄杖子亦不是。非拄杖子亦不是。畢竟是箇甚麼。復橫按拄杖云。眼見如盲。口說如啞。衲僧鼻孔。大頭向下。若也會得。別有<span class='corr'>佳</span>話。若也不會。他家自有黃金價。黃金價。無真假。不見溈山水牯牛。五字分明在脅下。喝一喝。</p>
<p>元旦。小參。年新月新日新。風旛堂亦新。訶林與大眾遘此一會。心目豁然。各各將謂自無而有。慶快生平。亦還知年年此年。月月此月。日日此日。昔之風旛堂。今之風旛堂。曾無得失。豈有去來。只是一向埋沒人間。遂使年年月月日日可望而不可即。知之而不能親到。今日時節到來。不待希求。還其本有。訶林與大眾據座底據座。圍繞底圍繞。說底說。聽底聽。坐臥行住。俯仰周旋。總在其中。念想頓息。所以道。雖然舊閣閒田地。一度贏來方始休。贏底事且置。作麼生說箇休底道理。良久云。目下重修莊嚴。沿門打募。土水經營。全仗諸上座。諸居士努力。卓拄杖。</p>
<p>雷峰範銅世尊像。小參。山僧有一句子請問大眾。古天然燒佛煨寒。今天然沖寒安佛。且道還有差別也無。若說有差別。古今不可有二道也。若說無差別。分明用處各異。作麼說箇無差別的道理。驀豎拄杖云。會麼。放下拄杖云。彩雲影裏仙人現。手把紅羅扇遮面。急須著眼看仙人。莫看仙人手中扇。咦。孟八郎又與麼去也。</p>
<p>元旦。小參。去年元旦風旛堂與諸人相見底。即今年元日月林堂與諸人相見底。今年元日與諸人相見底。又即年年月月日日與諸人相見底。山僧見底又即諸人見底。諸人見底又即山僧見底。山僧與諸人相見底又即山僧與諸人不見底。所謂一步不動而遍歷道場。隨緣赴感而長處此座。於此會得如來禪敢保諸人委悉。若是祖宗門下未夢見在。且道祖宗門下又作麼生。喝一喝云。一人頒夏曆。萬國奉春王。卓拄杖。</p>
<p>小參。僧問趙州。萬法歸一。一歸何處。州云。我在青州做一領布衫。重七觔。大眾還會得者一句子麼。者一句子殺活齊行。賓主一致。會得者句子。我山僧道十方三世。一切諸佛。或顯或密。或權或實。說五乘三藏。十二分教。也只做得者一句子註腳。一切諸大菩薩。聲聞緣覺。得種種三昧。持種種法行。獲種種智。也只做得者一句子註腳。一切眾生。有迷有悟。有向有背。凡因聖果。善惡升沈。三界六道。輪轉無<span class='corr'>已</span>。須知盡向者一句子裏一咬百雜碎。乃至山河大地。日月星辰。飛潛動植。情與無情。盡法界性。包<span class='corr'>裹</span>無餘。也只消者一句子一印印定。更無長短出沒。成敗延促。大眾還會麼。即汝諸人行住坐臥。夢時醒時。語時默時。無一事。無一處。無一時。無一念。無不現前。無不具足者一句子著落。無不是者一句子註腳。還信得及麼。我世尊說法四十九年。最後拈青蓮花於百萬人天眾前。大眾當知世尊舉處。卻不許人向舉處會。阿難問迦葉尊者。世尊傳金襴袈裟外。別傳何物。者召阿難。難應諾。者云。倒卻門前剎竿著也。當知尊者道處。卻不許人向道處會。汝若會得便會得者一句子著落。後來達磨初祖至我東土。向少林九年面壁。汝看他嘴都盧地不是無語。且道語甚麼。汝若會得。便會得者一句子著落。後與可大師道。外息諸緣。內心無喘。心如牆壁。乃可入道。及至可大師云。我<span class='corr'>已</span>息諸緣。祖云。莫成斷滅去否。可云。不成斷滅。且道既息諸緣。因甚不成斷滅。祇此不成斷滅底。還有許多外緣內心。息與不息底道理麼。豈不勞而無功。饒汝會得。也只是者一句子註腳。青原見六祖。道箇聖諦亦不為。既聖諦亦不為。還假到曹溪作麼。南嶽見六祖。道箇說似一物即不中。且道不似一物。似箇什麼。合作麼生道。又云修證即不無。污染即不得。大眾。既污染不得。還修證箇甚麼。空拳裏搦甚麼汁。何不特地管取你作得者一句子註腳。我石頭道。恁麼也不得。不恁麼也不得。恁麼不恁麼總不得。子作麼生。大眾。他道恁麼也不得。不恁麼也不得。恁麼不恁麼總不得儘好了。為甚麼老婆舌頭。又道子作麼生。石頭意在那裏。縱饒會得。也只是者一句子註腳。龐居士問馬大師。不與萬法為侶者是甚麼人。馬大師云。待汝一口吸盡西江水。即向汝道。山僧道馬大師好一箇大口。只是不知慚愧。大眾還曉得馬大師不知慚愧底大口麼。也只是者一句子註腳。南泉云。三世諸佛不知有狸奴白牯。卻知有山僧。卻喜王老師見大不怕見小。不欺只為他深悉病由。大眾。作麼生是王老師深悉底病由。汝若會得。不妨識得者一句子著落。乃至五宗分<span class='corr'>派</span>。我洞上弘開五位。末後道箇虛玄大道。無著真宗。須知位位中全具者一箇消息。不是教汝杜譔長老。逐句分疏。支離配合。卻回來自己大總持上總無理會處。道是正偏回互。理事交融。做箇座主。使下即得。還與綱宗有交涉麼。諸如臨濟三玄。三要。四料揀。須知面目現在。雲門三句不是強作。法眼六義豈為區區。溈仰九十七種圓相雖則大珠小珠落玉盤。在作家分上一擲粉碎。卻來伸手問你取。還會麼。大眾。饒你一家家宗旨透脫。都只是者一句子註腳。所以古人一言一句。棒打石人頭。嚗嚗論實事。不是知解穿鑿得來。道理捏合得去。古人云。行解相應。名之曰祖。他解處即是行處。行處即是解處。不是今日如是解。他日纔如是行。古人如是行。今人纔如是解。有等禪和子。在長連單上學得口頭滑溜。如何是佛。如何是祖師西來意。如何是萬法歸一。一歸何處。燈籠露柱。佛殿三門。撥牌子過去道。我會佛法。我會禪道。莫問他本分上事。且作得箇知解道理看麼。我在青州做一領布衫。重七觔。趙州只恁麼說。大眾只恁麼舉。且道眼孔在那裏。莫只顢頇我山僧道。者一句子最尊。最貴。最第一。是佛。是祖。是菩薩。是眾生。是有情。是無情。是我。是汝。百千妙義。無量法門。總在者一句子裏。不消一捏。近時有種邪師。大法不明。見僧舉起問趙州意作麼生。便道趙州將者一句子罵殺者僧。且道趙州者一句子是罵殺者僧麼。他也據師席數十年。馳聲走譽。難道只將者尖酸口角遮蓋得過。謗他古人。誤他後學。儘教圖得供養禮拜。莫撥無因果好。你既不會。不妨不荅。不見當日雲居住山。興化道。擬借一問。以為影草時如何。居不能荅。興化云。情知和尚荅此話不得。不如禮拜了退。後二十年居纔道。當時因他置得箇問頭奇特。不敢辜負他。于今想來。不消道箇何必。且道雲居是何等眼目。卻如此貴重。如此謹慎。不可亦儱侗說一兩句搪塞去。山僧每念末法濫觴。不忍隨例顛倒尋常。向者箇破院住兩年。那箇破院住兩年。痿痿羸羸。只恁麼過時。且要與大眾向古人真實行解相應處通箇消息。便是諸人眼見得彌天遍地是善知識。到別處叢林混三兩年也討箇拂子。卻跟著者枯澹老子作甚麼。無非一片至誠。為生死事大。我出家兒既棄了家緣眷屬。富貴功名。向沒滋味處無急得急。恁般咬嚼。還要圖名聞利養麼。當知師家與學人須各具正眼。始不互相鈍置。錯過一生。古云十度開口。九度休去。只恐無利益大眾。且如何得開口有利益去。今日晚參。偶記起者則公案。不免葛藤一上。僧問趙州。萬法歸一。一歸何處。州云。我在青州做一領布衫。重七觔。大眾還會麼。且作麼生會。天暑久立。</p>
<p>小參。理不忘則不可通之事。事不忘則不能合理。事理不忘則本心不露。心不忘則道不妙。道不妙則爐子[跳-兆+孛]跳不得。且道爐子又作麼生忘。大眾。還有道得底麼。試出來說看。眾無對。師云。侍者明日設供。不得用者箇。</p>
<p>除夕。小參。三界惟心。萬法唯識。只者八箇字。從上諸佛諸祖。秘密之旨。盡於此矣。為什麼後來說也說了。解也解了。只是不會。你道病在那裏。大眾。你若識得病所在。便解放身捨命。你若曉得放身捨命。則一塵一念。無不具足六義十玄底道理。此豈不是惟心。此之唯心自在深密。除佛一人無有能知。其進止俯仰。見聞去住之處又則一塵一念。無不深悉五法三性根源。此豈不是唯識。此之唯識圓通無礙。除佛一人亦無有能議其建立掃蕩之跡。大眾。依山僧言之。總是無別。不可於無別上強起分張。捲亦由我。舒亦由我。是我屋裏事。須是屋裏人方能舉措如意。所以法華云。無上兩足尊。知法常無性。佛種從緣起。是故說一乘。諸法住法位。世間相常住。此不可作因緣會。因緣之法無有真實。圓覺菩薩豈不深達法源底。然尚須十千劫方得阿耨多羅三藐三菩提。又不可作一合相會。一合相者則是不可說。但凡夫之人貪著其事。大眾。者不是小事。須是英靈漢子一眼覷破。便自全身輥入。方許具大人之作。有旋乾轉坤手段。你若只管隈門傍戶。說心說性。說道說理。有什麼了期。更饒你盡力修得千手百臂。神通變化。到我棲賢手裏不消一捏。捏教碎。若要扶一扶。扶教起。何以故。祇為棲賢識得他。他是棲賢屋裏走使。要且他不知棲賢。欲識棲賢麼。不出你腳頭腳底。只是你自家瞞卻。不是棲賢瞞你。良久云。雖然如是。山僧還有一句要向大眾道。千方易得。一效難求。大眾。大須猛省。莫待臘月三十來。向長老口裏討活。久立珍重。</p>
<p>小參。盡法界只是一箇無明。只為汝行住坐臥。不知不覺。忽然於自證分上起見相二分。由是三細六麤。流轉莫返。便乃歸咎無明。殊不知就在流轉處直見得原無許多。只是渾然一箇無明。從上諸佛諸祖亦不過在無明裏知而安之。一切聖賢或知而不能安。安而不能住。乃有種性差別。既種性差別則法門亦復差別。由是四念處。四正勤。四如意足。五根五力。七覺支。八聖道。三十七助道品。乃至四無量心。十波羅蜜。種種法門。亦只要你安住。不是與你生起。所以傅大士云。安住無明之明照。大眾。你直下全體是無明。即全體是明照。大眾知而安之。便不消別覓。汝若不能安住。瞥爾突起。便似生相續。所以傅大士又云。了達明照之無明。了者深悉之謂。達者無疑礙之謂。深悉其本無而無疑礙。其忽有便直下安於無明。更無毫頭許費力。你若向明照上除見泯相。縱饒磨治到盡頭處。亦只成得箇緣起佛。所以圓覺云。乃至證於如來清淨涅槃。猶為我相。大眾。還會麼。祇如山僧即今與麼說。還是我相。不是我相。復云。自首免供。</p>
<p>元旦。小參。大眾。作麼生是新年頭底佛法。舉起僧伽黎云。會麼。離四句。絕百非。你若於此得箇入路。玉淵潭早為你諸人說了也。五老峰早為你諸人說了也。但與麼過時。切忌錯會。山僧今日舉似。雖然無端。不得不爾。</p>
<p>小參。明見佛性。向二六時中親他去。合他去。祇喚作修行人。若論我宗門下。還未夢見在。豈不見瞿曇老子拈青蓮華。舉似人天。且道是什麼道理。可是與汝說心說性。說明說暗。說離合親疏麼。饒汝具大根器。於石火電光裏掉得箇相似法。亦須一回親證始得。若不一回親證。會則似易。做處卻難。歲久日深。祇恐無利益。不說全無。縱有。亦是修行邊事。不與那事相干。若論今時得一箇修行人<span class='corr'>已</span>是罕有。然我輩發心擔荷如來。當此法末。益宜立志。除增上慢。及撥無因果之流。凡具慚愧不可欺心。亂開大口。我山僧在裏許二三十年。到于今方敢與麼說。汝等諸人豈當容易。大眾。須趁識力。及盡方休。</p>
<p>小參。諸人若向白月裏會即難為汝眼。若向黑月裏會即難為汝足。若總恁麼會即太破碎。若總不恁麼會即太儱侗。畢竟作麼生。放過即不可。不放過。且不是者箇道理。所以深山老宿別有長處。不是作意彊為。汝等諸人大須知有者一著子。莫自滿假。虛度流光。</p>
<p>小參。三老峰為汝諸人印定了也。汾淇岡為汝諸人印定了也。山僧口裏絮叨叨地。汝等諸人耳裏鬧聒聒地。且道圖箇什麼。若是伶俐衲僧。纔聞舉便休去。早遲八刻。更待眼孔動定。有什麼著到處歸堂。歸堂。師誕日。小參。是上座今年五十又一。承華首老人寵賚。隆重一時。緇素遠近咸集。為是上座慶生。是上座謹仰體老人利益。大眾之心。特與舉似。少結般若之緣。諸善知識。生是世諦。然無有世諦。則亦無第一義諦。第一義諦即是不可說。所可說者猶是世諦。諸善知識。生不可說。然有因緣得以世諦說。是故生亦可說。菴提遮女云。地水火風四緣未嘗自得。有所和合而能隨其所宜。是為生義。與麼則和合為生。離散為滅。諸善知識。還知和合非生。離散非滅麼。龍樹菩薩云。因緣所生法。我說即是無。亦為是假名。亦是中道義。未曾有一法。不從因緣生。是故一切法無不是空者。驀豎拂子云。會麼。是上座五十一年不曾有生底道理。再過五十一年不曾有滅底道理。即今現前無慶生之眾。此處亦無當生之人。一箇烜赫虛空。上自四聖。下訖六凡。內極身根。外窮器界。從古到今。未曾一刻移易。祇是無人覺知。諸善知識。不知誠難。知亦方便。沒量大人更須知有文殊普賢境界始得。有向有背。有斷有續。有始有終。有得有失。猶是末那用事。偌大威光不能出現。縱經塵劫。勤苦修證。終無自由分。諸善知識。還會麼。若不會。更聽取一偈。浩劫與剎那。迷情非本際。本際隨情量。迷終不能了。因緣會遇時。見有如是事。見知不可得。緣會即無生。海底劫火發。山頂石船浮。若得此中意。日午打三更。復豎拂子云。會麼。一僧出云。大眾不會。請和尚更顯威光。師以拂子拂兩拂。復顧視左右。僧云。大眾禮拜。師復云。適來一段葛藤。端用回向老人道法普周。法身常住。現前知識並及見聞。發菩提心。究竟佛地。利樂有情。永無疲厭。珍重。</p>
<p>小參。豎拂子云。大眾。纔與麼會。早<span class='corr'>已</span>無事生事。參玄之士。十箇五雙在者裏絆殺。所以道。鳳縈金鎖趨霄漢。以何期。直得處處破除。猶是靈龜曳尾。大眾。大須知有。若向上頭撥轉關捩。便一腳蹋到底。庶有少分語話在。然雖如是。也不得作死馬醫。百丈再參。巖頭撫掌。六七八九。機輪同別。復豎拂子云。會麼。</p>
<p>臘八。小參。世尊二千六百年前於此夜睹明星悟道。如今人人有雙眼睛。夜夜睹明星。為什麼不悟。良久云。世尊打草驚蛇。也祇惑亂有眼睛底。忽遇著箇瞎漢又作麼生。拈拄杖云。將謂鬍鬚赤。更有赤鬚鬍。</p>
<p>佛誕。小參。未離兜率。<span class='corr'>已</span>降王宮。未出母胎。度人<span class='corr'>已</span>畢。為什麼又道世尊初生。周行七步。目顧四方云。天上天下。惟我獨尊。以拂子擊禪床云。連皮帶殼應無價。信手提來不值錢。時有僧出。喝一喝云。老漢今日龍頭蛇尾。即歸眾。師直視云。汝若會得。一任一任。如或未然。祇恐祇恐。僧復出禮拜。師云。大眾。任則任什麼。恐則恐何事。不妨更疑到彌勒下生。</p>
<p>小參。此事離言說相。離心緣相。多少人向言語斷處。心行滅處亦不得。得亦不真。所以道動容揚古路。不墮悄然機。始愜風穴意。餘外不無。祇是與達磨一宗。猶較一線道在。大眾。切須皂白始得。</p>
<p>小參。舉世尊云。一切法皆如幻化。畢竟性空。畢竟空中無有。諍競令彼聞<span class='corr'>已</span>。鬥諍心息。其心平等。猶若虛空。更不相求種種瑕隙。由斯獲得大丈夫相。所莊嚴身。見者歡喜。乃至證得清淨涅槃。究竟安樂。師豎拂子云。是什麼。到者裏說箇性空。<span class='corr'>已</span>堪噴飯。何況若凡若聖。若一切生滅心行。猶如畫空及水中月。大眾。何不向拂子裏打箇筋斗出頭來。與汝攜手河橋海岸觀競渡。上下隨緣應物。豈不是心胸明快。然雖如是。祇如十字街頭。李四張三。滿口糊塗。一拳上。一腳下。又作麼生。莫將意氣論今古。自有通人一目平。一目平。三腳驢子弄蹄行。</p>
<p>小參。舉龍樹菩薩云。若不見般若。是則名被縛。若人見般若。是亦名被縛。若人見般若。是則得解脫。若不見般若。是亦得解脫。是事為希有。甚深有大名。譬如幻化物。見而不可見。師云。大眾。還識般若麼。驀豎拂子云。何不向未舉<span class='corr'>已</span>前會。然雖如是。六祖從來不姓盧。</p>
<p>自恣。小參。不覺又是自恣。大眾。一夏<span class='corr'>已</span>來還曾構得也未。構得也祇在者裏。構不得也祇在者裏。總在者裏。說什麼構得構不得。大眾。幸自可憐生。待你暗地裏點頭錯過多少。山僧與麼話。恨得汝諸人不具眼。亦喜得汝諸人不具眼。何以如此。豎拂子云。描也不成畫不就。縱有僧繇亦枉然。</p>
<p>小參。驀豎拂子云。者箇不是你會得底。會得也是平地上喫撲。遂高聲喚大眾云。何不禮拜了退。</p>
<p>師誕日。小參。年年此日生。日日此時死。諸人祇解慶生。不解慶死。巖頭云。雪峰與我同條生。不與我同條死。山僧亦云。諸人與我同條生。不與我同條死。要會此意。須從即今會父母未生以前消息。始知山僧刻刻在諸人腳跟下同生同死。諸人自瞞過。卻來者裏慶讚。雖然因我得禮。你底事從頭起。若是赤鬚鬍。直得笑不止。笑諸人事因人熱。山僧隨例道謝。遂拱手云。有勞大眾繁用。</p>
<p>小參。舉臺山婆子凡有僧問。臺山路向什麼處去。荅云。驀直去。其僧便去。婆子云。好箇阿師。又恁麼去。傳至趙州。州云。待我勘過始得。趙州往。如前問。婆子亦如前荅。州歸。上堂云。臺山婆子為汝勘破了也。復舉一婆子供養一僧。嘗遣二八女兒送飯。一日令女抱住云。正當恁麼時如何。僧云。枯木倚寒巖。三冬無煖氣。女歸覆婆。婆曰。二十年祇供養一箇俗漢。遂趁出。燒卻菴。師云。趙州勘破婆子。五百揭石義。婆子趁出者僧。阮籍愧孫登。大眾作麼生。同是廣南人。別有通霄路。還會麼。切忌逢人錯下註腳。</p>
<p>臘八日。小參。世尊當日睹明星。與大眾如今俯仰上下。顧視左右。總無第二人。為什麼不悟。良久云。幸自可憐剛不肯。若為瞥地太生憎。攜來蔥嶺還攜去。賺殺兒孫入五燈。大眾。還有多少人怕入不得。豈不絕倒。</p>
<p>小參。春燈絢爛。社鼓喧嘩。莫道不當情。者箇當情尤甚。所以萬里無雲。青天也須喫棒。直教向聲色裏提取那一片大安樂田地。方纔不費手腳。大眾。者一句子成褫多少人。賺殺多少人。行腳高流。當知轉變。</p>
<p>小參。舉一不得舉二。放過一著落在第二。驀豎拂子云。喚作一。早落卻第二了也。且一如何舉。良久云。孟八郎又恁麼去也。大眾久不散。師笑云。一眾總是俗漢。</p>
<p>小參。耳目不到處會。意言斷絕處會。不如向聲色樅然。是非交互薦取箇不驚異句。大眾。且不驚異句作麼生道。良久云。見怪不怪。其怪自壞。</p>
<p>小參。豎拂子云。盡大地祇是者箇。你向什麼處揀擇。不揀擇。莫明白。且道還有過也無。牛有角。兔無角。不如貓兒一隻腳。</p>
<p>小參。舉竹篦云。汝諸人即今眼見如盲。耳聽如聾。口說如啞。有什麼不著到處。為什麼不肯承當。雖然如是。更須步步有出身之路始得。所以道。但參活句。莫參死句。大眾。作麼生是活句。以竹篦左拍一下。作麼生是死句。以竹篦右拍一下。復云。曠野無行地。崎嶇有路通。</p>
<p>小參。大眾。一切眾生從無始生死來。祇是識心妄見流轉。若不八識一刀。世間流轉。有麤境界。出世間流轉。又有細境界。麤境界。所謂色境界。乃至法境界。細境界。所謂色非色境界。法非法境界。心境界非心境界。乃至菩提涅槃境界。若我祖師門下麻三斤。乾矢橛。庭前柏樹子。狗子無佛性。若祇與麼打發。亦是細中之細。總要出境界不得。大眾。于今三家村裏樵歌牧唱。量晴較雨。且道還有你者理會麼。此豈不是境界。你若在那裏得箇真實悟門。是世間。是出世間。是如來。是祖師。方始皂白。大眾。聰明才辯到者裏一毫用不著。須是置心一處。久久自然拽脫。努力。</p>
<p>小參。上不慕諸聖。下不重己靈。古人恁麼道。且道是什麼人分上事。待要和會有什麼著到處。蓋從上來不曾有者箇消息。祇為慈悲之故。諸人頂門眼豁。當自證知。即今且不可說破。</p>
<p>小參。生與死善知識亦不能免。不能免則老病猶人。苦樂猶人。總皆猶人。善知識長處在那裏。大眾。善知識深知生死之故。深知老病之因。深知苦樂之本。知而同之。同而不均。如水中有乳。若果鵝王。自非鴨類。曹山云。一切麤重底事不要免。免則成變易去也。菩提涅槃。此等殃禍為不少。大眾。變易不變易。惟我自知。得底人三二十年潛行密用。始於自肯。終至於妙。是非順逆。非形跡所得類齊。大眾。汝但於實頭上一回瞥地。久久自然證知。若己若人。若古若今。若凡若聖。異同差別。泮然無疑。大眾。不移之地。豈容易到。須具大人之相。慎勿隨順麤識。久立。</p>
<p>小參。如今人不了。祇為未起。恬然纔起。突然既起猛然者是誰家屋裏事。誰作奴郎。何不徹底悟將去。太古淳風去。還肯麼。</p>
<p>小參。茫然從何去。悄然從何來。來去不可得。來去裏接取。不關茫然悄然事。</p>
<p>小參。豎起竹篦子云。不是心。不是佛。不是物。是箇什麼。良久云。咦。將謂有恁麼事。</p>
<p>暇園小參。雷峰十三年前承諸公命曾到此間。今日重來。與諸公相見。且道相見底事作麼生。卓拄杖一下云。大眾。十三年前亦祇為諸公讚歎三寶。成就信根。乃漸入漸深。邇年來我宗門下事。古岡大有人承當在。去年復承見招。正搔著山僧癢處。此回願望倍奢。非但現前諸公。闔古岡一城人。雷峰拄杖子要生按過。總教成佛作祖去。大眾。雷峰拄杖子為什麼恁大威光。祇為不肯具眼。所以上不知上。下不知下。貴不知貴。賤不知賤。賢愚好醜。是非得失。祇是箇不知。盡十方三世鼻孔一時穿卻。到來者裏上不妨教下。下不妨教上。賤不妨教貴。貴不妨教賤。賢愚好醜。是非得失一齊推倒。一齊扶起。大眾。你看拄杖子恁大威光。一場佛事。且道於雷峰分上還有絲毫交涉麼。試判看。咦。雷峰到處穿人鼻孔。殊不知一箇鼻孔今日被諸公橫拖倒拽。直得笑倒。雖然如是。且喜索頭還在手裏。喝一喝。卓拄杖。</p>
<p>小參。若人欲了知三世一切佛。應觀法界性。一切惟心造。大眾。過去<span class='corr'>已</span>過。未來未至。現在無住。喚什麼作一切佛。卓拄杖一下云。急須著眼看仙人。莫看仙人手中扇。復云。大眾。佛法界。菩薩法界。聲聞緣覺法界。六道四生法界。作麼生說箇惟心底道理。卓拄杖一下云。相隨來也。石頭土塊。會麼。若也未會。雷峰且向第二頭為諸人葛藤去也。豎拂子云。還見麼。見底不是色。以拂子擊案云。還聞麼。聞底不是聲。既不是聲色。又是箇什麼。昔東坡居士云。溪聲盡是廣長舌。山色無非清淨身。夜來八萬四千偈。今日明明舉似人。看此偈可謂攪長河為酥酪。變大地作黃金。後來有箇長老卻云。東坡居士太饒舌。聲色關中欲透身。溪若是聲山是色。無山無水好愁人。且道具箇什麼眼便恁麼道。不見道荊棘叢中著腳易。月明簾外轉身難。你若識得者箇長老。方纔識得雷峰。雷峰不曾向你紫羅帳裏撒珍珠。你擬什麼處構切。莫顢頇。今日何聖傳居士為其亡過尊人見五老居士來暇園設供。請山僧舉揚此事。用資冥福。大眾。見五老居士做了一生佳公子。做了一生賢縉紳。居鄉清白。德被里閭。處家仁孝。慈惠子弟。但祇麼見得。猶是世間相。不祇麼見得。世間相出世間相遂成兩橛。且合作麼生。卓拄杖云。若在者一下透徹根源。許你會得見五老居士本命元辰。著落天上人間。隨意自在。總無第二人。第二法。雖然。祇如資薦一句又作麼生道。卓拄杖一下云。頂門開了還教瞎。為聖為凡絕是非。</p>
<p>小參。汝諸人晝夜張眼看著。側耳聞著。鼻嗅舌嘗。身觸意思。何處不灼然。為什麼不肯承當。汝但過去未來。現在一切夢覺虛妄相想一時按下。祇與麼覷捕。覷捕來覷捕去。忽然打失布袋。卻好來與汝箇本色鉗錐。何以如此。祇為汝從來不知與麼事。將謂有多少奇特。殊不知曠大劫來。未曾剎那間歇。所以僧問雲門。如何是諸佛出身處。門云。東山水上行。僧問洞山。如何是佛。山云。麻三觔。南泉東西溪話。趙州勘破婆子話。今人一等會。為什麼不是。者裏大有來由。有底說識得後還要掃蹤滅跡。何異靈龜曳尾。有底說入得頭也要出得頭。方合他向上。有底說箇中無肯路。總與麼打發。不求妙悟。說時相似。做處淆訛。理既如是。事亦復然。如蒼蠅子一般。祇管向有氣臭處。道法大概可見。汝等諸人決要向者一路出離生死。大須具超方眼目。久立。</p>
</div>
</div><!-- end of div[@id='body'] -->
</body></html>