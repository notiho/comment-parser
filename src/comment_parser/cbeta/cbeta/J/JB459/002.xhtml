<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>香巖洗心水禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'><a id='mulu87' />
<p class='juan'>洗心水禪師語錄卷二</p><p class="byline">參學門人實<span class='note-inline'>(雲慧)</span>編錄</p></div></div></div>
<div class='div-other'><a id='mulu88' />
<p class='h1'>雜詠</p>
<div class='div-other'><a id='mulu89' />
<p class='h2'>遊山</p><p style="text-indent:0em" class="lg-abnormal"><div class='lg-row'>剩水殘霞我獨遊平生知足更何求白雲堆裏渾忘歲綠竹叢中弗記秋谷口敲詩懷李杜溪邊策杖<span class='corr'>羨</span>巢由芒鞋踏破最高處萬紫千紅一目收</div>
</p></div>
<div class='div-other'><a id='mulu90' />
<p class='h2'>仲冬詠雪</p><p style="text-indent:0em" class="lg-abnormal"><div class='lg-row'>昨夜天娥剪六花今朝片片落煙霞千峰頂上懸銀鶴萬派流傍伏玉蛇瘦竹怯寒將紙裹疏林畏冷用綿遮仰山獅子奮威猛孰敢當頭犯爪牙</div>
</p></div>
<div class='div-other'><a id='mulu91' />
<p class='h2'>石空緇素求鼓琴以偈卻之</p><p style="text-indent:0em" class="lg-abnormal"><div class='lg-row'>棄卻焦桐卸卻冠韜光遯跡隱層巒補衣摘下雲千片擔水帶回月一團盞內清茶和露飲釜中白粥共霞餐紅塵鮮有子期輩縱有子期懶去彈</div>
</p></div>
<div class='div-other'><a id='mulu92' />
<p class='h2'>春日久雨</p><p style="text-indent:0em" class="lg-abnormal"><div class='lg-row'>大荒盡是一團煙寒雨爛淹水底天海國金烏和霧宿銀河玉兔就雲眠梅腮滴滴渾珠濺柳眼行行泣冷泉惱殺東風傲不住掩扉終日閱長篇</div>
</p></div>
<div class='div-other'><a id='mulu93' />
<p class='h2'>次宋明府扇頭韻</p><p style="text-indent:0em" class="lg-abnormal"><div class='lg-row'>人生處世若臨淵戰戰兢兢一念牽看破利名渾沒帳丟開恩愛不須鞭回頭盡是涅槃岸過步無非般若船大道現成休別覓靈光灼灼本來圓</div>
</p></div>
<div class='div-other'><a id='mulu94' />
<p class='h2'>懷良才王文學</p><p style="text-indent:0em" class="lg-abnormal"><div class='lg-row'>昔時相別<span class='corr'>已</span>曾忘孰料重新會故鄉愧我無能從釋類<span class='corr'>羨</span>君有志列儒行才雄一斗低靈運文過千篇讓子昂願爾出頭天外看大家共笑白雲忙</div>
</p></div>
<div class='div-other'><a id='mulu95' />
<p class='h2'>次彬穆大士春日詠雪</p><p style="text-indent:0em" class="lg-abnormal"><div class='lg-row'>滿空滕六舞遍地玉簪開粉蝶飛寒竹霜禽噪野苔輕綿遮柳眼素絹罩花腮乘興西郊外東風捲落梅</div>
</p></div>
<div class='div-other'><a id='mulu96' />
<p class='h2'>題羅漢柏</p><p style="text-indent:0em" class="lg-abnormal"><div class='lg-row'>相識曾西竺人天稱棟梁大夫推翠色君子讓清香臘雪難凋操時花任和光兒孫俱跨灶枝葉遍芬芳</div>
</p></div>
<div class='div-other'><a id='mulu97' />
<p class='h2'>水月空華</p><p style="text-indent:0em" class="lg-abnormal"><div class='lg-row'>冰輪懸碧漢團影落汪洋浪破金鱗舞波翻玉兔狂清光隨水注練色逐風行一翳眼中著生生業識忙</div>
</p></div>
<div class='div-other'><a id='mulu98' />
<p class='h2'>元宵有感</p><p style="text-indent:0em" class="lg-abnormal"><div class='lg-row'>處處元宵節笙琴鬧畫堂銀花開火樹玉燭耀紗囊盡聽歌聲滑時看舞袖長誰知人世樂盡是日邊霜</div>
</p></div>
<div class='div-other'><a id='mulu99' />
<p class='h2'>送大璞禪人行腳</p><p style="text-indent:0em" class="lg-abnormal"><div class='lg-row'>勸君同鴈遊休落池邊住遊至冥冥中弋人無可慕</div>
</p></div>
<div class='div-other'><a id='mulu100' />
<p class='h2'>王孝廉求開示無位真人偈以寄之</p><p style="text-indent:0em" class="lg-abnormal"><div class='lg-row'>無位真人形虛空大塊肉山僧寫出來不覺筆頭禿</div>
</p></div>
<div class='div-other'><a id='mulu101' />
<p class='h2'>送無參大士住山</p><p style="text-indent:0em" class="lg-abnormal"><div class='lg-row'>耕雲種月是生涯深結草菴待作家搓就龜毛繩數丈五湖四海繫龍蛇</div>
</p></div>
<div class='div-other'><a id='mulu102' />
<p class='h2'>學正王公討語錄看</p><p style="text-indent:0em" class="lg-abnormal"><div class='lg-row'>休把魚眸認作珍泥牛非是玉麒麟若能直下承當去免作循行數墨人</div>
</p></div>
<div class='div-other'><a id='mulu103' />
<p class='h2'>贈耆延師供長燈</p><p style="text-indent:0em" class="lg-abnormal"><div class='lg-row'>兩鬢鬚眉似雪霜靈山囑付尚難忘赤心豎起光明幢萬古千秋照法王</div>
</p></div>
<div class='div-other'><a id='mulu104' />
<p class='h2'>韓居士承認送書多日不來以此速之</p><p style="text-indent:0em" class="lg-abnormal"><div class='lg-row'>丈夫出語要斟酌不重千金重一諾若肯偷功送上來山僧共汝吃瓔珞</div>
</p></div>
<div class='div-other'><a id='mulu105' />
<p class='h2'>次一拙姚居士韻</p><p style="text-indent:0em" class="lg-abnormal"><div class='lg-row'>夢中得句夢中懽識破夢時夢亦閒抖擻詩囊詩與發詩囊何似肚囊寬</div>
</p></div>
<div class='div-other'><a id='mulu106' />
<p class='h2'>長安李文學使人山中索句遂寄</p><p style="text-indent:0em" class="lg-abnormal"><div class='lg-row'>巖下一溪剩水嶺頭幾片殘雲惟留剩水炊粥分破殘雲寄君</div>
</p></div>
<div class='div-other'><a id='mulu107' />
<p class='h2'>因事示文齋王居士</p><p style="text-indent:0em" class="lg-abnormal"><div class='lg-row'>讚揚掬土培山毀謗吹光割水讚毀何減何增迴頭各自知止</div>
</p></div>
<div class='div-other'><a id='mulu108' />
<p class='h2'>送王老相公應試</p><p style="text-indent:0em" class="lg-abnormal"><div class='lg-row'>優才必出耆年至寶多生老蚌這迴及第心空來到山頭喫棒</div>
</p></div>
<div class='div-other'><a id='mulu109' />
<p class='h2'>與友登文塔口占</p><p style="text-indent:0em" class="lg-abnormal"><div class='lg-row'>一上目空四海到頭高低齊分側身送迴落日伸手摘下飛雲</div>
</p></div>
<div class='div-other'><a id='mulu110' />
<p class='h2'>夏日與友閒吟</p><p style="text-indent:0em" class="lg-abnormal"><div class='lg-row'>弄竹清風習習挂松斜月彎彎嶺外朱桃裊裊崖前碧水潺潺</div>
</p></div>
<div class='div-other'><a id='mulu111' />
<p class='h2'>與同參抱璞</p><p style="text-indent:0em" class="lg-abnormal"><div class='lg-row'>多年抱璞林下宿雨餐風苦奔設若不逢別者至今猶泣荊門</div>
</p></div>
<div class='div-other'><a id='mulu112' />
<p class='h2'>冬夜閒吟</p><p style="text-indent:0em" class="lg-abnormal"><div class='lg-row'>月冷衝風削骨更深寒氣侵腰光凝銀漢天遠凍合瓊林地遙</div>
</p></div>
<div class='div-other'><a id='mulu113' />
<p class='h2'>因事有感</p><p style="text-indent:0em" class="lg-abnormal"><div class='lg-row'>性拙從教世棄名微一任時拋生平獨好幽隱不與獅蟲結交</div>
</p></div>
<div class='div-other'><a id='mulu114' />
<p class='h2'>夏月過拳菴贈清淨禪人</p><p style="text-indent:0em" class="lg-abnormal"><div class='lg-row'>拳菴暑臥松風勝似高堂廣廈疑是羲皇上人原來清淨禪者</div>
</p></div>
<div class='div-other'><a id='mulu115' />
<p class='h2'>寄方外友孟孝廉</p><p style="text-indent:0em" class="lg-abnormal"><div class='lg-row'>自從相別多年覓個知音有數意欲親身謁來山中白雲留住</div>
</p></div>
<div class='div-other'><a id='mulu116' />
<p class='h2'>春夜圍爐</p><p style="text-indent:0em" class="lg-abnormal"><div class='lg-row'>柳絮牽花窗外波斯待月水中山家渾無一事爐裏榾柮通紅</div>
</p></div>
<div class='div-other'><a id='mulu117' />
<p class='h2'>冬日慶協臺許公壽</p><p style="text-indent:0em" class="lg-abnormal"><div class='lg-row'>霜衝徑槐葉空風捲亭竹梢瘦惟有雪藕冰桃倩來與君慶壽</div>
</p></div>
<div class='div-other'><a id='mulu118' />
<p class='h2'>秋夜對月看經</p><p style="text-indent:0em" class="lg-abnormal"><div class='lg-row'>葉落靜鋪地草輕茅飛伴簷霜蒲團對月清坐惟了殘經幾行</div>
</p></div>
<div class='div-other'><a id='mulu119' />
<p class='h2'>秋日閒吟</p><p style="text-indent:0em" class="lg-abnormal"><div class='lg-row'>樹頭枯葉先墜嶺外寒花暫香孤館夜棲遠客清砧晝和啼螿</div>
</p></div></div>
<div class='div-other'><a id='mulu120' />
<p class='h1'>贊</p>
<div class='div-other'><a id='mulu121' />
<p class='h2'>自在觀音</p><p style="text-indent:0em" class="lg-abnormal"><div class='lg-row'>者賊瞌睡粧憨卻有些兒奇怪不知據何神通人人盡都禮拜紅塵堆裏偷安白浪灘頭自在咄再不寫者樣子一任風吹日晒</div>
</p></div>
<div class='div-other'><a id='mulu122' />
<p class='h2'>廣東會翁尊宿</p><p style="text-indent:0em" class="lg-abnormal"><div class='lg-row'>錯認廣東原來尊宿有時棒青天有時呵古佛急水中擇乳虛空裏揣骨要做出格丈夫惡嫌祖燈上錄賺得無限男女盡教袍方頂禿殃及兒孫沒了時千古萬古恨不足</div>
</p></div>
<div class='div-other'><a id='mulu123' />
<p class='h2'>題了凡比丘尼</p><p style="text-indent:0em" class="lg-abnormal"><div class='lg-row'>紅塵跳出立禪機坐破蒲團絕是非遺得芳名他日繼仍留珠色異時輝掃除人我世間少斬斷恩情宇宙稀偏著袈裟效佛祖全無寸縷嫁時衣</div>
</p></div>
<div class='div-other'><a id='mulu124' />
<p class='h2'>自讚</p><p style="text-indent:0em" class="lg-abnormal"><div class='lg-row'>者漢參禪無悟識字卻也有數戒律自來懶持經文兩眼不顧猛虎口中攀牙劍樹山頭縱步踏折虛空脊梁撞破彌勒大肚橫拈七尺烏藤佛祖骨悚毛豎直下斷人命根說甚向上一路</div>
</p></div></div>
<div class='div-other'><a id='mulu125' />
<p class='h1'>機緣</p><p>僧參，師把住云：「漿水錢，旦置還我草鞋錢來。」僧無語，師托開云：「將謂你是個人，原來是個頑皮俗漢。」僧擬進語，師喝退。</p>
<p>僧問：「如何是和尚家風？」師云：「三腳鐺煮淡黃虀。」僧云：「忽遇客來時，如何秪待？」師云：「一碗兩碗。」</p>
<p>守府杜公問：「如何是佛？」師云：「無限丹青手，都盧畫不成。」公指佛像云：「爭柰這個何？」師云：「一翳在眼，空花亂墜。」</p>
<p>僧問：「如何是第一玄？」師便打。進云：「如何是第二玄？」師復打。進云：「如何是第三玄？」師云：「你問太煞。」進云：「三玄<span class='corr'>已</span>蒙師指示，向上一路作麼生？」師打云：「一任舉似諸方。」</p>
<p>趙孝廉問：「儒釋之道是一是二？」師云：「醋梅同酸，生熟異味。」廉笑云：「三教本來一家，有甚生熟異味？」師云：「雖然如是，也要相公皺眉一場始得。」</p>
<p>學正王公問：「和尚如何行持？」師云：「早晨喫白粥，下晚又覺饑。」</p>
<p>僧問：「一法若有，毘盧墮在凡夫萬法；若無，普賢失其境界。去此二途，請師一接？」師云：「王瓜茄子。」僧云：「意旨如何？」師云：「地肥偏大。」</p>
<p>李明府問：「如何是西來大意？」師云：「日頭東畔出。」府云：「不會。請和尚指示。」師云：「佛法盡隨他爛卻，舌頭終不為人談。」</p>
<p>僧問：「如何是父母未生前事？」師云：「朱弦彈夜月。」進云：「如何是<span class='corr'>已</span>生後事？」師云：「翠袖舞春風。」</p>
</div>
<div class='div-other'><a id='mulu126' />
<p class='h1'>佛事</p>
<div class='div-other'><a id='mulu127' />
<p class='h2'>至嘉興府敕賜龍藏楞嚴禪寺為法叔澹崖老和尚設供</p><p>龍池迸出獅子，踏斷諸方葛藤。虛空中結窟，開人禾之眼目，為萬世之宗乘。三山中豎幟，南海上歸隱，遺下未了公案。幸我法兄和尚繼繼承承，建法幢於楞嚴古剎，權衡龍藏，撥明祖燈，可謂旃檀林裡旃檀獅子窟中獅子。雖然與麼，且道如何是未了公案？顧視左右云：路遙夜長，休把火，大家吹滅，暗中行。</p>
</div>
<div class='div-other'><a id='mulu128' />
<p class='h2'>為天童密祖設供</p><p>者個沒情面老漢，相似個戴角猛虎，把斷要津，不通凡聖，孰能搆得？至今歸隱，山崩海枯，日月暗黑，不肖秪得斫額而望，何故親承？入室之孫子，不同門外之遊人。</p>
</div>
<div class='div-other'><a id='mulu129' />
<p class='h2'>為正覺潤光剃度師翁設供</p><p>踞正覺將一個死貓頭東拋西擲賣弄一生惜乎無人酬價惹得泥牛忿關虛空撲落大地平沉覓之不得雖然如是過量事須還過量人秪如酬價一句作麼生道良久云吳門劍池深。</p>
</div>
<div class='div-other'><a id='mulu130' />
<p class='h2'>為海寶洪源得戒和尚設供</p><p>者老和尚面鐵志鋼不隨大隊衲僧叢裏奪標戒壇之中拔萃偷出火宅眾生蓮邦安入佛位退步踏翻滄溟抽身虛空粉碎雖則與麼作略到底者個不會大眾且道是那個聻遂拈香云淡煙籠竹一堆愁細雨灑花千點淚。</p>
</div>
<div class='div-other'><a id='mulu131' />
<p class='h2'>為山主馬公對靈小參</p><p>浮生幻化全體放下休擬議莫返復紅塵多少人孰肯效劉阮馬公乃紅塵之丈夫不昧靈山之記莂捨基建剎養育龍蛇恒為藍田種子永作苦海津梁不幸今日世緣畢矣山僧與居士稱方外莫逆無以為贈但願居士用大圓覺永作住場身心安居平等性智何故如此得人一牛還人一馬且道猶有差別處也無更聽一偈片片白雲挂孝來商飆陣陣滿林哀汗衫卸卻歸空去脫化蓮胎越聖階。</p>
</div>
<div class='div-other'><a id='mulu132' />
<p class='h2'>掃湖廣白雲象林老和尚塔</p><p>一別吾師數十年家私蕩盡對誰言今日吾師歸去也幾多懽喜幾傷顏不肖拜掃徹底空囊秪是偷天賣日換得雲門餅金牛飯趙州茶曹山酒汾陽豬首權且供養大眾會麼抱璞不須頻墮淚來朝更獻楚王看。</p>
</div></div>
<div class='div-other'><a id='mulu133' />
<p class='h1'>書問</p>
<div class='div-other'><a id='mulu134' />
<p class='h2'>與友人</p><p>吾兄所教之事一一奉命前者深擾多承厚意常念吾兄德行兼全柱石法門有光先德而弟愧不及枲第蠡管之見惟是暖其衣飽其食外無剝啄內無追呼不知叢林是何物檀信脂膏以何消僧眾日用將甚作主宰古德云未明者個空住世有人與你算湯水錢未明者個空行腳有人與你算草鞋錢果無懼乎但叨居林下守拙泉林只以偷閒度日以終餘年每慕白眼青睛其柰時勢為艱法久成弊珠目無論金石難齊幸喜早逢高鑑彼我何更饒舌哉且愧泥水多端葛藤繁露萬望吾兄了明生死大事不忘觀音妙應火裡燦朵芙蕖吾兄若要承當者事先須辦一雙不受人瞞底眼孔百折不回底腳跟真真實實肚腸把從前底絡索一齊放下向食息起居處饑餐渴飲處閑坐困眠處時刻檢點若是岸柳溪煙層巒疊嶂又與道遠矣古人欲明者事餐風宿雨歷遍百城不以為勞吾兄必發精進莫要當面錯過善知識亦非從天降下從地湧出底蓋古今如長夜惟善知識先醒覺得興慈運悲搖醒幾個夢中人果能踏破祖師關頭一任春遊芳草地夏賞綠荷池秋飲黃花酒冬吟白雪詩只恐偷心未歇時時捕風捉影若論佛法階級則曰參禪曰習教曰持律如熏修行履不過訪知識住叢林入深山一口吞盡佛祖街前解下布袋時當末法豈多再見但有根性不常者見人持戒即欲搭衣何曾見他忍辱來見人居山即欲結茅何曾見他死心來見人參方亦去迤邐行腳何曾見他覲問知識來見人住世亦去修菴何曾見他體取叢林規矩來見人講經卻也分文別義何曾見他點出經中旨趣來見人談禪卻也擎拳豎指何曾見他實悟實證來所以名或過于佛祖實乃下于凡庸隱則近于啞羊顯則同乎說客若是者等師僧于我衲僧門下提草履也不用他如是瑣瑣者只要吾兄向大道上直步長安弟若不將崎嶇嶮巇路徑一一道破又恐中途被柴柵纏繳雲門道觀音菩薩將錢買胡餅放下手云原來是饅首若委悉得者則公案方知大海邊渴殺多少人大倉中饑殺多少人故曰悟了還是舊時人不改舊時行履處若認奇言妙句猶是缽外安柄畫蛇添足只知背脊朝天不覺腦門著地引蔓牽藤尋香逐臭惑亂後人無有了日見他談柄戲論之詞便乃書之寫之珍之重之此係蜣螂彈子而<span class='corr'>已</span>金屑雖貴入眼成瞖豈不聞好事不如無乎從上古人不是資談柄恃聰明圖名譽依樣畫葫蘆參須真參悟須實悟證須實證密密綿綿或順或逆忙裡閒裡打成一片得斯受用如護明珠遇境逢緣把得定作得主雖居世間不捨道法照耀古今眼目人天到者田地生死去來得大自在作個林間翛散士世外空閒人者事亦非聰明廣記要自有生以來一點虛靈不昧具得一副金剛骨頭不曾依他勸化突出一個乾淨念頭志願學佛學祖拔濟先人提挈同類卻把一枚古鏡貼在胸中參照古人從前滿肚絡索自然法法精妙投入我鏡方纔行腳到者裡<span class='corr'>已</span>具一隻擇法眼睛始可遇人若逢真正烹佛煉祖鉗錘一語相投全身跳入火聚中踢翻爐韝師資一場漏逗打破鏡子自從胡亂後三十年不少鹽醬鐘樓上念讚床腳下栽菜任爾所為雖然如是說得一丈不如行取一尺吾兄趁此色力強健了明生死大事不惟自<span class='corr'>已</span>參學事畢亦乃法門有望弟不覺忉忉怛怛說到者裡諒吾兄鑑之必不我罪也弟深愧貧囊無能為寄惟有陳年葛藤信筆一紙聊代面談惟祈鑒之尚容躬叩弗一。</p>
</div>
<div class='div-other'><a id='mulu135' />
<p class='h2'>復石門崔學正</p><p>摶風激水出北圖南乃世諦能事盡性立命超佛越祖又出世之本旨護法取魚乎熊掌乎文章事業實同孔雲恩愛田園還類肘柳既然誠信庸詎山僧嘖嘖耶石門一晤果屬奇緣忽接來翰猶如覿面若論這段大事最先要個信字信能成一切種智信能證菩提道果信能為聖為賢信能超佛越祖信能度一切苦厄乃至忠孝節義盡性立命超度宗親拯拔群迷世出世間經大傳遠無不從此一信而建立誠能全忠全孝世間心盡矣誠能盡性立命出世間心盡矣若夫貪名慕寵嗜色[泳-永+(瑤-王)]聲汶汶碌碌於浮雲蝸角之人心豈足論哉護法雖然誠信須從誠信之中復添個恒字山僧曾擬恒字之形以示人曰一日二六時中須豎個決定心勿令此心少曲暫如是久亦如是常如是變亦如是順如是逆亦如是這不曲底心就是直養就是生直就是驀直去之直這恒字就是行健就是自強就是乾乾夕<span class='corr'>惕</span>之恒書至此筆端愈覺難禁然葛藤繁興且放過一邊惟護法信之體之行之證之剎那今古切莫負此根器。</p>
</div>
<div class='div-other'><a id='mulu136' />
<p class='h2'>復友</p><p>吾兄朝夕精勤自不厭煩務在濟人利物弟觀吾兄之立志也努力甚堅其歲月之行也甚深故得一方施供善者頂禮惡者歡心人天之因尚不爾違則無漏勝因可知矣況復造請五大部兼作水陸大佛事益見吾兄護法之誠為道之切所謂捨財定要大丈夫學道還須英靈子者也但學道有七種難看破世情難得決定信難具端正眼難遇真知識難中途不退難必至究竟難興慈運悲難不為七難拘攣鉤鎖則一切無難耳弟自愧薄劣棄素著緇脅不至蓆三年抱璞林下數載而不敢有妄紹佛種之心猥蒙吾師收入聯芳至楚還秦亦不敢有與人為師之想是以息肩於山居僻處養拙守貧日飽芻粟以度餘生多見法門中舉措不齊有言實而行非者有行實而言非者故不敢雕沙鏤玉結草乖人如古之至人清素之安命神鼎之孤高汾陽之待時陳蒲鞋之守分不切於切切於所當切切之至也今則不然衒色求名不務於實積金帛搆是非甚蛺蝶之尋芳遊蜂之捕蕊若蚍蜉之慕腥膻於車塵馬足之間不顧網羅輪蹄之厄爾本清墠翅霄漢麗天風飲高露而乃故低飛而掠殘花啖膻味甚於蜂蟻蝶乎此輩縱是盧扁亦治他不得雖然人能弘道非道弘人得人則興而道存失人則廢而道泯人才之難豈獨今時為然哉當時馬祖八十餘員之後唱導者多中間求一行履見地的當人如麟如鳳如象如龍不道全無只是稀少僅有黃檗臨濟趙州雲門巖頭曹洞諸大老皆是掉轉黃面老子宗說眼睛照穿自<span class='corr'>己</span>鼻孔全機大用橫說豎說自然合轍建立宗旨便有玄要料揀賓主照用君臣偏正棒喝與奪諸法他不是挨門傍戶依稀彷彿做將來卻是自<span class='corr'>己</span>胸襟流出蓋天蓋地底物事若是具得這個手眼可以當下插標如今都是泛泛之徒學語之流旋蒸熱賣但只學得一棒一喝語句下打得個之遶便爾付拂子寫源流自謂他是善知識也不管宗旨明與不明頭尾正與不正可憐生且不從上亦有將就做底善知識也亦有半斗絲之和尚也爛羊續狗累人累<span class='corr'>己</span>古人道見與師齊減師半德見過於師方堪傳授此語將來何用縱有入場底都是些利徒那有高山頂上看山下人趯把戲弄鬼眼底把將古人公案唱幾句山歌和些油煙搭在白紙上見張說好李也說好張說高李也說高大家隨口打喎喎誰能緇素誰能分別檢點將來名雖說法而實攢利孔不能消曠劫生死於今生且留今生之生死於曠劫世道薄矣人心壞矣乃曰人情濃厚道情微道用人情世豈知空有人情無道用人情能有幾多時只如抖擻於堪忍界中白眼箕踞於松樹之下遍地人情何道之有哉到這裡挽轉頭來人情道情一時放卻隨緣過日好看那青山綠水翠竹黃花欲取之而不禁任運之而無差果然富貴留人無如貧賤之肆志上古之士去富學貧此皆素位而行況復帝堯茆茨不剪大禹卑其宮室孔子食蔬飲水顏回陋巷簟瓢古人之操守不恥惡衣惡食謀道不謀食憂道不憂貧此古人之常心不然則樹坐塚棲又成虛誕矣何晚輩出家之流濫冒闍黎之德徒假練若之尊又不探古人行腳亦不究自<span class='corr'>己</span>性命如醉客之迷珠若達多之認影甘碌碌三三兩兩掉手踵足於世路之中流而不返失其真妙覺明闡揚一生虛妄驀然三寸氣斷只一寒灰冷土嗚呼是者不惟有愧於上古之大老而亦無面目於地下也所可痛者奪朱亂苗維莠維紫孰肯向香至王太子前一臀坐斷舌根他後無舌人解語胡張三黑李四能浼我哉此風既墮大廈非一木可文山中無事信口亂談惹得吾兄覽之一笑若有傍觀不肯叫罵相期而弟幸矣又況仲尼之行道於天下也可謂至神至聖然至神至聖猶不免楚狂之歌微生畝之說晨門之問黃面老子之垂手也可謂至道至德至慈至悲尚不避馬麥金鎗之苦旃遮孫陀之謗調達之害是二老子之行腳也亦莫逃於謗說我今何人哉今天下之域路若羊腸僧如麻粟知<span class='corr'>己</span>同流者誰邂逅相逢者幾弟觀吾兄志不隨流心懷忠信行履披落雁之風慈悲噴護鵝之味又況於參有進於機有投嗟悼同心不減先哲之憂而佛法大有望於吾兄也前次蒙兄遣弟愛下為病所累未能相伴吾兄終以為恨耳吾兄諷誦華嚴必在華嚴尋個下落所以一部華嚴世界海惟一毘盧遮那身具之此毘盧遮那身惟一釋迦妙性具之此釋迦妙性惟一眾生心具之眾生之煩惱無邊故諸佛之法界亦無邊眾生之念念無際故現相之菩薩亦無際眾生之分別無窮故文殊之觀察妙慧亦無窮眾生塵剎之妄想無盡故普賢之應化行門亦無盡然是中有因有果有體有用全果是因全因是果全用是體全體是用入法界品之善財乃自性之覺體文殊普賢及五十餘員善知識乃性中所得之心法斯則全因是果全體是用也世主妙嚴至離世間品品中之毘盧遮那乃如來藏身之覺體文殊普賢及信住行向地之諸菩薩乃華藏世界之本根斯則全果是因全用是體也故知心性覺圓則藏身與法界全彰智行具足則文殊與普賢共命所謂應觀法界性一切惟心造也古德有云若端的一回汗出便向一莖草上現瓊樓玉殿若未端的一回汗出縱有瓊樓玉殿卻被一莖草蓋蔽所以蟭螟入蚊眉不覺為甚不覺只因太近若是吾兄會得干戈林裡橫身色絲豈絆於跟下荊棘叢中擺手十字無關於口邊便可干木隨身逢場作戲有何七種之難拘攣鉤鎖而不超越佛祖者哉吾兄須如山中亂談以堅其志。</p>
</div></div>
<div class='div-other'><a id='mulu137' />
<p class='h1'>行實</p><p>戊寅歲冬至日兩序大眾至方丈請述行實余不允眾啟求再三義固難辭遂據坐乃云余乃建康江寧人先祖從明宦遊於秦明運改革遷至寧鎮祖逝移居任春堡父劉母黃氏順治甲午十二月二十五日酉時感異而生年十六在芸局邊與同學讀書閱范知府入山修行扯淡歌乃嘆曰功名富貴總是夢幻妻子兒女無非空華一切事業實是一場扯淡嘗聞生死事大無常迅速墨花煙藻詎免生死乎至年二十夜夢五色蓮華莊嚴寶塔獨坐塔頂僧眾圍遶念佛覺來念曰我此願力何時得了遂自將刀斷髮誓死出家父母約知親友再三苦勸曰你去出家丟下年老父母何人奉養余云在家奉養口體之孝也出家修道乃出世間之大孝胡不許邪父母泣曰我今六十有零將死不久我若死後那時一任你去余不覺淚下默然而止未及三年父母俱逝一切祭葬事畢年<span class='corr'>已</span>二十有四忽然思曰我此願力今日可滿遂寫遺書封于匣內是夜踰城禮正覺潤和尚乞求出家尚問父母在麼余曰俱逝尚云有妻子否余曰有妻子尚云既有妻子如何出家余曰聞佛捨國我今何人尚云我這裡不允余曰和尚不允某甲別去尋師尚云汝且暫住再作商量留住數日鑑其志不可奪尚遂披薙命禮柏菴師為師至晚自入方丈乞求開示尚云汝去念佛看念佛是誰余應諾而出一日余在殿簷頭立尚問在此作麼余曰念佛尚云念佛是誰余懞然不知遂發憤參究廢寢忘餐初冬半夜經行忽然有省乃曰元來本是自<span class='corr'>己</span>何得向外馳求次日和尚圍爐余呈偈尚接得看過扯碎拋入火中一頓詬罵汝等拋妻撇子出家不幹實事來弄虛頭余抽身便出滿面慚惶自<span class='corr'>己</span>追思還不是者個道理仍前抖擻精神苦苦參究越明年往鳴沙州完具足戒期畢至螺山隨喜聞老宿舉臨濟在黃檗處喫棒因緣豁然把從前疑團當下脫落乃曰縱然奇特終是尋常仍返正覺尚問受戒了余曰受了也尚云那邊一日有多長余曰缽盂兩度濕尚云又來弄虛頭余曰和尚莫壓良為賤尚頷之至晚尚喚入方丈曰汝乃般若夙因莫要在此久住速下南方參學余曰和尚年老某甲在此侍奉尚云侍奉有人不必繁慮余即拜別直造長安首參興善薦福次謁風穴又參金粟解制後至楚地廣教作參頭半載為病所累乃百嘆曰我今薄福雖處叢林終日被病魔纏縛想是此處無緣遂帶病告假遍參諸方受盡饑寒苦不可堪參歷豫章吳越一帶叢林撥草瞻風又弗覺四載矣末後轉楚行至東山阻雪聞白雲象林和尚道風孤高鉗錘惡辣因破雪至彼參見尚問那裏來余曰東山尚云如何是你行腳事余曰草鞋踏雪尚云意旨如何余曰徹骨寒尚豎拳曰向這裏道道看余曰少賣弄尚云杜撰禪和余拂袖便出遂執侍左右受誨一載癸亥春日以源流頂像授之余辭曰某尟能薄德敢當大任尚云老僧悉知汝勿固辭余不敢違命即九拜受之時年三十矣受付囑後仍歸<span class='corr'>陝</span>西拜禮剃度師翁季秋至古邠皇澗寺息肩未幾有人報師翁圓寂於五月矣余即易紙燭設靈告香闔郡檀護聞余至同本寺耆宿勉留開法余堅辭再四眾請愈篤不得<span class='corr'>已</span>許之修建藥師道場兼立禪期百日座下緇素萬指有餘期滿永壽馬九諸檀越慇懃敦請至彼未幾緇素盈門留住一月即欲告辭有馬某父子捨基一所同眾居士挽留創建瑞巖延余居焉遂辛苦幾年一切事畢於丁卯五月望日貢士趙老先生明府祝公同諸信士為余立碑遂住數載康熙三十一年春月回正覺與剃度師翁掃塔高玄二宿同靈州檀護請鎮河塔陞座說法一時四眾聳動弗料中衛緇素謬聽虛聲請住華嚴禪寺祝聖開堂座下衲子千指圍遶有養巨禪人文學俞公同鎮靖闔堡眾信請住寶慶禪寺起建盂蘭道場當道宰官誠敬護衛復同諸山耆宿闔郡縉紳士庶請住觀音禪院結制安禪期畢萬佛洞耆宿守府趙公同石空寺堡眾信請萬佛洞住靜未及數月鎮臺李公族叔英宇居士協臺劉公伯玉協臺楊公宗道得續師資之緣新建香山香巖禪寺請於十月望日修建水陸佛事兼立禪期百日道俗往來如織期畢欲回瑞巖休老協臺楊公劉公英宇居士同闔山數百餘人挽留永遠住持自揣德寡行微無能為任不得<span class='corr'>已</span>權且應諾汝等大家盡知又何必用我勞叨作麼這樣薄劣之狀烏堪齒錄外揚家醜取笑大方生平醜惡一時吐露天寒無煩久立一眾作禮歡躍而退。</p>
</div>
<div class='div-other'><a id='mulu138' />
<p class='h1'>附創修瑞巖洞碑記</p><p>永之村名馬九以姓著之當年蕃衍可知邠風化存人心好善與余裕家庄相鄰道經此村環山如屏一河如帶盤桓而苦無同調間與二三野老倒一尊于夕陽籬落間野蔬甚甘野語甚洽野景可畫咸嘆曰昔時有禪院殘廢久矣何處尋遊覽一片地耶適古夏頭陀乃弱冠儒流而入禪者禪號洗心自金陵旋古邠皇澗寺村叟馬一貴張汝喜同眾紳衿聞名敦請禪師至本境謀修香剎不能聚材鳩工師度形經營創闢一洞題曰瑞巖洞傍延客所煮鐺所臥榻所各有淨室洞中像設形好如生鐘鳴鼓響喚惺迷愚香繞燈明焚修不輟首祝　皇圖鞏固與藎臣良吏介繁祉育多男更祈普會士庶胥衍慶而未有艾也由是遠邇遊覽者師一揮麈啟齒賢而智者則豁然心折愚而悍者則改不善以回心噫嘻異矣哉禪教有裨於人心而淑氣質也洞外鑿井而味孔甘培樹而蔭孔茂雖蕞爾蘭若非峨峨月宇之勝無注目俶詭之奇而紆徑聳壁鮮花綠竹巖下幽棲又是一洞天能令人忘歲月矣幸逢明府祝老父臺仁廉愛民善教翔洽士庶佩德頌之曰今日召杜善氣流轉所以時和年豐盜息民安災厲消而生聚昌靈應覃敷福星正照何一非瑞之感何一非瑞之徵也哉方知師之命名非漫然而無謂也余疏懶無能養拙而甘淪落甲子歲瓜月得瞻師丰采暫聆玉屑頓銷俗障欣然贈之以詩曰；沖年了悟入禪林一晤知師道行深座上高談渾古偈洞中藏錄悉良箴慈憐劫苦須航渡法化頑冥賴錫臨愧我未明清淨理白頭仍染利名心師亦荅余偈語如雪琴林磬冷冷清遠字字琳瑯愈信師為非常僧儔也余門人馬繡一貴之子馬錦一官之子父子世德篤於善行毅然布施捨基一所修瑞巖洞捨地十六畝族人馬之龍捨地一畝以上地糧俱在原主於以供香火於以招名衲古云善有善報可卜其受福澤而未有艾矣繡欲表師之功德暨布施之姓氏並垂不朽欲後之人睹斯洞也眺斯景也心曠神怡觀感而增廓觀感而勿替因向余乞言立石俾行善之氣化轉運不息瑞感之靈徵相衍無窮但余不能孔碩其辭第以樸略質言而為之記。</p>
<p style="margin-left:0em;text-indent:1em">時大清康熙二十六年歲在丁卯蒲月穀旦永壽縣在城甲午拔貢趙運熙頓首拜撰</p>
<p>文林郎知永壽縣事三韓祝鐘傑</p>
<p style="margin-left:1em">駐防永壽縣千總趙英</p>
<p style="margin-left:1em">儒學教諭古夏雷復</p>
</div>
<div class='div-other'><a id='mulu139' />
<p class='h1'>初晤洗心禪師訪記</p><p>余鄙性愛與叢林大知識譚人每以虛無尤之卻不知此中氣味自有一種迥出塵凡的妙處未易領也辛未秋移居五峰之陰都人士相傳瑞巖有洗禪師者真大和尚余不覺鄙性遂熱因不憚崎嶇而詣乎其處一入洞即見清松帶露綠竹含煙曲徑從半空中延至法堂<span class='corr'>已</span>知別是天地非人間矣及晤禪師氣宇果顒昂也風度果瀟灑也詢厥桑梓則出語錄以示之余捧讀一過方知為江左名士自童年涉此途曾費了如許伐毛洗髓工夫所以語語俱根性天全無一毫郛郭氣色犯其筆端豈不是兩間不朽文字世謂名下無虛士者非歟或者謂業<span class='corr'>已</span>僧矣焉用文為噫如若言勢必使凡為僧者盡皆渾渾噩噩而後止不過與山間草木林中鹿豕同耳何足貴不見今之僧乎稍諳楮墨即為識者所賞何況胸藏八斗學富三餘且懷一段不矜不伐之德如禪師試問叢林中有幾人乎文何縠于僧哉文何縠于僧哉始知禪師果不可及因附俚言以誌所感。</p>
<p class="head2">其一</p>
<p style="text-indent:0em" class="lg-abnormal"><div class='lg-row'>南國出塵士，談經漆水隗，鷗因杯度下，鶴為錫飛來。洞口多桃李，階前沒草萊，勿疑深谷裡，不寄天才。</div>
</p><p class="head2">其二</p>
<p style="text-indent:0em" class="lg-abnormal"><div class='lg-row'>箇中得趣味，揮麈坐林隗，東野休風至，西山爽氣來。修成籬內菊，掃盡澗邊萊，且向禪關也，深藏作賦才。</div>
</p><p class="head2">其三</p>
<p style="text-indent:0em" class="lg-abnormal"><div class='lg-row'>瑞巖開古洞，洞口傍村隗，嫩草無冬夏，輕煙任去來。止栽松與竹，不種苔和萊，莫謂少車馬，知稀是大才。</div>
</p><p class="head2">其四</p>
<p style="text-indent:0em" class="lg-abnormal"><div class='lg-row'>不憚迢遙徑，紆迴過險隗，山從雲際起，水向石邊來。崖下風鳴樹，町頭霜仆萊，登臨偏有興，敲句奉高才。</div>
</p><p class="head2">又緣馬子得見禪師遂步唐韻以贈</p>
<p style="text-indent:0em" class="lg-abnormal"><div class='lg-row'>欣逢物外友，緩步入禪林，靜裡乾坤大，閒中道理深。參乘渾爾我，持戒<span class='corr'>斂</span>身心，不到花飛處，何緣聽巨音。</div>
</p><p class="head2">右一</p>
<p style="text-indent:0em" class="lg-abnormal"><div class='lg-row'>好個大和尚，隻身闢梵林，眼光明且遠，俠氣高而深，西域真佛體，東都至聖心，雖常<span class='corr'>斂</span>鳳羽，在在敷清音。</div>
</p><p class="head2">右二</p>
<p style="text-indent:0em" class="lg-abnormal"><div class='lg-row'>弢光趨幻境，聲價倍儒林，會友文方重，有鄰德自深。行三代直道，存一片冰心，願以此相照，母金玉爾音。</div>
</p><p>康熙辛未仲秋日奉天韓岍頓首拜撰</p>
</div>
<div class='div-other'><a id='mulu140' />
<p class='h1'>後跋</p><p>觀夫世尊出現於世亦秪為一大事。因緣從古先哲弘法利生其理亦然。非小補哉。但開法揚化之宗師。須具六種之成就。五處圓密行解雙融事理。無礙始堪東播西弄。否則山雞類鳳魚目溷珠誠可懼也。丁丑冬余自蜀歸秦聞　洗心和尚幾處弘法道風孤峻。欲親法誨未愜其願。後適和尚駐錫香巖。於戊寅春幸獲一晤。真可謂西河獅子正覺彩鳳。吼則狐畏。飛則翀霄。或隱或顯。莫能窺其涯矣。余索語錄。和尚辭之再。余索之堅。和尚不得<span class='corr'>已</span>而出之。余得展閱。羨其言言見諦。語語超群。玉轉珠迴。如處水晶宮。心目瑩徹。堪為末法之龜鑑。不但增佛祖之光。亦且為法屬之慶幸耶。詎可任其湮沒弗傳乎。余亦不辭鄙陋。聊述數言以贅末後。付之剞劂。用貽大方同志者覽焉。</p>
<p>戊寅桂月望日古夏人文止謹跋</p>
<p>康熙庚辰冬日板存浙江嘉興府楞嚴寺大藏經坊</p>
</div>
</div><!-- end of div[@id='body'] -->
</body></html>