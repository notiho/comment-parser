<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>慶忠鐵壁機禪師語錄卷中</p><p class="byline">嗣法門人燈來編</p>
<div class='div-other'><a id='mulu8' />
<p class='h1'>普說</p><p>東西兩序告香請普說師良久云分明記得想不起來便歸方丈。</p>
<p>普說超生脫死一著無多只要當頭截斷不被人瞞不被<span class='corr'>己</span>瞞不被理瞞不被事瞞不被凡瞞不被聖瞞不被佛瞞不被眾生瞞不被古往今來無明煩惱貪嗔癡慢苦樂冤親等瞞若遇古往今來無明煩惱貪嗔癡慢苦樂冤親等也截斷佛也截斷眾生也截斷凡也截斷聖也截斷理也截斷事也截斷人也截斷<span class='corr'>己</span>也截斷古德云毫釐繫念三途業因瞥爾情生萬劫羈鎖聖名凡號盡是虛聲殊相劣形皆為幻色汝欲求之得無累乎及其厭之又成大患不見嚴陽尊者問趙州一物不將來時如何州云放下著者云一物不將來放下箇甚麼州云放不下擔取去今之參禪人只是不肯於一物不將來處脫然放下若肯放下淨灑灑沒可把如天普蓋如地普擎如月普照如空普納茶裡飯裡覺來睡去<span class='corr'>己</span>還是<span class='corr'>己</span>人還是人理還是理事還是事凡還是凡聖還是聖佛還是佛眾生還是眾生古往今來無明煩惱貪嗔癡慢苦樂冤親還是古往今來無明煩惱貪嗔癡慢苦樂冤親不曾減一分毫不曾增一分毫不曾同一分毫不曾異一分毫故經云是法平等無有高下又云一切賢聖皆以無為法而有差別既云平等又差別箇甚麼既有差別又如何平等平等差別若揀辨得出除非到方丈裡來猶較些子一僧問如何是當頭截斷一句師歸方丈。</p>
<p>普說三五年以前城市聚落三五年以後泉石村居泉石村居靜悄悄城市聚落鬧浩浩鬧浩浩底有時靜悄悄靜悄悄底有時鬧浩浩靜鬧兩頭總不是參學邊事若是真正參學人發心真實立志真實行腳真實遇人真實參究真實證悟真實乃至出世為人無不真實若稍不真實則欲速見小進銳退速之魔乘間而入便生伎倆云今日也如是行如是坐明日也如是行如是坐乃至年年月月也如是行如是坐覺沒些交涉沒些巴鼻一有是見豈是法器擔荷佛祖命脈者哉所以六祖有五分之香原非象藏雀卵沉檀速麝說話是欲諸人向自<span class='corr'>己</span>分中打點若身若口若意如水之清玉之潔秋毫無犯是名得戒香二六時中行住坐臥順逆不關毀譽不動若須彌山是名得定香一切現前無不明了胡來現胡漢來現漢既不執礙又不影留若明鏡當臺是名得慧香若身若心不取一法如太虛空雖不著諸物不妨諸物於中往來是名得解脫香提起即有放下即無如籩豆與瑚璉傳書舜若同罔象鬥額木人花鳥開筵是名得解脫知見香須知這五分香縱人人具足然修證則不無染污即不得也汝等諸人未證據者直下辨取<span class='corr'>已</span>證據者直下辨取復指供燭云如來光明藏歷歷宇宙間我今頻指示不可以言宣。</p>
</div>
<div class='div-other'><a id='mulu9' />
<p class='h1'>小參</p><p>舉大鑑和尚云說通及心通如日處虛空惟傳見性法出世破邪宗邪宗且置以何為見性法耶良久云白雲盡處是青山行人更在青山外。</p>
<p>小參若向有句啟問一切語言是有漏若向無句啟問所有寂靜是二乘若向智上啟問賊馬何曾趁得賊若向性上啟問騎牛卻笑覓牛人山僧不欲汝等問有問無問智問性除是四種不妨問來若或未然啼得血流無用處不如閉口過殘年。</p>
<p>小參寶蓋山層層疊疊黑潭水曲曲灣灣風輕雲澹寺古僧閒聽不盡松聲鳥語睹無窮柳岸溪煙萬法本閒而人自鬧鬧者任鬧我本晏然晏然底狗走抖擻口任鬧底猴愁氀[毯-炎+叟]頭若一向目視雲漢學者望崖更若土面灰頭山僧失利談玄說妙節外生枝如何若何更增疑惑所以釋迦掩室於摩竭淨名杜口於毘耶須菩提唱無說以顯道釋梵絕聽而雨花到這裡一任冬去春來那管年窮歲盡委悉麼不是閒人閒不得閒人不是等閒人。</p>
<p>解制小參遠亦是近亦是結制解制先佛儀式是日制圓別諸兄弟緣化省親東去西去南去北去只因潘閬倒騎驢千古萬古空相憶。</p>
<p>小參舉古人云一點寰中照極微大眾看是那一點聻智無功處卻存知這知字存還是不存還是緣思淨盡無餘事未得十成安穩半夜星河斗柄垂正好放身捨命恁麼批判且道是激揚先德是埋沒古人若是激揚不合恁麼道若是埋沒爭肯恁麼道良久云明眼難瞞。</p>
</div>
<div class='div-other'><a id='mulu10' />
<p class='h1'>示眾</p><p>禪雖不滯因果參禪人要知因識果若是真為生死底自然二六時中有箇覺照看出家為何事將何報國王水土師親深恩檀信脂膏行人血汗究竟自<span class='corr'>己</span>超脫祖宗一有此心決定肚子潔白體態慈悲立志行事真實遇著箇知識就是他下種子田地傾心破膽於座下功圓行滿得箇好結果去須知此段田地種苦得苦種甜得甜種瓜得瓜種豆得豆如影隨形似聲傳響云何有等昧卻此因恥受師承煆煉喫了叢林底飯專去冊子上搜求口角邊尋討不肯向自<span class='corr'>己</span>腳跟下得箇實在落點即有見處如藥汞假銀遇火飛去日久月深養了一肚子貢高我慢全不知長大由恭敬短促由輕蔑底因果反在此知識處說彼知識長彼知識處說此知識短將自<span class='corr'>己</span>生死大事置在一邊且不照管一向就是販買賣底見識甚至挑唆是非紊亂規矩或知識憫其習氣未化委婉調護以清眾心彼不自忖度謂知識也要將就我一著仔細檢點將來只成就得知識慈悲忍辱自<span class='corr'>己</span>種下苦因有何勾當今日爐鞴新開山僧不宜如是血口幸得此中無這般人不妨道破使不墮此類於大事因緣易了了也第一不得謂山僧入泥入水說果說因作座主見解。</p>
<p>示眾後堂欲究曹洞宗旨師云山僧居興龍時曾有僧問如何是正中偏答云鷺鶿恒伴老鴉飛如何是偏中正巢蓮烏龜覷水月如何是正中來匝地紅輪現十方無寸土如何是兼中至九月桃花紅似火三春桂萼色如金如何是兼中到日午打三更如何是君恭已無為化坐致太平春如何是臣一掃狼煙空索索端的輸他塞外才如何是君向臣不為飛熊呈彩垂直鉤早已契宸衷如何是臣奉君赤膽忠肝良輔弼清名無處不流芳如何是君臣道合賓主迭為咸有慶如天好生樂唐虞如何是誕生王子金盤纔捧足寶馬自飛來如何是朝生王子男兒無志昂藏老誰不鳴珂遊帝鄉如何是末生王子龍在淵時全體現未容眨眼動香車如何是化生王子猛虎步地視耽耽不犯當頭那回互如何是內生王子尊貴自然無縫罅四方八面不通風恁麼答話大似打缽安柄畫蛇添足雖然如是若要做箇過量人腳頭腳底乾暴暴濕淋淋一毫艱險也推不得必以臨濟當庭逕曹洞定基本溈仰金針玉線雲門豁達春風法眼明星朗月誠能融通得諸大老用處自覺頭頭顯事事明到這田地更有大法要透且道大法作麼生透不妨頌出大法從來險處處帶淆訛碎說曲還直團來少是多少是多絕情思一鼾天地老數步水雲齊有時雞作馬有時犬為驢一拳一掌一面血眉毛卓豎眼麻迷參。</p>
<p>示眾小盡二十九大盡三十日山中無甲子報道是除夕不是水盡山窮卻也推車拄壁急須掉轉腳跟依舊龜哥眼赤咄。</p>
<p>示眾慶忠門下一人通身是眼看不見一人通身是耳聽不著一人頭頂天腳踏地形影不得全且道誰是其人若指得出許你具超方眼。</p>
<p>示眾露柱揚眉笑不徹燈籠開眼淚潸潸笑底是彌勒肚子大淚底是釋迦口門寬更太息那黑面老兒平白地晝夜受熬煎正當恁麼時被慶忠長老驀鼻扭著問他何名何姓急忙道箇不看經不念佛不打坐不參禪看是甚麼人行履。</p>
<p>示眾慶忠朔望前一日考功汝諸人須通身放下若放不下其功未圓朔望後一日羯磨汝諸人須盡情發露若少覆藏其罪更大正當朔望日石輥解吹笙復請問靈籤筒中有三七倘喚作上堂入室洞口桃花也解笑人。</p>
<p>佛涅槃示眾雙煙起處虛空殞輪象轉時大地悲曠劫前來流下淚至今日炙與風吹。</p>
<p>端陽示眾屈原昔日全沒帳汩水無端成蕩漾惹得人心逐境狂龍舟鼉鼓競爭障徜徉何似衲僧意衲僧眼裡有天地無邊綠水<span class='corr'>刺</span>秧針無限清風椏線繫荷傘知熱蓋先張艾虎無心門裡覷斯時有貫觀音錢一咬一嚼五三四禪和子須仔細過未現在無可據窮諸玄辯周金剛到此吞聲還飲氣。</p>
<p>示眾二四八月天晝夜都一般忙者忙如箭閒者閒似山閒忙都不涉畢竟是何年良久云休用蠡測海莫以管窺天。</p>
<p>小除示眾文殊洗青普賢賣白釋迦心慳彌勒口闊唯有慶忠沒情勾引三百五百齊來過這小年都盧無法可說索鹽奉馬妙機先箇中唯許仙陀客。</p>
<p>示眾佛生四月八此日不說法來時道無口一抬又一捺此四句一句奉釋迦老子一句酬東明大師一句與現前法眾一句留山僧自<span class='corr'>己</span>還檢點得出也無○○○○分得分明太忒煞分明分得忒煞人。</p>
<p>示眾天花滿岫白地火一爐紅云是迎新景卻有送寒風到這裡新也不得舊也不得終也不得始也不得春也不得冬也不得冷也不得熱也不得畢竟如何誶忘卻了也。</p>
<p>示眾結冬九十日畢竟無巴鼻解卻又如何特地演伽陀去不去住不住貓兒狗子恒獨步亦非解弄舌鎗卻也雄張露布四方八面沒遮欄到此回互不回互回而更相涉不爾依位住住後事作麼生飽炊無米飯長歌懷采薇。</p>
<p>示眾三教門下不許鑽龜打瓦一味本分草料肚飽學人有與伊喫肚饑學人無與伊喫十數年前口邊即得十數年後口邊不得一向釘樁搖櫓又是當面錯過。</p>
<p>示眾家家秤錘都是鐵東邊燒火西邊熱切莫去參佛祖禪致令眼中重添屑。</p>
<p>開爐示眾平地掘深坑硬處好取土方圓無矩規烹煉佛與祖霙花帶葉燒野菜連根煮來參太平禪休論甘與苦。</p>
</div>
<div class='div-other'><a id='mulu11' />
<p class='h1'>法語</p><p>佛法豈用商量商量千里萬里但觀行住坐臥不是聲色言語既觀行住坐臥因甚不是聲色言語參。</p>
<p>法語緡蠻黃鳥話得恰好分明聽著門外之遶長三丈闊八尺么二三四五六七不成八不就波羅揭諦薩婆訶。</p>
<p>法語久雨不晴農夫高亢祝融山上銀浪飛東海鯉魚頻增障來徐徐去蕩漾一曲漁歌少人唱。</p>
</div>
<div class='div-other'><a id='mulu12' />
<p class='h1'>鞭策語</p><p>今之學道人多鮮克有成者病在好逸惡勞重服飾喜美食續人我勤雜論究其實總為不明因果不體智行不切生死所致吾恐虛消虛受不為無益而反有損矣悲夫。</p>
<p>今之叢林古之叢林今之大眾古之大眾今之所以不如古者學行公私之間而已古則學人而能行今則行人而不學古則公人而忘<span class='corr'>己</span>今則私<span class='corr'>己</span>而存人若廚下有溈山碓房求盧行磨室見演祖廁架逢大慧必恥而不為也安望其如古哉。</p>
<p>參禪人無真實久遠之功每每向文字語言上尋討縱有見處似之也遇境逢緣自是不得他力殊不知這文字之學是醍醐是毒藥若於此中求禪猶舍堅實而取糠秕也所以古來聰明伶俐而得禪者百中一二愚魯恒實而得禪者十常八九是知有學之不如無學也明矣。</p>
<p>為僧有聰明伶俐而親道學者貪生怕死而慕長生者長生道學禪之緒餘也道學無禪必腐長生無禪必促夫火候既到漸見停止而色足矣將來營用施為無不快心稱意學者煆煉身心亦復如是。</p>
<p>參禪若有見處務積功行以培之此事如火裡精金愈鑠愈光石中美玉愈磨愈瑩若得少自足枉費前功縱有光瑩之質決不能成美器而濟急時。</p>
<p>學者重道德如重金玉遠貪欲如遠蛇蝎蛇蝎之害止是一身貪欲之苦千生百劫金玉之富稱快暫時道德之美貽傳永世。</p>
<p>參禪學道貴在甘清苦樂證修有擔荷徒清苦無證修失之僻徒證修無擔荷失之餒徒擔荷無清苦證修失之躁數者備學斯見矣至於淨戒為禪之基正定是禪之本妙慧乃禪之用三學全道在茲乎。</p>
<p>菩薩畏順境不畏逆境逆境來時只消箇忍字成就如許事業若是順境坐坦途一無所成今之學人往往向逆境中打不過者總是為生死心不切故也與菩薩尚隔霄壤即有超佛越祖之談誰其信之。</p>
<p>有等謂禪乃大根器人纔參得我輩不如老實念些佛看些經持些咒行些行倘三年五年十年二十年恒如是念如是行是心亦可參禪矣只恐因循苟且如無柁之舟洪波白浪臨頭看爾作麼把捉。</p>
<p>加功損悟腫不益肥頓悟漸修日劫相倍若肯向這無漏業中下箇種子豈但不失人身他生異世轉得頭來自然處處占些便宜。</p>
<p>參禪要盡偷心方有相應處有等名字學者明知此事是絕頂關頭亦知自<span class='corr'>己</span>未曾踏到只是我慢架子高豎起不肯屈折於明眼人抉擇彼又烏知退者進之階虛者實之本謙者益之源乎。</p>
<p>學者我病有四如自<span class='corr'>己</span>行不去又勸人莫行此是借人遮<span class='corr'>己</span>之我也自<span class='corr'>己</span>身心不端正慣求學道人瑕疵此是障善隱惡之我也有等纔聞明眼知識住世或便呈一偈上一書覿面問幾句話其實自家黑漫漫底遂到處誇斤賣兩此我在求名也有等根信儘好行履儘端但得一知半解便去閒靜處躲著身不樂遇人此我在自足也嗚呼稱讚是白業讚毀是黑業成美為大人成惡為小人黑白美惡之際苦樂大小繫焉不蹈此四轍便是好手。</p>
<p>參禪要得箇不自欺底肚腸行得一步方動那一步見得一步方說那一步倘一向虛空擲骰子又是掩耳偷鈴。</p>
<p>學者不得一概倣傚知識行徑知識處世有順逆之權若順而傚之有進有益逆而傚之非墮則魔矣。</p>
<p>參禪若得見到履實當思報恩報恩一法秖宜潛牙伏瓜修翼養鱗以俟風雷雲霧若六種稍有未就唯是反諸<span class='corr'>己</span>不可求諸人。</p>
<p>師勘弟子甚易弟子勘師甚難學者先要具雙擇法眼象季時代多有魔屬混於禪教中破毀正法假如縱口談禪隨心說教若戒行有虧悉非祖佛真種子矣。</p>
<p>學者以為<span class='corr'>己</span>之心為人何事不辦以愛慾之心愛道何道不成世之愚人者甚多財色為最道之益人者亦盛見性為良學者先淨其愚然後可以獲益。</p>
<p>做工夫不得畏首畏尾思前算後若肯和身放下剋期定日可以成功。</p>
<p>學者做工夫有死了活不得有活了死不得死而若活猶有用處活而不死全沒交涉矣。</p>
<p>參禪要斷命根命根卻有三種斷得前一種能明心見性斷得後二種能坐脫立亡倘見性明心自可分身揚化徒立亡坐脫未免塗路之苦陰隔之昏三種俱斷永證道果。</p>
<p>做工夫若有少得須要檢點自<span class='corr'>己</span>斷得底是那幾件習氣心行與古德何如切忌鹵莽造次大口頻開取笑識者。</p>
<p>做工夫若有一知半解須在眾中煆煉眾中能成就行力增長識見銷磨惰逸若一向恥居學地圖自便自安久之徇情縱意不足觀也。</p>
<p>參禪要斷習氣斷得一分有一分受用斷得十分有十分受用如不能斷習氣而求禪是猶適燕而南行蒸沙欲作飯豈可得乎。</p>
<p>學者做工夫須行上正路莫緩莫急步步從實處踏去不歇不休自有到家時節若只向口角邊言句上徒捷徒快縱然見得境緣到來十人有九箇不能作主反失信起謗成魔外種。</p>
<p>參禪要深信有箇悟門然這悟處唯當人自知有口向人說不得明眼人前藏不得有等做工夫蒲團未熱忽爾被昏沉將妄想裹著渾沌一下醒來便道見某菩薩某佛某光乃至種種境界以為得悟不知純是妄識緣引若悟道必如是臨濟棒下得悟高亭隔江招手得悟湛堂聞鄰人讀出師表得悟又見箇甚麼來久而不返群邪易入矣。</p>
<p>參禪做工夫中有喜魔怒魔毀犯魔訕謗魔增勝魔卑劣魔偷安魔自足魔好談說魔乃至悲泣歌舞水邊林下山石巖前自由自得不樂見人種種不覺不知悉是魔著須是心如太虛不令如上魔事插腳唯明明歷歷提起本參話頭工夫自得力也。</p>
<p>有等參禪執於妄想頓歇清淨本然了無一物名之曰悟又引六祖本來無一物之語以證之遂置心在無事甲裡不起疑情不求進步此何異落空外道無想天人殊不知清淨無形乃教乘極則非拈花別傳之旨復引祖師之言相證者是只知清淨無形而不識本然本來也。</p>
<p>學者不得以教語便當宗乘須知這一大藏經只是要人還家路引六度萬行乃途間資糧至若到家受用即三世諸佛亦難說出倘以教為宗是將鋀石作黃金也。</p>
<p>參禪悟門有三種信悟解悟證悟信解乃途路之樂證悟則到長安矣。</p>
<p>參禪乃無漏正因一念發心已勝多聞一息得定已超漏劫況復見到說到用到證到者乎然雖如是切不可未得言得未證言證譬如貧人妄號帝王自取誅戮之慘。</p>
<p>參禪人要箇潔淨器皿勿令雜毒入內若是打頭不遇端師把邪言邪語蘊在胸中縱逢真師執而未化反生疑不信佛亦難救矣。</p>
<p>參禪如行遠路無論舉步急緩只是不可問歇若一向畏途之遠止而不行何日是到家日子。</p>
<p>學者居稠人廣眾之中務令息事勿令造事事息則智慧生煩惱滅事造則福緣消無明長無明長而人我競持智慧生而道德弘著至於參隨知識有緣則住無緣則去去而無怨住而有禮斯為古今儀範。</p>
<p>垂手為人或順或逆皆為方便一揚一抑總屬提攜遇之者不以機心測度一概同觀智種靈苗方獲殊勝。</p>
</div>
<div class='div-other'><a id='mulu13' />
<p class='h1'>茶話</p><p>豎指云巍巍山嶽打○相云皓皓明月良久云寂寂虛空喝一喝云恒恒大覺任是有名有相怎似無言無說設若有說也是將錯就錯作麼生是錯茶來喫茶飯來喫飯。</p>
<p>茶話舉手云三世諸佛覷不見還見麼設或見不可喚作眼彈指云歷代祖師聞不著還聞麼設或聞不可喚作耳既不喚作耳又不喚作眼畢竟喚作甚麼昨日南賓依然城市今朝三教宛是山林山林城市不別賓主之句歷然賓即是主主還同賓全賓全主全主全賓賓主兩忘作麼生道久立謝茶。</p>
</div>
<p class='juan'>鐵壁機禪師語錄卷中</p>
</div><!-- end of div[@id='body'] -->
</body></html>