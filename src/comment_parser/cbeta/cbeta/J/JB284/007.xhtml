<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>益州嵩山野竹禪師後錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu206' />
<p class='juan'>益州嵩山野竹禪師後錄卷七</p><p class="byline">梁州門人宗釗編</p>
<div class='div-other'><a id='mulu207' />
<p class='h1'>雜偈</p>
<div class='div-other'><a id='mulu208' />
<p class='h2'>示徹元張居士</p><p style="text-indent:0em" class="lg-abnormal"><div class='lg-row'>道無兩塗事非一向孰聖孰凡何順何障月印幽潭雲生東山可明可暗把火自看</div>
</p></div>
<div class='div-other'><a id='mulu209' />
<p class='h2'>示徹龐黃道婆</p><p style="text-indent:0em" class="lg-abnormal"><div class='lg-row'>知是插釵何貴掩門拋餈起舞芝茁蘭蓀佛理祖禪不別是說照世一珠惟此明月</div>
</p></div>
<div class='div-other'><a id='mulu210' />
<p class='h2'>示徹淵劉居士</p><p style="text-indent:0em" class="lg-abnormal"><div class='lg-row'>聽此瓦礫理事無礙秋江月明誰成誰壞得大乘宗是非一如酒樓肉案道在屠沽</div>
</p></div>
<div class='div-other'><a id='mulu211' />
<p class='h2'>示徹海梅居士</p><p style="text-indent:0em" class="lg-abnormal"><div class='lg-row'>示汝五性有斯玅旨鳥語松聲充塞其耳得是返聞同歸一心一心之要非淺非深</div>
</p></div>
<div class='div-other'><a id='mulu212' />
<p class='h2'>示宗冰李居士</p><p style="text-indent:0em" class="lg-abnormal"><div class='lg-row'>少室無禪毘邪無說打鎖敲枷解粘去縛道曰強名修證亦非大塊若粒何處著錐</div>
</p></div>
<div class='div-other'><a id='mulu213' />
<p class='h2'>示徹海劉居士</p><p style="text-indent:0em" class="lg-abnormal"><div class='lg-row'>欲透樊籠請益禪學垂足示之煙水漠漠蹋上晴峰其見邈然勤而行之汝勿忽焉</div>
</p></div>
<div class='div-other'><a id='mulu214' />
<p class='h2'>示徹雪廖居士</p><p style="text-indent:0em" class="lg-abnormal"><div class='lg-row'>春草池塘[竺-二+埤]田農畝啾啾莎雞轉面芻狗松間夢鶴野外雲津同是秋月皎皎無塵</div>
</p></div>
<div class='div-other'><a id='mulu215' />
<p class='h2'>示宗旨楊居士</p><p style="text-indent:0em" class="lg-abnormal"><div class='lg-row'>苟無取舍非道而何智者通局癡子守柯以此論心不失其旨煩惱真如不二而<span class='corr'>已</span></div>
</p></div>
<div class='div-other'><a id='mulu216' />
<p class='h2'>示徹達王居士</p><p style="text-indent:0em" class="lg-abnormal"><div class='lg-row'>心在尋常其理甚顯井蛇齧鼠此喻莫緩論心論性胡尾胡頭得是真精可以隨流</div>
</p></div>
<div class='div-other'><a id='mulu217' />
<p class='h2'>示徹義黃居士</p><p style="text-indent:0em" class="lg-abnormal"><div class='lg-row'>涉塵沙劫耀空之電絕理事機驅暑之扇嗟爾春禽關關竹閒我觀佛理非有兩端</div>
</p></div>
<div class='div-other'><a id='mulu218' />
<p class='h2'>示徹旨王居士</p><p style="text-indent:0em" class="lg-abnormal"><div class='lg-row'>知我彈指乃得厥旨透祖師關覆掌而<span class='corr'>已</span>危險之訶發自鳥窠不立賓主智是仙陀</div>
</p></div>
<div class='div-other'><a id='mulu219' />
<p class='h2'>示徹玄李居士</p><p style="text-indent:0em" class="lg-abnormal"><div class='lg-row'>一心不生萬法無咎我觀智人本非先後坐無畏床鼓此宮商擿下拂子是賊是贓</div>
</p></div>
<div class='div-other'><a id='mulu220' />
<p class='h2'>示徹教李居士</p><p style="text-indent:0em" class="lg-abnormal"><div class='lg-row'>佛無虛語教有明言治生產業入理之原是法非法一一奚守如彼太虛為誰點首</div>
</p></div>
<div class='div-other'><a id='mulu221' />
<p class='h2'>示虛碧李居士</p><p style="text-indent:0em" class="lg-abnormal"><div class='lg-row'>戀此桑田沙黏壁畫可易可難終歸一壞手舉須彌輕若鴻毛眾生及佛在此一豪</div>
</p></div>
<div class='div-other'><a id='mulu222' />
<p class='h2'>示宗真李善人</p><p style="text-indent:0em" class="lg-abnormal"><div class='lg-row'>以指示人指端有旨轉為指物障翳先起看彼煇光莫過俞龐更有一人鄭十三孃</div>
</p></div>
<div class='div-other'><a id='mulu223' />
<p class='h2'>口占</p><p style="text-indent:0em" class="lg-abnormal"><div class='lg-row'>蒙七與多扆青帘縣酒家道傍何帝碣大半入泥沙</div>
</p></div>
<div class='div-other'><a id='mulu224' />
<p class='h2'>寄雞足良因禪人</p><p style="text-indent:0em" class="lg-abnormal"><div class='lg-row'>葉鏡湖中月葡萄江上山無花果自熟此意好生看</div>
</p></div>
<div class='div-other'><a id='mulu225' />
<p class='h2'>示葉榆道邕行者</p><p style="text-indent:0em" class="lg-abnormal"><div class='lg-row'>玉案千峰裏松花可食無羅浮秋有月纖纖上白榆</div>
</p></div>
<div class='div-other'><a id='mulu226' />
<p class='h2'>辛亥春見好事者作僧史信意喜怒略無公心不覺浩歎因覽升菴公集載西遊雜述云虎穴猶能入猿梯亦可臨把關貓子面開店主人心濡墨乃感和二首</p><p style="text-indent:0em" class="lg-abnormal"><div class='lg-row'>佛魔相出入坦路不登臨可歎如來後翻為取舍心</div>
</p><p class="head2">又</p>
<p style="text-indent:0em" class="lg-abnormal"><div class='lg-row'>喜怒馮出入顛倒亦登臨弘法真有意當秉祖佛心</div>
</p></div>
<div class='div-other'><a id='mulu227' />
<p class='h2'>碧雲寺</p><p style="text-indent:0em" class="lg-abnormal"><div class='lg-row'>山深多白雲地僻無人過日上三竿竹階除麋鹿多</div>
</p></div>
<div class='div-other'><a id='mulu228' />
<p class='h2'>賦得白鷺鷥</p><p style="text-indent:0em" class="lg-abnormal"><div class='lg-row'>自是瑤池物別群南徼中三步一顧影何時歸板桐</div>
</p></div>
<div class='div-other'><a id='mulu229' />
<p class='h2'>九月桃花勝放</p><p style="text-indent:0em" class="lg-abnormal"><div class='lg-row'>殷勤在二月不聞拂秋霜自是今年別溪頭兩度芳</div>
</p></div>
<div class='div-other'><a id='mulu230' />
<p class='h2'>青平</p><p style="text-indent:0em" class="lg-abnormal"><div class='lg-row'>入望青平噪早鴉斷橋流水野人家駐看遠墅晴嵐裏幾樹茶花亂曉霞</div>
</p></div>
<div class='div-other'><a id='mulu231' />
<p class='h2'>祿脿</p><p style="text-indent:0em" class="lg-abnormal"><div class='lg-row'>水繞西南鄯闡居育王遺跡久荒墟龍山有店曾留宿暮汲螳川煮野蔬</div>
</p><p style="text-indent:0em" class="lg-abnormal"><div class='lg-row'>雲封草舖舊曾遊此日重來野樹幽故老不知何處去空遺瓦灶冷煙浮</div>
</p></div>
<div class='div-other'><a id='mulu232' />
<p class='h2'>白邑村</p><p style="text-indent:0em" class="lg-abnormal"><div class='lg-row'>水曲山彎白邑村臺荒樹古暮煙昏停車一問桃花店痛殺絲蘿挂石門</div>
</p></div>
<div class='div-other'><a id='mulu233' />
<p class='h2'>鴉關</p><p style="text-indent:0em" class="lg-abnormal"><div class='lg-row'>負去擔來萬仞山雲中一鶴自東還南方十月無霜雪不待雞啼早過關</div>
</p></div>
<div class='div-other'><a id='mulu234' />
<p class='h2'>獅口</p><p style="text-indent:0em" class="lg-abnormal"><div class='lg-row'>萬谷虯松一色斑山重水也水重山獅村人盡荒基在留得殘碑臥草閒</div>
</p></div>
<div class='div-other'><a id='mulu235' />
<p class='h2'>楊老</p><p style="text-indent:0em" class="lg-abnormal"><div class='lg-row'>重看楊老石何奇遠樹環煙接水湄望斷荒村浮暮色山山紅葉帶霜枝</div>
</p></div>
<div class='div-other'><a id='mulu236' />
<p class='h2'>懷古</p><p style="text-indent:0em" class="lg-abnormal"><div class='lg-row'>星宿河邊楊子詩墨花猶作舊時疑誰知此日碑橫草字食苔花更可思</div>
</p></div>
<div class='div-other'><a id='mulu237' />
<p class='h2'>淨蓮菴</p><p style="text-indent:0em" class="lg-abnormal"><div class='lg-row'>秋終又過淨蓮菴茶煮流泉在石龕隔嶺漁樵喧去路雙雙野鶴下煙嵐</div>
</p></div>
<div class='div-other'><a id='mulu238' />
<p class='h2'>響水</p><p style="text-indent:0em" class="lg-abnormal"><div class='lg-row'>徼外雄關響水西山巖如筍插蠻谿烏啼蘭谷秋天晚野店重來寄杖藜</div>
</p></div>
<div class='div-other'><a id='mulu239' />
<p class='h2'>碧山茶花</p><p style="text-indent:0em" class="lg-abnormal"><div class='lg-row'>賧地山茶映雪開清芬款款過溪來如何此種藏深壑不到名園鬥碧梅</div>
</p></div>
<div class='div-other'><a id='mulu240' />
<p class='h2'>雙門</p><p style="text-indent:0em" class="lg-abnormal"><div class='lg-row'>平明拄杖上雙門西望晴川八九村犬吠遙聞霞谷裏林春雲子落松根</div>
</p></div>
<div class='div-other'><a id='mulu241' />
<p class='h2'>趙普關</p><p style="text-indent:0em" class="lg-abnormal"><div class='lg-row'>日午停驂趙普關猶愁嶺下鐵衣還當年不取封侯印未必南征過此山</div>
</p></div>
<div class='div-other'><a id='mulu242' />
<p class='h2'>早發廣通</p><p style="text-indent:0em" class="lg-abnormal"><div class='lg-row'>雞啼荒落瘴煙明又促征夫未曉行林外紛紛黃葉落秋山黯澹一峰晴</div>
</p></div>
<div class='div-other'><a id='mulu243' />
<p class='h2'>望鹿城</p><p style="text-indent:0em" class="lg-abnormal"><div class='lg-row'>日夕泉流石澗旁漁蓑數點近波光迢迢野逕通城郭戶戶炊煙曳練長</div>
</p></div>
<div class='div-other'><a id='mulu244' />
<p class='h2'>石人</p><p style="text-indent:0em" class="lg-abnormal"><div class='lg-row'>借問何年來此地風塵未息爾曾知南宮不過休相望莫厭緇衣頻寄詞</div>
</p></div>
<div class='div-other'><a id='mulu245' />
<p class='h2'>仙人骨</p><p style="text-indent:0em" class="lg-abnormal"><div class='lg-row'>雲峰堆裏深藏骨能使清名遍五湖一任人間有此病不教扁鵲又糢糊</div>
</p></div>
<div class='div-other'><a id='mulu246' />
<p class='h2'>石鼓城</p><p style="text-indent:0em" class="lg-abnormal"><div class='lg-row'>一到城邊秣馬堆草橋流水自北回淵淵清越無人在自古名成骨<span class='corr'>已</span>灰</div>
</p></div>
<div class='div-other'><a id='mulu247' />
<p class='h2'>白雲寺</p><p style="text-indent:0em" class="lg-abnormal"><div class='lg-row'>白雲山寺逼青霄一上峰頭破寂寥野鶴無心天地外秋風十里動松濤</div>
</p></div>
<div class='div-other'><a id='mulu248' />
<p class='h2'>沙橋</p><p style="text-indent:0em" class="lg-abnormal"><div class='lg-row'>野草荒煙古碣斑我來松下寺僧還共枕沙橋悲夜月明朝又去小孤山</div>
</p></div>
<div class='div-other'><a id='mulu249' />
<p class='h2'>煉象</p><p style="text-indent:0em" class="lg-abnormal"><div class='lg-row'>不到象崖<span class='corr'>已</span>十秋山光猶接舊時眸枯腸搜盡無佳句幾負煙中碧水流</div>
</p></div>
<div class='div-other'><a id='mulu250' />
<p class='h2'>武英關</p><p style="text-indent:0em" class="lg-abnormal"><div class='lg-row'>曳杖秋來到武關愁雲漠漠繞空山上林殺氣連峰起獨有緇衣似等閒</div>
</p></div>
<div class='div-other'><a id='mulu251' />
<p class='h2'>緣蘿泉</p><p style="text-indent:0em" class="lg-abnormal"><div class='lg-row'>獨在梁州住十年重過弄棟煮甘泉一杯誦罷揚雄賦笑入江城落日邊</div>
</p></div>
<div class='div-other'><a id='mulu252' />
<p class='h2'>望蒼山</p><p style="text-indent:0em" class="lg-abnormal"><div class='lg-row'>姚雲分處看杉松一葉西垂一葉東莫使連天一樣碧依然雪月又相同</div>
</p></div>
<div class='div-other'><a id='mulu253' />
<p class='h2'>小雲南</p><p style="text-indent:0em" class="lg-abnormal"><div class='lg-row'>雲染胭脂埧水要一棚清趣也堪描山名波浪橋名五木狗而今夜不哮</div>
</p></div>
<div class='div-other'><a id='mulu254' />
<p class='h2'>弔楊聞谷居士</p><p style="text-indent:0em" class="lg-abnormal"><div class='lg-row'>自釀老春西洱水閒攜獨醉點蒼雲如今漸化邙山骨不識梁州誰憶君</div>
</p></div>
<div class='div-other'><a id='mulu255' />
<p class='h2'>郭居士</p><p style="text-indent:0em" class="lg-abnormal"><div class='lg-row'>年來愛住尖頭屋數盡池花三兩曲若是黃頭碧眼胡愁腸慢寫寄金粟</div>
</p></div>
<div class='div-other'><a id='mulu256' />
<p class='h2'>贈道者</p><p style="text-indent:0em" class="lg-abnormal"><div class='lg-row'>一色霜風透骨寒疏燈在壁冷誰看林間不是修山主肯向藜床話夜闌</div>
</p></div>
<div class='div-other'><a id='mulu257' />
<p class='h2'>望九頂</p><p style="text-indent:0em" class="lg-abnormal"><div class='lg-row'>不盡谿山遶碧岑嵐煙望去邏茨深岧嶢樓閣層雲外似聽疏鐘送曉音</div>
</p></div>
<div class='div-other'><a id='mulu258' />
<p class='h2'>晚過賓陽張州牧別業</p><p style="text-indent:0em" class="lg-abnormal"><div class='lg-row'>湖山倒影日西斜對坐波光論井蛇借問古人誰得似輞川風度屬君家</div>
</p></div>
<div class='div-other'><a id='mulu259' />
<p class='h2'>金牛山經煉洞贈白雲居主僧</p><p style="text-indent:0em" class="lg-abnormal"><div class='lg-row'>負杖金牛薄暮天青霞蹋碎草鞋前遙看煉洞千峰裏百里松陰落鴈邊</div>
</p></div>
<div class='div-other'><a id='mulu260' />
<p class='h2'>拈華寺贈德解</p><p style="text-indent:0em" class="lg-abnormal"><div class='lg-row'>破雪遙過百接橋擔瓢不負白雲招山房說盡平生事坐對殘紅又一朝</div>
</p><p style="text-indent:0em" class="lg-abnormal"><div class='lg-row'>十載昆明老杜多釣竿擿盡冷漁簑今朝得到拈華寺煮雪分題詠綠蘿</div>
</p></div>
<div class='div-other'><a id='mulu261' />
<p class='h2'>夜雪</p><p style="text-indent:0em" class="lg-abnormal"><div class='lg-row'>邊雪飄飄下夜郎山窗茶罷恨偏長茆房不斷三更火杳杳鐘聲到客床</div>
</p></div>
<div class='div-other'><a id='mulu262' />
<p class='h2'>蘆花澗望靈峰</p><p style="text-indent:0em" class="lg-abnormal"><div class='lg-row'>雪積蘆花未見消更無客過洗心橋靈峰惟有啼猿在常叫三聲下碧霄</div>
</p></div>
<div class='div-other'><a id='mulu263' />
<p class='h2'>雞山八景</p>
<div class='div-other'><a id='mulu264' />
<p class='h3'>天柱佛光</p><p style="text-indent:0em" class="lg-abnormal"><div class='lg-row'>萬尺峰邊絡綵霞休云石穴隱靈蛇名山自是真人地瑞氣終歸佛子家</div>
</p></div>
<div class='div-other'><a id='mulu265' />
<p class='h3'>華首晴雷</p><p style="text-indent:0em" class="lg-abnormal"><div class='lg-row'>重登畢缽聽晴雷每見羅川晝晦開百尺飛濤天際落寒聲不盡隔黃梅</div>
</p></div>
<div class='div-other'><a id='mulu266' />
<p class='h3'>蒼山積雪</p><p style="text-indent:0em" class="lg-abnormal"><div class='lg-row'>望去蒼蒼積水隈華銀半是白崔嵬應知塵俗終難到獨許幽人蹋碧苔</div>
</p></div>
<div class='div-other'><a id='mulu267' />
<p class='h3'>洱海回嵐</p><p style="text-indent:0em" class="lg-abnormal"><div class='lg-row'>葉榆一水繞羅峰雨霽還看翠色重莫道晴霞看不足又隨夕照過芙容</div>
</p></div>
<div class='div-other'><a id='mulu268' />
<p class='h3'>塔院秋月</p><p style="text-indent:0em" class="lg-abnormal"><div class='lg-row'>名標尊勝此雲峰勢逼南天雪嶺雄夜靜回眸霜雪裏清光凝是水晶宮</div>
</p></div>
<div class='div-other'><a id='mulu269' />
<p class='h3'>萬壑松濤</p><p style="text-indent:0em" class="lg-abnormal"><div class='lg-row'>山風翦翦瘴煙晴碧樹重重午夜清若是書成休寄鶴恐伊唳作斷腸聲</div>
</p></div>
<div class='div-other'><a id='mulu270' />
<p class='h3'>瀑布穿雲</p><p style="text-indent:0em" class="lg-abnormal"><div class='lg-row'>練拖一幅下天河日照雲邊雪更多寄語匡廬休獨步青蓮曾此下絲蘿</div>
</p></div>
<div class='div-other'><a id='mulu271' />
<p class='h3'>重崖返照</p><p style="text-indent:0em" class="lg-abnormal"><div class='lg-row'>木葉遙遙帶夕暉胭脂紅起映巖扉尋常倚杖雲邊立亦有松聲落翠微</div>
</p></div></div>
<div class='div-other'><a id='mulu272' />
<p class='h2'>華首門</p><p style="text-indent:0em" class="lg-abnormal"><div class='lg-row'>苔封石戶幾時開彈指也曾出定來可愛蒼巖臨萬壑一聲啼鳥下崔嵬</div>
</p></div>
<div class='div-other'><a id='mulu273' />
<p class='h2'>示非緣肖善人</p><p style="text-indent:0em" class="lg-abnormal"><div class='lg-row'>梁城三月雨初晴處處蹋青過柳營可笑遊人渾不省依然桮酒醉沙汀</div>
</p></div>
<div class='div-other'><a id='mulu274' />
<p class='h2'>示宗理鄭善人</p><p style="text-indent:0em" class="lg-abnormal"><div class='lg-row'>時節催人可懼哉桃花又向圃中開婆婆若解靈雲意歸去何妨樂茗桮</div>
</p></div>
<div class='div-other'><a id='mulu275' />
<p class='h2'>許使君見過不遇即原韻答之<span class='note-inline'>(附原詩公諱虯)</span></p><p style="text-indent:0em" class="lg-abnormal"><div class='lg-row'>麻衣帶曉青山去不鎖柴扉廠白雲薄莫歸來詩字在文光冷冷射微曛</div>
</p><p style="margin-left:1em">水空山淨連紅葉磬冷鐘鳴斷白雲野竹老人何處去別峰相見隔斜曛。</p>
</div>
<div class='div-other'><a id='mulu276' />
<p class='h2'>寄松語</p><p style="text-indent:0em" class="lg-abnormal"><div class='lg-row'>寄語山林道者流生柴品字煮清流有時忽地翻茶銚始笑從前苦話頭</div>
</p></div>
<div class='div-other'><a id='mulu277' />
<p class='h2'>壽玉章饒居士</p><p style="text-indent:0em" class="lg-abnormal"><div class='lg-row'>庭中柏子霜前色洞口桃花劫外香此日管弦人盡樂三千珠履醉霞觴</div>
</p></div>
<div class='div-other'><a id='mulu278' />
<p class='h2'>代天童化主巨唯兄化米</p><p style="text-indent:0em" class="lg-abnormal"><div class='lg-row'>昨日天童書信過雲廚要米飽禪和嵩山無力輸千石敢告檀那意若何</div>
</p></div>
<div class='div-other'><a id='mulu279' />
<p class='h2'><span class='corr'>己</span>酉冬觀王出獵王宗語居士索書</p><p style="text-indent:0em" class="lg-abnormal"><div class='lg-row'>鼓角樓頭未曉催吾王牙帳在崔嵬千旂共喜隨雲轉萬騎同歡帶獵回</div>
</p></div>
<div class='div-other'><a id='mulu280' />
<p class='h2'>過關嶺</p><p style="text-indent:0em" class="lg-abnormal"><div class='lg-row'>山頭款款白雲飛一片氤氳上衲衣本自無心隨去住如何也伴老僧歸</div>
</p></div>
<div class='div-other'><a id='mulu281' />
<p class='h2'>冬日示守真宋居士</p><p style="text-indent:0em" class="lg-abnormal"><div class='lg-row'>心隨萬境境誰真心境無依是道人莫守無為行有路時時始得與心親</div>
</p></div>
<div class='div-other'><a id='mulu282' />
<p class='h2'>示三學</p><p style="text-indent:0em" class="lg-abnormal"><div class='lg-row'>萬指叢中看不足只須直下絕三學忽焉打破囫圇的始信溪深長柄杓</div>
</p></div>
<div class='div-other'><a id='mulu283' />
<p class='h2'>示宗語王居士</p><p style="text-indent:0em" class="lg-abnormal"><div class='lg-row'>萬竅怒號誰為口百非坐斷亦莫守塊然無證亦無違法法頭頭信我有</div>
</p></div>
<div class='div-other'><a id='mulu284' />
<p class='h2'>寄張邑侯耕煙老居士<span class='note-inline'>(諱方起)</span></p><p style="text-indent:0em" class="lg-abnormal"><div class='lg-row'>夾道多開七里香苑中也勝百花王他人爭看公休晚又恐朱明到草堂</div>
</p></div>
<div class='div-other'><a id='mulu285' />
<p class='h2'>贈密化</p><p style="text-indent:0em" class="lg-abnormal"><div class='lg-row'>雪霽林東好采樵寒猿曝日向山腰閒居野趣惟君得弄盡松筠月下簫</div>
</p></div>
<div class='div-other'><a id='mulu286' />
<p class='h2'>贈嵐波</p><p style="text-indent:0em" class="lg-abnormal"><div class='lg-row'>看盡山松與谷蘭歸來無事倚闌干有時月下清機發卻把無弦曲調彈</div>
</p></div>
<div class='div-other'><a id='mulu287' />
<p class='h2'>答獅子林怡宇</p><p style="text-indent:0em" class="lg-abnormal"><div class='lg-row'>深慚老去住昆明十載難逃世上名猶恨生平無定力又移竹杖過江城</div>
</p></div>
<div class='div-other'><a id='mulu288' />
<p class='h2'>贈大智菴覺仁</p><p style="text-indent:0em" class="lg-abnormal"><div class='lg-row'>覺空空處可無塵若論到頭未是真只是家私都罄盡惟餘明月可堪鄰</div>
</p></div>
<div class='div-other'><a id='mulu289' />
<p class='h2'>偶成</p><p style="text-indent:0em" class="lg-abnormal"><div class='lg-row'>散步長廊月自來孤光一片遠林開天花未必霜花落寒色清人滿綠苔</div>
</p><p style="text-indent:0em" class="lg-abnormal"><div class='lg-row'>乘閒拂紙寫詩篇寫盡溪山不計年寄語故人今夜裏韻成仍寄白雲邊</div>
</p></div>
<div class='div-other'><a id='mulu290' />
<p class='h2'>寄酬雞山石鐘嵐波</p><p style="text-indent:0em" class="lg-abnormal"><div class='lg-row'>勞君六月苦行役白紙書情寄葉榆把出有時須自看其閒一字也曾無</div>
</p></div>
<div class='div-other'><a id='mulu291' />
<p class='h2'>贈本寂副寺</p><p style="text-indent:0em" class="lg-abnormal"><div class='lg-row'>當年寶壽賣生薑贏得芳名萬古揚此日石鐘本副寺眉毛罅裏更成霜</div>
</p></div>
<div class='div-other'><a id='mulu292' />
<p class='h2'>贈嵐波首座</p><p style="text-indent:0em" class="lg-abnormal"><div class='lg-row'>道者名傳世<span class='corr'>已</span>久石鐘得意亦非偶袈裟石外白雲消遙見嵐波西洱後</div>
</p></div>
<div class='div-other'><a id='mulu293' />
<p class='h2'>贈松波堂主</p><p style="text-indent:0em" class="lg-abnormal"><div class='lg-row'>山南晴去聽松波散入高天韻自和自是清音人不識馮他狼藉遍煙蘿</div>
</p></div>
<div class='div-other'><a id='mulu294' />
<p class='h2'>贈蒼波首座</p><p style="text-indent:0em" class="lg-abnormal"><div class='lg-row'>金山初日照蒼波綠樹輕陰舞翠多始信昜春真有腳千回煖氣高嵯峨</div>
</p></div>
<div class='div-other'><a id='mulu295' />
<p class='h2'>贈良因監院</p><p style="text-indent:0em" class="lg-abnormal"><div class='lg-row'>良公有意輔叢林海會芳名又見今獨有石鐘翻舊案無勞撾鼓逼同心</div>
</p></div>
<div class='div-other'><a id='mulu296' />
<p class='h2'>春日同友登大士閣似一心</p><p style="text-indent:0em" class="lg-abnormal"><div class='lg-row'>自到山城雪未休如今始見日初浮春光從此開河嶽茗碗茶花得自由</div>
</p></div>
<div class='div-other'><a id='mulu297' />
<p class='h2'>答寂光寺深修</p><p style="text-indent:0em" class="lg-abnormal"><div class='lg-row'>拍板逢場便唱來諸人只要眼雙開眉閒若有些兒礙依舊從前被他薶</div>
</p></div>
<div class='div-other'><a id='mulu298' />
<p class='h2'>答御凡</p><p style="text-indent:0em" class="lg-abnormal"><div class='lg-row'>寄語山林書一行松蘿深處得疏狂欲知樹倒藤枯句只問前村李二郎</div>
</p></div>
<div class='div-other'><a id='mulu299' />
<p class='h2'>題白雲居天池<span class='note-inline'>(即高捷曾先生隱處)</span></p><p style="text-indent:0em" class="lg-abnormal"><div class='lg-row'>亂山深處白雲居古木蕭森綠滿除庭下有池清如鏡跏趺盤石數遊魚</div>
</p></div>
<div class='div-other'><a id='mulu300' />
<p class='h2'>寄松波主人</p><p style="text-indent:0em" class="lg-abnormal"><div class='lg-row'>見說雞山道意隆故將心事寄清風月來峰上如相望秋老方能過嬾融</div>
</p></div>
<div class='div-other'><a id='mulu301' />
<p class='h2'>答雞山大眾</p><p style="text-indent:0em" class="lg-abnormal"><div class='lg-row'>薄福年來袛自迂何當祖席讖相符諸公不厭巴人曲可待西來弄鷓鴣</div>
</p></div>
<div class='div-other'><a id='mulu302' />
<p class='h2'>送大旭</p><p style="text-indent:0em" class="lg-abnormal"><div class='lg-row'>金地遙招欲起余碧雞三宿便回車他年不負祖庭約從此無勞再寄書</div>
</p></div>
<div class='div-other'><a id='mulu303' />
<p class='h2'>示宗本葛善人</p><p style="text-indent:0em" class="lg-abnormal"><div class='lg-row'>蒼山積雪覆千嶂黑水吹波繞萬松祖意西來都漏渫如何別有好家風</div>
</p></div>
<div class='div-other'><a id='mulu304' />
<p class='h2'>示童子</p><p style="text-indent:0em" class="lg-abnormal"><div class='lg-row'>明敏都來夙有由讓梨揖酒爾還優嵩山更授靈童意一句明明六不收</div>
</p></div>
<div class='div-other'><a id='mulu305' />
<p class='h2'>示雲蹤雷居士</p><p style="text-indent:0em" class="lg-abnormal"><div class='lg-row'>看看桃花暖氣和龍門巨浪蹴天河乘時好躍隳三級莫待春雷燒尾過</div>
</p></div>
<div class='div-other'><a id='mulu306' />
<p class='h2'>示趙善人</p><p style="text-indent:0em" class="lg-abnormal"><div class='lg-row'>三翻四覆上嵩山欲透油餈上上關若是蹋翻階下石回頭月在白雲閒</div>
</p></div>
<div class='div-other'><a id='mulu307' />
<p class='h2'>示知幻善人</p><p style="text-indent:0em" class="lg-abnormal"><div class='lg-row'>晴天遠望春蒼蒼鳥逐飛煙下夕昜識得東兮即是北不須別處論行藏</div>
</p></div>
<div class='div-other'><a id='mulu308' />
<p class='h2'>訊圓通貫一禪師病</p><p style="text-indent:0em" class="lg-abnormal"><div class='lg-row'>螺峰春色漏天東又向千巖看病翁曾憶圓通生藥舖貓頭合劑效如風</div>
</p></div>
<div class='div-other'><a id='mulu309' />
<p class='h2'>春日答楚雄許別駕</p><p style="text-indent:0em" class="lg-abnormal"><div class='lg-row'>正是林間報歲除梅花<span class='corr'>已</span>放到山墟曉來又得昜春信署裏定知景物書</div>
</p></div>
<div class='div-other'><a id='mulu310' />
<p class='h2'>示宗鏡刁居士<span class='note-inline'>(即本甸土舍)</span></p><p style="text-indent:0em" class="lg-abnormal"><div class='lg-row'>者樂長官亦好道嵩山老衲也通方拳頭豎起無他事不是愁人也斷腸</div>
</p></div>
<div class='div-other'><a id='mulu311' />
<p class='h2'>贈存之張居士</p><p style="text-indent:0em" class="lg-abnormal"><div class='lg-row'>覺照寺前張道者時時在定倚窗櫺總來得到毘邪默何用高談了義經</div>
</p></div>
<div class='div-other'><a id='mulu312' />
<p class='h2'>寄蒼舌道者</p><p style="text-indent:0em" class="lg-abnormal"><div class='lg-row'>九年少室甘磨折一日逍遙入萬松月皎星稀鶴夢冷不知身在白雲峰</div>
</p></div>
<div class='div-other'><a id='mulu313' />
<p class='h2'>送蒼舌知客吳門代省</p><p style="text-indent:0em" class="lg-abnormal"><div class='lg-row'>裝束衣囊去夜郎身輕萬里到平江閒時若上生公石海湧峰頭月照窗</div>
</p><p style="text-indent:0em" class="lg-abnormal"><div class='lg-row'>哀牢南下望長沙買棹隨流趁曉霞若到閭闔城上日趨庭方喜飽胡麻</div>
</p></div>
<div class='div-other'><a id='mulu314' />
<p class='h2'>贈宗鏡羅太極居士</p><p style="text-indent:0em" class="lg-abnormal"><div class='lg-row'>十載雲南竟不違喝來棒去絕離微從今付箇青州襖省佚軒前春自肥</div>
</p></div>
<div class='div-other'><a id='mulu315' />
<p class='h2'>寄雲夢法孫</p><p style="text-indent:0em" class="lg-abnormal"><div class='lg-row'>昆水東流草木春從[阿-可+虫]北接夜郎雲山山水水如何取大抵先須絕見聞</div>
</p></div>
<div class='div-other'><a id='mulu316' />
<p class='h2'>尋玄鑑遺蹟示釗侍者</p><p style="text-indent:0em" class="lg-abnormal"><div class='lg-row'>鴨池城下海波流玄鑑遺蹤可在不四百年來彈指頃高風此日孰堪儔</div>
</p></div>
<div class='div-other'><a id='mulu317' />
<p class='h2'>贈昌侍者</p><p style="text-indent:0em" class="lg-abnormal"><div class='lg-row'>嵩寺老人白髮垂長松家法有程期歸來不負平生志折腳鐺兒要汝支</div>
</p></div>
<div class='div-other'><a id='mulu318' />
<p class='h2'>送戴綸之還句容</p><p style="text-indent:0em" class="lg-abnormal"><div class='lg-row'>走遍梁山始買舠歸帆北發正秋高洞庭行過五千里得到金陵可解弢</div>
</p></div>
<div class='div-other'><a id='mulu319' />
<p class='h2'>中秋對月分韻得花字</p><p style="text-indent:0em" class="lg-abnormal"><div class='lg-row'>秋色平分望海涯時聞林外雨催花夜深桮茗情難盡又到閒房笑績麻</div>
</p></div>
<div class='div-other'><a id='mulu320' />
<p class='h2'>與蹇文山居士</p><p style="text-indent:0em" class="lg-abnormal"><div class='lg-row'>要論諸方五味禪不如歸去且高眠一方明月如秋水文山文山可了然</div>
</p></div>
<div class='div-other'><a id='mulu321' />
<p class='h2'>贈江陵鱗長馮居士</p><p style="text-indent:0em" class="lg-abnormal"><div class='lg-row'>鶴下龍洲碧草竿漁歌虎渡綠楊煙江陵境物君猶記者事如何未悄然</div>
</p></div>
<div class='div-other'><a id='mulu322' />
<p class='h2'>辛亥六月大水紀事</p><p style="text-indent:0em" class="lg-abnormal"><div class='lg-row'>蹴天風浪駭飛鴉捲盡田廬作海涯即有舟航無路去銀河誰肯借仙楂</div>
</p></div>
<div class='div-other'><a id='mulu323' />
<p class='h2'>贈宗孝閻居士</p><p style="margin-left:3em">孝關東人藩下擺牙喇也割股救母母終不痊當母喪時又然身燈六十八盞供佛以資冥福故表而出之。</p>
<p style="text-indent:0em" class="lg-abnormal"><div class='lg-row'>我聞古老孝無遠刻木鑿冰近日稀昨日梁城聞細柳始知戲彩屬征衣</div>
</p></div>
<div class='div-other'><a id='mulu324' />
<p class='h2'>薦董護法鐘翁<span class='note-inline'>(翁宦遊終於平陽)</span></p><p style="text-indent:0em" class="lg-abnormal"><div class='lg-row'>白髮垂垂六十霜黃堂幾度動柔腸如今蹋著來時路回首西川日月長</div>
</p></div>
<div class='div-other'><a id='mulu325' />
<p class='h2'>弔沈總戎<span class='note-inline'>(諱應時)</span></p><p style="text-indent:0em" class="lg-abnormal"><div class='lg-row'>平生俠氣慣沙場履雪眠霜誰得失夜來撒手得回光滾滾紅輪偏界赤</div>
</p></div>
<div class='div-other'><a id='mulu326' />
<p class='h2'>薦胡門姚氏</p><p style="text-indent:0em" class="lg-abnormal"><div class='lg-row'>昨夜回光息萬端馮他性海起波瀾陶然信步東風裏翠竹黃花一任看</div>
</p></div>
<div class='div-other'><a id='mulu327' />
<p class='h2'>中秋謾興</p><p style="text-indent:0em" class="lg-abnormal"><div class='lg-row'>敲石烹泉獨酌時清虛一色冷山墀寒砧搗碎谿頭月處處霜花結桂枝</div>
</p></div>
<div class='div-other'><a id='mulu328' />
<p class='h2'>把盞問月</p><p style="text-indent:0em" class="lg-abnormal"><div class='lg-row'>華茶烹熟酌玻璃此夜開懷一問之前日雨中何處去倪裳不見舞東維</div>
</p></div>
<div class='div-other'><a id='mulu329' />
<p class='h2'>喬松棲鶴</p><p style="text-indent:0em" class="lg-abnormal"><div class='lg-row'>澗上牚雲不問年雪衣舊好冷巢邊春秋雖邁情何極一任陰晴得自眠</div>
</p></div>
<div class='div-other'><a id='mulu330' />
<p class='h2'>思親</p><p style="text-indent:0em" class="lg-abnormal"><div class='lg-row'>萬里悲風起暮秋一身多病臥梁州深慚興化當時事此日徒懷蕭寺頭</div>
</p></div>
<div class='div-other'><a id='mulu331' />
<p class='h2'>苦雨</p><p style="text-indent:0em" class="lg-abnormal"><div class='lg-row'>寒蟬幾樹冷凄清不見峰頭半刻明借問銀蟬何日至為人一埽海天晴</div>
</p></div>
<div class='div-other'><a id='mulu332' />
<p class='h2'>蟬鳴樹底</p><p style="text-indent:0em" class="lg-abnormal"><div class='lg-row'>景物催人雪滿頭又聽葉下報高秋誰知故國多年恨不在成都錦水流</div>
</p></div>
<div class='div-other'><a id='mulu333' />
<p class='h2'>疏竹吟風</p><p style="text-indent:0em" class="lg-abnormal"><div class='lg-row'>疏疏綠葉覆龍孫一樣吟風在故園何用梅花開笛裏江城聽得便消魂</div>
</p></div>
<div class='div-other'><a id='mulu334' />
<p class='h2'>聽上方梵唄</p><p style="text-indent:0em" class="lg-abnormal"><div class='lg-row'>宮商向曉落原野又見隨風來上下借問同人知不知青天白日何為者</div>
</p></div>
<div class='div-other'><a id='mulu335' />
<p class='h2'>池成月自來</p><p style="text-indent:0em" class="lg-abnormal"><div class='lg-row'>鑿出盈盈十尺水波沈細看月初生誰知此夜寒鉤淨印破池心一片明</div>
</p></div>
<div class='div-other'><a id='mulu336' />
<p class='h2'>雁行</p><p style="text-indent:0em" class="lg-abnormal"><div class='lg-row'>字寫秋空一兩行飛飛南下到衡陽如能肯帶平安信為余問訊白雲岡</div>
</p></div>
<div class='div-other'><a id='mulu337' />
<p class='h2'>玉梅</p><p style="text-indent:0em" class="lg-abnormal"><div class='lg-row'>糝盡一谿傲雪骨奇香不為熱腸開祗應寄訊羅浮月仙胎<span class='corr'>已</span>放碧巖隈</div>
</p></div>
<div class='div-other'><a id='mulu338' />
<p class='h2'>壁上梅花</p><p style="text-indent:0em" class="lg-abnormal"><div class='lg-row'>數點紅霞映壁來清香一為主人開莫言<span class='corr'>已</span>奪天工巧信是廣陵折得來</div>
</p></div>
<div class='div-other'><a id='mulu339' />
<p class='h2'>看菊</p><p style="text-indent:0em" class="lg-abnormal"><div class='lg-row'>無人送酒到僧寮白石籬邊一醉陶看罷夕易新月出乘驢又上石谿橋</div>
</p></div>
<div class='div-other'><a id='mulu340' />
<p class='h2'>步月</p><p style="text-indent:0em" class="lg-abnormal"><div class='lg-row'>微雲望去澹晴空閒步松庭韻不窮遙憶故人俱在北未知何日到谿東</div>
</p></div>
<div class='div-other'><a id='mulu341' />
<p class='h2'>嵩山晚眺</p><p style="text-indent:0em" class="lg-abnormal"><div class='lg-row'>杖藜晚步到春山十里煙花杳靄閒自是芒鞋行不足歸來<span class='corr'>已</span>見月珊珊</div>
</p></div>
<div class='div-other'><a id='mulu342' />
<p class='h2'>聽琴</p><p style="text-indent:0em" class="lg-abnormal"><div class='lg-row'>玉几冰絃指上挑高秋夜靜落松濤更勞彈罷關山曲倦倚窗前月正高</div>
</p></div>
<div class='div-other'><a id='mulu343' />
<p class='h2'>洞庭秋月</p><p style="text-indent:0em" class="lg-abnormal"><div class='lg-row'>倚樓一望楚山孤素練清暉冷碧蘆夜半魚罾歸北浦湖波寂寂冷秋菰</div>
</p></div>
<div class='div-other'><a id='mulu344' />
<p class='h2'>昆明八景</p>
<div class='div-other'><a id='mulu345' />
<p class='h3'>昆池夜月</p><p style="text-indent:0em" class="lg-abnormal"><div class='lg-row'>霜鴻欲下夕易低送盡樵歌上柳堤若泛清波須載酒孤光一片在城西</div>
</p></div>
<div class='div-other'><a id='mulu346' />
<p class='h3'>商山樵唱</p><p style="text-indent:0em" class="lg-abnormal"><div class='lg-row'>風清款款響晴坡竹樹參差隔薜蘿只待夕易催去後煙霞十里鎖巖阿</div>
</p></div>
<div class='div-other'><a id='mulu347' />
<p class='h3'>金馬朝暉</p><p style="text-indent:0em" class="lg-abnormal"><div class='lg-row'>華峰一帶是漣洏汗血當年躍此池留得朝暉看不盡至今猶說子淵碑</div>
</p></div>
<div class='div-other'><a id='mulu348' />
<p class='h3'>碧雞秋色</p><p style="text-indent:0em" class="lg-abnormal"><div class='lg-row'>雨洗煙巒聳郭西飄飄黃葉落漁谿此時共看疏林晚一色秋光映柳堤</div>
</p></div>
<div class='div-other'><a id='mulu349' />
<p class='h3'>雲津夜市</p><p style="text-indent:0em" class="lg-abnormal"><div class='lg-row'>茆舍津頭夜火遙年年北客醉春宵燒鵝卻是南中物說與北人好駐鑣</div>
</p></div>
<div class='div-other'><a id='mulu350' />
<p class='h3'>官渡漁燈</p><p style="text-indent:0em" class="lg-abnormal"><div class='lg-row'>江城郭外木郎村曲曲蘆彎爭渡喧雞鷘看人情<span class='corr'>已</span>熟尋常相逐釣舟翻</div>
</p></div>
<div class='div-other'><a id='mulu351' />
<p class='h3'>螺峰疊翠</p><p style="text-indent:0em" class="lg-abnormal"><div class='lg-row'>小小幽岑看益奇誰攜春酒醉相知我來石上頻相望楊子曾經舊有詩</div>
</p></div>
<div class='div-other'><a id='mulu352' />
<p class='h3'>龍池躍金</p><p style="text-indent:0em" class="lg-abnormal"><div class='lg-row'>浪浪如銀滾石門春來每見錦鱗翻也知爾是乘潮物何不天飛苦自冤</div>
</p></div></div>
<div class='div-other'><a id='mulu353' />
<p class='h2'>洞庭山月</p><p style="text-indent:0em" class="lg-abnormal"><div class='lg-row'>秋高正有湖心月萬頃寒光映碧梧縹緲峰前人未臥不知誰在醉姑蘇</div>
</p></div>
<div class='div-other'><a id='mulu354' />
<p class='h2'>望華山</p><p style="text-indent:0em" class="lg-abnormal"><div class='lg-row'>飯罷池邊步野郊一望雲中白鶴巢借問東風何大緩猶存殘雪在松梢</div>
</p></div>
<div class='div-other'><a id='mulu355' />
<p class='h2'>禮千佛名經示眾</p><p style="text-indent:0em" class="lg-abnormal"><div class='lg-row'>昔問長沙何處去報云詩在黃鶴樓分明底事人難識錯認光明在指頭</div>
</p></div></div>
</div><!-- end of div[@id='body'] -->
</body></html>