<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>益州嵩山野竹禪師後錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>益州嵩山野竹禪師後錄卷四</p><p class="byline">中慶嗣法門人宗昇編</p>
<div class='div-other'><a id='mulu13' />
<p class='h1'>法語<span class='note-inline'>(附小佛事)</span></p>
<div class='div-other'><a id='mulu14' />
<p class='h2'>示蒼波西堂嵐波後堂松波堂主</p><p>余住昆明十有五載矣方來衲子往復不絕或至自迦葉祖庭及詢其山中耆舊而滿口道山中英傑有某某清況又有某某皆僧中龍象余故慕其人久矣歲辛亥應大理護法之招合山皆有命請主石鐘十月十五到院及閒暇從容講論一一如前僧之言暨開爐日果不惜身命向山僧棒頭喝底腳去拳來際會風雲乘時變化豈非赫赫祖庭濟濟多士耶況此道自玄鑑古庭而後淪沒無聞亦吾人之羞也夫欲大祖宗之盛業除宗社之草茅須銅頭鐵額虎驟龍驤或得趙睦二州手段勤杲兩祖家風方可紹隆斯道復何難乎且耳三人道行非一日也既親炙山僧麈拂之下而又牢籠不住呼喚不回安得不兩手分付庶師資道合授受有憑亦使人知迦葉道場儼然一會未散也閣筆顧三人云儼然一會又作麼生三人禮拜余復云磚頭瓦塊得大自在時侍僧請續後句余又云水漲船高泥多佛大。</p>
</div>
<div class='div-other'><a id='mulu15' />
<p class='h2'>示雪可維那</p><p>廣維那自庚戌秋見嵩山<span class='corr'>已</span>來常叩諸祖徽猷既而有聞則衲僧巴鼻<span class='corr'>已</span>被扭折所以當仁不讓機應詞赴山僧以大器期之舊矣因更其字雪可取立雪之義及隨侍雞山亦循循然稱其職且不憚寒暑而志可謂高也今年又跋涉萬里再歸嵩山毫無怠意既領記錄不避繁冗一日與舌侍者遠監院三五禪和隨看記錄山僧遽問公長沙人也姓甚名誰廣云姓岑名大蟲山僧曰既是大蟲為甚竄入僧舍廣云無入不自得隨聲便喝山僧曰雖然子早契三十了也廣云禍事禍事便禮拜遠監院同舌侍者喜而錄出以陳山僧山僧曰擿之舌侍者向前云休擿休擿法地不安振動和尚山僧大笑而<span class='corr'>已</span>。</p>
</div>
<div class='div-other'><a id='mulu16' />
<p class='h2'>示大旭</p><p>在嵩山時大旭禪人將大理諸護法及松長老諸山命來邀余主法石鐘經歲餘始應茲約來張是席念伊冒雪披霜幾受辛苦相隨登踄無倦怠不辭勞且往往殷勤懇切請益從上宗乘極則所以開爐日當昜法戰不避利害余將告去出紙一幅索余法言為道截徑余憫求道之志堅且銳故向馬頭栽角龜背插毛他日死中活來痛罵山僧有日在。</p>
</div>
<div class='div-other'><a id='mulu17' />
<p class='h2'>示法輪</p><p>諸佛法印非從人得日用尋常閒一動一靜一理一事一切處一切時討箇下落始信飯是米做然說箇下落早是頭上添頭了也不見道佛之一字吾不喜聞說箇佛字漱口三日雖然如是未免法堂前草深一丈而學人之志荒矣何也若是過量人向生佛未形<span class='corr'>已</span>前薦得尤訶為途轍何況說是心是佛邪法輪還諦信得及麼○無始至終只是者箇剔起眉毛仔細看去。</p>
</div>
<div class='div-other'><a id='mulu18' />
<p class='h2'>示南指都寺</p><p>此事如總攝常住相似一年之計無過早完國稅始免催科之繁國稅既早完納然後方理佛前香燈僧眾日費勿論巨細一一在胸中他人則弗知也其茶鹽醬醋一切資身之具或長或短或用不用利鈍得當多寡得宜則智愚賢不肖之慮亦自省也倘私其情隱其蔽則智愚賢不肖未免相怨嫉矣我既尊賢容眾為法忘軀興道德舉仁義衲子自然望風而至又烏可與區區稗販同日語也南指都寺乞法言因書數言為叢林之盛事知此可學道矣。</p>
</div>
<div class='div-other'><a id='mulu19' />
<p class='h2'>示大一</p><p>有祖以來不立文字語言單提格外鉗錐但有問便與驀頭一擊更不如何若何只要指出當人脫脫灑灑的受用上至諸佛下及含靈皆承此段風光然此段風光雖歷塵沙劫無染無污無修無證只為情生智隔想變體殊沈薶五陰山不覺不知動與妄想俱故有輪轉耳大一禪人不憚勞苦請法石鐘因示燦祖極大同小不見邊表極小同大忘絕境界倘識得此事畢竟亦不是別家鬼神茶飯。</p>
</div>
<div class='div-other'><a id='mulu20' />
<p class='h2'>示至善</p><p>惟善為寶天帝亦以十善而攝伏眾天人且如世間匹夫匹婦或有語言講論稍盡其理亦必稱善或隱惡而揚善或聞善則喜之數又經云梵音慰喻我善哉釋迦文此皆世間善若上根利智善惡都莫思量豈不大丈夫故六祖問明上座不思善不思惡阿那箇是上座本來面目明從斯悟入至善禪人與麼參究倘究之了不可得雖不中不遠矣禪人以為然不。</p>
</div>
<div class='div-other'><a id='mulu21' />
<p class='h2'>示嚴如</p><p>王老師道喚作如如早變了也你看他古人向萬仞崖頭把人一推要伊深深到底此是真參實悟出格高流所以出言亦必然合轍到得者裏方能把手上高臺步在青山外故曰大丈夫須向異類中行始得嚴如究吾祖之道乞石鐘一言以故乃書此相助倘朝於斯夕於斯猛然覷得破亦自然是隨分納些些之功業也如今樂見王老師麼牯牛左肋上溈山一箇僧。</p>
</div>
<div class='div-other'><a id='mulu22' />
<p class='h2'>示善知</p><p>般若無知無所不知又道知之一字眾玅之門眾禍之門然不是不知而說無知如善知眾藝南詢一人而已後來有箇地藏問法眼行腳事作麼生曰不知曰不知更親切眼從此悟入廣䛿禪衲持一幅索石鐘書入道之徑並賜一字余問汝名誰耶曰廣䛿曰其義云何曰取智慧曰如何是智慧䛿唯唯因使人研墨書善知二字付之䛿忻然作禮求錄此言為他日<span class='corr'>券</span>盍謂能發他百姓日用而不知之旨也。</p>
</div>
<div class='div-other'><a id='mulu23' />
<p class='h2'>示允中</p><p>不在內不在外不在中間如其心然惟精惟一允執厥中未發謂之中說似一物即不中然則凡聖之理小異大同惟在操捨之間日用之際無纖介梗塞無毫髮可爽不必安排亦自然百發百中矣佛邪祖邪聖邪凡邪僧邪俗邪三宗五教邪諸子百氏邪玄玅機關邪然亦在其中矣亦可謂允中也。</p>
</div>
<div class='div-other'><a id='mulu24' />
<p class='h2'>示良知</p><p>總角時從二老人邊聞念佛三昧比長見吾家老幼賢愚悉尊此善然易信而難得旨趣盍念佛者皆隨聲相應未深究淵源習以為常又有一種最下或為應對之詞或為朋誓之意或為募化之唱或為談笑之柄譬夫盲者不睹其照實非日月之咎盲者自障爾殊不知此念佛三昧最易最簡隨其根而生善因所以永明龍樹馬鳴中峰唯贊此三昧狂禪無識將古德金石之言以自蔽復蔽人也念佛堂良知索書且請開示余曰如母憶子如子憶母子母同憶則有兩得相見之日不然則否而亦徒自勞也倘若更看念佛的是誰猛然捉得住始笑山僧饒舌。</p>
</div>
<div class='div-other'><a id='mulu25' />
<p class='h2'>示天性</p><p>衲僧家十箇有五雙相逢便逞驢脣馬嘴盍學得一肚子餿禪到處打機鋒扯葛藤瞞神嚇鬼欺忤良善誑惑閭閻說相似語搭儱侗印寫偈傳書以為印證烏乎是何妖魅之所著波旬之托跡邪如來常言假我衣服稗販如來佛語皇皇豈欺人哉若真正道流定不入此一類真如師子遊行不假伴侶象王回顧百獸潛蹤亦使神鬼欽仰天龍訶護決不以一元字腳薶沒後昆若秦鏡當臺狐怪自不能潛伏矣者裏還有聖凡人法可做勾當不天性禪人其勉之。</p>
</div>
<div class='div-other'><a id='mulu26' />
<p class='h2'>示本寂副寺</p><p>本來無物何處惹塵寂然不動感而遂通到了者裏賢邪聖邪僧邪俗邪蠢動含靈邪莫不承此恩力即賣生薑漢使戒和尚重之豈外是乎所以能左右僧規毘贊法化致於數米量鹽出內取與倘一一收拾得來始信兒孫滿天下之記不是過也亦或人天推出綱紀互陳龜鑑叢林格則群聽與從上老古錐爭行伍定可否復何難哉實皆自性流出秉受師承豈比泛常徇情作弊者同日語也所謂家肥生孝子國霸有謀臣。</p>
</div>
<div class='div-other'><a id='mulu27' />
<p class='h2'>示法藏</p><p>名山大川絕有高尚之士隱跡其間是知世出世利<span class='corr'>己</span>利人比比皆是總之道在日用則動靜閒忙不可不急著眼覷倘覷來覷去日久月深如貓捕鼠諸根順向擬無不中否則全沒交涉矣所以古人有言舉措看他上流莫漫隨於庸鄙僧問古德學人沒奈何時如何德云老僧也沒奈何和尚因甚沒奈何德云我若奈何拈過汝沒奈何德山又道仁者莫錯問取以為知解老漢不能入拔舌地獄此一問答直下了徹如擊石火閃電光絕非依他作解障自悟門者可能萬一也不然有甚了期法藏禪人秉慧劍乘願力殷勤懇切真學之志士名山大川高尚人也山僧為虛空安柄書此言付之他日有問從上宗乘極則但向道乘閒倚杖松閒立笑問客從何處來。</p>
</div>
<div class='div-other'><a id='mulu28' />
<p class='h2'>示智足</p><p>學道人為將相所不能為況世閒位望邪比見一種咬豬狗漢向方冊上記持一肚子禪或向人口嘴邊拾得一分次唾便以為千了百當卻來魔昧人家男女多多和和取便過日所以見他明眼宗師不得又有一種口舌利便道某是某宗某是某派誑哄閭閻取笑有識終日隨邪逐惡捏出許多枝枝葉葉來嗚呼是何魑魅之為祟邪辛亥冬放蒲團於石鐘大覺寺智足白余求指示余恨孤陋寡聞不能作長句將陸路所見聞的錄以為示雖以為塞責然亦有好處何也欲辨邪正自此始矣既以余言為當或㘞地一聲方知老漢無一法與人雖然不入虎穴不得虎子若真達不疑之地廓若太虛還知麼陣雲橫海上拔劍攪龍門。</p>
</div>
<div class='div-other'><a id='mulu29' />
<p class='h2'>示道悟巨雍侍者</p><p>如欲博綜宗乘必須先去意識然後眼空四教情忘百氏虛其心實其腹瀟瀟灑灑若點太清之雲隱隱濃濃似觸虛庭之翠遇境逢緣虛而靈寂而玅咳唾落金珠動靜散飄霧野馬也佛眼難窺其際象王也蝦蟹豈當其流所以出家事非將相之所能為者此也昔如來棄珍御如脫敝屣視寶位若縣贅疣直入雪山食麻食麥期了斯事安能以一文字腳撈摝眾生使越諸塵累哉雖以無量法門範模三界梯杭九有如日縣空似風撼樹無物不彰無物不矚隨其根性示以法乘皆事不得<span class='corr'>已</span>而為之義寧有實也不觀之古人乎天地同根萬物一體作麼生得到同根一體地位一月千江不是喻得來的著實參去。</p>
</div>
<div class='div-other'><a id='mulu30' />
<p class='h2'>示谷谸弘侍者</p><p>學道流忘形骸絕嗜慾離見取損所益不惜寒暑不辭苦饑向冰山雪嶺林下水邊尋訪高流親近知識求一言半句可了我平生大事然後於行住坐臥處不期然而然撞著磕著可謂得也至於喜怒哀樂貪瞋癡愛不待遣而自然亦無繫絆矣古不云乎舉措看他上流莫謾隨於庸鄙此之謂也自古弘通祖道莫不秉此鐵石心肝勇猛志向亦不怕八風鼓蕩直待縣崖攃手後蹋著祖翁者片田地始信幾度賣來還自買為憐松竹引清風不是虛語。</p>
</div>
<div class='div-other'><a id='mulu31' />
<p class='h2'>示道平谷應</p><p>舉世間人學佛滿世間皆是其中求一二深究此道者半箇也無大約盡是虛假不過鬧鬨以度歲月而<span class='corr'>已</span>至於本分事上實未知下落在不觀之古人乎趙州四十年不雜用心八十尚乃行腳盍為生死事切利物心堅所以收功大非同小可故出言吐語如銀山鐵壁見者卒難趨向叢林目為趙州關豈虛言哉今天下為人師者莫不拈提以示人從伊示處悟入去者十箇有五雙皆是得力的倘依而行之終不相賺汝還肯麼不許夜行投明須到。</p>
</div>
<div class='div-other'><a id='mulu32' />
<p class='h2'>示念佛堂超宇</p><p>乾坤之內宇宙之間中有一寶祕在形山阿呵呵莫錯認好石鐘如此亦似提棒喚犬按牛喫草若是久參道流聞與麼事便好驀面相唾雖然石鐘猶向伊道且緩緩是則也是你試把將那箇來看更若眼目定動便好驀頭大棒然而者棒也有賞也有罰是伊委悉麼橫按莫邪全正令太平寰宇斬癡頑。</p>
</div>
<div class='div-other'><a id='mulu33' />
<p class='h2'>示念佛堂靈光</p><p>人為萬物靈故靈莫人若也百丈常言靈光獨耀迥脫根塵豈不直截哉又不見他雲門大師道知是般事拈放一邊然後向者邊行履有僧問如何是透法身句門云北斗裏藏身雲門恁麼道是者邊語是那邊語又問如何是佛門云乾屎橛是直截語是汙怪語靈光禪者要見雲門麼倘見得雲門則念佛也是參禪也是何謂犀因翫月紋生角象被雷驚華入牙。</p>
</div>
<div class='div-other'><a id='mulu34' />
<p class='h2'>示含中</p><p>石鐘門下也無許多禪教人參只就人人本有之物箇箇不無之理以示導之倘於此處會得便是真禪也然而不見之古人乎香林二十年尚乃走作趙州十八上便解作活計豈與枯禪默照者同日而語邪抑用此以惺後人邪高上之士自不取相似語藏在胸中以為<span class='corr'>己</span>有若如此名為運糞入皮袋故五祖常言汝等諸人諸方參得的盡是琉璃瓶子禪不消老僧一椎粉碎了也所以東山而後子孫昌盛盍得之有本不然何有今日也還知下載清風一段受用麼磨房酒肉與胭粉逢著鄉人唱巴歌。</p>
</div>
<div class='div-other'><a id='mulu35' />
<p class='h2'>示頂目</p><p>應對之餘禪坐之暇而常疑著箇雞山及乎到此見山之峻秀水之清潔松森森而蒼崖岌岌而赤洞壑瀰渺雲澗潺湲四時花木之繁萬岫煙雲之幻名藍鐘鼓之清越蔀屋茶煙之篆<span class='corr'>籀</span>燈火相接雞犬相聞真林下之美出塵之樂回視紅塵則霄壤矣所以古人住山有二或大事未明或佛祖因緣未透故隱居山林以便深操力討直俟猛然桶底子落不期然而然可謂得也頂目禪人其勉乎哉。</p>
</div>
<div class='div-other'><a id='mulu36' />
<p class='h2'>示知本</p><p>學道之士如人捉賊先知賊之所在然後掃其巢穴蕩其窩家不待更設籬塹而六門無擾矣主人公無畏矣記曰君子務本先德曰既得本不愁末而務本得本之人安肯棄本逐末以自昧邪法法爾頭頭爾物也境也動也靜也明也暗也收放卷舒縱奪殺活無非本地風光到此豈非埽蕩之功業也本來不生何者受滅更不消安頓隨緣放曠任性適時不是聖賢了事凡夫其非本也歟其非本也歟然喚作本早不本矣畢竟喚作甚麼道道。</p>
</div>
<div class='div-other'><a id='mulu37' />
<p class='h2'>示淨我</p><p>得山之靈故其人秀而淨我生長此山豈非鍾此山之靈乎夫雞山天下之宗山也而名在天下故天下之人莫不仰之然能至此山之頂者幾人哉猶之乎法門得人難守道難而行道又難學道人住深山隱蘿薜非其人莫能住所以住此山行此道者又難於明道時也若齷齷齪齪勞勞碌碌安能有志相砥礪此道邪是以山林之士有山林之樂也所謂佛子住此地則是佛受用不然徒自勞困於道何益哉古人有言生死未明莫住山住山轉見增煩惱然住者不住者皆是病畢竟如何淨我試斷看。</p>
</div>
<div class='div-other'><a id='mulu38' />
<p class='h2'>示元極</p><p>欲明箇事元自本有既曰本有因甚被人問著則目瞪口呿恰似木石相似及見他人所為而又卻似明白卻似知有且畢竟過在於何過在有佛有祖有禪有道及落在見聞覺知殊不知此見聞覺知元來是極則中事但過在未曾於見聞覺知之先著得眼所以為見聞覺知昏擾擾不能青楚有此大病也有者道元初實無而今卻有然元初實無無箇甚麼而今卻有有箇甚麼請從此究之究之無地正好向石鐘手裏請棒喫何也藥弗瞑眩厥疾弗瘳。</p>
</div>
<div class='div-other'><a id='mulu39' />
<p class='h2'>示淨光</p><p>淨極光通達是先佛極則之談於此潔白地上薶沒許多英傑之士盍人之力至此便休不能前至寶所可不痛哉不見莫守寒巖異草生坐卻白雲宗不玅此真刺骨之言也何不向一切處放教自在去古人有言舉不顧即差互擬思量何劫悟殊不知煩惱無明幻化空身使當人直下了知方知無始至今無第二人第二見不住彼岸不離此岸隨其所得到處優游一語一默一動一靜無不從淨光處來到此卻來觀世間由如夢中事淨光以為何如。</p>
</div>
<div class='div-other'><a id='mulu40' />
<p class='h2'>示通洪</p><p>洪波浩浩白浪滔滔雖則衲僧行履正眼看來總沒交涉何故鼻祖西來早成途轍何況旂鼓相當遞相傳受列派分宗轉成窠臼邪者裏若實有禪與人參有道與人學是爬糞塗人面孔了也天下老和尚只是教伊休去歇去一念萬年去向水邊林下取性度時非有別法嵩少常言諸佛法印非從人得此則和皮骨剖露與人也還知麼泉通仄徑清如洗松滿縣巖翠欲流。</p>
</div>
<div class='div-other'><a id='mulu41' />
<p class='h2'>示允目</p><p>自到山中百有餘日及乎回思若彈指頃耳雖朝見紅霞逐日滾滾金丸暮見碧雲開月遙遙玉碗今日明日豈有別見哉更有鳥啼巖畔猿嘯樹梢三三兩兩跏趺磐石語山谿鳥獸之靈觀草木煙花之幻或謂萬物皆備於我也或謂水鳥樹林皆念佛或謂會無情說法過水而悟厥旨或謂轉山河為自己踢指而契真宗山僧不覺失笑偶允目禪人索書乃錄斯遊戲三昧以與之允目以為何如。</p>
</div>
<div class='div-other'><a id='mulu42' />
<p class='h2'>示無外</p><p>趙州道箇無早是無事生事豈容無為天地之母於其閒哉至或曰無相身中有相身或曰無中有路出塵埃或曰莫謂無心便是道無心猶隔一重關此無字有三二十年沒奈何者從上許多骨骨董董崖崖柴柴都從者無字中流出所以超佛越祖接物利生難逃箇無字還信得及麼千聖共傳無底缽不從蔥嶺帶將來。</p>
</div>
<div class='div-other'><a id='mulu43' />
<p class='h2'>示非臺</p><p>禪和子明此事須是生鐵鑄就全鋼打成的方有入處若是三日風兩日雨又怎怪得山僧不然且作箇行腳僧不論祁寒溽暑向湖南河北或江西浙東或嚴下冢閒尋箇頂門有眼肘後有符的得真開示猛然識得者隨緣任性歌詩誦偈禪坐壁觀冷處著得眼來自然不受人瞞也卻來行住坐臥不即不離處亦自然七花八裂可謂龍吟雲起虎嘯風生坐斷報化佛頭豈不快哉。</p>
</div>
<div class='div-other'><a id='mulu44' />
<p class='h2'>示道拙</p><p>張拙秀才因禪月大師指參石霜石霜問秀才何姓云姓張名拙霜云覓巧了不可得拙自何來拙忽有省你看他古人行箇方便不妨奇特如順水行舟自然附流而去更不如何若何如此使人直下無疑豈有他哉只是一箇真實便到如此地步然未悟也只是箇張拙既悟也只是箇張拙就裏淆訛畢竟在甚麼處於斯明得透得方是縣崖攃手拌得命來忽地矢口道著箇非拙非巧自是醒醒田地他時後日不受人瞞也噁噁。</p>
</div>
<div class='div-other'><a id='mulu45' />
<p class='h2'>示廓清</p><p>此事須是自悟如人喫飯須要食飽方休久久不懈此志自然日滋月盛積功累行亦似登山頂努力者先到若稍懈怠不惟退去亦且生疲厭也如此安能克證此道使佛法卒有靈驗邪所以道參禪須要切海底撈明月摹著石獅子摩尼光皎潔廓清以為何如咄白日挑燈讀此銘字字何曾有此說。</p>
</div>
<div class='div-other'><a id='mulu46' />
<p class='h2'>示大用</p><p>欲識大道真體不離聲色言語若如是解諸法常現前矣且如何是現前的法莫是青山綠水翠竹黃花雀噪鴉鳴牛行虎視擔囊負缽瞻風撥草問玅問玄示境示機叫去呼來生擒活捉千般說萬般喻小中現大大中現小麼正眼看來總沒交涉何也大用現前不存軌則。</p>
</div>
<div class='div-other'><a id='mulu47' />
<p class='h2'>示普祕</p><p>如來有密語迦葉不覆藏既不覆藏而十箇五雙問著不知者何也打初不遇作家到底翻成骨董看他嚴昜尊者問趙州一物不將來時如何州云放下著昜云一物不將來放下箇甚麼州云放不下擔取去昜從此悟入此打頭遇著作家自然合轍的樣子也普祕欲明大事須向放不下擔取去處著眼始得。</p>
</div>
<div class='div-other'><a id='mulu48' />
<p class='h2'>示普諝</p><p>棒頭取證喝下承當終是泥裏洗土何況奇言玅句四六對偶一一精緻一一古奧為學人作則也又況進前退後左之右之隔夜送語百度思維當我宗門極則事也正是韓盧逐塊真可憐也不見道擊石火閃電光猶遲八刻才落擬議白雲萬里矣倘能七尺單前三條椽下朝參暮請忘疲忘倦時時爾刻刻爾忽地撞斷眉毛㘞原來㘞原來不待山僧說自然是也。</p>
</div>
<div class='div-other'><a id='mulu49' />
<p class='h2'>示道獻</p><p>衲僧家朝遊南天台暮宿北五臺不是神通玅用亦非法爾如然能與雲門睦州把臂的自然慶快平生也如何是佛乾屎橛或盞子撲落地楪子成七片或見成公案放汝三十棒此等提唱早是借花獻佛明眼道流向未舉已前薦得猶遲八刻何況過江來不然向自<span class='corr'>己</span>腳根下眉毛上看是甚麼道理忽然踢著腳指撲斷眉毛忍痛不暇又向誰說來。</p>
</div>
<div class='div-other'><a id='mulu50' />
<p class='h2'>示克證</p><p>欲斷生死根株向佛未出世祖未西來時一眼覷定如貓捕鼠如雞伏卵定動他不得遺時他不得又如截流而渡<span class='corr'>已</span>離此岸未達彼岸中道忽然水漲若不努力必不濟矣所以古人有克期取證非畫地為牢無過要真實了道耳若是丈夫氣宇不入此限矣在自信自度所謂生知也豈區區尋行數墨而謂虛度此光陰邪不然向自<span class='corr'>己</span>腳跟下覷得破始知一大藏教言詮不及千七百則提掇不起言詮不及提掇不起畢竟是箇甚麼。</p>
</div>
<div class='div-other'><a id='mulu51' />
<p class='h2'>示道定巨清</p><p>欲達此事在徹骨徹髓悟去方可與向上人把握接談即墾土耕煙非戚戚於貧賤也滾在朱紫隊中亦非岌岌於富貴也況世間浮名浮利而蕩吾真性邪只恐不能發久遠志不能造此真域耳若是操則存舍則亡之夫中甚麼用邪須要立堅固志發勇猛心內則不喘外如牆壁四威儀中不舍晝夜魔自不侵神自恬氣自和四大安六根靜心王樂定慧一則百千神通無量玅用頭頭物物自然得玅也宜慎之。</p>
</div>
<div class='div-other'><a id='mulu52' />
<p class='h2'>示道弘僧珠</p><p>道在見聞覺知道乃萬物之本道可道非常道又道天下之達道也道無明暗道貫古今道同日月道在邇求諸遠道之所存人能弘道道由心學道在聖傳諸如此豈道聽而塗說者同日而語邪道得也三十棒道不得也三十棒速道速道。</p>
</div>
<div class='div-other'><a id='mulu53' />
<p class='h2'>示谷震</p><p>風入松濤即應理之必然也聲入谷響即答事之必然也理事無礙一行三昧也理隨事變事逐理融縱橫隨流之道也水流溼火就燥雲從龍風從虎事事無礙之道也見色明心聞聲悟道遇境逢緣忘情息慮是平常心之道也如洪鐘之在架大扣則大鳴小扣則小鳴不扣則不鳴實應機之道也衲僧家既聞此道放下要包便能安穩任是佛來祖來亦只不顧況世間塵勞事乎。</p>
</div>
<div class='div-other'><a id='mulu54' />
<p class='h2'>示廓拙</p><p>佛法世法非如非異聖見凡見不即不離會則三界為家似小歇場不會四生是宅如大牢獄者箇事當人面門常放光明通天徹地自不覺知盍業識茫茫無本可據耳若是生死心切四威儀中不舍晝夜時刻提持無一纖豪間斷忽然覷破無始至今只是者箇自今以後更不作佛法世法聖見凡見連此覷破的都莫思量任他八風搖鼓不動此是死中活來且活來時作麼生眉毛原在眼上。</p>
</div>
<div class='div-other'><a id='mulu55' />
<p class='h2'>示廣璽</p><p>從上祖翁者片田地不離三界不別三界上上根器入荒田不揀信手拈來草明歷歷黑桼桼放光動地無位真人乾屎橛麻三斤殿裏的總是總不是總難逃者片田地總隨其根性各得生長若是蹋毘盧頂上行自然閉門造車出門合轍不入此限亦可到處與人解粘脫縛去且還收得元本契書麼。</p>
</div>
<div class='div-other'><a id='mulu56' />
<p class='h2'>示會友</p><p>尋明師訪良友無過為生死事大非謂財利而形此結托亦非世俗輩身衣口食不完不充作此故態先德常言寧可失信於天下不可失信於朋友盍處友之道貴在誠信所以勢至稱為良友先德又言非良友勿親非知識勿近楞伽以智慧辯才為難能法華以智慧難解難入德山棒臨濟喝雖慧莫能了安得不尋良師友為我解此感哉然而了徹此事非向上人不能明向上事且如何是向上事揭開千聖眼坐斷五家宗。</p>
</div>
<div class='div-other'><a id='mulu57' />
<p class='h2'>示念佛堂近微大德</p><p>先佛以悲願故於塵沙劫示現受生設諸方便意在利生為極務所以廣開定慧誘引群迷八萬法門門門相攝權實雙運頓漸並顯此實方便中接引觀根逗教機智不齊又假念佛三昧為直截之徑度險之梯不論貧賤不擇榮枯但取其志倘疑信相半則往生時自歸上中下品此又豈非志之差別信之淺深邪皆根有頓漸力有利鈍實非先佛有此程限於利濟之途也至於從上有異香滿室蓮華化生彌陀如來親迎觀音勢至親接其載諸典籍者舊也又若晉之遠公明之雲棲皆得淨土之力禪燈中如永明諸禪師無不共相贊揚寧非實事乎余住雞足解制後二日獅子林念佛堂近微老宿索余示禪淨兩門因書大略以告之云耳至若念佛三昧日輪縣鼓水結琉璃七種樹八德池頻伽共命鳥能出微玅音晝夜不息於濁劫世中作諸饒益見者聞者無不愛樂自有經文明正余不復贅也時侍僧在傍問古德道佛之一字吾不喜聞又作麼生余豎起筆云會麼僧云不會余曰相隨來也。</p>
</div>
<div class='div-other'><a id='mulu58' />
<p class='h2'>示澹空</p><p>澹空自鶴慶來中途被人劫去衣物淨身至石鐘見山僧於聲遠樓雖劫去衣物而絕無慍色求法益堅余熟視之然後從容而告曰烏乎末法時代惜財守物何翅蚖蛇戀穴其輕財重道為法忘軀者尟矣況不辭勞苦勤勤懇懇求出世法乎此百中得一耳然未到歇休田地可即去邪實出事不得<span class='corr'>已</span>也乃索法言為進道之階昔僧問古德家賊難防時如何德云識得不為冤只此一言可終身疑去。</p>
</div>
<div class='div-other'><a id='mulu59' />
<p class='h2'>示拙虛</p><p>先德道寧可永劫沉淪不向諸聖解脫此語直切簡易此可與知者道難與愚人言所以無智人前莫說斯經此是文殊普賢大人境界惟聖乃知須是與丹霞雲門把臂臨濟德山為伍方纔步得青霄外坐上毘盧頂向無影林中高縣日月照破情根立地成佛且畢竟承誰恩力待汝有箇轉身時向汝道。</p>
</div>
<div class='div-other'><a id='mulu60' />
<p class='h2'>示蒼奇關主</p><p>山僧三十六至滇今年半百過也雖風雲際會一時而履荊棘冒弓矢橫身冰稜側足劍刃是非煩惱似轉風輪終不之顧者盍志在恢弘祖道耳汝既秉夙因欲究此事在關內不可須臾懈志恐失出家利也山僧開法鬼方每常引演祖喻賊兒相似何也盍此喻極直截若依而行之決不相賺。</p>
</div>
<div class='div-other'><a id='mulu61' />
<p class='h2'>小佛事</p><p>為何門解氏太孺人舉火生以不生生浮雲點太清死以不死死紅輪下昆水生也不道死也不道信手拈來草你如不信待解氏孺人放火光三昧看遂擿下火苣。</p>
<p>入櫬者一片田地分付來多時源自威音以前芳流慈氏而後四維絕回互八表沒遮攔七賢欲扣無門五眼擬窺難見此是原本契書付與解氏孺人向無陰昜地上住此無縫塔所謂佛子住此地則是佛受用。</p>
<p>為廖宗巨舉火玉屏山說心說性發明劫前未兆之機蘇家村論要論玄收放目前<span class='corr'>已</span>彰之印<span class='corr'>已</span>彰之印未兆之機壁立儼然姑置勿問而火燄與三世諸佛說法三世諸佛立地聽以何為驗以火炬[、/(、*、)]云玄沙道的玄沙道的。</p>
</div></div>
</div><!-- end of div[@id='body'] -->
</body></html>