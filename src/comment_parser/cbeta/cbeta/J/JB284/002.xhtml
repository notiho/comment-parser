<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>益州嵩山野竹禪師後錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu9' />
<p class='juan'>益州嵩山野竹禪師後錄卷二</p><p class="byline">住雞足石鐘寺嗣法門人廣智編</p><p>大悲閣清宇上座請上堂僧問如何是一同一質師云萬象掌中擎如何是二同大事師云百川須倒流如何是三總同參師云甕裏不走鱉如何是四同真智師云看人度筏頭如何是五同遍普師云風入松濤吼如何是六同具足師云霜凝夜壑寒如何是七同得失師云水上捺胡蘆如何是八同生殺師云手舉八稜棒如何是九同音吼師云狗走抖搜口如何是十同得入師云東院洗缽盂與甚麼人同得入師云鐵額比不齊與誰同音吼師云村裏高一伯作麼生同生殺師云雲門攛鱉鼻甚麼物同得失師云片雪點紅爐阿那箇同具足師云空生只晏坐甚麼物同遍普師云耆婆喜彈琴何人同真智師云虛空裏赤腳孰與總同參師云且緩緩卜度那箇同大事師云爛泥裏著刺何物同一質師云叫渠過江來僧喝師便打乃云一法有鍼鋒眼裏翻觔斗一法無汪洋水上捺胡蘆鍼眼魚吞卻嘉州大象蠛蠓蟲倒跨<span class='corr'>陝</span>府鐵牛千眼大悲覷他不見八臂那吒曳不回頭驀直老黃梅聲聲叫歸來不歸來二十四番華信催。</p>
<p>上堂僧問如何是超佛越祖之談師云泥鰍羞鱔問有佛處不得住時如何師云擎拳鼓掌進云無佛處急走過時如何師云磕額撞頭進云室內無靈床渾家不著孝師云倘遇曹山向汝道孝滿又如何進云父子不相識師云冷灰裏有粒豆爆問無孔笛誰人吹得師云不是主空神進云沒絃琴誰人彈得師云不是揭諦神進云誰知好手待知音師云祗有闍黎不甘乃云靈鷲峰煙霞生背面迦葉殿星日繞檐楹攀仰不及的徒勞目視雲霄舉步直入的自然皮骨俱換得到者裏方知頭頭要玅法法玲瓏純鋼打成生鐵鑄就隨處作主遇緣即宗且道如何是宗聻千峰勢到嶽邊止萬派聲歸海上消便下座。</p>
<p>眾戒子請上堂僧問山巔巖崖還有佛法也無師云有如何是山巔巖崖佛法師云千尋瀑布萬壑寒松進云未到盡驚山險峻曾來方識路高低師云夜來何處火燒出古人墳問一人說得行不得一人行得說不得一人說不得行不得一人說得行得四人中那箇是當家人師云快去一坑薶卻進云有箇不甘的出來又作麼生師云正要與伊相見乃云結制一月日陞堂復入室雖無是無非也有得有失拈卻一走卻七萬機頓赴不撓其神眾難齊作不抱其怵以杖卓一卓云會則大家弄神駒不會依然赤骨律。</p>
<p>上堂舉京兆蜆子和尚自印心洞山後居無定止不蓄道具不循律儀在閩川常日沿江岸採掇蝦蜆以充腹夜宿白馬廟紙錢中時華嚴靜禪師欲決真假先潛紙錢中深夜蜆歸來靜把住問如何是祖師西來意蜆遽答云神前酒臺盤靜托開云不枉與我同根生圓悟云諸人若未委悉待山僧下箇注腳神前酒臺盤鐵彈大如拳一擊便擊碎不值半分錢師云圓悟老人雖則能驚群動眾未免費精殫神石鐘看來則不然神前酒臺盤孤月似彈丸萬里清光滿千峰玉一團玉一團羞將短髮還吹帽笑倩傍人為正冠。</p>
<p>念佛堂近微上座請上堂僧問大乘般若即不問念佛堂中事若何師云豐干騎虎來蹋著棲霞石乃云森森喬木岌岌巖巒似珊瑚牚月如瑪瑙堆盤黃猿曝日以自若玄鳥棲巢以忘寒仙雲靈奧曲徑幽蘭大眾者事且置不問只如顯最上乘發微玅旨塵說剎說熾然說又作麼生吾家自有真常在豈羨一花五葉丹。</p>
<p>上堂僧問一物不將來時如何師云三文與汝買草鞋行腳去乃云一箇兩箇嘉州晏坐開州水臥更有一箇待汝諸人拈卻炙脂帽子脫卻鶻臭布衫石鐘始向諸人說破。</p>
<p>臘月廿九松波上座請上堂不能發明此事正如佳節時不論遠近千里百里少長貴賤入山燒香相似得一念燒香之勤雖許多山山水水嶮嶮巇巇不生疲厭盍緣此念之切故耳及到絕頂燒香竟回觀山重重水疊疊雲冉冉路迢迢身疲氣竭從前勇猛冰消瓦解矣總之未曾發久遠之志所以有此敗興參禪人若是皮下有血的直下返照虛妄之心猛然便休去歇去豈不自快若只作啞羊相似與燒香之志何異石鐘與麼汝諸人還甘麼以杖畫一畫云依舊南山起雲北山下雨。</p>
<p>除日淡空上座請上堂僧問除歲日客事紛紜當此時主一迷客得其便主不迷客作麼生師云者裏無奴兒婢子事乃云他日閒散今日紛紜瀑水拖藍松杉垂青沖澹而靜寥泬而清見而非見聞而不聞文殊普賢無處藏身石鐘拄杖隨例處分卓一下云切忌躲根復舉世尊云一人發真歸源十方虛空悉皆消殞演祖道一人發真歸源十方虛空築著磕著圓悟道一人發真歸源十方虛空錦上鋪花石鐘不然一人發真歸源十方虛空齊聲喝彩伶利衲僧出來道恁麼要塞三老子口未得在石鐘也許具一隻眼元日殷宗端請上堂僧問四十九年未曾道著一字今日應宗堂中有箇元字腳請師開示師云五祖道的問天地與我同根萬物與我一體是伊還知昨日是臘盡今日是新正也未師作聽勢進云春隨斗柄轉人與物華新師云巢知風穴知雨乃云天高無極四時行焉而不德地厚無垠萬物育焉而不仁仰一人之有慶咸萬國以來賓巢知風穴知雨五湖四海王化裏。</p>
<p>宗間上座請上堂烹佛祖的爐鞴難容蠛蠓棲泊驅凡聖的作略豈放狡兔尋窟饒他奴呼彌勒婢視釋迦的不敢正眼覷著何也是甚鼕鼕。</p>
<p>姚宗仁請上堂僧問未出方丈有一問在和尚處和尚何不答他師云未到雞山答了也進云是何語話師云撼動蒼山十九峰乃云山巔巖崖佛法有參差松竹含煙縷山巔巖崖佛法無十箇五雙自塗糊也不有也不無蟭螟吞卻玉蟬蜍。</p>
<p>羅宗道陳宗澍王宗鏡請上堂生機一路鬼神莫測當陽一句祖佛難窺貼萬象於眉間運群機於掌上玉轉珠回星飛電激向上一路千聖不傳且道誰人能委悉此事良久云福田莊高一伯喫村酒歌白雪震動十九峰六十九人盡饒舌喝一喝。</p>
<p>上堂僧問如何是無陰陽地師云一筆畫不成如何是無根樹師云雙眼描不出如何是叫不響谷師云兩耳聽不來進云三無承師指大事作麼生師云九九八十一乃云會則目前包裹不會目前包裹畢竟如何駕鐵船海上飛磨盤空中德山臨濟帶水拖泥佛果玅喜灰頭土面石鐘聻動容揚古路不墮悄然機。</p>
<p>上堂一句截流山頭白浪一言該眾井底蓬塵山花笑日岸柳含煙大地春回十方通暢不隔纖毫的作麼委悉春色無高下花枝有短長。</p>
<p>宗朗宗玅二上座請上堂和氣盈衢韶華溢目是處樓閣門隨緣慶華屋煮淡流煨黃獨釋迦彌勒奴普賢文殊僕堪笑無邊身手裏把箇漏笊籬卻把虛空漉撞著舜若神高聲叫共相祝天子萬年藩統百福。</p>
<p>上堂條風動處體用雙彰瑞草萌時理事全備所以一塵一法界一剎一彌盧此皆玅相圓明真如廓爾祗如大地平沉虛空粉碎時如何迦葉笑阿難哭善應何曾有輕觸。</p>
<p>寂光寺深修上座請上堂僧問考鐘鐘鳴伐鼓鼓響漏渫家風即不問祗如破沙盆滿盛乾矢橛供養還納受也未師云快般將來進云西來大意又作麼生師云爛煮高河菜濃煎普耳茶乃云古佛家風無開無合衲僧作略有殺有活劍挂眉閒符懸肘後捋虎鬚探驪珠竿頭絲線從君弄不犯清波意自殊。</p>
<p>上堂息陰軒團團蘿月河子孔滾滾江波更看般若臺邊柳拖錦繡回首木香坪上桃笑春風若是真正道流著著有出身之路終不落他境物裏作活所以寧參活句不參死句還委悉麼早知鬼便是人做半夜三更也可行。</p>
<p>興雲寺院主載谷請上堂僧問如何是萬人行不到處師云山巔巖崖更那邊進云如何是萬人覷不到處師云虛空背上寫大字進云恁麼則石鐘寺裏相逢卻在雞足峰頂握手師云合談何事進云天曉不露師云落在兒孫邊乃云春王上九杯滿緣酒大郎提壺三兒擊缶春暖五嶽春醉萬有望見福城香風拂柳善財接足曼殊伸手駭得金毛身藏北斗撞著石鐘相救相救不相救饒你更參四十年畢竟未及雪竇。</p>
<p>淨光上座請上堂心不是佛花開世界起智不是道鶯囀上林枝盍色騎聲的鋪花錦上離見絕聞的孤峰獨宿萬機不到權實雙泯一句全收主賓互用且道得甚麼人證明露柱[奴/目]眼睛燈籠笑破口。</p>
<p>上堂僧問如何是真佛師云普如何是真法師云怕如何是真道師云直乃云祖佛行不到處行取一步三家村五里舖祖佛說不到處說取一句融四歲能讓梨大眾如今行說俱到不但孤峰頂上嘯月眠雲鬧熱場中冰絲玉管正好水邊林下聚落城隍便與麼去還知麼白鷺下田千點雪黃鸝上樹一枝花。</p>
<p>密化允目二上座請上堂到得者裏行也好呼則應舞則跳住也好窮廝煎餓廝炒我愛趙州老壁上挂胡蘆我愛善財老信手拈來草其餘說甚麼更有不眠人莫道君行早。</p>
<p>闊修上座請就法界菴上堂夜來天柱峰與拄杖子論議道觀仁者善能濟時扶危遇剛即柔所以名譒宇內為甚萬里南來到雞足山也只尋常拄杖子道觀仁者善能隨衣入定以待慈氏所以德重寰中為甚驀直巨靈信手撮來也只如粟粒大正論不<span class='corr'>已</span>被侍僧驚覺點火相照只見火爐火箸通身汗下床角頭轉出拂子高聲叫云賊賊長老聽得喚來責云你者一隊笨漢將謂無人勘你賊賊各與二十而去如今闊修上座約石鐘齋要石鐘陞座只得將此一段因緣聊為舉似只是不可作法界量邊事何也善財參遍處黑豆未生牙。</p>
<p>九蓮寺宗修上座請上堂透玄玅關脫有無縛全佛即心全心即佛赤肉團上有一行字白玉盤中無兩粒粟散花天女無路來障蔽魔王空相憶。</p>
<p>上堂沒意智自然智石蘊玉以山暉水含珠而川媚通身是遍身是一塵飛而翳天一芥墜而覆地豎拂敲床貼榜書字照孔著楔遇傷挑刺鐵樹上綻花正是上元十四。</p>
<p>元霄龍華寺三達上座請上堂十五日<span class='corr'>已</span>前風自南來鴈自北至十五日<span class='corr'>已</span>後白雲澆松青山潑黛正當十五日一事全無虛空粉碎討甚元霄燈挂向鏡湖內昆侖[奴/目]眼睛波斯閒瞌睡惟有東村李大妻折得梅花三兩佩。</p>
<p>解制護法並謝諸山上堂結則總作圓覺伽藍解則翻為平等性智不解不結時如何全無閒歇起身云雞足天下宗山石鐘哀牢古寺剎竿相望鼓鐘相締此梁益名藍真黔[番*支]宗社提衡者必學識俱優據位者豈道德偏廢福慧僧臘既淺幻垢未去敢望倪床作人師位承本郡護法削牘諸山耆宿雅意不得<span class='corr'>已</span>俛一期今幸周隆敢忘慈力伏願護法祿位並隆耆宿德壽共躋在筵諸德同明此事復坐舉僧辭歸宗宗云甚處去僧云諸方學五味禪去宗云我者裏只有一味禪僧云如何是一味禪宗便打僧云莫打某甲會也宗云道來道來僧纔開口宗又打黃檗聞云馬祖下出八十四員善知識各箇屙轆轆地只有歸宗較些子師云歸宗汗馬功高無人銘勒黃檗既成褫他怎奈挂一漏萬石鐘雖後生必也為歸宗作主驀豎拄杖云從前汗馬無人識只要重論盍代功。</p>
<p>到拈花寺德解上座請上堂昨年曾寓雨花亭百接橋邊草色青今日重來山更暖誰知春在蓼花汀若是玅德家風普賢境界不須一花一世界一葉一如來何也衲僧門下總是展演之談曲為今時不見道春到上林芳草緣鶯啼二月杏花天。</p>
<p>到和甸宗雲鄧總戎請上堂喬甸望和甸水闊山遙新村連檢村門聯戶接大波嶺滾滾珠回小雲南綿綿練鎖鶯啼春嶂築坑滿坑牧唱丹丘積壑盈壑鋤雲攫霧墾土耕煙嘯月吟風游山翫水是你<span class='corr'>衲</span>僧家還會麼山月如銀牽老興閒行不覺過峰西。</p>
<p>上堂二月二十九春風樹樹吼夭桃翻赤艷靈雲笑破口玄沙賊復來大溈許為友拍一拍云須彌顛倒顛撞破昆侖首。</p>
<p>佛誕上堂黃面老子纔出母胎便鼓粥飯氣雲門無大人相便要一棒打殺石鐘則不然九皋頻唳鶴千里控烏騅。</p>
<p>使鼎長老江南省福海老和尚歸上堂去年二月驚蟄自昆明一萬里到廣陵省老和尚今年四月麥秋自邗上一萬里回中慶返石鐘命梁益道韻攜去江淮明月持歸你道父子祖孫鼻孔畢竟如何今朝十五日孤月一輪圓。</p>
<p>張祖保設伊蒲宗訥披剃上堂石頭鏟草一場特地馬祖安名一場特地展陷虎機弄險巖句須知有千聖不傳的向上一路子若論千聖不傳的向上一路子法堂前經樓後各草深一丈也無人舉著在者裏不是得少為足的明得何故聻不見道百尺竿頭坐的人雖然得入未為真百尺竿頭須進步十方世界現全身委悉麼以杖卓一卓云殷勤為解丁香結放出枝頭自在春。</p>
<p>上堂資始資生各正性命瀟瀟梅雨諸根普潤石鐘拄杖隨緣任性有時靠牆有時行令而今把在手中天恭敬龍恭敬鬼恭敬人恭敬惟有大力魔王不是不聖待一切眾生成佛無有世界眾生乃可發菩提心以杖豎起大眾一時走散。</p>
<p>上堂舉白雲古人留下一言半句未透時如撞著鐵壁相似忽然一日撞透方知自<span class='corr'>己</span>便是鐵壁且道作麼生透自云鐵壁鐵壁應菴老人以拄杖卓一卓云鐵壁鐵壁急急如律令敕師云應菴老人雖入得白雲室然不過只念得兩行咒若論鐵壁夢也未夢見在不肖遠孫將他鼻孔扭轉令天下皮下有血的衲僧冰消瓦解以杖卓一下云鐵壁鐵壁一指便穿解下肩頭扁擔脫卻屎尿布衫復卓杖云七九六十三薦又新楊公請上堂秋風瑟瑟秋光晃晃秋水澄澄秋山朗朗雖品物之大同感悲哀之小怏山僧與麼又新楊公以為傷也以為賞也倘不然更有一說蟭螟眼中蝸牛角上利出名入道稀德曠日馭鵬霄雲昧罔兩迷之者似石沉淵悟之者如珠在掌鏡水臨軒清鐘應響寂兮喧兮何悲何仰寥兮廓兮非來非往又新楊公以為傷也以為賞也不然山僧更與下箇註腳遂擲下拄杖。</p>
<p>包章京送法被至上堂萬松參差千峰聯絡天開霞彩泉流水樂至人居之俗塵圓脫示一機萬機齊赴行一令百令相諾今有長者來登樓閣興大津梁實為檀越施此法被揄揚佛法有命山僧陞此寶座使開示佛祖行說不到的一著以激揚人天未生時的面目若論佛祖行說不到的一著我弼翁張公同李夫人作此佛事<span class='corr'>已</span>為諸人開示了也若論激揚人天未生時的面目山僧陞此座子<span class='corr'>已</span>為諸人激揚了也更要箇甚麼拈拄杖卓一下云有意氣時添意氣不風流處也風流。</p>
<p>饒玅永剃度上堂秋霖滴破虛空潦倒漁翁瞌睡萬有怒號刁刁此時都來不會既不會剃度者又且如何彈指云摩竭勝莊嚴娑婆訶。</p>
<p>左昇雲請小參珊瑚掌月體露金風寒露沾條香生寶閣所以道古今無變異時節不相饒既古今無變異時節不相饒說甚麼生滅滅<span class='corr'>已</span>寂滅為樂此事惟我登先居士全體擔荷得何故不許伶利<span class='corr'>衲</span>僧會只許通方作者知。</p>
<p>桑玉峰追嚴請小參九月廿二橙橘滿市豐山葉落蕭丘菊麗一支兩支出類拔萃三片四片旋煙舞翠動若行雲止猶谷神伶利衲僧何用視聽咄莫張公喫酒李公醉桑樹著箭柳樹漿看來不是尋常事別有好音在上方。</p>
<p>江川令張耕煙護法請上堂昇首座問江令重來聞法旨嵩陽向上事如何師云雙陸盤中信手擿進云春工既許百花開一片香風吹不斷師云莫對鷓鴣唱竹枝進云老和尚面皮厚多少師云山僧罪過智西堂問住著佛處草深一丈走過佛處即頭角生去此二途向上消息如何舉唱師云鷂子過新羅進云非但某甲威音尤後師云自知較一半希後堂問闡揚大法須是同人直指西來還他作者向上還有事也無師云八花毬子暗中拋進云踞地金毛難措足遼天俊鷂失行蹤師云五更清早起進云木人慣用龜毛線石女難穿䕞[卄/碭]鍼師云腳下過也進云謝師答話師云口裏空喃喃乃云權開震旦國此日嵩山辨勝毘耶離過去金粟入其宮有門拶人足臥其室借飯飽人腹各展雪刃霜刀屠祖僇佛烏庸武略文衡範真利俗且道是誰乃我張公老伯噫嘻公雖神宰實惟父行既從祖室中來安不激揚慧提持向上為南人結般若緣耶所以設伊蒲飯僧命慧登座舉揚先祖未了的公案以達殊庥慧上座未免借花獻佛去也驀拈拂子豎起云見麼此是四世祖悟和尚用不了的付與先師翁先師翁受之久矣靈巖老師又從師翁處得來如今落在慧上座手裏了也雖則萬般做造由人到底別有巧玅不見道知與師齊減師半德畢竟如何揮拂子云只須著眼看仙人莫看仙人手中扇復舉賢師翁常垂語云報恩住在水鄉四面無路還有不假舟楫到得者裏麼師拈云此老人曲直非江川老伯慧上座終不拈出何也須知遠煙浪卻有好商量。</p>
<p>師五秩衛府祖護昆玉請上堂僧問世尊降生指天指地和尚降生有何祥瑞師云前堂七百後堂半千進云恁麼則一點水墨兩處成龍去也師云只得讚之仰之問三千世界塵難喻萬億須彌高莫齊彈指聲中圓八萬剎那際內滿三祇猶是者邊事只如父母未生前一句請師指示師云山僧不知進云恁麼則推出來時大家看也師云水底摝魚蹤問今日初生是者邊事如何是那邊事師云海鹹河淡進云恁麼則是法住法位世間相常住也師云風吹石臼念摩訶問如何是冷湫湫句師云何不向熱鬧處問將來進云如何是古廟香爐句師云汝還見也未進云如何是一條白練句師云誰不要此話大行進云細雨溼衣看不見野花落地聽無聲師云金剛腦後三斤鐵問此日佳辰登寶座請師一句震雷音師云海勢欲浮雙塔去山形如擁五華來進云恁麼則一音遍沙界四眾無不聞師云摩天鸛鶴窺明鏡呷浪魚龍引渡杯乃云桃花三月浪金鱗奮鬣過一雨滋山嶽無物不該羅衲僧門下猶未是在只如古者道五十知非五十學易是世間學邪出世間學邪更有說空談有明宗顯理不知藍田含潤丹穴蜚英總之一法所印豎杖云文彩彰也還見麼連城價重雖多事錦上添花又一重。</p>
<p>上堂諸佛出身處熏風自南來佛果老子用此伎倆累他大慧打失鼻孔及至出世便將薰風南來的使用道箇芭蕉蕉芭有葉無丫忽然一陣狂風起大似東京城相國寺北角頭王和尚的破袈裟大眾還會麼為他閒事長無明是甚好手喝一喝。</p>
<p>上堂舉百癡和尚示眾世尊初生龍得水時添意氣雲門打殺虎逢山勢長威獰師云世尊初生知恩者少雲門打殺負恩者多復高聲叫云快活快活時釗侍者問快活甚麼師云阿耶阿耶莫要催逼。</p>
<p>上堂有收有放風吹不響鈴兒草能殺能活雨打無聲鼓子花說甚麼荷葉團團似鏡菱角尖尖似錐猛虎不顧几上肉鐵蛇咬住鐵研鎚喝一喝。</p>
<p>挂諸祖像何振邦振國振朝昆玉請上堂猛虎以肉為命因甚不食其子生非異類靈蛇以珠為貴因甚自傷其體樹大引風衲僧以悟為玅因甚問著啞口其力未充知識以法為尚因甚請益開口不得其道未合者四轉語一轉如天普盍一轉似地普擎一轉豎窮三際一轉橫遍十方若木若竹總束為德山棒棒亦棒不著若霆若雷總合為臨濟喝喝亦喝不著其餘五家說話是甚麼碗躂丘喝一喝云我何公昆玉供養六十九世并諸祖真儀用資先靈冥福且如何指示八萬四千非鳳毛六十九人入虎穴。</p>
<p>上堂小盡二十九狗走抖擻口大盡三十日烏龜穿破壁來朝是閏七月初一敢問諸禪德無位真人還知閏七月初一也未知不知且置你道無位真人是甚麼燒酒下燒鵝。</p>
<p>釗侍者掩關上堂文殊道不見一法在門外古德又道盡大地是箇解脫門把手牽不入又道甚處不是石霜又道盡大地是箇杲上座者幾箇老古錐欺胡瞞漢不是好手石鐘不妨也向虛空裏鑿洞也道盡大地是箇關畢竟誰是關中主遂召釗闍黎釗應諾師云關。</p>
<p>上堂粼粼飛雪霜廣莫吹衣裳白酒打三盞何處得寒涼喝一喝。</p>
<p>振邦昆弟薦親請上堂金剛種明並日月無漏智廓若太虛塵塵露遮那之玅體色色放無礙之淨光所以盡法界身本無出沒大悲願力示現受生看他獻珠龍女迴向龐婆雖稱奇特猶較他母解氏先靈七步八步因甚得與麼田地不離當處常湛然一聲鷓鴣深花裏。</p>
<p>上堂放得開誰辨端倪捏得聚方稱好手拈起金剛圈擊碎琉璃碗恁麼也得三腳蝦蟆吞卻月不恁麼也得八臂那吒撲帝鐘驀豎拄杖云向道莫歸山下路來朝更獻楚王看。</p>
<p>臘八江寧尼松明率吳孺人請上堂幾點明星挂上蒼清暉昨夜冷池塘誰知三千年前事又向梁州問故鄉復示頌云一缽湖湘路八千渾身泥水百城煙如今識得蒼山雪別是當年鐵磨禪。</p>
<p>上堂玅淨明心水綠山青本無出沒豈有晦明孤峰潑黛千江淺清此是衲僧家尋常見處又道見拄杖子但見拄杖子且者是拄杖子作麼生見驀豎起云者孟八郎漢又恁麼去。</p>
<p>祖眼吳公初度請上堂全機大用離見聞以頓超獨步大方何舒卷而可執所以華筵觸目則碧桃臘梅並綻賓館悅耳則鸞簫鳳管齊鳴萬壑霞飛千峰鋪秀岡陵可方歲月海屋足增壽圖百福自嚴長庚永照且道林下道人又以何事為壽萬緣叢中紅一點動人春色不須多。</p>
<p>除日上堂乾屎橛東擲西拋蘿蔔頭橫咬豎嚼七斤衫半縷絲隨重隨輕一莖草百尺竿可長可短此是除日<span class='corr'>已</span>前事且道除日<span class='corr'>已</span>後如何聻也不燒錢也不烹宰閒名<span class='corr'>已</span>落天涯外亦任春風來日來。</p>
<p>元日上堂東皇大帝敕勾芒使者看五嶽四瀆中誰能轉得無上大法輪者朕要供養使者對曰臣非不奉旨但五嶽四瀆中擔板禪和最多耽著五陰魔煩惱魔是伊自救不了焉能轉無上大法輪耶帝曰一念回光即同本得豈五嶽四瀆中便無可應明詔者待朕自去及到上方見上則垂衣而治下則擊壤而歌中開元運外樂時康帝顧使者曰此一人有慶兆民賴之真堯之時舜之時又烏庸彼能轉大法輪者為大眾還知麼河山<span class='corr'>已</span>沐無私化但願皇圖萬萬年。</p>
<p>上堂新年頭不自由著錦繡築皮裘東往西往南洲北洲清狂嬉戲惺眼醉眸更有婆婆娑娑瑣瑣絮絮黃葉滿長安馬蹄何處避此皆顯最上乘明第一義只是諸人不識所以李王同妃嬪入寺法眼問僧隔壁聞釵釧聲即名破戒眼前朱紫駢雜汝作麼生僧云好箇入路師遂喝云法眼當時若下得者一喝兒孫未必掃地。</p>
<p>上堂舉女子出定因緣頌云出得也是你出不得也是你既不是你又何須疑你。</p>
</div>
</div><!-- end of div[@id='body'] -->
</body></html>