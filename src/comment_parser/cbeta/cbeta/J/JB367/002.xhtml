<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寂光豁禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>寂光豁禪師住射洪縣大明禪院語錄卷二</p><p class="byline">嗣法門人德源等編</p>
<div class='div-other'><a id='mulu9' /><p>入院至三門云者個門戶八字打開露頭露面了也還委悉麼一喝云十方如來一門超出玅莊嚴路。</p>
<p>佛殿拈香云三界雄尊無可比擬見者聞者懷恭敬禮若是丈夫豈能曲己且道新長老禮即是不禮即是良久云也須互相恭敬大展三拜。</p>
<p>護法殿云末法世時波洵競起正法垂秋弘護在你雖然如是從來不借他人力。</p>
<p>方丈踞座云者個丈室窄不容鍼寬裹十虛四海來賓聊通一線且道一線作麼生通以杖作打勢云聖來也打凡來也打便起。</p>
<p>挂板云鉗椎纔舉響叮噹四海高流聚一堂歷歷圓通如薦得僧祇不涉歇疏狂此是佛祖命脈衲僧把鼻普請諸人著眼。</p>
<p>結制上堂恒輝禪人請師至座前云者個法王寶座過去佛祖如是登現在佛祖如是登未來佛祖亦如是登若知如是何必如是一喝遂陞拈香祝聖畢次拈云此一瓣香非口所宣非心所測第二回拈出供養梁山縣雙桂堂上圓寂本師破山和尚用報深錐痛鍤之恩僧問如何是有句無句如藤倚樹師云切莫打作兩橛云樹倒藤枯句歸何處師笑云受用不盡僧拜師打僧問杖錫飛來即不問大明永耀是若何師云灘下接取云巍巍獨露法王臺靈山一會儼然在師云較多少云不動如如真玅體看來無欠亦無餘師云道甚麼僧喝師便打問歷祖以來即不問如何是萬法歸一師云寶殿聳千尋云一歸何處師云何處飛來石僧喝師打乃云佛子巖前藏魯拙大明寺裏揚家醜舌底欲談無一字森羅萬象咸稽首石馬木人罵不徹泥豬跛鱉銜珠走無無無處亦無無有有有中非有有向上鉗鎚覿面擊佛與眾生吸一口此話中內有一句能縱能奪能殺能活若檢點得出大事了明且道是那一句僧喝師云放你三十棒僧拜師便下座。</p>
<p>晚參長幼知心少頸長頭過腰眼昏疑二月耳瞶覺嗚蜩遊賞足無力坐恬血脈潮叮嚀諸子輩莫錯好華韶且道如何是長幼少知底心眾無語師云可謂舉不顧即差互擬思量何劫悟一笑而起。</p>
<p>晚參老僧以此事示現受生以此事出家修道以此事參遍善知識以此事悟明大法以此事受善知識付囑紹隆佛種以此事開堂說法開化來學四眾亦以此事領略一言半句永為道種諸大檀越以此事施難捨之財建此無遮會結人天緣者些葛藤且置如何是此事一僧荅云天不能蓋地不能載一僧云動地放光一僧云寬包法界窄不容針一僧云百年三萬六千朝返復元來是者漢師云老僧即不然大眾謝茶歸方丈。</p>
<p>上堂密旨請上堂無法可宣說正值霜風凋敗葉高樹扶疏筋骨露山河大地咸依舊慈雲布滿虛空艸木寒花斂秀冷氣侵人寒毛卓豎此是不動舌根而談實相未轉機輪而演真乘黨有個漢神而默識秖得須彌吸嶪海水騰波還有頂門具眼者麼咦覿面不逢休錯會白雲飛過萬山窩。</p>
<p>上堂懶參禪人請問向上一路千聖不傳和尚還傳否師云梅開千點白云一雨普潤千山含秀師云秋水一江澄問如何是戒師云眉端挂劍如何是定師云住住如何是慧師云冷光纔透匣萬里絕煙塵乃云至道誠難測慧者莫能曉不可言語造亦非寂默通汝心無棲泊何處覓蹤由所以道離見聞覺知若行見聞覺知是見聞覺知非求道也諸人者相諳麼截斷千江休住著竿頭進步看飛龍。</p>
<p>監院請上堂師陞座以拂子一拂云今日天寒便下座。</p>
<p>解制上堂僧問源頭事若何師云臥雲聳翠云枯木生花香遍界點頭頑石動大千師云古柏長春云向上宗乘離言說出門合轍任縱橫師云旛竿頭上風車子云撥轉乾坤界隨處恁安排師打乃云凡聖交參百日期驢兒馬子恁東西逢人莫把圭角露萬象虛空展笑眉且道萬象虛空笑個甚麼惟有東風遶座上更無一語落人間。</p>
<p>上堂僧問發慧上報四恩下資三有未審何法拔濟師云接饑枝上垂金果消渴泉中涌碧流僧問如何是住死水沉潭底事師云湛平山裏石參差云除沙不見金時如何師云青提江上水盈科乃云金烏西墜玉兔東升晝夜循環無古無今綿包特石觸目道成立地薦取莫逐沉吟朝暮得此動靜怡神不一不異非縱非橫攪之不濁澄而弗清高不可上長不可明隨緣不變誰敢強名越聖逾凡斯則要門超宗薦祖此實報恩我雖有口誠難比倫嘻嘻高山流水誰是知音喝一喝下座。</p>
</div>
<div class='div-other'><a id='mulu10' />
<p class='h1'>住遂寧縣廣德禪院語錄</p><p>上堂了豁請聖人之道在至誠佛祖原來直指心日用明明不解薦幾時能得證無生作麼生是無生之旨一喝云會麼離聖凡相離有無相離語默相離文字相離心緣相恐汝後學初機促難湊泊山僧不免向第二義門與汝等指箇入路者事有時餐有時飲有時行有時住有時坐有時臥有時放行逼塞太虛有時把住無臭無聲在眼能見在耳能聞在鼻能臭在舌能談無量玅義在足為奔為運在手能持能挈在身遇寒思衣逢暑納涼在意能空一切相所以古德云處處真處處真塵塵盡是本來人真實說時聲不現正體堂堂沒卻身如是神通玅用常在諸人六根門頭晝夜放光動地只因迷昧而不能證得所謂百姓日用而不知者此也如能直下承當三世諸佛只得口挂壁上山僧退身有分何勞土上加泥縱與汝等說箇戒門定門慧門三無漏學三千威儀八萬細行猶是止啼黃葉所以法華經云惟此一事實餘二則非真此是無相戒法山僧與汝洩漏了還知麼擲拂下座。</p>
<p>上堂士庶請臘去將半春序漸臨梅梢吐玉柳眼舒金所以春生夏長秋收冬藏此是天地不見而章不動而變自然無作之妙用也諸仁者且道山僧拄杖子與天地是同是別試道看以杖卓一卓云能為萬象主不逐四時凋下座。</p>
<p>上堂剎竿高豎海浪千尋露柱懷胎空雲止遏放行也好把住也好秖如不放行不把住還有向上事也無良久云是個甚麼於此負荷得不妨灑灑落落何用無繩自縛說個心佛眾生三無差別已是靈龜拽尾說個明心見性越聖超凡早成滯礙畢竟是個甚麼喝一喝云不萌枝上花開偏急水潭頭快打毬。</p>
<p>上堂文學何其仁追嚴請長空鴈度聲聲囀在處黃花競放開習習聲香飄宇宙大都耳鼻悉穿來於此會得可謂以此見聞非見聞無餘聲色可呈君其仁昆玉還知令先君著落處麼以杖一卓云乃佛乃祖是天是人盡在山僧拄杖頭上放大光明出廣長舌報云令先君仗此良因一念頓證無生直達西方上品況乃桂子蘭孫慶雲靄靄存亡獲益如是何慮罪垢不銷鎔還委悉麼喝一喝云鐵牛吼處天關轉木馬嘶時地軸搖。</p>
<p>上堂蘇仕秀等祛瘟請天知也清地知也靈人知也仁三才共證其化至神如何是共證至神底事豎拂云是個甚麼若喚作拂子則觸不喚作拂子則背且道畢竟喚作個甚麼於此明得便知天之得此所以日月五星今古不忒地之得此所以春生夏長秋收冬藏人之得此所以出則禮讓入則慈孝雖然天之尊地之卑天不誚地地不誚天自然和融育物上古之人羲皇之世你不非我我不非你自然齊平一道所謂皇天無親惟德是輔如能一念回光超過三乘權學為仁由己奚假再再祈免於神明但願普天率土人人諸惡莫作眾善奉行自然福其國庇其民諸仁者秖知事逐眼前過不覺老從頭上來但看人人眼底經歷朝晴暮雨滄桑幾變噫豈不慎歟復豎拂云還委悉麼等閒識得東風面萬紫千紅總是春喝一喝下座。</p>
<p>上堂周屺瞻薦妻請士問世尊未離兜率已降皇宮未出母胎度人已畢既然未出母胎將何法度人師震威一喝士良久師云綺川江上巨浪千尋濂溪口內蓮放數枝士便禮士問吾儒有云楊子為我墨子兼愛又有子莫執中此三子是同是別師云老僧不在者兩頭云必竟向甚麼處起師以杖一卓乃云生死大事謾莫忘步步相隨絕商量㘞地一聲盡放徹鼻孔雙垂噴玅香日用豁開頂門眼直覷渠儂腦後光迎賓待客非真主穿衣喫飯孰承當如是頓超能事畢木馬泥牛笑夕陽無相國中隨意樂桂子蘭孫繼世昌繼世昌存亡獲福地久天長師以目顧視云是甚麼閑家具喝一喝下座。</p>
<p>上堂文學薦母請來去無蹤寒雲鎖空光生塵靜照徹西東生滅滅已寂滅為宗體證真常了無異同幻傳有盡神傳無窮以此綱維萬化之功周憲文還知令先慈立命處麼喝一喝云彌陀接引惟心淨九蓮臺畔賣神通。</p>
<p>上堂紳衿士庶方潤等追師薦亡問請師說法薦師一句作麼生道師云待石嵌子開口即向汝道云在天向甚麼處安身師云名邈不得舉止分明云醒眼看是一場大夢師云你作夢會僧喝師便打士問烏龜鑽象鼻作麼生道師以杖一卓云蝦蟆問東瓜又如何師云兩重工案問三玄三要則且置人法雙忘事若何師默然云從今識得安身處玉殿蓬門總是家師云只恐不是玉問如何是生也師云你知來處麼云如何是死也師云你知去處麼云如何是不生不死也師云一串穿卻僧喝師便打范老先生問如何是弩弦乘機師云一以貫之乃云炎暑將歇涼氣漸生家家月圓當戶處處葉落驚秋雖然時節不相饒怎奈乾坤恆自在穩密也塵塵坐斷顯露也剎剎流通如斯承當美則美矣猶有顯密在只如不顯不密又如何通信默呈拄杖云是個甚麼若是血性漢攃手便行只得生佛一如神鬼一貫說甚天堂地獄穢邦淨土所以十世古今始終不離於當念無邊剎海自他不隔於毫端正恁麼時且道在天與眾亡在甚處立命復呈拄杖云一塵纔舉處大地現優曇喝一喝下座。</p>
<p>上堂方照等為師入塔請方袍圓頂髮毿毿竹杖芒鞋出此菴安養國中忘我我人間天上絕仰攀蒼松翠翠古柏珊珊遊人一去無蹤跡留得雲山到老看咄三界擾擾六道昏昏識心達本源故號曰沙門沙門之道如日在天本體雖寂高幽普照如日落後者段光明向甚麼處去也以杖撥棺云四大雖散盡一物鎮常靈。</p>
<p>上堂祛瘟錢以玉等請問釋迦出世震動四方和尚出世震動何方師云白花山畔花開秀普光殿前光儼然問如何是牛過窗櫺底事師以杖一卓云四蹄俱過因甚尾巴過不得師云汝向頭尾上作活計云和尚還有者個師云且道者箇是甚麼云向和尚拄杖頭邊薦取師云錯認不少乃云東風拂大埜梅梢吐象先之機和氣清寰宇柳眼舒未兆之天敕黃雖由天命恕過在乎神明但能一念回機即同本得所謂皇天無二道聖賢無兩心況乃佛祖所說靈文密典憫念四生如赤子雖有罪垢盈山仗佛日而瓦解山僧頂門亞豎金剛正眼慈視六道以等平縱然諸疫流行望遐天而飛杳雖然如是貴要人人諸惡莫作眾善奉行所以善不積不足以成名惡不積不足以滅身秖如善惡兩忘聖凡不二又作麼生喝一喝云太阿寶劍祖堂寒千里應須息萬端復舉世尊一日示隨色摩尼珠問五方天王此珠作何色時五方天王互說異色世尊復藏珠入袖卻抬手云此珠作何色天王云佛手中無珠何處有色世尊歎云汝何迷倒之甚吾將世珠示之便各強說有青黃赤白吾將真珠示之便總不知時五方天王悉皆悟道山僧即不然遂豎拳舒掌云若喚作拳又是掌若喚作掌又是拳且問喚作拳底是掌底是諸人若於此明得則與五方天王悟道無異也其或未然更與撥開一竅去良久云一氣不言含有象萬靈何處謝無私。</p>
<p>上堂入塔請見空見空來時無影去亦無蹤水流畢竟歸滄海星迻不曉過那宮彩匿竺君尋不見分身周遍剎塵中以杖指龕云是個甚麼出沒無心五雲千片魚躍鳶飛上下皆天還知生死一致是非不二麼一喝云心心無滯靈焰騰輝蓮花淨土是汝真歸。</p>
<p>上堂射邑楊公薦親請公捧靈詣座前問云佛子青果金華和尚弟子欲求一枚青果度我宗親得證金華寶座共成佛子菩提請師一語師云金蓮從地涌寶蓋自天垂公云佛子不須青果度金華原自有光明師云不因漁父引怎得見波濤僧問萬象皆空寂光在甚麼處師云一輪當天何處不輝云獅子座上將何為人師云東風一拂萬卉齊彰云若恁麼存亡沾恩也師震威一喝士問佛性如電光之過太虛追不及摸不著如何是追及摸著底境界師云金華突兀云畢竟如何師云射水匉訇趙總戎問人生在世何為有始有終事師云一串穿卻云如何指云師云我者裏莫甚指示云和尚為甚麼來師云為你來公復問難難難無水陸地好行船易易易蒿枝費盡舉鼎力如何是極難處不難極易處不易師云者裏甚麼處所說難說易公云水向石邊流出冷風從花裏過來香師一喝公正身而立師云腳跟下好與三十棒乃云我有一句佛法不惟超薦令先人縱是三親九族是天是人承此恩力一時度脫了也且道是那一句師默然云若喚作默然即觸不喚作默然又背不得有言不得無語不得向意根下卜度又不得拋在無事界中如斯神契得便知吾佛世尊未離兜率已降皇宮未出母胎度人已畢苟落沉思山僧只得打些葛藤謾你去也悼薦如陞萬仞山心心直上翠微巔有時陞至無陞處馬放華陽世界寬世界寬絕遮欄無邊剎海虛明鏡無畏光明爍長竿心佛眾生三無別煩惱菩提沒兩般沒兩般圓通會上示來端復默然云儻能玄會默識則又知吾佛世尊於法華會上盡力只道得箇止止不須說我法妙難思末後又道是法不可示言辭相寂滅此是吾佛世尊示現來端度人之要旨也馬祖一日陞座百丈出卷卻席祖便下座梁武帝請傅大士講經士纔陞座以尺揮案一下便下座帝愕然誌公云陛下還會麼帝日不會公曰大士講經竟孔聖人云天何言哉四時行焉百物生焉天何言哉此亦是馬祖傅大士孔聖人示現來端度人之要旨也其或未委不免重說偈言諸佛雲來集為度諸含識棒打石人頭暴暴論實事佛法無多子觀音妙智力不惟生天堂且種無生益識得無生無不生無生之益無等匹如何是無等匹展兩手云兩道眉毛面上橫一箇鼻頭向下直。</p>
<p>上堂入塔請悲風浩蕩慈雲靉靆金棺掩耀玉毫收彩秖如撥轉向上關頭使一切法無礙處汝還會麼以杖指龕云彫弓已挂狼煙息四海謳歌樂太平。</p>
<p>上堂僧問張一文酬天修薦一句如何道師云一把香芻燒未暇六鐶金錫響騰空云明明歷歷非今古大地乾坤一掌收師便喝士問虔心薦亡未審亡者安身在甚麼處師云問從何來云清風明月現法雨普沾恩師云穿雲不渡水云弟子不會和尚意師云猶較些子乃云乾坤之內宇宙之間中有一寶密在形山萬物俱備與佛無偏秖因人我自昧真源迷者不曉悟乃知焉出大經卷度亡親冤鑊湯冰冷劍樹生蓮跳出愛網超越人天咄一念無為量裹大千。</p>
<p>上堂奇軒蘇公子寄名請天上麒麟應世才有福之家送汝來寄託佛門吉星拱他時光耀步雲階咄長鯨一吸海水盡森森露出珊瑚枝。</p>
<p>上堂鎮臺陳公追祖報親請問有問有荅早成賸語無問無荅不能顯其至道二祖立雪斷臂畢竟所求何事師云大悲千手眼露布甚分明云所以帶累兒孫不少師云大榆渡口頻饒舌云學人總不用者些師云鴉山覿面笑點頭僧一喝師便打云饒師棒頭有眼難辦學人淺深師云猶有淺深那云只如今鎮臺圓通會起上報宗親下資三有一句聻師云常將日月為天眼舉出須彌作壽山云一點丹心酬至化從此罪淚悉冰消滿門壽祿同山嶽舜日重輝照晚年師云葛藤不少問如何是大榆境師云濟舟時泛清波上云如何是境中人師云一任觀看云人境相去多少師云別有和風鼓萬機云翠竹常對天邊月鐵船任意泛西東師云浪蕩不少士問無法可說是名說法和尚何故有許多饒舌師云你作饒舌會云總欲和尚開天下人眼目師云雙眸合卻方纔好為愛青山又放開云大榆渡頭江水滿觀音閣上白雲橫師卓杖呵呵乃云元正啟祚萬物咸新天兮地兮生生之意於穆不已豎拂云佛兮祖兮明明顯示邁古超今是我鎮臺陳公不負天之覆地之載佛之德祖之仁用難捨能捨之財建此無遮大會上報君恩親恩願享福壽於無疆下資欲有色有齊超椿靈於安養諸仁者且道君恩親恩作麼報欲有色有如何超復豎拂云看看單單秖用者個且道者個是甚麼濫折蘆以杖卓一卓喝一喝云還會麼旋嵐偃嶽而常靜日月歷天而不周拽杖下座。</p>
<p>上堂侯健德子寄名有關無關一貫融焉吉祥止止裕後光前咄前三三後三三都向者裏護庇弘瞻。</p>
<p>上堂母壽張弘思請正月春王望有八張公老母誕辰日輝煌敬佛益遐齡上下四維無等匹無等匹掌托崑崙獻壽山南極北辰星拱密星拱密咦是何言歟側掌云吽吽。</p>
<p>上堂范貴林為祛虎請握聚也乾坤陡變水洩不通聖解凡情無處著奚假世智與辯聰放開也眉橫八字雙睛突露現前像貌有些些何須強覓他洟唾秖如不握聚不放開又作麼生良久云仰彌高鑽彌堅瞻在前忽在後咄如是兮天心順返本兮龍虎伏。</p>
<p>上堂馬繼祖請僧問祈嗣修薦如何道師云但得雪消盡自然春到來云限何日送來師打云請看上頭註腳問如何是佛師云腦後見腮莫與往來云如何是法師云不可思惟汝當奉持云如何是僧師拈袈裟角云看是箇甚麼云若恁麼佛法僧其揆一也因甚先聖道不識師云出身猶可易脫體道應難僧便喝師打士問水月現蓮臺人天皆庇蔭惟是神通妙用法爾如然師以杖一卓士便禮師云你見箇甚麼道理便拜云今日親見和尚師喝乃舉拄杖云識得拄杖子卻被拄杖子礙不識拄杖子亦被拄杖礙識與不識都來打壞是法平等如天普蓋含靈疏親頓超三界作打勢云棒下無生杜謂情金剛種子下分明僧祇不歷獲圓通縱是居塵不染塵咄豁貫玄天一竅長庚倒駕祥雲打開布袋口子箇個擁出麒麟繼祖還委悉麼地老天荒兮永承億兆之宗。</p>
</div>
<div class='div-other'><a id='mulu11' />
<p class='h1'>住西充縣資福禪院語錄</p><p>上堂問豎不見頂橫無邊際時如何師云資福山中常積翠云一言注定千江水不須數數筭微沙師云西溪明月色光輝云獅座演法天花墜龍池夜雨復重興師云且道老僧與昔圭峰是同是別云一念無生全體現知音暗合樂無餘師便打乃豎拂云諸仁者看看是個甚麼良久云提持格外句舉世達者稀維摩纔一默文殊讚善之不薦當陽句徒勞苦費思欲識汝戒體明明秖者是預前打不徹臨渴掘井遲口說心不行畫餅豈充饑叮嚀諸子輩莫待閻老笞咄下坡不走快便難逢。</p>
<p>上堂常樂說戒問如何是戒師云諸惡莫作眾善奉行云如何是定師云心如牆壁可以入道云如何是慧師云填溝塞壑無人會付與隔林幽鳥啼云若恁麼猶是漸在師云体鳥先飛云如何是頓師便打云頓漸已蒙師指示滿月當空照豎橫師云不妨疑著乃云日用事無別頭頭露本機混之而不亂類之而弗齊山外寒梅綻溪西雞齊啼是物非他物云何不薦之秖因昧己躬不徹法源底如何是法源底內外體無依渾身合道耳如斯會得舉足動步穿衣喫飯是古佛自己無上妙戒既戒也復何頭上安頭哉。</p>
<p>上堂乃云有心有戒咸拘繫無戒無心出苦疆無有二緣俱不踐端然衣錦自還鄉以拂子打圓相云真實語言如不薦且向門前宿艸菴。</p>
<p>小參薦兄楊孟高一世持經得金剛心臨終抱膝坐脫而行所以欲識佛性義當觀時節因緣時節若至其理自彰隨緣而顯隨事而得隨理而融正恁麼時如水中月似鏡中像非內非外非出非入取不得捨不得雖然如是不屬理事因緣又作麼生良久云還知麼眾緣無性萬法自寂所謂遇緣即宗緣散即寂如是之圓妙迴觀眾生佛祖真如佛性生之與死菩提與涅槃如夢然如幻然如泡然如影然因甚如此以杖敲靈云咄卦兆未分孫賓失筭。</p>
<p>小參僧問張品儀為先慈脫難難從何脫師云待薦山點頭即向汝道云脫與不脫時如何師云但得離生滅蓮臺即便登十問父母劬勞碎身難報特請和尚究竟師云一二三云金剛經云若以三十二相見如來弟子以無相觀如在其上是同是別師云三二一云久旱逢甘雨萬象盡含春師便打乃良久云會麼大像無形大音稀聲無像之像虛空莫能藏稀聲之聲貫徹十方般若至理不動舌根而周沙界何也密密鴛鴦閑繡出金鍼終不與人看舉須菩提尊者巖中宴坐諸天雨花讚歎者曰空中雨花讚歎復是何人云何讚歎天曰我是梵天敬重尊者善說般若者曰我於般若未嘗說一字云何讚歎天曰如是尊者無說我乃無聞無說無聞是真說般若今是張公薦母請對靈說般若法以資冥福且道山僧是說不說與昔尊者是同是別試道看復良久云知音不在頻頻舉達者須知暗裏驚。</p>
<p>小參陳常薦嚴請雅淡呈秋色馨香噴月花了然無事客分外樂無涯作麼生是樂無涯底事咄昔本不來今不去且陪松竹引清風。</p>
<p>小參薦亡僧坐亦非坐立亦非立一生大夢緊緊收拾隨行踏斷流水聲縱觀寫出飛禽跡金風習颯秋雨滴瀝東回西互綿綿密密咄當陽一棒絕疏親靜裸裸底明歷歷大笑云笑箇甚麼狼藉不少。</p>
<p>小參文少美薦子請行無所行住無所住便是汝安樂處雖然如是常頂試問汝還知生之來處死之去處麼若知則會六祖云來時無口去時葉落歸根之旨其或生不知來處為之生大死不知去處為之死大故名生死事大勞我大覺世尊出現於世來與眾生指明歷劫不了一段大事因緣山僧分明告汝生從何來三腳蝦蟆上天臺死從何去綠柳堤邊犬子吠如斯會得去亦快哉來亦快哉秖如不去不來還有向上事也無驀豎杖云山僧與汝打破上頭關管教九蓮臺畔放身捨命。</p>
<p>上堂法姪入塔請師詣座前一喝便登僧問蟠龍境界即不問人法雙忘事若何師云金風吹玉管誰箇是知音進云普化木直裰<span class='corr'>已</span>露窣堵波此二老是同是別師云玲瓏無背面盤空勢岌嶪進云若恁麼存亡均利萬象含春師云萬派千江歸大海難將有限計無窮乃云夜深雪積明暗不分薄伽十聖難為辨別天眼龍睛失卻威神所以末後一句始到牢關把斷要津不通凡聖雖然也要轉身始得如何是<span class='corr'>已</span>露和尚轉身處以杖一畫云畫一畫描一描四望高流空心海一按低聲蓋滿潮瀉江漢之真吐架渤澥之天橋車馬便策舟楫便橈願滿行圓歸去也履握長途別跨鰲如何是願滿行圓底事豎拂云還見麼若見即瞎喝一喝云聞麼若聞即聾以杖揶揄云又且不然盡大地未有一人不見不聞者復喝一喝云捏聚放開誰是主分明別是一家風下座。</p>
<p>上堂湛白戒子請問在內無影時如何師云不東不西進云在外無形又作麼生師云石長無根艸進云內外既不可得畢竟在甚麼處師豎拂云是個甚麼僧以身打圓相師便打乃云老大心安真戒本戒外何須立戒哉想是不蹈高公轍赤身擔荷則將來復豎拂云如斯領略也是泥裏洗土塊。</p>
<p>方閏徹明拾劫戮萬人骨請上堂本來面非妍醜虛空可壞渠不朽上下四維尋不見逢緣應物分明有無畏說師子吼百獸聞知頂門裂群鶯一見翻筋斗諸天客三塗叟十方世界坦然平苦樂吸盡只一口明明寶所在目前珍重時人莫浪走咄諸田子委悉麼舌畔醍醐消劫火杖頭甘露點焦腸從茲冤恨歸無有各證菩提自覺場舉七賢女遊屍陀林一女問云髑髏在此人向甚處去了一女荅云作麼作麼眾女皆悟無生今若有人問山僧眾髑髏於此埋卻未審人向甚處去默然云向諸人鼻孔裏薦取於此會得與眾女所悟無異其或未達畢竟合作麼生一喝云萬籟有心聞不得孤巖無耳卻知音。</p>
<p>上堂徹靜等薦師請云至道之妙不以情求不以識辯而人捨其情識茫然而懼者秖因不達情生智隔想便體殊之旨釋迦老子於法華會上有云假使滿世間皆如舍利弗盡思其度量不能測佛智特明此事總要人人腳跟點地鼻孔撩天但盡凡情別無聖解纔有所重便成窠臼所以迷時三界有悟後十方空諸仁者還知玄一立命處麼默呈拄杖云待山僧下座緩緩與你道破。</p>
</div>
<p class='juan'>寂光豁禪師語錄卷二<span class='note-inline'>(終)</span></p>
</div><!-- end of div[@id='body'] -->
</body></html>