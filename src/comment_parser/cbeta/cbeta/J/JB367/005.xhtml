<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寂光豁禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu66' />
<p class='juan'>寂光豁禪師語錄卷第五</p><p class="byline">嗣法門人發密等編</p>
<div class='div-other'><a id='mulu67' />
<p class='h1'>法語</p>
<div class='div-other'><a id='mulu68' />
<p class='h2'>示笑蒼禪人</p><p>走卻半天下知音無個者石頭隱腳指遍界難藏也。</p>
</div>
<div class='div-other'><a id='mulu69' />
<p class='h2'>示不問禪人</p><p>七破蒲團不記秋卷簾大悟有來由老僧珍重依他樣絕後再甦好便休。</p>
</div>
<div class='div-other'><a id='mulu70' />
<p class='h2'>示瑞舌禪人</p><p>曙光遙映三千界信手掀窗七八峰寸步不移成現事何須南北與西東。</p>
</div>
<div class='div-other'><a id='mulu71' />
<p class='h2'>示恒輝監院</p><p>上古風規道者祖破沙盆句賴公輔三三兩兩聚頭時大地掀翻無寸土。</p>
</div>
<div class='div-other'><a id='mulu72' />
<p class='h2'>示天倪禪人</p><p>妙年壯志自當箴出格須教悟即心聖解凡情俱脫盡了然無事鬼神欽。</p>
</div>
<div class='div-other'><a id='mulu73' />
<p class='h2'>示金色法姪</p><p>吾弟門風相委託聲光浩浩普天落因緣有日聚頭時竿子長長任擺撥。</p>
</div>
<div class='div-other'><a id='mulu74' />
<p class='h2'>示頭陀常照禪人</p><p>頭陀之行已三載疑殺人天莫可知手握金刀頻落<span class='corr'>䰂</span>清虛涌出一輪曦。</p>
</div>
<div class='div-other'><a id='mulu75' />
<p class='h2'>示嬾參禪人</p><p>來亦匆匆去亦匆芒鞋腳底事何從老僧珍重歸山去善把一重去一重。</p>
</div>
<div class='div-other'><a id='mulu76' />
<p class='h2'>示福海禪人</p><p>聚蚊成雷圓通之音深錐痛劄死盡偷心呵呵秖待通身毒氣發管教大地作黃金。</p>
</div>
<div class='div-other'><a id='mulu77' />
<p class='h2'>示重石禪人</p><p>髮白齒搖可罷參老不歇心為指南欲識就中端的旨秖在尋常日用間。</p>
</div>
<div class='div-other'><a id='mulu78' />
<p class='h2'>示雪岸道人</p><p>荷擔佛祖門庭不是尋常事業貴出幾迴白汗乃能大休大歇。</p>
</div>
<div class='div-other'><a id='mulu79' />
<p class='h2'>示玉然大德</p><p>為僧務用踐前賢報佛超宗滿行圓拔出三塗濟世苦燈燈相續個心傳。</p>
</div>
<div class='div-other'><a id='mulu80' />
<p class='h2'>示心空禪人</p><p>欲超生死無他說焉務要痛念生死心真若是心真頑石也須穿卻何也那有生成釋迦總為痛念生死心真所以先我成佛故也豈有自然眾生秖為痛念生死心假所以生生為眾生故也若具丈夫風骨向那無佛無眾生以前一眼覷破一定罵我有日在雖然如此且道作麼生是無佛無眾生以前底事試與我道看勉之勉之。</p>
</div>
<div class='div-other'><a id='mulu81' />
<p class='h2'>示一雨禪人</p><p>做箇出家子要辦箇銕石心堅固志自然將現前美惡境緣看破如夢也出家事業不是學寫得幾箇字念得兩聲音梵以當實事殊不知亦夢也過去佛祖現在知識教人頓捨世間深重恩愛者無他總之要明己躬下浩劫不了一段生死大事成佛作祖因緣利己利人展轉於苦海中提挈四生若果昧無知何不於二六時中看箇生從何來死從何去看來看去一朝失手摸著自己面孔方不受閻羅老子氣也勉之勉之。</p>
</div>
<div class='div-other'><a id='mulu82' />
<p class='h2'>示脫塵禪人</p><p>珍重子莫沉吟要超生死羈縻苦休教昧卻本來人逢緣會遇境疑如人入海漸漸深朝也參暮也尋攀高終須到碧岑猛著力奮精神想他佛祖亦是人清三業悟無生悟得無生無不生惺惺著再叮嚀惟此一事實餘二則非真。</p>
</div>
<div class='div-other'><a id='mulu83' />
<p class='h2'>示雪隱禪人</p><p>謾道乘機去當陽色正暉丈夫心未悄松柏志何哉步步占春枝頭頭眼頓開生涯在處活覿面清飆來。</p>
</div>
<div class='div-other'><a id='mulu84' />
<p class='h2'>示了凡禪人</p><p>天乳布書雲煙花帶雨紛嶺頭梅吐玉澗底石含溫鳥語熾然說濤聲泛妙音有情無識類等現法王心。</p>
</div>
<div class='div-other'><a id='mulu85' />
<p class='h2'>示雪軒禪人</p><p>學道貴無心無心何所為猶如金剛劍斬斷見網根圓成清淨智突出本元神人天為眼目此是報佛恩。</p>
</div>
<div class='div-other'><a id='mulu86' />
<p class='h2'>示映雪禪人</p><p>此事無他說貴要鼻孔徹若是玲瓏子揚眉便吐舌。</p>
</div>
<div class='div-other'><a id='mulu87' />
<p class='h2'>示心恒禪人</p><p>出家子非容易苦身苦心俱要備苦心兮開慧炬一超直入如來地苦身兮凝福聚花上重添鋪錦被不是虛言誑兒曹三世諸佛只如是。</p>
</div>
<div class='div-other'><a id='mulu88' />
<p class='h2'>示嗣潔童行</p><p>沙彌子確石志恭師友莫兒戲要做出格人須奮姜維氣欲明空劫前還從者裏去待得毛羽全試展摩霄翅果能如是行不負叮嚀記。</p>
</div></div>
<div class='div-other'><a id='mulu89' />
<div class='div-other'><a id='mulu90' />
<p class='h2'>示證真禪人</p><p style="text-indent:0em" class="lg-abnormal"><div class='lg-row'>百日聚頭無別傳春來大地艸芊芊森羅萬象揚家醜不動舌根說妙玄</div>
</p></div>
<div class='div-other'><a id='mulu91' />
<p class='h2'>示雲在禪人</p><p style="text-indent:0em" class="lg-abnormal"><div class='lg-row'>風柯月渚任升沉水石煙霞適主人幽鳥喃喃回暖谷幾枝梅放碧璘璘</div>
</p></div>
<div class='div-other'><a id='mulu92' />
<p class='h2'>示禹若禪人</p><p style="text-indent:0em" class="lg-abnormal"><div class='lg-row'>高高卓志明空外好與哲人打賭賽去去來來怨艸鞋與吾結箇驢年債</div>
</p></div>
<div class='div-other'><a id='mulu93' />
<p class='h2'>示岫高典座</p><p style="text-indent:0em" class="lg-abnormal"><div class='lg-row'>作生為熟易回熟作生難易難俱不涉當下超三賢</div>
</p></div>
<div class='div-other'><a id='mulu94' />
<p class='h2'>示光永戒子</p><p style="text-indent:0em" class="lg-abnormal"><div class='lg-row'>戒是根基行是牆逢緣遇境定心王有時摸著娘生鼻四海為家任徜徉</div>
</p></div>
<div class='div-other'><a id='mulu95' />
<p class='h2'>示布袋禪人</p><p style="text-indent:0em" class="lg-abnormal"><div class='lg-row'>圓融萬行掣風顛設化隨方入市廛虎穴<span class='corr'>婬</span>房從放曠花衢酒肆乞文錢杖挑日月等人至袋裹乾坤得自然隱顯殊途無二否聖凡笑臉一般般</div>
</p></div>
<div class='div-other'><a id='mulu96' />
<p class='h2'>示鳳池禪人</p><p style="text-indent:0em" class="lg-abnormal"><div class='lg-row'>鳳池池上梧桐栽引得鳳來騰瑞彩八萬四千群鳥聚聲聲詠出圓通海</div>
</p></div>
<div class='div-other'><a id='mulu97' />
<p class='h2'>示光園戒子</p><p style="text-indent:0em" class="lg-abnormal"><div class='lg-row'>持戒持心心持戒心持持戒戒持心心戒兩圓俱捨卻是則名為觀自在</div>
</p></div>
<div class='div-other'><a id='mulu98' />
<p class='h2'>示無盡禪人</p><p style="text-indent:0em" class="lg-abnormal"><div class='lg-row'>爾我鄉情義交肩指顧嘕疏鐘隱顯說密鼓貫珠宣聞性非生滅觀音發妙淵點開瞎衲眼扭轉鼻遼天</div>
</p></div>
<div class='div-other'><a id='mulu99' />
<p class='h2'>示玄一禪人</p><p style="text-indent:0em" class="lg-abnormal"><div class='lg-row'>池邊新曲道幽處有蓬蘆行默兩三密坐談五六疏狂猿戲摘果喜鳥舞銜書若間林間事指云採蕨鋤</div>
</p></div>
<div class='div-other'><a id='mulu100' />
<p class='h2'>示竺土禪人</p><p style="text-indent:0em" class="lg-abnormal"><div class='lg-row'>八荒雲出岫虛谷露頻頻大塊無消長四時有舊新籟鳴傳密印機動失天真若解如斯薦原同太古淳</div>
</p></div>
<div class='div-other'><a id='mulu101' />
<p class='h2'>示雪軒禪人</p><p style="text-indent:0em" class="lg-abnormal"><div class='lg-row'>習習涼風侵我肌渾身毛豎欲添衣蟬聲唧唧枝頭上鴈影頻頻水面移穿鼻桂香劫外旨迎眸菊艷目前機分明覿體無私示莫把阿娘喚作姨</div>
</p></div>
<div class='div-other'><a id='mulu102' />
<p class='h2'>示雲巢禪人</p><p style="text-indent:0em" class="lg-abnormal"><div class='lg-row'>沿江城畔渢悠悠短棹絲綸溯水流竿子長長浮定意錦鱗隊隊上漁鉤</div>
</p></div>
<div class='div-other'><a id='mulu103' />
<p class='h2'>示文孩何居士</p><p style="text-indent:0em" class="lg-abnormal"><div class='lg-row'>混跡塵勞風韻賒三家村裏破煙霞了知事理無註腳拔出眼中漾界花</div>
</p></div>
<div class='div-other'><a id='mulu104' />
<p class='h2'>示懷虛居士</p><p style="text-indent:0em" class="lg-abnormal"><div class='lg-row'>搖影叢中烏競宣明明大意謾流傳時人若肯當機薦何待南詢五十三</div>
</p></div>
<div class='div-other'><a id='mulu105' />
<p class='h2'>示有能韓居士</p><p style="text-indent:0em" class="lg-abnormal"><div class='lg-row'>風撼池芻魚隱浪雲移花徑蝶翀天了知物性尚如此但看樞機未兆先</div>
</p></div>
<div class='div-other'><a id='mulu106' />
<p class='h2'>示洪宇張居士</p><p style="text-indent:0em" class="lg-abnormal"><div class='lg-row'>要蹈空王路先須了萬緣梅芳拈笑旨柳拂破塵煙虎嘯青山外龍吟碧洞前頭頭明不二渴飲困來眠</div>
</p></div>
<div class='div-other'><a id='mulu107' />
<p class='h2'>示文學周顯敕</p><p style="text-indent:0em" class="lg-abnormal"><div class='lg-row'>錦江城畔水涓涓浪卷煙雲勢拍天浩氣沖開巫峽口濤聲詠徹遍三千</div>
</p></div>
<div class='div-other'><a id='mulu108' />
<p class='h2'>示高寰王居士</p><p style="text-indent:0em" class="lg-abnormal"><div class='lg-row'>塵寰迥別噴幽香煩惱菩提兩不傷驀鼻貫來無一事虛空昨夜為誰忙</div>
</p></div>
<div class='div-other'><a id='mulu109' />
<p class='h2'>示昆宇吳公卜地祈嗣</p><p style="text-indent:0em" class="lg-abnormal"><div class='lg-row'>山川靈氣雖鍾秀貴在當人一著親天上麒麟隨應得深秋勉翠一枝榮</div>
</p></div>
<div class='div-other'><a id='mulu110' />
<p class='h2'>示燕石法姪</p><p style="text-indent:0em" class="lg-abnormal"><div class='lg-row'>木蘀枝疏滿目秋拉同散步萬峰游雲衢怪石圓音震無限溪山暗點頭</div>
</p></div>
<div class='div-other'><a id='mulu111' />
<p class='h2'>示禹若侍者</p><p style="text-indent:0em" class="lg-abnormal"><div class='lg-row'>斂爪收威宿我廬勞勞不負水雲初有時展出摩霄翅六合奔騰意自舒</div>
</p></div>
<div class='div-other'><a id='mulu112' />
<p class='h2'>示有恒監院</p><p style="text-indent:0em" class="lg-abnormal"><div class='lg-row'>輔弼叢林經已久勞心勞力志愈堅法幢高建憑誰舉浩浩光吞宇宙間</div>
</p></div>
<div class='div-other'><a id='mulu113' />
<p class='h2'>示古梅禪人</p><p style="text-indent:0em" class="lg-abnormal"><div class='lg-row'>珍重斯時學道流腰包頂笠度春秋相逢莫謂無相為得意忘言好便休</div>
</p></div>
<div class='div-other'><a id='mulu114' />
<p class='h2'>送隱鑑禪人行腳</p><p style="text-indent:0em" class="lg-abnormal"><div class='lg-row'>步步溪山涉水難心心放下絕遮攔芒鞋莫教石頭滑珍重闍黎著意看</div>
</p></div>
<div class='div-other'><a id='mulu115' />
<p class='h2'>示恒元禪人</p><p style="text-indent:0em" class="lg-abnormal"><div class='lg-row'>為僧雖要學前賢學得前賢非偶然百結鶉衣聊禦冷一朝缽飯幾家緣經行坐裏無他事惟把心頭箇理參打破趙州關捩子始知空費艸鞋錢</div>
</p></div>
<div class='div-other'><a id='mulu116' />
<p class='h2'>示雲樹禪人</p><p style="text-indent:0em" class="lg-abnormal"><div class='lg-row'>學道如登萬仞山高攀危磴絕遮欄好將缽袋盛風月驗盡前三與後三</div>
</p></div>
<div class='div-other'><a id='mulu117' />
<p class='h2'>示澄源徒人四偈</p><p style="text-indent:0em" class="lg-abnormal"><div class='lg-row'>痛策諸根勿起煩惱煩惱若歇人我山倒</div>
</p><p style="text-indent:0em" class="lg-abnormal"><div class='lg-row'>縱逸身心錯亂顛倒顛倒想滅當下便了</div>
</p><p style="text-indent:0em" class="lg-abnormal"><div class='lg-row'>欲作佛祖苦身苦心身心苦盡煥古騰今</div>
</p><p style="text-indent:0em" class="lg-abnormal"><div class='lg-row'>日用頭頭喜客迎賓親師敬友此是密因</div>
</p></div>
<div class='div-other'><a id='mulu118' />
<p class='h2'>示還體尊宿</p><p style="text-indent:0em" class="lg-abnormal"><div class='lg-row'>歷盡三臺數十秋而今獨占白雲頭有時放出遼天鶻四海煙雲一袖收</div>
</p></div>
<div class='div-other'><a id='mulu119' />
<p class='h2'>示圓一禪者</p><p style="text-indent:0em" class="lg-abnormal"><div class='lg-row'>欲超生死無他說貴要當人痛念切晝四夜三勿放逸自然有箇好時節作麼生是好時節錦江覿面頻饒舌</div>
</p></div>
<div class='div-other'><a id='mulu120' />
<p class='h2'>示慧業楊公</p><p style="text-indent:0em" class="lg-abnormal"><div class='lg-row'>身遊宦海心歸佛世出世間兩具足動靜閑忙問是誰猛然惺得一聲咄</div>
</p></div>
<div class='div-other'><a id='mulu121' />
<p class='h2'>示江右星士劉星奇</p><p style="text-indent:0em" class="lg-abnormal"><div class='lg-row'>至人不立陰陽地休咎然何推得奇欲識吾儕真造化請看父母未生時</div>
</p></div>
<div class='div-other'><a id='mulu122' />
<p class='h2'>示萍舫禪人</p><p style="text-indent:0em" class="lg-abnormal"><div class='lg-row'>身處宦途心歸佛海身心蕩盡為道可乃</div>
</p></div>
<div class='div-other'><a id='mulu123' />
<p class='h2'>示子珍蘇居士</p><p style="text-indent:0em" class="lg-abnormal"><div class='lg-row'>求賢負笈志堅孤即物明心理自符浩浩塵中能作主家庭不出是工夫</div>
</p><p style="text-indent:0em" class="lg-abnormal"><div class='lg-row'>士蔡駕虹帶僧帽求示非僧非俗全體獨露忽遇老僧驀頭一唾呵呵是個甚麼</div>
</p></div></div>
<div class='div-other'><a id='mulu124' />
<p class='h1'>牧牛頌</p>
<div class='div-other'><a id='mulu125' />
<p class='h2'>入山尋牛</p><p style="text-indent:0em" class="lg-abnormal"><div class='lg-row'>岐路泣岐路癡牛何處措雲煙斫頞緲擬向流村捕</div>
</p></div>
<div class='div-other'><a id='mulu126' />
<p class='h2'>初為見跡</p><p style="text-indent:0em" class="lg-abnormal"><div class='lg-row'>曲折路難通摽蹤苔蘚蒙也知去不遠只在此山中</div>
</p></div>
<div class='div-other'><a id='mulu127' />
<p class='h2'>摩挲捉獲</p><p style="text-indent:0em" class="lg-abnormal"><div class='lg-row'>四壁草茸茸童兒覓意濃鼻繩忽得了牢把澗邊楓</div>
</p></div>
<div class='div-other'><a id='mulu128' />
<p class='h2'>得牛調治</p><p style="text-indent:0em" class="lg-abnormal"><div class='lg-row'>痛痛加鞭策勿教馳念慣閒忙收放得漸聽牧兒豢</div>
</p></div>
<div class='div-other'><a id='mulu129' />
<p class='h2'>牧牛馴伏</p><p style="text-indent:0em" class="lg-abnormal"><div class='lg-row'>任牧溪西東鞭繩不假功但充水艸足兀目望欄中</div>
</p></div>
<div class='div-other'><a id='mulu130' />
<p class='h2'>騎牛歸家</p><p style="text-indent:0em" class="lg-abnormal"><div class='lg-row'>露地白牛兒四衢都不戀高歌扣角拍跨轉疾如電</div>
</p></div>
<div class='div-other'><a id='mulu131' />
<p class='h2'>忘牛存人</p><p style="text-indent:0em" class="lg-abnormal"><div class='lg-row'>慶喜牧兒功此功非小逢牛眠霄漢裏無限白雲封</div>
</p></div>
<div class='div-other'><a id='mulu132' />
<p class='h2'>人牛俱忘</p><p style="text-indent:0em" class="lg-abnormal"><div class='lg-row'>坐斷金輪峰渾然臥碧叢大勳須不宰遍界盡流通</div>
</p></div>
<div class='div-other'><a id='mulu133' />
<p class='h2'>返本還源</p><p style="text-indent:0em" class="lg-abnormal"><div class='lg-row'>空外迢迢意含融萬化功嵐風忽地起吹落幾株松</div>
</p></div>
<div class='div-other'><a id='mulu134' />
<p class='h2'>入廛垂手</p><p style="text-indent:0em" class="lg-abnormal"><div class='lg-row'>土面花街裏長竿探手中若逢知己漢拊掌笑無窮</div>
</p></div></div>
<div class='div-other'><a id='mulu135' />
<p class='h1'>和牧牛頌</p><p style="text-indent:0em" class="lg-abnormal"><div class='lg-row'>劣性癡頑日益哮千山歷遍不辭勞花衢野店人皆罵何事顛狂踐我苗</div>
</p><p style="text-indent:0em" class="lg-abnormal"><div class='lg-row'>逐至巖前把鼻穿童兒痛恨苦加鞭倉惶眉目難回互且向平陽緩步牽</div>
</p><p style="text-indent:0em" class="lg-abnormal"><div class='lg-row'>妄興纔生意欲馳芒繩握定緊相隨謾將艸料頻頻護溽暑祁寒豈厭疲</div>
</p><p style="text-indent:0em" class="lg-abnormal"><div class='lg-row'>輕搖鞭影便迴頭業性恬然始自柔驀照牧兒猶慎密閒門破戶絕情留</div>
</p><p style="text-indent:0em" class="lg-abnormal"><div class='lg-row'>白蘋冉冉綠楊邊雨笠煙簑得自然幾點鴉聲相送勉和牛帶月一絲牽</div>
</p><p style="text-indent:0em" class="lg-abnormal"><div class='lg-row'>閒身一箇樂空如天不收兮地不拘攲枕希夷碧落外饑餐渴飲樂無餘</div>
</p><p style="text-indent:0em" class="lg-abnormal"><div class='lg-row'>霄壤資生一化中東郊南陌足蓊茸任他艷麗深幽處蜂蝶成群鬧淡濃</div>
</p><p style="text-indent:0em" class="lg-abnormal"><div class='lg-row'>肌膚皎潔滿輪中焉許毫微執異同不具變通脫略眼朝晴暮雨任西東</div>
</p><p style="text-indent:0em" class="lg-abnormal"><div class='lg-row'>人亦閒兮牛亦閒休將勳業著其間無邊清籟明秋月爍破玄微觸背關</div>
</p><p style="text-indent:0em" class="lg-abnormal"><div class='lg-row'>童牛絕跡杳無蹤不挂片雲六合空若向其中描影響何如癡犬吠茅叢</div>
</p></div>
<div class='div-other'><a id='mulu136' />
<div class='div-other'><a id='mulu137' />
<p class='h2'>示來賓禪者</p><p style="text-indent:0em" class="lg-abnormal"><div class='lg-row'>持戒猶如木石堅尋常理會戒來淵有時撲碎來淵處一朵曇華爍界千</div>
</p></div>
<div class='div-other'><a id='mulu138' />
<p class='h2'>示嶽立禪人</p><p style="text-indent:0em" class="lg-abnormal"><div class='lg-row'>枝頭杜宇聲聲囀叢裏百花競放開歷歷聲香飄宇宙幾人於此瞥然來</div>
</p></div>
<div class='div-other'><a id='mulu139' />
<p class='h2'>示鑒輝禪人</p><p style="text-indent:0em" class="lg-abnormal"><div class='lg-row'>無禪隔夜與君參覿面當機事宛然圓轉橫斜人莫測怡然一笑古今傳</div>
</p></div>
<div class='div-other'><a id='mulu140' />
<p class='h2'>示美大范老先生</p><p style="text-indent:0em" class="lg-abnormal"><div class='lg-row'>務冗之餘休別討但將底事謾研窮有時窮到無窮處撒手逍遙與佛同</div>
</p></div>
<div class='div-other'><a id='mulu141' />
<p class='h2'>示旦旭禪人</p><p style="text-indent:0em" class="lg-abnormal"><div class='lg-row'>千里勞勞為老僧老僧未許等閑親面皮翻轉無他事笑指門前雨滴聲</div>
</p></div>
<div class='div-other'><a id='mulu142' />
<p class='h2'>示岫徹禪人</p><p style="text-indent:0em" class="lg-abnormal"><div class='lg-row'>久困沉痾忽瘥焉死生二字挂眉間有時杵碎虛空面突露長長一個天</div>
</p></div>
<div class='div-other'><a id='mulu143' />
<p class='h2'>除夕日示可憨禪者</p><p style="text-indent:0em" class="lg-abnormal"><div class='lg-row'>世事奔忙到歲周明朝依舊又從頭光陰過客誰能覺迅速浮華孰肯休大造元來無轉合四時應節有遷流道人兀兀山房裏瞬息塵寰幾度秋</div>
</p></div>
<div class='div-other'><a id='mulu144' />
<p class='h2'>示光祐沙彌<span class='note-inline'>(步羅春元韻二)</span></p><p style="text-indent:0em" class="lg-abnormal"><div class='lg-row'>從來至道沒東西日用頭頭合本機於此果能親薦得何妨怕聽五更雞</div>
</p><p style="text-indent:0em" class="lg-abnormal"><div class='lg-row'>無事山中得覺眠春秋不涉豈輪年金鋀未辨若為試影艸隨身問的玄</div>
</p></div>
<div class='div-other'><a id='mulu145' />
<p class='h2'>示關中蕭宏韶居士</p><p style="text-indent:0em" class="lg-abnormal"><div class='lg-row'>青青雙徑竹苒苒幾叢花聲色如朝露利名若焰華相忘於道術脫略遍塵沙水止含物靜心狂逐事斜止狂俱坐卻別是一生涯無作悲智力曉諸三有家</div>
</p></div>
<div class='div-other'><a id='mulu146' />
<p class='h2'>示三隱禪人</p><p style="text-indent:0em" class="lg-abnormal"><div class='lg-row'>軒窗闐寂面潺湲倦眼時臨望遠山疊岫堆青雲外賞層巒鎖翠雨中閑雙雙蝶戲歡晴日兩兩鶯啼擲柳關歷歷圓通無畔岸分明舉似莫顢頇</div>
</p></div>
<div class='div-other'><a id='mulu147' />
<p class='h2'>示端倪禪人漁樵耕讀</p><p style="text-indent:0em" class="lg-abnormal"><div class='lg-row'>一葉輕舟綠水飄五湖煙景任逍遙微微撒下縵天網獲得鯨鱗謾轉梢</div>
</p><p style="text-indent:0em" class="lg-abnormal"><div class='lg-row'>鈯斧隨身入翠林攀高重仞放歌聲老樵蕩蕩樂吾樂逢著知音賣與人</div>
</p><p style="text-indent:0em" class="lg-abnormal"><div class='lg-row'>山間境界問何如每把白雲片片鋤放幾片兮留幾片和煙收下大家過</div>
</p><p style="text-indent:0em" class="lg-abnormal"><div class='lg-row'>一字不成二不是終朝無處著眼覷分明豁得當機現信口拈來無不是</div>
</p></div>
<div class='div-other'><a id='mulu148' />
<p class='h2'>示若雪禪人</p><p style="text-indent:0em" class="lg-abnormal"><div class='lg-row'>宗本出機義出機義已賒如斯了達旨無是無非法</div>
</p></div>
<div class='div-other'><a id='mulu149' />
<p class='h2'>示言外禪人</p><p style="text-indent:0em" class="lg-abnormal"><div class='lg-row'>山間林下水溪邊幾箇知音慶快然支石埜茗筵烹客三三兩兩語喃喃</div>
</p></div>
<div class='div-other'><a id='mulu150' />
<p class='h2'>示淵默禪人</p><p style="text-indent:0em" class="lg-abnormal"><div class='lg-row'>巖竇風生萬竅號雲飛山翠自迢遙調高和寡誰能測齊物莊生舌太饒</div>
</p></div>
<div class='div-other'><a id='mulu151' />
<p class='h2'>示達生禪人</p><p style="text-indent:0em" class="lg-abnormal"><div class='lg-row'>榾柮爐中品字煨烘烘烈烈笑顏開無情覿面頻饒舌總要令人暖氣回</div>
</p></div>
<div class='div-other'><a id='mulu152' />
<p class='h2'>示屺瞻周居士</p><p style="text-indent:0em" class="lg-abnormal"><div class='lg-row'>廛居不樂樂村居耳色眼聲分外奇踏著上頭關捩子居塵足下定無絲</div>
</p></div>
<div class='div-other'><a id='mulu153' />
<p class='h2'>示文學周應謨</p><p style="text-indent:0em" class="lg-abnormal"><div class='lg-row'>每視幻場中寸陰奚可買名韁無厭足塵網安能解踞定腳跟頭卓然心志愷翻身遊碧漢颯颯風雲靄</div>
</p></div>
<div class='div-other'><a id='mulu154' />
<p class='h2'>示湛白禪人<span class='note-inline'>(詠雪三)</span></p><p style="text-indent:0em" class="lg-abnormal"><div class='lg-row'>萬竅怒號空說法群峰徒飾粉頭機若將一色來勘辯秖向揚聲莫是非</div>
</p><p style="text-indent:0em" class="lg-abnormal"><div class='lg-row'>玉屑紛紛霰土泥隨風飄逐北軒西千峰萬樹花開遍不屬春工造化機</div>
</p><p style="text-indent:0em" class="lg-abnormal"><div class='lg-row'>飄飄不住吹寰宇誰把梅花散太蒼天地雖無娛樂事一年幾度粉梳莊</div>
</p></div>
<div class='div-other'><a id='mulu155' />
<p class='h2'>示琴師</p><p style="text-indent:0em" class="lg-abnormal"><div class='lg-row'>七絃音律美清如妙指揮端舉似諸縹緲行流無定止心琴那得幾能符</div>
</p></div>
<div class='div-other'><a id='mulu156' />
<p class='h2'>示何門劉夫人</p><p style="text-indent:0em" class="lg-abnormal"><div class='lg-row'>迎賓待客非真主穿衣喫飯孰承當如是頓超方便力鼻孔端然噴妙香</div>
</p></div>
<div class='div-other'><a id='mulu157' />
<p class='h2'>示李門何善人</p><p style="text-indent:0em" class="lg-abnormal"><div class='lg-row'>生死關頭問若何當人務要莫蹉跎惟心淨土無他說日用閑忙見也麼</div>
</p></div>
<div class='div-other'><a id='mulu158' />
<p class='h2'>哭本師</p><p style="text-indent:0em" class="lg-abnormal"><div class='lg-row'>憶師兀兀慟柔腸寶鏡胡為隱智光隻履杖頭摽正眼雙趺棺裏露行藏人天此夕揮霜淚花木垂秋斂翠芳道善始終全宇內堂前嫩桂吐悠長</div>
</p><p style="text-indent:0em" class="lg-abnormal"><div class='lg-row'>對本師破和尚真拈香云吾師住世從心年祖印高提印大千幾度親遭深痛劄何期一日鼻遼天且道那裏是吾師鼻遼天處爇香云哀哀</div>
</p></div>
<div class='div-other'><a id='mulu159' />
<p class='h2'>別真</p><p style="text-indent:0em" class="lg-abnormal"><div class='lg-row'>破暑奔雙桂杪秋撥杖頭淚顏猶有跡別像益新愁木鐸丘陵杳月明天地悠倒身三拜下涕泗若江流</div>
</p></div>
<div class='div-other'><a id='mulu160' />
<p class='h2'>本師和尚諱日拈香</p><p style="text-indent:0em" class="lg-abnormal"><div class='lg-row'>季春望有六偶說師忌日薄供無多子栴檀三二一香氣貫十方裂破吾師鼻撞著不肖兒千古血滴滴未審吾師來不來顧視云什麼處去也</div>
</p></div>
<div class='div-other'><a id='mulu161' />
<p class='h2'>哭業師</p><p style="text-indent:0em" class="lg-abnormal"><div class='lg-row'>良木摧兮月影殘長天星斗一時寒當年覿面親承誨今日傾流把鼻酸寶勝庵前收玉彩井村口內折芝蘭師懷至願如輪轉來日東升照碧天</div>
</p></div>
<div class='div-other'><a id='mulu162' />
<p class='h2'>挽法兄淡竹和尚</p><p style="text-indent:0em" class="lg-abnormal"><div class='lg-row'>名宣聲價重高古賣風顛奚擬法幢委焉期斗柄遷錦江雲靆水岷嶺霧霾天頻蹙遙瞻淚浮生欠勝緣</div>
</p></div>
<div class='div-other'><a id='mulu163' />
<p class='h2'>挽法兄蒼松和尚</p><p style="text-indent:0em" class="lg-abnormal"><div class='lg-row'>四大妒賢潸淚長胸懷錦繡未全彰迎溪滑石埋舟楫惟寄清虛無底囊</div>
</p></div>
<div class='div-other'><a id='mulu164' />
<p class='h2'>挽法兄壽山和尚</p><p style="text-indent:0em" class="lg-abnormal"><div class='lg-row'>吾兄何厭也怵然令我傷隨寓九十載退歸無有鄉嘉陵花委艷大地悉飄香雖恨未識面極目神已彰叮嚀藏玉處世代鎮山房</div>
</p></div>
<div class='div-other'><a id='mulu165' />
<p class='h2'>挽亨玄陳公</p><p style="text-indent:0em" class="lg-abnormal"><div class='lg-row'>憶昔與公幾晤緣三秋瞬息冷浮煙頻開淚眼除禫日黃菊鋪金襯羽仙</div>
</p></div>
<div class='div-other'><a id='mulu166' />
<p class='h2'>挽在公楊公</p><p style="text-indent:0em" class="lg-abnormal"><div class='lg-row'>世路羈縻無夕惕池塘春草日蒙茸一泓流水迷煙霧兩岸繁英妒雨風為國為家身殫力全忠全孝意愈恭豈期羽化亦何速冷淚垂襟省舊容</div>
</p></div>
<div class='div-other'><a id='mulu167' />
<p class='h2'>挽徹清友人</p><p style="text-indent:0em" class="lg-abnormal"><div class='lg-row'>遁跡何其速我來弔亦遲山雲空寂寞澗水尚漣漪拗履無雙隻乘蘆占一枝翩翩拂袖往寸地不曾馳</div>
</p></div>
<div class='div-other'><a id='mulu168' />
<p class='h2'>挽春元在四陳公</p><p style="text-indent:0em" class="lg-abnormal"><div class='lg-row'>傷哉回化匹俯慟淚盈腮染翰鍾王氣詩文李杜才芳英開欲茂風雨不停催雲裏邀僊子瑤池序列杯</div>
</p></div>
<div class='div-other'><a id='mulu169' />
<p class='h2'>拜掃父母廬墓</p><p style="text-indent:0em" class="lg-abnormal"><div class='lg-row'>水有源兮木有根此身寄託在檀門虛空昨夜通消息布列雲山作報恩</div>
</p></div>
<div class='div-other'><a id='mulu170' />
<p class='h2'>為還清道舊對靈說</p><p style="text-indent:0em" class="lg-abnormal"><div class='lg-row'>情想合成四大身幻緣思盡達無生不離不即常圓妙了卻凡心即佛心</div>
</p></div></div>
<p class='juan'>寂光豁禪師語錄卷五<span class='note-inline'>(終)</span></p>
</div><!-- end of div[@id='body'] -->
</body></html>