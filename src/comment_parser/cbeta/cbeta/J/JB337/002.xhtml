<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寶持總禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>寶持總禪師語錄卷下</p><p class="byline">參學門人文穆記</p>
<div class='div-other'><a id='mulu6' />
<p class='h1'>機緣</p><p>師在靈嵒坐夏同眾入室。老和尚問云如何是道者得力句。師云玄總自來不分外。尚云趙州洗缽盂話作麼商量。師云賴有行者在。尚云爭好倚重別人。師云若不如此誰知不分外。尚休去。師便出。</p>
<p>一日又問許多時雨水陂池皆滿。因甚衲僧耳裏一點也著不得。師云老和尚慣向閒處留心。尚驀豎竹篦云這箇[妳-女+口]。師云不是某甲幾錯答話。和尚云你大似平日。不曾向閒處留心。師便喝。尚云閒。師云今日且讓老和尚出頭。</p>
<p>師辭出山。老和尚問云臨行一句作麼生道。師云力在逢緣不借中。尚云更須善為。師應諾諾。</p>
<p>師問鑒大師古人錯祗對一轉語。因甚便五百世墮野狐身。鑒云有疑不妨伸問。師云大家在這裏。鑒云若據此說秪可入佛。師云上座意作麼生。鑒云喜和尚再復人身。師云慮不及此。</p>
<p>師一日問靈瑞和尚。古人道結夏得九十日也。水牯牛作麼生。又云結夏得九十日也。寒山子作麼生。水牯牛則且置寒山。子意旨如何。瑞云不因一問爭識得伊。師云與麼則與水牯牛同參也。瑞云且莫別栽頭角。師大笑。</p>
<p>一日同坐室中語次。師云諸方老宿互有短長。靈瑞大師云長者由他長。短者由他短。師云如何使他得一道齊平去。瑞云不可為他斟酌也。師云把得定。作得主。須是老兄。</p>
<p>又一日閒坐次。師云宗道者近日得箇自肯處。靈瑞大師云也須勘過。師云我作初參。你試問看。瑞云你未開口。我早勘過了也。師云還我話頭來。瑞云逢人不得錯舉。師云只這一句。不是自肯。二人乃大笑。</p>
<p>師云。我在董菴曾見一學者問和尚本來面目。和尚答以。左眼半斤。右眼八兩。學者踴躍而去。此語如何。瑞云似即似是即未是。師云請老兄代一語。瑞云翻轉面皮看。師云我道一切現成。</p>
<p>董菴西堂過訪。師云三年不相見。本分事如何。堂云覿露堂堂。師云猶是舊時窠臼。堂云兄此間莫有新鮮佛法麼。師云有。堂云願聞。師云情懷冷淡如秋水。門徑蕭條有白雲。</p>
<p>師照問學人到這裏立錐無地時如何。師云撒手任西東。照云若然隨緣得路也。師云腳跟下是甚麼。</p>
<p>師照問內不見有自<span class='corr'>己</span>。外不見有山河。此人如何。師云政好勘過了打。照云妙湛門風果然千仞壁立。師云搆得著也未。照云和尚。師云月落後相見。</p>
<p>尼問如何是雄雄之尊。師云大斧斫不開。尼云還許親近否。師云腦後著生鐵。</p>
<p>學人問殺父殺母。佛前懺悔。殺佛殺祖。甚處懺悔。師云苦苦抑逼人作麼。</p>
<p>學人問趙州柏樹子話意旨如何。師云草交猶有色。花落竟無聲。學人禮拜云某甲今日得箇入路。師云試說向山僧。看學人擬議。師便喝出。</p>
<p>師一日垂問云諸人腳跟下各各有一坐具地且道是甚麼年中置得。一云適來猶記得。一云威音王<span class='corr'>已</span>前。一云何不問某甲。師云三人證龜成鱉。眾復請師代語。師云欲舉。恐驚大眾。</p>
<p>師一日見紅白桃花。顧眾云共本同條。因甚麼顏色各異。眾無對。師自代云分付東風仔細推。</p>
<p>學人問擬欲歸鄉。何路最捷。師云汝離家來幾年也。學云總不記得。師云苦。學云和尚豈無方便。師云出身猶可易脫。體道應難。</p>
<p>尼問臨濟喫棒。意旨如何。師云年深猶見血痕新。</p>
<p>師一日問侍者日勢早晚。者云總被黑雲遮卻也。師於空中畫○。相云[妳-女+口]。侍者無對。靈瑞大師代云原來和尚自知早晚。</p>
<p>問木人把板雲中拍。石女含笙井底吹。不落宮商是何曲調。師云清風匝耳。問一切諸佛。及諸佛阿耨多羅三藐三菩提法。皆從此經出。如何是此經。師云不孤來意。問祖師心印篆作何文。師云自家驗取。問諸佛本源深之多少。師云量不著問不得。指東劃西。平實處道。將一句來。無對。師代云爭敢造次。問道人行處如火銷冰。因甚築著磕著。無對。師代云計較未成。問佛祖公案。秪是一箇道理。因甚有明與不明。師云妄想至今猶不絕。問大修行人。本脫生死因甚命根不絕斷。師云病入膏肓。問人人有箇影子。寸步不離。因甚踏不著。師云知即得問。若是金毛師子。子三千里外見淆訛。觀世音菩薩將錢買胡餅。因甚卻是饅頭。師云將錯就錯。問大迦葉。見世尊拈花。破顏微笑。須菩提聞世尊說法。涕淚悲泣。且道笑底是哭底是。師云放憨作麼。又云賺殺旁觀。問一雨所滋。根苗有異。無陰陽地上生箇甚麼。師云文彩全彰。又云描也描不成。畫也畫不就。問白日無閒人。不風不雨。達磨因甚一坐九年。師云時光可惜。又云從來疑著這漢。問一塵一佛國。飯是塵。且道一杓有幾箇釋迦老子。師云眾眼難瞞。又云有甚饅頭鎚子快下。將來問乾坤。此日無知<span class='corr'>己</span>。玉石何能辨假真。衲僧行腳眼在甚麼處。師云扣牙恐驚齒。又云問取露柱。問穩坐家堂。因甚主人翁不識。師云某甲自小不解捏目。又云問取奴兒婢子。問掀翻大海。摑碎須彌。為甚平地上抬腳不起。師云弄巧成拙。又云非一朝一夕之故。問眼光爍破四天下。自<span class='corr'>己</span>眉毛落盡。因甚不見。師云我常於此切。又云為著阿誰。問萬里不掛片雲時如何。師云境界甚危。問大耳三藏第三度。因甚不見國師。師云是伊卻會。問單提獨弄帶水拖泥。敲唱俱行。銀山鐵壁且道放開為人好。把住為人好。師代云上板頭看。又云分身兩處看。問拆東籬補西壁。是衲僧家尋常手腳。大唐國裏不道無人還有虛空裏釘得橛的麼。師代云莫向閒處說。又云和尚用心不易。問朝三千暮八百。有佛處不得住。無佛處急走過。家中折腳鐺子分付阿誰。師代云目前可驗。又云放待冷來看。問靈利衲僧撥著便轉。一步步不曾踏在空裏。因甚道向上一路千聖不傳。師代云汝問極當。又云便與掀倒禪床。問羅籠不肯住。呼喚不回頭底。終日眼睜睜地向這裏望空啟告為著阿誰。師代云侍者過茶來。又云知即得。問衲僧家千劫學佛威儀。萬劫學佛細行。且道憑箇甚麼。便逢佛殺佛。逢祖殺祖。師代云許多禿子可有性麼。又云賞伊大膽問嘗在于其中經行及坐臥。釋迦老子至今出這裏。不得腳下兒孫。如何使他到處稱尊去。師代云堪笑堪悲。又云理長則就問。寧說阿羅漢有三毒。不說如來有二種語。衲僧家一句是一句。因甚纔與麼便不與麼。師代云即今[妳-女+口]。又云換卻眼睛問纔有所重便成窠臼石鞏一向彎弓禾山只是打鼓。還免得過也無。師代云舊日事不須提起。又云罪不重科。問萬里不掛片雲時如何。一云我不向這裏住。復問云向甚麼處住。師代云和尚欲斷某甲命根那。又云某甲腳跟至今不點地。問穩坐家堂。因甚主人翁不識。一云瞞他露柱不得。復問云瞞他露柱不得。且道明日是天晴。是下雨。師代云成何道理。又云請和尚別置一問來問。眼光爍破四天下底。自<span class='corr'>己</span>眉毛落盡。因甚不見。一云留與後人貶剝。復問云昔日妙德空生尚自讚歎不及。何故而今卻許後人貶剝。師代云近日世界不好。又云口是禍門。</p>
<p>垂問古人道。但參活句。莫參死句。洞山麻三觔。雲門乾矢橛盡是死句。如何是活句。又云若人造一切罪。得見<span class='corr'>己</span>之法王即得解脫。且道<span class='corr'>己</span>之法王作麼生見。又云不立一塵。本來無物。古人恁麼道將從上家業盡情折倒了也。你道日用憑何作活。又云無依無欲便是能仁。因甚又要驅耕夫之牛。奪饑人之食。又云缽裏飯桶裏水。一任諸人橫吞豎咽。洗缽盂話作麼生。會又云一稱南無佛。皆<span class='corr'>已</span>成佛道。因甚趙州道佛之一字我不喜聞。又云學道人隨處安閒。自然合他古轍。因甚驢事未去。馬事又來。又云三世諸佛是奴婢。一大藏教是涕唾。且拈過一邊。秪如牡丹花下睡。貓兒是箇甚麼。</p>
</div>
<div class='div-other'><a id='mulu7' />
<p class='h1'>頌古</p>
<div class='div-orig'><p style="margin-left:2em">香巖上樹。</p>
</div>
<div class='div-commentary'><p>吹毛寶劍逼人寒。瞬目揚眉作麼看。未舉<span class='corr'>已</span>前先薦得。崑崙騎象鷺鷥牽。</p>
</div>
<div class='div-orig'><p style="margin-left:2em">魯祖不言言<span class='note-inline'>(至)</span>無口將甚麼喫飯。</p>
</div>
<div class='div-commentary'><p>有言無言。海底撐船。有口無口。一場逗漏。倦鳥知還。閒雲出岫。擬議思量。劈脊便摟。</p>
</div>
<div class='div-orig'><p style="margin-left:2em">世尊陞座。</p>
</div>
<div class='div-commentary'><p>世尊陞座。文殊白椎。衲僧不會。莫亂鍼錐。</p>
</div>
<div class='div-orig'><p style="margin-left:2em">崇壽指凳。</p>
</div>
<div class='div-commentary'><p>直道玄關人不覺。衲僧鼻孔徒穿鑿。聖凡極盡不容情。一陣東風卷寥廓。</p>
</div>
<div class='div-orig'><p style="margin-left:2em">永嘉到曹谿。</p>
</div>
<div class='div-commentary'><p>三千威儀。八萬細行。簡點將來。好與一頓。不如緘口度殘春。免得盧公添話柄。</p>
</div>
<div class='div-orig'><p style="margin-left:2em">雪峰古澗寒泉。</p>
</div>
<div class='div-commentary'><p>寒泉古澗意如何。觸著分明舉似他。芳草岸邊舟楫穩。落花巖畔杖藜扶。龍吟大澤波濤息。獅吼高山鳥獸殂。指按光生全海印。何勞苦口唱哆啝。</p>
</div>
<div class='div-orig'><p style="margin-left:2em">爾時。龍女有一寶珠。價值三千大千世界。且道三千大千世界是多少價。</p>
</div>
<div class='div-commentary'><p>一二三四五六七三千大千如電拂鼻孔依前搭上唇裂開布袋翻身出。</p>
</div>
<div class='div-orig'><p style="margin-left:2em">趙州一日雪中臥<span class='note-inline'>(至)</span>州便起去。</p>
</div>
<div class='div-commentary'><p>冷處分明絕覆藏。婆心切切為人忙。機輪撥轉旋天地。一曲陽春韻獨長。</p>
</div>
<div class='div-orig'><p style="margin-left:2em">米胡令人問仰山。今時人還假悟也無。山曰悟。即不無爭奈落在第二頭何米胡深肯之。</p>
</div>
<div class='div-commentary'><p>爍迦羅眼絕纖瑕。第二門頭認得他。滿路清風意無限。落花流水遍天涯。</p>
</div>
<div class='div-orig'><p style="margin-left:2em">臨濟三頓棒。</p>
</div>
<div class='div-commentary'><p>毒龍奮迅雨千尺。猛虎出林神鬼泣。三千剎海夜沉沉。萬象森羅齊壁立。</p>
</div>
<div class='div-orig'><p style="margin-left:2em">達磨面壁。</p>
</div>
<div class='div-commentary'><p>惡口傷人趁出國。冷坐九年癡兀突。若無一臂助全功。直至如今覷破壁。</p>
</div>
<div class='div-orig'><p style="margin-left:2em">德山小參不答話。</p>
</div>
<div class='div-commentary'><p>霧捲星馳。雷奔電激。眨上眉毛。早<span class='corr'>已</span>著賊。面皮翻轉絕承當。大地茫茫黑如漆。</p>
</div>
<div class='div-orig'><p style="margin-left:2em">雪峰自負一束藤。</p>
</div>
<div class='div-commentary'><p>拋鉤釣巨鼇。一掣知多少。踏月披蓑歸去來。入門又復眠芳草。涅槃堂裏解翻身。一聲鐵笛霜天曉。</p>
</div>
<div class='div-orig'><p style="margin-left:2em">仰山指雪師子。</p>
</div>
<div class='div-commentary'><p>白練飛空一色新。無情哮吼解翻身。韶陽毒手今何在。玉樹瓊葩遍界春。</p>
</div>
<div class='div-orig'><p style="margin-left:2em">僧問西堂。有問有答。賓主歷然。</p>
</div>
<div class='div-commentary'><p>爛卻須彌截卻藤。水邊林下似無情。洛陽三月花如錦。為報東君知未曾。</p>
</div>
<div class='div-orig'><p style="margin-left:2em">欽山豎拳。</p>
</div>
<div class='div-commentary'><p>百卉競芳妍。蜂王直至前。採花成蜜去。春色不堪憐。</p>
</div>
<div class='div-orig'><p style="margin-left:2em">僧問睦州高揖釋迦。</p>
</div>
<div class='div-commentary'><p>鐵骨冰心不讓人。太阿橫按逐風塵。天涯踏遍無知<span class='corr'>己</span>。帚柄花開劫外春。</p>
</div>
<div class='div-orig'><p style="margin-left:2em">棗樹問僧近離甚處僧云漢國<span class='note-inline'>(云云)</span>。</p>
</div>
<div class='div-commentary'><p>漢地塵沙撲面。漢家天子不見。縱然靈利衲僧。鼻孔輸他一線。臨機白棒掀天。透出日面月面。回頭腳底風生。大地混成一片。</p>
</div>
<div class='div-orig'><p style="margin-left:2em">趙州問婆子甚處去。婆云偷趙州筍去。</p>
</div>
<div class='div-commentary'><p>狹路相逢兩眼開。抱贓不悔實奇哉。吞聲喫掌冤難雪。定案還須折獄才。</p>
</div>
<div class='div-orig'><p style="margin-left:2em">陸亙大夫問南泉肇法師也甚奇怪。</p>
</div>
<div class='div-commentary'><p>一體同觀意莫窮。太阿寶劍舞春風。空生國裏花無限。萬紫千紅一瞬中。</p>
</div>
<div class='div-orig'><p style="margin-left:2em">我有一機。瞬目視伊。若還不薦。別喚沙彌。</p>
</div>
<div class='div-commentary'><p>虛空釘橛。弄巧成拙。推<span class='corr'>己</span>及人。有甚交涉。</p>
</div>
<div class='div-orig'><p style="margin-left:2em">舉一不得。舉二放過。一著落在第二。</p>
</div>
<div class='div-commentary'><p>一既不成。二亦不是。剔起眉毛。偶然失利。</p>
</div>
<div class='div-orig'><p style="margin-left:2em">有句無句<span class='note-inline'>(至)</span>句歸何處。</p>
</div>
<div class='div-commentary'><p>句歸何處。莫亂指注。拶破燈籠。笑倒露柱。</p>
</div>
<div class='div-orig'><p style="margin-left:2em">一畝之地。三蛇九鼠。</p>
</div>
<div class='div-commentary'><p>一畝之地三蛇九鼠。文彩全彰。利動君子。</p>
</div>
<div class='div-orig'><p style="margin-left:2em">衲僧巴鼻。</p>
</div>
<div class='div-commentary'><p>衲僧巴鼻。借伊出氣。失手摸著。本無禁忌。</p>
</div>
<div class='div-orig'><p style="margin-left:2em">金剛眼睛。</p>
</div>
<div class='div-commentary'><p>金剛眼睛。覿面非真。八斛四斗。何故何新。</p>
</div>
<div class='div-orig'><p style="margin-left:2em">獅子爪牙。</p>
</div>
<div class='div-commentary'><p>獅子爪牙。掀翻窠臼。佛祖到來。直須退後。</p>
</div>
<div class='div-orig'><p style="margin-left:2em">殺活拄杖。</p>
</div>
<div class='div-commentary'><p>殺活拄杖。縱橫出入。日月潛輝。乾坤失色。</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>我手何似佛手。禪和莫亂開口。拈起無孔鐵鎚。普令萬象知有。</p>
<p>我腳何似驢腳。步步親曾踏著。饒伊鼻孔撩天。也被山僧穿卻。</p>
<p>人人有箇生緣。葛藤窠裏牽纏。捩轉娘生鼻孔。方知令不虛傳。</p>
<p style="margin-left:2em">又</p>
<p>我手何似佛手。牢把繩頭緊扭。忽然繩斷遭攧。直得須彌倒走。</p>
<p>我腳何似驢腳。生死岸頭跳躍。楊岐驀地拽回。不覺失卻一隻。</p>
<p>人人有箇生緣。不離聲色語言。若更思量擬議。迢迢十萬八千。</p>
</div>
<div class='div-orig'><p style="margin-left:2em">雲門胡餅。</p>
</div>
<div class='div-commentary'><p>胡餅拈來度與僧。幾人有口解橫吞。古今佛祖憑超越。行貨知他值幾緡。</p>
</div>
<div class='div-orig'><p style="margin-left:2em">洞山麻三觔。</p>
</div>
<div class='div-commentary'><p>貼秤秤來足銖兩。等閒拋出無人賞。早晚行情定不同。逴得便行方鹵莽。</p>
</div>
<div class='div-orig'><p style="margin-left:2em">馬祖一喝百丈三日耳聾。如何是聾的旨趣。</p>
</div>
<div class='div-commentary'><p>一喝耳聾。烈焰亙空。家私蕩盡。赤骨律窮。</p>
</div>
<div class='div-orig'><p style="margin-left:2em">丹霞燒木佛。為甚院主墮眉鬚。</p>
</div>
<div class='div-commentary'><p>燒取舍利。無端特地。靈利衲僧。更須仔細。</p>
</div>
<div class='div-orig'><p style="margin-left:2em">天上月圓人間月半。作麼生得恰好去。</p>
</div>
<div class='div-commentary'><p>天上月圓。人間月半。可煞新鮮。急著眼看。</p>
</div>
<div class='div-orig'><p style="margin-left:2em">道得也三十棒。道不得也三十棒。道得為甚更要喫棒。</p>
</div>
<div class='div-commentary'><p>道得不道。露柱[跳-兆+孛]跳。勘破歸來。一場好笑。</p>
</div>
<div class='div-orig'><p style="margin-left:2em">青天也須喫棒。且道過在甚麼處。</p>
</div>
<div class='div-commentary'><p>青天喫棒。全無鼻孔。絕倒旁觀。伏惟珍重。</p>
</div>
<div class='div-orig'><p style="margin-left:2em">萬象之中獨露身。如何是上座獨露底身。</p>
</div>
<div class='div-commentary'><p>向上一路。千聖不傳。失腳踏著。鼻孔撩天。</p>
</div><p class="head2">和宋慈受深禪師披雲臺十頌</p>
<p style="text-indent:0em" class="lg-abnormal"><div class='lg-row'>行盡千山又萬山。那知人世有餘閒。杖頭點出金剛眼。脫落皮膚指顧間。</div>
</p><p style="text-indent:0em" class="lg-abnormal"><div class='lg-row'>仰天長嘯遏行雲。流出桃花賺世人。踏破芒鞋呈舊面。森羅萬象現全身。</div>
</p><p style="text-indent:0em" class="lg-abnormal"><div class='lg-row'>杜鵑聲裏覓殘紅。南北東西路莫窮。短笛有聲催午夢。鐵鎚無孔舞春風。</div>
</p><p style="text-indent:0em" class="lg-abnormal"><div class='lg-row'>鳴條破塊撲窗櫺。石火光中閃電明。臺上野花零落盡。空山寂寂鳥無聲。</div>
</p><p style="text-indent:0em" class="lg-abnormal"><div class='lg-row'>衰病難將藥石攻。扶笻巖畔強從容。湖水盡翻青白眼。七十二峰返照中。</div>
</p><p style="text-indent:0em" class="lg-abnormal"><div class='lg-row'>昨日少年今白頭。滿腔熱血付東流。日長無事倚松立。笑指嶺頭雲未休。</div>
</p><p style="text-indent:0em" class="lg-abnormal"><div class='lg-row'>不問吳山越水前。平生活計钁頭邊。收來放去渾閒事。撒出珍珠顆顆圓。</div>
</p><p style="text-indent:0em" class="lg-abnormal"><div class='lg-row'>嘯月披雲足比鄰。閒花野艸總成真。琴臺響屧渾無恙。人面于今花更新。</div>
</p><p style="text-indent:0em" class="lg-abnormal"><div class='lg-row'>淡飯黃虀飽便休。鶉衣百結任悠悠。倦來收足蒲團坐。客至從教不舉頭。</div>
</p><p style="text-indent:0em" class="lg-abnormal"><div class='lg-row'>莫怪平生用力麤。掀翻大地一耕夫。了了了時無可了。何妨淹殺赤梢魚。</div>
</p><p class="head2">絨牡丹</p>
<p style="text-indent:0em" class="lg-abnormal"><div class='lg-row'>魏紫姚黃各不同。同根一體自相通。天姿不假陽和力。一段風光爍太空。</div>
</p><p class="head2">絨荷花</p>
<p style="text-indent:0em" class="lg-abnormal"><div class='lg-row'>無影枝頭錦色鮮。煙霞風月滿長川。若將真妄論高下。瞎卻眾生眼萬千。</div>
</p><p class="head2">示戒珠禪德</p>
<p style="text-indent:0em" class="lg-abnormal"><div class='lg-row'>隨緣得旨復何求。覿體全彰物物週。會得箇中消息了。好來妙湛喫拳頭。</div>
</p><p class="head2">竹杖頌</p>
<p style="text-indent:0em" class="lg-abnormal"><div class='lg-row'>心空及第。高節自持。何妨任運。帶水拖泥。</div>
</p><p class="head2">和劭監院師嬴得楊岐第一籌四首</p>
<p style="text-indent:0em" class="lg-abnormal"><div class='lg-row'>一道平懷萬事休。青鞋白箬度春秋。十年勳業高叢席。嬴得楊岐第一籌。</div>
</p><p style="text-indent:0em" class="lg-abnormal"><div class='lg-row'>嬴得楊岐第一籌。亂峰雲靄鳥聲幽。庭前柏子青無盡。到處香風滿钁頭。</div>
</p><p style="text-indent:0em" class="lg-abnormal"><div class='lg-row'>嬴得楊岐第一籌。東山西嶺恣優游。玄關踏破無塵跡。截斷千谿水逆流。</div>
</p><p style="text-indent:0em" class="lg-abnormal"><div class='lg-row'>嬴得楊岐第一籌。艸枯石冷雪埋丘。知君自有天然概。活計些些孰敢儔。</div>
</p><p class="head2">示師照</p>
<p style="text-indent:0em" class="lg-abnormal"><div class='lg-row'>千聖從前喚不回。腳跟有路絕纖埃。今朝自解翻身轉。剎剎塵塵正眼開。</div>
</p><p class="head2">示英維那</p>
<p style="text-indent:0em" class="lg-abnormal"><div class='lg-row'>一椎便當占機先。不用低頭覓要玄。挈領提綱在今日。為人手段獨精圓。</div>
</p><p class="head2">示穆書記</p>
<p style="text-indent:0em" class="lg-abnormal"><div class='lg-row'>暗中文彩<span class='corr'>已</span>全彰。長笑諸方漫度量。心眼頓開能識透。皎然日月共爭光。</div>
</p><p class="head2">示圓朗悅眾</p>
<p style="text-indent:0em" class="lg-abnormal"><div class='lg-row'>堂中早晚自周旋。古佛威儀無間然。直下洞明言外旨。鴉鳴鵲噪句中玄。</div>
</p><p class="head2">示西雲禪者</p>
<p style="text-indent:0em" class="lg-abnormal"><div class='lg-row'>清風匝匝透玄關。葉落疏林見遠山。一著子禪無避處。誰能更向管窺斑。</div>
</p><p class="head2">示力嚴道人</p>
<p style="text-indent:0em" class="lg-abnormal"><div class='lg-row'>拋卻珍奇錦繡緣。卻從枯淡樂餘年。祖師皮骨休分析。閒即加餐困即眠。</div>
</p><p class="head2">示具眼道者</p>
<p style="text-indent:0em" class="lg-abnormal"><div class='lg-row'>大悲菩薩千手眼。不知那隻用來親。凡情聖見俱消落。始信光明透剎塵。</div>
</p><p class="head2">贈張夫人</p>
<p style="text-indent:0em" class="lg-abnormal"><div class='lg-row'>浮華轉盻屬雲煙。草座麻衣悟息肩。識病豈煩尋妙藥。解空時復感諸天。獻珠龍女當成佛。插疏龐婆好學禪。一曲無生堪共語。臨風寄與雁頭箋。</div>
</p><p class="head2">寄洛陽侯夫人</p>
<p style="text-indent:0em" class="lg-abnormal"><div class='lg-row'>憶昔滄桑歎別離。十年消息重相違。金樽檀板君無恙。石室蒲團我正宜。春暖未融凝鬢雪。夢醒方辨處囊錐。幾番領得殷勤意。回首中原更有誰。</div>
</p><p class="head2">南洲鳳舉樓望雪</p>
<p style="text-indent:0em" class="lg-abnormal"><div class='lg-row'>截流一棹骨毛寒。六出花飛宇宙漫。奮起玉龍金鎖斷。劈開華嶽劍光殘。奚囊有句從教覓。少室無心不用安。試問五湖參學者。盛歸銀碗若為看。</div>
</p></div>
<div class='div-other'><a id='mulu8' />
<p class='h1'>真讚</p>
<div class='div-other'><a id='mulu9' />
<p class='h2'>靈巖老和尚讚</p><p style="text-indent:0em" class="lg-abnormal"><div class='lg-row'>尊嚴如神。慈悲如佛。不動色聲。全具折攝。有時奪食驅耕。有時抽釘拔榍。結大地冤讎。安虛空耳穴。坐斷中吳第一峰。是聖是凡齊叫屈。</div>
</p></div>
<div class='div-other'><a id='mulu10' />
<p class='h2'>董菴和尚讚</p><p style="text-indent:0em" class="lg-abnormal"><div class='lg-row'>定服嚴身。戒香瑩體。寬以待人。儉以約<span class='corr'>己</span>。萬法皆圓。一真不取。我所知師。如是而<span class='corr'>已</span>。</div>
</p></div>
<div class='div-other'><a id='mulu11' />
<p class='h2'>靈瑞和尚讚</p><p style="text-indent:0em" class="lg-abnormal"><div class='lg-row'>用末山機塞灌谿口。靈山老人許伊哮吼。惱怒時性如雷火。直欲擊碎虛空。歡喜時語似春風。隨意榮添枯朽。趁東山水上行。逐西嶺雲中走。禪道脫規模佛法。絕樞紐妙湛與伊。同參未曾輕易點首。何況他家爛惡禪。要令此老輕抬手。</div>
</p></div>
<div class='div-other'><a id='mulu12' />
<p class='h2'>自讚</p><p style="text-indent:0em" class="lg-abnormal"><div class='lg-row'>凡不能窺。聖莫能測。鐵作面皮。虎口奪骨。七尺烏藤正令行。從教萬象稱奇特。</div>
</p><p style="text-indent:0em" class="lg-abnormal"><div class='lg-row'>謂此便是妙湛。大似認影迷頭。謂此若非妙湛。又似離波覓水。除卻離即離非。未免別說道理。涅槃不為榮。生死不為恥。烹麟煆鳳望後昆。別立生涯奪食驅。耕笑前賢遭人指。使妙湛一無所長。隨分眠餐而<span class='corr'>已</span>。要會靈山的骨禪。達磨打落當門齒。</div>
</p><p style="text-indent:0em" class="lg-abnormal"><div class='lg-row'>丹青描未就。楮墨畫難工。覿面無遮護。秋蟾朗太空。</div>
</p></div></div>
<div class='div-other'><a id='mulu13' />
<p class='h1'>書問</p>
<div class='div-other'><a id='mulu14' />
<p class='h2'>與龔夫人</p><p>連日大雨滂沱。火爐邊無賓主。句竟不曾提起。直是可笑。今者天晴日出。狸奴白牯俱各舞爪張牙。未曾有一些子好意思舉似知<span class='corr'>己</span>。未審晏坐時。還記得箇一轉語否。若能撩起便行。未跨船舷。自然過量。庶不負一段樂法深心耳。</p>
<p class="head3">又</p>
<p>佛法大海。信為能入。智為能度。頃見夫人信根深植。不為富貴所移。全身早<span class='corr'>已</span>游泳如來大圓覺海。不待離塵。始登無垢也。靈山一會。事非偶然。且善知識者難逢難遇。如春雷拔地。晨鐘出雲。不假言詮。啟盲發瞶。上根利智者便可一肩擔荷詰朝。為世尊誕辰。山頭和尚為眾陞座。舉楊第一義諦。此事雖則人人有分。然朝暾散彩。先及高山。吾輩深為夫人望之。為法真誠。知必不學。山陰返棹也。</p>
</div>
<div class='div-other'><a id='mulu15' />
<p class='h2'>示門下諸子</p><p>宿生忍力未充。似不能知群有性。自累猶可。又累他人。冷地思之。不覺失笑。世間事如夢如幻。聚散如浮雲。去來無固。必總在大光明藏中。何去住之有間哉。一笠荒村。蕭然自寄。在我則隨緣作主。固無怨尤。汝等初發心學道。未免寒毛卓豎。當知我此門風。壁立萬仞。一眼覷破。即世情世味。五欲三毒。百種煩惱。一一覓起處不得。秪有一回飲水一回咽耳。金風體露月面全彰。當圖徹底掀翻。俟魔氛少息。當執手共說無生話也。</p>
</div></div>
<p class='juan'>寶持總禪師語錄卷下<span class='note-inline'>(終)</span></p>
</div><!-- end of div[@id='body'] -->
</body></html>