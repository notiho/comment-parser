<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天翼翔禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>天翼翔禪師語錄卷下</p><p class="byline">侍者寂乾記錄</p><p class="byline">嗣法門人際<span class='note-inline'>(鋒　洪　然　泓)</span>仝編</p>
<div class='div-other'><a id='mulu7' />
<p class='h1'>住潭州芙蓉山廣化寺語錄</p><p>師於康熙辛未冬受安邑縉紳暨諸山本寺耆宿請繼席開堂。</p>
<p>據室拈拄杖橫膝云把斷十方路垂手萬仞巖卓一卓云文殊普賢鍋裡立德山臨濟甕中埋驀顧左右云莫有跳得出底麼設有也須勘過了打。</p>
<p>法座指云坐斷毘盧頂不稟釋迦文婢視聲聞奴呼菩薩且道是什麼人喝一喝便陞拈香祝壬畢復懷中取香云此一瓣香西山頂上拾來紫竹林中蕩卻爇出烈燄烜天觸著髑髏粉碎乘時拈出供養中興此山傳臨濟正宗第三十四世上古下梅先師老和尚非惟報德酬恩且要雪恨復讎斂衣敷座白椎竟乃橫按拄杖云正令全提當陽坐斷三賢十聖飲氣吞聲鶻眼龍睛不敢正覷有解別通一路者請出相見問晴空轟霹靂峰頂起波濤如何是迥出尋常句師云不妨問著進云拈卻眾生界推出祖師關如何是演唱宗乘句師云一場好笑進云一毫纔露面萬象悉回頭如何是普利群機句師云太殺孤負進云誰識古梅霜雪後一枝香馥遍閻浮便拜師云放汝三十棒乃云向上一路迥絕躋攀格外一機了無依倚識不可識智莫能知雖然如是官不容鍼私通車馬驀拈拄杖云直得三世諸佛把手并行歷代祖師通途無礙直下安邦定國人人頂[寧*頁]上飛大寶光妙用無私個個腳跟下縱橫十字不見道王令<span class='corr'>已</span>行天下遍將軍塞外絕煙塵卓一卓結椎下座。</p>
<p>結夏上堂古人云不得動著動著三十棒芙蓉則不然盡大地是圓覺伽藍遍法界是當人自<span class='corr'>己</span>結也得不結也得顧視左右云八萬四千非鳳毛三十三人入虎穴喝一喝下座。</p>
<p>上堂不落因果墮不昧因果脫兩枚野狐精千古成話墮阿呵呵會也麼前是梯雲峰後是老龍壑喝一喝云一聲霹靂起飛龍斗轉星馳鯨浪闊拈棒下座大眾一時走散。</p>
<p>佛成道日上堂六載雪山如癡如騃一見明星透頂透底雖然也是賣卻甑子頭換得簸箕尾喝一喝。</p>
<p>久雨漲水上堂以拂子指云只者個自善慧手裡施來普賢口中吐出東湧西翻南騰北沸推倒葛藤樁沒卻魍魎窟教人人打濕腳跟個個穿過腦骨雖然如是在人天路上讓出一頭到祖師門中秖堪滌足。</p>
<p>示眾明吞日月的人撞著黑漆桶一場懡㦬捏碎乾坤的漢摸著爛冬瓜未免鈍殺所以芙蓉者裡論非不論是貴失不貴得會麼破底砂鍋不畏火沒鼻芒鞋豈著賊。</p>
<p>示眾學道人切須具眼若不具眼未免遭人蠱惑引入黑山鬼窟驢年未得出離如所云涅槃心易曉差別智難明自此毒藥一出不知毒殺幾多沒髓腦男子以為涅槃心秖一橛可以易曉差別智有多般極是難明遂將自<span class='corr'>己</span>亙古亙今照天照地個光明幢拋向搕[打-丁+(天/韭)]堆頭一任塵埋草裹把他一切知識屙出的屎尿如蓋世珠玉抱在心窩裡死不肯放謂我藉此以了生脫死超凡入聖證深般若得大辨才當世出世間一椿大事此等愚昧譬如離源覓水舍本求枝一場畫餅抑思萬法是心光諸緣為性曉若識一心便明萬法如天普蓋似地普擎日月星辰山川嶽瀆以至萬象森羅無不于中發現于中洞曉未曾欠缺一點暗昧一絲所以古人道但向<span class='corr'>己</span>求莫從他覓覓即不得得亦不真雖然山僧恁麼告報也是見兔放鷹應病與藥汝若認真便去舍他萬法秖覓一心又是如猿捉影守株待兔何日方得了手不見道覓心了不可得心既不得法亦何存若是過量人外不見有萬法內不見有一心直下如一柄莫邪劍相似真如涅槃也剷卻差別智慧也剷卻乃至佛之與魔凡之與聖明暗色空一切名相總與剷卻剷到無可剷處方許有少分相應何故不見道不見一色始是半提更須知有全提底時節且作麼生是全提底時節驀顧左右云三十年後向你道。</p>
<p>小參動念即乖開口成妄我王庫內無如是事到者裡釋迦老子倒退三千里閻羅大王喫鐵棒有分且道山僧又作麼生劍為不平離寶匣藥因救病出金瓶。</p>
<p>驚蟄值雨小參晴空飛霹靂平地起波濤石頭土塊盡翻身跛鱉盲龜咸[跳-兆+孛]跳未審衲僧分上合作麼生拈拄杖云攫霧拏雲推俊俏乘風破浪<span class='corr'>羨</span>英豪一齊打散出堂。</p>
<p>應溈山請上堂方掩柴關千嶂裡又臨符使萬松間業緣大<span class='corr'>抵</span>難迴避隨順與情振六環所以道法無定相遇緣即宗道絕方問隨處建立只得露出那吒神臂張開摩醯面孔擐三玄鎧冑展十智旗鎗直蹋毘盧頂上去也遂震威一喝云高提無上法王印千聖從教落下風。</p>
</div>
<div class='div-other'><a id='mulu8' />
<p class='h1'>機緣</p><p>師一日領眾上毘盧峰採薪次至其頂遂跏趺而坐日將午知眾云請和尚下山師云有人道得一語恰即下時侍者在傍云掀倒毘盧峰和尚還下麼師不顧值歲遂出師後放火師亦不顧少時柴頭從山下上來師見便下書記聞云可恨者柴頭造次便入寮將頭拳一頓知藏聞云今日卻得個漢乃著袈裟向頭禮三拜。</p>
<p>師因三禪客參問云三鷹一鷂三虎一豹汝三人中那個是獅子一僧便喝師云汝既是獅子為甚作野干鳴僧纔進語師便打一僧近前一掌師約住云汝若是獅子何得露出野狐手僧擬議師亦打隨後一僧佇立不語師云汝莫是踞地獅子麼僧亦不語師打云者死野狐。</p>
<p>師在方丈內坐僧問如何是第一義師云我早為汝道了也僧云和尚并未與某甲道師云汝忘卻了試記看僧良久云某甲記出來了便出去。</p>
<p>師扯草次一僧問云扯他作麼師撫地一下云又也僧便去師又撫地一下云牽枝引蔓去也。</p>
<p>師因涅槃堂一僧常叫云苦苦無人救得我師聞拈棒入堂云莫道無人救你便打僧即化去眾皆不悅明日茶毘薪盡如故師至火池拍手云蒼天蒼天者漢救不得也須臾灰生眾始服。</p>
<p>師落堂次豎起竹篦問僧云道道僧便拜師便打僧便去師叫眾云大眾者僧福不單行山僧禍有重至。</p>
<p>僧問某甲向和尚前逞神通得麼師搊住云汝試[跳-兆+孛]跳看僧擬議師便打趁。</p>
<p>僧問如何是祖師門下事師云好愁人進云愁個甚麼師云日裡要喫飯夜間還打眠。</p>
<p>僧參纔展具師拈棒云有棒不打恁麼驢漢僧云某甲特來師云道得與你棒喫僧以頭作就勢師擲棒歸方丈。</p>
<p>僧問如何是芒鞋邊事師云薄處先穿。</p>
<p>僧問佛法大有只是牙痛此意如何師云丟下此事別問將來與你道進云秖如我要為你說只是被當門齒礙又作麼生師云教你問別的又問個事便掌出。</p>
<p>僧問如何是第一句師隨聲便打如何是第二句師亦打如何是第三句師連棒打退僧以手指云恁麼瞎漢敢稱臨濟兒孫便去往南嶽途間忽有省云原來溈山棒頭大有機關在遂返入方丈未作禮先呈頌云第一句隨聲打毘盧師口亦啞第二句也一棒即那吒須魂喪第三句連棒退知是賊莫入隊師覽畢問云是汝作否僧云是師便打三十趁出。</p>
<p>僧問狗子還有佛性也無師云狗子且置你道釋迦老子還有佛性也無僧纔進語師便打。</p>
<p>師因一老衲參不搭袈裟禮三拜師打三棒衲出至客堂云久聞溈山原來秖恁麼便下山知客入方丈舉似師云悔便拗折拄杖。</p>
<p>僧問魚以水為命因甚死在水中師云生也在水中死也在水中進云還有透脫一路麼師云有進云如何是透脫一路師云一串穿卻。</p>
<p>僧參師問云甚處來云江西師云馬師安否云有大病在師云甚麼病云逢人便說亂話師便打僧便喝師亦打。</p>
<p>師因典賦侍立次拈起棒問云你道山僧是什麼意賦云出林猛虎咬人火急師大笑云錯會山僧意在賦云和尚意作麼生師云我要撥草尋蛇去賦便掌師擲棒休去。</p>
<p>僧問鏡鑄為像未審光明在什麼處師以手指僧云眼睛耳朵鼻孔進云還能自照麼師以手自指云眼睛耳朵鼻孔。</p>
<p>居士問志言大士道三般人不會且道是那三般人師云汝姓甚云姓翁師云諱何云如巖師云名聻云枯木師云出去。</p>
<p>師尋常凡有制語問者多云現成的問他作麼一日有僧問云釋迦頭上戴角彌勒[尸@乙]下生尾時如何師云現成的問他作麼僧不服便出默念云古來未有此語何得云是現成遂舉似維那那云你將此語再去問看僧復如前問師云恁麼則不是現成的也僧于言下脫然。</p>
<p>僧參纔展具師便喝僧收具師又喝僧以具搭肩進前叉手立師云弄精魂漢出去。</p>
<p>侍者辭纔禮拜師云作麼者云辭和尚行腳去師云路去路斷水去水乾者云還許學人住持麼師云蓋頭無片瓦立地無卓錐。</p>
<p>僧問灶神聞嵩山法得悟便生天上侍者聞嵩山法未審合生那裡師云入地獄如箭。</p>
<p>僧辭師云甚處去僧云南海禮觀音去師云觀音如今不在南海僧云在那裡師便打。</p>
<p>師一日在廊立次一僧近前視云好個奴兒師便坐僧云不失為溈山主人師便起去。</p>
<p>僧問如何是以藥去病師云是病僧云如何是以病去藥師云是藥僧云藥病一齊去時如何師云藥轉多病轉深進云和尚恁麼是藥是病師云昨日山前過見個刖足人喫交得個斷臂人扶起僧點首便去。</p>
<p>師一日齋畢謂眾云諸人莫只噇飯過日山僧自知有此事以至今日尚不柰何西堂云者老漢納甚敗缺若是某甲不消一捏師云吾不如汝。</p>
</div>
<div class='div-other'><a id='mulu9' />
<p class='h1'>舉古</p>
<div class='div-orig'><p>舉馬祖因僧問離四句絕百非請師直指西來意祖曰我今日勞倦不能為汝說問取智藏去僧問智藏藏曰何不問和尚僧曰和尚教來問藏曰我今日頭痛不能為汝說問取海兄去僧又問百丈丈曰我到者裡卻不會僧卻回舉似祖祖曰藏頭白海頭黑。</p>
</div>
<div class='div-commentary'><p>師云者僧明中坐舌頭馬師父子暗裡抽橫骨且置秖如藏頭白海頭黑又作麼生打殺蜈蚣咬死蛇。</p>
</div>
<div class='div-orig'><p>舉世尊睹明星因緣天寧琦曰如來明星現時成道你道半夜裡瞌睡底還見明星麼。</p>
</div>
<div class='div-commentary'><p>師云瞌睡底且置如今明星燦爛汝等各各眼睜睜地還見也未若見何故不悟若不見眼在什麼處擊拂子一下。</p>
</div>
<div class='div-orig'><p>舉昔有一老宿曰祖師九年面壁為訪知音若恁麼會得喫鐵棒有日在又一老宿曰祖師九年面壁何不慚惶若恁麼會得更買草鞋行腳三十年。</p>
</div>
<div class='div-commentary'><p>師云二老雖則舌上有毒諸人莫被瞞好何故喫鐵棒買草鞋行腳自是衲僧向上事。</p>
</div>
<div class='div-orig'><p>舉金陵奉先深禪師同明和尚到淮河見人牽網有魚從網跳出深曰俊哉一似個衲僧相似明曰雖然如是爭如不撞入網羅好深曰明兄你欠悟在明至中夜方省。</p>
</div>
<div class='div-commentary'><p>師云明老中夜方省事無所證奉先藏鋒驗人理有偏枯如今諸方莫不以透過為極則殊不知透過了正坐在功勳過日不見道直饒透過那邊更那邊了再來者邊行履始有為人分大眾那邊即不問未審者邊作麼生行履。</p>
</div>
<div class='div-orig'><p>舉昔有婆子供養一菴主經二十年常令一二八女子送飯給時一日令女子抱定曰正恁麼時如何主曰枯木倚寒巖三冬無煖氣女子舉似婆婆曰我二十年秖供養得個俗漢遂遣出燒卻菴。</p>
</div>
<div class='div-commentary'><p>師云婆子捉蛇傷手菴主鉤賊破家不如者個傳話女兒似帶飛廉埽地煞敗盡郎家敗母家。</p>
</div>
<div class='div-orig'><p>舉洛浦參夾山叉手而立亦不禮拜山曰雞栖鳳巢非同其髏出去曰自遠趨風乞師一接山曰目前無闍黎此間無老僧浦便喝山曰住住且莫草草匆匆須知雲月是同谿山各異坐斷天下人舌頭即不無闍黎作麼生教無舌人解語浦佇思山便打。</p>
</div>
<div class='div-commentary'><p>師云千鈞之弩不為鼷鼠發機九轉靈丹直下變凡成聖有般道夾山平地興波換他洛浦眼睛與麼商量老胡一宗那有今日殊不知他向烈燄光中辨玉石鍼鋒影裡化鶤鵬還委悉麼脫或未委山僧不免土上加泥去也喝一喝云殺人刀活人劍具眼底一任辨取。</p>
</div>
<div class='div-orig'><p>舉百丈說法竟大眾下堂乃召之大眾回首丈曰是甚麼。</p>
</div>
<div class='div-commentary'><p>師云大小百丈秖知覓取璉城寶不覺錯過荊山玉若是山僧召眾回首但云伶俐衲僧一呼便轉非惟不埋沒諸人亦見釣不虛垂。</p>
</div>
<div class='div-orig'><p>舉南泉示眾曰喚作如如早是變了也如今師僧須向異髏中行歸宗曰雖行畜生行不得畜生報泉曰孟八郎漢又與麼去也。</p>
</div>
<div class='div-commentary'><p>師云水裡放身眠還他南泉岸上擺手行須是歸宗雖然各有生涯未免俱存朕跡山僧則不然喫飯穿衣渾剩事披毛戴角豈相干。</p>
</div>
<div class='div-orig'><p>舉南泉曰我十八上便解作活計趙州曰我十八上便解破家散宅。</p>
</div>
<div class='div-commentary'><p>師云者兩個漢不守本分何故若非作賊定是殺人。</p>
</div>
<div class='div-orig'><p>舉溈山睡次仰山問訊溈便回面向壁仰曰和尚何得如此溈起曰我適來得一夢你試為我原看仰取一盆水與溈洗面少頃香嚴亦來問訊溈曰我適來得一夢寂子為我原了汝更與我原看嚴乃點一碗茶來溈曰二子見解過於鶖子。</p>
</div>
<div class='div-commentary'><p>師云水可開眼茶能清心二子喚醒溈山夢則不無若要原溈山夢猶未得在當日若是山僧見伊恁麼道但云和尚三妖在命五鬼臨身一要謹口二須慎行非獨原得者老漢底夢親切直教後來再不作夢。</p>
</div>
<div class='div-orig'><p>舉趙州因僧遊五臺問一婆子曰臺山路向甚處去婆曰驀直去僧便去婆曰好個師僧又恁麼去後有僧舉似州州曰待我去勘過明日州便去問臺山路向甚處去婆曰驀直去州便去婆曰好個師僧又恁麼去州便歸院謂僧曰臺山婆子為汝勘破了也。</p>
</div>
<div class='div-commentary'><p>師云有道婆子有定乾坤句趙州具辨龍蛇眼恁麼見解也是李向赤邊咬若據山僧檢點婆子只解捉魚趙州秖知袋裡捏鼠若約衲僧正令總須喫棒始得。</p>
</div>
<div class='div-orig'><p>舉臨濟上堂兩堂首座相見同時下喝僧便問還有賓主也無濟曰賓主歷然復召眾曰要會臨濟賓主句問取堂中二首座。</p>
</div>
<div class='div-commentary'><p>師云同時下喝可煞顢頇賓主歷然錯下註腳好各與三十趁出復喝一喝云且道山僧者一喝是賓是主一僧纔出禮拜師便連棒打退。</p>
</div>
<div class='div-orig'><p>舉臨濟上堂赤肉團上有一無位真人常從汝等面門出入未證據者看看時有僧出問如何是無位真人濟下禪床把住曰道道其僧擬議濟托開曰無位真人是甚麼乾矢橛雪峰存曰臨濟太似白拈賊。</p>
</div>
<div class='div-commentary'><p>師云大小雪峰不識好惡錯下名言臨濟道赤肉團上有一無位真人大似白日見鬼又曰無位真人是甚麼乾矢橛也是自起自倒甚麼處似白拈賊拈棒云臨濟性命在山僧手裡。</p>
</div>
<div class='div-orig'><p>舉德山示眾曰今夜不荅話問話者三十棒時有僧出禮拜山便打僧曰某甲話也未問和尚為什麼打某甲山曰汝是甚麼處人僧曰新羅人山曰未跨船舷好與三十棒。</p>
</div>
<div class='div-commentary'><p>師云德山擬秉吹毛劍反露葛藤椿既不荅話為甚麼問者又打三十棒可惜者僧不解將虎鬚若是山僧見他纔恁麼道便與拗折拄杖任伊縱有通天作略也教忍氣吞聲。</p>
</div>
<div class='div-orig'><p>舉投子因僧問如何是十身調御子下禪床立又僧問凡聖相去多少子亦下禪床立。</p>
</div>
<div class='div-commentary'><p>師云前下禪床立好與一掌推倒後下禪床立也好與一掌推倒當時若下得者兩推免得者漢至今死在者裡。</p>
</div>
<div class='div-orig'><p>舉巖頭參德山方跨門便問是凡是聖山便喝頭禮拜有僧舉似洞山山曰若不是奯公大難承當頭聞曰洞山老人不識好惡錯下名言我當時一手抬一手搦。</p>
</div>
<div class='div-commentary'><p>師云者則公案向德山喝中薦得可以殺盡天下人向洞山句中薦得可以罵盡天下人且置惟是巖頭一手抬一手搦畢竟在什麼處若也見得便可向虎口橫身蛇頭揩癢頭頭是入地之謀著著得韜天之略若也未見切須仔細好。</p>
</div>
<div class='div-orig'><p>舉興化因同參來纔上法堂化便喝僧亦喝化又喝僧亦喝化近前拈棒僧又喝化曰你看者瞎漢猶作主在僧礙議化直打下法堂侍者請問適來那僧有甚觸忤和尚化曰他適來也有權也有實也有照也有用及乎我將手向伊面前橫兩橫到者裡卻去不得似者般瞎漢不打更待何時者禮拜。</p>
</div>
<div class='div-commentary'><p>師云興化橫者兩橫不惟同參到者裡去不得就是諸佛列祖到者裡亦去不得雖然要且落在山僧手裡乃拈棒云莫有為興化作主者麼時有一僧出便喝師云暗地殺人猶可恕明中作賊實難容便大棒打退。</p>
</div></div>
<div class='div-other'><a id='mulu10' />
<p class='h1'>頌古</p>
<div class='div-orig'><p>靈雲見桃花悟道作偈曰三十年來尋劍客幾回葉落又抽枝自從一見桃花後直至于今更不疑乃舉似溈山山曰從緣悟入永無退失有僧舉似玄沙沙曰諦當甚諦當敢保老兄未徹在。</p>
</div>
<div class='div-commentary'><p style="margin-left:1em">甚諦當保未徹伶俐衲僧會不得頂門奮金鎚腦後抽生鐵堪<span class='corr'>羨</span>堪悲玄沙老失錢遭罪誰為雪咄。</p>
</div>
<div class='div-orig'><p>僧問雲門佛法如水中月是否門曰清波無透路曰和尚從何得門曰再問復何來曰便與麼去時如何門曰重疊關山路。</p>
</div>
<div class='div-commentary'><p style="margin-left:1em">佛法水中月眼裡添金屑清波無透路料掉沒交涉便與麼善擊節可憐重疊關山路衝浪錦鱗遭點額。</p>
</div>
<div class='div-orig'><p>洛浦參夾山因緣。</p>
</div>
<div class='div-commentary'><p style="margin-left:1em">驅耕奪食點銕成金敲骨取髓條令斬新雲月同兮人盡委谿山異也共誰分舌頭坐斷好消息萬仞巖前看翻身高聲云險。</p>
</div>
<div class='div-orig'><p>鼓山赴閩王請雪峰門送曰一隻聖箭射入九重城裡去也孚上座曰和尚是伊未在峰曰渠是徹底人<span class='note-inline'>(勘破了也)</span>孚曰若不信待某甲勘過<span class='note-inline'>(勘破了也)</span>遂往中路把住曰師兄甚麼處去山曰九重城裡去曰忽遇三軍圍繞時如何山曰他家自有通霄路曰恁麼則離宮失殿去也山曰何處不稱尊孚便回謂峰曰好隻聖箭被我折卻了也遂舉前話峰曰渠有語在<span class='note-inline'>(勘破了也)</span>孚曰這老凍儂猶有鄉情在<span class='note-inline'>(勘破了也)</span>。</p>
</div>
<div class='div-commentary'><p style="margin-left:1em">重重勘破不是註腳明眼衲僧何處摸索烈燄爐中玉石分龍蛇陣上看謀略真謀略一箭雙鵰隨手落。</p>
</div>
<div class='div-orig'><p>金陵奉先深禪師同明和尚到淮河因緣。</p>
</div>
<div class='div-commentary'><p style="margin-left:1em">衲僧俊俏透重淵檢點將來只一邊直下若能再跳入穿開碧落水中天與麼地絕偏圓盤走珠兮珠走盤。</p>
</div>
<div class='div-orig'><p>丹霞訪龐居士見靈昭女洗菜乃問居士在否女放下菜籃叉手而立霞又問居士在否女提籃便行霞便回須臾居士歸女舉前話士曰丹霞在否女曰去也士曰赤土塗牛奶。</p>
</div>
<div class='div-commentary'><p style="margin-left:1em">丹霞老賊放憨不少俊哉靈昭應機善巧叉手立兮乾坤坐斷提籃行也星飛電掃只因舉處帶淆訛今古叢林俱靠倒。</p>
</div>
<div class='div-orig'><p>興教坦和尚初開堂日雪竇宗化主出問諸佛未出世人人鼻孔撩天祖師既西來因甚麼杳無消息坦曰雞足峰前風悄然宗曰未在更道坦曰大雪滿長安宗曰無人識此意令我憶南泉拂袖歸眾更不禮拜坦曰新興教今日失利便歸方丈令人請宗至曰適來錯對一轉語人天眾前何不禮拜蓋覆卻宗曰大丈夫膝下有黃金爭肯拜無眼長老坦曰我別有語也宗理前問至未在更道處坦曰我有三十棒寄打雪竇宗乃禮拜。</p>
</div>
<div class='div-commentary'><p style="margin-left:1em">把定牢關不容走作得失是非一并拈卻針鋒影裡騎大鵬鶻眼龍睛難摸索三十棒三十棒碧眼黃頭罔度量咄。</p>
</div>
<div class='div-orig'><p>德山到溈山挾複子于法堂上從東過西從西過東顧視曰無無便去行至門首卻曰也不得草草復具威儀再入相見為山坐次德山提起坐具曰和尚溈擬取拂子德便喝拂袖而出背卻法堂著草鞋便行溈山至晚問首座適來新到上座在什麼處座曰當時背卻法堂著草鞋去也溈山曰此子<span class='corr'>已</span>後向孤峰頂上盤結草菴呵佛罵祖去在。</p>
</div>
<div class='div-commentary'><p style="margin-left:1em">明鎗易躲暗箭難防敬敵者勝欺敵者亡。</p>
</div>
<div class='div-orig'><p>僧問百丈如何是奇特事丈曰獨坐大雄峰僧禮拜丈便打。</p>
</div>
<div class='div-commentary'><p style="margin-left:1em">咄汝癡禪和討甚奇特事未透萬重關雄峰休造次便禮拜欠伶俐棒頭有眼爍乾坤試問諸人會不會。</p>
</div>
<div class='div-orig'><p>雪峰住菴時有二僧來禮拜峰以兩手拓門放身出曰是甚麼僧曰是甚麼峰低頭歸菴僧到巖頭頭問甚處來曰嶺南來頭曰曾到雪峰麼曰曾到頭曰有何言句僧舉前話頭曰他道什麼曰他無語低頭歸菴頭曰噫我當初悔不向伊道末後句若向伊道天下人不柰雪老何僧至夏末再舉前話請益頭曰何不早問曰未敢容易頭曰雪峰與我同條生不與我同條死要識末後句只者是。</p>
</div>
<div class='div-commentary'><p style="margin-left:1em">末後句為君說神劍揮光如電掣同條生死謾商量明暗雙雙須辨別休辨別巖頭老子只一橛。</p>
</div>
<div class='div-orig'><p>文殊普賢起佛見法見被世尊威神貶向二銕圍山。</p>
</div>
<div class='div-commentary'><p style="margin-left:1em">推倒銕圍山扶起二大老佛見與法見特地一時埽試看老瞿曇何處弄牙爪。</p>
</div>
<div class='div-orig'><p>須菩提問舍利弗夢中說六波羅蜜與覺時同異弗曰此義深遠吾不能知上方有彌勒大士深明此義可往問彼當為汝說提即往問勒曰誰是彌勒誰云彌勒。</p>
</div>
<div class='div-commentary'><p style="margin-left:1em">誰是彌勒云彌勒金剛寶劍當頭截若謂時時示時人敢保驢年猶未徹。</p>
</div>
<div class='div-orig'><p>谷隱聰禪師上堂曰五白貓兒爪距獰養來堂上絕蟲行分明上樹安身法切忌遺言許外甥且道作麼生是許外甥底句切忌錯舉。</p>
</div>
<div class='div-commentary'><p style="margin-left:1em">五白貓兒不露牙爪驀地觸著破頭裂腦樹頭樹底足生涯看來總是閒之遶端的分明在目前欲辨來機須善巧乃斫額云貓。</p>
</div>
<div class='div-orig'><p>僧問雲門不起一念還有過也無門曰須彌山。</p>
</div>
<div class='div-commentary'><p style="margin-left:1em">不起一念須彌山一椎擊碎鬼門關茫茫宇宙人無數盡日區區卻自瞞。</p>
</div>
<div class='div-orig'><p>雲門問僧近離甚處曰西禪門曰西禪有何言句僧展兩手門打一掌僧曰某甲話在門展兩手僧無語門又打。</p>
</div>
<div class='div-commentary'><p style="margin-left:1em">大用現前不存軌則石火電光鶻眼罔測駕與青龍不解騎直待當來問彌勒。</p>
</div>
<div class='div-orig'><p>良禪客問欽山一鏃破三關時如何曰放出關中主看良曰與麼則知過必改山曰更待何時良曰好箭放不著所在便出山曰闍黎且來良回首山曰一鏃破三關且置試與欽山發箭看良擬議山打七棒曰且聽者漢疑三十年。</p>
</div>
<div class='div-commentary'><p style="margin-left:1em">一鏃三關不妨奇絕照用齊行應時及節三月桃花浪拍天可怪龍門徒點額。</p>
</div>
<div class='div-orig'><p>僧問趙州至道無難唯嫌揀擇是時人窠窟否州曰曾有人問我直得五年分<span class='corr'>訴</span>不下。</p>
</div>
<div class='div-commentary'><p style="margin-left:1em">直得五年分不下通身枷鎖盡情卸海神知貴不知價留向人間光照夜。</p>
</div>
<div class='div-orig'><p>僧問趙州至道無難唯嫌揀擇如何是不揀擇州曰天上天下唯我獨尊曰此猶是揀擇州曰田庫奴甚麼處是揀擇僧無語。</p>
</div>
<div class='div-commentary'><p style="margin-left:1em">至道無難唯嫌揀擇天上天下有甚交涉報君知瞥不瞥趙州老子猶未徹。</p>
</div>
<div class='div-orig'><p>趙州示眾曰至道無難唯嫌揀擇纔有語言是揀擇是明白老僧不在明白裏是你諸人還護惜也無僧曰既不在明白裏又護惜個甚麼州曰我亦不知曰和尚既不知為甚麼道不在明白裏州曰問事即得禮拜了退。</p>
</div>
<div class='div-commentary'><p style="margin-left:1em">由來至道本無難揀擇明白落二三雖然只在尋常處如隔千山與萬山。</p>
</div></div>
<div class='div-w'><p style="margin-left:11em">香嚴巖心化靜主捐貲三兩</p>
</div>
<p class='juan'>天翼翔禪師語錄卷下終</p>
<div class='div-w'><a id='mulu11' />
<p class='h1'>行實</p><p>師諱巨翔號天翼楚永之陵霄張氏子母熊夢大止屋翅蔽雲日驚覺有孕越明年康熙壬寅十二月初五日辰時乃生時五色鳥翔鳴榱簷之上鄰僉異之曰此異鳥也世所罕見今產此子來儀當後必大有用因名大鶤焉師生而姿神炯秀瓊表嶷嶷蓮胎茹素長不兒伍父母窺其不凡送靈山寺淨月師薙染九歲授楞嚴經至清淨本然云何忽生山河大地遽有省乃曰清淨本然明明生出山河大地淨駭然奇之曰汝誠再來人也嗣是志氣精勤旦夕無懈淨愈奇之至十九歲令謁西山藤煥和尚圓具充水頭屢受追拶寢食俱廢一日挑水次煥忽把住曰古人道擔泉帶月歸泉在者裡月聻師以手指水煥以杖築下桶底曰正恁麼時如何師擬進語被煥劈頭一棒師通身汗流翻思昔者所得爽然自失由是參究益篤檢書物盡焚曰此生不出古人一頭地誓不放手乙丑休夏毘盧洞衫履無一完者舉眾皆驚憫師毫不介意一日同參相謂曰溈山古和尚道風孤峻海內推尊今退居芙蓉子曷不見之師即就道至山值梅在門外拔道上草師見之曰老老大大猶有許多閒氣力梅曰無人替得老僧師便掌梅大笑曰汝從那裡來師曰南嶽曰又向那裡去師曰芙蓉曰去不得師曰因甚去不得梅以杖劃一劃師退身三步梅擲下拄杖師便喝梅亦退身三步師拾杖便行梅復大笑歸方丈從此執事左右凡一切徵詰酬對悉皆穎脫梅深器之戊辰侍梅下江南過洞庭暴風疾作船勢危急師有驚色梅怒罵曰將謂汝是個人於此不了平日弄業識何益不見圓悟在金山染疾作主不來始信五祖之言乃盡情放下方得徹頭徹尾又不見德山道毫端許末之未盡者皆為自欺老僧今日與汝平實商量此事不在口角邊不從伶俐得所以道絕後再甦欺君不得師愧唯而<span class='corr'>已</span><span class='corr'>己</span>巳梅令掩關紫竹林凡有問師纔擬對梅即掌住曰不是不是兩越寒暑過勞成疾師總不顧一日梅提燈籠立關外大叫曰看看師遂大悟<span class='corr'>踢</span>破關出扭住梅曰者老賊今日放不過也梅曰老僧過在甚麼處師推梅倒地梅曰切莫孤負老僧師便禮拜至晚茶次行者失手觸碎茶盃梅厲聲曰盞子撲落地因甚碟子七片師曰說甚碟子直得盡山河大地一時瓦解冰消者于言下有省乃曰誰知今日到者田地梅顧曰你看者漢小出大遇師曰添得一場愁梅曰汝又作麼生師擊碎茶盃便出梅曰孟八郎又與麼去也未幾梅示寂出源流付師師曰惟將水洗惟將火焚梅曰水不能洗火不能焚便化去師搥胸曰蒼天蒼天遂依法闍維函舍利骨櫬歸芙蓉建塔開期畢安邑護法請就本寺開堂未幾溈山的峰和尚敦請繼席師堅辭不赴大梅與老和尚洎兩邑檀護必欲目擊提唱以舒望古老人後起之心師勉強承應于壬申冬月念七日入院一時椎拂之下遐邇緇素咸相贊喜曰眾角雖多一麟足矣師為人端厚領眾精嚴至于應機接人極其爽捷嘗曰諸人未見山僧<span class='corr'>已</span>前山僧蚤在你肚裡你一呼一吸山僧拏定你又曰盡大地是山僧棒頭任你諸人橫也打著豎也打著向那裡逃避又曰山僧拄杖子在諸人手裡何不還我一頓來學者罔探其旨迄乙亥五月夙恙舉發師自知化緣將畢乃發啟請敬和尚住持兼出源流囑鐵舟洪等四人曰先師開法四十年不肯輕易許可山僧濫承其後兢兢業業惟恐為人之不精立<span class='corr'>己</span>之或懈有辱先宗汝等當深體山僧苦裏痛念祖道深蓄厚養異日龍天斷不孤負言訖眾皆哽咽悶僻于地至初九日申刻命侍者擊報鐘召眾集法堂分付後事畢書偈而逝塔于芙蓉寺東玉淵岐下師世壽三十三僧臘一紀有二珍叨侍記室甚久聞見甚悉特述行履大概以表不廢厥執云耳。</p>
<p>不肖小師寂珍槃譚謹述</p>
<p class="pre">　　　<span class='note-inline'>(芙蓉監院慧源敬梓<br/>　　天巽大和尚語錄二卷流通願法界有<br/>　　　情同緣種智　營陽小師寂珍對<br/>　　康熙壬午蒲月潮音草堂識)</span></p>
</div>
</div><!-- end of div[@id='body'] -->
</body></html>