<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺竹峰續禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>昭覺竹峰續禪師語錄卷第三</p><p class="byline">嗣法門人<span class='note-inline'>(常靜　實學)</span>編</p>
<div class='div-other'><a id='mulu13' /><p>住雪寶頂雪山禪寺。受松潘鎮臺周大護法期主。周四護法率闔鎮文武。縉紳士庶人等公啟。請住雪山禪院。</p>
<p>山門。萬古叢林勝境。十方廣大法門。續頭陀到來。信步直入。要且住。拄杖放伊不過。遂敲門三下便入。</p>
<p>韋馱。不違本誓。現將軍身。十方感化。雪嶺中興。</p>
<p>佛殿。老瞿曇雄身遍剎。續上座遍剎雄身。以臥具拂一拂云。世事但將公道斷。夜深燈月兩相宜。</p>
<p>據室。魔宮虎穴。劍樹刀林。山僧於此開單展缽。點人天之正眼。斷衲子之命根。且道利害在甚麼處。震威一喝云。頂門著錐。</p>
<p>開爐。上堂。指座云。三世諸佛向這裏轉大法輪。歷代祖師向這裏傳持祖道。山僧到來。又作麼生。喝一喝云。不入驚人浪。難逢稱意魚。便登。</p>
<p>拈香云。此瓣香。根深幹老。歲古時新。不作窮年凋卸。豈隨空劫變遷。信手拈來。爇向爐中。祝延今上皇帝聖躬萬歲萬歲萬萬歲。伏願帝基永固。佛日長明。再拈云。此瓣香。朕兆未生身光。托於虛映。遍界靈明體妙。絕於蹁躚。拈向爐中。恭祝鎮臺周大護法期主。四護法。及闔鎮文武。縉紳士庶。伏願永作皇家柱石。同明般若正因。次拈香云。此瓣香。自昭覺爐頭識得。懷來數十餘年。不曾動著一毫。今對人天眾前。豈敢被蓋囊藏。此是第三回拈出。供養成都府威鳳山昭覺堂上。傳臨濟正宗第三十三世本師佛冤老和尚用酬法乳之恩。<span class='corr'>斂</span>衣就座。上首白椎云。法筵龍象。眾當觀第一義。師云。山僧粗糙不會禪。憑拈白棒打人天。眾中若有英伶客。出眾分明試道看。有麼。有麼。問。十方坐斷。大地平沉。和尚今日開堂。且道承誰恩力。師云。光映大千遮不住。更無毫髮影追尋。進云。靈山單傳直指。曹溪嫡嗣正音。今開人天正眼。將何佛法示人。師卓拄杖云。只有這個。進云。十方無影相。三界絕形蹤。不墮往來機。不住中間意。且道在甚麼處。師云。闍黎腳跟下薦取。問。法鼓頻撾。大眾臨筵。結制陞堂即不問。祗如三聖道。我逢人即不出。出則不為人。且道意旨如何。師云。恰。進云。興化道。我逢即不出。出則便為人。師云。曲。進云。即今逢人即出。還有為人處也無。師云。有。進云。那裏是為人處。師云。一棒一條痕。進云。恁麼則太白門庭從此播。滹陀法道又重興。師云。荊山須隱玉。幾個遇良知。問。岑樓殿閣沖霄漢。承誰恩力。師云。與汝道破了也。進云。法席重新光八表。儼然兜率一重天。師云。眼花不少。進云。峰頭不用栽荊棘。也要門前壯可觀。師卓拄杖云。少這個不得。問。懸崖應瑞麗法筵。十方龍象共交參。爐鞴弘開即不問。三玄三要請師宣。如何是第一玄。師云。須彌頂上撐鐵船。進云。如何是第二玄。師云。泥牛吞卻玉欄杆。進云。如何是第三玄。師云。伸手摘下月一團。進云。如何是第一要。師云。燈籠露柱解[跳-兆+孛]跳。進云。如何是第二要。師云。頭寒戴暖帽。進云。如何是第三要。師云。身寒向誰告。進云。三玄三要蒙師指。正令全提是若何。師云。令不虛行。乃云。雪嶺巍峨迥碧天。到來佛祖也顢頇。憑拈拄杖撐宇宙。搞落天邊月一團。所以道。法不孤啟。仗境方生。道不虛行。遇緣即應。作麼生是遇緣即應底事。以手作拍云。孤掌不浪鳴。兩手鳴摑摑。賴我大護法周鎮臺。及闔鎮文武縉紳。兵民士庶。不昧靈山咐囑。開建雪山聖境。寶殿輝煌。林巒毓秀。落成勝舉。敦請山僧主持法席。既到這裏。只得揚下鈯斧子。脫卻破草鞋。於斯建立天童宗旨。闡揚昭覺門庭。現大人境界。不被諸方檢點。且道作麼生是大人境界。莫是登寶王座。大闡宗風麼。莫是喝佛罵祖。說黃道黑麼。莫是闡臨濟之大道。破野狐之窠窟麼。莫是大開爐鞴。斷衲子之命根麼。恁麼不恁麼。總沒交涉。畢竟作麼生得。卓拄杖云。自從舞得三台後。拍拍元來總是歌。舉雙桂師祖上堂云。破山喫了曹山酒。醉得通身都是口。瞎禿光兒罵上天。又拈白棒打顛狗。真續今日有一偈。也要諸人著些精彩。摸著雪山腸肚。竹峰喫了破山酒。西來祖意懶出口。七尺烏藤任縱橫。何須更喚子湖狗。大眾。若向這裏薦得。許汝諸人相會破祖則易。要會雪山老漢則難。復結槌云。諦觀法王法。法王法如是。</p>
<p>受門人洪轉通智。上堂。一聲寒雁度中天。驚起迷人著眼看。識得根原歸去也。何須陸地浪滔天。伶俐衲僧向這裏進一步則紅爐飛片雪。退一步則失卻手中珠。到這裏不顧危亡。放下身心。向佛未出世。祖未西來。威音那邊。那邊更那邊看。是個甚麼乾屎橛。臭來臭去。臭到大安樂境界。方許少分相應。脫或依稀。猶欠粥飯氣在。今日或有人問。昭覺是甚麼乾屎橛臭。對他道。萬古碧潭空界月。再三撈摝始應知。</p>
<p>松漳陳護法率紳衿士庶入山營齋。請上堂。師以拄杖卓一卓云。登寶王座。行摩竭令。發一言雷轟電掃。用臨濟喝。拈德山棒。吐一語塞滿乾坤。使三世諸佛。歷代祖師。天下老和尚到來。截舌有分。且道續上座有甚麼長處。便用恁麼說話。顧眾云。雕弓<span class='corr'>已</span>掛狼煙息。萬國來朝賀太平。</p>
<p>謝期主周鎮臺。上堂。舉東坡學士訪佛印禪師。纔進方丈。印云。此間無坐處。坡云。借師四大作禪床。印云。老僧有一問。道得即坐。道不得即輸腰間玉帶。坡即解帶至案云。請問。印云。老僧四大本空。五蘊非有。汝向甚麼處坐。坡無語。印召侍者。留下玉帶。永鎮山門。師云。東坡秪知錐頭利。未見鑿頭方。佛印恁麼問。也是眼空四海。未免笑煞傍觀。檢點將來。兩家干戈不息。何似鎮臺大護法為法心懃。開闢岷山。維新樓閣。莊嚴佛像。弘開期會。功果圓成。今日戎車幸臨。山僧交以道接以禮。不動干戈而名揚四海。不垂一問而澤沛殊方。且道與東坡是同是別。雲佩遠山千點翠。水和明月一天秋。</p>
<p>解制。上堂。安禪結制。上古遺風。暑往寒來。四時遷變。驀拈拄杖云。這個木上座也無解結。豈屬變遷。動靜一如。理事無礙。猶如明鏡當臺。光耀萬象。天不能蓋。地不能載。無古無今。縱橫無礙。無非本有風光。諸人若向這裏會得。何必南嶽天台。觀山翫水。覽勝登奇。人人腳跟下各有一段光明。何不直下會去。還委悉麼。脫或未然。山僧今日不惜眉毛。全借拄杖子與諸人通個消息去也。遂攛下拄杖云。切忌動著。咦。</p>
<p>常鳳吳居士率眾商等辦齋。請上堂。舉石鞏和尚昔為獵人。因逐鹿。從馬祖庵前過。祖乃逆之。師遂問。還見鹿過否。祖曰。汝是何人。曰。獵者。祖曰。汝解射否。曰。解射。祖曰。汝一箭射幾個。曰。一箭射一個。祖曰。汝不解射。曰。和尚解射否。祖曰。解射。曰。一箭射幾個。祖曰。一箭射一群。曰。彼此生命。何用射他一群。祖曰。汝既知如是。何不自射。曰。若教某甲自射。直是無下手處。祖曰。這漢曠劫無明煩惱。今日頓息。師擲下弓箭。投祖出家。師云。馬祖被石鞏惑。石鞏被馬祖惑。續上座檢點將來。各打三十棒。因甚如此。選佛若無如是眼。宗風那得到於今。卓拄杖。下座。</p>
</div>
<div class='div-other'><a id='mulu14' /><p>住古松西岷山敕賜玅覺崇善禪院。為敕封崇善深教大國師智中一天和尚設供。上堂。一乘演唱。法界該羅。萬德圓融。捲舒自在。至道本祗。唯心八門。便知方寸。先明落處。漸履玄微。恒河沙數諸佛深觀議諦。微塵剎億眾生洞徹靈明。若神珠頓含眾寶。猶帝網交映千光。廓爾煙消。倏如羽化。捲舒互收。一任剖判。是我一天老和尚於此中興法王正令。紹繼聖種。不肖遠孫真續雉染於此。忝作裔苗。不敢格外生枝。冒玷祖庭。續上座則不然。有條攀條。無條攀例。今向人天眾前略開爪縫。展新條令。舉吾祖翁三百餘年未了公案。拈拂子召眾云。如何是未了公案。咄。東卜西卜。</p>
<p>松潘鎮高護法請上堂。岷山鐘秀。瑞產靈芝。兆三百年不墜之玄裔。振中外末法之頹綱。如天普蓋。似地普擎。岷峰頂上直釣獰龍。崇善堂前權衡百軸。空拳赤手。出祖庭而入祖院。鈯斧芒鞋。去縛纏而住縛纏。敢問大眾。出入無礙。去住自由。是甚麼人履薦。卓拄杖。咄。咄。</p>
<p>中元。上堂。十五日<span class='corr'>已</span>前西岷秋色晚。十五日<span class='corr'>已</span>後金蓬瑞日長。正當十五日。天晴<span class='corr'>佳</span>氣盛。世泰兆民安。且道還有奇特也未。顧眾云。家無異怪。不貼鍾馗。</p>
</div>
<div class='div-other'><a id='mulu15' /><p>住古松西龍山敕賜大悲禪院。浴佛。上堂。拈香云。者瓣香。歷歷明明。包天裹地。爇向爐中。專為祝延今上皇帝聖躬萬歲萬歲萬萬歲。皇后齊年。太子千秋。滿朝文武。闔國公卿欽願澍<span class='corr'>甘</span>霖。普潤蒼生。若莫邪肅清天地。中外寧謐。海晏河清。此瓣香。奮志亡軀苦琢成。遼天縮地決忠真。沙盆從茲堪盛受。大起曹源一派馨。熱向爐中。供<span class='corr'>養</span>敕封崇善演教大國師智中一天和尚。歷代覺靈。惟願常寂光中運悲智心。微塵剎裏轉大法輪。此瓣香。權中外之樞機。稟華夏之徽猷。恭祝闔鎮文武。諸大護法。紳矜士庶。現前大眾。惟願柱石宗門。邊邦寧靖。<span class='corr'>斂</span>衣敷座。問。毒鼓當軒。誰人聚將。師云。中軍寶帳豎黃旗。進云。假饒三頭六臂。鐵眼銅睛底人到來。以何判驗。師云。王令不行先斬首。大機一發聖賢悲。進云。還有方便也無。師云。護生須是殺。殺盡始安居。問。昔日國師於此為國開堂。和尚今日陞座說法。且道相去多少。師云。一點水墨。兩處成龍。進云。還有奇特也無。師云。臭天臭地。乃云。虛空掘洞。好肉剜瘡。無位真人在蟭螟眼裏安營扎寨。動地放光。處處逞驢唇馬嘴。說黃道黑。與人眼裏添釘。腦後著楔。續上座到來。直教風行草偃。電捲星飛。使人人頭頂青天。個個腳踏實地。佛來祖來。飽與一頓。因甚明眼人前三尺暗。對他道。懷州牛喫禾。益州馬腹脹。波斯搬出夜明珠。蚌蛤心肝莫秤稱。一任眉橫眼上。耳搭腮邊。我這裏拄杖子望空啟告。善哉。善哉。復舉中國師訪楚山。呈悟繇。山曰。如何是無字意。師曰。出匣吹毛劍寒光射斗牛山曰趙州因甚道無師曰波斯嚼冰雪。不覺齒牙寒。山曰。拈過有無。如何湊泊。師曰。夜深誰把手。同共御街遊。山曰。向上還有奇特事也無。師曰。秋夜家家月。春來處處花。一雙明白眼。何處撒塵沙。山曰。善哉。師云。撿點將來。二大老也是陸地興波。自揚家醜。續上座則不然。向無中生有。敬為一頌。陸地興波不即留。畫蛇添腳乍來頭。吹毛寶劍憑拈舉。凜凜寒光射斗牛。</p>
</div>
<div class='div-other'><a id='mulu16' /><p>開闢古松西崇山無量禪寺。工竣。上堂。拈香云。此瓣香。天地同根。萬物一體。拈起則彌六合。放下則藏於密。爇向爐中。祝延今上皇帝萬歲萬歲萬萬歲。伏願金輪永固。帝德崇高。再拈云。此瓣香。欽承佐助。共沐仁恩。爇向爐中。恭祝本省文武。諸大護法。永作擎天玉柱。常為架海金梁。次拈云。此瓣香。恩同天地。德邁羲黃。爇向爐中。供養現住昭覺堂上佛冤老和尚用酬法乳之恩。<span class='corr'>斂</span>衣就座。上首白椎竟。乃云。撥草當風數十年。灰頭土面被人嫌。吾儕不是間狼藉。平地孤堆接半天。古人拈一莖草作丈六金身。將丈六金身作一莖草。大似蓮花出水。開放新鮮。諸大老於潔白地上明修棧道。暗度陳倉。誘引再來。依他古人樣子行去。續頭陀依本據今。於平地上擁殿飛樓。翬飛鳥革。不數年而功圓告竣。落成勝概。山僧不惜唇皮。登曲彔床。與古松立個潑天門戶。八字打開。亦任後人於其中間行住坐臥。建立佛祖最上一乘。廣化眾生之標榜也。且道結角羅紋一句作麼生道。佛子住此地。則是佛受用。</p>
<p>上堂。古佛心宗皎皎。月印寒潭。祖師巴鼻歷歷。春回大地。舉起逼塞虛空。放下纖塵不立。風生古殿。萬像森羅齊合掌。月轉回廊。十方世界盡承恩。栽兔角於腮邊。無中生有。刮龜毛於腦後。摝影撈蹤。頭頭展佛祖家風。物物彰人天正令。卓拄杖震威一喝云。舌翻霹靂談千古。心括虛空悟一乘。</p>
</div>
<div class='div-other'><a id='mulu17' /><p>彭縣鳳凰山法藏寺掃塔。上堂。丹鳳啣書向紫宸。綸音敕下九重城。真詮法社灰<span class='corr'>已</span>矣。幸托吾皇復鼎新。昔敕封崇善演教大國師一天老人。於松州上院大悲崇善禪寺首唱巴歌。為國誘民。復於此山中興下院。屢授宸恩。沃懇田林。二百餘載。敕誥宸章。寶器雲興。忽值獻逆。盡成灰燼。幸蒙皇清一統。佛日重輝。紺殿瓊樓。亦如舊置。不肖於昭覺建立悟祖門庭。未獲諸睪。堵波前敬謁尊慈。今日領眾來山。與吾祖翁打三百年未諳之口鼓。斬十二代未了之葛藤。且道諸人還信得及麼。不妨試出證據。脫或沉思。隨續上座塔前剖露分明。</p>
<p>至塔前。以兩手拍云。孤掌不浪鳴。一鳴鳴摑摑。所以古德云。有條攀條。無條攀例。是則是也。要兩得相稱。遂爇香云。世事但將公道斷。月輪難較量包虛。便拜。松鎮右管沈護法請上堂。登寶王座。演迦陵音。拈德山棒。行摩竭令。具如是韜略。展如是經綸。發一機雷轟電掃。吐一語塞滿乾坤。使天下衲僧到來。截舌有分。且道續上座有甚長處。顧眾云。闌干雖共倚。山色不同觀。</p>
</div>
<div class='div-other'><a id='mulu18' /><p>小參。魚聲暫息板聲傳。看看紅日落西山。清風透腋微涼起。這個分明不隱瞞。拈拄杖云。大眾。會麼。祗如不會。還是大眾瞞山僧。山僧瞞大眾。若謂山僧瞞大眾。處處綠楊堪繫馬。家家有路透長安。若謂大眾瞞山僧。知音不必頻頻舉。達者須知暗裏驚。且道還有不受瞞憨者麼。卓拄杖云。把手牽人行不得。為人自肯乃方親。</p>
<p>結制。小參。三朝一七。必定見個消息。且道是甚麼消息。驀呈拄杖云。見麼。若薦得。便知腳跟下一段光明。掀天鑑地。耀古騰今。脫或未然。不妨山僧與眾兄弟們下個註腳。昭覺結制始開籠。四方八表盡通紅。煆煉銅頭鐵額漢。直逼生蛇化毒龍。缽盂橫安一張口。束腰三道篾條<span class='corr'>箍</span>。問取祖師西來意。管教心空及第無。</p>
<p>小參。時臨長至一陽生。鼻孔寒露冷沉沉。分明舉似諸兄弟。切忌嚴霜浸煞人。有始無終。仰箭虛空。有終無始。東瓜碓嘴。有始有終。八面玲瓏。無始無終。野干摶空。薦得一句。生死事畢。薦得二句。不如不會。薦得三句。渾然天地。四句分明。撩起便行。此四句中。內有一句殺活全彰。照用同時。撿點得出。人天稽首。祖師攢眉。脫或未然。山僧拄杖略較些子。顧眾云。本是長江湊風冷。卻教露柱患頭風。</p>
<p>小參。嘴邊覓底終險。紙上來底是空。自心知解猶差。從他悟底曷是。除卻兩頭三處。作麼生是得也。到這裡要實入大鞴爐頭煆煉一回。則知師姑原是女人做。這個消息不在言端語巧。華簇錦攢。以當了事巴鼻。豈知自瞞了也。昭覺門下總不恁麼。只教他肘後懸符。腦後見腮時。來喫山僧痛棒始得。還委悉麼。咦。要定乾坤之正眼。除非足下有生涯。</p>
<p>小參。收豎起脊梁。當下周放。挽著眉毛做一場。恰渾把身心齊放下。好衲被蒙頭不覺曉。收放本不禁閒忙。恰好凌空杪再操。昂然直到無生國。菡萏馨香遍九皋。於斯薦得。收放自由。脫或未然。恰好不好。畢竟如何。奮然揣著虛空骨。驚起須彌折斷腰。</p>
<p>臬臺劉護法對靈。小參。擺脫情關疾便行。靈光獨露體常明。無生國裏香風馥。劫外瓊枝劫外春。舉張無盡居士參長沙和尚。問。弟子常看千佛名經。未審千佛居何國土。還來攝受也未。沙云。黃鶴樓前崔灝詩題後。還有人題也未。士云。不曾。沙云。得閒時題取一篇好。山僧看來。好似陸地興波。自揚家醜。所以古德云。黃鶴樓前法戰時。百千諸佛豎降旗。問渠國土居何處。贏得多才一首詩。山僧有一頌。今日是我劉公大護法靈輀將駕。特表衷腸。四大本來卻是空。時人切莫問西東。要知諸佛居何國。黃鶴樓前水不通。今日設有人問。劉公大護法居何國土。山僧只向他道。遠望故園千古月。無心回顧正當頭。</p>
<p>哀子岳鐘<span class='note-inline'>(瑞琪)</span>請為先慈對靈。小參。以拄杖指靈柩云。林木含悲。雉鳥啼庭蘭。玉砌草萋萋。金靈托質蓮池上。皓月依然照海西。所以道。處生死海。石女明劫外之機。踞涅槃岸。木人唱還鄉之曲。七情永脫。靜若澄潭。五障緣空。皎如寶月。說甚麼天堂地獄。六道四生。直下知歸。頓踰諸聖。於此會得。淨裸裸絕承當。赤灑灑無回互。共見今辰。歆薦皇清。誥封一品夫人岳母王太君齊家治國。賢孝忠真。婺宿靈明。不遷不變。棄榮位而生淨土。捨煩惱以證菩提。王太君於斯薦得。即往南方無垢世界。座寶蓮花。偕娑竭羅龍女。把手共行。一時成等正覺。脫或未然。山僧拄杖直下承當。捩轉向上關頭去也。若據向上關頭。千里結舌慟念。孝子岳鐘<span class='note-inline'>(瑞琪)</span>。人本乎母。物本乎天。哀哀慈母。生我劬勞。欲報深恩。昊天罔極。緬想音容。乞法資薦。敦請山僧。祗就靈軒。登寶王座。轉法輪音。今對人天眾前。不妨露個消息。良久云。諸行無常。是生滅法。生滅滅<span class='corr'>已</span>。寂滅為樂。此是古人的。阿誰信得。拈拄杖卓云。一回拈起一回新。子規啼破月三更。天明個個知端的。大道人人放腳行。</p>
<p>結制。小參。舉古德云。十五日以前。樹凋雲作葉。十五日以後。月滿兔兒肥。正當十五日。晴高天氣正。世泰兆民熙。古人恁麼道。山僧則不然。十五日以前只是恁麼。十五日以後只是恁麼。正當十五日只是恁麼。拄杖子卻又不甘。出來道。雪山老漢恁麼道。也牽枝引蔓。若<span class='corr'>己</span>事未明。豎起脊梁。緊捏拳頭。朝參暮請。行不知行。坐不知坐。驀然撞著露柱。㘞地一聲。始知鼻孔原來向下垂。更不去向人門戶討。諸兄弟還信得及麼。良久云。把手牽人行不得。為人自肯乃方親。</p>
<p>中天節。小參。大慧老人道。今朝五月五。大鬼拍手小鬼舞。猛然撞著桃符神。雙手捶胸叫冤苦。師云。大慧恁麼道。未免見神見鬼。山僧則不然。今朝五月五。天師騎艾虎。赤口上天去。百舌入地府。且道大慧的恰好。山僧的恰好。是定當看。</p>
<p>小參。十方同聚會。個個學無為。此是選佛場。心空及第歸。且道如何是心空及第歸。顧眾云。自是不歸歸便得。五湖煙景有誰。</p>
<p>小參。文殊一日令善財採藥曰。是藥者採將來。無風起浪。善財便觀大地。無不是藥。即來白曰。無有不是藥者。眼底有觔。殊曰。是藥者採將來。文殊被善財惑。善財遂於地上拈一莖草。度與文殊。全身擔荷。文殊接得。示眾曰。此藥一能殺人。一能活人。泥裏有<span class='corr'>刺</span>。顧眾云。山僧恁麼道。還有優劣也無。休將閒學解。埋沒祖師心。</p>
<p>小參。身是菩提樹。心如明鏡臺。時時勤拂拭。勿使惹塵埃。菩提本無樹。明鏡亦非臺。本來無一物。何處惹塵埃。這兩個惡口小家。各打二十棒。因甚麼如此。從前汗馬無人識。祗要重論蓋代功。</p>
<p>松鎮周護法請為先慈李太君對靈。小參。師以拄杖敲柩云。迥脫塵寰絕世緣。瞥然直上彩雲鸞。山僧頌出無生句。祗要諸人仔細看。若向這裏薦得。則塵國轉為佛國。福基翻為法基。攪長河為酥酪。變大地作黃金。脫或未然。山僧從頭註破。恭惟李太君恩賜鳳誥。榮秩皇封。仁慈惻隱。惠淑洪深。便能福慧齊修。致使兵民共化。一旦賓天。敦請山僧舉揚不生不滅。無去無來之消息。老太君還會麼。若也未然。山僧一偈頌出。天荒地老恨難忘。愁聽子規鳴上方。欲得斜陽消息盡。奉攀玉輅駕慈航。</p>
<p>中元。小參。十五日以前。拄杖子望空啟告。十五日以後。拄杖子入海算沙。正當十五日。且道拄杖子有甚巴鼻。四生六道承恩力。八難三途出苦坵。舉趙州問一婆子。甚處去。婆云。偷趙州筍去。州云。忽遇趙州。又作麼生。婆便與一掌。州休去。師云。這婆子雖然好手。要知賊身<span class='corr'>已</span>露。趙州休去。總是個佛口蛇心。續上座撿點將來。也是一場懡㦬噁。</p>
<p>小參。堂前靜板口喃喃。縱似牛皮也叫穿。珍重滿堂雲水客。古木也解說枯禪。拈拂子擊香几云。這死木頭。道有些點掇。向人耳孔裏出入。大眾於斯薦得。不妨聲色堆頭親見本來面目。脫或未能。山僧拄杖與諸人露個消息。拈拄杖擊空云。好手手中呈好手。紅心心裏中紅心。木人把板雲中拍。石女啣笙井底吹。拖拄杖。入方丈。</p>
<p>祭正宇沈叔父。人之寄身於世也。以天地為逆旅。以光陰為過客。而浮生碌碌。春秋幾何。惟繼述有賢。丕顯其親。雖貧亦富。雖亡若存。榮封待誥。無忝所生。若吾叔也。忠厚傳芳。稟直持身。教育賢嗣。英略超群。才能邁眾。鳳闕摽名。勘匡戎伍。勝任邊城。於國有光。顯耀門庭。賢孫繼起。道術修明。展三略而鷹揚奮武。諳六韜而庠序增榮。承祧若此。夫復何憾。姪也叨侍猶子。未申裏忱。幸際靈輀兆駕。建闢<span class='corr'>佳</span>城。願假箬蒿而舒鬱懷。潛悽愴以淚淋浴。躬越宿祝祭於庭。靈其不昧。來格來歆。</p>
<p>祭慈母。傷嗟慈母。恩同天地。為子不肖。痛裂五內。我生頑鈍。雀息鳩視。不拘庸俗。亦幸而寄。雖隨三寶。未出塵累。即就人緣。福田度世。悼推其因。何以至是。背<span class='corr'>母</span>慈顏。念追無極。方命東遊。志勵勇銳。力持雪山。酬此恩恤。身域於彼。心趨<span class='corr'>母</span>膝。豈不懷歸。料本不及。忽爾訃來。無任依戚。籲天不佑。胡不及<span class='corr'>已</span>。蒼天何苦。離我<span class='corr'>母</span>氏。今莫之為。中局徒潰。憶昔歸謁。迎門笑喜。堂見闐然。孤燈塵几。慈和粹溫。川流逝水。撫柩哀號。涕零血雨。盃酌爐香。區區全禮。天地有遷。此恨無極。</p>
<p>師太塔前上供。數年別祖<span class='corr'>已</span>西遊。今日重逢又聚頭。滴水虔申無限恨。一爐香徹海天秋。瘞香云。伏冀慈顏。光前裕後。</p>
<p>本師老人三週詣。塔前上供云。古字山頭解打鼓。昭覺堂前唱吧歌。哩哩囉。吹毛用了疾須磨。大唐國裏曾饒舌。蟭螟口內瀉銀河。麒麟獨步丹霄外。優缽花發稚猶多。是則雖是。子不談父德。虎不食鵰殘。賴吾祖翁偕本師於風煙劫火之際。斬荊棘而中興祖域。建法幢而沙界流通。四十餘年一段光明。被不肖一狀領過。不敢舉似諸人。今日向開口不得處聊申薄奠。敬酬木本。且道吾老人還來享祀也未。遂爇檀片云。吾師不祿<span class='corr'>已</span>三週。幾度悲傷幾度愁。不肖塔前焚榾柮。一行鼻涕兩行流。</p>
<p>君瑞沈守戎率男國卿請為誥封沈公正宇府君對靈。小參。師以拄杖卓云。此方真教體。清淨在音聞。我亦於中證。不惟觀世音。大眾。向這裏薦得。則知我正宇老封君住世七十餘年。成家樂業。教子育孫。則生未曾生。雖滅何嘗滅。生滅本來空。全身光皎潔。即今向甚麼處安身立命。咦。了知去來皆虛幻。永證金剛不壞身。</p>
<p>為得戒生慧和尚塔前上供。昔侍老人巾。此見老人形。多年不相識。冷眼認不真。假饒認得真。又作麼生會。遂炷香云。相看投機處。青山覆白雲。</p>
<p>定空師翁幀前上供。爇香云。一片旃檀一滴泉。一聲洫淚一聲天。師翁曲鑑窮兒醜。佑我重輝智祖禪。恭惟師翁那伽證鑑。</p>
<p>長至。小參。日南一縷莫唐捐。嶺上梅花放鼻尖。君子不擇仁里厚。時人得得望高攀。九九三三三九九。拖拖扯扯入羊欄。兔角回紋分袂也。不知那裏是長安。咄。庚辰戊<span class='corr'>戌</span>準。一百五十天。參。下座。</p>
<p>本師冤老人塔前上供。小參。萬年池畔培松竹。石子嶺頭韻古風。不是窮兒煨榾柮。白蓮潭底種芙蓉。此瓣香。拈則乾坤失色。爇則日月潛光。不肖於師資默契處信手拈來。供養昭覺第二代佛冤老和尚。惟願威鳳山頭豎赤幟於末運。白雲窩裏產鳳麟於斯時。奕葉垂蔭。枝繁派遠。乃云。萬年潭月印前溪。鳥喚猿啼寂寂悽。窣堵波前陳九拜。潛潛不覺十年西。今日法孫常胤。於西山光相下院得得歸祀吾師忌辰。的一片栴檀以表翁孫父子哀腸。想吾老人還來享祀也未。是則是。也要諸人著些精彩始得。遂爇香云。九夏風清寒徹骨。百年痛根幾時休。吾師不棄兒孫醜。常寂光中運九籌。便拜。</p>
<p>長至。小參。冬日打鼓陞堂。牆壁瓦礫生光。放出日南一縷。山河大地回陽。饑餐新羅附子。渴飲蜀地生薑。君子不日成之。小人道發顛狂。一任閑神野鬼。到來絕跡潛藏。薦取碗底箸頭。大家公驗承當。且道承當個甚麼。卓拄杖咄云。惟有松竹二友。年年傲雪凌霜。下座。</p>
<p>為清逝節壽白老孺人對靈。小參。七日花神送子規。耄齡霜節越蓮池。倏然覷破浮生面。睹史陀天立聖基。恭惟。</p>
<p>老孺人坤秉乾運。德淑宏深。一旦跨鶴乘鸞。頓使風木含悲。若據此著。進前三步險。退後一番新。假饒人天釋梵。有情無情。出此不得。遂豎起拂子云。還見麼。擊香機云。還聞麼。若能見。若能聞。木雞抱子來天地。玉兔懷胎向紫宸。洗得一林霜雪淨。優游駕鶴向瑤京。玉轉珠回。覿體全彰之受用也。山僧不獲<span class='corr'>已</span>以慰孝忱。指出末後一段光明。豎拂子云。八十餘年同逝水。三千世界等浮雲。瑤階玉珮鳴仙樂。信步高登化樂城。</p>
<p>據此公案亦未平實商量。作人情會。虛空昨夜板齒脫落。作佛法會。戶戶門前剛把火。家家有路透長安。二據不涉。且道向甚麼處卜度。則知老孺人落處麼。咦。溪聲山色。鳥喚猿啼。這邊那邊。亦任著綴。</p>
<p>岳阿哥為母辭陽。請說送靈。小參。師云。幕府聲慘。終天之恨難酬。繐帳風寒。罔極之恩莫報。若據佛法相會。撒手那邊千聖外。謾道流涕通。滿眼牧機盡知音。雖然如是。也須驗過分明。豎拂子云。處處門前剛把火。家家有路透長安。梨花香處分明薦。莫道靈雲話別傳。步步蓮花藏。處處極樂邦。一念超今古。全體遍十方。楊太君。不涉途程一句作麼生去。虛空玉輅下瑤池。直下相逢分外奇。柱杖頭邊親薦得。坦然大道任驅馳。楊太君。且道路頭向甚麼。拈拂打圓○云。默直去。</p>
<p>指路。小參。柱杖芒鞋詣宮牆。資薦金靈達帝鄉。挨落珊瑚枝上月。洗清大地一天霜。楊太君到這裏有國可治。有家可齊。有子可教。有孫可育。還有生死可了麼。其或未然。恭惟楊太君莊周夢熟。駕返瑤京。仙樂迎空。韻徹森羅萬象。當下了明自性。一齊合和拍道。戢坤樞於未兆。藏冥運於蓮邦。一段英聲。激揚今古。乃老太君玉轉珠回。覿體全彰之受用也。山僧不獲<span class='corr'>已</span>以慰孝誠。指出老太君末後一段光明。豎拂子云。青鸞高駕步瑤京。柱國家聲啟後昆。玉偈親拈陳露布。無生國裏現金身。</p>
<p>為清涼三峨和尚對靈。小參。疏鐘泣淚出雲堂。月影空林轉上方。即今便為真極樂。乾坤大地一臺芒。恭惟清涼堂上傳天童第五世上三下峨大和尚。竿木隨身。坐斷三峽錦水。逢場作戲。活埋萬里雲煙。十字街頭垂手。三惡道中橫身。有時把住。截兔角於腮邊。有時放行。括龜毛於肘後。幼年承悲願海。隨吾師翁丈老人重闢昭覺。中興祖域。壯年侍法叔浪和尚住持法席。執侍巾瓶。暮年於北隅青天鎮金華寺以栖老焉。有嗣法門人照昇請就清涼養終。此是我法兄七十餘年一段光明。今日被昭覺拂子頭一一註破。且道諸大眾還信得及麼。昭覺則不然。代老法兄打口鼓去。七十餘年住世間。麤拳白棒接人天。今朝撒手還家去。喜殺龍潭老德山。下座。</p>
<p>長至。小參。仲月打鼓陞堂。牆壁瓦礫生光。兩雙芒鞋似虎。七尺烏藤如狼。一任佛來祖來。到此截舌浮芒。薦取珠衣下事。盡在日用尋常。卓拄杖顧云。有甚憑據。一陽來隴頭。春信寄寒梅。下座。</p>
<p>為西逝皇清誥授鎮遠將軍光祿大夫贊之李大護法禫服對靈。小參。夜月照人寒徹骨。松風羅面鼻頭疼。鏗鏘寶劍盡塵封。柱國家聲萬古騰。恭惟大護法威震中外。德被寰區。佐王師於百代。奠河山於千秋。現將軍身而福國祐民。體聖人心而欽承治化。名昭日月。功參天地。標精忠於銅柱。躋壽域於春臺。柱石金湯。天心仁愛。不意流光冉冉。石火沉沉。寂爾賓天。五內分裂。屆今易吉之辰。人子亨時等。痛維罔極。緬想音容。敬延梵侶。披閱琅函。敦請山僧舉揚般若。大護法這一段光明盡在山僧拂子頭上耀古騰今。大護法還見麼。若見。不勞拈搥豎拂。搖唇鼓舌。脫或未然。聽取下面註腳。豎拂云。拭杖芒鞋打口鼓。昭覺一曲原無譜。怎似將軍拍調高。等閑韻出千山舞。南洲為琴。虛空為鼓。拍拍相應。聲聲相助。白雪陽春歸去來。蓼莪聲裏從頭數。箇中消息孰知音。五桂庭前泣血枯。</p>
<p>對靈。小參。云。就道高登選佛場。人天魔佛絕商量。爐頭片雪分玄要。直下分明這點光。恭惟。</p>
<p>皇清誥授上壽柱國榮祿大夫岳大護法金靈。龍樓標百代之功勳。鳳閣註千年之忠孝。不意流水<span class='corr'>已</span>夕。劍閣生塵。一旦賓天。俄臨窀穸。不昧鷲嶺真機。示宰官而宣行王化。山僧現宰官身而為說法。驀拈拂子打⊙云。大護法還薦麼。若見。一超直入如來地。好向如來行處行。若也未然。山僧拂子頭與大護法露出個[雨/漸/耳]去。啣轡馬。三腳驢。黃金甲。福田衣。翻來復去到幾時。山僧不昧靈山托。相送將軍入化城。北廓居山十里餘。忽然訃至卒王師。山僧五內俱摧裂。惟有山河草木知。大護法。自良知。歸去來兮有誰知。十字街頭打口鼓。華陽城裏韻無生。風旛不是閑家具。收拾添綸上鉤時。平田路。默直去。振杖云。收得當天明月在。五湖煙浪有誰爭。</p>
<p>對靈。小參。云。芒鞋拭杖詣錦江。資薦金靈返帝鄉。葉落林悲真實現。再來佛種萬年香。恭惟。</p>
<p>清逝八阿哥諱玉麟。金聲振地。凜凜朔風吹大夜。玉轉珠迴。哀哀生育返瑤京。一彈指頃受百萬億尊貴。一剎那間享無量無邊福祿。亦任這邊那畔。撩起便行。今以童男身得度。山僧即現童男身為汝說法。今值遷化之辰。山僧不惜眉毛。對靈柩前舉金剛不壞之真詮。說無生不滅之佛事。還委悉麼。遂舉火炬打圓相云。白玉<span class='corr'>麈</span>中真佛現。紅蓮花裏露全身。</p>
<p>聖制日。值高太丈老人誕辰。塔前上供。小參。者瓣香。在搬磚運瓦。汲水挑柴。拖犁拽耙。霜衣雪甲。糞草堆頭處拾來。爇向爐中。供養清昭覺開山第一代上丈下雪老和尚。恭惟老人層識得一十五夏契盡依本據令。即今這邊二百四十花。那畔二十個冬。莫不是五百六十年前公案未熟。吾老人計得麼。則不然。借此栴檀薰老人鼻孔一番不可。遂爇香云。萬水千山獅子窟。十方世界象王城。滹沱正脈起今古。後代兒孫如是傳。舉火法語。流光已滅。落花無返樹之音。石火停機。逝水絕歸源之路。是我定山上座生緣已畢。振化皆空。生滅寂滅。寂滅為樂之快活也。昭覺到來。無法可說。借拄杖子道個不生不滅法。與老上座指個路頭。還委悉麼。於斯親切。與拄杖子有甚交涉。脫或躊躇。山僧向這裏下個註腳。以拄杖指龕云。默去。</p>
<p>舉火。拈火炬打圓相云。秋風起。秋葉落。秋水長天鶩獨宿。秋雲巧。秋雨沸。秋鴻隊隊泣南樓。秋夜涼。秋聲遏。秋蟬報道君脫殼。定尚座。這個關頭牢把著。九眼礄畔清風起。紅蓮花裏換皮骨。噁咄咄。遂擸。</p>
<p>原書闕</p>
</div>
<div class='div-w'><p class="pre">　　　<span class='note-inline'>(捐貲刊錄嗣法門人　法光　照隱　正義　心學<br/>　　　　　　　　　　　　正智　常靜　通福　福清<br/>　　　　　　　　　　　　通歡　德紀　福印<br/>　　　　　　　　戒弟子　海金　常溥　翀石<br/>　　　捐貲法弟子　宋貞玉　喬常齡　劉常懷<br/>　　　　　　　　　喬秉瑞　李逾松　　同刊<br/>　　　康熙四十九年仲冬檇李項聰友書<br/>　　　　　　　　　　　嘉興楞嚴寺經坊夏維寧<br/>　　　　　　　　　　　　　　　　　　倪爾　刻)</span></p>
</div>
<p class='juan'>昭覺竹峰續禪師語錄卷第三<span class='note-inline'>(終)</span></p>
</div><!-- end of div[@id='body'] -->
</body></html>