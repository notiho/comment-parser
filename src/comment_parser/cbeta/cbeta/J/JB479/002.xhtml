<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺竹峰續禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>昭覺竹峰續禪師語錄卷第二</p><p class="byline">嗣法門人<span class='note-inline'>(正義　彌佑)</span>編</p>
<div class='div-other'><a id='mulu11' /><p>結制上堂搖唇鼓舌拔龜毛於鐵牛背上敲空遺響截兔角於石女腮邊擊石火閃電光毘盧頂上拋三放四騎佛殿出三門糞草堆頭摘葉尋枝坐斷當陽權衡聖化週天地之爐韝廓示真如旋日月之鉗鎚智鑑高恢斬荊削棘鑄聖鎔凡使盡大地有情息無諍三昧接最上乘根器續佛祖經綸全身擔荷豈容朕跡向這裏薦得參學事畢脫或躊躇休將鶴唳誤作鶯啼山僧則不然向第二義門與諸人打葛藤去也週旋天地烈通紅日月星辰掌握中兔角杖鞭山海竭龜毛純繫樹頭風。</p>
<p>冬至上堂問春生夏長秋收冬藏四時遷變且道西來大意還有遷變也無師云任從滄海變終不與君通進云上無佛道可成下無眾生可度且道本來面目向甚麼處安身立命師驀頭一棒僧擬議師連棒打退乃云威鳳山前解打鼓白蓮池畔唱巴歌吾儕久向龍門餌直釣鯨鱗入帝都以拄杖作釣勢云有麼有麼若有不妨對眾驗過始得若也未然山僧拄杖子與諸人道破遂召眾云直下點開天地眼頂門躍出驪龍珠。</p>
<p>上堂問佛身充滿於法界誰解說法師云駟馬橋頭石土地進云普現一切群生前誰能具眼師云石子嶺前寶塔子進云口難開處隨拈起無量人天盡見<span class='corr'>已</span>師云鷂過新羅問口不開舌不動本參在甚麼處師云還聽堰溪水聲麼進云拘住不散師云聞麼進云用時不亂師云向這裏入問佛在靈山說法十大弟子各歸一所修行意旨如何師云家富小兒嬌進云不是心不是物不是佛是個甚麼師云項下鬍鬚八尺長乃云眉間寶劍袖裏金鎚佛眼覷不見鬼神莫思惟八字打開人天不識一毛頭上現寶王剎香水海中魚龍出聽到者裏吞吐得者迥出聖凡陷虎之機一時驗過縵天網子信手羅籠且道還有超宗越格不受羅籠者麼若有不妨試出酬唱脫或未然山僧牽枝引蔓去也拈拂子云春風暖春水清風和日暖暢幽情擲下拂子。</p>
<p>上堂問如何是平常無生句師直上覷進云如何是玄妙無生句師直下觀進云如何是體妙無盡句師震拄杖一喝問靈源滴水非今古萬法融通理自彰夜半長空飛鐵鷂分明一點露真常這個消息還許學人<span class='corr'>商</span>量也未師云搞空作響梅花點幾知音乃云搞空作響梅花幾點知音正令纔行始見一陽萌動錦江波暖換回天地公心潭月澄清照見本來面目朔風凜凜葉落林凋見遠山凍雲靄靄露結清霜徹骨寒無位真人倒騎佛殿佛性狗子坐斷三門缽盂峰望空啟告拄杖子忍俊不禁點破當頭一窮且道如何是當頭一竅卓拄杖云推開玉戶天關轉撥動機輪地軸搖。</p>
<p>結制上堂登寶華王座施格外全機握吹毛劍萬里伏屍耀開頂[寧*頁]正眼悉令天人絕跡千差一照萬化皆如爐韝高鎔鉗鎚節鉞<span class='corr'>鍛</span>大地眾生奮鐵牛之壯志鍊天下衲僧悟自性之心王頭頭合轍法法舒彰人人剖佛祖心肝個個露元初消息只教句裏藏鋒機先活路擘鋤煩惱淨鏟無明剿絕人我掃除翳蔽直下承當虛空血滴昭覺與麼告報還知落處也未顧眾云今日吾徒有堂不昧自心添煤添炭營齋表嚫敦請山僧上堂普同供養且道兩得相應一句作麼生聻踏著即禍生飲水須防噎。</p>
<p>元旦上堂乾坤作殿日月為門虛空布鼓須彌為槌拈椎豎拂韜略古今運三陽為符印萬象惟新轉六合作兵將斬新條今具如是妙用展如是經綸賓主歷然照用橫施兵隨印轉將逐符行萬里煙霞皎潔十方世界肅清一據獅王天魔絕跡大眾是甚麼人境界佛子住此地則是佛受用常在於其中經行及坐臥且承誰恩力向毘盧頂上簸土揚塵塗污千聖鼻孔眾中還有其相把背者麼不妨薦舉脫或未然山僧頌出斬新條令布雷門一箭當陽萬國寧倒挂藍衫光宇宙山河大地盡回春。</p>
<p>浴佛上堂寶磬鏗鏘舉人天會聚時須彌香一炷日月燭二枝以此現前物供養釋迦文惟願光不夜年年亦如斯老瞿曇懵懂不少禍及今時遠孫真續則不然塵說剎說亦無間歇總出不得者個圈圓諸人還信得及麼顧眾云昨夜明星燦紫宸祖孫特特共生辰藍田種玉須真種大地兒孫照樣行。</p>
<p>錦城太平寺監院海金率血盆會眾善請上堂入纏垂示斬無明拄杖隨身任縱橫祖佛來時三十棒虛空敲得血淋淋償佛祖債玄機密運結眾生緣大展綸音逢場作戲鏗鏘人天號令對境忘情揭示衲僧巴鼻現大人相山河大地轉正法輪示法王身明暗色空合談般若淵溟在處攪長河為酥酪海島逍遙變大地作黃金不遊地獄悉露本地風光不住人天了證無生法忍人人現本來面目個個悟拈花的旨佛日光輝振頹風於末運法眼精明懸赤幟於當陽覺天空湛莫藏身處沒蹤跡心月孤圓沒蹤跡處莫藏身所以無味之談塞斷人口且道是甚麼人履薦靠拄杖云今日是我錦官闔會眾善詣太平寺啟建血盆勝會供佛飯僧虔請山僧登寶王座演伽陵音默豎柱杖召眾云大目犍連尊者同十二類眾生在山僧拄杖頭上安營札寨放大光明一時成佛去也大眾還見麼若見四生九有承恩力八難三途脫苦坵脫或未然借山僧拄杖子鼻孔出氣去也復舉東印土國王請般若多羅齋次乃謂曰諸僧皆轉經惟師為甚不轉經祖曰出息不涉眾緣入息不居陰界常轉如是經百千萬億卷豈止一卷兩卷師云般若多羅尊者秪是個䁆黑豆老漢有甚了期有人問昭覺諸僧皆轉經長老因甚不轉經只對他道默而識之且道與古人相去多少還有優劣也未顧眾云獨自舉頭天外看思量誰是個般人。</p>
<p>中元上堂掀翻海嶽娑婆擲向他方撥轉乾坤須彌悉歸芥孔天回地轉草偃風行歷歷明明絕無回互赤灑灑直下承當頭頭上顯物物上明拈一莖草現丈六身吹一布毛傳正法眼藏縱使千聖出頭來不敢正眼覷著所以道我宗無語句實無一法與人當下知歸入林不動草入水不動波三世諸佛同一鼻孔歷代祖師把手並行文殊普賢猶是他奴鶖子目連截舌有分到恁麼時節萬象不能藏覆千聖無以擬論一據獅王伏屍萬里大眾還見昭覺落處麼向者裏薦得種田博飯運水搬柴一生受用不盡脫或依稀不妨與諸人下個注腳遂拈拄杖云見麼卓云聞麼於見聞處真見真聞是我真玉居士數十年於昭覺一段光明人天眾前不妨奇特脫或未然山僧頌出恩大難酬恩大難一毫頭上露倪端靈山有約堪承受千古佳聲億萬年。</p>
<p>邛州金缽寺門人彌佑彌願等請說戒上堂祖風遠邁佛道難遭正令全提群魔膽裂巍巍乎八方大有蕩蕩乎四海無疆樵歌牧語句句吐佛祖心髓白棒麤拳卓卓開人天正路孤明不昧湛寂非遙所以凡聖同源古今不易無物不為妙用無法不是真乘光揚佛日耀古騰今智鑑無痕道處拈鎚豎拂靈明迥徹亦任法爾如然不心不佛赤條條而千峰獨露旛動風動明歷歷而萬水不沉鼻祖西來惟傳一心之法梁王不識更有斷背之能頭頭上露法法上彰一處明百處千處光輝一言通千言萬言透脫到此腳跟點地廓步大方智眼圓明照耀天地騎聲蓋色直下了明真性超佛越祖露出本地風光不受寒暑豈屬變遷到者裏山花野鳥盡談般若村歌社舞共話無生處處闡毘盧戒藏在在示梵網準繩雖然如是也是徐六擔板山僧則不然向無位真人道還有話會也無顧眾云天雨四花呈瑞彩地搖六振起雲龍傳戒下座。</p>
<p>中秋授法光上堂曉霜籠玉樹夜月燦瓊枝斷背安心法何須眼畫眉橫身當宇宙一鏃定乾坤拓開千聖宅掀翻舊日程萬里山河添瑞色一天星月佐璇璣昭覺與麼告報只要諸人證明且道透網金鱗以何為食遂拈拂子云夜靜水寒魚不餌滿船空載月明歸。</p>
<p>結制上堂毒鼓當軒虛空側耳爐鎚高建佛祖心寒者裏豈敢囊藏頓使天魔絕跡瓦礫堆頭現出百千三昧選佛堂前舉揚末法津梁淨裸裸無位真人迎來送去赤灑灑現成公案亦任拈提縱饒鐵額銅睛到者裏個個退身有分正恁麼時有不露鋒芒能征貫戰者麼卓拄杖喝云孤明一鑑皆驚駭真勝還歸掌握中。</p>
<p>元旦上堂木正蓂調梅花泄未兆之機蒼精點翠綠柳垂不假之金三陽開泰萬象回春八方歌大有之亨四海祝無虞之慶處處歡歌社舞家家瑞氣盈門萬彙齊彰千祥集萃妙議中無量妙議殊勝中百千殊勝盡大地一團和氣等虛空融歸實際且道新年頭佛法還有虛實也未召眾云一氣不言含萬象萬靈何處不無私虛空昨夜知端的大地山河越樣期本師老人三週登座問昔日寰中獨步雲門露出鋒芒鋒芒則且止獨步是如何師以拄杖卓一卓進云拈起花枝一笑至今遺下文章如何是鳳山春色師云心傷獨淚江天月進云日午當天曬林鳥鬧聲喧正恁麼時先老和尚面目即今在甚麼處師云泣恨衷腸慟未伸進云風頭喜天色萬古永流春師云乾坤月樣宇宙三千乃云薄福承恩住祖庭吾師幻化<span class='corr'>已</span>三春心傷獨淚江天月泣恨衷腸痛未伸吾老人臨滅時召真續至囑云老朽年逾八十哉子宜的的把心開祖翁家業身擔荷莫學癡愚浪蕩呆汝善能保惜中興悟祖門庭吾於常寂光中歡喜無量再索紙筆親書末後偈云新年三日過南洲直踏洋洋東海頭快將捨取珊瑚樹免使波翻浪傾湫書畢端然而逝大眾且道吾老人有甚長處作略如斯真續於爐頭邊親遭痛炙久驗巾瓶今日鼻孔落在薄福手裏且道還許吾老和尚出氣也未遂爇檀片云禹甸悠悠聲價饒天荒地老恨難消仰瞻儀範躬高厚幸托家聲不寂寥。</p>
<p>解制上堂山城柳色盡含春梅放溪頭暖更生百卉不言湥自肯一番雨露一番新於中有不屬新舊結解者麼拄杖子則不然與伊道破時當九旬期畢三月云終諸禪德一冬於長連床上將生死二字蘊在胸中行住坐臥時時檢點刻刻提撕窮究到言思語絕意識不到處如鼠入洞自有倒斷處敢問大眾即今坐斷凡聖不通酬唱一句作麼生聻昨夜虛空生板齒天明依舊嘴盧都。</p>
<p>佛誕上堂一言纔露千里同風具摩醯眼古今一矚所以發於妙機包羅天地出於妙用融貫十虛眉間挂劍到處逆水興波肘後懸符鞭逼虛空卜度中興祖席鼓黃檗吐舌之風隨緣任運唱哩囉巴歌之曲法運流通佛祖真規烜赫玄機再兆衲僧巴鼻遼天無位真人牽犁拽耙了影狗子攙前捉後且道昭覺有甚履踐作略如斯向他道大人大智豈假摸名豎拂子云老瞿曇不顧頭顱一年一度殃及兒孫續上座隨伊起倒亦任便宜今辰是我通省眾姓同文玉白檀越發帑飯眾珠玉全拋一念無疑這般奇特儼然靈山未散今古分明敢問大眾兩彩一賽作麼生酬唱顧眾云大眾於斯薦得端坐齋堂念佛請齋脫或躊躇山僧與眾頌出白蓮池畔水潺潺龍象雲臨祝壽延不是吾儕多點翠栴檀紫柏一爐煙。</p>
<p>上堂威鳳林巒吐遠香知馨今日共敷揚靈山有約堪同契大展綸音豎法幢不是神通妙用亦非法爾如然是我宗[乳-孚+育]大士痛思末運柱石頹綱股肱少室真風輔弼悟祖門庭於誠信諦中一段精微人天眾前和盤托出敦請山僧登曲彔木床打爛葛藤驀豎拂子召眾云菩薩子喫飯來金牛老漢口巴巴地秪道得個汾陽到底續上座普為頌出選佛堂前撾毒鼓錦江城外唱巴歌知音不必頻拈舉無智人前莫亂阿。</p>
<p>元旦上堂一點靈光輝萬里大千世界明如洗四野河清海晏時無人不在雍熙裏且機樞未露朕兆未分日月未著山川未奠無佛無祖絕見絕聞四聖六凡情與無情承誰恩力默豎拄杖云有物先天地無形本寂寥能為萬象主不逐四時凋是甚麼人境界具如是眼腦遂爇香云八方有道歌王化四海無虞樂太平。</p>
<p>佛誕上堂問今朝四月初八日釋迦老子降誕之辰諸山合會迎請和尚登座說法有何祥瑞師云一點水墨兩處成龍進云一味之水從空透法雨潤動萬靈根師云生公道底問未離兜率<span class='corr'>已</span>降皇宮未降之時又在甚麼處師云光映大千遮不住更無一物可追尋進云世尊初生一手指天一手指地和尚誕辰四眾臨筵人天聚會是同是別師云同則即同別則即別進云壽山福海重添算今古同舒不老年師云闍黎高鑒乃云杲日當空乾坤一色心月孤圓萬象皎潔把住則千機寢削放行則人天披閱駟馬橋頭鵬搏鳳舉白蓮池畔風清月白試問諸人把住耶放行耶若無山僧向虛空背上露個關節今辰乃清和之候適老瞿曇嶽降之辰續上座母難之期又僉讚天信官同光佛日飯僧施主福慧莊嚴驀拈拂子且道承誰恩力良久顧眾云堂前不須生瑞草惹得遊蜂嚷舊新。</p>
<p>解制上堂鑼聲不住鼓聲催柳線牽風雲外來滿堂雲水猿攀樹扁擔腰包緊悄哉若向於此知端的碌砫犁耙笑破腮且道笑個甚麼笑者一夥蛀米蟲東家不飽西家飯捏古捏怪強安排敢問大眾了影狗子還有結解也無於斯薦得分明不妨南嶽天臺闊步大方脫或未然三茶四飯難酬償鬼哭驢年是禍胎。</p>
<p>元旦上堂八面玲瓏萬里煙霞光爍爍玲瓏八面十方世界赤條條以虛空為宅四生九有盡成歡將日月作炬八難三途悉光明萬象森羅均承恩力蠢動含靈咸叨聖化三陽開泰六合同春堯天舜日共沐恩仁惟我林下道人行住坐臥俯仰屈伸無不承此恩力既然如是且道還有知恩報恩者麼遂爇香云八方有道歸王化四海歌堯樂太平。</p>
<p>上堂晴雲萬里處處霑錦江皓月瑞氣千尋家家沐四野清風村歌奏無生之曲牧語含太古之音杖頭有眼點開本來面目麈尾藏機拂盡世間孽屑主賓互喚照用分明無位真人迎來顧去了影狗子帶水拖泥薦取缽盂幾度朝天照顧眉毛覷穿東壁眾中有瞬目揚眉履歷分明者不妨高鑑倘或躊躇山僧與眾下個註腳三條直下訊韓盧不是心兮不是余直下薦取三尺布高懸赤幟任之乎。</p>
<p>上堂權衡佛祖燮理頹綱人人慧燈爍地個個文焰光天晴雲萬里含劫外之風光雨色交輝潤大千之枯槁掣電轟雷擊翻滄海璇璣左轉括盡埃氛亦任雲橫谷口憑他雪覆青山千江一月孤光獨映於寒潭萬卉同春朕兆全彰於聖世無位真人迎賓款客吹毛寶劍直露當陽古今互換拈來便是佳珍應用隨緣天然不離本有頭頭顯現法法全施正恁麼時還有<span class='corr'>商</span>量者未卓拄杖云撒手那邊千聖外滿眼牧機盡知音。</p>
<p>解制上堂今朝正月十五法堂鳴鐘擂鼓山僧解制陞堂放出巨獰猛虎雖然這般說話也是無中生有言前頓置殺人腦後日輪當午豁開昭覺門戶拈起生平拙斧一擊頂門現瑞判驗肘後神符報諸公勿踟躕珍重眉毛當下徹掀翻井底露元初一個男兒一個志那個男兒不丈夫且道別有搏風鼓翅興波躍湧者麼顧眾云駟馬橋頭風浪靜收轉絲綸別下鉤。</p>
<p>昭覺首座寮秉拂。</p>
<p>上堂詣座云親承秉拂難以措辭昭覺門庭豈容擬議續上座到來登即是不登即是卓拄杖一喝云有條攀條無條攀例便登拈香云此瓣香光輝宇宙瑞靄乾坤爇向爐中專為祝延今上皇帝聖躬萬歲萬歲萬萬歲伏願皇圖鞏固禹甸錫康次拈云此瓣香色非青黃赤白物非土木石金爇向爐中供養昭覺白雲山中開山第一代上丈下雪師翁惟冀常寂光中佑啟後人再拈云此瓣香威音那畔蒂固根湥今世門頭歲古時新此是真續從誠信諦中拈出供養現住昭覺堂上上佛下冤本師老和尚用酬法乳白椎竟師云雪山突兀一山夫今向人前愧學無佛法本無元字腳承先啟後理皆如大眾還有承先啟後者麼試出道看問發鼓敲鐘尋常事雲收雨積舊時天高提祖印即不問當陽一句請師宣師云待缽盂峰點首即向汝道進云如何是昭覺境師云庭前二桂參天秀進云如何是昭覺人師云赤眼橫睛耳搭腮進云人境<span class='corr'>已</span>蒙師指示今日陞座有何祥瑞師云獅王哮吼驚天地百獸魂飛烈畫圖進云且道還有施設也無師云古路通兮古路岐乃云杲日當空捉敗五湖衲子皓月孤圓兼收四海獰龍青霄雲外野鶴橫空香水海中泥牛吸浪呼雞作鳳搶天下之[爿*戔]牄指鹿為馬拂世間之孽屑金雞抱子獨棲丹桂玉兔懷胎直向紫宸始知造化根原情同止水天地同根萬物一體使佛祖猶且皺眉攝魔王安敢肆意權提向上正眼難窺雖然如是猶未是向上事且道向上事作麼生委悉遂振威一喝云正令不行先斬首大機一發聖賢悲。</p>
<p>上堂問三通鼓罷海眾臨筵師登寶座合談何事師云今日又重宣進云從上宗乘即不問如何是和尚三昧師云印破虛空千嶂月洗清天地一林霜進云大海之中波騰浩浩因甚活水不藏龍師云直乘雲勢沖霄漢奮展風輪透碧天進云不死不活向甚麼處安身立命師云待一口氣不來即向汝道僧一喝師打云強作主宰問海底明月現鐵牛當空臥請和尚與弟子說破師云禮拜著乃云知音罕遇達士偏逢人人立地頂天個個如龍似虎突出隨宜受用無非妙行難思如實當機直須自契若則扶掖宗旨不妨叩激<span class='corr'>己</span>躬故黃檗敲臨濟痛棒一生心死獅子受罽賓之難名列祖圖傳傳有據授授無私英俊衲子臨機不讓通方正眼卻總難窺更向好手手中呈好手紅心心裏中紅心不惟門庭孤迥一且丕振家聲且道全提正令一句作麼生委悉卓拄杖云直下點開天地闊山山梅樹發新英。</p>
<p>上堂問大地平沉虛空粉碎還有說法處也無師云有進云如何是和尚說法處師云昨夜碧天雲散盡今朝清霜徹骨寒進云出群須是英雄漢敵勝還他獅子兒師震威一喝問如何是今日事師云照管話頭進云如何是即此事師云墻壁瓦礫進云如何是離此事師云落眼成翳進云非離非即時如何師云優劣分明乃云大道廓然如太虛空祖師心印壯似鐵牛若具上根利智直下承當全身擔荷不論通宗透教以悟為期盡力匡扶如塗毒鼓受椎聞之者則喪不旋踵似太阿鋒出匣逢之者則死不移時據實判驗丕振宗猷具如是韜略敲空作嚮示本色鉗錘拂引清風舉措應緣全放全收山僧恁麼告報還有共相酬唱者麼雖然如是不遇春風花不開花開猶待春風來。</p>
<p>解制上堂問威音那畔莫可<span class='corr'>商</span>量今世門頭必須履踐秪如遍地棘栗和尚如何插足師云步步踏著進云昭覺試場<span class='corr'>已</span>畢東皇節令重新臨行句子請師指示師云切莫東走西走進云九旬禁足百日抽單開龍放鳥如何吐露師云杜宇聲聲喚子規進云棒如雨點喝似雷轟去此二途別有指示也無師云切莫乍明頭進云解制結制即不問如何是龍象蹙額句師云善哉進云如何是藏佛滅祖句師云非汝境界進云如何是呼牛喚馬句師云一任卜度進云如何是定動龍蛇句師云試飛騰看進云如何是把斷乾坤句師云水泄不通進云末後句子即不問大事因緣又若何師云與汝說法竟乃云鐘鳴鼓響解制陞堂七尺瘦笻佛祖標榜未明三八九切莫亂<span class='corr'>商</span>量爐煙結彩杲日呈祥龍象蹴踏雲水滿堂聖制只有茲時在不知那個解承當直指西來無一物太煞分明絕覆藏悟不悟庭前柏子牽羅布徹不徹乾屎橛兒分外別青山綠水任芳妍翠竹黃花都漏泄這事分明個現成珍重眉毛當下徹落霞孤鶩齊飛秋水長天一色。</p>
<p>結制上堂問選佛場開人天聚會且道所談何事師云今日又重宣進云和尚腦藏六合眼蓋乾坤摩竭正令作麼生行師卓拄杖震威一喝進云具大智顯大用杲日當陽且道是體是宗師云坐斷要津有無不立問爐韝洪開士農工商各歸一業如何是紅爐的意師云任從滄海變終不與君通進云如何是鉗錘的意師云出匣吹毛劍寒光射斗牛進云良將當頭以何火色煆煉師云七花八烈進云紅爐開展鉗錘動鐘鼓交加法令行師云也不消得乃云洪將大冶煆人天鐵額銅頭實所瞻杲日一輪光宇宙四生六道盡承歡且道把斷要津有無不立是甚麼人公案卓拄杖咄云內不放出外不放入九十日中無純自縛。</p>
<p>戒徒恆識請上堂一陽萌動露出元初消息法令纔施轄開人天正眼乾坤左轉日月右旋皎皎星騰碧漢熒熒月映寒潭人人鼻直眼橫個個騎聲蓋色四生九有齊承恩力八難三途共獲清涼且道還有不受羅籠不屬遷變者不妨奇特脫或躊躇山僧拄杖直下承當指出慧明老宿末後一段因果兩得相應去也諸人還信得及麼長至日南添一縷雪裏梅花暗點頭。</p>
<p>元旦上堂桃符換舊兔角朝天八字打開梅花點額拄杖子赤條條地坐斷先天使盡大地人扶泥摸壁出他圈圓不得眾中有拋三放兩指掌上伏虎降龍的與拄杖子結個同參不妨奇特若也未然續上座不被旁觀從頭著破新年月日與新辰撥火拈香汝重珍昨夜梅花穿鼻孔天明依舊頌花神。</p>
<p>解制上堂布鼓當軒騎風拂電摩竭令行霧捲星飛伶俐衲僧不妨擔枷過狀通方上士豈在聲色堆頭一處明百千法門無量妙議一一光明直向萬里無陰陽地上種月鋤雲不妨相視若也未然昭覺拄杖以契出氣自勉自勵去也卓拄杖咄云無陰陽地草叢叢種月鋤雲為<span class='corr'>己</span>躬一點清光吞宇宙蘆花深處自雄雄。</p>
<p>浴佛上堂榴花吐火錦水羅灣人人眼生蛺蝶個個耳出蜻蜓無位真人在拂子頭上合掌道善哉何以故老瞿曇一年一度水潑頭顱續上座隨伊起倒與諸人頌出毒鼓鼕鼕祝壽筵神圖白澤展堯天一年一度遭湯潑笑破傍觀嘴半邊。</p>
<p>四十九年三月十八日萬壽聖誕通省文武官員恭詣江瀆祠啟建萬壽道場告天祝壽恭請上堂。</p>
<p>至座前云寶華王座獨露當陽到即便登有何回互卓柱杖云噁人天標準佛祖規模遂陞拈香此一瓣香德配天地道貫古今篆則光凝宇宙薰則瑞靄乾坤舒之越量爇而為雲爇向爐中祝延今上皇帝聖躬萬歲伏願帝德巍巍四海祝無疆之壽皇風蕩蕩八方歌大有之年三千界內瓊樹恒時鬱茂萬象之中石筍不夜抽條安如盤石壽等岱衡躬祝皇太子殿下睿算千秋親王世子大內天眷展堯天之大業變舜日之清機普覆群黎萬邦樂業此一瓣香奉為滿朝文武公卿本省當道尊官惟願壽位廣如滄海高比嵩嶽時時忠勤王室處處啟迪法筵這瓣香。白雲山裏。樹標赤幟。爇為宋圓悟禪師。明破山老人。清丈雪師翁。本師佛冤老和尚。普願於常寂光中。素轉無生法忍。乃云。錦江波暖。喚回天地公心。雪嶺風清。吐出乾坤正氣。孤峰頂上。龍吟虎嘯。黃金闕下。鳳唱鸞鳴。揭開萬縷香雲。放出光天化日。<span class='note-inline'>(臣)</span>僧真續朽質微軀。芒鞋鈯斧。不顧危亡。於斯建立天童宗旨。闡揚昭覺門庭。高啟先天爐韝。平匡不老仙機。八字打開。無量壽佛現也。大眾還見麼。若見。不勞真續說法祝釐。脫或未然。今向麈尾略露些子。遂爇香云。上酬一人之深恩。下資群臣之垢業。壽域弘開。普天同慶。且道樞機未露。朕兆未分。日月未著。山川未奠。無佛無祖時又作麼生。驀豎拂子云。有物先天地。無形本寂寥。能為萬象主。不逐四時凋。是甚麼人境界。顧眾云。佛心聖主佇真人之至化。兆大法之中興。明如杲日。寬若太虛。當此之際。君恩深似海。佛性等須彌。遂於懷中出香。兩手捧爇云。但願法筵長不夜。欣瞻聖算樂無疆。下座。</p>
<p>伍十一年七月望六日皇肆子和碩雍親王命許大護法代掃圓悟老人塔。請上堂。拈香問答畢。乃云。打口鼓。唱哩囉。五百餘年調復初。一柄钁頭不請友。鋤雲種月薦<span class='corr'>己</span>躬。披簑頂笠田間朽。拙斧芒鞋林下疏。每逢聖節酬高厚。柏子氤氳透九重。屢仗宸恩施亭毒。全藉鹽梅贊化工。即今兩彩一賽句子作麼生詶唱。遂爇香云。九重高處藉旃檀。柏葉芬芳遍大千。濟北宮商歌舜日。東山鐘鼓祝堯天。下座。</p>
<p>甲午歲。清和日上堂。問答畢。乃云。也大奇。也大奇。榴花堆疊上瑤池。打動禾山築築鼓。大家共韻百齡詩。也大奇。也大奇。堤柳青青枝正宜。田郎頂笠田塍望。蠶姑摘葉大眠時。也大奇。也大奇。唯我林下道人痴。日飽兩餐瓔珞粥。管甚門前是與非。也大奇。也大奇。省會營齋飯眾僧。銕酸餡兒橫吞吐。亦任汾陽飯銕釘。也大奇。也大奇。翁孫懸弧受信施。一年一度遭湯潑。拖拖扯扯到幾時。也大奇。也大奇。團圞石上萬指餘。道道東村王大伯。這樣人家世罕稀。咦。下座。</p>
<p>自咨日。提臺韓公。藩臺宋公。臬臺石公。仝宮善石泰。楊璟。宋真玉。潘朝恩。王琪麟。淨超。常印。德綺。李得[王*哥]捐金重新梵剎。繪塑金像。功德圓滿。薰修盂蘭勝會。請上堂。云。金風生肘腋。玉葉向扁舟。客燕青霄語。賓鴻雲外飛。牧童問道。何以故。全身草一蘆。麟趾鳳毛穴。鹽梅贊化功。人境分明也。照用一機收。錦江標赤幟。虛空列畫圖。渠農高著眼。御額佇宸樓。即今翬飛鳥革。金像儼然。落成大觀。且道是遠祖的事。遠孫的事。遂爇香云。丈六金身草一莖。幾經劫火幾番興。吾儕不是呈閒管。知住須憑過量人。下座。</p>
<p>結制。上堂。單丁禿木。亦任逢場作戲。大任權衡。勿論親疏絕擇。既是家裏人。便說家裏話。亦任他天來龍來。神來鬼來。我這裏飽與一頓。何以故。昭覺門下。令不虛行。卓柱杖云。九十日頭頭<span class='corr'>已</span>起。日南一線又重添。闍黎夢破相思後。雪裏梅花放鼻尖。參。拽柱杖。下座。</p>
<p>長至。上堂。乃云。日南一縷莫唐捐。嶺上梅花放鼻尖。君子不擇仁里厚。時人得得望高攀。九九三三三九九。拖拖扯扯八羊欄。兔角回紋分袂也。不知那裏是長安。咄。庚辰戊<span class='corr'>戌</span>準。一百五十天。參。下座。</p>
<p>元旦。上堂。乃云。春王正令斬新條。日暖風和共祝堯。無位真人閒相識。不知新舊樂餘朝。春風暖。春日融。風和日暖唱哩囉。春山秀。春水綠。大地山河活潑潑。惟有東村何首烏。年年月月不出土。阿呵呵。會也麼。駟馬礄頭石碑子。口口聲聲道相如。可憐不遇知音者。收拾犁耙務春禾。喝一喝。下座。</p>
<p>解制。上堂。問答畢。乃云。三敲禾山鼓。九撞卜地鐘。堤畔柳眼青。庭前梅花馥。山僧柱杖子。亦任人顛撥。從今解制去。東卜與西卜。卓柱杖咄云。卜卜卜。下座。</p>
<p>佛誕曰。上堂。乃云。峨眉月聖燈。錦江水酌茗。以此窮孝敬。供養釋迦文。酬不酬之德。報不報之恩。遠孫逢母難。此日亦如斯。大眾。老瞿曇還來享祀也未。今辰邑侯周護法仰酬高厚。賑濟寒林。應宰官身。宣行王化。山僧現宰官身而為說法。兼真深楊護法酬恩謝嗣。寄保金田。通省眾會營齋表嚫。供佛飯僧。數彩一賽。共打葛藤。是則也是。要大家知解。且道知個甚麼。顧眾云。燈光七級演摩訶。廣嗣延生福壽多。供佛飯僧同此日。儼然一會又重過。下座。</p>
<p>中元。上堂。迺云。吉祥草能縱能奪。能殺能活。有時十字街頭貴買賤賣。有時虛空背上剜肉成瘡。拈一莖盡為床座。舖一葉悉為<span class='corr'>茵</span>褥。令一切眾生蜎飛<span class='corr'>蠕</span>動。盡承恩力。不妨與長者結個同參。亦任奇特。脫或躊躇。山僧柱杖子與大眾打葛藤去。拈柱杖卓一卓。喝一喝云。一葉落。天下秋。一塵起。大地收。好笑村西。以手打○云。伯。誤將細為<span class='corr'>茵</span>褥。阿呵呵。好大奇。喚卻多少人骷髏。咄咄咄。下座。</p>
<p>結制。上堂。乃云。一年一度始開爐。爛鐵頑銅一概收。百煉千磨分正偽。個中消息自容通。此家事先老人和盤托出。交代山僧一狀領過。荷擔數十餘年。應如是住。近來有等閒神野鬼。將佛祖化門販賣不堪。即今聖制到來。豈肯坐消國食。唐突時光。山僧依款具令。結納諸方。眾中有商量者麼。不妨奇特。脫或未然。山僧自起自倒去也。咄云。九十日前容易過。開籠放鳥自飛難。喝一喝。下座。</p>
<p>上堂。十一月初一。吹起無孔笛。掉棒打三才。虛空血滴滴。面南看北斗。梅眼泄天機。翠竹與黃花。祖師西來意。遠祖云。有物先天地。無形本寂寥。能為萬象主。不逐四時凋。古人吐露。大似明鏡當臺。伏屍萬里。昭覺則不然。與柱杖子露個消息。有知委者。不妨相視柱杖子。咄云。錦里鐸聲揚四海。鳳山春色占三巴。勺公一破堅囊後。笑倒汾陽薦處差。下座。</p>
<p>淨土法叔和尚掃祖塔。請上堂。云。祖席披荊整舊林。今承法叔輔中興。趙洲八十遊行腳。老叔期齡祀祖庭。以拂子打圓相云。諗老人來也。大眾還見麼。若見。不勞昭覺搖唇鼓舌。豎拂拈鎚。脫或躊躇。昭覺借老法叔鼻尖與諸人露個消息。大眾。今朝是我法叔明老和尚上祖庭祀掃吾祖丈老人窣堵波寶塔。設齋飯眾。命昭覺上堂。不得<span class='corr'>已</span>。借婆帕子拜婆年。以酬叔侄。共話無生。遂拈香云。八百花神祀祖堂。一線一酌一爐香。真誠不是小兒戲。常寂光中是遠香。咄。香。下座。</p>
<p>除夕。上堂。桃符一易一番新。獸炭爐中紫燄頻。爆竹聲諠歌舜日。垂衣而治頌堯宸。下座。</p>
<p>元旦。上堂。履端伊始。萬物維新。惟有個事。不論疏親。且道應時即節作麼生知委。新年新月及新時。舊裏工夫定不移。撥著上頭關捩子。一毛頭上納須彌。下座。</p>
<p>解制。上堂。火樹輝煌。衲子眉毛[跳-兆+孛]跳。銀燈燦爛。山僧柱杖撩天。人境分明。主賓互換。向者裏會。不妨疑著。脫或未委。韓盧逐塊。是則是夥帳。分明任抽單。但打不咱。驢年未得清算。召眾云。長連床上兩年頭。清水白米事事周。若個知音甄價重。和盤托出任風流。下座。</p>
<p>上堂。孽債犁耙不歇心。老當益壯輔叢林。拈鎚豎拂分玄要。殺喝權施佛祖機。即今爐韝高設。期會弘開。有不被鋒芒。袒胸露背者。與柱杖子結個同參。亦任音特。脫或未然。昭覺柱杖不被傍觀。自倒自起去也。遂卓杖云。堂前鐘板驗人天。薦取諸人鼻孔穿。拐杖釘靴勞緊管。乾巴巴地是長安。復卓柱杖云。參。下座。</p>
<p>佛誕。上堂。威鳳山頭豎剎竿。鼕鼕打得四洲圓。呵呵笑倒傍觀者。吃飯穿衣自了然。顧眾云。五十六年個賊。卻被瞿曇識得。翁孫兩個不羞。一年一度遭厄。今被諸公敦請。問我家常醜拙。人天眾前吐盡。莫與諸公辯白。有麝自然知香。無風水底見月。只在搬磚運瓦。不會與人解牒。問取西來大意。碗底箸頭親切。有時喝佛罵祖。有時自救不得。瓔珞粥兒三個飽。亦任閻公來打帙。下座。</p>
<p>結制。上堂。問答畢。乃云。中興祖席念年零。百煉千磨受苦辛。今日大觀重復古。高懸赤幟驗天人。即今聖制臨筵。鉗鎚節鉞。不被淒風苦雨。寒暑蹁躚者。於斯開單展缽。豎坐橫眠。三條椽下。七尺單前。珍重腳跟。照顧眉毛。與無位真人結個同參。親到昭覺始得。眾中有不入群隊。別露鋒芒者。不妨高薦。脫或未委。暫時不在。如同死人。昭覺道。打麵還他洲土麥。唱歌須是帝鄉人。下座。</p>
<p>長至。上堂。乃云。披雲出谷涉前溪。卻聽林禽四埜啼。日暮歸來仍舊裏。衣珠下事幾人知。六十餘年銕蒺藜。惟有今年分外奇。石頭瓦礫盡含輝。瓔珞粥。淡黃虀。一任饑人飽撐撐。碌砫犁耙微微笑。可憐不覺又陽生。下座。</p>
<p>元旦。上堂。春王正月透新條。薦出元初律呂調。大地河山增瑞色。嶺南春信藉吾朝。下座。</p>
<p>解制。上堂。燈光燦爛。普光明佛來也。驢鳴犬吠。觀音菩薩現前。村歌社舞。處處歡呼樂飲。埜老聲諠。家家送去迎來。無位真人。扶籬抹壁。咬影狗子。帶水拖泥。惟我林下道人。不問四時貴賤。亦任飽餐。何以故。閻居士契書攢花簇錦。知委者不妨限數。即今解制抽單。作麼生清算。顧眾云。缽盂無底口朝天。昭覺堂前驗本參。今日分明清帳也。扁擔橫吞四海緣。下座。</p>
<p>結制。上堂。乃云。中興祖域萬年爐。爛銕頑銅一概輸。<span class='corr'>陝</span>府鐵牛血汗滴。嘉州大象嘴盧都。所以云。三年無改。於父之道。祖禰不了。殃及兒孫。今值信官廷柱楊常襲不昧靈山公<span class='corr'>券</span>。砫石沙盆。虔捐清俸。得得來山。供佛飯僧。敦請山僧。結制上堂。斬七十餘代之葛藤。調百千萬種之佳音。亦任胎卵濕化。蜎飛<span class='corr'>蠕</span>動。不被寒暑蹁躚者。不妨於斯開單展缽。豎嚥橫吞。普同供養。脫或未委。山僧自調自唱去也。顧眾云。赤幟高標不幅長。任他風雨四時颺。單丁獨力超群相。野鬼閒神絕覆藏。復卓拄杖云。藏。下座。</p>
<p>乙未冬眾門人建壽塔院。請上堂。云。十五日<span class='corr'>已</span>前。撩天拄杖撐皓月。無底缽盂盛青天。十五日<span class='corr'>已</span>後。無情眉毛橫額上。偷鈴掩耳搭腮邊。正當十五日到來。天花六出成梵<span class='corr'>網</span>。地產靈芝結鳳毛。且道是遠祖遠父。遠子遠孫的事。是老僧末後一著。瘞藏朽質。遠利諸公的事。向這裏親切得出。不妨再道。脫或未委。一偈頌出。續住祖庭數十年。愧無一德仰龍天。只因不負先人托。固有承先啟後賢。藉願慧燈同杲日。佇希懸識再宗傳。萬蓮池畔牛眠穴。地枕天衾月一彎。下座。</p>
<p>元旦。上堂。乃云。一元初復始。萬象盡回寅。桃符懸北闕。柳劍倚南宸。家家燒獸炭。戶戶貼宜春。八方歌大有。四海樂昇平。且道承誰恩力。遂爇香云。元正啟祚。萬物乘時。一人有慶。兆民賴之。下座。</p>
<p>解制。上堂。乃云。鐘鼓鏗鏘驗聖凡。明明百草薦三玄。腰包布袋牢牢管。短杖驚獹越小彎。七尺單頭銷舊案。三條椽下佈新田。燈籠起舞言生受。碌砫呼嗟應可憐。卓拄杖咄云。碓嘴頭邊梅花放。蛀米蟲兒口上班。下座。</p>
<p>佛誕。上堂云。好事堆堆疊疊來。心心不用巧安排。層樓紺相儼然也。萬象森羅眼豁開。顧眾云。且道承誰恩力幸蒙我。</p>
<p>大中丞。大護法。率同藩臬憲。郡文武宰官。喜捐清俸。共勷盛舉。復古重新。中外大觀。燈光七級。檀越均霑。實億萬年不磨之因。真千百劫<span class='corr'>已</span>熟之果。合掌道。希有。希有。善哉。善哉。捧爇檀云。恩大難酬。爐煙在爇。頌云。續繼祖庭七八零。三生石上遇緣人。靈山有約堪培護。不昧瞿曇著一丁。萬彙咸霑恩惠澤。兆民歌遍頌廉清。九流百藝深懷德。草木昆蟲仰聖恩。下座。</p>
<p>結制。上堂。乃云。霜衣雪鎧十年零。孽債犁耙未暫停。幸遇祖緣光法席。頹綱丕振舊家庭。驀豎拄杖云。此物包羅天地。含蓋乾坤。鑄聖鎔凡。超佛越祖。大啟人天正路。廣示真如之理。且道爐韝洪開。鉗鎚節鉞。不被鋒芒。能征貫戰者誰。卓拄杖云。無位真人眼著沙。鐵牛口裏吐煙霞。木雞抱子來天地。亦任風流翠可誇。下座。</p>
<p>上堂。乃云。三三甫罷又三三。凍殺諸人鼻半邊。一毛頭上知端的。九個三三一串穿。諸公於斯親切。紅梅香嶺上。綠柳放池邊。脫或依俙。昭覺拄杖子正打傍敲。露出先天一段光明。且道是那一段光明。卓拄杖云。八八六十四。九九八十一。長至寒時節。一百五十日。下座。</p>
<p>元旦。上堂云。春王正令斬新條。春日融和按六韜。萬象不言深自肯。山河大地盡承叨。且道拈香祝聖一句作麼生委悉。天得一清。地得一寧。君得一統。臣得一忠。民得一足。衲得一空。大眾還識一麼。若也未委。山僧頌云。一元啟旦一元亨。仰祝吾皇億萬春。但得一中薦得一。三陽六合體同春。下座。</p>
<p>解制。上堂。今歲解制是此日。今朝解制是此時。三條椽下韓盧惺。七尺單前鬼臥屍。阿呵呵。好可憐。清水白米半年零。個中若遇知音者。依舊梅花笑滿村。下座。</p>
<p>佛誕。上堂。也大奇。也大奇。通省來山飯眾緇。也大奇。也大奇。翁孫母難共今期。一年一度遭湯潑。祖代冤讎理不齊。吩咐犁耙與碌砫。就水拖泥下苦耕。阿呵呵。好阿哥。忙裏偷閒薦珠衣。奪得明珠光照夜。珊瑚枝上。月東移。下座。</p>
<p>上堂云。威鳳山頭。鐘鳴鼓響。昭覺堂前。月日風清。廓天地為爐韝。烹佛炙祖。拈日月作鉗鎚。鑄聖鎔凡。有時拈一莖草現丈六金身。示丈六金身作一莖草。捲舒互換。照用全施。亦任諸方於其中間開單展缽。豎坐橫眠。清水白米。具足飽滿。不得向無位真人腳跟下拈香撥火。汲水拖柴。勞碌草鞋。兩頭三處。眾中有不受烹炙鉗鎚者。不妨與古人結個同參。脫或未然。山僧拄杖下個柱腳。卓拄杖喝云。一莖草上現金身。無位真人著一丁。行住坐眠親薦得。百城煙水渺無痕。下座。</p>
<p>嗣法門人如春請上堂。云。一雞二犬。三豬四羊。五牛六馬。七人八谷。九豆十綿。從上古人。按雙陸如蓮花出水。開放新鮮。昭覺即不然。對人天眾前與蛇添足去也。一偈拈出。兔尾龍頭雙鳳鳴。皇圖龍馬現麒麟。韓盧逐塊逢雙象。二鼠侵欺嚙井藤。兔角杖挑潭底月。龜毛繩繫虎頭鈴。龍蛇混合同伸慶。共祝吾皇壽萬春。下座。</p>
<p>元旦。上堂。一元復始。拄杖戲穿東壁。三陽開泰。衲子鼻孔撩天。明明白草頭。明明祖師意。眾中有不隨元老。不入群隊者。人天眾前與老僧露個端的。若也未然。且聽東郊外鑼鼓喧天。是甚麼消息。阿呵呵。好消息。東郊鑼鼓響天地。一元元老占春魁。昭覺不隨他的意。珍重眉毛著一丁。咦。春風相送南花巖。一一露盡真消息。下座。</p>
</div>
<p class='juan'>昭覺竹峰續禪師語錄卷第二終</p>
</div><!-- end of div[@id='body'] -->
</body></html>