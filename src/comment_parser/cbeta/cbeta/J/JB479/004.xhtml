<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>昭覺竹峰續禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>昭覺竹峰續禪師語錄卷第四</p><p class="byline">嗣法門人<span class='note-inline'>(發光　彌願)</span>等編</p>
<div class='div-other'><a id='mulu20' />
<p class='h1'>頌古</p>
<div class='div-other'><a id='mulu21' />
<p class='h2'>明星悟道</p><p style="text-indent:0em" class="lg-abnormal"><div class='lg-row'>瞿曇捏怪豈尋常。悟得明星眼一腔。妙用渾無生活計。至今點綴骨毛香。</div>
</p><p style="text-indent:0em" class="lg-abnormal"><div class='lg-row'>瞿曇捏怪不尋常。一見明星禍<span class='corr'>已</span>彰。當下若無通線路。古今焉得臭名揚。</div>
</p></div>
<div class='div-other'><a id='mulu22' />
<p class='h2'>未離兜率<span class='corr'>已</span>降皇宮未出母胎度人<span class='corr'>已</span>畢</p><p style="text-indent:0em" class="lg-abnormal"><div class='lg-row'>未入營門敗路先。番來復去到驢年。一生解在滿天網。笑殺瞿曇圈外圈。</div>
</p></div>
<div class='div-other'><a id='mulu23' />
<p class='h2'>拈花微笑</p><p style="text-indent:0em" class="lg-abnormal"><div class='lg-row'>飲光微笑古今傳。一領袈裟沒半邊。百萬人天齊合眼。明明杲日曬中天。</div>
</p></div>
<div class='div-other'><a id='mulu24' />
<p class='h2'>婆子燒菴</p><p style="text-indent:0em" class="lg-abnormal"><div class='lg-row'>當陽一著驗分明。枯木寒巖又再春。肘後高高明日月。宗風大振到而今。</div>
</p></div>
<div class='div-other'><a id='mulu25' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>一刀兩斷定干戈。誰向鋒頭舞太阿。頭頂草鞋能救得。腥臊猶不臭山河。</div>
</p></div>
<div class='div-other'><a id='mulu26' />
<p class='h2'>三玄三要</p><p style="text-indent:0em" class="lg-abnormal"><div class='lg-row'>第一玄。往上彎。奇中玄妙迥碧天。分明了。眉毛鼻孔嘴上斑。</div>
</p><p style="text-indent:0em" class="lg-abnormal"><div class='lg-row'>第二玄。赤肉團。天邊摘下月一丸。照見了。井底泥牛吼大千。</div>
</p><p style="text-indent:0em" class="lg-abnormal"><div class='lg-row'>第三玄。月兒圓。臘月梅花放鼻尖。香透了。赤鬚鬍兒嘴上斑。</div>
</p><p style="text-indent:0em" class="lg-abnormal"><div class='lg-row'>第一要。休懊惱。藕絲孔裏任[跳-兆+孛]跳。到手了。半夜雞兒聲聲叫。</div>
</p><p style="text-indent:0em" class="lg-abnormal"><div class='lg-row'>第二要。穿絮襖。鴨向水邊梳羽毛。快活了。家中活兒向誰告。</div>
</p><p style="text-indent:0em" class="lg-abnormal"><div class='lg-row'>第三要。黃虀好。佛法僧田種芝草。飽殺了。大地人兒知道少。</div>
</p></div>
<div class='div-other'><a id='mulu27' />
<p class='h2'>馬祖三喝</p><p style="text-indent:0em" class="lg-abnormal"><div class='lg-row'>一喝金剛劍。魔王心膽寒。拈提分玄要。靈光照大千。</div>
</p><p style="text-indent:0em" class="lg-abnormal"><div class='lg-row'>一喝探竿草。全身都靠倒。能活不死人。點啜通身竅。</div>
</p><p style="text-indent:0em" class="lg-abnormal"><div class='lg-row'>一喝不作用。管教三日聾。杜鵑啼枝上。聲聲血染紅。</div>
</p></div>
<div class='div-other'><a id='mulu28' /><p>乞食城歸。忽見西山晚晴。雪霽峰巒。盡大地是一則現成公案。且道如何是現成公案。</p>
<p class="head3">第一則</p>
<p>雪覆千山。因甚麼孤峰不白。</p>
<p style="margin-left:2em">著語云。瘦處難瞞。</p>
<p style="margin-left:1em">頌云。</p>
<p style="text-indent:0em" class="lg-abnormal"><div class='lg-row'>雪後始知松柏操。事難方見丈夫心。梅花夢破相思後。亦任傍人道假真。</div>
</p><p class="head3">第二則</p>
<p>溪聲盡是廣長舌。且道所談何事。</p>
<p style="margin-left:2em">著語云。默而識之。</p>
<p style="margin-left:1em">頌云。</p>
<p style="text-indent:0em" class="lg-abnormal"><div class='lg-row'>洗清天地一洪波。百尺竿頭能幾何。帶水拖泥親薦得。溪聲山色任摩訶。</div>
</p><p class="head3">第三則</p>
<p>山色豈非清淨身。且道無山色時。喚甚麼作清淨身。</p>
<p style="margin-left:2em">著語云。北斗裏藏身。</p>
<p style="margin-left:1em">頌云。</p>
<p style="text-indent:0em" class="lg-abnormal"><div class='lg-row'>蘆花深處現童真。太殺分明著一丁。赫得虛空輪板齒。眉毛鼻孔血淋淋。</div>
</p><p>忽於<span class='corr'>己</span>躬下得些快活。不敢顢頇。法堂鳴序鐘。舉似大眾。大家得些快活。各著一語並頌。</p>
<p style="margin-left:2em">著語云。頭上瞞瞞。腳下瞞瞞。</p>
<p style="margin-left:1em">頌云。</p>
<p style="text-indent:0em" class="lg-abnormal"><div class='lg-row'>搬磚運瓦即拖柴。腳下瞞瞞被活埋。大眾於斯親薦得。磚頭瓦塊坐蓮臺。</div>
</p><p>古人七個蒲團。昭覺撞斷鐘搥。且道是同是別。</p>
<p>各著一語並頌。</p>
<p style="margin-left:2em">著語。是定當看。</p>
<p style="margin-left:1em">頌云。</p>
<p style="text-indent:0em" class="lg-abnormal"><div class='lg-row'>是定當看是可何。滿堂雲水唱哩囉。於中識得真消息。倒弄橫拈任琢磨。</div>
</p></div>
<div class='div-other'><a id='mulu29' />
<p class='h2'>牧牛頌</p><p style="text-indent:0em" class="lg-abnormal"><div class='lg-row'>曠劫娑婆日吼哮。翻來復去轉途遙。幾回要向南宸去。只謂時人不稼苗。</div>
</p><p style="text-indent:0em" class="lg-abnormal"><div class='lg-row'>這迴探得鼻頭穿。分付山童緊著鞭。十二時中莫放逸。繩頭刻刻手中牽。</div>
</p><p style="text-indent:0em" class="lg-abnormal"><div class='lg-row'>牛兒受制任驅馳。涉水量山我亦隨。耕得山河無寸土。自然樂此不為疲。</div>
</p><p style="text-indent:0em" class="lg-abnormal"><div class='lg-row'>幾經風雨始回頭。立首山家孽性柔。不是渠儂珍黑白。繩頭默默暫相留。</div>
</p><p style="text-indent:0em" class="lg-abnormal"><div class='lg-row'>半白牛兒水草邊。塵囂脫落自天然。六時馴伏開閒地。放去收來不用牽。</div>
</p><p style="text-indent:0em" class="lg-abnormal"><div class='lg-row'>本無罣礙亦真如。石上高歌誰個拘。分付山童足水草。大家穩便任閑餘。</div>
</p></div>
<div class='div-other'><a id='mulu30' />
<p class='h2'>十無頌</p>
<div class='div-other'><a id='mulu31' />
<p class='h3'>無根樹</p><p style="text-indent:0em" class="lg-abnormal"><div class='lg-row'>此樹無根覆百川。無陰陽地久新鮮。森森玉潔超群上。露出雲梢蔭碧天。</div>
</p></div>
<div class='div-other'><a id='mulu32' />
<p class='h3'>無絃琴</p><p style="text-indent:0em" class="lg-abnormal"><div class='lg-row'>綿綿密密一仙翁。韻出元初太古風。不是谿聲與山色。輕輕一操嚮虛空。</div>
</p></div>
<div class='div-other'><a id='mulu33' />
<p class='h3'>無鑰鎖</p><p style="text-indent:0em" class="lg-abnormal"><div class='lg-row'>琉璃缾子佇朝陽。出入分明自主張。八面狂風吹不入。無鑰鎖向那邊匡。</div>
</p></div>
<div class='div-other'><a id='mulu34' />
<p class='h3'>無底缽</p><p style="text-indent:0em" class="lg-abnormal"><div class='lg-row'>缽盂無底口朝天。幾度濕來幾度乾。惹得人天來飯供。不知那裏是含元。</div>
</p></div>
<div class='div-other'><a id='mulu35' />
<p class='h3'>無孔笛</p><p style="text-indent:0em" class="lg-abnormal"><div class='lg-row'>一聲太古韻青霄。奏出威音那畔韶。六律五音知不得。明明歷歷分三要。</div>
</p></div>
<div class='div-other'><a id='mulu36' />
<p class='h3'>無縫塔</p><p style="text-indent:0em" class="lg-abnormal"><div class='lg-row'>白雲深鎖玉玲瓏。歷歷明明八面通。坐斷當陽無一物。寒光凜凜透虛空。</div>
</p></div>
<div class='div-other'><a id='mulu37' />
<p class='h3'>無底船</p><p style="text-indent:0em" class="lg-abnormal"><div class='lg-row'>船兒無底載清風。一任魚龍濯浪蓬。八面狂風吹不動。和星帶月一船中。</div>
</p></div>
<div class='div-other'><a id='mulu38' />
<p class='h3'>無孔錘</p><p style="text-indent:0em" class="lg-abnormal"><div class='lg-row'>歷劫頻腔佛祖機。橫吞豎吐奮全威。有時拈出人天驗。百雜千重指一揮。</div>
</p></div>
<div class='div-other'><a id='mulu39' />
<p class='h3'>無星秤</p><p style="text-indent:0em" class="lg-abnormal"><div class='lg-row'>我本無星不犯疑。四生六道盡含輝。一毛頭上知端的。大地山河一秤稱。</div>
</p></div>
<div class='div-other'><a id='mulu40' />
<p class='h3'>無底籃</p><p style="text-indent:0em" class="lg-abnormal"><div class='lg-row'>籃兒無底盛虛空。攜向街頭糶酒翁。笑殺東村沈大伯。何年甚日出凡籠。</div>
</p></div></div><p>原書闕</p>

<div class='div-other'><a id='mulu41' />
<p class='h2'>丹霞燒木佛</p><p style="text-indent:0em" class="lg-abnormal"><div class='lg-row'>日寂寥兮夜寂寥。寒侵木佛火中燒。誰憐院主眉鬚墮。桑樹傷兮柳樹招。</div>
</p></div>
<div class='div-other'><a id='mulu42' />
<p class='h2'>如貓捕鼠</p><p style="text-indent:0em" class="lg-abnormal"><div class='lg-row'>銅鈴鐵眼個貓兒。覆去翻來一塊疑。鼯鼠縱有窮妙計。輕輕覷著膽魂迷。</div>
</p></div>
<div class='div-other'><a id='mulu43' />
<p class='h2'>臨濟四喝</p><p style="text-indent:0em" class="lg-abnormal"><div class='lg-row'>一喝金剛劍吹毛。萬象難將正眼瞧。佛魔到此休擬議。凜凜寒光迫九霄。</div>
</p><p style="text-indent:0em" class="lg-abnormal"><div class='lg-row'>一喝金毛咂地時。聞知百獸也攢眉。哮吼震時芳草碧。象王行處絕狐疑。</div>
</p><p style="text-indent:0em" class="lg-abnormal"><div class='lg-row'>一喝探竿影草時。人天魔佛盡<span class='corr'>已</span>知。縱使銅頭鐵額漢。到來覷著也攢眉。</div>
</p><p style="text-indent:0em" class="lg-abnormal"><div class='lg-row'>一喝不作一喝用。擬思量處隔千重。莫向計中陳玅計。一法通時萬法通。</div>
</p></div>
<div class='div-other'><a id='mulu44' />
<p class='h2'>世尊初生</p><p style="text-indent:0em" class="lg-abnormal"><div class='lg-row'>堪笑曇瞿始降生。指天指地獨稱尊。當時若遇雲門老。直至而今禍不生。</div>
</p></div>
<div class='div-other'><a id='mulu45' />
<p class='h2'>趙州狗子</p><p style="text-indent:0em" class="lg-abnormal"><div class='lg-row'>合掌當胸嘆善哉。韓盧搖拽舞三臺。待渠張口吞佛祖。六律五音韻不回。</div>
</p></div>
<div class='div-other'><a id='mulu46' />
<p class='h2'>父母未生前本來面目</p><p style="text-indent:0em" class="lg-abnormal"><div class='lg-row'>風生古殿月迴廊。子夜雞啼露結霜。一顆圓明無向背。虛空開口莫收藏。</div>
</p></div>
<div class='div-other'><a id='mulu47' />
<p class='h2'>萬法歸一</p><p style="text-indent:0em" class="lg-abnormal"><div class='lg-row'>一毛頭上知端的。大地原來不是塵。薦取祖師關捩子。虛空背上豎乾坤。</div>
</p></div></div>
<div class='div-other'><a id='mulu48' />
<p class='h1'>示偈</p>
<div class='div-other'><a id='mulu49' />
<p class='h2'>一劍直歲</p><p style="text-indent:0em" class="lg-abnormal"><div class='lg-row'>倚天一劍萬峰寒。立逼銀山當下穿。豎起脊沒高著眼。悟來只在剎那間。</div>
</p></div>
<div class='div-other'><a id='mulu50' />
<p class='h2'>文雅書記</p><p style="text-indent:0em" class="lg-abnormal"><div class='lg-row'><span class='corr'>己</span>躬下事絕思量。切莫依稀錯承當。二六時中著眼覷。品藻原不是雌黃。</div>
</p></div>
<div class='div-other'><a id='mulu51' />
<p class='h2'>翀石副寺</p><p style="text-indent:0em" class="lg-abnormal"><div class='lg-row'>痛念無常立志參。腳跟下事爾常拈。從來白飯是米做。鹽醬鹹兮醋味酸。</div>
</p></div>
<div class='div-other'><a id='mulu52' />
<p class='h2'>崑劍監寺</p><p style="text-indent:0em" class="lg-abnormal"><div class='lg-row'>太平無事樂清彝。錦水潺潺滴澗西。好向青山深隱隱。雷鳴天外好騰飛。</div>
</p></div>
<div class='div-other'><a id='mulu53' />
<p class='h2'>圓月香燈</p><p style="text-indent:0em" class="lg-abnormal"><div class='lg-row'>河北<span class='corr'>佳</span>聲韻八埏。時清道泰慶堯天。新羅國裏香風拂。吹落闍黎鼻半邊。</div>
</p></div>
<div class='div-other'><a id='mulu54' />
<p class='h2'>得珍殿主</p><p style="text-indent:0em" class="lg-abnormal"><div class='lg-row'>呈書俯拜別吾儕。此去深山任活埋。踏破嶺頭剛石卵。自家寶藏豁然開。</div>
</p></div>
<div class='div-other'><a id='mulu55' />
<p class='h2'>慶雲茶頭</p><p style="text-indent:0em" class="lg-abnormal"><div class='lg-row'>爾能造化變陰陽。冷熱溫和任主張。洗盡枯腸無一物。趙州滋味與天長。</div>
</p></div>
<div class='div-other'><a id='mulu56' />
<p class='h2'>正修米頭</p><p style="text-indent:0em" class="lg-abnormal"><div class='lg-row'>負舂總是佈精微。生怕閒消日用時。但把身心齊放下。碓房走出赤斑蛇。</div>
</p></div>
<div class='div-other'><a id='mulu57' />
<p class='h2'>國一侍者</p><p style="text-indent:0em" class="lg-abnormal"><div class='lg-row'>參禪一定要心空。火裏蓮花耀日紅。㘞地一聲心膽碎。縱橫何處不通風。</div>
</p></div>
<div class='div-other'><a id='mulu58' />
<p class='h2'>六瑞行者</p><p style="text-indent:0em" class="lg-abnormal"><div class='lg-row'>冷眼傍觀爾若何。依稀隨例懶蹉磨。眼前光陰花費了。兩鬢添絲悔後麼。</div>
</p></div>
<div class='div-other'><a id='mulu59' />
<p class='h2'>朗徹監收</p><p style="text-indent:0em" class="lg-abnormal"><div class='lg-row'>參禪學道要心堅。剔起眉毛莫放閒。相侍老僧十數載。始終滋味無兩般。</div>
</p></div>
<div class='div-other'><a id='mulu60' />
<p class='h2'>聖制行者</p><p style="text-indent:0em" class="lg-abnormal"><div class='lg-row'>慇勤奮志休貪眠。打起精神莫放參。好向<span class='corr'>己</span>躬親下手。銀河玉浪佇朝元。</div>
</p></div>
<div class='div-other'><a id='mulu61' />
<p class='h2'>寶池行者</p><p style="text-indent:0em" class="lg-abnormal"><div class='lg-row'>皎月當空映寶池。森羅萬像盡含輝。若還當下知端的。青山綠水兩無疑。</div>
</p></div>
<div class='div-other'><a id='mulu62' />
<p class='h2'>居一法孫</p><p style="text-indent:0em" class="lg-abnormal"><div class='lg-row'>潮音寺裏香風暖。蘇坡橋下浪泊天。昭覺一枝無孔笛。五音只和太古前。</div>
</p></div>
<div class='div-other'><a id='mulu63' />
<p class='h2'>自成戒徒</p><p style="text-indent:0em" class="lg-abnormal"><div class='lg-row'>峨眉山月照錢塘。子夜星移大地霜。八萬行門俱靠倒。普賢獅子吼上方。</div>
</p></div>
<div class='div-other'><a id='mulu64' />
<p class='h2'>天聞禪人</p><p style="text-indent:0em" class="lg-abnormal"><div class='lg-row'>腳跟下事悟為<span class='corr'>佳</span>。習誦虔躬禮法華。莫把寸陰虛度了。青年正好泛三車。</div>
</p></div>
<div class='div-other'><a id='mulu65' />
<p class='h2'>慧滿戒孫</p><p style="text-indent:0em" class="lg-abnormal"><div class='lg-row'>鎣華山水勝清奇。聳翠層巒插碧虛。未到山窮水盡處。看來總是半途歸。</div>
</p></div>
<div class='div-other'><a id='mulu66' />
<p class='h2'>提封禪人</p><p style="text-indent:0em" class="lg-abnormal"><div class='lg-row'>照祥徐步緊提封。念佛分明具六通。馬駒禪堂分付汝。清規從此效前雄。</div>
</p></div>
<div class='div-other'><a id='mulu67' />
<p class='h2'>恒璧禪人</p><p style="text-indent:0em" class="lg-abnormal"><div class='lg-row'>恒璧固如眼底珠。一歸何處薦真如。吹毛寶劍親拈舉。大地山河一掌抒。</div>
</p></div>
<div class='div-other'><a id='mulu68' />
<p class='h2'>月輪禪人</p><p style="text-indent:0em" class="lg-abnormal"><div class='lg-row'>月輪何處不光輝。親未生時誰個知。面目本來無一物。自然各去播諸薇。</div>
</p></div>
<div class='div-other'><a id='mulu69' />
<p class='h2'>覲顏禪人</p><p style="text-indent:0em" class="lg-abnormal"><div class='lg-row'>咫尺圓勳復覲顏。天顏茲在百雄潛。西來大意分玄要。乾屎橛兒直萬錢。</div>
</p></div>
<div class='div-other'><a id='mulu70' />
<p class='h2'>一觀禪人</p><p style="text-indent:0em" class="lg-abnormal"><div class='lg-row'>一觀淨月露長天。父母未生實可憐。只下相逢休外覓。天然湧出一枝蓮。</div>
</p></div>
<div class='div-other'><a id='mulu71' />
<p class='h2'>廣智禪人</p><p style="text-indent:0em" class="lg-abnormal"><div class='lg-row'>廣智多聞念佛強。不如鍵口密閒藏。祖師巴鼻誰人識。昭覺爐頭一段光。</div>
</p></div>
<div class='div-other'><a id='mulu72' />
<p class='h2'>巨明禪人</p><p style="text-indent:0em" class="lg-abnormal"><div class='lg-row'>巨明滄海能歸一。不得玄時必得玄。昭覺爐頭親<span class='corr'>鍛</span>煉。好將春色利人天。</div>
</p></div>
<div class='div-other'><a id='mulu73' />
<p class='h2'>大智禪人</p><p style="text-indent:0em" class="lg-abnormal"><div class='lg-row'>大智能通佛祖禪。趙州狗子驗人天。白蓮池畔香風起。吹殺闍黎鼻半邊。</div>
</p></div>
<div class='div-other'><a id='mulu74' />
<p class='h2'>大慈禪人</p><p style="text-indent:0em" class="lg-abnormal"><div class='lg-row'>大慈大悲憫眾生。父母未生一著清。翠竹黃花親眼視。本來面目自家親。</div>
</p></div>
<div class='div-other'><a id='mulu75' />
<p class='h2'>遍恒禪人</p><p style="text-indent:0em" class="lg-abnormal"><div class='lg-row'>青石頭兒也遍恒。大家吹滅暗中尋。丹山瞎虎眉生角。萬法歸一一掌平。</div>
</p></div>
<div class='div-other'><a id='mulu76' />
<p class='h2'>參微禪人</p><p style="text-indent:0em" class="lg-abnormal"><div class='lg-row'>參禪參到參微處。始信從前憶路乂。探得眼中頭角現。自然滋味等河沙。</div>
</p></div>
<div class='div-other'><a id='mulu77' />
<p class='h2'>立志禪人</p><p style="text-indent:0em" class="lg-abnormal"><div class='lg-row'>如何是佛佛阿誰。薦處分明要的真。立志一番勤苦學。自然滋味與人平。</div>
</p></div>
<div class='div-other'><a id='mulu78' />
<p class='h2'>圓明禪人</p><p style="text-indent:0em" class="lg-abnormal"><div class='lg-row'>薦出圓明柏樹子。偷鈴人是解鈴人。趙州公案分明舉。只恐兒曹不識真。</div>
</p></div>
<div class='div-other'><a id='mulu79' />
<p class='h2'>明鏡禪人</p><p style="text-indent:0em" class="lg-abnormal"><div class='lg-row'>當臺明鏡照中天。北斗橫身莫半邊。大好向前雄一步。<span class='corr'>篾</span>條穿起祖師禪。</div>
</p></div>
<div class='div-other'><a id='mulu80' />
<p class='h2'>雲波禪人</p><p style="text-indent:0em" class="lg-abnormal"><div class='lg-row'>金剛圈子驗雲波。不得隨流把日過。笤帚柄兒親指示。他年方入鳳凰窩。</div>
</p></div>
<div class='div-other'><a id='mulu81' />
<p class='h2'>自安禪人</p><p style="text-indent:0em" class="lg-abnormal"><div class='lg-row'>自安何必問家安。萬法歸來卻是禪。探得龍潭紙蠋句。拈來猶許個中難。</div>
</p></div>
<div class='div-other'><a id='mulu82' />
<p class='h2'>衢衡禪人</p><p style="text-indent:0em" class="lg-abnormal"><div class='lg-row'>嘉州大象口喃喃。銕額銅頭也叫穿。若是個中人自忌。不須鞭逼上長安。</div>
</p></div>
<div class='div-other'><a id='mulu83' />
<p class='h2'>一悟禪人</p><p style="text-indent:0em" class="lg-abnormal"><div class='lg-row'>一悟為嘉悟一嘉。三玄三要步三車。如何是悟非為悟。直下番身始作家。</div>
</p></div>
<div class='div-other'><a id='mulu84' />
<p class='h2'>推雲禪人</p><p style="text-indent:0em" class="lg-abnormal"><div class='lg-row'>推雲見日實奇哉。大意西來汝莫猜。但得其中些子處。不分星夜省吾儕。</div>
</p></div>
<div class='div-other'><a id='mulu85' />
<p class='h2'>大願禪人</p><p style="text-indent:0em" class="lg-abnormal"><div class='lg-row'>大願三生當自明。一生念佛種來生。身心不做些兒夢。印證方知未了因。</div>
</p></div>
<div class='div-other'><a id='mulu86' />
<p class='h2'>東傳戒徒</p><p style="text-indent:0em" class="lg-abnormal"><div class='lg-row'>靜夜挑燈寫贈文。波羅提戒好追尋。果然悟卻無生理。啟後承先定屬君。</div>
</p></div>
<div class='div-other'><a id='mulu87' />
<p class='h2'>九天通雲</p><p style="text-indent:0em" class="lg-abnormal"><div class='lg-row'>九天高處必通雲。出窟獅兒奮志行。透卻上頭關捩子。當陽一喝嚮如磤。</div>
</p></div>
<div class='div-other'><a id='mulu88' />
<p class='h2'>碧空法孫</p><p style="text-indent:0em" class="lg-abnormal"><div class='lg-row'>參禪學道要心堅。放下身心用力參。㘞地一聲紅線斷。翱翔直上九重天。</div>
</p></div>
<div class='div-other'><a id='mulu89' />
<p class='h2'>晗輝侍者</p><p style="text-indent:0em" class="lg-abnormal"><div class='lg-row'>親遭毒手侍吾前。百折千挫志一堅。今朝辭別老僧去。好將佛法去流傳。</div>
</p></div>
<div class='div-other'><a id='mulu90' />
<p class='h2'>定水開士</p><p style="text-indent:0em" class="lg-abnormal"><div class='lg-row'>海清水定臥龍眠。頭角崢嶸躍碧川。直下點開霄漢路。雷揮電捲一時間。</div>
</p></div>
<div class='div-other'><a id='mulu91' />
<p class='h2'>性壽徒孫</p><p style="text-indent:0em" class="lg-abnormal"><div class='lg-row'>西來大意本天然。祖佛家風處處宣。父子略具蟭螟眼。一花五葉遍人間。</div>
</p></div>
<div class='div-other'><a id='mulu92' />
<p class='h2'>性權徒孫</p><p style="text-indent:0em" class="lg-abnormal"><div class='lg-row'>此子生來志性堅。朝參夕課禮華嚴。萬年一念如今日。裕後旃檀許汝拈。</div>
</p></div>
<div class='div-other'><a id='mulu93' />
<p class='h2'>清海沙彌</p><p style="text-indent:0em" class="lg-abnormal"><div class='lg-row'>河清海晏樂陶唐。王化雍熙百代昌。子亦生來逢盛世。休將錯過好時光。</div>
</p></div>
<div class='div-other'><a id='mulu94' />
<p class='h2'>機慶玄孫</p><p style="text-indent:0em" class="lg-abnormal"><div class='lg-row'>機慶三生誓力堅。時殊世異不同前。萬年一念如今日。許爾法門接半肩。</div>
</p></div>
<div class='div-other'><a id='mulu95' />
<p class='h2'>常經孟居士</p><p style="text-indent:0em" class="lg-abnormal"><div class='lg-row'>梁燕紛紛三月天。花香春暖暢於便。傾心直下求歸向。昭覺門庭要子肩。</div>
</p></div>
<div class='div-other'><a id='mulu96' />
<p class='h2'>常溥莊頭</p><p style="text-indent:0em" class="lg-abnormal"><div class='lg-row'>一念諄諄學老誠。虔心侍座甚慇勤。莫將寸陰閒過了。早種高梧宿鳳林。</div>
</p></div>
<div class='div-other'><a id='mulu97' />
<p class='h2'>樂天李居士</p><p style="text-indent:0em" class="lg-abnormal"><div class='lg-row'>吾老朝朝坐夕曛。蒼岩下視一溪雲。一聯佳興逢知<span class='corr'>己</span>。且向須臾摘句分。</div>
</p></div></div>
<div class='div-other'><a id='mulu98' />
<p class='h1'>佛事</p><p>為囪門和尚起龕。松風慘慘。林鳥悽悽。石火電光。覷之不及。禪翁昨夜<span class='corr'>已</span>西歸。三腳驢兒緊著錐。烈燄光中騰碧漢。不生滅法讓阿誰。</p>
<p>為懸珠禪人起龕。歷遍天台更遊燕。南州不住到松潘。於斯撒手還家去。今日出門值雨天。急須去。莫留連。木馬頻嘶芳草地。丙丁童子對渠言。</p>
<p>舉火。踏遍錦江。吾不識汝。住老松潘。渠不識我。昨度禪房話片時。今朝乞吾一把火。直承當。休避躲。八萬四千功德聚。願汝急時成正果。</p>
<p>舉火。虛空拍拍韻還鄉。九九餘翁一電光。過量大人今<span class='corr'>已</span>矣。方稱敏手過蘆江。拈杖指龕云。此是落翅孔。切莫露鋒芒。撒手那邊千聖外。銀山鐵壁絕商量。以火炬打○云。鐵牛口裏黑煙生。三腳驢兒就此行。好把眼光收挕住。優曇花裏現全身。遂擸。</p>
<p>起襯云。蒼顏雪鬢個頭陀。九九齡餘韻蓼莪。今把絲綸收挕住。悠悠且唱涅槃歌。涅槃歌。閒觀綠水繞山阿。老禪那。會也麼。生滅既滅。寂滅為樂。寂滅以滅。有何不悅。撩起便行。莫管南北。以拄杖指襯云。這個聻。常寂光中鑒遠心。白雲山裏膺巢穴。</p>
<p>入塔。末法淋漓實可傷。潸然拙句鑒衷腸。禪翁面目分明處。林鳥溪聲共泣揚。恭惟太虛和尚坐斷兩頭。當陽顯露。化緣<span class='corr'>已</span>畢。示涅槃樂。今日是我恒明大士深恩厚德。水木難忘。建窣堵波。安厝師骸。飛簡至昭覺。敦請續頭陀作入塔佛事。到這裏向起口不得處。一一露出我太虛和尚末後一段風光。顧眾云。大眾且道。是那一段風光。拈杖指塔戶云。天幹律音成寶所。地凝七級瘞牛眠。剎竿直向此峰豎。萬古標名樂自然。便入。</p>
<p>為法叔問潮和尚起龕云。潸然吾叔棄雲堂。悅豫心傷送夕陽。老恨慈舟幡影折。獨憐紅日墜山崗。恭惟老法叔運悲心於末世之中。斬荊棘於五濁之際。八十餘年本色道底。以拄杖指龕云。木馬嘶風遍大千。鐵牛吼破萬重關。須彌頂上翻波浪。無相光中駕鐵船。</p>
<p>舉火。拈火炬打○云。鐵鷂摶空。金聲擲地。這邊那邊。一無回避。老法叔。休疑議。輕輕放下閒家具。悠悠直上涅槃山。維摩室裏閒遊戲。遂擸。</p>
<p>為蓮生老宿起龕云。七十餘年事。忽爾一旦灰。這個臭皮袋。秪用一堆柴。即須去。莫徘徊。撒手那邊千聖外。休教留落在塵埃。</p>
<p>舉火。以火炬打○云。阿呵呵。七十餘年個衲僧。今朝一著甚分明。這邊那畔無拘束。鶻臭布衫脫得成。</p>
<p>為浣月尊宿起龕。秋風滿院。落日沉西。這個消息。有幾人知。擺脫塵勞。直下便歸。以拄杖指龕云。還有這個聻。仰煩大眾送汝一程。</p>
<p>為雲白茶頭起龕。七十八年住世間。燒茶換水結人緣。今朝撒手還家後。不知那裏是長安。雲白長老還識路頭麼。擊龕云。杖頭引得清風起。少刻紅蓮遍大千。</p>
<p>舉火。青山綠水西來意。翠竹黃花古佛心。林鳥悽悽傷往事。祥煙靄靄駕慈雲。聊將拙句酬辛苦。時拈拄杖驗精神。雲白何必疑來去。一回煆煉一回新。</p>
<p>為演山徒起龕。十五日前不生。十五日後不死。今正十五日。生死到來。撩起便行。且道不著生死關一句作麼生委悉。遂拽龕云。東關門外。青松嶺畔。</p>
<p>舉火。松潘不住住錦江。錦江不住便回鄉。即須去。莫徬徨。不可狼籍在他方。以火炬打○云。與子道個末後句。回頭休戀火中央。</p>
<p>為超然尊宿起棺云。曲盡詞窮本寂寥。個中消息赤條條。青山綠水還如舊。轉眼娑婆又一遭。意上座。莫辭勞。直不薦取歸根竅。棒頭點出金剛眼。始知生死不同條。既不同條。說甚一遭兩遭。以拄杖擊棺云。與伊指個安身處。青山綠水任逍遙。</p>
<p>為自惺大德舉火。咄。這個關頭太險。自惺今日了然。一塵不染威音外。萬劫都消烈焰前。昨夜碧天雲散盡。今朝清霜徹骨寒。若還於斯親見得。輕輕擊碎上頭關。且道這個關頭是甚麼閒家具。於此薦得。不妨請行。脫或未然。老僧火炬與伊露個消息。咦。一腳踏翻生死海。掉身別是一家風。遂擸。</p>
<p>為洪湛禪人起棺。來也恁麼來。不挂一絲。去也恁麼去。一絲不挂。來去赤洒洒。未免成墮話。秪如出門一句作麼生相委。以拄杖擊棺云。起。</p>
<p>為性佑禪人起龕。運水搬柴<span class='corr'>已</span>四載。今朝脫卻臭皮袋。這邊那畔任遊行。從此了然無罣礙。既無罣礙。行處行來在處在。</p>
<p>慈和大師請化骷骨。師云。髑髏遍地不忍看。行人積聚如丘山。今朝幸遇中元節。各各能生火裏蓮。還委悉麼。脫或未然。今日乃赦罪之辰。行僧慈和請山僧為汝有情無情。一切生靈。舉揚般若。令汝等一一化生西方去也。遂擸火炬云。六道四生從此去。善惡分明恁縱橫。</p>
<p>為舟海禪人舉火。重陽九月菊花香。抖擻精神返故鄉。欲識途中親切句。紅爐焰上電飛光。急須去。莫徬徨。撒手那邊千聖外。回頭休戀火中央。</p>
<p>為白衣庵太虛和尚起龕。拄杖芒鞋到處喃。傾心法雨洒南閻。滹沱法道湮淪久。一段真風繼法筵。所以擲地金聲。始覺從前是錯。摩霄伎倆。不期翅落虛空。恭惟太虛和尚全身放下。兩袖清風。住世八十六齡。一生玉潔冰清。<span class='corr'>眨</span>眼峰含翠月。依稀電閃長空。若據此事。更不相關。且道亦任來去自由是甚麼人境界。以拄杖指龕云。這個聻。</p>
<p>舉火云。一二三四五。打起禾山鼓。六七八九十。樂奏無孔笛。十九八七六。齊唱還鄉曲。五四三二一。大家在這裏。以火炬打圓相云。北斗藏身處。峨眉月上弦。夏至三庚後。遍界火生蓮。遂擸。</p>
<p>起龕云。法兄七十古來稀。又得餘齡也大奇。阿呵呵。也大奇。露柱吹笙藏北斗。燈籠拍板入南支。老法兄雖則任麼瞥地。要兩得相應。顧眾云。五蘊山下活埋菴。斜挂孤燈月一圓。照見未生時面目。翻身直上佛頭眠。以拄杖作揖勢云。起。</p>
<p>入塔云。窣堵波上還水秀。黃金骨地廓天欄。大白牛兒就此眠。一花五葉遍人間。老法兄生滅<span class='corr'>已</span>滅。寂滅為樂。以拄杖拍櫬云。這個聻。便入。</p>
<p>為有堂門人起龕云。拭杖芒鞋至錦關。一聲兒哭一聲天。太平寺裏閑家具。只見遺形不見俺。天。老眼紛紛淚羅灣。只望曾子養曾晢。誰知顏路哭顏淵。天。此去再來吞佛祖。赤手扶起破沙籃。兒。莫辜老僧臨行句。火爐頭畔冀團圞。以手拍龕云。天。生不到。死不到。古人徹底風浩浩。又拍云。天。不到不到真不到。駕起摩空鐵鷂兒。一翅鵬摶天下曉。</p>
<p>舉火云。金佛不度爐。木佛不度火。泥佛不度水。且道真佛向甚麼處安身立命。吾徒有堂也消得這箇隔子麼。脫或躊躇。老僧火爐頭略較些子。拈火炬打○云。甲子乙丑海中金。丙寅丁卯爐中火。收攝眼珠歸去來。賢劫位中添一朵。遂擸。</p>
<p>為太平昆劍禪師起棺云。花神念一午。入城打口鼓。太平昆上座。切莫從頭數。六六三十六。五五二十五。木人把板雲中拍。石女含笙井底舞。阿呵呵。苦苦苦。拈拄杖擊棺云。五十四年。一任卜度。</p>
<p>舉火云。金烏飛。玉兔走。海底泥牛啣月吼。悲風生。淚雨落。雲中木馬號淘哭。薦舉太平昆上座。漫道人前六九數。以火炬打○云。死木頭。活鵲兒。翻身直向來時路。拈火炬云。丙丁童子笑渠言。烈燄光中從頭悟。遂擸。</p>
</div>
<p class='juan'>昭覺竹峰續禪師語錄卷第四終</p>
</div><!-- end of div[@id='body'] -->
</body></html>