<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>荊南內護國寺啟真誠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu39' />
<p class='juan'>護國啟真誠和尚語錄卷之四</p><p class="byline">書記洪信編錄</p>
<div class='div-other'><a id='mulu40' />
<p class='h1'>贊</p>
<div class='div-other'><a id='mulu41' />
<p class='h2'>董居士真</p><p style="text-indent:0em" class="lg-abnormal"><div class='lg-row'>皤然一叟鳩杖隨身彷彿似習池蘊公語續傳燈原來是復寰居士諸方見聞有女遣嫁無男當婚相聚口團圞大家話無生</div>
</p></div>
<div class='div-other'><a id='mulu42' />
<p class='h2'>董二居士唪金剛不輟</p><p style="text-indent:0em" class="lg-abnormal"><div class='lg-row'>這女善人具丈夫相不去戴笠參俱胝終朝鳴魚唪金剛果修淨居善因庶免臨時周彰咦若要勘破來往師僧問取趙州和尚</div>
</p></div>
<div class='div-other'><a id='mulu43' />
<p class='h2'>自贊</p><p style="text-indent:0em" class="lg-abnormal"><div class='lg-row'>者個阿師頂圩頭顱人前倔疆肘後懸符與世恬然受靈山怤三主護國重新寺圖接續東山成滯貨授售自由任所孚殃及叢林數十秋至今光被滿甸都</div>
</p></div></div>
<div class='div-other'><a id='mulu44' />
<p class='h1'>偈</p>
<div class='div-other'><a id='mulu45' />
<p class='h2'>募鐘</p><p style="text-indent:0em" class="lg-abnormal"><div class='lg-row'>果海祗因累劫專佈金檀度任隨緣一椎驚惺利名客好向精藍造勝前</div>
</p></div>
<div class='div-other'><a id='mulu46' />
<p class='h2'>造佛</p><p style="text-indent:0em" class="lg-abnormal"><div class='lg-row'>福筵勝會廣無邊佛面光輝<span class='corr'>已</span>面圓金像嚴裝無漏果螽斯祿筭水綿綿</div>
</p></div>
<div class='div-other'><a id='mulu47' />
<p class='h2'>燈</p><p style="text-indent:0em" class="lg-abnormal"><div class='lg-row'>點塔何妨燈一然光明朗朗照三千佛光遠被清光徹濟世心香萬古傳</div>
</p></div>
<div class='div-other'><a id='mulu48' />
<p class='h2'>米</p><p style="text-indent:0em" class="lg-abnormal"><div class='lg-row'>未轉法輪食轉先金牛飯桶至今然千家一缽鐵丸子古佛肚中萬萬年</div>
</p></div>
<div class='div-other'><a id='mulu49' />
<p class='h2'>齋</p><p style="text-indent:0em" class="lg-abnormal"><div class='lg-row'>靈山自古選佛場五百高僧日日忙為報信檀傾積廩大家出手扶宗綱</div>
</p></div>
<div class='div-other'><a id='mulu50' />
<p class='h2'>茶</p><p style="text-indent:0em" class="lg-abnormal"><div class='lg-row'>盧仝七碗非奇特趙老三盃豈是狂會得無多佛法子客來無語令人忙</div>
</p></div>
<div class='div-other'><a id='mulu51' />
<p class='h2'>柴</p><p style="text-indent:0em" class="lg-abnormal"><div class='lg-row'>運水搬柴皆妙用迎賓送客乃家祥拔山舉鼎雖意水足柴方菜更香</div>
</p></div>
<div class='div-other'><a id='mulu52' />
<p class='h2'>衣</p><p style="text-indent:0em" class="lg-abnormal"><div class='lg-row'>然燈播種於當年心印惟憑一縷傳大庾嶺頭千萬重始終一念戒珠圓</div>
</p></div></div>
<div class='div-other'><a id='mulu53' />
<p class='h1'>佛事</p>
<div class='div-other'><a id='mulu54' />
<p class='h2'>本寺耆宿聞一老師火</p><p>鳳凰臺畔起暮煙鵝池一滴水連天天王祖庭巋然屹西來大意又重宣四大原假合五蘊若浮漚世緣滄海變去來鹿夢囮惟我護國聞翁來自鼎山氣宇如王有擔鈔之風恨未遇婆子點化迄到護國親見忍祖雖無疏鈔可焚末後句子<span class='corr'>已</span>當面分付了也即未撩起便行且喜未到臘月三十日可謂唧溜漢子具衲僧手眼舉枕公案不被侍僧勘破即今功圓果滿絕後光先一句又作麼生喝一喝云皮膚脫落盡惟有一真實噫一任浮雲變今古牟尼徑寸滿空春。</p>
</div>
<div class='div-other'><a id='mulu55' />
<p class='h2'>瑞白禪人舉火</p><p>師云幾回生幾回死生死悠悠無定止證入無餘大涅槃常寂光中無異此今日撥轉舊家風翩翩隻履西歸逝五十六年成底事者回方脫娘生褲且道娘未生時著個甚麼顧左右云汝等諸人道道看若無山僧未免借手行拳去也所以道亡僧面前觸目菩提活人路上死人無數上人會麼喝一喝執火炬云大千沙界現全身獅子獨行無伴侶。</p>
</div>
<div class='div-other'><a id='mulu56' />
<p class='h2'>舉火</p><p>金不博金生死海中無向背楔能出楔眾生諸佛正相當所以道無明實性即佛性幻化空身即法身如是則山河大地同轉根本法輪鱗甲羽毛共證真常實際法爾如然不假穿鑿今日山僧為汝覿面舉揚上人還承當麼若能如是便可超佛越祖出死入生其或未然為汝更指一路以火炬打圓相云有水皆含月無山不帶雲。</p>
</div>
<div class='div-other'><a id='mulu57' />
<p class='h2'>舉火</p><p>歷劫不曾迷云何方始覺生死及涅槃個中無處著所以全體恁麼來則來無所從全體恁麼去則去無所至來無所從則生本不曾生去無所至則死本不曾死既無生死則當處湛然覿體現前不真何待以火炬云上人珍重去無明山上起雲雷生死海中為雨露。</p>
</div>
<div class='div-other'><a id='mulu58' />
<p class='h2'>入塔</p><p>生亦非成死亦非壞直下會得頓超十界不勞彈指塔門開達者同遊涅槃海。</p>
</div>
<div class='div-other'><a id='mulu59' />
<p class='h2'>弔不礙大師</p><p>昔日同參今朝覿面兩個五百原是一貫不須拍手哭蒼天拈出秦時[車*度]轢鑽展坐具云且道阿誰證盟一任諸方剖判。</p>
<p>天童老人諱千花叢裡現優曇水出高源青出藍誤賺不知多少眾前三三與後三三茲<span class='corr'>屆</span>十一月十六日乃我天童老人初度之辰若乃仁義道中世諦流布則且置只如不涉程途還假相見也無乍收宿雨孤雲斷明月一天方夜寒。</p>
<p>磬山老人忌砧杵千家夜星河一雁秋突出殊難辯明珠暗裡投是以大人具大見大智得大用展鶤鵬之翼奮獅子之威蓋色其身超今越古拈起栗棘蓬放出金剛圈整齊佛祖號令人天掃出三玄三要滅卻正法眼藏殺人刀活人劍斬釘截鐵騎虎頭據虎尾絕後光前直得三賢十聖膽顫魂驚盡大地人亡鋒結舌使德山臨濟再生也討頭惱不著此是我老人一生受用不盡底閒家具今日因齋慶贊不妨為眾拈出雖然如是以此見他老人譬如掉棒打月何啻萬里崖州亦大遠在乃召眾云還見老人麼一堂風冷淡千古意分明。</p>
</div>
<div class='div-other'><a id='mulu60' />
<p class='h2'>挂鐘板</p><p>馬祖建叢林百丈立規矩原為雲水趨投老病無依不是自居自食東邊蕩來西邊嬉今日重整舊家風祖佛龍天生歡喜噫板鳴要齊集舉止須威儀。</p>
</div>
<div class='div-other'><a id='mulu61' />
<p class='h2'>挂火牌</p><p>趙老茶三甌金牛漆桶快要開者個鋪成人不自在飯熟任開柳僧集須鳴牌供養無心人千佛從茲來。</p>
</div>
<div class='div-other'><a id='mulu62' />
<p class='h2'>監齋</p><p>監齋大士菩薩化現文殊文喜打成一片香積調和一味任他凡聖交參國清護國無兩樣休言饒舌老豐干。</p>
</div>
<div class='div-other'><a id='mulu63' />
<p class='h2'>伽藍</p><p>信施祗園財廣金佈續智者燈均為慈護佛法當茲秋晚全仗金湯密固勿使寒拾檢點方為伽藍淨土。</p>
</div>
<div class='div-other'><a id='mulu64' />
<p class='h2'>齋榜</p><p>先炊無米飯僧多須問金牛造若何選佛場開憑妙手傾囊出廩在檀那。</p>
</div></div>
<div class='div-other'><a id='mulu65' />
<p class='h1'>詩</p>
<div class='div-other'><a id='mulu66' />
<p class='h2'>禮開山師祖遍老和尚</p><p style="text-indent:0em" class="lg-abnormal"><div class='lg-row'>掬水從來香有源卓飛燈續是師恩遙思面壁傳心淨始得開筵法侶尊寶地不隨風物改慈雲常共雨花存宗乘竊恐輸門外聊為搬柴衍後昆</div>
</p></div>
<div class='div-other'><a id='mulu67' />
<p class='h2'>九日龍山奉陪諸公作</p><p style="text-indent:0em" class="lg-abnormal"><div class='lg-row'>散步高原外人煙入杪秋烏檣過虎渡鴈字帶龍洲秀色三峰出嵐光八嶺幽參軍落帽地風韻有名流</div>
</p></div>
<div class='div-other'><a id='mulu68' />
<p class='h2'>章臺</p><p style="text-indent:0em" class="lg-abnormal"><div class='lg-row'>春日城隅迥無邊野色來楚宮何處是梅影自徘徊堤遠人煙曲碑殘字跡灰昭王猶有祭歎息此章臺</div>
</p></div>
<div class='div-other'><a id='mulu69' />
<p class='h2'>天皇山有感</p><p style="text-indent:0em" class="lg-abnormal"><div class='lg-row'>天皇傳法地勝跡自依稀世遠銘鐘古時移堂柏非僧繇不可見開子亦難幾<span class='note-inline'>(開子明時詩僧也)</span>惟有青青艸春來是處歸</div>
</p></div>
<div class='div-other'><a id='mulu70' />
<p class='h2'>黃鶴樓</p><p style="text-indent:0em" class="lg-abnormal"><div class='lg-row'>危檻層巒壓萬家漢陽江夏對芳華漁舟遠浦歸人晚小院殘詩落照斜一枕黃粱真大夢數聲仙笛在梅花縱觀千古東流外倍覺浮生是井蛙</div>
</p></div>
<div class='div-other'><a id='mulu71' />
<p class='h2'>小姑山</p><p style="text-indent:0em" class="lg-abnormal"><div class='lg-row'>崔嵬屹立似天關推卻篷窗見一班洗缽方逢江日霽掛帆正逐海潮還人天誰辨空中相流峙常存大界間自念非因經卷往堪將蹤跡負名山</div>
</p></div>
<div class='div-other'><a id='mulu72' />
<p class='h2'>午泊采石</p><p style="text-indent:0em" class="lg-abnormal"><div class='lg-row'>古柏蒼松裡危橋水逕通苔青全覆石蘿綠似嵌空江海風帆上乾坤午夢中琴聰非我事自笑入詩筒</div>
</p></div>
<div class='div-other'><a id='mulu73' />
<p class='h2'>金陵</p><p style="text-indent:0em" class="lg-abnormal"><div class='lg-row'>日夜江聲過石頭金陵王氣自千秋人間多少欷歔事莫只空空厭比丘</div>
</p></div>
<div class='div-other'><a id='mulu74' />
<p class='h2'>舟次金山</p><p style="text-indent:0em" class="lg-abnormal"><div class='lg-row'>矗翠超人境乘流到上方江聲疑地盡海氣與雲翔坱圠蛟龍護洪紛鴒雀藏笠瓶何處著開士正陞堂</div>
</p></div>
<div class='div-other'><a id='mulu75' />
<p class='h2'>虎丘</p><p style="text-indent:0em" class="lg-abnormal"><div class='lg-row'>寰宇傳名勝今來見虎丘生公能說法風俗尚同遊山色籠香積鐘聲帶棹流偨虎諸幻影安用敝衲愁</div>
</p></div>
<div class='div-other'><a id='mulu76' />
<p class='h2'>嘉禾煙雨樓<span class='note-inline'>(相傳買臣墓在此)</span></p><p style="text-indent:0em" class="lg-abnormal"><div class='lg-row'>憑欄一望海潮東萬樹千村煙雨中雅趣詩間尋杜老輞川畫裏見王公塔邊古墓歸憑弔世上浮名互色空為報仕途留滯客牛衣何必泣時窮</div>
</p></div>
<div class='div-other'><a id='mulu77' />
<p class='h2'>靈隱寺</p><p style="text-indent:0em" class="lg-abnormal"><div class='lg-row'>鷲峰何代自飛來古剎巋然冷石臺滄海東阬日月杳直從高望一徘徊</div>
</p></div>
<div class='div-other'><a id='mulu78' />
<p class='h2'>五百羅漢堂</p><p style="text-indent:0em" class="lg-abnormal"><div class='lg-row'>西天東土竟何如海藏龍宮任所居深淺由來憑象兔三乘誰與破空虛</div>
</p></div>
<div class='div-other'><a id='mulu79' />
<p class='h2'>西湖</p><p style="text-indent:0em" class="lg-abnormal"><div class='lg-row'>湖光蕩漾錦攢天亭榭花間照客船惟有緇衣隨白鷺浮沉不計到誰邊</div>
</p></div>
<div class='div-other'><a id='mulu80' />
<p class='h2'>禮天竺大士</p><p style="text-indent:0em" class="lg-abnormal"><div class='lg-row'>無邊無象也無塵合掌虔登又一新十二觀中千處現不須一喝始驚人</div>
</p></div>
<div class='div-other'><a id='mulu81' />
<p class='h2'>送月師入京</p><p style="text-indent:0em" class="lg-abnormal"><div class='lg-row'>三載琳宮一日成從茲報國又垂名王家功德真悠久鄭重吾師持缽行</div>
</p></div>
<div class='div-other'><a id='mulu82' />
<p class='h2'>奉和胡念蒿先生夜坐韻<span class='note-inline'>(時修志寺中)</span></p><p style="text-indent:0em" class="lg-abnormal"><div class='lg-row'>著述到禪林掩關自苦吟黃花經雨暮紅樹綻秋深文獻山川色圓通聖佛心紫茸趺坐下鐘罄一沉沉</div>
</p></div>
<div class='div-other'><a id='mulu83' />
<p class='h2'>元夕</p><p style="text-indent:0em" class="lg-abnormal"><div class='lg-row'>豐登最喜宜春晴萬彙千葩入眼生花月光輝人共賞火燈交處是雙城</div>
</p></div>
<div class='div-other'><a id='mulu84' />
<p class='h2'>新年</p><p style="text-indent:0em" class="lg-abnormal"><div class='lg-row'>一樣梅花又改年起看風雨卜蠶天竹爐瓦灶無新火榾柮猶然昨夜煙</div>
</p></div>
<div class='div-other'><a id='mulu85' />
<p class='h2'>明和尚歸萬壽菴</p><p style="text-indent:0em" class="lg-abnormal"><div class='lg-row'>數載祗園法席開匡徒領眾意徘徊眉山俊秀荊芳遍雙桂枝條任剪裁</div>
</p></div>
<div class='div-other'><a id='mulu86' />
<p class='h2'>哭徒惟中</p><p style="text-indent:0em" class="lg-abnormal"><div class='lg-row'>息慈早歲便相隨坐穩蒲團垢欲離逝水於今悲弟子孤雲自昔愧人師榮枯朔晦誠難問往返東南亦可思最是歸家先瘞母空門不負背倫疑</div>
</p></div>
<div class='div-other'><a id='mulu87' />
<p class='h2'>挽揮印禪師</p><p style="text-indent:0em" class="lg-abnormal"><div class='lg-row'>虛空雖世界不謂遂無生雅志尚高遠參鋒喜縱橫相知成一夢客邸化浮名嗟彼荊門路能忘太上情</div>
</p></div>
<div class='div-other'><a id='mulu88' />
<p class='h2'>與爻人話別</p><p style="text-indent:0em" class="lg-abnormal"><div class='lg-row'>問訊何暌隔全然鴻踏泥靈山同記別濟水共分溪千里真如夢萬機不可齊相逢參飯罷一任又東西</div>
</p></div>
<div class='div-other'><a id='mulu89' />
<p class='h2'>淨土</p><p style="text-indent:0em" class="lg-abnormal"><div class='lg-row'>曾無藥石偏生病雖有蒲團不坐禪水月願王松樹案數枝香透瓦瓶遵</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>祈假逞生淨土身落紅偏苦妒余春燈前燒卻長生術剩買黃金鑄二親</div>
</p></div>
<div class='div-other'><a id='mulu90' />
<p class='h2'>閱玉泉志</p><p style="text-indent:0em" class="lg-abnormal"><div class='lg-row'>響往名山<span class='corr'>已</span>數秋幾番策杖欲經遊會心若晤堆藍狀入耳方知四絕留鐵塔鑏金光影燦珠泉跳玉掌趺求南燈永續曹溪派北秀誰宗一線頭</div>
</p></div>
<div class='div-other'><a id='mulu91' />
<p class='h2'>閱藏</p><p style="text-indent:0em" class="lg-abnormal"><div class='lg-row'>萬古鴻濛外三生智慧中妄真空相迴仙佛聖賢通寶鼎占雲氣珠龕映日瞳僧寮繙貝葉盛代祝年豐</div>
</p></div>
<div class='div-other'><a id='mulu92' />
<p class='h2'>奉和彝鎮嚴護法貪佛閣詩</p><p style="text-indent:0em" class="lg-abnormal"><div class='lg-row'>佛日中天無盡蘊大千累億見恒沙四門<span class='corr'>已</span>辨人天界五衍何岐南北家寶閣麟章開願力祗園龍樹有光華從今鈴鐸聲聲裡喚醒塵衣與亂紗</div>
</p></div>
<div class='div-other'><a id='mulu93' />
<p class='h2'>呈修志諸先生</p><p style="text-indent:0em" class="lg-abnormal"><div class='lg-row'>天地有大文靈秀有奧宅不朽在立言古今傳載籍所藉為國華文獻增舄奕吾荊劫灰後什一鮮千百聖朝今光被右文無遺策先生奉徵聘乃作十笏客直筆發潛德軒軒振風格玉韞山自暉幽蘭揚芳澤與其有諛美不如有己責即茲荒陋寺亦得<span class='corr'>備</span>前蹟昭昭人耳目原非私所適竊窺兩月中討論窮晨夕如此著書心信足垂金石</div>
</p></div>
<div class='div-other'><a id='mulu94' />
<p class='h2'>夢先師若老和尚</p><p style="text-indent:0em" class="lg-abnormal"><div class='lg-row'>不知大夢是何人夢醒猶疑見是真應為迷途煩指點香焚一瓣到清晨</div>
</p></div>
<div class='div-other'><a id='mulu95' />
<p class='h2'>夏晚同陸吉芳淑二監院納涼</p><p style="text-indent:0em" class="lg-abnormal"><div class='lg-row'>共坐古柏下涼在風生裏時方苦炎熱眾心各懽喜有似當渴飲不必廉泉水相彼風中旛搖搖孰為此以此觀一切無定者何<span class='corr'>已</span>蝙蝠穴層閣旦夕反相視至人寢不夢夢覺有妙理坐起散步行誰行亦誰止</div>
</p></div>
<div class='div-other'><a id='mulu96' />
<p class='h2'>蘭</p><p style="text-indent:0em" class="lg-abnormal"><div class='lg-row'>綺石黃甕便是家幽香原不逐繁華瓶邊澆水籬邊蓋相看年年自作花</div>
</p></div>
<div class='div-other'><a id='mulu97' />
<p class='h2'>牧牛頌引</p>
<div class='div-other'><a id='mulu98' /><p style="margin-left:1em">牧牛之譬其年久矣自南泉拈掇頭角轉露普明添足繫之以頌宗教能詩之士雜然賡之然自有者片田地便有者個畜生為甚麼有等一時討鼻孔不著動著犯人苗稼且利害在甚麼處請向葛藤窠裡摸索。</p>
</div>
<div class='div-other'><a id='mulu99' />
<p class='h3'>未牧</p><p style="text-indent:0em" class="lg-abnormal"><div class='lg-row'>意氣昂昂頭角高牧童鞭執趁途遙深山曠野艸漫地信嘴滿腮觸異苗</div>
</p></div>
<div class='div-other'><a id='mulu100' />
<p class='h3'>初調</p><p style="text-indent:0em" class="lg-abnormal"><div class='lg-row'>牢拴鼻孔乘時穿緊把繩頭漫著鞭畜養多年愚拙性始知今日費心牽</div>
</p></div>
<div class='div-other'><a id='mulu101' />
<p class='h3'>受制</p><p style="text-indent:0em" class="lg-abnormal"><div class='lg-row'>出門或可自相隨放去收回暫少馳旦暮小心頭腳穩水邊林下莫教疲</div>
</p></div>
<div class='div-other'><a id='mulu102' />
<p class='h3'>迴首</p><p style="text-indent:0em" class="lg-abnormal"><div class='lg-row'>綠楊堪繫始回頭僵屈援收漸漸柔休怪山童性未怠頃然失卻漫相留</div>
</p></div>
<div class='div-other'><a id='mulu103' />
<p class='h3'>馴伏</p><p style="text-indent:0em" class="lg-abnormal"><div class='lg-row'>山南山北水溪邊穩伏傾誠犁祖田不帶繩頭飲水艸晚歸搖尾不須牽</div>
</p></div>
<div class='div-other'><a id='mulu104' />
<p class='h3'>無礙</p><p style="text-indent:0em" class="lg-abnormal"><div class='lg-row'>牛人兩兩俱如如聲色相忘各不拘松石安閒穩坐睡笛腔無韻樂餘餘</div>
</p></div>
<div class='div-other'><a id='mulu105' />
<p class='h3'>任運</p><p style="text-indent:0em" class="lg-abnormal"><div class='lg-row'>紅紫三春野色中溪南溪北艸茸茸本分水艸隨分納快活山童午睡濃</div>
</p></div>
<div class='div-other'><a id='mulu106' />
<p class='h3'>相忘</p><p style="text-indent:0em" class="lg-abnormal"><div class='lg-row'>束手相忘還未中此心期與岫雲同雪牛既到白裡獨朗桂輪照碧空</div>
</p></div>
<div class='div-other'><a id='mulu107' />
<p class='h3'>獨照</p><p style="text-indent:0em" class="lg-abnormal"><div class='lg-row'>威音那畔本相安叵耐有生始戀纏今日方知娘鐵面者回參透祖師關</div>
</p></div>
<div class='div-other'><a id='mulu108' />
<p class='h3'>雙泯</p><p style="text-indent:0em" class="lg-abnormal"><div class='lg-row'>人牛屏跡事難明者裡斷然向孰陳鐵餒咬來當面剝祖師無處去藏身</div>
</p></div></div></div>
<div class='div-other'><a id='mulu109' />
<p class='h1'>啟</p>
<div class='div-other'><a id='mulu110' />
<p class='h2'>上提學胡先生啟</p><p>恭惟　老先生護法才雄八座彩映三湘志同范文正輕肥溫飽俱忘學似陸宣公曠達浮華盡脫一登其門則聲價垂珠前　諸當事以董修郡乘請駕臨山寺毫乏供陳慚愧殊甚深荷垂青詩箑普及儼若天風下頒擲地金聲謹供常住真乃學士王帶以誌銘德面謝不宣。</p>
</div>
<div class='div-other'><a id='mulu111' />
<p class='h2'>上江南徽州郡伯亢護法啟</p><p>睽違三月倏焉如昨恭惟　大護法關西名家隴右一人朝野欣瞻廟廊生色前此按至不遑應迓叨承香供至今銘切恨不獲時親左右為悵特簡候安佇擬高擢司馬勿忘記莂靈山政事之暇休言饒舌豐干聚晤譚心自有期在臨穎曷勝企仰。</p>
</div>
<div class='div-other'><a id='mulu112' />
<p class='h2'>復陰護法請藏啟</p><p>轉眼簇新日月雖爾恭惟　護法荊南佛護法海金湯寇借晉西汾黎戴化育之恩膏謁　天飛鳥楚國飄香風于梓里四野歡騰萬彙增麗寺叨護法奇緣喜出望外法寶功德名垂千古途遙未遑致賀正慕間忽從事公馳翰至開函宛見芝眉恨無縮地可親猶垂盼殷殷曷敢當耶詢其福禧駢臻德政浩渺不勝欣忭且言待以國士主賓會合不偶實三生幸也耑啟候安延冀駟馬題橋策杖侯門以話無生錫帶之施永奠祇園也肅此荒函不勝主臣。</p>
</div></div>
<div class='div-w'><p>　　　　　　　　　　　　<span class='note-inline'>(嘉興楞嚴經坊夏繼寧)</span></p>
</div>
<p class='juan'>護國啟真誠和尚語錄卷之四<span class='note-inline'>(終)</span></p>
</div><!-- end of div[@id='body'] -->
</body></html>