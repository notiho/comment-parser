<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>荊南內護國寺啟真誠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>護國啟真誠和尚語錄卷之二</p><p class="byline">書記振聞編錄</p>
<div class='div-other'><a id='mulu10' />
<p class='h1'>嘉禾三塔寺小參<span class='note-inline'>(同門請)</span></p><p>金不博金水不洗水啐啄同時劍去久矣且道是甚麼人發明向上事問答不錄乃曰斤斧在手遇水安橋竿木隨身逢場作戲通方作者理合如斯至若兄呼弟應各擅家聲虎嘯龍吟互相酬酢或乘踞地獅子哮吼巖巒或跨回顧象王縱威湖海此是衲子尋常家計若是山僧又則不然何故聻一向幽棲荊南護國曾無一字掛於諸方雪髮雖爾撐天腳跟曾未點地猶懶鋤花弄月惟思閉戶閒眠今日策杖南遊邂逅同門至延茶話凡齋廚笊籬缺漏田舍钁柄短長一一俱被覷破既逢家裡人還唱故鄉曲而調拍相酬有何不可所以今日不致囊藏被蓋直下八字打開和盤托似諸人了也遂喝一喝云還會麼且道意作麼生覿面拋磚圖引玉相期錦上更鋪花。</p>
<p>小參龍女一彈指頃疾往南方無垢世界成等正覺且道與禪門立地成佛是同是別若道是同此人眼目未開若道是別此人窮劫流浪永無成佛之期見前大眾為我說道理看。</p>
<p>小參天高群象正海闊百川朝主伴重重現何須嘆寂寥笑他法昌楊岐諸尊宿好不大方殊不知衲僧家荒村破院弔影孤形一衲一盂無求於世天子不得臣諸侯不得友鬼神莫測榮辱無于叵耐茫茫宇宙罕遇其人苟遇其人則兩手分付雖然如是莫當等閒欲垂海上任公釣拼取閒身耐歲寒。</p>
</div>
<div class='div-other'><a id='mulu11' />
<p class='h1'>垂問</p><p>舉船子和尚撥棹歌云別人只看采芙蓉香氣長粘于指風兩岸映一船紅何曾解染得虛空天目禮禪師拈云船子老人話作兩橛即且置我且問你諸人喚甚麼作虛空喝一喝師云大凡宗師家垂一言半句莫不激揚本分敲磕門風看他二大老眼觀東南意在西北拈頭綴尾共顯規模簡點將來二俱不了一箇兔頭戴角一箇龜背刮毛要見船子麼以右手拍膝云者裡是要見天自麼以左手拍膝云者裡是還見山僧落處麼打破虛空與汝相見喝一喝。</p>
<p>舉香嚴禪師示眾云此事如人上樹口啣樹枝腳不踏枝樹下有人問西來太意若答則喪身失命否則又辜問意有虎頭上座出眾便言樹上則不問樹下道將一句來香嚴大笑歸方丈師云者老漢善排陷虎之陣滿擬活捉生擒直饒鐵眼銅睛到者裡也須倒戈卸甲納款受降有分不料艸窠裡鑽出個輕輕一問直得瓦解冰消一場麼㦬然雖如是莫道無事好持缽舉世尊因阿難持缽乃曰當依七佛儀式難便問佛如何是七佛儀式佛召阿難難應諾佛云便恁麼去乃云古怪在當時早有與麼消息然雖世尊為人天師不當見小利既是家裏弟昆何得以干戈相待阿難亦善放憨隨風倒舵若是山僧待云當依七佛儀式但輕輕向前云不合起動世尊不為瓦解冰消要且一槌兩當以手招眾云如何是七佛儀式便恁麼去。</p>
<p>舉黃龍心和尚與夏公立極譚肇論論會萬物為自<span class='corr'>己</span>情與無情共一體時有狗子臥香桌下龍拈尺擊狗子並香桌狗子有情則去香桌無情則住心云情與無情如何得成一體公立不能對龍云纔涉思惟便成賸法何嘗會萬物為自<span class='corr'>己</span>哉靈巖慍禪師云黃龍老漢傷慈不少公立如入寶山空手而歸諸人要會萬物為自己情與無情共一體麼鎚殺有情狗子碎卻無情香桌盡情收拾一團束縛拋向東洋大海自然灑灑落落然須更知有頂門一竅始得乃云抽釘拔揳即不無靈巖爭奈傷鋒犯手何如有情狗子仍叫他守夜無情香桌留來支用諸人要會萬物為自<span class='corr'>己</span>情與無情共一體麼但將擬議思量底一刀兩段則十方空蕩蕩地自然常光現前喚甚麼有情無情與你為礙為緣若是頂門一竅且聽拄杖子著力擊香案下座。</p>
</div>
<div class='div-other'><a id='mulu12' />
<p class='h1'>法語</p><p>太司馬蔡門一品夫人閔氏對靈法語體露金風一葉輕韶華謝卻問前程雲開野色清如水萬里長空一鴈橫來來未曾來錦織太虛去去實不去月落潭水恭惟。</p>
<p>誥封一品夫人德符坤善化成一家慈惠居嫻人稱女中堯舜勤儉勷理世仰閨閣丈夫賢擬姬姜正位乎內淑過韋宋較美於前茲者正司馬公奉。</p>
<p>命南征帥師滇黔無內顧之憂者蓋為夫人之內政所致正宜克享珠冠媲美珪璋倏爾瑤池請符卒至所謂世間白髮惟公道貴人頭上不曾饒然雖如是此一著子也不可錯過況一門蘭桂森森親秉遺訓可為駢臻福禧何故聻花開果實有始有終古今一定之理即今車馬雲集棺槨之美麥禮之肅朝野將相莫不親往厚奠閭閻士庶舉世咸稱懿德寺叨司馬護法錫帶有年值此瘞玉之秋特拈西來大意於靈堂以資太夫人逍遙蓮域以證無量佛身噫啼鳥落花春夢斷圓音一點亙古今。</p>
<p>縣主岳考辛封君對靈法語哀哀三嘆蓼莪章罔極方能一報償緩急末後申薦取始知源遠派流長灼然欲報至德須是親見本生爺娘始得即此時也薰風自南來殿閣生微涼滄海浮漚變人生夢一場所以道處生死流驪珠獨耀於滄海踞涅槃岸桂輪獨朗於碧天如是則人人頂門上放大寶光個個赤肉團壁立千仞況眉間有劍肘後有符任他長安正須知我國宴然即如。</p>
<p>皇清誥封宣威將軍辛公德勝大人迺我縣令護法岳考嗣續惟艱生女門楣實西蜀世胄夔門閥閱以勳臣歸清由武并駐楚耳順矍鑠有楚丘之風性本天資賦浩然之氣宜享介眉之期頤倏爾蜨夢於莊周辭祿養而就蓮胎駕三車而出火宅時茲歸窆之期特筵齋供以奠以拂子打○相云老封君會麼即今無面目漢向甚麼處安身立命喝一喝云從前汗馬無人識只要重論蓋代功下定神州三百寨倒騎鐵馬上須峰。</p>
<p>陳門母子對靈法語釋迦降跡塵寰示現雙林孔聖周遊列國仍返鄹邑老君化遊函谷夢於槐里古云既知生是不生之理為甚麼被生死之所流轉所以三教聖人亦不外此涅槃二字惟是陳門張老孺人真女中丈夫具大人氣相學佛多年嚴精五戒有台山婆子之風恨未遇趙州勘破伊子日生居士幼叨庠序修短顏回臨危囑母以令伯祖妣撫孫公案致伊姑媳相守節操冰霜頗奈其人而無其志今二孫稍稍成立冀得功成身退無疾而終亦人間希有之事可謂學佛有效因果分明具衲僧手眼撩起便行今日母子同期還山世人見之無不酸楚以余觀之則不然也昔宋丞相天祥文公抗大元三年而終伊母靈柩在廣致期同歸窆瘞實乃忠孝感格千古之下名垂青史可與陳門母子同日而語也豈不忠孝媲美乎還山一事無以為贈以拂子指棺云母子還山豈偶然三生石上舊因緣母啄子啐齊著力大家同躋白雲天。</p>
<p>縣令唐太封君法語汾水蜀山意渺茫秦川歷歷泛瀟湘銀山海嶽都拋卻靈臺一點性偏長切我監察御史太翁唐封君迺西蜀巨擘閥閱名家其居官也蒞任節度其問壽也享筭古稀誕育子兮為我荊南首邑父母人龍指日高擢五馬大夫莫可定也我節度使太翁不愧明教始終福慧人也茲緣移柩至楚登舟返蜀僧叨護法有年致期率眾以奠乃炷香云西來大意又重宣覿面相呈豈偶然會得其中關捩子撒手逍遙極樂天。</p>
<p>三府李護法對靈法語楚水燕山意偏長特簡荊南夢一場君恩母德都拋卻贏得莊周何有方四大原無主五蘊本俱空世事雲遷變浮生一夢中來來實不來鴈過長空去去實不去影沉寒水若也於斯悟得本來面目又何須門外之遶是以勝思惟梵天問不退轉天子云天子我常於此國土不曾見汝天子云梵天我亦於此國土不曾見我有我有汝展轉難見必竟如何見得分明舉拂子云老封君會麼喝一喝新筍看成堂下竹落花都上燕泥梁常憶上苑三春裡子規啼徹百花香。</p>
</div>
<div class='div-other'><a id='mulu13' />
<p class='h1'>機緣</p><p>僧問學人明知自心是佛自心作佛日用之中如何保任師打云會麼僧禮拜師云一翳在眼空花亂墜僧珍重便出師云只恐不是玉。</p>
<p>僧問若論此事覿體見成因甚麼學人不會師云緊帩艸鞋僧禮拜師云劍去久矣。</p>
<p>僧問心佛眾生等無差別如何不能洞然朗照師云水到渠成。</p>
<p>僧問正恁麼時是甚麼人師云上是天下是地僧禮拜師云棒打不回。</p>
<p>士問弟子生死不明乞師開示師云好本天下同士禮拜師云小出大遇。</p>
<p>士問如何是道師云喫官酒臥官街士便出師云照顧腳下。</p>
</div>
</div><!-- end of div[@id='body'] -->
</body></html>