<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1143' />
<p class='juan'>石門文字禪卷第十七</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1144' />
<p class='h1'>偈頌</p>
<div class='div-other'><a id='mulu1145' />
<p class='h2'>摩阤歌贈乾上人</p><p style="text-indent:0em" class="lg-abnormal"><div class='lg-row'>處處三門向南開，青山綠水自圍褁。鐘魚鳴時攤缽盂，精粗隨分喫些箇。一生受用只如此，何用忙忙腳踏火？口閑莫說事留取，吞飯顆眼明穿得針，要自時補破粥後眠一覺不著溲漲亦不起。齋後行數步，不是肚膨也打過。我不求世人，世人不求我，時時牽衣領，臃腫包頭渦。一味怯風吹耳朵。世上許多人，櫱櫱猶如蟻，旋磨團團並頭爭，什麼一籌輸與摩阤。板頭盤腳坐，人言南嶽好，奇峰七十朵，廬山更是好，瀑布垂天雲，淨色不受涴，殿閣參差如畫出，萬人圍遶看登坐。汝若學道便成佛，汝若不學地獄禍，眼看鼻孔也尋常。六月日頭甚熱火，一籌輸與摩阤看。屋臥喚渠挽不來，送渠推不可摩阤摩阤無如之何！問著不荅，好啞大哥！</div>
</p></div>
<div class='div-other'><a id='mulu1146' />
<p class='h2'>讀禪要法</p><p style="text-indent:0em" class="lg-abnormal"><div class='lg-row'>天王如來現于世，文殊思往問法義，便遭貶向鐵圍山。須臾復攝文殊至，文殊拜起依位住，問我此謫坐何過？佛言汝自墮艱難，故起現行為不可。佛邊女子名離意，端然入定方七歲。又問何以不逐之？佛言此女久無意，女以無意逐獲免，十方來眾何不遣，如來自在神足禪，有意測之近成遠。</div>
</p></div>
<div class='div-other'><a id='mulu1147' />
<p class='h2'>送端上人入黃龍</p><p style="text-indent:0em" class="lg-abnormal"><div class='lg-row'>一箇面如楪子大，眼耳鼻舌分疆界。髑髏裏面都不言，聽渠外邊爭捏怪。日用經行坐臥中，一段光明沒遮蓋。端上人會不會，會與不會俱窒礙。如見靈源瞌睡翁，石火光中著精彩。</div>
</p></div>
<div class='div-other'><a id='mulu1148' />
<p class='h2'>好菩薩</p><p style="text-indent:0em" class="lg-abnormal"><div class='lg-row'>好菩薩人中來，好菩薩羊中來，女媧弄土飛塵埃。洛陽樓閣非願力，眾生業影空崔嵬，苾芻心不在法道，鮮衣美食何為哉？好菩薩人中來，好菩薩羊中來，女媧弄土飛塵埃。</div>
</p></div>
<div class='div-other'><a id='mulu1149' />
<p class='h2'>慎姪來侍求偈</p><p style="text-indent:0em" class="lg-abnormal"><div class='lg-row'>十方都盧是箇虎，玄沙斫柴見不怖，傍卻報僧云是汝，言中有響今誰悟？華林年少相體解，庵中與之同行住，誰會呼作大小空，癡兒見之毛卓豎。我居十年無侍者，呼喚應時隨指顧。有人問著是何宗？萬里無雲霜月苦。</div>
</p></div>
<div class='div-other'><a id='mulu1150' />
<p class='h2'>變禪者歸蔣山見佛果乞偈</p><p style="text-indent:0em" class="lg-abnormal"><div class='lg-row'>霸陵將軍萬人敵，射虎飲羽馬躄易，下馬視之輒一笑，寧知虎為草中石？控弦復射又中的，砉然有聲箭不入，將軍但知為石耳，坐令疑虎心相失。諸方今誰達此機？蔣山老勤默而識，變公心挂蔣山雲，浩然欲歸約不得。洞庭青草水粘天，高帆摩空一千尺，仰看浪摧碧玉山，此時法界毛端集。</div>
</p></div>
<div class='div-other'><a id='mulu1151' />
<p class='h2'>送逸禪者歸荊南見無盡居士</p><p style="text-indent:0em" class="lg-abnormal"><div class='lg-row'>長沙大蟲方肉醉，倚樹痾癢威見尾，逸禪來展寂子機，舉足欲促適其睡。後身荊州張曲江，解鍜佛祖如老龐，如聞去作丹霞問，正當一口吸西江。西江一口吸得盡，是汝法身應有賸，要令川客讀此詩，都作蔣山吞栗硬。</div>
</p></div>
<div class='div-other'><a id='mulu1152' />
<p class='h2'>警策</p><p style="text-indent:0em" class="lg-abnormal"><div class='lg-row'>汝未辦道業，何能超塵累？但觀身精進，則知心猛利。日中乃當食，食不敢盡味，夜分而後寢，寢不敢熟睡。貪入光明想，貪證法明智，是名心出家，是名身出世。大哉無累神，合此有道器，若具所行心，件件俱不是，而稱釋氏子，動止是羞愧。</div>
</p></div>
<div class='div-other'><a id='mulu1153' />
<p class='h2'>雲庵和尚生辰燒香偈</p><p style="text-indent:0em" class="lg-abnormal"><div class='lg-row'>直心是道無虛假，是牛何曾呼作馬？平生日日常一般，但知九旬為一夏。聲色崢嶸爭蓋覆，法身散失無尋處，因緣時節屬今朝，不用追求全體露。七十八年彈指過，元來諸數不曾墮。南臺再拜炷爐香，重渠當時不說破。</div>
</p></div>
<div class='div-other'><a id='mulu1154' />
<p class='h2'>雲庵生日，空印設供作偈，福嚴、南臺萬壽，三老與焉次韻。</p><p style="text-indent:0em" class="lg-abnormal"><div class='lg-row'>不見叢林老<span class='corr'>陝</span>西，鐵牛生得石牛兒。泐潭撲面紅塵起，四海禪流滿肚疑。溈山作人熱心肺，冷處著火人方知。龍山說偈聊戲耳，萬象驚叫天魔悲。三生大士視雲漢，和倡四座知為誰？南臺拱讀萬壽笑，生機妙語皆臨時。諸方傳誦著精彩，不是龍山唱和詩。</div>
</p></div>
<div class='div-other'><a id='mulu1155' />
<p class='h2'>欽禪者乞偈</p><p style="text-indent:0em" class="lg-abnormal"><div class='lg-row'>三世如來，所說開遮，或擒或縱，一切微塵句偈，只明眾生日用。譬如一室千燈，其光不雜，不共無色。天女擊鼓，四大部洲頭痛。一切智智清淨，開合不成痕縫。欽禪一等行腳，莫聽虜子取奉。若說有法可傳，但作眼見鼻孔。</div>
</p></div>
<div class='div-other'><a id='mulu1156' />
<p class='h2'>宣上人天真庵</p><p style="text-indent:0em" class="lg-abnormal"><div class='lg-row'>醉李宣道者，活計太天真，把茅蓋頭處，只就松樹身。樹邊有石兩三塊，便與傾倒為比鄰。眼子崒嵂奇寂寂亦惺惺，卻倩松風替說法而石側耳聽。宣公咄云：直饒聽得。如器盛水瀉，也是外來之句。何如我此橫眠坐睡，佛祖一齊喪氣。</div>
</p></div>
<div class='div-other'><a id='mulu1157' />
<p class='h2'>題草衣巖</p><p style="text-indent:0em" class="lg-abnormal"><div class='lg-row'>祝融凌寒空，方陟緣雲徑，此山翠被重，有巖如側罄。拂石聊枕肱，便覺諸緣靜。萬瓦粲霜曉，千里增目迥。石頭有高弟，衣草卻心病，千年續燈人，誰接懸絲命？</div>
</p></div>
<div class='div-other'><a id='mulu1158' />
<p class='h2'>送先上人親潛庵</p><p style="text-indent:0em" class="lg-abnormal"><div class='lg-row'>潛庵九十一，自是百歲人，造物偶遺漏，頓置漳水濱。先禪江西來，邈得渠儂真，展挂雪色壁，毛髮皆精神。三玄合水乳，五位透金塵，譬如百衲帔，歲晚思惠新。臊僧不肯信，眼肉懸千斤，飛兔略燕楚，敏若臂屈伸。衲子參活意，擊電飛機輪。寧如臊僧徒，蠢蠢粘唾津。</div>
</p></div>
<div class='div-other'><a id='mulu1159' />
<p class='h2'>珪上人兩過吾家，既去，作此。</p><p style="text-indent:0em" class="lg-abnormal"><div class='lg-row'>牛鳴馬不仰，火必就燥地。應真隱耽源，寂子一再至。至言無緣飾，大道甚簡易。三關不卻人，見者自擬議。法身忽有賸，佛祖俱喪氣。君看暮歸人，徑去方掉臂。</div>
</p></div>
<div class='div-other'><a id='mulu1160' />
<p class='h2'>送親上人乞食三首</p><p style="text-indent:0em" class="lg-abnormal"><div class='lg-row'>荊簪女工採桑畫鴉女衣羅紈赤腳人趁兔鹿著靴人飽食肉。百丈出家不害癡，一日不作一日飢，後生十指不點水，得便宜是落便宜。親禪學道不檐板，自然公辦私亦辦，新年持缽走衡湘，要令一眾毛孔香。</div>
</p><p style="text-indent:0em" class="lg-abnormal"><div class='lg-row'>雖應鋒機，不是語句。鴨寒下水，雞寒上樹，不妨辦眾，推究自<span class='corr'>己</span>。一手摸魚。一手戽水，推開三玄。玉鎖揩拭。同真十智。要知天下南臺，口含三十六齒，夜歸候門。立地笑眼腦，癡憨肚裏峭。緣來點鐵成金，法白揣與人人不要。</div>
</p><p style="text-indent:0em" class="lg-abnormal"><div class='lg-row'>以有夢幻身，安能躲飢渴？剃頭捨飾好，則以乞為活。鍊盡世間心，方稱閒披衲。格言非汝欺，餘塵尚諸學。吾師三界尊，食時亦持缽，春風吹湘雲，萬峰寒踢卓。出門一句子，團團生四角。</div>
</p></div>
<div class='div-other'><a id='mulu1161' />
<p class='h2'>讀龍勝尊者語</p><p style="text-indent:0em" class="lg-abnormal"><div class='lg-row'>鼓聲無作者，有作必有處，乃知畢竟空，誑惑凡耳故。鏡象無生滅，生滅則有體，乃知畢竟空，誑惑凡眼爾。以我如實知，法無心外者，若人見自心，一切如幻化。</div>
</p></div>
<div class='div-other'><a id='mulu1162' />
<p class='h2'>花藥英禪師生日，其子通慧設齋，作此。</p><p style="text-indent:0em" class="lg-abnormal"><div class='lg-row'>甲辰臘旦底時節，太虛完全無一缺。陷虎機參<span class='corr'>陝</span>右禪，罵人觜是新羅鐵。雲居老子最精銳，長笑師兄難控制。龍象蹴踏非驢堪，鵝王擇乳非鴨類。睡快庵中知見香，試焚一銖熏十方。不在鼻端空與木，畢竟此香何處藏？</div>
</p></div>
<div class='div-other'><a id='mulu1163' />
<p class='h2'>四偈<span class='note-inline'>(并序)</span></p><p>和州褒禪山二禪者，甲乙俱學於長老，允平平稱。乙才敏甲，忌刻日夕，以計傾之，平用之作。維那甲愈怒，以蠢語侵平平，不得<span class='corr'>已</span>，用為監院。於是乙怨羞列其下，不勝其忿，首於官曰：甲嘗焚毀九曜幀子，官囚甲甲，稱平所教。坐此平編管利州甲編管洪州甲見余哀訴曰：吾未死，猶復乙也。余憫其為嗔火所焚，蓋差緣耳。始俱學道極善緣也，中相忌以私緣差耳。終至於累其師，作四偈以勸學者，此風始不可長也。</p>
<p style="text-indent:0em" class="lg-abnormal"><div class='lg-row'>妒忌之火，焚燒善根，增惡果報，壞好名聞。以著我故，見慢增勝，瞋所蓋纏，心不清淨，大則壞國，小則殺身，從古至今，數如沙塵。既會怨憎，當衣慈忍。如是進者，名真隨順。</div>
</p><p style="text-indent:0em" class="lg-abnormal"><div class='lg-row'>見勝進者，心生嫉妒，以苾芻相包蛇虺怒，不敢以身而先天下。三人同行必有師者，孔老之聖行<span class='corr'>已</span>如此，奈何懷瞋而稱釋子？子以緣差，我故痛告，盡世間心，乃可學道。</div>
</p><p style="text-indent:0em" class="lg-abnormal"><div class='lg-row'>瞋恚現行時，無明所迷醉，不知自之失，但見他人是。如人在暗處，見外不見裏。大哉聖人學，事事必求<span class='corr'>己</span>。</div>
</p><p style="text-indent:0em" class="lg-abnormal"><div class='lg-row'>曹谿傳祖位，夜舂先屈身，童子誦句偈，乃稱曰上人。南山證果位，天神常伏膺，自以本持律，不敢稱大乘。</div>
</p></div>
<div class='div-other'><a id='mulu1164' />
<p class='h2'>日用</p><p style="text-indent:0em" class="lg-abnormal"><div class='lg-row'>晝為情緣，夜為惡想，譬如血脈，流注不斷，笑喜怒罵，折旋俯仰。我觀個中，無三界相，山河大地，與意俱喪。十方分身，向此安葬。耳中有塵，捕風縛響。舌頭無骨，如拳展掌。嬰兒哆啝，語無背向。終必得物，人不敢誑。是堅密身，獨露萬象。纔落意地，即同侶伴。</div>
</p></div>
<div class='div-other'><a id='mulu1165' />
<p class='h2'>八月十六入南昌右獄作對治偈</p><p style="text-indent:0em" class="lg-abnormal"><div class='lg-row'>那落迦中，論劫受苦，焚鐵其地，汁銅其柱，魚鱠而臠，瓜分而鋸，於一日夕，有萬痛楚，我避世紛，重閉其戶，而此知識，勃然而怒，吏收付官，於此土住。自尋其罪，焦芽石女，然非天人，所能見與。自業成熟，現行會遇，受盡還無，無可措慮。我作是觀，上契佛祖。</div>
</p></div>
<div class='div-other'><a id='mulu1166' />
<p class='h2'>食不繼偈</p><p style="text-indent:0em" class="lg-abnormal"><div class='lg-row'>觀餓鬼趣，論劫飢渴，針鋒其咽，火聚其髮，晝夜號呼，百千死活。我常飽暖，今暫缺乏，當生大悲，入此觀法。</div>
</p></div>
<div class='div-other'><a id='mulu1167' />
<p class='h2'>讀巘禪師錄</p><p style="text-indent:0em" class="lg-abnormal"><div class='lg-row'>白衣微涴輒易覺，軟泥硬地俱隱腳。自家力量那借人，了義心頭無處著。實無一法可相傳，直語臨機休卜度。</div>
</p></div>
<div class='div-other'><a id='mulu1168' />
<p class='h2'>次韻李商老送杲上人還石門</p><p style="text-indent:0em" class="lg-abnormal"><div class='lg-row'>解彈無絃琴，急拍紅牙碎。得生睹史天，冤債有頭對。須知泐潭禪，妙出言詮外。猛焰爐中墮指冰，箭鋒拄處君休昧。</div>
</p></div>
<div class='div-other'><a id='mulu1169' />
<p class='h2'>永明禪師生日</p><p style="text-indent:0em" class="lg-abnormal"><div class='lg-row'>教乘法檀越，宗門禪判官，今朝藏不得，推出與人看看看。夜行只管貪明月，不覺渾身露水寒。</div>
</p></div>
<div class='div-other'><a id='mulu1170' />
<p class='h2'>墮軒</p><p style="text-indent:0em" class="lg-abnormal"><div class='lg-row'>當初二祖說禪，拜起依位而立，後來百丈聽法卷，卻坐前拜席。曹山一墮二目，老兒衣穿骨露，譬如彈指，閣前門開，還合如故。</div>
</p></div>
<div class='div-other'><a id='mulu1171' />
<p class='h2'>棗柏生辰</p><p style="text-indent:0em" class="lg-abnormal"><div class='lg-row'>十世古今圓當念，日用當以何法驗？夢中享盡百年榮，黃<span class='corr'>粱</span>未熟路傍店。乃知無明無性體，狂逐妄緣顛倒轉。棗柏指我此妙門，故能千偈如瓴建。</div>
</p></div>
<div class='div-other'><a id='mulu1172' />
<p class='h2'>三月十七老黃龍生辰</p><p style="text-indent:0em" class="lg-abnormal"><div class='lg-row'>黃龍三月十有七，天下衲僧信不及，盡道三關透者難，鼻直眼橫誰不識？滿院東風花不言，死生情盡於今日，汨羅江上小叢林，放意說禪無愧色。</div>
</p></div>
<div class='div-other'><a id='mulu1173' />
<p class='h2'>黃龍生辰因閱晦堂偈作此</p><p style="text-indent:0em" class="lg-abnormal"><div class='lg-row'>萬古知音是今日，晦堂古錐口門窄。今既不來昔不往，桃花落盡春狼籍。南臺茗碗薦爐香，世禮叢林笑未忘。只箇死生收不得，夢中聲色謾遮藏。</div>
</p></div>
<div class='div-other'><a id='mulu1174' />
<p class='h2'>正月六日南安巖主生辰</p><p style="text-indent:0em" class="lg-abnormal"><div class='lg-row'>生死樅然無背面，名字由汝舌頭轉，昔日曾死今應生，今日是生何不見？是俗何故無鬚髮？是僧何不著伽梨？僧俗死生明不得，團欒一句匾如錐。</div>
</p></div>
<div class='div-other'><a id='mulu1175' />
<p class='h2'>超禪師示眾云：見聞覺知，只可一度。</p><p style="text-indent:0em" class="lg-abnormal"><div class='lg-row'>見聞覺知只一度，如刀斫水終不破，細尋痕跡了無有，謂無破處則不可，譬如密室風寂然，謂風無有俱是過，以扇為風則動搖，風本不動汝會麼？</div>
</p></div>
<div class='div-other'><a id='mulu1176' />
<p class='h2'>不能爭得偈</p><p style="text-indent:0em" class="lg-abnormal"><div class='lg-row'>頭顱櫱櫱貪肉臠，眼孔巴巴憎妒聚，但尋他人是非說，不知自<span class='corr'>己</span>敗闕露鬥死，他年輸與我鬥生，今日不及汝見時先意相不審，各自念佛修行去。</div>
</p></div>
<div class='div-other'><a id='mulu1177' />
<p class='h2'>雲庵和尚生日燒香偈</p><p style="text-indent:0em" class="lg-abnormal"><div class='lg-row'>妄見往來顛倒性，智入三際剎那定，即此名言是污染，知為污染心清淨。此知不屬緣非緣，一絲不挂魚脫淵，夢幻死生藏不得，永夜清宵常現前。</div>
</p></div>
<div class='div-other'><a id='mulu1178' />
<p class='h2'>戊戌歲元日，夢雲庵攜登塔，問荅甚多，覺而忘之，作此。</p><p style="text-indent:0em" class="lg-abnormal"><div class='lg-row'>政和八年四十八，一念了知一切法，顛倒妄想垢消滅，平等性智光通達。常令現前絕功勳，不欲染污差毫髮，雲庵夢中提誨我，不然何以同登塔？</div>
</p></div>
<div class='div-other'><a id='mulu1179' />
<p class='h2'>過張家渡遇雲庵生辰</p><p style="text-indent:0em" class="lg-abnormal"><div class='lg-row'>十月十六誰宗旨？無聲三昧重拈起，十方三世側耳聽，剎剎塵塵俱解義。雙林樹開榮枯枝，寶塔佛分生滅理。一絲不挂露堂堂，要識雲庵今日是。</div>
</p></div>
<div class='div-other'><a id='mulu1180' />
<p class='h2'>永明禪師生辰</p><p style="text-indent:0em" class="lg-abnormal"><div class='lg-row'>西湖水生洲渚失，南屏雪盡峰巒集，新春歸來誰使令？殘臘遁逃追不及。死生難分後先際，古今不與絲毫隔。平生說法如雨雲，說得分明惟此日。</div>
</p></div>
<div class='div-other'><a id='mulu1181' />
<p class='h2'>贈承天邃岑</p><p style="text-indent:0em" class="lg-abnormal"><div class='lg-row'>長沙大蟲今尚在，眼吻開合珠光彩，妙年憑陵舌翻海，衲僧呼作叢林客。邇來頭有把茅蓋，栽田博飯自扶耒。禪道從他別人會，且復閑眠搔癢背。</div>
</p></div>
<div class='div-other'><a id='mulu1182' />
<p class='h2'>題淡軒</p><p style="text-indent:0em" class="lg-abnormal"><div class='lg-row'>道人口吻最光滑，行腳飽參奈粗糲，少年嘗編諸方禪，邇來解毳三隻襪。世味從來崖蜜甜，我此一軒如嚼蠟。客來有語但寒溫，坐久時見眼開合。</div>
</p></div>
<div class='div-other'><a id='mulu1183' />
<p class='h2'>送澄禪者入蔣山</p><p style="text-indent:0em" class="lg-abnormal"><div class='lg-row'>妙明廓徹圓當念，念未圓明顛倒轉。譬如醉眼旋屋廬，屋廬巋然醉目眩。要令鶻崙常現前，一切時中莫污染。昔日蔣山解顛草，一字不可饒兩點。</div>
</p></div>
<div class='div-other'><a id='mulu1184' />
<p class='h2'>送忠道者乞炭</p><p style="text-indent:0em" class="lg-abnormal"><div class='lg-row'>水行無聲知其深，玉瑕不變知其粹，逆順門高懽喜登，辦心成就一切智。楊歧臥榻有真珠，杜順法身無紙被，焰上說禪炭裏藏，不妨道者閑游戲。</div>
</p></div>
<div class='div-other'><a id='mulu1185' />
<p class='h2'>再送之</p><p style="text-indent:0em" class="lg-abnormal"><div class='lg-row'>出家放曠斷愛緣，是心清淨離蓋纏。君看鐵脊忠道者，妙如神魚初脫淵。閑行覷地一笑喜，自言拾得南臺禪。東勝身洲兜一喝，驚得山河磨蟻旋。</div>
</p></div>
<div class='div-other'><a id='mulu1186' />
<p class='h2'>昌禪師瓦翁塔</p><p style="text-indent:0em" class="lg-abnormal"><div class='lg-row'>瓦翁外瓦中曠達，未死，不妨先建塔。心如平地起骨堆，聊對時人翻著襪。住山送客不過溪，瓦徑不減石頭滑。諸方來者莫麤心，舉步亦須防倒躂。</div>
</p></div>
<div class='div-other'><a id='mulu1187' />
<p class='h2'>送肇上人還江南省阿尚</p><p style="text-indent:0em" class="lg-abnormal"><div class='lg-row'>窮冬急景江村暮，道人千里江南去。明宵應宿路傍店，敗簣枯禪山月吐。死生面目無處尋，但餘體粟空齟齬。能知忍凍非他物，便可鶻崙吞佛祖。</div>
</p></div>
<div class='div-other'><a id='mulu1188' />
<p class='h2'>明教夢中作</p><p style="text-indent:0em" class="lg-abnormal"><div class='lg-row'>劍戟光芒星斗動，虎方肉醉山嶽恐，層崖斷處一庵深，宴坐不言百神悚。臨際仆地掖而起，眼蓋叢林氣深穩。覿面堂堂不覆藏，個中無地容思忖。</div>
</p></div>
<div class='div-other'><a id='mulu1189' />
<p class='h2'>見志</p><p style="text-indent:0em" class="lg-abnormal"><div class='lg-row'>逼塞虛空難躲避，笑渠百計苦搜尋，至無著力為明見，但盡攀緣是肯心。顧我豎旗降老病，有誰橫槊捍叢林？木鵝巫峽思前事，正愜雲巖隔信音。</div>
</p></div>
<div class='div-other'><a id='mulu1190' />
<p class='h2'>示禪者</p><p style="text-indent:0em" class="lg-abnormal"><div class='lg-row'>庵內不知庵外事，坐看來者墮鋒機，忽思良遂參麻谷，大類清平見翠微。黃檗棒頭寧有法，惠超言下便知非。意根欲立無存處，萬象同時把手歸。</div>
</p></div>
<div class='div-other'><a id='mulu1191' />
<p class='h2'>題石頭頓斧亭</p><p style="text-indent:0em" class="lg-abnormal"><div class='lg-row'>兀坐等閑酬客問，碌塼拋出亦光生，欲憑妙語分賓主，須識塵機有濁清。麟角譽高推獨步，石頭路滑苦難行。草庵依舊青松下，睡起晴窗撥眼明。</div>
</p></div>
<div class='div-other'><a id='mulu1192' />
<p class='h2'>十二月二十六日永明禪師生辰三首</p><p style="text-indent:0em" class="lg-abnormal"><div class='lg-row'>世界撮來如粟米，根塵劈破似虛空，驕嘶鐵馬追風去，杴鬥泥牛躍浪中。十聖撼搖無縫罅，三賢摸索墮盲聾。長因此日容瞻仰，面目分明歲歲同。</div>
</p><p style="text-indent:0em" class="lg-abnormal"><div class='lg-row'>剎那思慮不及處，智入三世無去來，水母有蝦方見色，芭蕉無耳亦聞雷。閑中情垢消磨盡，笑裏心花造次開。今日全身毛孔笑，老師帶伴與春回。</div>
</p><p style="text-indent:0em" class="lg-abnormal"><div class='lg-row'>昨日雲門曲調分，今朝法眼<span class='corr'>已</span>生孫，渠將大地藏針孔，汝等諸人甚處蹲？塊石浮空將壓汝，一毛在火不曾焚，孤猿叫月千巖曉，知道當時以眼聞。</div>
</p></div>
<div class='div-other'><a id='mulu1193' />
<p class='h2'>南安巖主定光生辰五首</p><p style="text-indent:0em" class="lg-abnormal"><div class='lg-row'>老兒饒舌太慈悲，此日提綱決眾疑，解說神光摩頂後，分疏死日降生時。落人塊石懸空住，噴火雙蓮結子遲，堪笑年年正月六，出群消息少人知。</div>
</p><p style="text-indent:0em" class="lg-abnormal"><div class='lg-row'>贈以之中擊電機，不令點畫入思惟。嘶風木馬空成夢，喘月泥牛醉未知。五蘊完全真死日，百骸消散是生時。雲門函蓋乾坤句，語默何人遘得伊？</div>
</p><p style="text-indent:0em" class="lg-abnormal"><div class='lg-row'>南安巖本在長汀，巖主年年此日生，笑裏一毛無間斷，毫端十字露縱橫。未離唇吻成窠臼，纔落思惟墮塹坑。自是定光那借借，可憐馳逐並頭爭。</div>
</p><p style="text-indent:0em" class="lg-abnormal"><div class='lg-row'>體妙常明自神解，不關托境仗緣生，從來懶欲當頭道，恐後空存染污名。苦口傷慈成漏泄，死時生日太分明。堂堂試展巖中像，稽首重瞻道骨清。</div>
</p><p style="text-indent:0em" class="lg-abnormal"><div class='lg-row'>不涉春緣正月六，衲僧捨得聚頭看。大家宜著音容想，一笑風吹牙齒寒。欲問死生口門窄，更分僧俗眼皮寬。湘山雪盡千巖曉，贈以之中墨未乾。</div>
</p></div>
<div class='div-other'><a id='mulu1194' />
<p class='h2'>老黃龍生辰三首</p><p style="text-indent:0em" class="lg-abnormal"><div class='lg-row'>綱宗壁立大崔嵬，魔外聞風膽自摧。萬古知音今日是，三關鎖鑰一時開。從教意氣縱橫去，終解形容寂寞回。寄語兒孫著精彩，黃龍手段似南臺。</div>
</p><p style="text-indent:0em" class="lg-abnormal"><div class='lg-row'>塵勞山峻鐵崔嵬，曾向慈明喝下摧，解作隱身衣帶露，不須彈指閣門開。三關未透從教去，萬里追思卻再回。<span class='corr'>已</span>墜綱宗誰整頓？杖藜今日獨登臺。</div>
</p><p style="text-indent:0em" class="lg-abnormal"><div class='lg-row'>同登九仞到崔嵬，困極那辭共墮摧，待汝狐疑猶豫處，當機佛手等閑開。昔年成物心空切，今日臨風首重回，滿院新晴春<span class='corr'>已</span>老，落花飛絮點池臺。</div>
</p><p>德洪自住南臺，每歲必作一偈，致不忘法乳之意。今用宣和三年四年韻時五十三矣。重惟法道陵夷，令人寒心，而障緣深重，氣力綿弱，不能支持。當有法中龍象乘願力而來者，副此志焉。是所願望。法孫德洪題，</p>
</div>
<div class='div-other'><a id='mulu1195' />
<p class='h2'>雲庵生辰十一首<span class='note-inline'>(後有政和二年瓊南時作)</span></p><p style="text-indent:0em" class="lg-abnormal"><div class='lg-row'>今年十月十六日，老漢行藏世不知，石女夢中無死地，空花落後記生時。無聲三昧重聞舉，入骨風流說向誰？妙協當機休擬議，電光翻影不容追。</div>
</p><p style="text-indent:0em" class="lg-abnormal"><div class='lg-row'>一句全提離死生，如今非住昔非行。若知此老無今古，便解臨機透識情。滿院松聲霜後好，十分山月夜來清。兒孫要識吾宗旨，只個金剛瞎眼睛。</div>
</p><p style="text-indent:0em" class="lg-abnormal"><div class='lg-row'>多寶重來應為法，塔中全體不鮮陳，卻思平日分身集，何似今朝一句親？略露爪牙藏理窟，不留影跡走機輪。叢林欲問南陽事，我是耽源老應真。</div>
</p><p style="text-indent:0em" class="lg-abnormal"><div class='lg-row'>一切智慮不及處，曠劫無明壞滅時，頂相後常光照曜，髑髏前略露風規。根塵不敢覆藏者，生死那能染污之？消汝去來顛倒想，共瞻遺像入追思。</div>
</p><p style="text-indent:0em" class="lg-abnormal"><div class='lg-row'>十月月團光到曉，蠻煙瘴雨卷晴空，石門想像同袍集，珠浦行藏異類中。缽飯薦陳虛坐設，罏香拜奠與誰同？曲高唱獨知音少，鯨浪粘天地脈通。</div>
</p><p style="text-indent:0em" class="lg-abnormal"><div class='lg-row'>不落思惟離聖凡，令君覿露見雲庵，平生不許當頭道，今日重聞稱性談。老鑒三機酬跛偃，洞山一半肯雲巖，我無奇特報恩德，九死歸從瘴海南。</div>
</p><p style="text-indent:0em" class="lg-abnormal"><div class='lg-row'>面目分明畫裏傳，渾如父母未生前，此真若信同卜智，三要方知具一玄。無語臨機成滲漏，麤心開口墮情緣。老兒今日親分付，不寫題御款識全。</div>
</p><p style="text-indent:0em" class="lg-abnormal"><div class='lg-row'>空庭叢橘半垂黃，繞屋畦蔬又著霜。山縣人歸輸井稅，麥田雪後縱牛羊。意行門徑欣來客，背負茅簷愛夕陽。今日故山成悵望，鳥殘紅柿憶分嘗。</div>
</p><p style="text-indent:0em" class="lg-abnormal"><div class='lg-row'>雲庵化去二十載，今日重聞說法音，覿露全身太分曉，森羅萬象自平沉。攀緣路絕無生死，栽接情忘透古今，此老傷慈真故態，依前饒舌老婆心。</div>
</p><p style="text-indent:0em" class="lg-abnormal"><div class='lg-row'>大地無一法可見，雲庵露萬象中身，頑空消殞明方極，肉眼遮藏覷不親。苦口老師歸寂日，知恩弟子慶生辰，罏香長伴青燈曉，賽卻靈山法供真。</div>
</p><p style="text-indent:0em" class="lg-abnormal"><div class='lg-row'>老師一句撲不破，徹底完全為不存。何處干戈能脅嚇？誰家夢幻敬追奔？太虛影像藏蹤跡，大地山河喪膽魂。今日與君呈伎倆，都將生死鶻崙吞。</div>
</p></div>
<div class='div-other'><a id='mulu1196' />
<p class='h2'>陳處士為予畫像求頌戲與之</p><p style="text-indent:0em" class="lg-abnormal"><div class='lg-row'>吳儂戲入筆三昧，老儼分身縑素間，平昔垂鬚曾跨海，暮年留眼飽看山。肯甘夢幻所折困，不受叢林輒見刪。我不是渠渠是我，謾餘名字落人寰。</div>
</p></div>
<div class='div-other'><a id='mulu1197' />
<p class='h2'>次韻楊君所問</p><p style="text-indent:0em" class="lg-abnormal"><div class='lg-row'>學道全無箇入頭，老師曾指路蹤由。岸如欲上先停棹，車若不行須打牛。殘萼萬枝紅錦墮，暮雲一縷碧煙浮。為君直截根源說，不落春緣會也不？</div>
</p></div>
<div class='div-other'><a id='mulu1198' />
<p class='h2'>讀十明論</p><p style="text-indent:0em" class="lg-abnormal"><div class='lg-row'>了知無性滅無明，空慧須從戒定生，峰頂世間心已盡，蓮開幻事觀方成。尚無欣慕厭除念，豈有神通變化情？對現色身人不識，南風小雨共籠晴。</div>
</p></div>
<div class='div-other'><a id='mulu1199' />
<p class='h2'>僧問烏喙義</p><p style="text-indent:0em" class="lg-abnormal"><div class='lg-row'>知之百事不改舊，欲理情緣一笑譁，畫水成紋覓生滅，盤珠無影計黃斜。人言烏喙豈堪食？我見飯囊今是沙，舉措施為頭踞地，逸群方解世吾家。</div>
</p></div>
<div class='div-other'><a id='mulu1200' />
<p class='h2'>僧請釋金剛經卒軸</p><p style="text-indent:0em" class="lg-abnormal"><div class='lg-row'>杵形中實兩頭虛，法喻初中後善俱，九類眾生同寂靜，四重我相頓消除。人天但仰懸河辯，蚊蚋難藏烈焰殊，悟了更須防老漢，紫羅帳裏撒真珠。</div>
</p></div>
<div class='div-other'><a id='mulu1201' />
<p class='h2'>題溈山立雪軒</p><p style="text-indent:0em" class="lg-abnormal"><div class='lg-row'>溈山雪曉試憑欄，露地牛兒覓轉難。脫體見前誰對立？一塵不受眼空寒，日長齒頰茶甘在，客去軒窗篆縷殘，好在少林成想像。祖師時展畫圖看。</div>
</p></div>
<div class='div-other'><a id='mulu1202' />
<p class='h2'>三月二十八日，棗柏大士生辰，用達本情，忘知心體，合為韻作八偈供之。時在建康獄中。</p><p style="text-indent:0em" class="lg-abnormal"><div class='lg-row'>道不藉劬勞心，唯論曉達。圓明常了知，豈受情想雜？如人夢驅馳，身自安床榻。一句脫思惟，大千挂毫髮。句中開活路，要汝到根本。如射中百步，巧力觀者奮。箭鋒相直時，何嘗落思忖？相逢佇思間，雪峰毬子輥。人間皆熱惱，我自不隨情。一室閑趺坐，天魔魂震驚。百千大火聚，中有片玉清。大哉慈忍力，妙湛合無生。見行常潤發，種子復難忘。倏爾情塵起，剎那心境彰。譬如鏡中女，非鏡非紅粧。欲證牛無角，當如龜六藏。吾聞能障道，惟強覺妄知。欲得常靈妙，直須無失時。鐘聲鳴靜夜，晝擊則生疑。踞地真師子，風顛漏泄之。眾生各圓滿，本覺妙明心，常用交神對，無令見慢侵。霜刀惟切玉，妙指但鳴琴，若與雪山子，經行煙翠深。了然心自知，法法露全體。遣化借燈王，引手搏妙喜。大用吾亦然，何獨居士耳？萬里見神光，當以頂後視。汝常與智俱，自不與妄合，其智自神解，成就一切覺。諸佛方便門，眾生五欲樂，皆依真智生，醞造乳中酪。</div>
</p></div>
<div class='div-other'><a id='mulu1203' />
<p class='h2'>二十九日，明白庵主寂滅之日，用欲得現前，莫存順逆，為韻作八偈。</p><p style="text-indent:0em" class="lg-abnormal"><div class='lg-row'>道心固有恒，至剛定無欲，得飽即酣臥，稱心良易足。清歌一瓢風，笑唾千鍾祿，誰能作九原？我欲掖埋玉。然燈有法傳，釋迦當即得，但聞記別音，乃知無所獲。精真妙平等，明告恐疑惑，永懷常不輕，好心遭捶擲。心馳即攝來，寂然住正念。譬如分身集，全身方出現。生佛識精聚，滅佛遊魂變，分坐寶塔中，貳法君試辨。道非止精進，此意曾密傳，宴坐歷十劫，佛法不現前。一乘論知見，三獸分聖賢。君看娑竭女，初不學安禪。汝心有罅隙，甘受夢幻縛，我念無異相，魔外分遮莫。初緣五欲囚，乃得入禪樂，自喜如弄猢，旁觀膽先落。火風肆怒嗔，萬物遭蕩焚，起止甚自若，不受冤債吞。六情具三毒，安得有罪愆？異哉根與境，乃得此理存。餘生老變衰，復臥癡愛病。默觀顛倒因，聊復自隨順。負暄慶生辰，自誑倚年運。偶然吐文章，朽木生芝藺。業熟會冤憎，遂爾遭橫逆，願行報冤行，遇此真知識。用智滅無明，以事觀色力，當登萬煆爐，乃驗真金色。</div>
</p></div>
<div class='div-other'><a id='mulu1204' />
<p class='h2'>政和二年，余謫海外館瓊州開元寺儼師院，遇其遊行，市井宴坐，靜室作務。時恐緣差失念作日，用偈八首。</p><p style="text-indent:0em" class="lg-abnormal"><div class='lg-row'>一切境界，病眼倒見，但靜意根，空慧自現。</div>
</p><p style="text-indent:0em" class="lg-abnormal"><div class='lg-row'>一切境界，隨念而至，念未生時，髑髏是水。</div>
</p><p style="text-indent:0em" class="lg-abnormal"><div class='lg-row'>道人何故，婬坊酒肆？我自調心，非干汝事。</div>
</p><p style="text-indent:0em" class="lg-abnormal"><div class='lg-row'>一日不作，一日不食，誰其嗣之？我有遺則。</div>
</p><p style="text-indent:0em" class="lg-abnormal"><div class='lg-row'>折腳鐺子，隨處安置，食無精粗，但欲接氣。</div>
</p><p style="text-indent:0em" class="lg-abnormal"><div class='lg-row'>心欲馳散，即當攝來大火聚中，青蓮花開。</div>
</p><p style="text-indent:0em" class="lg-abnormal"><div class='lg-row'>此障道法，上品蓋纏，是何時節，乃復安眠？</div>
</p><p style="text-indent:0em" class="lg-abnormal"><div class='lg-row'>沙彌嗜乳，作乳中蟲，三篾高道，一缽孤風。</div>
</p></div>
<div class='div-other'><a id='mulu1205' />
<p class='h2'>示禪者二首</p><p style="text-indent:0em" class="lg-abnormal"><div class='lg-row'>剎說眾生說，三世一切說，廣大古井波，平等紅爐雪，照用本來同，賓主互相攝，如圓伊三點，不同亦不別。</div>
</p><p style="text-indent:0em" class="lg-abnormal"><div class='lg-row'>高高峰頂立，深深海底行，道人行立處，塵世有誰爭？無間功不立，渠儂尊貴生，強酬顛倒欲，火裏鐵牛耕。</div>
</p></div>
<div class='div-other'><a id='mulu1206' />
<p class='h2'>嶺外大雪，故人多在南。中元日作三偈，奉寄瑩中。</p><p style="text-indent:0em" class="lg-abnormal"><div class='lg-row'>遍界不曾藏，處處光皎皎，開眼失蹤由，都緣太分曉。園林忽生春，萬瓦粲一笑，遙知忍凍人，未悟安心了。昨夜一歲除，今朝一歲長，如人暗書空，點畫自想像。春風依舊寒，底處有來往，居士亦赤窮，眉毛在眼上。傳聞嶺外雪，壓倒千年樹，老兒拍手笑，有眼未曾睹。故應潤物材，一洗瘴江霧。寄語牧牛人，莫教頭角露。</div>
</p></div>
<div class='div-other'><a id='mulu1207' />
<p class='h2'>初入制院</p><p style="text-indent:0em" class="lg-abnormal"><div class='lg-row'>無所住生心，佛語祖師意，何人賞此音？空絃閑妙指。清歌餞餘年，堅臥荅萬語，了知空花間，無地容生死。</div>
</p></div>
<div class='div-other'><a id='mulu1208' />
<p class='h2'>余日渡海，即號甘露滅，所至問者，尤多時作偈，荅益不解，乃告之曰：涅槃經云：甘露之性，食之令人不死。若合異物，亦能不死。維摩經亦曰：得甘露滅覺道成。又為之偈。</p><p style="text-indent:0em" class="lg-abnormal"><div class='lg-row'>萬象獨露身，三世一切說，解聞寂靜音，方見甘露滅。從來幾生死，何處今堆疊？不受夢幻纏，紅罏存片雪。</div>
</p></div>
<div class='div-other'><a id='mulu1209' />
<p class='h2'>述古德遺事作漁父詞八首</p>
<div class='div-other'><a id='mulu1210' />
<p class='h3'>萬回</p><p style="text-indent:0em" class="lg-abnormal"><div class='lg-row'>玉帶雲袍童頂露，一生笑傲知何故？萬里歸來方旦暮。休疑慮，大千捏在毫端聚，不解犁田分畝步，卻能對客鳴花鼓。忽共老，安相耳語還推去，莫來攔我毬門路。</div>
</p></div>
<div class='div-other'><a id='mulu1211' />
<p class='h3'>丹霞</p><p style="text-indent:0em" class="lg-abnormal"><div class='lg-row'>不怕石頭行路滑，歸來那愛駒兒踏。言下百骸俱撥撒，無剩法靈然晝夜。光通達古寺，天寒還惡發，夜將木佛齊燒殺，炙背橫眠真快活。憨抹撻從教，院主無鬚髮。</div>
</p></div>
<div class='div-other'><a id='mulu1212' />
<p class='h3'>寶公</p><p style="text-indent:0em" class="lg-abnormal"><div class='lg-row'>來往獨龍岡，畔路杖頭暮，索閑家具後，事前觀如目睹非讖語，須知一念無今古。長笑老蕭多病苦，笑中與藥皆狼虎，蠟炬一枝非囑付，聊戲汝熱來，脫卻娘生褲。</div>
</p></div>
<div class='div-other'><a id='mulu1213' />
<p class='h3'>香嚴</p><p style="text-indent:0em" class="lg-abnormal"><div class='lg-row'>畫餅充飢人笑汝，一庵歸掃南陽塢，擊竹作聲方省悟。徐回顧，本來面目無藏處，卻望溈山敷坐具，老師頭角渾呈露。珍重此恩踰父母，須薦取堂堂密密聲前句。</div>
</p></div>
<div class='div-other'><a id='mulu1214' />
<p class='h3'>藥山</p><p style="text-indent:0em" class="lg-abnormal"><div class='lg-row'>野鶴精神雲格調，逼人氣韻霜天曉，松下殘經看未了，當斜照蒼煙風撼流泉遶，閨閣珍奇徒照，耀光無滲漏方，靈妙活計現成，誰管紹孤峰表，一聲月下聞清嘯。</div>
</p></div>
<div class='div-other'><a id='mulu1215' />
<p class='h3'>亮公</p><p style="text-indent:0em" class="lg-abnormal"><div class='lg-row'>講處天花隨玉麈，波心月在那能取？旁舍老師偷指注，回頭覷虛空，特地能言語。歸對學徒重自訴，從前見解都欺汝。隔岸有山橫暮雨翻然去，千巖萬壑無尋處。</div>
</p></div>
<div class='div-other'><a id='mulu1216' />
<p class='h3'>靈雲</p><p style="text-indent:0em" class="lg-abnormal"><div class='lg-row'>急雨顛風花信早，枝枝葉葉春俱到，何待小桃方悟道？休迷倒出門無限。青青草根不覆藏塵亦掃，見精明樹。唯心造，試借疑情看白皁。回頭討靈雲，笑殺玄沙老。</div>
</p></div>
<div class='div-other'><a id='mulu1217' />
<p class='h3'>船子</p><p style="text-indent:0em" class="lg-abnormal"><div class='lg-row'>萬疊空青春杳杳，一蓑煙雨吳江曉。醉眼忽醒驚白鳥，拍手笑清波不犯。魚吞釣津渡，有僧求法要。一橈為汝除玄妙，<span class='corr'>已</span>去回頭，知不峭，猶迷照，漁舟性懆都翻了。</div>
</p></div></div></div>
<p class='juan'>石門文字禪卷第十七</p>
</div><!-- end of div[@id='body'] -->
</body></html>