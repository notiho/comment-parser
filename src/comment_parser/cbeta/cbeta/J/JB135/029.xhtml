<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1688' />
<p class='juan'>石門文字禪卷第二十九</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1689' />
<p class='h1'>書</p>
<div class='div-other'><a id='mulu1690' />
<p class='h2'>上張無盡居士退崇寧書</p><p>某啟：誦相公佳句：願見二十年矣。每念威德崇重，辯才無礙，未易酬對，顧省鈍根，無異能解，非所堪任，以是久不敢行詣耳。不謂比來照禪師書中過辱緒言見及，如佩黃金良藥之賜。閣下昔與雲庵兜率神交道契，為內外護，雖當時從游之人如某者，亦蒙記錄愛人而及屋烏，謂徒虛語，今始信然。又蒙辱以崇寧見召，尚未識門屏，而據授以師位。衲子驚怪，莫不改觀，實以鄙陋，恐臨事失職，有累閣下知言耳。故不敢輒受謹課成拙頌六首，繕寫呈上，聊供閣下千里法喜之游，干冒鈞重，不勝愧悚。</p>
</div>
<div class='div-other'><a id='mulu1691' />
<p class='h2'>荅張天覺退傳慶書</p><p>某啟：某青山白雲之人，其蹤跡不願上王公貴人之齒牙縱浪，大化飽飯，足矣。不虞閣下過顧千里惠書，以崇寧見要，挽至人天之上，使授佛之職，責以重振西祖<span class='corr'>已</span>墜之風，其以閣下所責甚重。某之材力甚薄，不敢輒冒寵命，作偈辭免意。閣下必憐其誠，從其所欲，棄置之久矣，而禮意益勤，三返其使，欲一相見而<span class='corr'>已</span>。某翻然改曰：無盡居士道大德博名，聲遍華夏，獨立四顧，為我家門墻。又先雲庵之執，今區區於一愚比丘，其可終不往也。故間關而來，閣下一見，過有稱賞。嘗謂天下之英物，聖宋之異人，撥置形骸，傾瀉意氣。奇章妙諦，嘉譽，曷以克當？茲復懇陳，尚乞從容辭謝。</p>
</div>
<div class='div-other'><a id='mulu1692' />
<p class='h2'>代雲蓋賀北禪方老書</p><p>清淨燕居，雖聖師之明誨；流通法藏，乃釋子之本心。于其可為之時，蓋亦何膠於跡。遠公老矣，竟不過於虎谿；南陽翻然，乃肯來於鳳闕。觀其以道自重，則或異惟其以身徇，法則皆然。伏惟某人清明在躬，淳化接物。以淵才雅思之三昧，資淹通博識之兼能。比自雲山，徙居城郭。蓋叢林之故老，傳聲名於此邦。金斗城中，舊挽浮山之九帶；汨羅江上，重揚臨濟之三玄。光壯吾宗，提攜後學。凡於聞見，無不懽譁。屬叨疾衰，尚稽展對，謹奉啟陳賀。春色向暄，尤冀珍重。</p>
</div>
<div class='div-other'><a id='mulu1693' />
<p class='h2'>代荅溈山評老書</p><p>竊承<span class='corr'>已</span>辭惠日，咸爭瑞鳥之先瞻；欻然道風，遽與珍緘而並至。悃誠特厚，文彩甚華，俯思衰殘，交增喜愧。顧茲溈水，寔甲熊湘，前豪峻大雄之風，近世茂霜華之嗣，欽承禪師，游戲法窟，熟爛叢林，飄然而來。故將有意於先覺，發其所蘊行，看施益於後昆。豈惟拙者之與榮，抑亦輿情之所望。謹奉啟上謝。</p>
</div>
<div class='div-other'><a id='mulu1694' />
<p class='h2'>代法嗣書</p><p>某聞惟師弟子，系時因緣，雖遷流於人天，或契闊於生死。不謀而合，妙於磁石之鍼；適然而逢，特類盲龜之木。方相視而一笑，歎再來之尚存。披掌發異世之珠，後身附前生之植。載之傳記，炳若丹青。然望道固有淺深，受材不無大小。沿從中世，非復古風。名存實亡，力微習重。寂無奮起，幾至陵夷。如某者志節，願追古先識，慮皆居人下。契無悟花之敏，迷有摘葉之愚。自離七閩，謾游三楚。夤緣養育，則恩均親教；提攜收拾，則人固戶知。非止見聞之熏烝，蓋亦琢磨之厭飫。誓同小朗，斷笻不下三生。敢料大溈踢缾，遂辭百丈。恭惟某人道傳熊嶽，派出虎溪。聲華久著於叢林，誠寔可開於金石。游戲翰墨，爛熟教乘。屢讓名山，倦臨清眾。而宗門道廣，學者日親。機比疏山，敢犯腹中之鱗甲；辯如慧日，寧逃口內之雌黃。蓋其要妙淵深，高明廣大。而某應量而休，蚊蚋亦名飲海。登高未<span class='corr'>已</span>，女蘿適幸依松。敢不永棄世緣，長依淨社，激昂志節，報效恩私。然力甚纖埃，敢助培於佛種；光猶爝火，徒僭續於祖燈。瞻望門闌，馳心師範。過此<span class='corr'>已</span>往，未知所裁。</p>
</div>
<div class='div-other'><a id='mulu1695' />
<p class='h2'>代荅書</p><p>伏審光膺顯命，榮遂素心，輿情欣聞，士論增氣。竊謂仕宦無大小，當各行其志窮達有義命，則不必言時。較今竹帛所傳，如漢文武之盛，觀其至鑒，大不可誣。相如之賦甚工，止於為令；李廣之藝絕類，竟不得侯。蓋功名出於偶然，故用舍置諸度外。然有是語，未見若人。恭惟某官深於文詞，綽有標韻，言行信於閭里，聲稱著於搢紳。袖手來歸，餞華顛於詩酒；挂冠<span class='corr'>閒</span>暇，登清嘯於雲泉。方慚贄賀之未緣，遽辱函封之先及獲窺筆力，概見平生。習俗移人，鄙後來居士之論；天資近道，有急流勇退之風。陳誼甚高，把卷增慨，驚文彩之奪目，挹謙光之照人，永為巾笥之珍，愧乏瓊瑤之報。其於欽佩莫究頌言。</p>
</div>
<div class='div-other'><a id='mulu1696' />
<p class='h2'>代上太師啟</p><p>君子立邦家之光，固難親炙；忠臣在社稷之衛，豈易皈依。幸逢濟濟，辟王之朝，共遇赫赫，師尹之貴。豈無巨筆，用贊元勳。故巨壑縱魚王褒著漢武得賢之頌；在坰牡馬史克陳僖公有道之詩。敢當搢紳，先生作者之前；願聽狂簡，小子斐然之語。雖牖中窺日，未盡光輝，然爨下梧桐，亦堪聽采。恭惟某官文章宗伯，道德真儒，會逢千載，一遇之時協贊一日萬機之政。股肱周室，首居尚父之尊；左右商王，自任阿衡之重。一持政柄，大振朝綱。李逢吉十六子之奸回，悉歸竄逐；崔祐甫八百員之英傑，盡入搜揚。恢雝泮以興賢，奠幾千人；經明行修之士，設庠序而化邑。復數百年，鄉舉里選之科。鑄鐵錫子，母以利便。公私弛山河，茶鹽而通行商旅，興水利，則俶載南畝，得施十千維耦之勤勸農田，則平秩西成，俱獲三百。其囷之望，恤貧置院，凶年無溝洫之憂；漏澤開園，枯骨免狐狸之噉。天寧建寺，祈明明天子。壽考萬年，敦宗立官。使振振公子，本支百世。以至乎九鼎鑄而百神受職，八寶獻而萬福攸同。大晟作而足以動天地，感鬼神；四輔建而足以利國家興社稷。王道平而百川理，黃河於是乎清。元氣回而萬物春，靈芝於是乎秀。遂致一人有慶，四海無虞。三階平而風雨時，五穀熟而人民育。天垂甘露，地產嘉禾。山川草木之裕如，鳥獸魚鱉之咸若。民躋壽域，俗樂春臺。一方無鼠，偷狗竊之驚；四境有犬，吠雞鳴之喜遠。人率化荒服，來王萬邦；共惟帝臣天地，莫非王土。開關受吏，梯航遠走於蠻中；獻地稱蕃，璵璇幾半於天下。皆是八柱擎天之力，益知四時成歲之功。昭昭簡在帝心籍籍，頌諸人口前房杜而後姚宋何以加諸左稷契而右皋夔，不能過也。此皆公議，豈但私言自從，往古來今，無不光前絕後。雖禿千毫之兔，難紀宏規。縱捽萬楮之皮，莫形魯頌。某備員官業，托質洪鈞。望南山之維石嵒嵒，幾年注目。仰北斗之台星兩兩，每夜勞魂。歎無路以掃門，徒有心於投<span class='corr'>刺</span>。鳳衰<span class='corr'>已</span>甚，敢興楚接之歌；牛喘非時，終冀邴吉之問。特書悃愊，上瀆高明。造化罏中，敢希陶鑄。燮調手內，全藉提攜。果蒙自卵及翼之恩，不忘摩頂至踵之報。</p>
</div>
<div class='div-other'><a id='mulu1697' />
<p class='h2'>代上少師啟</p><p>伏審光膺大號，榮二三公，凡屬生成，舉同抃蹈。竊以大臣謀國，元帥行師，深惟用兵之難，近請以唐為喻。裴度之誅元濟，名蓋准西；子儀之備，吐蕃，威宣關內。然而軍旅屢失，歲月薦更，或碎韓愈勒銘之碑，或置朝恩疾功之沮。紛然異議，沸於外庭。未有纛祭朝陳，散犬戎於沙幕；捷書夜奏，復萬貢之山河。服功於談笑之間，紀績於鼎彝之上。雖曰天之時數，豈非人之力為？恭惟藥宮先生，蘊德方剛，受材宏大，以山甫補袞之手，應高宗協夢之祥。惟都惟俞，可曰千載之遇；知文知武，是謂萬人之英。當巍巍乎有道之朝，建岌岌乎無前之業。父子俱登三事，君臣慶同一時。四世五公，何足道也？一門萬石，竊且陋之。<span class='corr'>已</span>收玉版之榮，行遂金甌之拜。某猥緣望履，獲預執鞭。永懷剪拂之私，未效涓埃之報。終當為之殞首，且將依以揚聲。身處江湖，遐想平津之館；職拘飛挽，遙稱北海之觴。</p>
</div>
<div class='div-other'><a id='mulu1698' />
<p class='h2'>代東林謝明府啟</p><p>右。某啟：准使符授前件職事，<span class='corr'>已</span>祗受者。竊以冠世名山，道德所在，出塵淨社，緇白同欽。近偶厄於妄庸，坐幾見其傾覆，宜得神穎，以整頹綱。上以副王臣外護之勤，下以副叢林中興之漸。如某者蒞眾猶晚，涉道未深。五逢楚國之秋，三涉湘山之剎。特以宗風之盛，誤為學者所推。偶預總提，良出徼倖。恭惟某官斯民，先覺當世。偉人世殿，侯藩名獨簡於睿。想入聯清，禁道每格於君心。期必代於天工，蓋久從於人望。某<span class='corr'>已</span>次治境，行瞻履商，獲聞謦咳之餘倍切敘崇德厚，謹具啟陳謝，伏惟台慈照察。</p>
</div>
<div class='div-other'><a id='mulu1699' />
<p class='h2'>代上湖南使者書</p><p>某聞趙清獻公奉使西州，以一琴一龜自隨，坐則撫琴玩龜，蜀人莫測。寓止成都，以書抵中朝。故人曰成都全蜀之地，沃野千里，而多江山登臨之樂，齋閣事簡，時有山僧野人，投詩而去。諸公顧此，吾事，豈不流哉？嗚呼！山僧野人，固無用於世。然一造大人君子之庭，飾鄙陋之詞，敘棲遲之蹟，則遂為公卿美談。恭惟某官文章之卓越，風節之高特，冠於搢紳，雖功名事業之效未收，而人主倚眷；天下之屬，望販夫乳兒，莫不知頌詠盛德。其遺風餘烈，初不減清獻公，而好賢樂善，出於至誠，則又過之。方持使者節來蒞三湘，以萬壑之松聲為琴，以自養之，靈智為龜。當其酒酣客散，頹然墮幘，聽江風之度曲，觀湛然之發光。若傲睨萬物之表，而與造物者游，其高韻脫落，當十倍西蜀。但山僧野人之詩文未至庭下，猶以為缺典。某頃在丹陽，獲陪今儀府相公苻寶舍人父子，遊自南還，頗獲翰墨。切聞公蔡氏臥內客也，敢自山中攜至，持以呈獻，無所干求，惟閣下憐其誠而進之爾。</p>
</div>
<div class='div-other'><a id='mulu1700' />
<p class='h2'>代上宣守書</p><p>某聞癡蠅附驥，氣凌千里，兔絲依松，勢登九仞。兩物至微陋也，而其氣勢特能榮耀於昆蟲草木者，蓋其所遭之時，所託之地，適幸而<span class='corr'>已</span>矣。某寒鄉賤微，人不比數，賦命數奇，臨事金注，困窮極矣。所幸少游上庠識閣下一人耳。時閣下蔚然自持，如喬松之稚蒿萊；養精蓄駿，如騏驥之困車軛。某因得時交，足以緣僕絡根以蔓衍也。嗚呼！閣下以冠冕道德，鼓吹六經。聲名橫翔，捷出搢紳之右；富貴昂然，聳壑青雲之上。方掇天子近侍，出鎮大邦，道顯著作，某塵埃寒，乞面目可憎，輒敢冒重湖，涉大江，千里至前，引物連類，敘平生游從之，好欲以駭動視聽，聞者多竊笑坐睡。然區區之心，終欲一望履舄者，其情有真可哀者耳。某既為功名誤，罪大不孝，二親之喪，四弟之柩，皆在淺土家貧族陋默計之，不一泣訴於門下，是畢世不能舉矣。杜甫寒餓流離，至食橡栗，嚴武鎮兩川甫依之，得不死。郭元振為太學生家，送貲四十萬，會有縗服者，叩門自言：五世未葬。元振舉以與之。嗚呼！嚴武之忠厚元振之節義蓋如此，每讀其傳，竊欣慕之。恭惟閣下忠厚不棄，故舊有嚴劍南之風度，節義喜施，有郭代公之奇豪；而某無杜甫之才，有不質名縗服者之喪。某之辭家，里巷聚送，或疑或信，疑者多而信者少，此不足怪，蓋節義未嘗有故也。願閣下哀憐之，使信者增氣，而疑者沮氣矣。</p>
</div>
<div class='div-other'><a id='mulu1701' />
<p class='h2'>代求濟書</p><p>某聞金以自獻，致不祥之名鴈以不鳴，蹈必死之禍者，莊生寓意於兩物，蓋所以配士之自獻，亦又以罪士而不可不言也。夫士臨死禍而不言，世必以為誇。若困蹇之辱，飢寒之憂<span class='corr'>已</span>切，諸身不翅，如臥積薪之上，而下焚之，猶不以為意。鉗默不言，使莊子不呵之三尺，童子且聞，以為笑也。某幸以諸生得侍師範瞻承顏色熏蒸，見聞一年，于茲日月，不為不久，而質疑受訓，義在徑造，面稟而<span class='corr'>已</span>。然特飾鄙陋之詞為之書，遂及私門之猥以上累聽覽者，其情有可哀者耳。儻蒙霽嚴有和則，請畢其說于前。某讀漢傳，見司馬長卿之還成都家四壁立。又讀唐帖，見顏魯公從李侯乞米。嗚呼！漢唐人物如長卿。魯公者，可謂碩大而秀傑者。且屋廬不完，饘粥不給，況下者乎？然兩人者，風流餘烈，可以想見；以某之不肖駑鈍，聲遺沉下，蓋其智愚之不移，貴賤之相遠，無可企羨。然猶有羨於長卿魯公者，羨其當耳。長卿固倦遊而歸所累者，文君耳而猶有四壁可誇如某干祿，而祿未及親，今親皆老，無以為養弟妹職職及婚嫁二十餘口，伏臘叢於一身，而家無置錐之地。魯公雖曰舉家彌月食粥而有祿可仰，有畜米者容其乞，如某者族寒里陋，無強盛可依之親，誰當告者？聞古有魯肅指廩，借周瑜則以為癡。郭元振推錢四十萬，與不言，姓男子以為狂，則有羨於司馬魯公，未足為過也。某前此賃屋而居，今有屋者，取以自用，一家幼稚，將至露地臥起矣。恭惟先生，識妙如蓍龜，納污如山澤。剛而有禮，人不得而疏親；明而無私，士實樂於求懇。昔劉政往役邴原，窮鳥入懷，原曰：安知此懷之可入耶？原之言，蓋喜之也。某恃先生之恩，竟敢與劉政之謀干犯妄意，先生必有原之喜而憐之。</p>
</div></div>
<div class='div-other'><a id='mulu1702' />
<p class='h1'>塔銘</p>
<div class='div-other'><a id='mulu1703' />
<p class='h2'>夾山第十五代本禪師塔銘<span class='note-inline'>(并序)</span></p><p>師諱智本，筠高安郭氏子。生五歲大飢，有貴客過門，見其氣骨留萬錢與其父母欲攜去祖母。劉適從旁舍歸，顧見怒曰：兒生之夕，吾夢天雨華，吾家吉兆也。寧飢死，不以與人。推錢還之。既長，大遊報慈寺，聞僧說出家因緣，願為門弟子。劉氏喜曰：此吾志也。年十九，試經為僧。明年，受具足戒，即往遊方。時雲居舜老夫開先暹道者法席，冠於廬山，師往來二老之間。久之，聞法華端禪師者，深為法窟，氣壓叢林，蓋臨際九世之孫也。而楊歧會公之的嗣也，師往謁之，遂留十年，名聲遠聞。舒州太守李公端臣請說法於龍門，辭去之日，端領眾送之。師馬逸而先顧端曰：當仁不讓。端笑謂大眾曰：國清才子貴，家富小兒驕其父子，法喜遊戲多類此。未幾屏院事，乃還廬山。時曾丞相由翰林學士出領長沙以禮迎居南嶽之法輪，學者爭宗向之，遷居南臺。自南臺遷居道林，自道林遷居雲蓋，自雲蓋遷居石霜，凡十三年，道大顯著勸請，皆一時名公卿。師既老矣，而湖北運使陳公舉，必欲以夾山致師，師亦不辭，欣然曳杖而去。人登問之，荅曰：係情去留，豈道人事？湖南湖北，真一夢境，爾何優劣避就之耶？以大觀元年上元夕，沐浴更衣，端坐終於夾山之正寢。閱世七十有三，僧臘五十有二。闍維齒骨數珠不壞，葬於樂普庵之西。師性真率，不事事膽氣，蓋於流輩，作為偈語，肆筆而成，亦一時禪林之秀者。余未識師，聞清涼洪禪師言其為人甚詳。後二年，門人處曉出開福英禪師所撰行狀來乞銘。銘曰：</p>
<p style="text-indent:0em" class="lg-abnormal"><div class='lg-row'>定慧圓明，力無所畏，顯於湘南，遂起臨濟。學者如雲，異人輩出，唯會與南，絕群超逸。號末法中，二甘露門，唯夾山本，寔會的孫。七移法席，籍其聲華，迅機雄辯，能世其家，放懷清真，亦足風味，睥睨死生，蓋其一戲。白塔林間，矯如飛鶴，不涉春緣，碧巖花落。</div>
</p></div>
<div class='div-other'><a id='mulu1704' />
<p class='h2'>鹿門燈禪師塔銘<span class='note-inline'>(并序)</span></p><p>西蜀世多名僧，而魁奇秀傑者，尤見於近代，有如寶梵大師昭符者，弘經解義，足以增光。佛日，太史黃公稱之曰：知文知武染衣將相者也。嗣承其學，有如圓明大師敏行者，家聲辯才，足以舟航苦海。內翰蘇公稱之曰：能讀內外教，博通其義，以如幻之三昧為一方首者也。兩公今朝第一等人，意所與奪，天下從之，而寶梵圓明，特被賞識，兩川講徒增氣四海縉紳，想見風裁也。鹿門禪師，蓋嘗以父事圓明，以大父事寶梵觀其規模弘大，教觀淹博，熏烝見聞，有自來矣。師諱法燈，字傳照，成都華陽王氏子也。自幼時，則能論氣節，工翰墨逸群，不受世緣控勒。年二十三，剃落於承天院，受具足戒，即當首楞嚴講耆年皆卑下之。時黃太史公謫黔南，與圓明遊相好，每對榻橫塵，師必侍立，看其談笑。公撫師背，謂圓明曰：骨相君家汗血駒也。他日佩毘盧印據選佛場者，必此子也。常夜語及南方宗師，公曰：今黃龍有心，泐潭有文，西湖有本，皆亞聖大人。曹谿法道所在，或欲見之，不宜後。於是圓明棄講出蜀，師侍其行，至恭州而歿。師扶護歸葬成都，辭塔而去。下荊江，歷淮山，北抵漢沔，遍謁諸老，所至少留，機語不契，振策即行。登大洪，謁道楷禪師。楷問：如何是空劫自<span class='corr'>己</span>？對曰：靈然一句超群象，迥脫三乘不假修。不落有無，更道取一句。曰：待某甲無舌，即與和尚道。楷駭之。師乃伏膺戾止，承顏接辭商略古今應機妙密，當仁不讓，師資相懽，不減溈山之與寂子，趙州之與文遠也。太觀之初，楷公應詔而西，三年坐，不受師名，敕牒縫掖，其衣謫緇州，師趼足隨之，緇之道俗高其義。太守大中大夫李公擴虛太平興國禪院以居之，於是洞上宗風盛於京東。政和元年，楷公得釋，則東遁海瀕千餘里，太湖中而止，草衣澗飲，若將終焉，豈非厭名跡之為累也歟？師猶往從之，楷以手揶揄曰：雲巖路絕，責在汝躬，行矣！師識其意，再拜而還。七年，解院事西歸京師名聞天子，俄詔住襄陽鹿門政和禪寺。師謝恩罷退飯。丞相第堂吏抱牘至白曰：江州東林寺當改為觀，從道士所請。師避席曰：廬山冠世絕境，東林又其勝處。世為僧居如春湖，白鷗自然相宜。今黃冠其中絕境，其厄會乎？丞相大以為然。東林之獲存，師之力也。既至漢上，郡將諷諸山，辦金帛詣京師作千道齋，師笑曰：童牙事佛，有死無二。苟非風狂失心，輒以十方檀施之物，千里媚道士耶？郡將愧其言而止，然天下叢林聞而壯之。鹿門瀕漢江，斷岸千尺。寺嘗艱於水，師坐巖石下，念曰：吾欲叢林此地為皇朝植福，而泉不能贍眾山靈，其亦知之乎？師以杖擿草根，俄眾泉觱發，一眾大驚，山中之人，目之曰燈公。泉師初依夾山齡禪師齡道孤，化而無嗣之者，僧惟顯得其旨，隱於南嶽。師以書抵長沙使者迎出以居龍安禪寺，聞者伏其公貴其行。初惠定禪師自覺革律為禪，開刱未半而逝。螘藏蜂聚，故窠遺垤十猶七師為一新之長廡。廣廈萬楚，蟠崖冬溫，夏凊崇堂，傑閣十楹，照壑吞風而吐，月椎拂之，下五千指，十年之間，宗風大振。人徒見其婆娑勃窣若遊戲然不知其中至剛峭激也。篤信所學，雖威武貴勢，不敢干以，非義性喜施，不計有無，傾囷倒廩，以走人之急。靖康二年春，金人復入寇，兩宮圍閉，驚悸不言，謝遣學徒杜門面壁而<span class='corr'>已</span>。門弟子明顯白曰：朝廷軍旅之事，何預林下人，而師獨憂念之深乎？師熟視徐曰：河潤九里，漸洳者三百步；木仆千仞，蹂踐者一寸草。豈有中原失守，而林下之人得寧逸耶？五月十三日，中夜安坐戒門弟子皆宗門大事，不及其私，泊然而逝。檢其所蓄，道具之外，書畫數軸而<span class='corr'>已</span>。閱世五十有三，坐三十夏。度門弟子明顯等七十餘人受心法，蒙記莂，潛通密證，匿跡韜光者甚眾。二十二日，全身塔于山口別墅，惠定塔之東明顯狀其平生來乞銘。銘曰：</p>
<p style="text-indent:0em" class="lg-abnormal"><div class='lg-row'>空劫日用，易知難分。汝欲分之，如聲與聞，何嘗有間？月遍谿谷，何嘗有斷？風偃松竹，於一毫端，捏聚古今，粲然明了，而不可尋。無功之功，無位之位。為物作則，無容觸諱。唯此正傳，洞上所宗。當有神穎，振其頹風。堂堂燈公，龍象回顧。負戴之重，徐行安步。漢南盤本，兩坐道場。枵然一室，名聞諸方。孝於事師，忠於事佛。俯仰無愧，雖化不沒。聞名在世，決不可除。則於心外，法有遺餘。竟欲除之，出以示我。笑而不言，如冰在火。蘇嶺萬仞，蕩摩雲煙。曰塔其下，望之巋然。緬懷高風，叢林殞涕。我作銘詩，以笵來世。</div>
</p></div>
<div class='div-other'><a id='mulu1705' />
<p class='h2'>蘄州資福院逢禪師碑銘<span class='note-inline'>(并序)</span></p><p>自達磨入中國，授二祖心要，而以衣為信，故六世為之單傳。至曹谿藏其衣，故諸方得者輩出。其魁壘絕類，碩大光明，有若衡山、觀音、廬陵清原者，特為學者之所宗仰，天下號二甘露門。令逢禪師者，清原九世之嫡孫，黃龍機公之高弟也。此先，蓋福州閩縣人，生於陳氏，自其少時，英特開爽，不愛處俗。耆年敬愛之。唐乾元初，落髮於隱真寺。明年，受具足戒，即策杖遊方，聞黃龍參出巖頭，門風孤峻，自荊楚舟漢江，抵鄂渚，而機公杜門卻掃，棧絕世路，學者皆望崖而退。師獨扣其戶，俄聞疾，呼曰：擊門者為誰荅曰：令逢。曰：未來此間亦不失荅曰：若失，爭辭與麼來？曰：來底事作麼生？荅曰：昨日親自渡。江黃龍於是開扉，笑而器許之。師從容遊詠，日聞智證，雖不事接納，而戶外之屨常滿，痛自韜晦，而人間之譽益著以順義。癸未之秋，辭黃龍，北遊戾，止祁陽月峰之下，刱為茅茨，一飯奉身跏趺終日，學者追隨而至川輸雲委前刺史奇章公拜謁，受法要，而請升座，道俗懽呼，謂一佛出世，遂成叢林，號南禪男子。張宏甫施宅為寺莊嚴之妙疑，絳闕清都從空而墮也。歲在戊子夏，淨髮，更衣而坐，謂門弟子曰：吾委息後，衣麻饌客號踊哭泣，皆不可為。苟違吾言，則非吾法侶。於是以書遍辭檀信。六月八日，示微疾，泊然而化。閱世五十有一，坐三十四夏，塔于郡城之北。太和中，忽見夢於父老曰：吾欲出塔，大作佛事。於是啟塔而顏貌如生，萬眾作禮龕而供事之。自是則能指揮造化，縱奪禍福，使雨暘時若百穀茂遂民建寺其旁，世以父子傳器，夜燈午梵，自唐迨今不替。政和之間，禪林易之，更兩代荒殘，如逃亡人家。宣和太守林公以嘉祐寺彌勒院僧擇文主之從檀之請也。文疏通解事材，智有餘道，行信於邦人。初至之夕，適大雨，九徙其床，一年而施者填門冠，蓋無虛日。二年而修廡密室，綠疏青鎖，三年而崇殿傑閣間，見層出遊，僧過客摩肩仍袂，<span class='corr'>已</span>至者忘去，方來者如歸。余嘗與林敏功，子仁過焉。仁曰：寺以律名而禪規，不減諸方，廩無餘粟，食堂日集，千指非有，以大過人，何以臻此？余曰：昔臨濟北歸仰山，歎曰：此人它日道行。吳越但遇風則止。溈山問：有續之者乎？對曰：將此深心奉塵剎，是則名為報佛恩。故世稱念法華為仰山後身，庸詎知文非逢公邪？子仁曰：彼以荷擔大法，此方從事有為。仰山逢公若是班乎？余曰：昔普淨禪師不務說法，庵於王城之東日浴萬眾曰：時機淺昧，難提正令，姑使善法流行足矣。又安知逢公之意不出於此乎？明年冬，遣其徒來乞，文又系之以辭曰：</p>
<p style="text-indent:0em" class="lg-abnormal"><div class='lg-row'>我懷巖頭，僧中之龍，本無寔法，但識綱宗。乾笑德山，怒呵雪峰；如師子吼，香象失蹤。又如麒麟，不可繫霸；羅山控勒，明招追隨。逢則晚出，天骨權奇。振鬣長鳴，萬馬不嘶。清侯之上，駐我巾瓶。笑示死生，洞開戶庭。意行出入，不施鎖扃。至今城北，白塔亭亭，寶鈴和鳴，上千層霄。下有全身，百神來朝，劫火洞然，大千焚燒。而此堅固，無有動搖。咨爾邦民，當加敬虔。蓋此大士，是汝福田。如黃琳公，如和褒禪。刻此銘詩，以壽山川。</div>
</p></div>
<div class='div-other'><a id='mulu1706' />
<p class='h2'>三角劼禪師壽塔銘<span class='note-inline'>(并序)</span></p><p>禪師道劼，生謝氏，邵武人也。得法於洪州石門乾禪師。初住臨川之景德寺，後住長沙之角山道望著三湘，學者至如歸十餘年，遂為終焉之所。門弟子為建壽，塔于白雲衝之陽，甘露滅。某宣和五年十月初二日過焉。劼導余至塔所，乃為銘之銘曰：</p>
<p style="text-indent:0em" class="lg-abnormal"><div class='lg-row'>東林法道，盛於石門，在元祐間，歸者如雲。後三十年，三角有聞，石門嫡子，東林諸孫，道如平地。世不舉步，陟危值谷，自為險阻。有來求者，弗荅弗顧，但以此心，一酬佛祖。白雲之衝，卵塔<span class='corr'>已</span>成，如魚千里，時遶之行。千巖月色，萬壑松聲，欣然而笑，誰為死生？</div>
</p></div>
<div class='div-other'><a id='mulu1707' />
<p class='h2'>嶽麓海禪師塔銘<span class='note-inline'>(并序)</span><span class='note-inline'>(代)</span></p><p>師名智海，姓萬氏，吉州太和人也。幼靜專無適俗韻，去事普覺道人，楚金為弟子。年二十一，剃髮受具。辭金遊方，金出鄧峰永公門。父子道價逼亞東林，總玉澗祐，故師依玉澗東林最久然無所契悟。晚抵仰山，陸沉於眾，佛印元公獨異之。師方銳於學，喜翰墨。元呵曰：子本行道，反從事語言、筆畫、語言，筆畫借工，於道何益？矧未工乎？師於是棄去經行湘南諸山，依止大溈十年，真如門風，號稱壁立，學者皆望崖而退。師獨受印可，輩流下之，真如赴詔住上都相國寺。師雅志不欲西首眾衲於衡陽花藥山分座說法。元符<span class='corr'>己</span>卯，開法於城東之東明。崇寧乙酉，遷居於湘西之嶽麓，勸請皆一時名公卿。明年正月八日，麓火一夕而燼，道俗驚嗟以死，弔師笑曰：夢幻成壞，蓋皆戲劇，然吾恃願力，宮室未終廢也。於是就林縛屋，單丁而住，雜蒼頭廝養，運瓦礫收燼餘之材，造床榻板隔，凡叢林器用所宜有者皆備，曰棟宇即成器用未具，是吾憂故先辦之，聞者竊笑而去，師自若也。未幾，月，富者以金帛施，貧者以力施，匠者以巧施。十年之間，廈屋崇成，盤崖萬礎，飛楹層閣，塗金間碧，如化成梵。釋龍天之宮人，徒見其經營之功日新，而不知其出於閒暇談笑。宣和<span class='corr'>己</span>亥七月九日，以平生道具付侍者使，集眾估唱黎明漱盥，罷坐丈室。聞粥鼓，命門弟子因敘出世本末，祝以行道勿懈，說偈為別。有智暹者進曰：師獨不能少留乎？師以手搖去。復周眴左右良久右脅而逝，閱世六十有二，坐四十有二夏。又七日，闍維，收骨石塔於西崦舜塘之陰。余官長沙始款師，雖其道眼無分別相，而州里情親，若出自然，故知其為人。惠敏有智略，恤孤老，赴急難，常器人於羈賤中，屢折不困其尊。禮賢者樂於人，為善則其天性。嘗叩其論於宗門，號飽參於教。觀甚博而知要，不見十日而以計聞。嗚呼！余聞論事易，成事難，捨生易處死，難師皆返是，豈無德而然耶？南牧齊公狀其平生，乞銘於余，因為之銘曰：</p>
<p style="text-indent:0em" class="lg-abnormal"><div class='lg-row'>臨濟綱宗，遇風則止，昭憂其讖，得念而喜。湘南有圓，汾陽之嗣。遂興其宗，克肖前懿。衲子方來，歸之如雲。南真兩俊，絕塵逸群。海公於真，蓋其的孫。獨敢袒肩，荷擔宗門。天資慈祥，一目貴賤。幻出寶坊，實依淨願。冤親贊毀，初莫能辨。及其將化，則有明驗。人死之難，如登焚輪。師獨易之，如臂屈伸。塔曰無縫，豈有新陳？我作銘詩，昭示學人。</div>
</p></div>
<div class='div-other'><a id='mulu1708' />
<p class='h2'>石塔銘<span class='note-inline'>(并序)</span></p><p>溈山空印禪師軾公，與余登芙蓉謁長老，從公于潮音堂同遊東澗。道人師粲，法欽文顯，預焉空印，使同遊者以石絫塔于澗之曲從，笑曰：連日群鵲翔鳴，豈此勝緣之祥耶？空印請甘露滅。某銘曰：</p>
<p style="text-indent:0em" class="lg-abnormal"><div class='lg-row'>萬峰之顛，乃有流泉，迸兩石間，雪渦回旋。嶮于三峽，下臨玉淵，上有危石，其大如屋。可坐百夫，蘚封蒼玉。同來六僧，五七童僕。妍鄙俱笑，響荅山谷。唯大士軾，約束長幼，疊石為塔，團團層秀，於一食頃，談笑而就。其願伊何？天子萬壽，山禽何知？群飛和鳴，物不虛應，勝事克成。咨爾東阿，地祇山靈，護持此塔，使長聽經。</div>
</p></div>
<div class='div-other'><a id='mulu1709' />
<p class='h2'>馮氏墓銘<span class='note-inline'>(并序)</span></p><p>洪州布衣高天倪弟沖賜紫沙門善機傳法，沙門善權。以政和五年十月某日，葬其母馮氏於幽谷山之陽，附于皇考隱君之塋，沖茹哀具。書曰：禍釁鏖罰，不自殞滅。上延慈侍沖尚忍言之，先妣於正月三日，棄諸孤於正寢，享年七十有三，願請文以昭後世，三反而不得辭。乃敘曰：夫人靖安馮氏，年十六，歸同邑隱君子高廣仲容，入門和敬，動履規矩，懿淑而敏，出於天姿。媼御喜之，與奪從之。時皇舅春秋，高臞而盲，夫人行立必掖，食必嘗姑有風痺疾，夫人視臥、起進、劑餌皆畢，世不懈，里閈稱其孝。仲容、三弟，稚幼夫人，皆自櫛沐縫紉之，以至成立，擇師使授學典，婚使納婦，有勞有恩。夫人幼孤，未嘗學隱。君好與禪衲游屏，聽其論而悅之，遂能誦經曉，字義隱。君無經世意，多往林墅，屏處五子，皆夫人教之訓，嚴色莊衣，冠取法焉。初幼子善權俊發，夫人曰：此兒非仕林可致也。施以從石門道人應乾游，以文學之美，致高名於世。第三子善機，亦授筆與之俱，叢林期以起東林之道。長子天倪，粹溫而厚，誠款而文，里巷往來，稀識其面。第四子沖，久遊太學，以能文舉于禮部，所與交皆一時偉人。次子怛廓落有奇節，不幸早世，而孫楷學成而鄉貢之。夫人喜燕賞酒酣沖必利髻為童子，戲婆娑起舞，皆中部節弟姪以次上壽，觀者歡譁。夫人為笑而罷，率以為常，邑人慕之。女一人適貢士劉杭、孫九人，皆嶷嶷、爭、秀、曾孫兩人尚幼。銘曰：</p>
<p style="text-indent:0em" class="lg-abnormal"><div class='lg-row'>俊發矯士母數責，孟軻廢學母斷織，凜然夫人嗣遺則，子孫繩繩詩與書。名聞縉紳榮里閭，何以訓之孚威如，膝下時聞裂縫掖，頷之而笑無吝色。衣冠三彥僧連壁，死生亦大能了然，誦經而化如蛻蟬，我作銘詩騁其賢。</div>
</p></div></div>
<p class='juan'>石門文字禪卷第二十九</p>
</div><!-- end of div[@id='body'] -->
</body></html>