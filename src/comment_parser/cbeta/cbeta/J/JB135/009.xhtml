<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu429' />
<p class='juan'>石門文字禪卷第九</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu430' />
<p class='h1'>排律</p></div>
<div class='div-other'><a id='mulu431' />
<p class='h1'>次韻曾候見寄</p><p style="text-indent:0em" class="lg-abnormal"><div class='lg-row'>客食石門寺，而今僅兩年，衰遲嗟我老，邂逅識君賢。聖域人稱亞，儒林秀譽先，未揎攀桂手，已許買山錢。壟麥秋期近，庭槐晝影圓，方思歸去日，忽得寄來篇。意合蒙推獎，情親出愛憐，格幽凌雪勁，詞錦照人鮮。把玩欣無猒，行吟卻悵然，句追工部袂，氣拍翰林肩。世已驚殊異，名宜改半千，永懷風露重，遶遍舊池蓮。</div>
</p></div>
<div class='div-other'><a id='mulu432' />
<p class='h1'>王舍人路分生辰</p><p style="text-indent:0em" class="lg-abnormal"><div class='lg-row'>貴出賢王裔，宗連母后因，秋容漱毛骨，春色照簪紳。報國忠誠著，驚人句法新，慣看青禁月，屢夢玉關塵。博古知無敵，窮經亦絕倫。後宵通七夕，今日是生辰。佳氣凌湘浦，非煙壓楚闉。綠醽浮白螘，綺席繞花輪。壽綴諸天獻，詞容野客陳，不凋蟾窟桂，難老海山春。已作瞻雙闕，行看據要津。功名先入手，圖畫在麒麟。</div>
</p></div>
<div class='div-other'><a id='mulu433' />
<p class='h1'>閻資欽提舉生辰</p><p style="text-indent:0em" class="lg-abnormal"><div class='lg-row'>節序春將半，風光過上旬，人間識英物，地上見麒麟。凍雨晴還暗，非煙夜達晨，懽聲動湘楚，和氣滿簪紳。孝友疑無比，恢疏亦絕倫，一身渾是德，終日不違仁。夢已游青禁，行當侍紫宸。立朝知大體，博古見全醇。詩妙終聯鼎，文高類過秦。公廉清似玉，剛正凜如神。幙下名流集，堂中綺宴陳，貫珠歌白雪，浮蟻皺紅鱗。自幸承顏舊，仍容造膝頻。何時渡弱水，同看十洲春。</div>
</p></div>
<div class='div-other'><a id='mulu434' />
<p class='h1'>陳奉議生辰</p><p style="text-indent:0em" class="lg-abnormal"><div class='lg-row'>華國生賢俊，江山孕秀靈，鴨頭淦水綠，螺髻玉筒青。敏捷收科第，奇豪見典刑，笑談回暖律，詩句挾風霆。官偶求彭澤，才宜在漢庭。麒麟橫逆氣，鸑鷟<span class='corr'>斂</span>修翎。民訟多閒日，棠陰自滿亭。浪傳書課奏，須看鼎彝銘。仲夏逢佳節，非煙聚杳冥。數蓂餘一葉，推道間千齡。阡陌登豐後，笙歌爛熳聽。綺筵環妙麗，壽斝捧娉婷。歡洽連更燭，情高促畫屏。九衢花照夜，萬井月開扃。風颭銀河動，天驚玉露零。三台星密處，旁有老人星。</div>
</p></div>
<div class='div-other'><a id='mulu435' />
<p class='h1'>次韻曾伯容哭夏均父</p><p style="text-indent:0em" class="lg-abnormal"><div class='lg-row'>青松傲霜雪，事誤亦迍邅，或脫斧斤厄，則遭藤蔓纏。北渠材砢礧，聳壑色芳鮮，不作千楹棟，終為萬斛船。那知過華屋，長慟搖空鞭？增擊疑仙去，超搖棄我先。但餘殷枕淚，無復對床眠。憶昨游湓浦，曾同上紫煙。春光隨杖履，笑響落雲泉。尚想登臨處，仍哦唱和篇。暗驚生死隔，默數十三年。臺憲登群彥，秋風吹一鸇。誅姦志未舍，謀國疏空傳。醉馭毛車度，誰推日轂旋？歲時嗟易得，力命古難全，報施徒云爾，功名信偶然。清忠光竹帛，英氣<span class='corr'>斂</span>山川。哭子如臨敵，當勾失短鋋。</div>
</p></div>
<div class='div-other'><a id='mulu436' />
<p class='h1'>五言律詩</p>
<div class='div-other'><a id='mulu437' />
<p class='h2'>湘上閒居</p><p style="text-indent:0em" class="lg-abnormal"><div class='lg-row'>夜清暑雨過，四壁草蟲鳴，一枕幽人夢，半窗閒月明。摧頹弘法志，老大住山情，忽憶陳尊宿，編蒲度此生。</div>
</p></div>
<div class='div-other'><a id='mulu438' />
<p class='h2'>西齋晝臥</p><p style="text-indent:0em" class="lg-abnormal"><div class='lg-row'>餘生<span class='corr'>已</span>無累，古寺寄閑房，睡足無來客，窗空又夕陽。叢蕉高出屋，病葉偶飄廊，起探風簷立，飛蚊鬧晚涼。</div>
</p></div>
<div class='div-other'><a id='mulu439' />
<p class='h2'>秋夕示超然</p><p style="text-indent:0em" class="lg-abnormal"><div class='lg-row'>夜色<span class='corr'>已</span>可掬，林光翻欲流，一鉤窺隙月，數葉攪眠秋。清境扶歸夢，殘缸替客愁。搜詩時畫席，忽覺此生浮。</div>
</p></div>
<div class='div-other'><a id='mulu440' />
<p class='h2'>早春</p><p style="text-indent:0em" class="lg-abnormal"><div class='lg-row'>山中春尚淺，風物麗煙光，澗草殷勤綠，巖花造次香。浮根爭附絡，細葉正商量，好在幽蘭徑，無人亦自芳。</div>
</p></div>
<div class='div-other'><a id='mulu441' />
<p class='h2'>送僧還長沙</p><p style="text-indent:0em" class="lg-abnormal"><div class='lg-row'>去袂不容挽，子規真滑唇。煙村相送處，風物更撩人。麥浪空翻日，花房尚鎖春。遙知到湘浦，蘆橘恰嘗新。</div>
</p></div>
<div class='div-other'><a id='mulu442' />
<p class='h2'>次韻真覺大師瑞香花</p><p style="text-indent:0em" class="lg-abnormal"><div class='lg-row'>淺色鬧花堂，清寒熏夜香，應持燕尾剪，破此麝臍囊。有恨成春睡，無人見洗粧，故山煙雨裏，寂寞為誰芳？</div>
</p></div>
<div class='div-other'><a id='mulu443' />
<p class='h2'>次韻誼叟悼性上人</p><p style="text-indent:0em" class="lg-abnormal"><div class='lg-row'>井美泉先竭，犀殘角有通。斯人難再得，陳跡<span class='corr'>已</span>成空。麈尾夢應寄，楞伽寫未終。平生說禪口，不見怒號風。</div>
</p></div>
<div class='div-other'><a id='mulu444' />
<p class='h2'>除夕和津汝楫</p><p style="text-indent:0em" class="lg-abnormal"><div class='lg-row'>今夕亦常夕，人偏故國思，不堪槎凍耳，聽誦未歸詩。家室諠譁後，深簷雨雪時，爐香待清旦，此意有誰知？</div>
</p></div>
<div class='div-other'><a id='mulu445' />
<p class='h2'>啟明軒次朗上人韻</p><p style="text-indent:0em" class="lg-abnormal"><div class='lg-row'>澄滓動精色，開軒萬象分。光無回避處，眼自覆藏君。霞縷縈經軸，煙絲減篆文。個中無賸語，題目是先聞。</div>
</p></div>
<div class='div-other'><a id='mulu446' />
<p class='h2'>回光軒</p><p style="text-indent:0em" class="lg-abnormal"><div class='lg-row'>暮色眩紅碧，登臨聊倚欄，日終猶返照，坐穩可深觀。夢幻諸緣寂，圓明一顆寒，洞然無向背，莫作轉頭看。</div>
</p></div>
<div class='div-other'><a id='mulu447' />
<p class='h2'>次韻黃元明</p><p style="text-indent:0em" class="lg-abnormal"><div class='lg-row'>靜室依清几，開書映隙光，悟迷初不隔，語默故難藏。妙可忘情會，深無以意量，臨機辨神駿，正要略玄黃。</div>
</p></div>
<div class='div-other'><a id='mulu448' />
<p class='h2'>寓鍾山</p><p style="text-indent:0em" class="lg-abnormal"><div class='lg-row'>生涯如倦鳥，棲息此山中，睡足誰呼覺？煙消篆<span class='corr'>已</span>空。翻經欺眼力，斜日借窗紅。臥聽銅瓶泣，青松萬壑風。</div>
</p></div>
<div class='div-other'><a id='mulu449' />
<p class='h2'>讀中觀論</p><p style="text-indent:0em" class="lg-abnormal"><div class='lg-row'>平生智眼濁，塵劫著心深，長向環輪上，空將始末尋。十方真寂滅，一念去來今，妙觀調琴指，知誰解賞音？</div>
</p></div>
<div class='div-other'><a id='mulu450' />
<p class='h2'>對雪嘗水餅</p><p style="text-indent:0em" class="lg-abnormal"><div class='lg-row'>雪粲羅敷喜，報春呈舞腰。旋風寒正密，到地暖還消。輕薄凌梅蕊，蹁躚攪柳條。幽欣嘗水餅，舉箸一長謠。</div>
</p></div>
<div class='div-other'><a id='mulu451' />
<p class='h2'>清明前一日聞杜宇示清道芬</p><p style="text-indent:0em" class="lg-abnormal"><div class='lg-row'>籬外花如海，閒軒小寢驚。最先聞杜宇，更覺近清明。雲怒必為兩，風和拗得晴。阿芬甘劣我，笑裏恰詩成。</div>
</p></div>
<div class='div-other'><a id='mulu452' />
<p class='h2'>閒門</p><p style="text-indent:0em" class="lg-abnormal"><div class='lg-row'>杯飯終永日，一裘支千秋，餘生<span class='corr'>已</span>無累，此外復何求？懶出門常閉，欣眠榻可休，拋書方手倦，啼鳥破深幽。</div>
</p></div>
<div class='div-other'><a id='mulu453' />
<p class='h2'>四月十一日書壁</p><p style="text-indent:0em" class="lg-abnormal"><div class='lg-row'>夜久茅齋靜，階泉遶珮鳴，行高人莫識，道遠自深明。掃榻酬閑味，依蒲任性情，叢林終不負，一衲傲平生。</div>
</p></div>
<div class='div-other'><a id='mulu454' />
<p class='h2'>次韻雲庵老人題妙用軒</p><p style="text-indent:0em" class="lg-abnormal"><div class='lg-row'>開軒閒隱几，萬象競趨陪，風揭松聲去，雲推山色來。觀身真作夢，視世一浮埃。日暮庭陰轉，幽禽接翅回。</div>
</p></div>
<div class='div-other'><a id='mulu455' />
<p class='h2'>讀瑜伽論</p><p style="text-indent:0em" class="lg-abnormal"><div class='lg-row'>此生<span class='corr'>已</span>無累，一席可窮年。細嚼寶公飯，飽參彌勒禪。懶修精進定，愛作吉祥眠。夜久山空寂，唯聞遶砌泉。</div>
</p></div>
<div class='div-other'><a id='mulu456' />
<p class='h2'>鍾山有花，如比丘狀，出穠葉間。王文公名為羅漢花，僧請賦詩。</p><p style="text-indent:0em" class="lg-abnormal"><div class='lg-row'>通力元無礙，隨緣自應真，此生花上露，故現葉間身。知見幽香在，伽梨翠色新，一枝聊把玩，未愧鷲峰人。</div>
</p></div>
<div class='div-other'><a id='mulu457' />
<p class='h2'>寄題行林寺照堂</p><p style="text-indent:0em" class="lg-abnormal"><div class='lg-row'>聞說行林寺，杳然叢秀間，堂清開水鏡，山好理煙鬟。有霧窗呵暗，無塵扉自關，人牛今不見，蓑苙兩俱閑。</div>
</p></div>
<div class='div-other'><a id='mulu458' />
<p class='h2'>與性之</p><p style="text-indent:0em" class="lg-abnormal"><div class='lg-row'>物外不可必，相看一笑休，好山終入手，墮甑懶回頭。知復何時見，聊為此日留，定難瞞道眼，得喪兩浮漚。</div>
</p></div>
<div class='div-other'><a id='mulu459' />
<p class='h2'>僧求曉披晚清二軒詩二首</p><p style="text-indent:0em" class="lg-abnormal"><div class='lg-row'>披衣汲南澗，落葉在庭除，獨立無人見，幽行偏自如。嫩寒冰齒頰，精色到衣裾，卻倚蒲輪坐，橫看貝葉書。</div>
</p><p style="text-indent:0em" class="lg-abnormal"><div class='lg-row'>旋螺堆空青，重疊不容數，夕陽穿貫之，濃薄自呈露。數點沒煙鴻，一聲伐雲斧，殷床鐘未消，流螢自開戶。</div>
</p></div>
<div class='div-other'><a id='mulu460' />
<p class='h2'>春日谿行</p><p style="text-indent:0em" class="lg-abnormal"><div class='lg-row'>側布寶坊地，白沙楊柳灣，憶曾嬰死禍，不自意生還。<span class='corr'>已</span>覺無鄉夢，今真是故山，谿花眠霧雨，春在有無間。</div>
</p></div>
<div class='div-other'><a id='mulu461' />
<p class='h2'>送僧歸故廬</p><p style="text-indent:0em" class="lg-abnormal"><div class='lg-row'>投名新入社，臥病偶思歸，渡澗脫芒屨，扶藤下翠微。寒松猶帶雨，瘦骨不勝衣，若見翁鑽紙，當施百丈機。</div>
</p></div>
<div class='div-other'><a id='mulu462' />
<p class='h2'>焦山贈僧二首</p><p style="text-indent:0em" class="lg-abnormal"><div class='lg-row'>白下門連寺，清游入夢中，骨驚誰囓指，世事謾書空。梵行芙蕖淨，天寒晝火紅，曉窗應破夢，臥聽鳥呼風。</div>
</p><p style="text-indent:0em" class="lg-abnormal"><div class='lg-row'>對床聽夜雨，佳約是當年，放曠隨緣去，閑心不習禪。倚蒲趺足坐，擁衲蓋頭眠。今識君歸處，齋餘有澗泉。</div>
</p></div>
<div class='div-other'><a id='mulu463' />
<p class='h2'>題反身軒</p><p style="text-indent:0em" class="lg-abnormal"><div class='lg-row'>盡力覓不得，歸來題反身，平生未解沒，寧解救滔人。有累路岐遠，無求滋味親，養心唯寡欲，妙物久如神。</div>
</p></div>
<div class='div-other'><a id='mulu464' />
<p class='h2'>宿本覺寺</p><p style="text-indent:0em" class="lg-abnormal"><div class='lg-row'>一宿路旁寺，霜清夢亦寒，憶曾游覽處，來覓舊題看。病衲成新塔，層樓隱敗垣，青山猶不老，千疊似翔鸞。</div>
</p></div>
<div class='div-other'><a id='mulu465' />
<p class='h2'>題芝軒</p><p style="text-indent:0em" class="lg-abnormal"><div class='lg-row'>軒下亦何有？靈芝駢秀生，山川呈美瑞，草木被光榮。清甚紫檀露，色深黃菊英，武陵續遺事，應著此軒名。</div>
</p></div>
<div class='div-other'><a id='mulu466' />
<p class='h2'>次韻王安道節推過雲蓋</p><p style="text-indent:0em" class="lg-abnormal"><div class='lg-row'>秀傑長沙幕，高才自敏強，同僚推俊逸，黼坐畏剛方。慣吐珠璣句，宜便宴寢香，秋來能過我，聽雨夜連床。</div>
</p></div>
<div class='div-other'><a id='mulu467' />
<p class='h2'>題含容室</p><p style="text-indent:0em" class="lg-abnormal"><div class='lg-row'><span class='corr'>斂</span>足脫雙屨，閑房倚瘦藤，百川朝巨浸，一室納千燈。至味寧分別，常光絕減增。剎塵彰帝網，妙觀現層層。</div>
</p></div>
<div class='div-other'><a id='mulu468' />
<p class='h2'>人日雪二首</p><p style="text-indent:0em" class="lg-abnormal"><div class='lg-row'>今年人日雪，更在末山巖。瀉行想堆垛，打窗時兩三。夢回清語默，寒重壓衣衫。面壁孤風坐，知誰繼夜參。</div>
</p><p style="text-indent:0em" class="lg-abnormal"><div class='lg-row'>律管未回暖，春先到曉巖，與君清作對，得月便成三。秀色報虛幌，幽欣宜衲衫，相看超語默，覿露不須參。</div>
</p></div>
<div class='div-other'><a id='mulu469' />
<p class='h2'>次韻周運句見寄</p><p style="text-indent:0em" class="lg-abnormal"><div class='lg-row'>頑鈍世推鄙，而君偏切磋。借神觀有漏，騎氣到無何。昔共飲臨汝，今同家汨羅。衡門似長吉，軒蓋幾時過？</div>
</p></div>
<div class='div-other'><a id='mulu470' />
<p class='h2'>重會雲叟禪師</p><p style="text-indent:0em" class="lg-abnormal"><div class='lg-row'>氣味似前輩，見之長眼明，閑須研法味，老不減詩情，草聖因蛇鬥，禪枝解虎爭，一堂聊寄傲，疏快餞餘生。</div>
</p></div>
<div class='div-other'><a id='mulu471' />
<p class='h2'>次忠子韻二首</p><p style="text-indent:0em" class="lg-abnormal"><div class='lg-row'>湘雲<span class='corr'>刺</span>世眼，獨可著閑蹤。鷗迥千尋雨，江寒一風。旋鑽新火後，初脫夾衣重，坐客經年別，蘭芽茁舊叢。</div>
</p><p style="text-indent:0em" class="lg-abnormal"><div class='lg-row'>新秧翻翠浪，青子退紅英。穫麥風光近，絡絲歡笑聲。亹勝幽夢破，醞造小詩成。好在歸來燕，營巢占畫楹。</div>
</p></div>
<div class='div-other'><a id='mulu472' />
<p class='h2'>和曾逢原待制觀雪</p><p style="text-indent:0em" class="lg-abnormal"><div class='lg-row'>魂清寒妥帖，寺近汨羅江，夜迥疑生月，夢驚聞打窗。地罏無宿火，經閣有殘缸，起望兜綿界，誰推墮陋邦？</div>
</p></div>
<div class='div-other'><a id='mulu473' />
<p class='h2'>初過海自號甘露滅</p><p style="text-indent:0em" class="lg-abnormal"><div class='lg-row'>本是甘露滅，浪名無垢稱。欲知遭鎖禁，正坐忽規繩。海上垂鬚佛，軍中有髮僧。生涯何所似，崖略類騰騰。</div>
</p></div>
<div class='div-other'><a id='mulu474' />
<p class='h2'>早登澄邁，西四十里，宿臨皋亭，補東坡遺。</p><p style="text-indent:0em" class="lg-abnormal"><div class='lg-row'>天下至窮處，風煙觸地愁。村囂聞捉拗，岸汁忽西流。鳥道通儋耳，鯨波隔萬州。趁雞行落月，悽斷在蠻謳。</div>
</p></div>
<div class='div-other'><a id='mulu475' />
<p class='h2'>過淩水縣</p><p style="text-indent:0em" class="lg-abnormal"><div class='lg-row'>野徑如遺索，縈紆到縣門，犁人趁牛日，蛋戶聚魚村。籬落春潮退，桑麻曉瘴昏。題詩驚萬里，折意一消魂。</div>
</p></div>
<div class='div-other'><a id='mulu476' />
<p class='h2'>楊文中將北渡，何武翼出妓作會。文中清狂不喜武人，徑飲三盃，不揖坐客，上馬馳去，索詩送行作此。</p><p style="text-indent:0em" class="lg-abnormal"><div class='lg-row'>蘭叢聚貴客，花輪環侍兒。三盃吾徑醉，四座汝為誰？但覺眩紅碧，了不聞歌吹。翩然上馬去，海月解相隨。</div>
</p></div>
<div class='div-other'><a id='mulu477' />
<p class='h2'>渡海</p><p style="text-indent:0em" class="lg-abnormal"><div class='lg-row'>萬里來償債，三年墮瘴鄉，逃禪解羊負，破律醉檳榔。瘦盡聲音在，病殘鬚鬢荒，餘生實天幸，今日上歸艎。</div>
</p></div>
<div class='div-other'><a id='mulu478' />
<p class='h2'>夜坐分題得廊宇</p><p style="text-indent:0em" class="lg-abnormal"><div class='lg-row'>一雨餞殘暑，瘴痾穌簟涼，臥聞山果落，起覺斛蘭香。幌內水螢入，階除露葉光。知誰愛清境，步屧響修廊。</div>
</p></div>
<div class='div-other'><a id='mulu479' />
<p class='h2'>出獄李生來謁出百丈、汾陽二像為示，因而摹之，作此時即欲還谷山。</p><p style="text-indent:0em" class="lg-abnormal"><div class='lg-row'>一缽寄城市，皤然鬚鬢長，風埃窮百丈，翰墨老汾陽。家在青松岸，門連白鳥行。知誰施舟尾，載我下沅湘。</div>
</p></div>
<div class='div-other'><a id='mulu480' />
<p class='h2'>次韻周倅大雪見寄二首</p><p style="text-indent:0em" class="lg-abnormal"><div class='lg-row'>萬瓦粲清曉，披衣挂北窗。春先歸楚國，誰獨釣湘江？瘴熟甘欺得，詩嚴合受降。更憐風絮比，想見髻鬟雙。</div>
</p><p style="text-indent:0em" class="lg-abnormal"><div class='lg-row'>白晝通紅火，蕭蕭驚打窗，折綿寒未透，兀夢睡先降。那敢犯詩壘？自然摧慢幢。重看寄來句，呵手剔殘缸。</div>
</p></div>
<div class='div-other'><a id='mulu481' />
<p class='h2'>次韻卻子中學句出巡</p><p style="text-indent:0em" class="lg-abnormal"><div class='lg-row'>安石性夷粹，公今亦重遲，追惟理髮處，領略辦裝時。高節貫終始，寸田齊坦巇，功名恐未免，才業係安危。</div>
</p></div>
<div class='div-other'><a id='mulu482' />
<p class='h2'>次韻鄧公閣睡起</p><p style="text-indent:0em" class="lg-abnormal"><div class='lg-row'>歸計寬為約，山行短作程，旅亭驚午夢，布穀正催耕。翰墨堪華國，雲泉負此生，一篇敘閑適，細味有餘情。</div>
</p></div>
<div class='div-other'><a id='mulu483' />
<p class='h2'>次韻衡山道中</p><p style="text-indent:0em" class="lg-abnormal"><div class='lg-row'>嶽色墮馬首，嵐光忽滿襟，眼寒知意適，句苦覺愁侵。沃野獻新綠，殘晴釀晚陰，天涯驚去鴈，料理欲歸心。</div>
</p></div>
<div class='div-other'><a id='mulu484' />
<p class='h2'>贈鄒顏徒</p><p style="text-indent:0em" class="lg-abnormal"><div class='lg-row'>肉眼倒皮相，高才多陸沉。火知三日玉，貧試一生心。世路多追逐，雲山獨見尋。聖賢酌古力，勸子手勤斟。</div>
</p></div>
<div class='div-other'><a id='mulu485' />
<p class='h2'>投老庵讀雲庵舊題拜次其韻二首</p><p style="text-indent:0em" class="lg-abnormal"><div class='lg-row'>但覺意清淨，不知山淺深，年華暗凋落，老境<span class='corr'>已</span>侵尋。三世樓鐘舊，一生香火心，高風難補綴，永愧壁間吟。</div>
</p><p style="text-indent:0em" class="lg-abnormal"><div class='lg-row'>道鄉歸路晚，世跡陷泥深。老死先通耗，病衰今見尋。規模高世意，料理住山心。月在孤峰頂，凍猿時一吟。</div>
</p></div>
<div class='div-other'><a id='mulu486' />
<p class='h2'>熏上人歸雲溪</p><p style="text-indent:0em" class="lg-abnormal"><div class='lg-row'>聞道衡峰北，寺當猿叫村，夜樓千嶂月，晝榻一溪雲。我慣蹈憂患，君方蛻垢紛，莫嫌林下石，蘚涴褶衣裙。</div>
</p></div>
<div class='div-other'><a id='mulu487' />
<p class='h2'>題使臺後圃八首</p>
<div class='div-other'><a id='mulu488' />
<p class='h3'>諦觀室</p><p style="text-indent:0em" class="lg-abnormal"><div class='lg-row'>優入聖賢域，湛然觀道真，一身渾是德，終日不違仁。深靜啼林鳥，虛明見隙塵，篆畦凝碧縷，紅燼白灰新。</div>
</p></div>
<div class='div-other'><a id='mulu489' />
<p class='h3'>賞趣堂</p><p style="text-indent:0em" class="lg-abnormal"><div class='lg-row'>胸次有丘壑，笑談無俗氛，幽懷常自得，佳趣與誰論？曳履尋花圃，扶笻卓蘚痕。地嚴賓謁少，卻坐看罏熏。</div>
</p></div>
<div class='div-other'><a id='mulu490' />
<p class='h3'>會心堂</p><p style="text-indent:0em" class="lg-abnormal"><div class='lg-row'>稱意有余樂，幽歡常會心，小山供賦詠，危榭每登臨。下視千峰月，聊揮一弄琴，尚嫌閑適少，富貴苦相尋。</div>
</p></div>
<div class='div-other'><a id='mulu491' />
<p class='h3'>阜安堂</p><p style="text-indent:0em" class="lg-abnormal"><div class='lg-row'>禮義成風俗，豐登民阜安，此堂共僚屬，把酒聽吹彈。地富湖山美，宵晴風月寒，勝游無俗韻，意適有余歡。</div>
</p></div>
<div class='div-other'><a id='mulu492' />
<p class='h3'>戲彩堂</p><p style="text-indent:0em" class="lg-abnormal"><div class='lg-row'>承顏忘勢位，喜懼兩遲迴。堂上綵衣舞，樽前笑靨開。金鐶應學探，竹馬欲相陪，未必稱純孝，高風獨老萊。</div>
</p></div>
<div class='div-other'><a id='mulu493' />
<p class='h3'>獨秀堂</p><p style="text-indent:0em" class="lg-abnormal"><div class='lg-row'>天質自奇峻，千尋紫翠重，謾煩君獨秀，不願掩群峰。與客共秋晚，搜詩到暮鐘，夕陰寒欲滴，倚檻見纖穠。</div>
</p></div>
<div class='div-other'><a id='mulu494' />
<p class='h3'>清音樓</p><p style="text-indent:0em" class="lg-abnormal"><div class='lg-row'>霧暗軒窗失，風高簾幕低，夜晴湘笛起，樓迥嶺猿啼。憑檻人如玉，搜詩氣吐霓。還驚一聲鴈，翻影月平西。</div>
</p></div>
<div class='div-other'><a id='mulu495' />
<p class='h3'>蒙齋</p><p style="text-indent:0em" class="lg-abnormal"><div class='lg-row'>妙物雜而著，深藏一默中，誠為反身樂，蒙亦聖人功。客至風生麈，吟餘月挂空，莊周稱社櫟，神拙意無窮。</div>
</p></div></div>
<div class='div-other'><a id='mulu496' />
<p class='h2'>次韻李方叔游衡山僧舍</p><p style="text-indent:0em" class="lg-abnormal"><div class='lg-row'>道鄉見城郭，世路謾升沉，寺勝增佳氣，壁間餘醉吟。僧殘過客少，山好為誰深？寧識通泉尉，獨懷經濟心。</div>
</p></div>
<div class='div-other'><a id='mulu497' />
<p class='h2'>次韻謁子美祠堂</p><p style="text-indent:0em" class="lg-abnormal"><div class='lg-row'>顛沛干戈際，心常系洛陽。愛君臣子分，傾日露葵芳。醉眼蓋千古，詩名動八荒。壞祠湘水上，煙樹晚微茫。</div>
</p></div>
<div class='div-other'><a id='mulu498' />
<p class='h2'>次韻達臣知縣。祈雪遊嶽麓寺，分韻得遊字。</p><p style="text-indent:0em" class="lg-abnormal"><div class='lg-row'>叢祠香火罷，山寺偶同遊。鑪撥紅金湧，窗空碧縷浮。旋敷自疊布，暖甚紫茸裘。試作吉祥臥，夢清如素秋。</div>
</p></div>
<div class='div-other'><a id='mulu499' />
<p class='h2'>題夢清軒</p><p style="text-indent:0em" class="lg-abnormal"><div class='lg-row'>小軒人不到，脩竹過墻生。眼倦經長掩，身閑夢亦清。微風吹篆縷，活火發茶鐺。遙想佳眠夕，蕭蕭雨葉聲。</div>
</p></div>
<div class='div-other'><a id='mulu500' />
<p class='h2'>題一擊軒</p><p style="text-indent:0em" class="lg-abnormal"><div class='lg-row'>閒把松枝篲，掃除門徑塵，驚聞一擊竹，頓見十方身。煙翠連窗暗，霜筠解籜新，老禪搆軒意，應欲悟來人。</div>
</p></div>
<div class='div-other'><a id='mulu501' />
<p class='h2'>次韻胥學士</p><p style="text-indent:0em" class="lg-abnormal"><div class='lg-row'>筆下慣生春，年高句法新。還將吐鳳語，來寄牧牛人。敏若盤珠妙，深如社櫟神。長哦答清境，璧月上重闉。</div>
</p></div>
<div class='div-other'><a id='mulu502' />
<p class='h2'>題曾逢原醉經堂</p><p style="text-indent:0em" class="lg-abnormal"><div class='lg-row'>酌古有深意，開編中聖人。百家笑糟粕，六藝飲全醇。兀若墜車適，盎如浮盞春。淳于吞一石，同味不同塵。</div>
</p></div>
<div class='div-other'><a id='mulu503' />
<p class='h2'>隱山照上人求詩</p><p style="text-indent:0em" class="lg-abnormal"><div class='lg-row'>落髮道林寺，隨師家隱山，萬緣都放捨，一衲遂安閒。璧月照宵定，金風掩晝關。平生無媿業，塵世許誰攀？</div>
</p></div>
<div class='div-other'><a id='mulu504' />
<p class='h2'>龍山亦名隱山，余宣和五年十一月中澣日過焉，有淛道人鴻公乞偈為作。</p><p style="text-indent:0em" class="lg-abnormal"><div class='lg-row'>迷路不知遠，但知寒日斜，過溪逢菜葉，西崦有人家。斫額驚來客，拄鋤方種畬。鴻禪效古者，當效此生涯。</div>
</p></div>
<div class='div-other'><a id='mulu505' />
<p class='h2'>游靈泉，贈正悟大師。</p><p style="text-indent:0em" class="lg-abnormal"><div class='lg-row'>支徑入山寺，雲林如見招，小軒臨絕壑，危閣礙層霄。瓶泣地罏暖，屋晴巖雪消。大師京國舊，放意話州橋。</div>
</p></div>
<div class='div-other'><a id='mulu506' />
<p class='h2'>七月初九，夜坐西軒，雨止月出，不勝清絕。</p><p style="text-indent:0em" class="lg-abnormal"><div class='lg-row'>夜雨止還作，小軒清有餘，暴寒吹客夢，殘響滴階除。明滅青燈在，簾櫳璧月孤，故山歸未得，千里漫平蕪。</div>
</p></div>
<div class='div-other'><a id='mulu507' />
<p class='h2'>甲辰十一月十二日往湘陰馬上和季長見寄小春二首</p><p style="text-indent:0em" class="lg-abnormal"><div class='lg-row'>雨暗書雲節，梅偷破臘春，里閭相餽餉，風物近袁筠。吳語知無伴，楚衣聊試新，忽驚身是客，流落老湘濱。</div>
</p><p style="text-indent:0em" class="lg-abnormal"><div class='lg-row'>風埃九十里，霧雨濕馳裘，鴈過回詩眼，江寒聚晚愁。魂清方怯雪，句冷更含秋。殘岸連孤嶼，依稀似橘洲。</div>
</p></div>
<div class='div-other'><a id='mulu508' />
<p class='h2'>題閱世軒</p><p style="text-indent:0em" class="lg-abnormal"><div class='lg-row'>江水似人世，倚欄歸思多，無窮流歲月，可畏易風波。此與老僧看，不妨閑客過，為君聊借榻，清夢到無何。</div>
</p></div>
<div class='div-other'><a id='mulu509' />
<p class='h2'>雲庵生辰</p><p style="text-indent:0em" class="lg-abnormal"><div class='lg-row'>探手取空劫，瓜分破一塵。洞然無空缺，獨立不鮮陳，試問聲前見，何如頂後親？死生浪遮掩，漏洩是今辰。</div>
</p></div>
<div class='div-other'><a id='mulu510' />
<p class='h2'>次韻濟之和劉元老偶成之句</p><p style="text-indent:0em" class="lg-abnormal"><div class='lg-row'>世亂驚流落，名高子可依，元龍謝襁負，叔冶冒重闈。黃屋方回望，青山敢問歸。三橋伏道几，應嘆眼中稀。</div>
</p></div>
<div class='div-other'><a id='mulu511' />
<p class='h2'>贈成上人之雲居</p><p style="text-indent:0em" class="lg-abnormal"><div class='lg-row'>天上歐峰寺，人間無事僧，偶從白沙岸，步入碧螺層。服匿連空缽，敷羅挂瘦藤，遙知雲起處，一室掩香燈。</div>
</p></div>
<div class='div-other'><a id='mulu512' />
<p class='h2'>四月二十五日智俱侍者生日戲作此授之</p><p style="text-indent:0em" class="lg-abnormal"><div class='lg-row'>與佛同生月，猶遲十八朝，參禪唯自肯，求法轉相遼。谷響千斤重，虛空五采描，布毛吹起處，豁爾萬緣消。</div>
</p></div>
<div class='div-other'><a id='mulu513' />
<p class='h2'>謝大溈空印禪師惠茶</p><p style="text-indent:0em" class="lg-abnormal"><div class='lg-row'>鐘鼓五千指，翔空樓殿開，不知大溈水，何爾小南臺？讓子鈯斧信，閒禪春露杯，故應念岑寂，先寄出山來。</div>
</p></div>
<div class='div-other'><a id='mulu514' />
<p class='h2'>愈崇二子求偈歸江南</p><p style="text-indent:0em" class="lg-abnormal"><div class='lg-row'>人笑南臺小，難安十八僧。日貧因日富，宜減不宜增。忽去兩禪衲，如分一室燈。床寬齊頂禮，睡快免相憎。</div>
</p></div>
<div class='div-other'><a id='mulu515' />
<p class='h2'>曹教授夫人挽詞</p><p style="text-indent:0em" class="lg-abnormal"><div class='lg-row'>禮敬良天性，求賢比孟光，搢紳聞懿淑，閭里發慈祥。饌按今誰舉？山衣尚篋藏，榮名增史牒，有子類鸞皇。</div>
</p></div>
<div class='div-other'><a id='mulu516' />
<p class='h2'>贈尼昧上人</p><p style="text-indent:0em" class="lg-abnormal"><div class='lg-row'>不著包頭絹，能披壞墨衣。愧無灌溪辯，敢對末山機。未肯題紅葉，終期老翠微。余今倦行役，投杖夢煙扉。</div>
</p></div>
<div class='div-other'><a id='mulu517' />
<p class='h2'>興闌</p><p style="text-indent:0em" class="lg-abnormal"><div class='lg-row'>春晚忽憑檻，滿眸佳景來，鴨頭波蕩漾，螺髻色崔嵬。苔嫩錢無數，花殘錦上堆。一甌雙井釅，何必酒盈杯。</div>
</p></div>
<div class='div-other'><a id='mulu518' />
<p class='h2'>與海兄</p><p style="text-indent:0em" class="lg-abnormal"><div class='lg-row'>春寒真料峭，久客厭江城，雲重欲為雨，風和尚未晴。意隨飛鳥去，事逐亂埃輕，畢竟閒居好，煩君念此情。</div>
</p></div>
<div class='div-other'><a id='mulu519' />
<p class='h2'>題靈鷲山</p><p style="text-indent:0em" class="lg-abnormal"><div class='lg-row'>側徑入招提，回峰據極西，雲虛籠殿閣，地僻絕輪蹄。啼鳥棲高木，飛花泛碧溪，誰當學龍濟，垂手接群迷。</div>
</p></div>
<div class='div-other'><a id='mulu520' />
<p class='h2'>燈花偶書</p><p style="text-indent:0em" class="lg-abnormal"><div class='lg-row'>岑寂一閑僧，春宵清興增，竹窗催夢雨，蘭室對祥燈。世事知虛幻，人情剪愛憎，短長都分定，不恨百無能。</div>
</p></div>
<div class='div-other'><a id='mulu521' />
<p class='h2'>懷友人</p><p style="text-indent:0em" class="lg-abnormal"><div class='lg-row'>不見鄰峰友，還同楚越遙。每勞孤枕夢，時過小溪橋。憑檻疏簾卷，臨風細雨飄，何當奉一笑，令我此情消。</div>
</p></div>
<div class='div-other'><a id='mulu522' />
<p class='h2'>賦竹</p><p style="text-indent:0em" class="lg-abnormal"><div class='lg-row'>龍孫盈檻秀，天柱聳雲奇。陰鎖安禪石，根侵洗硯池。瓏璁伸粉節，偃蹇鬱蚪枝。敢謂桃兼李，羞鄰雪後姿。</div>
</p></div>
<div class='div-other'><a id='mulu523' />
<p class='h2'>早行</p><p style="text-indent:0em" class="lg-abnormal"><div class='lg-row'>失枕驚先起，人家半夢中，聞雞憑早晏，占斗辨西東。轡濕知行路，衣單怯曉風。秋陽弄光影，忽吐半林紅。</div>
</p></div>
<div class='div-other'><a id='mulu524' />
<p class='h2'>賢上人覓偈</p><p style="text-indent:0em" class="lg-abnormal"><div class='lg-row'>懶修枯骨觀，愛學文字禪，江山助佳興，時有題葉篇。相逢未暇語，輒復一粲然，豈須究所學，覓偈亦自賢。</div>
</p></div>
<div class='div-other'><a id='mulu525' />
<p class='h2'>黃<span class='corr'>蘗</span>佛智</p><p style="text-indent:0em" class="lg-abnormal"><div class='lg-row'>道譽聞寰宇，光華照錦江，祇園居第一，佛智果無雙。鳳闕帝恩厚，柏庭禪將降，僧中真領袖，傳法瑞堯邦。</div>
</p></div>
<div class='div-other'><a id='mulu526' />
<p class='h2'>題溈源</p><p style="text-indent:0em" class="lg-abnormal"><div class='lg-row'>臨機不墮照，如水已知源，從此常流出，其聲離語言。算沙嗟意馬，捉月笑情猿。若解提空印，休登立雪軒。</div>
</p></div></div>
<p class='juan'>石門文字禪卷第九</p>
</div><!-- end of div[@id='body'] -->
</body></html>