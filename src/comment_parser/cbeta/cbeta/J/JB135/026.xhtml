<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1515' />
<p class='juan'>石門文字禪卷第二十六</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1516' />
<p class='h1'>題</p>
<div class='div-other'><a id='mulu1517' />
<p class='h2'>題才上人所藏昭默帖</p><p>傳曰：雖無老成，尚有典刑。然則老成典刑所不逮也。予還自海外叢林頓衰，心不為之動者，恃昭默在耳。今又棄我而先惟之，不自知涕零也。宣和元年八月游法輪，見東甌才公道人出此軸，為示知師弟子之間。蓋如是衲子動成阡陌，而才獨軫念昭默，豈妄與人者乎？予既見其筆蹟，又得與才游彌日，茲游也，豈虛行哉？</p>
</div>
<div class='div-other'><a id='mulu1518' />
<p class='h2'>題靈源門榜</p><p>靈源初不願出世，隄岸甚牢張無盡奉使江西屢致之，不可久之，翻然改曰：禪林下衰，弘法者多，假我偷安，不急撐拄之，其崩頹跬可須也。於是開法於淮上之太平。予時東游，登其門，叢林之整齊，宗風之大振，疑百丈無恙，時不減也。後十五年，見此榜于逢原之室，讀之凜然，如見其道骨山谷為擘窠大書。其有激云：嗚呼！使天下為法施者，皆遵靈源之語以住持，則尚何憂乎祖道不振也哉！傳曰：人能弘道，非道弘人。靈源以之。</p>
</div>
<div class='div-other'><a id='mulu1519' />
<p class='h2'>題昭默墨蹟</p><p>余還自海南館于道林，道人朱公破雨，自雲蓋來坐未定，出昭默書一軸。予久去箴誨，初見必輒輟熟，視之不自覺意消也。秦少游至錢塘，見功臣山政禪師書歎，以為非積學所致。其純美之韻，如水成文，出於自然昭默，暮年臻妙，其以是哉！顏平原有大節於唐，而以書名識者惜之，予以謂斯人德高而名往就之耳。借使此老書不工，尤當寶祕，況工乎？愈可寶也。然與其門人書語，多以見及余衰退流落，又自恨生所知遇，不能不短氣耳。</p>
</div>
<div class='div-other'><a id='mulu1520' />
<p class='h2'>題昭默自筆小參</p><p>游東吳，見岑邃為予言。秦少游絕愛政，黃牛書問其筆法政曰：書心畫地，作意則不妙耳。故喜求兒童字，觀其純氣昭默，自臥疾後，無他嗜好，以翰墨為佛事。如示眾以小參之語，皆肯自筆，此殆清閑有餘。又性不違人，豈一代宗師而作許兒戲事？此所謂大慈過人之行，非近世栽培聲名高自摽致所能及也。誠侍者出以示予覽之，涕泗橫流，某年月日。</p>
</div>
<div class='div-other'><a id='mulu1521' />
<p class='h2'>題昭默與清老偈</p><p>昭默孝友於昆弟，而以謙自牧，不如是，法道何由興乎？予觀其贈洞和禪師法句曰：志有常守，誠無外求。及疑其語，瞻其風度。此老為作實錄耳。未見洞和，令人莫測，其為人及見之，坐使人意消也。韓子蒼曰：真本色住，山人子蒼，豈欺予哉？</p>
</div>
<div class='div-other'><a id='mulu1522' />
<p class='h2'>題昭默遺墨</p><p>昭默老人道：大德博為叢林所宗仰，雖其片言隻偈，翰墨游戲，學者爭祕之，非以其書，詞之美也，尊其道，師之德耳。予游諸方，處處見之，開卷輒識其真精到之韻骨枯老狀，蓋其退居時筆也。南嶽見方廣圓首座出此為示。噫！圓知敬慕昭默，其亦賢於人遠矣。</p>
</div>
<div class='div-other'><a id='mulu1523' />
<p class='h2'>題真歸誥銘</p><p>宗師之於生死之際，說法作偈者有之，未有自作銘誥者也。予觀昭默此文，奮激頓挫，精到無餘，雖鳩摩羅什道安輩，平時作為且不能及，況病與死鄰者能爾乎？蓋其道眼高妙，唯道是視，初不知其有死生之烈也。不然，何以卓絕高勝如是之盛哉！拜讀不勝增氣。</p>
</div>
<div class='div-other'><a id='mulu1524' />
<p class='h2'>題潛庵書</p><p>傳曰：有國者，非謂有喬木也，謂有世臣也。予亦曰：有禪林者，非有四事之傳也，謂有耆年也。潛庵今九十一歲矣，而筆語如此，真叢席之大老人也。年月日某題。</p>
</div>
<div class='div-other'><a id='mulu1525' />
<p class='h2'>題佛鑑僧寶傳</p><p>禪者精於道，身世兩忘，未嘗從事於翰墨。故唐宋僧史皆出於講師之筆道宣精於律，而文詞非其所長，作禪者傳如戶婚按檢贊，寧博於學。然其識暗以永明為興福巖頭為施身，又聚眾碣之文為傳，故其書非一體。予甚悼惜之。頃嘗經行諸方，見博大秀傑之衲，能袒肩以荷大法者，必編次而藏之。蓋有志於為史中，以罪廢逐，還自海外，則意緒衰落，魂魄遺失，其存者無幾。宣和改元夏於湘西之谷山，發其藏畜，得七十餘輩，因倣前史作贊，使學者概其為書之意。書既成，有佛鑑大師淨因者曰：噫嘻！此先德之懿也，願首傳以為畢生之玩。因以父事佛，照以大父事雲庵，而視余為季父也。因生廬山之陽游方飽叢林，參道有知見，恭謹孝友，蓋其天性而醞藉雅尚若出，自然與余游。餘二十年，久而益敬，故余欣然授之，因以謂此書當得妙於筆札者傳之。於是憑川道者敏傳願施其能，傳以伯父事佛，照以兄事佛。鑑其能書，乃夙習筆楮，不擇精麤飛翰如蠶食葉，俄頃千字。其衡斜布列擘窠棋畫，非特字工而已；工詩善丹青，兼眾妙而有然，未嘗以自多長坐不睡，一食終日者十二年矣。人以為難，而傳以為易，久游靈源之門，得其旨要者也。六月二十五日，佛鑑攜此書，來請記其本末，而以謂先覺之前言往行，不聞於後世，學者之罪也；聞之而不能以廣傳同志之罪也。今予既以傳次之，而因又善傳傳公又成之。嗚呼！後世學者讀之，當想見法席之盛也。</p>
</div>
<div class='div-other'><a id='mulu1526' />
<p class='h2'>題誼叟僧寶傳後</p><p>清涼大法眼禪師出世行道三十年，其所示徒皆勸勉之語，未嘗以法傳人，非有法而祕惜，寔無有法耳。譬如無病而飲藥，病從藥生，故曰一切文字語言，學者嗜著，是名壅蔽自心光明。然前聖指道之轍，入法之階，後世不聞而學，則又如無田，而望有秋成，無有是處。予初成此書於谷山時，出塵庵師，宜公誼叟在焉。命南州傳道者錄之，以眾編參定，特為善本。明年春，予游嶽還復過誼，叟出以為示其裝寫之精，竄較之完，非用意之專，信道之審，莫能臻是。予知其閱，而仰思當助，發其光明，侔倡其智，證去先德，亦何遠哉？則清涼以文字語言為壅蔽者，蓋治疾之藥耳。覽者其以是窺出塵可也。</p>
</div>
<div class='div-other'><a id='mulu1527' />
<p class='h2'>題珣上人僧寶傳</p><p>予初游吳，讀贊寧，宋僧史怪不作。雲門傳有耆年，曰：嘗聞吳中老師自言尚及見，寧以雲門非講學，故刪去之。又游曹山，拜澄源，塔得斷碣，曰耽章，號本寂禪師。獲五藏位圖，盡具洞山旨訣。又游洞山，得澄心堂。錄書谷山崇禪師語較，傳燈皆破碎不真，於是喟然而念雲門不得立傳曹山名，亦失真崇之道，不減巖頭叢林無知名，況下者乎？自是始有撰敘之意。凡經諸方三十年，得百餘傳，中間忘失其半，晚歸谷山，遂成其志。時長汀、璲珣二衲子來從予游，錄此副本。易曰：多識前言往行，以大畜其德。是錄也，皆叢林之前言往行也，能不忘玩味，以想其遺風餘烈，則古人不難到也。二子勉之。</p>
</div>
<div class='div-other'><a id='mulu1528' />
<p class='h2'>題宗上人僧寶傳</p><p>予撰此傳方定稿上淨三昔而東甌道人將還石門，自溈水過谷山款，予見其書曰：噫嘻！此一代之博書，先德前言，往行具焉，願手錄以示江南道侶，即挂巾屨。坐夏四月二十三日，錄畢以示予。予歎曰：夫彈冠必整衣，心敬必形。肅宗非至誠，愛重法道。其謹楷精嚴，渠能至是哉。歐陽率更以書畫名世見鍾太傅碑愛其筆法臥其下三昔不忍去率更嗜世間法且爾，況出世間法乎？宗為法，坐夏賢，於率更遠甚。</p>
</div>
<div class='div-other'><a id='mulu1529' />
<p class='h2'>題圓上人僧寶傳</p><p>仰山初見耽源所傳六祖圓相，即以焚之。及其授法也，則有默論雲門不許錄語句而遠侍者，以紙為衣，遂傳于今。以是論之，非離文字語言，非即文字語言可以求道也。臨川圓道人少游方有志，學道一缽，經行諸方，其孤征絕俗，雪鴻戾天，仰不可及，而骨董中有此錄小字薄紙，畫畫精誠，可以見其志也。</p>
</div>
<div class='div-other'><a id='mulu1530' />
<p class='h2'>題淳上人僧寶傳</p><p>問：如何是火性荅？曰：熱是火性。問：如何是水性荅？曰：濕是水性。問者欣然而有，得水火之義，盡於此矣。又問：何以謂之恕荅？曰：如我之心以待人，則恕矣。又問：何以謂之慎荅？曰：心之一具德見於慎耳，問者又欣然有得，蓋恕慎之理極於此矣。此世間義理之論也。義理者，心之塵垢也。其去佛道不翅，如百億天淵然。昔者有問竹林：如何是法身？荅曰：法身無相。又問：如何是法眼？荅曰：法眼無瑕，為道吾眾中所失笑者宜矣。近世邪師相與傳授，謂無有悟，但直問直荅，謂之於法中，不生異見，紛然棋布，名山稱嗣祖，沙門學者例無英氣，往往甘心屈伏，每為之流涕。宣和四年九月二十七日夜，為眾說參同契。至本末，須歸宗尊卑，用其語處曲折，引譬以發明先聖之意。使忱信而虔敬者，一洗其矯誣宗旨之氣，而福唐太淳上人適出此編，示予燈下，為書以付之。淳能識宗，則知尊卑之語不出義理之域，而悟首山獨坐無尊卑，從上無一法與人，為太老婆饒舌矣。</p>
</div>
<div class='div-other'><a id='mulu1531' />
<p class='h2'>題其上人僧寶傳</p><p>長沙益陽白鹿大禪師，門弟子季芳，福唐人。純靜寡言笑。年二十餘，侍其師。宣和四年夏，于湘西南臺寫此書三十卷，寫畢以示予。予曰：汝師出雲，蓋西堂之門。西堂為臨濟九世之嫡孫，而黃龍南公之真子也。禪家辯才，叢林畏仰之。汝能自勤自誦習此書，玩味其旨蹤，跡其行事，繼之以不休，則古人豈難到哉？如寫而不讀，讀而不味其意，徒欲粉飾清興，於道何有？</p>
</div>
<div class='div-other'><a id='mulu1532' />
<p class='h2'>題範上人僧寶傳</p><p>蚍蜉細字欲闌斑，病眼臨窗看亦難，八十一人閑鼻孔，那盧穿在一毫端。且道有鼻孔從範上座穿？只如懷禪師無鼻孔作麼生下手？若也道得，西川漏籃子，一錢買三個；若道不得，南臺門外是湘江。</p>
</div>
<div class='div-other'><a id='mulu1533' />
<p class='h2'>題端上人僧寶傳</p><p>臨川志，端上人。宣和四年夏，於長沙之谷山谷山有眾而領袖者，魯暗不通。曉世事，叢林以是凋落端，律身益敬，日誦經行道，暇則寫僧寶傳同學，勸經行他山要，與之俱端辭以山水未暇觀，正以白業未辦為憂，同學怒，棄去，端怡然勿恤也。明年正月上澣日，端袖此書來求題其後，予告之曰：一精想中，十法界種子皆具。隨其所熏，發而起，譬之田有稻種，藉時雨以芽孽之。十法界者，六凡四聖謂也。今端屏絕諸緣日，唯錄佛祖之語，味佛祖之意，則亦熏發佛乘之種，與夫游談無根，疲精神於莊孟，為陳言腐說以欺無知者，異矣。然能窮究其所自，使所言所履，如傳八十一人者，則可謂出家。知恩者，予視端精緊板，而聲圓若可語此者聊及之，端其勉之。</p>
</div>
<div class='div-other'><a id='mulu1534' />
<p class='h2'>題隆道人僧寶傳</p><p>古之學者，非有大過人者，惟能博觀約取知宗而用妙耳。唐沙門道宣通兼三藏而精於持律，持律小乘之學也，而宣不許人，呼以為大乘師。棗柏長者力弘佛乘，而未嘗一語及單傳心要。方是時曹溪之說，信於天下，非教乘之論所當。雜宣公甘以小乘自居棗柏，止以教乘自志，竟能為百世師者，知宗用妙而<span class='corr'>已</span>。禪宗學者自元豐以來，師法大壞諸方，以撥去文字為禪，以口耳受授為妙。耆年凋喪，晚輩蝟毛而起，服紈綺飯，精妙施施。然以處華屋為榮，高尻罄折，王臣為能，以狙詐羈縻，學者之貌，而腹非之，上下交相欺誑，視其設心，雖儈牛履狶之徒所恥為，而其人以為得計於是佛祖之微言，宗師之規範，掃地而盡也。予未嘗不中夜而起，喟然而流涕，以謂列祖綱宗至於陵夷者，非學者之罪，乃師之罪也。以苟認意識為智證為師者之門望，見以輕慢之心萌矣，非特然也。又執<span class='corr'>己</span>是而去取諸方，賤目睹而尊信傳說，故不見至道之大全，古人之大體。因編五宗之訓，言諸老之行，事為之傳，必書其悟法之由，必載其臨終之異，以譏口耳。授受之徒，謂之禪林。僧寶傳書成而九嶷，道人道隆，閱之一月而[山*亢][山*亢]上，口兩月而娓娓成，誦三月而能為末。學者舉紐領夏於雲，蓋閉門寢飯之外，口誦而錄之。非誠著於學，志存於道，何能臻是哉？然其為人不甘為啞羊苾芻混處疾之甚，至於詬罵，喜與有識博聞者游意所合，則不問道俗千里從之。嗚呼！叢林博聞者，既不可人求之，而啞羊苾芻動成阡陌，隆雖口受吾文，抱吾所集，以遊諸方，亦安能忘詬罵之喙乎？宣和二年秋，得得自山中來出，此編為示。予佳其好學，為書其本末，以告未知隆者。</p>
</div>
<div class='div-other'><a id='mulu1535' />
<p class='h2'>題休上人僧寶傳</p><p>泰山之鳥，巢於木末；九淵之魚，託於沙罅。嗚呼！魚鳥之微，亦知附託於高深，安有毀髮學道之徒，而自棄於淺陋乎？季休福唐人也，而得業於湘上之南臺，其師太公與予為兄弟，行其熏烝見聞，有自來矣。初太遭橫逆，坐圜扉中，百許日，他法屬皆畏詶酢之，而休服勤，不敢失禮。逮其釋，余勸度之。宣和四年正月也，既受具陪眾，遂寫此傳。除夕捧以來，予佳其能，自脫淺陋而趨高深，為題其末明年元日也。明白庵題。</p>
</div>
<div class='div-other'><a id='mulu1536' />
<p class='h2'>題英大師僧寶傳</p><p>老子曰：為學日益，為道日。損者，理之序也。博觀而約取，厚積而薄施，多識前言往行者日益之學也。如春夏之水方增川，浩然不可測其際。思之又思之，以至於無思。如[囟-乂+((鬯-匕)-凵)]之在頂，蓋造形之極，不可以數量情識。得孔子晚，乃悟曰：天下何思何慮，如秋冬之水縮，廓然見其涯涘。嗚呼！叢林法道之壞，無如今日之甚，非特學者之罪，寔為師者之罪也。學者方蒙然無知，而反誡之曰：安用多知？但飽食默坐，雖若甚要，然亦去愚俗何遠？予所錄僧寶傳，先敘其悟道之緣，又書其死生之際，欲學者法前輩為道之精。而惠英大師年二十餘，生海上，獨挺然有志不肯碌碌而啞羊者，固已憎之如十世讎矣。手寫此書，攜以過予，予佳其勤，扶此心，以自此趨無上佛，果如順風揚塵耳。宣和四年十一月題，</p>
</div>
<div class='div-other'><a id='mulu1537' />
<p class='h2'>題所錄詩</p><p>海南道人惠英，字穎孺。生十有二日而失母，年七齡而為沙門。二十歲從予游，予所作語言遍叢林，未嘗收錄，而英編兩巨帙為示。既有媿於九祖，欲焚去之，又念英之好學，為一笑而置之。然流俗寡聞，見少年嗜筆硯者不背數，必腹非之。以謂禪者不當以翰墨為急，寧知龍勝詩流震旦，好學者首論其動以億萬篇，多為言哉？英勉之老子言為學日益，為道日損，使其未嘗學也，何所損哉？如川之增者學也，水落石出者損也。然未易與粥飯僧論此也。</p>
</div>
<div class='div-other'><a id='mulu1538' />
<p class='h2'>題佛鑑蓄文字禪</p><p>余幼孤，知讀書為樂，而不得其要，落筆嘗如人掣其肘，又如瘖者之欲語而意窒，舌大而濃笑者數數。然年十六七，從洞山雲庵學出世法，忽自信而不疑，誦生書七千下，筆千言跬步可待也。嗚呼！學道之益人未論其死生之際，益其文字，語言如此，益可自信也。今三十八年矣，而見雲庵平時親愛之人，佛鑑大師淨因於湘中頹然相向俱老矣，而故意特未老，又出余少時詩句讀之。想見山林之舊游處，誦白公詩曰：手把楊枝臨水坐，閑思往事似前身。</p>
</div>
<div class='div-other'><a id='mulu1539' />
<p class='h2'>題弼上人所蓄詩</p><p>往時叢林老衲多以講宗為心，呵衲子從事筆硯。予游方時，省息眾中多習氣，抉磨不去，時時作未忘情之語，隨作隨棄，如人高笑，幸其不聞。過廬山，見弼上人出一巨軸，讀之茫然不可諱，為多言之戒。昔殷浩喜作詩，不甚工，當出示桓溫溫戲曰：子勿犯，吾儻見犯。即出予詩示人弼上人不見，惡願勿傳，乃幸。</p>
</div>
<div class='div-other'><a id='mulu1540' />
<p class='h2'>題言上人所蓄詩</p><p>予幻夢，人間游戲筆硯登高，臨遠時時，為未忘情之語，旋踵羞悔汗下又自覺曰：譬如候蟲時鳥自鳴，自<span class='corr'>已</span>誰復收錄？寶山言：上人乃編而為帙，讀之大驚，不復料理其訛，正可為多言之戒。然佳言之好學，雖鄙語如予者亦收之。世有加予數十等之人，其語言文字之妙，能錄藏以增益其智識，又可知矣。夫水發岷山，其濫觴至楚國，則萬物至滿則合之者眾也。善學者其能外此乎？言公其勉之。</p>
</div>
<div class='div-other'><a id='mulu1541' />
<p class='h2'>題自詩寄幻住庵</p><p>淵明作訓子詩，可以想見其愷弟而杜子美，乃曰：有子賢與愚，何其挂懷抱作閑情賦足，以見其真。而昭明太子曰：白璧微瑕，正在此耳。癡人面前不可說夢，豈子美昭明亦真癡耶？予自居海上及南歸，寄意於一戲，故語不復料理。其當否，今錄數首，以寄幻住庵主杜子美梁昭明，猶未脫癡病幻住，其能不癡耶？</p>
</div>
<div class='div-other'><a id='mulu1542' />
<p class='h2'>題自詩</p><p>予始非有意於工，詩文夙習，洗濯不去，臨高望遠，未能忘情，時時戲為語言，隨作隨毀，不知好事者，皆能錄之。南州琦上人處，見巨編讀之，面熱汗下。然佳琦之好學，雖語言之陋，如僕者亦不肯遺，況工於詩者乎？因出示，輒題其末。</p>
</div>
<div class='div-other'><a id='mulu1543' />
<p class='h2'>題權巽中詩</p><p>世稱唐文物特盛，雖山林之士，輒能以詩自鳴，以余觀之，如雙井茶，品格雖妙，然終令人咽酸冷耳。巽中下筆，豪特之氣，凌跨前輩，有坡谷之淵源。予見之，未視名字，輒能辯大率句法，如徐季海之字字外出骨骨中藏稜讀者，當置軸紬繹，想見瘦行清坐時也。使巽中聞此語，當以予為知言。</p>
</div>
<div class='div-other'><a id='mulu1544' />
<p class='h2'>題自詩與隆上人</p><p>余少狂為綺美，不忘情之語，年大來，輒自鄙笑，因不復作自長沙來歸舍龍安山中，無可作，做學坐睡法，飽飯靠椅，口角流涎，自喜，以謂得其妙。旁舍有道人隆公雅好，予昔所病者，時時過予，終日而未嘗倦。問予昔所作，尚能尋繹乎？予引紙為錄，此數篇以遺之而戲之曰：昔達觀禪師居京師，士大夫相從者，皆以能詩荅話多之。觀笑曰：解荅諸方話，能言五字詩，二般俱好藝，只是見錢遲。隆公曰：果爾，吾不復耳。坐客皆笑之。隆字默翁，湘中清勝者也。</p>
</div>
<div class='div-other'><a id='mulu1545' />
<p class='h2'>題珠上人所蓄詩卷</p><p>予於文字未嘗有意，遇事而作，多適然耳。譬如枯株無故，蒸出菌芝兒稚喜爭攫，取之而枯株，無所損益。寶峰珠，上人湛堂公之高弟。其為人精敏，能辦事於佛事欲營之，蓋不知艱嶮為何等物。在叢林中為眾推，蓋其氣不受控勒日涉園夫李商老每於人物，特慎許可，而贈珠以詩曰：歕玉渥洼種者，佳湛堂之有子也。</p>
</div>
<div class='div-other'><a id='mulu1546' />
<p class='h2'>題華光鑑湖圖</p><p>予建中靖國游西湖，航西興，游淛東，以病不果，甚以為恨。讀東坡詩，見山川之精神如兒稚，對蜜知其甜。今觀鑑湖圖如華光戲，以蜜置舌書間耳。涌師俄收之而去。兒稚雖癡，然亦知蜜不可如飯嘗食之也。</p>
</div>
<div class='div-other'><a id='mulu1547' />
<p class='h2'>題墨梅山水圖</p><p>華光老人眼中閣煙雨胸，次有丘壑，故戲筆和墨，即江湖雲石之趣，便足春色不可收畜也。而此老人藏於耐寒，凍枝頭，一時高韻，譁於士林，而其所畜，又其尤精選也，以病舉以付其子湧湧，如獲夜光照乘千里，以書誇於予，不有是父安得此子哉？歐陽率更見索靖碑，因留不去，竟寢其下三。昔文字畫刻，是中安得美味而嗜好有如此者。予初大怪之，及視湧之好，尚率更要，不足怪也。</p>
</div>
<div class='div-other'><a id='mulu1548' />
<p class='h2'>題墨梅</p><p>華光作此梅，如西湖籬落間，煙重雨昏時，見便覺趙昌，寫生不足道也。</p>
</div>
<div class='div-other'><a id='mulu1549' />
<p class='h2'>題蘭</p><p>無人自芳之態，此老何從見之？豈胸次有此，風葉蕭散乎？</p>
</div>
<div class='div-other'><a id='mulu1550' />
<p class='h2'>題公翼蓄華光所畫湘山樹石</p><p>予習湘山者也，日與樹石為伍，華光畫樹，石而不畫，我何哉？公翼仕宦三十年而貧在我上，簏中唯墨梅樹石數軸，其人品可以想見。</p>
</div>
<div class='div-other'><a id='mulu1551' />
<p class='h2'>題橘洲圖</p><p>公翼愛橘洲，而使華光圖之。予家於湘西開門，則漁汀斷岸，不呼而登几案，間蓋湘西，皆吾畫笥。書此以誇公翼云。</p>
</div>
<div class='div-other'><a id='mulu1552' />
<p class='h2'>題平沙遠水圖五首</p><p>公翼詩云：蕭然野趣忽在手，彷彿江南煙雨村。此殆筆端能生煙雲非胸次有江山，何能作此語？</p>
</div>
<div class='div-other'><a id='mulu1553' />
<p class='h2'>又題公翼所畜</p><p>歐公嘗語客曰：坐而隱者，不知巖石雲泉之妙王公貴人，圖江山臥而披之。蓋荊山之人以玉抵鵲，而秦乃割其十五城以求璧，豈世以希見為貴，初無定情耶？予生長山林，而目不自觀公翼賢士大夫也，其希見而盡畜之宜矣。</p>
</div>
<div class='div-other'><a id='mulu1554' />
<p class='h2'>又宣上人所蓄</p><p>華光滴露寫寒枝，幻出平遠。士大夫厭飫富貴之餘，見之收蓄可也。道林清富，宣師開軒，瀟湘江山，不呼而登几案；閑步林麓，嗅梅尋柳嘗應接，不暇乃袖，而寶祕之也。好事無乃太多乎哉？</p>
</div>
<div class='div-other'><a id='mulu1555' />
<p class='h2'>又惠子所蓄</p><p>好在華光真子過于雲屋之間，春色都隨談笑，袖中仍有湖山。宣和元年十二月初五日，惠子出其師所作湖山平遠曰：此蓋老人得意時筆也。予平生無所嗜山水少年，游戲錢塘，眷湖山之勝欲老焉，以詩寫之不能肖。逮今衰暮，雖與華光善得其戲筆，必為人持去。惠子呵予不能善祕之。予曰：凡四海九州，山川煙雲，皆吾畫笥也，奈何為兒戲畜紙墨間乎？惠子笑曰：公戃恍大言，蓋其天性，然為題此紙。於是書六言付之。</p>
</div>
<div class='div-other'><a id='mulu1556' />
<p class='h2'>又稱上人所作</p><p>宣和元年十二月初吉日里道人稱公絕湘來過，予時江寒欲雪小室諠譁良久，出畫一軸。蓋橘州斷岸平遠之圖，華光墨梅，別館之兒稚也。稱妙思如此，力之不<span class='corr'>已</span>。當不減華光口占曰：袖裏兩枝煙雨門前一片瀟湘。</p>
</div>
<div class='div-other'><a id='mulu1557' />
<p class='h2'>題華光梅</p><p>華光紹聖初試手作梅，便如迦陵鳥方雛聲已壓眾鳥，東坡見之，如黃梅視無姓，兒便肯之，無姓兒。今將以衣缽授嶺南，撩予惜黃梅破頭，老人不及見也。圓禪者當還舉似，乃翁問甘露滅法喻齊否？政和五年十一月十二日夜，石門精舍題。</p>
</div>
<div class='div-other'><a id='mulu1558' />
<p class='h2'>題石龜觀壁</p><p>余家筠溪之上，去城餘百里，兒時聞城中塔成，欲往觀焉。因先君行坐，余於力謝三肩上至石龜觀謝。三者紿余曰：當先拜石龜，乃能見塔；不然，終不可見。余曰：儻爾，汝何不拜？曰：我<span class='corr'>已</span>嘗拜之，汝既童子，又後至法當拜。於是再拜入城，幸見塔而心喜謝三，肯余先也。後三十年過焉，視石烏龜良無恙，摩挲以追繹前事，為大笑吾亡友胡汝霖民望生撫之金谿。七八歲時，隨兄入城，忽不知所在。使人尋<span class='corr'>已</span>在寶應寺前看泥力士矣，余每以戲之而忘余亦有此患。乃以炭書其壁曰：須知泥力士，不減石烏龜。忠子民望里人也。書以示之。</p>
</div>
<div class='div-other'><a id='mulu1559' />
<p class='h2'>題廬山</p><p>余十五六時游北山，謁準禪師殘僧三四輩，草屋數椽，殆不堪其愁。準老而喜，飲時酹，一樽則擊，罄禮觀音，空階夜雨，彌月不止。後二十五年，余還自海外過此而山川增勝，樓閣如幻出，大鐘橫撞，淨侶戢戢，而真隱方開。石門法道于此，余乃服其老且衰矣。重九前三日秋陰，皆當時清絕之象，而有今日適悅之情，遂書此。</p>
</div>
<div class='div-other'><a id='mulu1560' />
<p class='h2'>題天池石間</p><p>成績茂功與德洪覺範道人自虎谿屏人乘入資聖庵少焉。歷石門澗錦繡谷，窮高陟險，遂至天池致敬，普見如來，獲紫金光明之瑞。越翌日，齋罷，作禮而退。聞佛手巖寶林峰之勝，一一登覽其上望，擲筆峰下瞰聖寺，經巖神刻玉削，不知幾千仞。而江流吞天，山接平野，雲煙開合，一目千里，茲實匡廬第一境，隱然為天下奇觀也。薄晚，投宿化城，回望杖屨，所經蘿逕，鳥道杳然，在層崖絕壁之上，殆非人間之游也。此身儻未變滅，要當結廬以終。</p>
</div>
<div class='div-other'><a id='mulu1561' />
<p class='h2'>題浮泥壁</p><p>空印禪師以宣和二年十二月，偕余謁從禪師於芙蓉峰，累石於玉淵之上以為塔。酌泉賦詩暮夜矣，遂宿焉。次日，從公追余二人杖屨下危峰，自關山谷中並澗行十餘里，兩山爭倚，天煙霏層疊，自獻部曲斷續行，九地底水聲谼硐，如千乘車挽而起，仰望晴虛，如展匹練。既出谷，沃野夷曠，遂飯于木陰，空山暴寒，雪意濃甚，跣而渡澗者十八九。入石門<span class='corr'>已</span>夕，山中之人炬而來迎。及寺<span class='corr'>已</span>二鼓矣，秉燭夜話，如夢寐中住山。宣公云：常有虎來月黑。踰垣而去。空印使余記之，遂書。</p>
</div>
<div class='div-other'><a id='mulu1562' />
<p class='h2'>題清修院壁</p><p>昔余庵于湘西，與希一為鄰相歡如价密。宣和四年冬，居一遷于茲山。然每會面夜語，達旦七年秋，余將歸老玉峰之下，來謁別為留兩。昔言意俱盡，而情則有餘。桑下三宿，前聖丁寧者正箴。余今日之病，曉陰閣雨千掌，在有無中出山有不勝言者。中秋後二日題，</p>
</div>
<div class='div-other'><a id='mulu1563' />
<p class='h2'>題白鹿寺壁</p><p>希先昔游公卿間，與鄒至完。曾公袞，蔡子因吳子野厚居自江左還南嶽。庵方廣十年，叢林高之。湘南使者勸請開法，此山希先持一缽欣然而來。既至屋老，過者疑將壓焉。殘僧纔十許輩，大率如逃亡人家未五白殿閣宇室間，見層出如化城，如梵釋龍天之宮，從空而墮人間，此邦之檀信。往來之士大夫太息以為勤，不知希先蓋游戲也。余自長沙來館余四昔時故人傳彥濟，試手作邑，攙姦推滑，民驚以神。當暇日攜僚佐時時舟而至。其登高臨遠，烹茶賦詩，則茲山之風月未至乾沒也。</p>
</div>
<div class='div-other'><a id='mulu1564' />
<p class='h2'>題觀音院壁</p><p>達磨祖師相授法者，三世塔廟在淮山從之游，得道者多庵於蒼巖。大林之間，路由蘄春真身，存者無慮，八十餘處黃，於蘄為接壤。太平興國初僧昭信，始見琳公於大石之間，大安龜頭相繼而出。竹瓦之東石尉村有古松兩株參天，合抱邦民，歲禱雨暘於其下，其應如懸響。垂拱初，耆舊相傳為觀音院。嗚呼！豈非祖師之門得道出世於茲，<span class='corr'>已</span>嘗建寺毀壞而不可考者乎？有僧祖欽投牒，疏其事於郡太守，待制韓公駒欣然給據，付之使中興。其院欽敦厚坦夷，道俗愛之，翕然而成。余建炎元年，幸經過焉，到門卻立，縱望雲間，萬峰來朝，茲地也，其興乎？</p>
</div></div>
<p class='juan'>石門文字禪卷第二十六</p>
</div><!-- end of div[@id='body'] -->
</body></html>