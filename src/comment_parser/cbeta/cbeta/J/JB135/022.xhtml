<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1408' />
<p class='juan'>石門文字禪卷第二十二</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1409' />
<p class='h1'>記</p>
<div class='div-other'><a id='mulu1410' />
<p class='h2'>無證庵記</p><p>余頃得罪謫海外，館于開元之上方儼師院日與彌勒同龕頹然聽造化琢削。有道人械類叢林，款余甚勤，曰：吾泉南分化至此，與語翛然令人忘百事逃空虛者，聞足音而喜。矧置身蠻夷論效鴃舌衣纏花貝，心緒怵然，非復中華氣味而見道人哉！相從蓋百許日，問出世法。余曰：有亞聖大人出世南州臨濟十世之孫，號靈源大士者，今為法檀度。譬清涼月下矚熱惱天下，名緇奇衲，龍蟠鳳逸而趨之，子可跨海北去無後時矣。道人愕曰：敢不承教？翼日，翻然而去。余蓋莫敢必其所往。後三年，余蒙恩北歸館于石門精舍，有力持書，視其款識，乃吾證公也。發緘疾讀，則知其不鄙，棄余言，見靈源於龍山兩白矣。嗚呼！子可謂真有志於道者耳。又三年，靈源棄學子分化他方，余拜塔而至，於是見證。頎然人群中攀翻追繹海南之人，煙樹石紛然，落吾目中為留一。昔曰：吾措庵自藏，子，當為我記之。問庵所在，證笑曰：以太虛為頂，以大地為基，以萬象為床榻，以天魔外道為侍者，舉足下足，皆是妙圓密海。余心知其戲曰：子豈所謂隨身叢林者乎？問其名，曰無證，曰圓覺。謂一切眾生皆證圓覺，學者以為至矣。余笑以為誣之也。本無數量，不落識情，奈何謂之證乎謂之證？譬如加首於首，名為染污，吾又強區分別之無證，蓋就學所知言耳。若親見靈源於寶覺背觸之拳，則當以身為舌為說之，尚無證之足云乎？余曰：有是哉！因序其語為之記。</p>
</div>
<div class='div-other'><a id='mulu1411' />
<p class='h2'>菖蒲齋記</p><p>東坡居士性喜推挽，後進之士知名當時多公賞識者。然以今多士猶未足以飽其欲，而雌黃遂及草之微，以胡麻杞菊之賢於其類，援筆而賦之，則名聲亦能光顯於後世。暮年，又以菖蒲之才為邁，秀居以銅盆，培以怪石，挹寒泉而灌之根須連絡於璀璨之間，其色蒼然可翫也。天下以公之所翫，從而翫之。柯山道人如公行雲，山中所至，不蓄長物，獨於菖蒲而友之，至以名其齋江南洪覺範見而歎曰：菖蒲為物無異味可嗜嚼。而君友之無猒，非能知東坡所樂之真，則尚烏能談。此情味乎？支遁蓄驊騮以寄逸，想慧理呼白猿以發高韻，而後世多其風鑒君之所寓，其清修絕俗之致，豈減遁理哉？為之記以示知君者，庶亦知余言之非誇也。</p>
</div>
<div class='div-other'><a id='mulu1412' />
<p class='h2'>舫齋記</p><p>宣城李德孚有美才，善屬文，宣和初與余邂逅於長沙，年既相若，且同學又相好也。久之德孚侍親，移漕江左而官之金陵，即官舍之東，闢室以觀書其室，連數楹而戶相重，東西而視，如在船中，乃以舫齋名之。有客聿至，視其榜，揭而疑之曰：以子為隱者耶？則忠義之色，功名之志，見施為語言，以子為非隱者耶？則山水之意，嗜好之異，與儕輩不侔。於是避席而問之曰：夫渺漫際天，一碧萬頃，微風徐來，雪浪山湧，一葉傲睨其中，覆卻陳乎其前，而不入其舍者，津人之妙也。子寧欲從事於此乎？曰：操舟之為，非吾事也。害利之域，並首而趨，憎愛橫生，頃刻萬態，瓦合流俗與之偕，而不與之俱逝，是知津之妙也。子寧於是有得乎？曰：問津之學，非吾志也。然則既不事乎操舟之為，又不志乎問津之業，而乃列五經之遺編，布百家之陳說，明窗棐几，繼晷然膏，冥搜博求，探賾索隱，與古聖賢相際，於百千歲之後，若心同而意契，德符而道通，殆將簡之而弗得，所謂吾無間然者。其或醉心墳典，則直造淵源；翫意群書，則涉獵涯涘。放浪詩書之奧，望洋渾灝之間，則孔子之所得知之矣。其浮游萬物之祖者耶，送之者皆目崖而返矣。德孚仰而笑，俯而應曰：吾非放愁也，但吾以忠信孝友為煙波，隨所遇而安之為舟舫。昔馮夷得之，以游大川，漁父語<span class='corr'>已</span>，緣葦而去，意竊慕之，如是而<span class='corr'>已</span>矣。客愕然無對。明年，復來長沙理前事以語，余請書以為記，於是乎書之。</p>
</div>
<div class='div-other'><a id='mulu1413' />
<p class='h2'>一擊軒記</p><p>宣和元年冬，余自臨汝，以職事來宜。春暇日與客游天寧宮，愛小軒脩竹，解衣磐礡，終日不忍去。長老德公請名其軒，余曰：一擊客問其說，余曰：香嚴閑禪師參道於溈山，久而不契，乃焚畫餅之書，歸庵南陽，糞除瓦礫，擊竹而悟。余以是知道不可求也。使道而可求，則肉飯鷹兕，身當坐榻，與夫伐冰食玉之貴谷量牛馬之富者，皆舉意而得，有謀而獲者也。客曰：然則道終不可見歟？余曰：吾聞諸雲庵以謂道不可求而可致也。如人市黑白，暗走嶺海，望京師疲歲月於道路，卒不能獲居；肆於八達之衢，不以必得為計則貨也，有時而自致。昔人嘗嗜草書，行則書空，臥則劃席，夜聞灘聲而得妙曉，見蛇鬥而入神，與香嚴同科而異致，且道豈有麤妙哉？學者根有稚敏耳，時方貴敏，故叢林有思齊之心，石霜一年而悟道。吾以為敏永嘉一宿而悟曹谿以為敏，香嚴一擊而悟。庸詎知此君不以為敏乎？德公請以為記。余知其為雲庵之嗣也，故併書載其說。宣和元年十一月日。</p>
</div>
<div class='div-other'><a id='mulu1414' />
<p class='h2'>忠孝松記</p><p>宣和元年，余謁枯木大士，成公於道林。是日遊客喧闐，喜氣成霧。余曰：噫嘻！登高望遠，此日猶然，其荊楚舊俗哉！成笑曰：有異木產吾冢巔，非緣佳節也。於是導余登清富堂，下臨瀟湘，如開畫牒，千里纖穠，一覽而盡得之。蓋龍圖聶公以詩眼增損發其天藏也，故其形勝，冠於湘西，暇日必俱。賓客燕賞於此堂，公所建也，想見其風流餘韻，不減叔子之峴首，而其去思遺愛，有類召伯之甘棠之左有奇石，狀如覆斛稚松貫石而出。初如插秧未閱，旬高尺許，孤根秀拔，分枝調達。紫鱗翠鬣之中，已有合抱凌雲之氣，豈地靈獻瑞，著公拔擢之異乎？公自荊湖奉使入對，未幾，年三遷要職，遂尹京都，實鍾臨川之英氣，而其學出於舒王，有石之象，松為蒼，官為十八公玉版之榮，金甌之拜，跬步可待，有松之象。丁生夢之，猶為後世美談，況目睹其異乎？成曰：心法之妙，不可以言傳，而著為忠孝之效。故種石而玉生知其孝，倒植而竹茂知其忠。譬如太平無象而出菌芝，見麟鳳然，彼各得其偏。如公則道契主上，名落天下。富貴追逐之不赦，而忠孝之瑞，并見於松石之間，蓋理之固然。於是像公之形儀，置堂之上，而名其松曰忠孝，以慰邦人之思，顧未紀其歲月，於是使其客甘露滅為之記。</p>
</div>
<div class='div-other'><a id='mulu1415' />
<p class='h2'>朱氏延真閣記</p><p>出高安之西門，行五十里，山川有佳氣，草木有華滋，桑林有秀色，民俗有古風。如武陵桃源，如剡溪赤城。有隱君子朱堅伯固者，世家于此，特臨廣陌為危閣，以延真為名。余自京來歸過而登焉。憑欄而睇，煙雲杳靄，形勝纖穠，一覽而盡。得之而恨其名，未足以副其趨。謂伯固曰：君風度儒者也。年方壯，有美材，乃不以功名富貴為急，甘隱約於山林也。而雅志欲延真，豈有說乎？伯固曰：然。吾當語子，夫功名富貴，偶然爾士，以身徇惑也。何以知之？漢武帝見相如賦，喟曰：吾安得與此人同時？及見之，止以為上林令，富貴若不可必也。唐太宗見馬周之論，促使召之，接武於道，及見之，談笑而斷。國論富貴，又若可必也，李廣之伎無雙於天下。及從貳師出征迷失道路，竟不得侯而死，功名若不可必也。薛仁貴白衣從征遼東，以三矢而定天山，卒為名，將功名又若可必也。吾以謂人生百歲，如駒過隙，要當從吾之志耳。昔梅子真補南昌尉時，放浪此邦，有別業之遺基在焉。<span class='corr'>已</span>為道士廬元始中棄妻子歸壽春，後人見之於稽山，變姓名為吳門，卒而傳不書。其終其為仙明矣，庸詎知其不雜屠沽尚往來故居乎？吾為閣以延之。儻幸及見，又庸詎知不攜吾登毛車，渡弱水以游道山哉？余不得而荅，乃敘其說，援筆而記於壁。</p>
</div>
<div class='div-other'><a id='mulu1416' />
<p class='h2'>思古堂記</p><p>東坡先生曰：孔子孟軻道同，而其言未必同。何以知之？以其言性知之。孔子曰：成之者性，繼之者善。蓋善者性之效爾。而孟軻曰：人之性善，孔子之言譬則如珠走盤；孟軻之言譬，則如珠著氈。夫珠非有二者，走盤則影跡不留。故子貢曰：夫子之言，性與天道，不可得而聞。性既有言矣，乃曰不聞，是其可以影跡求哉。著氈則觀者，庸詎知不疑簞縟亦可以留珠乎？故荀卿又言：人之性惡自善，惡之論興，蓋有不勝其言者。聖賢相去百年，而其言相遠如天淵。況不翅百年而守眾人之言為知道非愚，則狂顏淵、韓愈異世而同出孔門，然其識有深淺。何以知之？亦以其言知之。淵飲水曲，肱在陋巷，不改其樂，此亞聖全德懿行也。而愈謂哲人之細事，愈且未知顏淵能知孔子乎？易曰：君子多識前言往行以大蓄其德。然言行之精，以韓孟之識，有不能盡窺學者，其可不思乎？吾嘗誦之三衢，毛庠文仲，少有英氣，深於學問，而善功名富於翰墨而飽籌策以破趙會食為迂伏軾下齊為椎所與游皆天下第一等流。遭時外平疆場久空無所施其材蹇寓一官，不甘憂患折困，袖手來歸圃于衡嶽之下。寢處晴嵐，夕霏按行，春花秋月，弄琴閱書，以娛賓客，枵然與世相忘而名。其堂曰思古與東坡之論相表裏，如維摩自藏於不言之中，以發文殊之義，縉紳高之文。仲歿，其子在庭，季子以書抵余曰：惟子可以知先人為堂之意，強為我記之故余獨載東坡之論，以著文仲之高。然晉劉寔作崇讓論曰：世議士名德，不迨前人，非也。時非乏賢士，不崇讓耳。然則士必生而能賢，不由稽古之力，為循墻巽床之偽，是學使寔不死，登此堂，將逃羞無地，尚何論哉？季子年二十餘，種性工文聽其論古今瞻博絕倫，真能世其家者也，故樂為書之。</p>
</div>
<div class='div-other'><a id='mulu1417' />
<p class='h2'>遠遊堂記</p><p>宣和元年秋八月，朝奉郎夏公自天府謫官祁陽，明年三月至自三峴館于靈泉寺。寺臨大江，江流湍急，斷岸千尺萬峰環之如趨，如揖如翔如集公構堂其西盡收，其形勝靖深，以宜茂林脩竹虛明以隔囂聲塵氛，而名之遠遊重九後二日，余從公登焉。對立凝睇，晴嵐夕暉，浮動乎綠疏青瑣之上，促榻對語，笑響散落乎千巖萬壑之間。於是隱几，枵然忘言。蓋其倚功名於憂患之外，玩雲川以自娛，心飽新得，百想俱滅。然知國知兵，百未一施，而沉冥小邑，如對彭澤之狄，梁公通泉之郭，代公乃名所居之堂為遠遊。何哉？嗟呼！世之識真者，寡所從來舊矣。袁天綱識武后於襁褓，驚曰：貴武氏者，此兒也，使天綱果識，真當曰亡武氏可也。賀知章果識真，當曰游仙可也。夫一塵翳目，天地四方，易位，袁賀方眩夢幻，以其禍為貴，以游為謫要，不足怪也。公今去國之遠，而能酬酢風月，安樂泉石，酒後耳熱，侍兒扶掖而歌，則忘其身之為逆旅謂之謫，可乎？公嘗首肯余論，祝余為之記。公諱倪，字均甫，其先江南人。嘉祐為名臣之後，凜凜有祖風者也。</p>
</div>
<div class='div-other'><a id='mulu1418' />
<p class='h2'>普同塔記</p><p>人之有死生，如日之有明暗，死生相尋於無窮，而明暗迭更未始有。既然知其明暗者，固自若也生順而死，逆眾生當其變，則駭異之。孔子但曰：原始要終，知死生之。故知其故，則知其不駭，蓋不欲深言之。莊子曰：死生亦大矣，而不得與之變。既不與之變，當卓然而獨存者也。莊子著其理而未盡其情，若西方之教，則痛言之而盡其情曰：若先有生而後有死者，則世未見不死而生；若先有死而後有生者，亦未見有不生而死。譬如尋始末於環輪之上，求向背於虛空之中，則死生之情，盡自佛法，入中國奉持之者，纜總其法度，參差不齊。獨百丈大智禪師以禪律之學，約之人情，折中而為法，以壽後世，故其生依法而住，謂之叢林。及其化也，依法而火之，聚骨石為塔，號普同塔，諸方皆建塔。近僧坊，遠不過一牛鳴，蓋大眾將送火化，則荷薪而臨溈山，獨拘於陰陽之說，謂近寺不宜為葬地。自開山迄今三百年，建塔於回心橋之南。其去寺十里，故親臨之法，往往不能繼也。空印禪師軾公住山十餘年，百廢具興，其所以安僧，宜有者大備，獨以普同塔未建為憂。一旦，與侍者登山之西崦，相其形勝，施長材鳩工以為之。開大穴以石為宮，又屋於其上。棟楹翔空，雲煙蔽虧，萬眾懽呼，聲應山谷。興修於宣和二年之春，斷手於秋八月空印，恨未有記以紀。其歲月，遣侍者覺惠來求文，余歎曰：叢林之衰，諸方皆輕。僧厭其多，而窘於食。空印既成，堂宇浩然，如江河之無極，至者必納，又為造塔以待其終。其敬僧、荷法之心，可謂至矣。嗚呼！僧者，佛祖所自出厭僧，厭佛祖也，安有稱傳佛祖之印，而反厭佛祖者，能契聖乎？空印之意，可無書乎？</p>
</div>
<div class='div-other'><a id='mulu1419' />
<p class='h2'>溈源記</p><p>岷江因山為名初發，泫然濫觴，漫衍而至。楚則為際天之雲濤、萬斛之舟，解風而不敢濟。溈山因水為名，眾泉觱發於煙霏空翠之間，旋紺走碧，匯為方淵，蒸之成雲雨，放之成江河。蓋岷江資之者眾，而溈水善養其源也。住山空印禪師，笑曰：一法界中，無假法者。故揭於大仰堂之南。榮曰：溈源欲學者觀水之有源，知自心之靈源，未嘗竭也。蓋岷江之資眾，知眾智之不可不學也。然先究自心，後資眾智道之序，蓋如此。故善財童子南詢諸友，必曰：我先發菩提心，如何名菩薩行？有人於此因山中之氣候，更四時之晴陰人，重重法界，方其宿霧蒙蔽，微見淵色，則若凡夫雖有染心，而性常明潔，霧開而澄滓，日光下徹。則若二乘已澄，諸念定慧超越，更昏昕之湛然，視纖埃之不隔，則若人牛兩忘，而蓑笠未徹；微風徐來，方淵鱗鱗。波波之中，頓見方淵而波非；大方淵遍，入眾波而淵非小。則若<span class='corr'>斂</span>目於樓閣之前，見三世於一念。嗚呼！溈山為湘，南大叢林，而空印道光，兩本撾大，鼓臨人天，萬指圍遶。今乃退藏於不言之中，借山泉為嶔體，聽萬象以說法。何也？蓋道不可以言傳。故前聖賤言語小譬喻，又欲學者自得之故，設象比興，以達其意。鞞瑟支羅不言佛身不可以色相求也，而供養栴檀塔座多寶如來，不言根塵俱寂，即是自身也，而以寶塔聽經。余觀前聖莫不然，何獨空印哉！宣和二年八月初，吉會余於湘西之瀕夜，語及山中之勝，曰：恨子未見吾泉，然強為我記之。余戲曰：師以山泉為舌，為衲子說法界，自在緣起無生之法，而余以翰墨為五色藻辯才而畫圖之，他日有尋流而得源，悟意而忘象者，可以拊手一笑。中秋前一日記。</p>
</div>
<div class='div-other'><a id='mulu1420' />
<p class='h2'>栽松庵記</p><p>僧史補曰：四祖道信禪師以唐武德七年至破頭山，愛洞壑深秀，有終焉之志。禪者相尋而來，遂成叢林。有僧不言名氏，日以種松為務，私請祖曰：衣法可以見付乎？祖師叱之曰：汝能再來乃可耳。於是僧出山，至濁港，見女子浣，呼曰：我託宿得否？女曰：我家具有父兄，可從。問之。僧曰：汝諾我乎？女曰：諾。女周氏之季也。僧即還山中，危坐而化。周氏之女因有娠，父母怒而逐之於眾屋之中，日庸紡，里閈間，<span class='corr'>已</span>而生子。女以為不祥，棄濁港中。明日視之，跏趺波間，泝流而上異之，收養。七歲，隨母往來黃梅道中，四祖偶見，問曰：童子何姓？曰：姓固有，但非常性。祖曰：是何姓？對曰：是佛性。祖曰：然則汝無姓耶？對曰：惟空固無於是。四祖笑之，乞於其母為剃落二十，授以衣法為第五祖。即游雙峰，見栽松之全身。又至東山，見周氏之全身，濁港周氏子孫之盛。殆今甲黃梅三尺。童能言其事。僧贊寧僧史曰：五祖弘忍禪師者，姓周氏。本河南遷止蘄之黃梅，誕生之夕，異香滿室，此矯誣之詞也。然可證佐者，母既出於周氏，而曰：祖師姓周乎！僧契嵩作定祖圖，亦不能辨，何也？豈當衲子以常理疑之乎？夫聖人之託化，豈假父母之緣，如伊尹生於空桑，寶公生於鷹巢，獨不論父母之緣耶？自唐至今，學者疑信相半，不能決也。建炎元年十一月記。</p>
</div>
<div class='div-other'><a id='mulu1421' />
<p class='h2'>布景堂記</p><p>宣和三年秋，萍鄉文益之，還自大梁過湘上會余夜語及里中奇豪，而高侯尤其魁壘者，侯學精敏而齒少，行修潔而材高，雖隱約寂寞之濱，而名滿縉紳之間。所居有風泉雲壑之勝，茂林修竹之美，四時之景，陰晴異態，穠纖畢見，構亭佳處，而名之曰布景。余因得其為人而想見其處，恨未能與益之從侯，相佯乎其上，援筆而賦之。越明年春，以書抵余曰：山川之妍美，閱古今而不盡，萬物之榮謝，供四時而無窮。然特若為閑適者所施設，而為悲愁者所乾沒也。玉輪流輝，蒼崖哀湍，天下之清絕也。而倚娉婷者不見節，絲竹者不聞晝。公曰：月色靜中，見泉聲幽處，聞者譏之也。紅艷之閑美，鳴禽之過前，物外之奇觀也。而憂國者以為悲，行役者以為愁。少陵曰感時花濺淚，恨別鳥驚心者，哀之也。吾口先王之法言，逢至治之聖世，勤田園以供伏臘，玩琴書以娛賓客。偏親慈和而耳目聰明，弟昆孝友而樂易賢雅。所謂悲愁者，於我亦安能神哉？以吾之閑，適較市朝當十倍，吾亭雖陋然萬景分布吾前，受吾約，束真造物之為施設，非經營而得招要而至者也，子其為我書之。余曰：昔支遁之愛山，乃買沃洲之小嶺，賀知章之愛水，特上疏以乞鑑湖其風味雖清妙，而正所謂經營招要者若之益之則不然，偶愛陸渾山水之佳，遂留六年。余觀高侯之趣味，殆亦益之之流，乃欣然為記之。</p>
</div>
<div class='div-other'><a id='mulu1422' />
<p class='h2'>少陽義井記</p><p>建炎元年六月，蔡陽野墅僧子辰，俱潯陽檀越陳璹還自白湖過少陽，渴甚，須水道傍皆近人積水穢濁，不索相與歎曰：江淮要衝，而地無美泉，何以止往來渴心相約出錢開井于湖之左。而白湖、楊元廣彥隆亦欲協成之。有僧祖慶，實董其事。工畢，泉甘涼，邦人賴以灌畦飲啜行人，盛暑為歸宿之所。易曰：改邑不改井以象正君子之有恤。心雖大行無加，窮居不損。又曰：井者德之地，以象有煩心之德虛其中，而不自有之也歟？嗚呼！二三人者，不獨為濟眾無窮之利，其亦尚德也哉！十二月望日記。</p>
</div>
<div class='div-other'><a id='mulu1423' />
<p class='h2'>華嚴院記<span class='note-inline'>(代)</span></p><p>政和四年春二月，余自高安赴官臨汝行豐城境十餘里，奇峰秀深沃野自獻。有白沙清流茂林修竹之勝，望林表出楯瓦，路人曰：其下華嚴院也。遂造焉。碧杉脩徑，苾芻戢戢出迎客，廈屋崇成如幻，出，禪齋風櫺金碧，隨目殆應接，不暇問住持。僧惠訥曰：院以父子傳器，而服玩不減，禪林，何哉？訥曰：教有頓漸，道無禪律。今兩者相攻以其私，而佛法微矣。譬如棗中蟲，徒自蠹壞出家，蓋大丈夫事，其說甚高。緒餘土苴，足以道廣孝慈，上助清化。今其衰，其徒特不足知。此如鳶翔青冥，而心不忘腥穢，求教之興三尺。童子知其難，余首肯其說而心奇之。秋七月，訥遣僧抵余曰：吾廬居於唐光化之元年，名報恩。迄本朝治平之三年，詔改賜今額。嘗燼火廢為丘墟，草屋數楹，僅蔽風雨者。自善明至懷珍七傳，訥寔繼珍，後因淨檀首建三門，作兩序屋修普光明大殿，前峙雙閣。一以像僧伽，一以館鐘虡東為香積廚繞以複屋，闢典事堂有廩有廁，西為三聖堂增。其後架設賓客館，有湢有廄，造演法潮，音堂總屋於其中。又建華嚴閣於寢室之上，以實毘盧法寶之藏，高深雄麗，吞風吐月。凡禪林所宜有者畢備。僧至如歸，轟轟鼓魚，泯泯作息要，不墯諸方，經始於崇寧。癸未之春，斷手於政，和乙未之冬。吾方念能事雖畢，而後之來者，未知飯僧報佛無窮之意，而公適儼然，辱而臨之，非夙緣乎幸強，為我記之。余曰：今人持左<span class='corr'>券</span>，以取寓物，未敢必得，然爭毛髮之利。斫頭穴胸，何知慮刑而訥？宴坐一室，影不出山，能使施者填門不十年之間；化瓦礫之墟，為梵釋龍天之宮。此其才必有過人者。視其中渠，渠欲置人於慈祥之域，而專欲以精嚴自礪，與夫裨販如來以自賊者異矣。使其聞訥之風，亦可以少泚其顙云。</p>
</div>
<div class='div-other'><a id='mulu1424' />
<p class='h2'>寄老庵記<span class='note-inline'>(代)</span></p><p>高安，南州之屬郡，地連西山，廬嶽之勝俗，美訟簡，士大夫。自為江西道院飛楹畫棟間，見層出於茂林修竹，往往皆浮圖老子之廬龍城院，去郭餘一舍山川精神，發於雲泉林壑間，如人眉目處余家筠谿之上，少時往遊焉。窮奇索幽，信宿彌日，便有終焉之計。一行作吏，轉徙四方，登高臨遠，未嘗忘於龍城也。政和四年冬，余留京師，官冷口眾，自猒風埃，又病痁彌月，愈不懌，而覺範道人適自高安來夜語及龍城舊游，翛然忘紛，而痁亦棄余而去。問覺範誰從子游？有老僧志淳者，其為人木訥而靜深，易親而難忘。今結庵於鳳回峰之西，名曰寄老，每曰：高風頹於無勇，白業毀於有累。前聖知之，故令比丘一飯日中三宿桑下。吾幼知人間情緣為累，故棄之而學道，知方外事法為累，又棄之閑放然諸餘勃窣，飢餐困臥，猶累於老，未可棄去，故持以寄之，因以名吾庵。嗟夫！世方以累為榮，而爭趨之，淳獨超然高蹈，賢於人遠矣。吾聞天台智者臨終門，人問所證，答曰：我不領眾，早淨六根，以傳法利，生止證內，凡五品耳淳之志，其以是哉！明年，上元覺，範南還，因理其事為之記，使歸刻石山中，他年當乞身歸田，幅巾杖屨，以從淳游，尚未晚也。</p>
</div>
<div class='div-other'><a id='mulu1425' />
<p class='h2'>吉州禾山寺記<span class='note-inline'>(代)</span></p><p>始達磨自西來，以法授少林，慧可而衣缽為信，五傳至曹谿，慧能能知其道，信於天下也，藏其衣缽而化，故世稱曹谿之門，得道者不可以數計。然獨大長老，行思懷讓，克肖前懿，號二甘露門。思睠廬陵山水而老於青原，讓亦庵於衡霍之下。石頭希遷者，思高弟也。從讓游思實，使之馬祖道一者受讓記莂，卜鄰青原，久之，遂終於石門，讓實使之。今天下指目江西為禪宗法道之源者，以曹谿一子一孫首辱居焉。永新為江西山川形勝之地，城南有山，巋然深秀，晴嵐夕暉，應接不暇者，唐僧達奚棲遲之所也，奚不知何許人。以文德初始至刀耕火種，住成法席，致嘉禾之瑞，因以名山號大智禪院院。僻嶮初未著於諸方。吳順義二年，僧無殷，中興之恢復法度，學者趨之如雲。殷九峰虔禪師之嗣，青原八世孫也。方是時禪學之弊，巧見異解，殷以擊鼓之機，脫略窠臼。於是宗風大振，學者賴之。嗣殷者有契雲自雲歿代居者名存實亡。大中祥符初，詔改賜甘露禪院，有楚材者道價重一時，法席之盛，追比殷時。又十世而有德普有高行，自黃龍窟中來，普歿七世而有妙湛大師。法安初以政和元年，自祥符移居之五年，視前營搆，增其所未有者。新其所<span class='corr'>已</span>壞者，於是莊嚴紫金光聚則有殿棲稱如實旁行之書，則有藏會四海。苾芻求寂，則有堂辦香積伊蒲塞之，饌則有廚像祖師則有閣館，鐘虡則有樓升座，法施之堂則曰無畏集定傳道之室則曰大智，而閣於室之上名善應。修廡複屋，高深壯麗，冬溫夏涼，重規疊矩，叢林號廬陵第一。嗚呼！妙湛之游，戲於是作，可謂集諸老之大成者也。安走使京師乞文記其事。余方困頓黃塵，寄逸想於雲泉杳靄處，恨未能角巾梨杖與山中高人游，厭飫清境然。余非學佛者，其詭祕多溟涬。然竊嘗論之。忠孝碩大，如宋王彧、唐、魏元忠、徐有功輩，初未必皆深於佛理，觀其臨禍福，超然自得，豈所謂所聞或淺，而其義甚高者歟？故余於禪學，凡鉤章棘句，凌跨方等汗漫橫流者，則非肉眼所能勘驗。至於生死之際，有不容其偽者矣。無殷將化，集眾謂曰：後學未識禾山，今朝識取。因怡然而逝。德普之將化，飲食畢談，笑而寂然。其言論風旨，無所傳聞。妙湛雪竇之後，又青原之遠裔，吾將觀焉。既論之，又系之以詞曰：</p>
<p style="text-indent:0em" class="lg-abnormal"><div class='lg-row'>龍谿落石雪浪奔，萬山環之如虎蹲，凌霄白雲相弟昆。七十一峰讓其尊，煙霏搖空含朝暾，微風徐來掃靄氛，樓閣時為金碧痕。聰明澄泓自吐吞，三偉不見陳跡存，異哉僧奚貌粹溫？澗飲婆娑麋鹿群。誰中興之殷澄源？咄嗟萬指魚鼓喧，普公高喉<span class='corr'>已</span>語言，得法來自黃龍門。弟子生奠手自捫，放箸蟬蛻撼不聞，大士法戰著策勳，睨視生死等旦曛。君看妙湛願力熏，樓觀幻出高切雲，美髯說法起機輪，自云的骨雪竇孫。江山偃蹇驕氣噴，不受彈壓無傑文，願乞名詩刻雲根，導廣孝慈酬帝恩。</div>
</p></div>
<div class='div-other'><a id='mulu1426' />
<p class='h2'>寶峰院記<span class='note-inline'>(代)</span></p><p>余家筠谿谿，出新吳車輪峰之陽，其陰鳳皇幕阜諸峰，黛橫玉立，娠奇畜秀，解楚山而益峻，隋朝而來，為得道者所廬。又黃龍、龍安、興化、雲巖四大剎，皆其遺地，相去百里，叢林之盛，冠映諸方。自大長老寶覺佛壽相續而興。禪學宗天下衲子動成阡陌，而寶峰善思院者，世以律居然夕燈午梵齋魚茶板，與四大剎者爭雄長，而鳳皇幕阜之雄深，亦讓其形勝。余外舅家西安，往來聞之熟矣。宣和三年，罷官臨汝，道經雙井而造焉。渡谿東望，奇峰峻岡，墮吾馬首，據鞍回視飛楹，畫棟翔，出林表，入重門，顧兩廡翼如而入焉。禪齋雲堂，綠疏青瑣，大殿層閣，塗金間碧，像設之妙，服具之華，見者知焉。登法堂，望寢室，窅然靖深。耆年，僧雛倒屣迎客，客至如歸焉。退視其私，則廚庫廩廄莫不整潔，遊衲解包，頤指如意。於是慨然歎曰：誰為之者何？其材乃爾有餘耶！住持僧守道曰院基，于唐有田畝山林，五代烽火之餘，<span class='corr'>券</span>牒亡失，多為比鄰所侵。院因荒殘，如逃亡人家者二十餘年，詔賜今額。熙寧之初，僧圓智者白官請牒來居焉，有恢復之意。未幾物故，至是化為麋鹿、狐豹之區。元祐六年，縣以玉谿僧子瘦領住持事，經畫三年，未舉而化。守道實，傳器於瘦者，母李氏憫其頹壞，施粧奩，以開墾田畝，用陰陽家之說。下舊院百步代山為基，鳩工於崇寧元年之春，斷手於政和八年之秋，而吾院克成，其弟守達者，寔陰相之。余聞曹谿祖師也，而腰石夜舂；牛頭宗師也，而躬自負米，皆以供僧也。及其衰也，稱嗣祖傳法者，護食而拒僧。道公於是時乃能犯拒僧者之怒而延納之，此心日月不能老也。道曰：吾非有心以時特愛惜。普光禪師與眾力耕，見金而不取，同伴詰之曰：今吾未用也，俟吾他日把茅蓋頭，資以飯僧，味其存心，與今認十方僧物為己有者，異矣。道慧敏而老，其立事有過人者，遣其徒寶宗來求文以記。余愛道所論，併為書之。</p>
</div>
<div class='div-other'><a id='mulu1427' />
<p class='h2'>先志碑記<span class='note-inline'>(代)</span></p><p>政和元年，余為湘陰令，湘陰瀕楚，水臨洞庭，連檣萬艘，天水相接，盡獻南楚之形勝，愛其風俗之純美，民訟之稀少。士君子，博學而知要，篤實而有文，窮不忘道，富則守禮。邑之南郭，鄧氏之富，至紈褲僮奴谷量牛馬，然奉身甚約，禮士甚恭，邑人皆化其德。其子沿循道議論，有英氣直諒，而勇於為義。縉紳高其才，今為承直郎。余游，相好也。自余之宦湘陰餘十年，無日不思，縛屋湘尾，分湖山之勝，從父老之游，且將老焉。宣和四年夏，循道以書抵余，曰：天降罪罰，不自殞滅。上延先考，啟手足時，則有遺訓。吾承祖宗餘慶，坐享溫燠，族大口眾，貧富錯居，欲瞻給其貧者，未遇皇暇，汝其承吾之志，言卒而棄諸孤。嗚呼！沿尚忍言之<span class='corr'>已</span>於今年元日，與族人為約<span class='corr'>券</span>，月給穀一斛，男議婚錢十千，再婚減其半。女議嫁者錢三十千，再嫁則減其半，備喪者錢十千，及葬更給其半。歲月弗窮，而存沒弗常，不敢負標以計數，限斛以為額，庶其利流百世而不弊，子其為我書之，將刻石以昭示子孫，使無忘先訓，且欲族人想見先考餘風遺烈也。昔范文正公念族人游宦未歸，多厄於飢寒，則建義莊於姑蘇，以給其伏臘。舒王請輸<span class='corr'>己</span>俸，買田蔣山飯僧為王氏之亡者，修營冥福。文公瞻其生，舒王福其死循道獨立<span class='corr'>券</span>約，恩及存沒。此其東南賢士大夫多稱其可以無書乎？系之以詞曰：</p>
<p style="text-indent:0em" class="lg-abnormal"><div class='lg-row'>漢祚中興天所佑，篤生奇臣掃穢垢，杖策軍門謁劉秀，功業千年粲星斗，鄧侯受材極奇茂，毛骨似之豈其後？清明在躬氣渾厚，慈祥照人資孝友，邑人依之扶老幼。楩楠參天覆清晝，毫末養之至成就，百未一施舟壑走，疑侯功名在懷袖。取之易然行探手，湖山萬頃連戶牖，料理風煙課榆柳，琴書娛客付杯酒，走人之急古或有，分財贍族今則否。此風移之遍宇宙，天子無為千萬壽。念爾族人拜稽首，恩無貴賤適所受。符之弗忘帝汝祐，不然鬼亦扼汝脰。西山磬石清欲透，刻此銘詩傳不朽。</div>
</p></div></div>
<p class='juan'>石門文字禪卷第二十二</p>
</div><!-- end of div[@id='body'] -->
</body></html>