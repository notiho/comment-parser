<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu48' />
<p class='juan'>石門文字禪卷第二</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu49' />
<p class='h1'>古詩</p>
<div class='div-other'><a id='mulu50' />
<p class='h2'>高安會諒師出諸公所惠詩，求予為賦。用祖原韻。</p><p style="text-indent:0em" class="lg-abnormal"><div class='lg-row'>黃塵踏遍江南岸，矯首無言對河漢，故山有屋埋深雲，一夜歸心掣不斷。山舟日夜去無休，挽繩欲繫慚無由，紛紛世態真一夢，顧我所為如直鉤。綠錦江頭識諒禪，傾坐高談象帝先，疑君即是僧太白，不然無乃真彌天。仙風襲人欲輕舉，天容道氣出眉宇，擁坐衣裳墮不收，山水懷雲輕百補。我今老倦亦慵參，去死正如三眠蠶，相看一笑有佳約，他日同歸五老庵。人生真若屈伸肘，萍浮梗泛因邂逅，料君有膽大於身，未應搜索因詩瘦。閒亭夏木初垂陰，相逢還得同攜手。未見千首萬丈光，先看七步才八斗。</div>
</p></div>
<div class='div-other'><a id='mulu51' />
<p class='h2'>次韻汪履道</p><p style="text-indent:0em" class="lg-abnormal"><div class='lg-row'>老來漸覺朋儕少，夜室孤禪還自照。惟詩垢習未全除，賴有汪郎恰同調。嘗聞從來以類從，谷風忽作虎應嘯。交道今嗟張紙薄，老人嘗乖少年約。與君一笑似三秋，此道長令洞開廓。</div>
</p></div>
<div class='div-other'><a id='mulu52' />
<p class='h2'>次韻李商老匡山道中望天池</p><p style="text-indent:0em" class="lg-abnormal"><div class='lg-row'>幽人修水上，春漲冒陂田。時時想見之，笑頰微渦旋。往來柴桑間，妙語生雲煙。廬山自高寒，青碧開晴天。倚藤望絕頂，風味如斜川。我思從之游，子亦當勉旃。詩成聊假寐，歸夢歷層顛。</div>
</p></div>
<div class='div-other'><a id='mulu53' />
<p class='h2'>至豐家市讀商老詩次韻</p><p style="text-indent:0em" class="lg-abnormal"><div class='lg-row'>楊柳護橋春欲暗，山茶出屋人未知，冒田決決走流水，小夫鏟塍翁夾籬。雪晴春巷生青草，煙濕人家營晚炊，心疑輞川摩詰畫，目誦匡山商老詩。夜投村店想清境，蛙滿四鄰簷月移，臥看孤燈心耿耿，呼童覓紙聊記之。</div>
</p></div>
<div class='div-other'><a id='mulu54' />
<p class='h2'>送子美友</p><p style="text-indent:0em" class="lg-abnormal"><div class='lg-row'>曉痕翠浪行將遍，掠面柔風初剪剪，梅頰欺寒底死香，柳眼窺煙皺未展。相看感此故意長，欲別忍看春尚淺，離情惱人深造次，撩我小詩弄清婉。腸斷江頭無語中，謝郎匹馬嘶風遠。</div>
</p></div>
<div class='div-other'><a id='mulu55' />
<p class='h2'>謝安道花壇</p><p style="text-indent:0em" class="lg-abnormal"><div class='lg-row'>三月江南春不淺，謝家池上開花苑。層壇迸破碧琉璃，嫩蕊簇成紅婉孌。一枝兩枝和霧白，素娥月下逢姑射。十朵五朵照水紅，仙姝並立瑤池東。人生遇景須行樂，莫使餘香散簾幕。白雪難逃鬢上班，金樽且對花前酌。醉則傲羲軒，醒則歌堯舜，榮辱是非都莫問。風雲際會自有時，忠義果然天不困。君今還作天涯客，憑闌正遇群芳拆，不插群英醉上林。人謂少年真可惜，明年再獻平戎策，順風高舉摩天翼，大手親提卻日戈，刈除天下閒荊棘。古人養花如養賢，我今說花心亦然，栽培直欲助真宰，扶持造化工陶甄。時人莫以花為浼，大都自是人情改。若使人情長似花，相看顏色年年在。謝安道輩真難得，不容蒿艾生墻側。不勞巧手寫丹青，不學世人畫墻壁。靈苗自有天然格，門外溪光長瀉碧，更向溪光種碧桃，宛然便是神仙宅。謝家池館勝瑤臺，淺白深紅次第開，為報賞花君子道，何須東海覓蓬萊。</div>
</p></div>
<div class='div-other'><a id='mulu56' />
<p class='h2'>送覺海大師還廬陵省親</p><p style="text-indent:0em" class="lg-abnormal"><div class='lg-row'>老蹤滄海珠，道價壓千古，莫年還東吳，豈不以親故？世衰道陵夷，學者例頑魯。處處如塵沙，紛然不容數。但誇謝公子，乃翁墮江渚。坐令乳臭兒，高論不少懼。安知覆漁舟，甚媿編蒲履。大師京國來，秀色見眉宇，笑談出流輩，亦自有佳處。懷親不能休，飲食忘匙箸，醉翁鄉里賢，安角誦翁語。人老尚康健，春寒與秋暑。念之憑高樓，白雲入瞻顧。浩然有歸興，掣肘徑馳去，遙知到螺江，杜林聞布穀。迎門一調笑，讙極但摩拊。童頭想懷橘，衣椹應戲舞。聊用慰其心，高追古人步。此詩語散緩，細讀有奇趣。譬如食橄欖，入口便酸苦。勿示癡道人，被罵吾累汝。</div>
</p></div>
<div class='div-other'><a id='mulu57' />
<p class='h2'>送瑜上人歸筠乞食</p><p style="text-indent:0em" class="lg-abnormal"><div class='lg-row'>蜂房蟻穴天魔宮，青蓮忽生樓閣重，升堂撾鼓集衲子，爭看掣電飛機鋒？耆年過憂食時至，欲學遣化毗耶翁。瑜禪聞之粲一笑，此老變怪驚兒童。我當乞行等貧富，欲使勝利傳無窮。出門掌缽何所詣？胡馬舊聞嘶北風。霜清月冷動歸思，<span class='corr'>已</span>覺荷山生眼中，會看對眾捧瓔珞，平等心華含太空。</div>
</p></div>
<div class='div-other'><a id='mulu58' />
<p class='h2'>仇彥和佐邑崇仁，有白蓮雙葩，並幹芝草叢生於縣。齋之旁作堂，名曰瑞應。且求詩，敬為賦之。</p><p style="text-indent:0em" class="lg-abnormal"><div class='lg-row'>宰肉杜樹陰，豈無天下志？用材樸楔間，已有經綸意。欲觀臨大事，必自小者耳。彭侯偉傑姿，要是千乘器。小邑試牛刀，不滿一笑喟，仇亦何所為？睡足時隱几。原多深夜耕，門有晝眠吏，三年愛等毋，百里平如水。政化不自知，草木發奇瑞。論人或多舛，唯天不容偽。耿泉豈知忠？元乳豈知義？應之捷影響，物有固然理，此堂濕青紅，賓從時畢至，應為文字飲，硯席生佳氣。崇仁有白蓮，雙葩並幹柢。芝草而叢生，應時華裾翠。吏民起獻觴，願酬太平醉。</div>
</p></div>
<div class='div-other'><a id='mulu59' />
<p class='h2'>居上人自雲居來訪白蓮社話，明日告歸，作此送之。</p><p style="text-indent:0em" class="lg-abnormal"><div class='lg-row'>浮雲山盡際，花木迎春暉。佳人殊方來，見之消渴飢。藉草坐松影，粉香時落衣。氣貌秀可掬，出語超幽微。巖壁鐘聲寂，山陰花發稀。去袂挽莫留。又作甌峰歸。</div>
</p></div>
<div class='div-other'><a id='mulu60' />
<p class='h2'>次韻汪履道</p><p style="text-indent:0em" class="lg-abnormal"><div class='lg-row'>君去中秋猶一缺，爽氣洗開倍明徹，昨夜宵晴獨倚欄，露冷鳴廊卷風葉。百年客舍熟黃<span class='corr'>粱</span>，夢境偶逢還偶別，寒霜擁鼻公豈免？百年死灰我何說？故國天涯眼力衰，飛鳥當還倦始知。可憐此別秋方壯，未審重來是幾時。</div>
</p></div>
<div class='div-other'><a id='mulu61' />
<p class='h2'>予與故人別，因得寄詩三十韻，走筆荅之。</p><p style="text-indent:0em" class="lg-abnormal"><div class='lg-row'>天不逸群君獨立，洞徹心胸秋色入，於中堆積萬卷餘。筆力至處風雷集，刃游理窟無全牛。端與腐儒到固執，昔年囊綻露微鋩，<span class='corr'>已</span>陟雲梯最高級，縱令大醉賦凌雲，玄珠閉眼從頭拾。森張秀骨真神駒，顧盻絕塵那可縶？然予亦是個中流，恨不識君只依悒。西園道人工文章，覽詩愧歎不復習，野僧頑鈍誰比數？而得聽君論軻伋，別來三月鄙吝萌。鬧聞傳習新詩什，翻瀾妙語驚倒人，氣燄霜鋒光熠熠。此詩初得喜未展。烏鳴下啄雞得粒，初如積水窺落霞，淺碧穠紅相間輯，又如霜曉聽邊風，十萬軍聲何翕翕？筆鋒正銳物象貧，降旌狼藉詩魔泣，嶔崎太白不得儔，倔強退之自莫及，蠅頭細字好生書，為君卷<span class='corr'>束</span>藏幽笈，嗟予衰老百無能，園圃自鋤瓶自汲，人間萬事一笑空，流年忽忽將三十，形骸念念非昔人。暗中負去何其急？朅來蹇剝猶可哂，兩眼欲昏愁淚澀，擎盂專作口腹謀，骨立侯門聽與給，舊山歸去成蹉跎。半年飄泊留城邑，詩源荒涸如廢池，淺穴敗隄微有濕，不量更擬和陽春。枯木鑽膏竹瀝汁，夜樓無語立西風，月華如水清堪挹，君居若耶溪水東，我舍秋河半山隰，露冷亦應思。故人，篋有緹衣餘十襲，碧光當戶應可掬，頑翠撐天空嶪岌。撚須落日意無窮，片片催詩暮雲歙。知君今作蟠泥翁，頭角那能久埋戢？妙齡素有廊廟具，破袞煩君重補緝。我亦東西南北人，從今預可揩杖笠。早晚風雲際會時，雷震一聲龍起蟄。</div>
</p></div>
<div class='div-other'><a id='mulu62' />
<p class='h2'>蒲元亨畫四時扇圖</p><p style="text-indent:0em" class="lg-abnormal"><div class='lg-row'>畫工妙物無不可，誰能筆端自忘我？醉蒲睡著呼不聞，但見解衣磐礡贏。起來漱墨滋破硯，霜綃只尺開紈扇。點綴四時無不有，但覺眼前紅綠眩。雲破連峰青碧開，林梢時復見樓臺，斷橋落日空流水，為問秦人安在哉？春山杳靄知何處？夏木森森蔽雲雨，秋陰未破雪滿山，笑指千峰欲歸去。看山對客憶蛾眉，客去愁多自不知。滿眼匡廬看畫軸，平生坐媿虎頭癡。萬事浮雲定何有？白鶴歸來千載後。江山長在身世忙，歲月不移舟壑走。對此未歸心欲折，借君玉斧修圓月，會看談笑滿清風，詎使人間畏炎熱？</div>
</p></div>
<div class='div-other'><a id='mulu63' />
<p class='h2'>贈閻資欽</p><p style="text-indent:0em" class="lg-abnormal"><div class='lg-row'>名都大藩地，英俊蔚如林，烏靴青衫中，時見閻資欽。風度若英特，杳然自清深，借無軒冕意，功名亦相尋。合是廊廟具，下僚那敢沉？郵亭款夜語，霜清特攜衾，篝燈伴清對，商略雜古今，譬如武庫開，錯粲森球琳。詩工出奇麗，寫物意在琴，絕如歐陽公，但欠雪滿簪。句法本嚴甚，頗遭韓柳侵，願為匿盆麝，恥作躍爐金。世無子期耳，廣陵誰賞音？何當學梅福，九江歸雲岑。</div>
</p></div>
<div class='div-other'><a id='mulu64' />
<p class='h2'>次韻見寄二首</p><p style="text-indent:0em" class="lg-abnormal"><div class='lg-row'>心親出傾蓋，氣合論夙因，久<span class='corr'>已</span>仰高誼，竊伏淮海濱。夫子真自重，不減南國珍。笑談帶富貴，翰墨生精神。譬如千江月，處處能分身。而予續高韻，坐客譏效顰。安知磁石針，妙處無陳新。思君欲夜話，痛嗟隔城闉。</div>
</p><p style="text-indent:0em" class="lg-abnormal"><div class='lg-row'>熟讀寄來詩，秀色摩清春，便覺海棠雨，圓吭爭滑唇。游絲登百尺，飛絮沾泥塵。要當為設榻，敷以白疊巾。看君把麈尾，抑氣思舊申。涼肝藉苦語，激烈敢不遵。</div>
</p></div>
<div class='div-other'><a id='mulu65' />
<p class='h2'>次後韻</p><p style="text-indent:0em" class="lg-abnormal"><div class='lg-row'>平生邁往氣，醞造次公狂。才高簿書縛，貌和無歎傷。君看此風味，自是萬夫望。利害方焚和，唾笑皆清涼。穎皋舊廬在，頃稻連畝桑，時以笏拄頰，阻隔如澗岡。少陵功名念，看鏡毛髮蒼，長哦和秋雨，旁林更聞螿。人生行樂耳，萬事付一觴。淮南謫天廚，大言忘巽床。吾儕本疏拙，閱世忘否臧。願言置此喙，無咎持括囊。桂賢供火浴，龜虛得刳腸。一蓑煙雨蝸兩角，我耕南畝君開荒。</div>
</p></div>
<div class='div-other'><a id='mulu66' />
<p class='h2'>送通上人游廬山</p><p style="text-indent:0em" class="lg-abnormal"><div class='lg-row'>少年四方志，一杖餘疊巾。朝來過微雨，扁舟買南津，廬山冠天下，況復當青春？遙知泊星渚，雲開蒼翠新。相看發一笑，瀑布垂天紳。虛漢清月上，山空無四鄰。應懷千載姿，坐榻空埋塵。興來得好語，錄寄北山人。</div>
</p></div>
<div class='div-other'><a id='mulu67' />
<p class='h2'>夏日西園</p><p style="text-indent:0em" class="lg-abnormal"><div class='lg-row'>晚庭一霎過暑雨，高林相應山蟬鳴，南窗夢斷意索寞，床頭書卷空縱橫。蔬畦日涉已成趣，起來扶杖園中行。葵英豆莢小堪摘，矮榆高柳陰初成。野禽啄果時落地，池塘蓋水新荷平。歸來西屋斜陽在，原舍尚聞春簸聲。</div>
</p></div>
<div class='div-other'><a id='mulu68' />
<p class='h2'>廓然送僧之邵武，頗敘宗族以自激勸。次韻。</p><p style="text-indent:0em" class="lg-abnormal"><div class='lg-row'>道人秀傑僧中龍，揮斤八極轉蒼穹。雖然削弱不勝服，童稚亦可揕其胸。世人徒見例禿髮，安知璞玉混鈆銅？顧君自是無營者，千山何事來忽忽？山衣一披出松際，蕭然自有清散風。我狂如君不知恥，駑力亦須追高蹤。作詩頗亦敘宗祖，秀氣傑句爭豪雄。讀之吐舌頸為縮，忠義能爾形於中。初如迷徑失向背，忽得車首分西東。從來惷直失計置，蝟頭但可衲帔蒙。飯餘便寢百無事，可以傲視金蓋重。乃今得名齊物志，激快如鳥初出籠。願君勿復忘此語，他年吾欲觀事功。</div>
</p></div>
<div class='div-other'><a id='mulu69' />
<p class='h2'>自豫章至南山月下望廬山</p><p style="text-indent:0em" class="lg-abnormal"><div class='lg-row'>扁舟秋晚離南浦，片席搖風望星渚。揚瀾大浪晴拍天，南山窈窕開蓮宇。倒墻散策一登臨，便擬掩關深處住。吾生飽食隨東南，去亦無求住無取。江山得意且題詩，從游況復皆真侶。青燈灼灼夜窗深，對床臥聽風甌語。忽驚憂患一笑空，便覺此生真逆旅。隔岸廬山金碧開，月明尚記曾游處？何當乘興更一游？興闌卻向鍾山去。</div>
</p></div>
<div class='div-other'><a id='mulu70' />
<p class='h2'>送德上人之歸宗</p><p style="text-indent:0em" class="lg-abnormal"><div class='lg-row'>湓江萬朵真藍潑，寒空翔舞狂如活，白龍擘開蒼翠飛，爛銀鱗甲千尋發。春巖觸石聲震山，金石谼洞奏深壑，野風吹斷蒙山雲，松端彷彿遺樓閣。中有道人如嬰兒，頹然一身無所為，而今妙譽走天下，衲子向風爭奔馳。自嗟匏繫天一角，睫交去夢渺難追，何時再拜覲珠玉，激昂吐我胸中奇。上人今向山中去，明年應到雲生處。紫霄峰下如相逢，持我此詩煩寄語。</div>
</p></div>
<div class='div-other'><a id='mulu71' />
<p class='h2'>夏日陪楊邦基彭思禹訪德莊，烹茶分韻得嘉字。</p><p style="text-indent:0em" class="lg-abnormal"><div class='lg-row'>炎炎三伏過中伏，秋光先到幽人家。閉門積雨蘚封徑，寒塘白藕晴開花。吾儕酷愛真樂妙，笑談相對興無涯。山童解烹蟹眼湯，先生自試鷹爪芽。清香玉乳沃詩脾，抨紙落筆驚龍蛇。源長浩與春漲激，力健清將秋氣嘉。須臾沓幅亂書几，環觀朗誦交驚誇。一聲漁笛意不盡，夕陽歸去還西斜。</div>
</p></div>
<div class='div-other'><a id='mulu72' />
<p class='h2'>贈李敬修</p><p style="text-indent:0em" class="lg-abnormal"><div class='lg-row'>荷山錦水靈秀鍾，半千嘉運生英雄。李郎年少韻酒落，天容道骨軒仙風。下帷默與賢聖對，鉤深索隱皆旁通。肝腸盤屈疊麗錦，心胸洞徹光玲瓏。文章氣燄長萬丈，那應筆夢生春虹？桂枝未折白月窟，麻衣尚走紅塵中。巖僧素有孝基眼，觀人雖眾無如公。昂霄聳壑跬可待，行行不用啼途窮。</div>
</p></div>
<div class='div-other'><a id='mulu73' />
<p class='h2'>贈王性之</p><p style="text-indent:0em" class="lg-abnormal"><div class='lg-row'>性之自是英特人，唯恐富貴來逼身。我非寶公亦識子，地上復見天麒麟。眉間爽氣照秋色，山水頓覺生精神。胸中撐拄萬卷讀，對客傾瀉如崩雲。不恨子未識和仲，但恨和仲未識君。道山歸計儻可緩，且復白帢拖紅塵。他年攜我渡弱水，僥倖一看瀛洲春。詩成笑荅千巖響，東崦峰頭湧玉輪。</div>
</p></div>
<div class='div-other'><a id='mulu74' />
<p class='h2'>次韻性之送其伯氏西上</p><p style="text-indent:0em" class="lg-abnormal"><div class='lg-row'>乃翁純孝曾種玉，一雙秀榦森如束。憶昨同舟游鄴都，鬢鬚尚帶廬山綠。只今追想如夢魂，更堪哦子陽關曲。霜蹄暫蹶堪一笑，連壁終當照金屋。且醉山中浩蕩春，錦繡誰同賞雲谷。</div>
</p></div>
<div class='div-other'><a id='mulu75' />
<p class='h2'>次韻余慶長春夢</p><p style="text-indent:0em" class="lg-abnormal"><div class='lg-row'>阿環夢回如墮雲，硯中玉纖如醉文，香囊翠被不復見，華清草木猶醺醺。仙郎春光洗懷抱，柔情不斷如芳草。軟風細漲玉橫斜，一尾追風北山道。詞鋒落紙磨秋霜，千首今餘萬丈光。從來支遁識神駿，歲月不知君意長。</div>
</p></div>
<div class='div-other'><a id='mulu76' />
<p class='h2'>讀慶長詩軸</p><p style="text-indent:0em" class="lg-abnormal"><div class='lg-row'>韻如春水初含風，秀如蘭芽新出叢。人間何從有此客？坐令衰老忘龍鍾。新詞鏘金紛滿眼，妙語屑玉霏無窮。讀之置卷欲仙去，風度絕似歐陽公。儒生寒酸不上眼，江南風流翻手空。那知此郎蹶然起，筆端五色回春工？只今陛下固天縱，文章星斗懸高穹。天生堯舜稷契主，君宜置在明光宮。雪中呵手研破硯，詩成一笑天開容。</div>
</p></div>
<div class='div-other'><a id='mulu77' />
<p class='h2'>同慶長游草堂</p><p style="text-indent:0em" class="lg-abnormal"><div class='lg-row'>萬株蒼煙間，杳然出微徑，相逢知有得，一笑洗孤憤。蕭蕭半窗雨，終日滿風聽。綠雲到巉絕，小立銳清興。約公我輩人，發此一區勝，春工自無私，風力亦強敏。柳垂拂，掠黃溪作揩磨淨。籬間殿寒梅，吳姬發微哂。<span class='corr'>已</span>忻鳥聲樂，更愛游絲迴。余郎妙天下，氣與山嶽峻。春光纏肺腸，霽月磨風韻。詩如畫好馬，落筆得神駿。日斜興未闌，山窮春不盡。更為明日游，踏遍鍾山頂。旋汲一人泉，峰頭煮春茗。</div>
</p></div>
<div class='div-other'><a id='mulu78' />
<p class='h2'>慶長出仲宣詩語，意有及者，作此寄之。</p><p style="text-indent:0em" class="lg-abnormal"><div class='lg-row'>我有忘年生，氣韻亦秀拔，豈惟有詩癖，亦醉凌波襪？平生慎許可，期期不忍發。但餘說仲宣，十常在七八，袖中出清詩，韻字清到骨。遙知亦說我，喜氣見鬚髮，相思一水間，楚岫出毫末。昨夜西風高，憑欄暮天闊。識君定何時，目送孤鴻沒。</div>
</p></div>
<div class='div-other'><a id='mulu79' />
<p class='h2'>送慶長兼簡仲宣</p><p style="text-indent:0em" class="lg-abnormal"><div class='lg-row'>君詩秀氣終不沒，長吉精神義山骨。諸公貴人亦識面，想見宗之雙鬢綠。嗟予棄置臥空山，索寞何人著眼看？高軒一日肯過我，誇聲萬口鋒刃攢。當時見君喜不徹，喜中便知有此別。秋風雲帆十幅開，石城浩蕩天水接。淮南不獨江山勝，國士英才從古盛。期與高人馮仲宣，小字同聯寄我篇。</div>
</p></div>
<div class='div-other'><a id='mulu80' />
<p class='h2'>吳子副送性之詩，有老子只堪持蟹螯之句，因寄之。</p><p style="text-indent:0em" class="lg-abnormal"><div class='lg-row'>秋來殘暑猶頑賴，推擠不去吁可怪，哦君妙語齒頰清，冰壺照人吐精彩。絕知此公風味高，想見尊前持蟹螯。說蟬不用朱藤杖，看月卻披宮錦袍。大藩衣冠蔚城市，君所過從天下士，忘懷一笑餞年華，醉裏千篇是生計。相知何必蓋須傾，此語荒唐卻甚真。人生懷抱要磊落，他年相逢是故人。</div>
</p></div>
<div class='div-other'><a id='mulu81' />
<p class='h2'>高氏釣魚臺</p><p style="text-indent:0em" class="lg-abnormal"><div class='lg-row'>當時呂望要周室，渭水垂綸恣遺佚，後來嚴陵傲漢家，七里灘頭釣月華。二賢一旦辭隱淪，當年平步升青雲。至今蹤跡耀經史，千載何人能繼此？宜陽高人真賢族，構亭仍以釣魚目，時人盡詠釣魚詩，獨我來歌釣魚曲。君不見，吳山青湘水綠，唯愛夏絃春誦聲相續，以軻雄百氏為絲綸，以周孔六經為餌屬，遇時伸，不時縮。人言君釣魚，我言君釣祿。盛代兒孫滿場屋，前春舉手得鯨鼇，猶恐主人心不足。</div>
</p></div>
<div class='div-other'><a id='mulu82' />
<p class='h2'>李德修以烏蘭河石見示<span class='note-inline'>(并序)</span></p><p style="margin-left:1em">予友李德修少豪逸，有美才工文章，一時輩流推之，聲稱著場屋。紹聖初，選於廣文，至禮部，好惡不合有司棄去游邊，往來蘭會甚久。晚屏跡田園，然視其氣貌精特，功名一念未置也。政和七年，上元前四日，過予袖中出美石一掬，大小二十八枚，有紅青碧綠色，細視之，有旋螺紋，如人指紋，以誇予曰：吾嘗與諸將至古烏蘭大河河中，有洲鄰夏國，此石得於大河洲中，其為我賦之。予為大笑曰：君同時輩流，皆踐清華，為顯仕躍馬，食肉久矣，獨從予山中食脫粟玩朽石，不亦大迂闊哉！然德修以予言為非，作詩以還其石。</p>
<p style="text-indent:0em" class="lg-abnormal"><div class='lg-row'>烏蘭洲塞夏國口，大河天來箭激溜，排空但聞地喘吼，勢撞石壁欲穿透，石堅捍之不肯受。攧雷濺雪喧夜晝，千年石骨亦不朽。碎為青紅雜怪醜，疆場久空爛甲冑。舉觴天子千萬壽，李侯橫槊千騎後。望雲賦詩劍礙肘，徐涉河流馬俯嗅。下馬得之等瓊玖，萬里來歸亦何有？出以示我為拊手，笑君兒嬉忘白首。李侯氣如春在柳，大河西虜置懷袖，君徒自珍世不售，敲門那能易升斗？功名偶然夢豈久？道人乃爾自薄厚，此石笑汝汝慚否？</div>
</p></div>
<div class='div-other'><a id='mulu83' />
<p class='h2'>次韻君武中秋月下</p><p style="text-indent:0em" class="lg-abnormal"><div class='lg-row'>秋光一半去無跡，萬里陰晴占此夕，書生醉語哦月詩，想見看朱眩成碧。白公初攜佳句歸，便覺草露寒霑衣。夜晴蘭室亦懷古，領略太白懷玄暉。千字一揮纔瞬息，流珠走盤紛的皪。故應奇韻自天成，此詩如女有正色。風鑒從來別俗氛，吐詞句句含煙雲，坐令一日傳萬口，不減長吉題高軒。君家客皆天下士，放意高談飲文字。江左風流掃地空，今日追游可無媿。嗟予禿鬢欲逃名，朅來百慮霜雪凝，世間垢習揩磨盡，但餘猿鶴哀吟聲。劉生餐痂亦何美？玄德結[月*毛]應有旨。平生清境吾所嗜，正如翔鸞飲須醴。君看清河夜升鏡，微雲滅盡如磨瑩。定當先生度青冥，思冷魂澄亦幽興。笑中筆陣橫詞鋒，照人秀色煙茸茸。調高未數紫芝曲，酒美且臥黃金鍾。人生一笑如電掣，豈特山舟藏歲月？自慚陋句類無鹽，敢並高人天下白。</div>
</p></div>
<div class='div-other'><a id='mulu84' />
<p class='h2'>七月七日，晚步至齊，雲樓走筆，贈吳邦直。</p><p style="text-indent:0em" class="lg-abnormal"><div class='lg-row'>錦江風晚吹征裘，幽人詩思遏不休。心知無處可告訴，掉臂直上齊雲樓，憑欄展目時一快，萬山奔走趨簾鉤。回頭下視茫茫者，龜囚蠶縛令人愁。樓中夫子神仙流，道容玉頰紅光浮。少年讀書浩江海，回春妙語生筆頭。致君終使堯舜上，大作一雨蘇林丘。深山野僧拙筆語，作詩欲贈煩冥搜。艱苦思索得箇字，謹用持上君牢收。謝安昔與支遁游，及其貴也加綢繆。高風氣識正相侔，他年身退百無憂。復來把臂登此樓，軒渠一笑三千秋。</div>
</p></div>
<div class='div-other'><a id='mulu85' />
<p class='h2'>王表臣忘機堂次蔡德符韻</p><p style="text-indent:0em" class="lg-abnormal"><div class='lg-row'>風埃九陌吹冠巾，凍蟻旋磨無富貧，憂患著人骨肉隔，奔勢熏天吳楚親。何妨社擽神其拙，壑舟不暇供歲月。句法不醫霜鬢秋，邇來覽鏡莖莖雪。蔡侯大家言不誣，筆端五色圖空虛，酒闌耳熱題詩處，豪放超逸先鋒車。古來百局坐奇智，並頭暗中爭射利。對人含笑真含沙，幻影浮屠同一世。世味甘於涴蜜刀，舐之割利那可逃？癡兒坐守忘啼哭，乃欲避就空勤勞。君看秋風秀江叟，枯木形骸外塵垢，屋下沙鷗交友同，耳邊勝利蚊雷吼。水光綠靜山青蔥，意行回反遭路窮。莞然一笑荅山谷，忽見幽林小徑通。我詩贈君無傑句，碧灣明月不可取。游人欲上忘機堂，請哦蔡侯醉時語。</div>
</p></div>
<div class='div-other'><a id='mulu86' />
<p class='h2'>贈巽中</p><p style="text-indent:0em" class="lg-abnormal"><div class='lg-row'>道人少小來廬山，水光山色供盤餐，坐令山水秀傑氣，繚繞胸中成塊摶。我初未識<span class='corr'>已</span>嗟駭，誇聲萬口鋒刃攢，故人坐上適相值，妙語生我世間歡。新詩脫口劃如霓，奮毫狂赴龍蛇鑽。翩翩奕奕出意外，慓然茅屋翻狂瀾。切疑湯休蹲舌底，又疑醉素戲筆端。作詩問君覓奇字，留待老年偎日看。</div>
</p></div>
<div class='div-other'><a id='mulu87' />
<p class='h2'>寄巽中</p><p style="text-indent:0em" class="lg-abnormal"><div class='lg-row'>熏風度南枝，餘芳委紅綠。微雲生晚陰，梅雨淨林麓。穿花鵬語遲，翻泥燕飛速。遐想幽人居，夢過倓溪曲。清聲久絕耳，斯懷抱煩燠。仰道思彌高，哦詩出凡俗，脫屨滿戶外，輪蹄日相逐。吾徒不得人，大法世陵叔，智刃剪蒿蓬，利鋒揮樸樕。念往造前席，初筮不我卜，別來空相思，徙倚蒼山木。懸知清興多，銀鉤墮盈軸。願得三百篇，遺我藏諸櫝。如彼知音知，價不低金玉。</div>
</p></div>
<div class='div-other'><a id='mulu88' />
<p class='h2'>次韻聖任病中作</p><p style="text-indent:0em" class="lg-abnormal"><div class='lg-row'>君詩素雄放，出語秀不俗，更讀病中吟，清婉猶可錄。自愧魯鈍者，文字每見辱，有取定鄉閭，餘事亦何足？夫子飽書史，屢曬便便腹，蓄深故發遠，詩成驚眾目。我詩雖不少，俗馬空多肉，賴遇禿毛髮，苟仕安得祿？所至有青山，是處堪藏育。行當拂衣去，此志吾<span class='corr'>已</span>卜。君須更勉旃，當以謙自牧。功成還故鄉，竹杖巾一幅。永從林下游，此詩無厭讀。</div>
</p></div>
<div class='div-other'><a id='mulu89' />
<p class='h2'>何忠孺家有石如硯，以水灌之，有枝葉出石間，如巖桂狀，為作此。</p><p style="text-indent:0em" class="lg-abnormal"><div class='lg-row'>君不見，海門比丘海為家，說法光明生齒牙，坐令十二緣生浪，幻出定慧青蓮華。又不見，佛圖澄師氣邁往，披拳山川俱在掌。從來身世無二法，勿作情與無情想。何如巴丘老居士，聲名雷霆喧一世，邇來趣味等頭陀，山中兒嬉雜童稚。宅相天藏公發之，卷簾萬山登睫眉，糞除得石大如硯，中有傲霜巖桂枝，婆娑望之花六出，熟視直氣終不屈。言不得意以象傳，桂枝馨香石介然。</div>
</p></div>
<div class='div-other'><a id='mulu90' />
<p class='h2'>余方登列岫愛西山，思欲一游，時皋上人來覓詩作此。</p><p style="text-indent:0em" class="lg-abnormal"><div class='lg-row'>西山層翠長倚天，我來正及社燕前，城中高閣時縱倚，妙語<span class='corr'>已</span>復凌芳鮮。方將結伴未有侶，而子乃敢犯眾先，會當披雲亂峰頂，卻下濯足寒澗邊。遙知笑語山荅響，詩句時作何必編，就巖折桂亦細事，海棠爛熳燒晴川。歸來仰屋念清境，夜未央兮猶不眠。此詩未到已如見，戲為圖畫人間傳。</div>
</p></div>
<div class='div-other'><a id='mulu91' />
<p class='h2'>饒德操營中客，世與淵才友善，有詩送之。予偶讀想，見其為人時聞已薙髮出家矣。因次其韻。</p><p style="text-indent:0em" class="lg-abnormal"><div class='lg-row'>吾聞彼上人，不惰不精進，觀其吐詞氣，人品極爽俊。邇來效丹霞，裂冠鏟須鬢。高才固難容，世議久迫窘。想於龍象群，眉宇發奇韻，淵才幹國器，美若兵廚醞。平生至孝節，初不愧虞舜。相逢大梁城，連榻盡底蘊。如開衡嶽雲，仰此摩天峻。此詩為渠作，崖略見筆陣。把玩立東風，料峭應花信。明窗小字臨，握管腕不運。愛君透真境，邁往無顧徇，脫身索寞濱，洗我岑寂憤。掉頭一長哦，語卒意未盡。</div>
</p></div>
<div class='div-other'><a id='mulu92' />
<p class='h2'>次韻平無等歲暮有懷</p><p style="text-indent:0em" class="lg-abnormal"><div class='lg-row'>文章有神驚穎脫，風雷先聽毫端落，窮年秀氣不知休，此蓋道餘德之粕。大人見世當有馭，一枝區區何足托？此語令君意自消，雙眸新退重重膜。鼻端餘地大於天，揮斤請看無沾堊。吟詩寫字到骨清，寓意乃佳工折莫。我年十五恃豪偉，廢食忘眠專製作。人令瑕玷混吞聲，將使駭世驅時惡。那知任已返吾病，邇來猛省能自薄。默唇僻處兀聾癡，十問煩人慵一荅。聚呵隨罵嗟愚狂，不詳乃背初心約。我不怪君亦不嗔，君獨何心惟喜躍。人生異趣各有謀，分定那可相更博。君不見，謫仙歷落解全真，月下一尊堂獨酌。又不見，淵明坦率從所好，悶遭五斗相纏縛。矧予於世百無求，紛紛固可俱拋卻。歲月更如秋晚池，草木向枯泉欲涸。行看東風顛沛來，又麗繁紅入斜萼。</div>
</p></div>
<div class='div-other'><a id='mulu93' />
<p class='h2'>送濟上人歸漳南</p><p style="text-indent:0em" class="lg-abnormal"><div class='lg-row'>密林影群陰，露葉光翻夕。幽人獨經行，滿院許秋色。幾年涉嶺海，頗亦歷佳席。邇來寄江寺，癡坐室生白。吾家在漳南，萬頃蒼玉璧。何當附舶歸？重拂林下石。此生一夢耳，夢覺試尋繹。倚笻作長嘯，萬事付烏跡。若有閒中吟，無惜寄飛翼。</div>
</p></div>
<div class='div-other'><a id='mulu94' />
<p class='h2'>送能上人參源禪師</p><p style="text-indent:0em" class="lg-abnormal"><div class='lg-row'>我昔游東吳，曾過南山寺，一識山中人，知是黃龍子。超然精悍姿，曉日出塵滓。坐令平生懷，未吐心已死。別來今十載，歲月乃如此。近聞歸南都，老色更豐美。遙知君見時，機妙乳生水。道眼真鵝王，揀辨不容擬。應怪納飯師，<span class='corr'>趕</span>逐倒脫履。萬象爭驚吁，虛空笑啟齒。卻歸下板頭，破衲蒙凍耳。他日重相逢，煩君再指似。</div>
</p></div>
<div class='div-other'><a id='mulu95' />
<p class='h2'>夏日雨晴過宗上人房</p><p style="text-indent:0em" class="lg-abnormal"><div class='lg-row'>仲夏林木深，古寺雨初足，殿閣風甌鳴，閒庭草空綠。小軒試憑几，解籜愛新竹，點筆記題詩，粉色不受觸。道人有佳處，面數良以熟，翛然亦無營，來往相追逐。此時偶相值，一笑天宇局，何當烹壑源，看此粟米粥。</div>
</p></div>
<div class='div-other'><a id='mulu96' />
<p class='h2'>次韻權巽中送太上人謁道鄉居士</p><p style="text-indent:0em" class="lg-abnormal"><div class='lg-row'>我讀瘦權詩，起舞忘華顛，疑與霅溪畫，句法爭後先。遙知清嘯處，逸氣生雲泉，聊將笑時語，乞與人間傳。思君發遐想，瘦坐如癡禪。便覺香爐峰，青碧開連天。太禪十年舊，生計良蕭然。清辰一缽外，臥有三根椽。偷笑癡種子，夢幻供肥鮮。鍾山領略游，相值衡門前。將謁道鄉老，巨浪翻吳船。想見笑撫掌，衣裾雪花湔。</div>
</p></div>
<div class='div-other'><a id='mulu97' />
<p class='h2'>南昌重會汪彥章</p><p style="text-indent:0em" class="lg-abnormal"><div class='lg-row'>彥章退然才中人，譏訶唾笑皆奇偉，看君落筆挾風雷，渙然成文風行水。坐令前輩作九原，子固精神老坡氣，儒生寒酸不上眼，此郎要是天下士。嗟予生計等飛鳥，翩翩吳頭復楚尾。去年興發看京華，笑傲清狂人背指。君獨折簡坐致我，迎門歡笑自挈履。舊聞牛鳴馬不仰，女逐臭夫那有理？今年黃花南浦岸，忽然見君失聲喜。僧房借榻營夜語，燈火照人如夢寐。懷中卿相且袖手，翰墨風流聊戲耳。行看上書苫塊中，凜凜范公只君是。</div>
</p></div>
<div class='div-other'><a id='mulu98' />
<p class='h2'>贈王敦素兼簡正平</p><p style="text-indent:0em" class="lg-abnormal"><div class='lg-row'>空山無人舟壑移，坐看香燒行篆畦，兄弟華軒肯過我，墮甑與帚生光輝，著屐登山亦不惡，攜被假宿良幽期，燈前綠髮映玉頰，風流未數崔宗之，夜談詞辯出神駿，頓塵赤兔真權奇。我欲置君帥河朔，軍前千騎紅粧隨。望雲題詩付橫槊，玉帶錦袍英特姿。又欲置君玉堂臥，霧窗棐几春晝遲。醉中草制敏風雨，諸公堵立相嗟咨。微吟擁鼻笑不語，恐未免爾無多辭。為君張燈掃東壁，他日重來讀此詩。</div>
</p></div>
<div class='div-other'><a id='mulu99' />
<p class='h2'>贈黃得運神童</p><p style="text-indent:0em" class="lg-abnormal"><div class='lg-row'>君初髮齊眉，玉頰照秋光。誦詩巨萬紙，一目俱五行。不信同舍兒，所閱隨廢忘。姓名入清禁，詔落銅山陽。十三見天子，奏對允且詳。翻瀾誦五經，如水傳觥觴。環觀共嗟異，朱紫如堵墻。華裾小旋製，初掛煩宮粧。歸來汝水濆，夾道萬夫望。指目無雙裔，吟嗄有此郎。異態懸睿想，行看登廟堂。那知事齟齬，放浪魚稻鄉。顧我與君別，忽忽移十霜。更逢石門下，美髯如許長。抵掌話夙昔，夜語響山房。古人當大謬，噪索失其常。夫子獨何得，坦率追羲皇。乃為任重器，愈抑道愈昌。作詩以壽君，他日未易量。功成徑歸來，復此山水傍。幅巾青杖竹，卒歲以徜徉。</div>
</p></div></div>
<p class='juan'>石門文字禪卷第二</p>
</div><!-- end of div[@id='body'] -->
</body></html>