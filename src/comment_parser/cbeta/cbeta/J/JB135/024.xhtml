<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1447' />
<p class='juan'>石門文字禪卷第二十四</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-xu'><a id='mulu1448' />
<p class='h1'>序</p>
<div class='div-xu'><a id='mulu1449' />
<p class='h2'>送僧乞食序</p><p>曹谿六祖初以居士服至黃梅，夜舂以石墜腰，牛頭眾乏糧融乞於丹陽，自負米斛八斗，行八十里，朝去暮歸，率以為常。隆化惠滿，所至破柴制履，百丈涅槃，開田說義，墜腰石尚留東山，破柴斧猶存鄴鎮。江陵之西，有負米莊，車輪之下有大義石。衲子每以為游觀，不可誣也。世遠道喪，而妄庸寒乞之徒，入我法中，其識尚不足以匡，欲其可荷大法也。方疊花制襪，以副絲絢，其可夜舂乎？纖羅剪袍，以宜小袖，其可破柴乎？升九仞之峻，僕夫汗血，不肯出輿，其可負米乎？方大書其門云：當寺今止挂搭，其肯開田說義乎？余嘗痛心撫膺而歎者也。屢因弘法致禍，卒為廢人。方幸生還，逃遁山谷，而衲子猶以其嘗親事雲庵，故來相從。余畜之無義，拒之不可，即閉關堅臥。有扣其門而言者曰：雲庵法施如智覺，愛眾如雪峰出其門者，今皆不然，道未尊而欲人之貴己，名不耀而畏人挨己，下視禪者如百世之冤，諂事權貴如累劫之親。師皆笑蹈此污而去，庶幾雲庵爪牙矣。於是蹶然而起曰：然則無食奈何？曰：當從淨檀行乞，亦如來大師之遺則也。老人肯出，則庶使叢林知雲庵典刑尚存。余嘉其言，因序古德事，以慰其意，當有賞音者耳。</p>
</div>
<div class='div-xu'><a id='mulu1450' />
<p class='h2'>簷蔔軒序</p><p>法輪齊禪師開軒于不思議室之西薝蔔林之間，因以為名。門弟子告語曰：吾師以異方便，附物顯理，蓋其華萼六出，所以殊眾卉如心花，發明諸地，故其葉之寒茂。所以傲雪霜如，道根深固，抑魔外故，其色至潔，因地法行盛明淨故，其實至黃，慈悲攝物，道中利故。余疑其說而造焉，目擊而坐，了無問荅，微風披拂，枝葉參差，異香郁然，純一無雜，鼻觀通妙，聞慧現前。譬如兩鏡相臨，於中無像而燈。忽舉知相攝入，雖接武至者，雲擁而集。當又如百千鏡中，各納燈體，圓備同徹，更為主客，融通自在，成法解脫。昔黃龍三關，神通游戲，於語默之外，寶覺之拳，獨體全露於背觸之間。今禪師乃宴坐不言之中，使來者嗅薝蔔焉，乃翁乃祖，皆以舉手動足為佛事。克家之子，又以清芬轉法輪，非縱非橫，非同非異，如伊之字，摩醯之目，非化變諸幻而開幻眾者乎？師之所示，如月標指，我作是說：如繪虛空，指非月體。則此軒之所以構也，空無受繪之曲，則言語文字，獨何傷乎？禪師撫掌大笑，因戲錄為序，使登之者援筆而賦，蓋自石門某始。</p>
</div>
<div class='div-xu'><a id='mulu1451' />
<p class='h2'>送因覺先序</p><p>覺先佛照禪師，高弟也。佛照於世，有勝緣方。其在山林也，則領匡山鸞谿；及其遊城郭也，則住上都崇寧是望剎，皆天下之冠，蓋梵釋龍天之宮，從空而墮者也。余嘗館丈室之東，見巨公要人入門下，馬氣摩雲，天金朱日，塞門如市，佛照者裙纔及膝，吉貝纏其脞，勃窣趨迎，權不韻甚矣。然杖拂之下，萬指隨之。雖往來城郭山林二十年，牧僧行道如一日者，覺先陰相之也。覺先有智仞，能立事數惷，其師爭曲直，竟袖手還江南。佛照思其賢曲折呼之，覺先堅臥不動。政和七年春，詔易天寧為神霄宮，佛照以老病景德房寺，覺先曰：噫，吾西矣。秋八月朔來別坐，有獻言者曰：子去京三白矣，迺復往如山林桎梏之機，何余折之曰：慈明吾祖也，而以李公故西遊寶覺。吾大父行也，以王晉卿故亦西遊。是二大老天下之奇德，意有所合，千里從之。矧覺先以師老病而西乎行矣，子於義得矣。覺先忻然曰：敢不受教。然吾之所識，皆公故人能嗣音乎？余以屏跡巖叢，棧絕世路，寧當交公卿大夫哉？脫有見問者為言，未能為世收寒涕是矣。中秋前三日某序。</p>
</div>
<div class='div-xu'><a id='mulu1452' />
<p class='h2'>送秦少逸李師尹序</p><p>余久厭大梁車馬之塵，而思江湖漁樵之樂，故自淮宋之郊，再遊匡廬，南窮蒼梧，休于衡山之下，愛其洞壑深邃，願為終焉之所。林間有人焉，望之如瓊林玉樹，恍然如行金明綠野之郊，見狂遊貴公子揖而問之，則此邦賢者秦少逸李師尹輩也。徐扣其所蓄，蓋亦無所不觀，因結為友，與之遊，久而益敬。會天子詔下將校藝於有司，送別於碧巖之阿，而告之曰：前誌多云并汾。汝洛之間，土厚水深，淺井十餘丈，清涼甘滑，土無橫文，色如烝麵，故其俗重遲美。茂士君子博學而知要。古今光明秀傑之士，排肩而出，不可勝數。大江之南，荊湖之間，其地卑濕，人心輕浮，偏急多爭。故士君子學問苟簡，切觀前代，能以功名富貴，終始者無幾，後生未進，皆以其風俗素輕浮故，甘自廢棄，余切以為過矣。昔謝安有鼻疾，故詠書之音重濁當時名流慕其為人，皆掩鼻效之。楊綰以清約自律，而當時貴人有為減騶從者，是皆以天姿嗜好，成一時之風俗。東甌之民，朴野不學，自古鮮有仕於朝者。歐陽詹以秀才倡之，至今號為多士。潮陽在瘴海之隅，民未知學；韓文公以趙德為之師，其俗稱為易治。以是又激厲學行，成兩邦之美化。今之學者，能知之而莫能行之，行之而不見其效，何哉？自信之不篤，自重之不至耳。使其能自信，雖簀中之死，人足以自致；青雲之上，能自重其材，則跨下之餓夫，足以建立而稱孤，豈奔走仁義，有王佐之略者，而以風俗為病哉？蓋士能成天下之風俗，而風俗有不能為士之病明矣。諸君勉之！吾將見君輩角立齒列，出於卑薄之地，仕而達發其毫末，猶能無愧。王謝不幸而窮蹇，則猶不失為歐陽詹趙德而已，其勿以吾言為誇也。</p>
</div>
<div class='div-xu'><a id='mulu1453' />
<p class='h2'>送脩彥通還西湖序</p><p>東吳山川清勝甲於天下，而湖山深秀，正如美丈夫之眉目。大通禪師淡然無營於林石之間，而聲光照曜於四海之外。如曉天之日從而遊者，睿郎廓然焉。其高秀之韻，爛然相映。如長庚之星，吾友彥通，既以父事大通，而其德友廓然。又如無心之雲，往來於湖山之上，從容二老之間，舒徐容曳，油然自得其直諒多聞之，寔道德光華之言，與夫幽尋清討之趣，固<span class='corr'>已</span>厭飫平生矣。而又周遊淮海，浮飄大江，經行於鑪峰之下。久之南窮衡嶽，遼繞數千里，弔古聖之陳跡，覽林壑之形勝。求諸宗故，老而扣之，其異家入道之智，差別之旨，無所不聞，於是浩然有歸歟？之興為余留於湘江道林者一月，既旦行，余執其手而語之曰：昔雪峰道經祝融人勸其一登絕頂，掉頭掣肘曰：青山長在，知識難逢。且山林雖佳，於道無所益也，明矣。馬祖謂紫玉曰：山水之秀，可居益汝道氣，是若有益於道者何也？及觀興化之論，乃曰：吾雖嗣臨濟而發藥之友者，大覺是已山林未暇論也，而師且後之。是勝侶之德，其不可不重如是，其甚也。嗚呼！是三者，古之人有得於一，則固已誇談於叢林，而傳誦於後世。矧吾彥通兼取而有之，可謂盛哉！獨余奇窮侵尋老境，得一而志二相，視無所逃其羞。雖然，於其私則若不足而能喜，彥通之樂有餘也。諸公咸賦詩，而余敘此為贐彥通，其見憐乎！</p>
</div>
<div class='div-xu'><a id='mulu1454' />
<p class='h2'>送演勝遠序</p><p>余昔遊大梁經陳蔡之郊郊，多美木類，皆修榦矗，矗上千雲漢浮陰纖穠蓊鬱，垂布時方溽暑，畏日流金，而影不至地，弛擔休於其下，俯仰嘆愛念封植之勤，而痛恨其何以至於此，而吾不能曉也。旁有薪者，欣然笑曰：子欲知是木，所以臻此乎？江南荊楚，淮甸西洛，山水深秀，茂林碩材。所至叢生年大枯，倒蒼崖亂壑之旁者何限？而人初不知貴陳蔡之地，彌望皆鹵荒之壤，民知美木不易有也，爭治其地以蒔之，日夕覷邏，不啻如望嬰兒之長也。方其童及尋漿液四達，枝葉欣欣。向榮時，旁榦橫柯，舉剪去，唯餘直根根之漿，液不得旁之也，聚而成美材，乃今之蒼然可觀。仰者，舉前日之剪洗封護者也。余愛其語，有理致嘆曰：夫斷木為棋，丸革為鞠，亦皆有法士之志於學，其可以外是乎？故余見苦學者，必語以此廬陵演勝遠方妙年，志於為道，然患其才，多不知收拾；聞經論之可以游心，則思奪席見文章之雄偉光秀，則思倒志筆硯，聽開拓正宗，則思呵佛罵祖才多之過也。今過余語別，且欲自匡山渡大江，以問其所以出生死之要，而余患其才多，故錄蒔木之說以贐之，庶他日林下爭誇臨濟之木，有再茂者，定吾勝遠也夫！</p>
</div>
<div class='div-xu'><a id='mulu1455' />
<p class='h2'>送圓上人序</p><p>百丈為天下福地，禪宗振于茲，歲月之久，寺廢為荒。丘大長老肅公來中興之，其子古公又能興其家。昔之敗瓦朽楹，今丹碧層出，鐘魚轟轟，衲子自遠而造，晨香夕燈，如安養土，能回心植福於茲，以其殊勝之報，將如谷之荅呼聲也。惜乎！大殿之下，地荒未治，有榮州圓道人慨然欲階之，使登殿者入離塵三昧，得佛土淨，登之者且爾，況施帛為之者耶？圓公既出山，余挽衣告之曰：一切殊勝，皆心所成。當勇猛勿惰，必有喜施之者。今雖檀林吹葉，會看明月滿輪。一人聞之，發心三道，便從天降。圓笑之曰：有是哉！因書以為送。</p>
</div>
<div class='div-other'><a id='mulu1456' />
<p class='h2'>送鑑老歸慈雲寺</p><p>龍安禪師之門有高弟，其驚群之辯，掣電之機，如古風穴三聖之流。元祐之初，開法於西安，嫚罵佛祖，貶剝諸方。聞其風望崖而退者，不可勝數，而登其門者，皆一時之奇秀。永安常龍安照慈雲鑑又角而出。無盡居士張公嘗問道於師，自稱得法上首。公以文章功業為時名臣，天下想其風采而不可得，是二三友者獨與之，周旋忘形，何脫略勢？位豈弟法乳之深耶？崇寧二年冬，公罷政府，還荊南照老迎於夏口，載與之俱，至鄂渚而歸江山，清華足以供談，笑而賡酬，妙語多法喜之樂。余時游湘中，聞之，作詩與照老曰：無盡龍安兩勍敵，大梅龐老是同參。近聞赤壁同登賞，想見清風助笑談。已作泛舟遊夏口，又成橫錫過江南。歸來萬壑松風在，依舊閑雲沒草庵。又聞鑑老去慈雲，從公於傳慶清游，勝賞厭飫其平生。士大夫聞之，高其為人曰：鑑公此邦之福田，其可終聽其去也。遣使自江陵迎還，以慰邦人之思，遂取道西安，拜塔於山，與照老經行於乳峰之下，而余適在焉。山谷聞鳥聲歌呼，林泉津津，有喜色而鑑，老亦戀戀累，日不忍去。余歎曰：悅公雖不幸短，世門弟子何其多賢也？方無盡居士國論其門可炙手也。獨淡若及聞其歸山林，則千里與相從之，又皆造不忘。其師背道好利者肯如是乎？作兩詩送之曰：故人罷相歸田野，相見遙知一粲然，陌上青山嘗識面，歸來白塔掃頹塼。勤勞世外功名事，領略僧中富貴緣，又作慈雲傾法雨，斬新精彩照人天。其次曰：悅老解為荼毒鼓，平生得妙不施功，欲令聞者偷心死，自是群生兩耳聾。兄弟赫然追父跡，叢林籍爾說家風，相逢一笑投針地，俱是當年百衲翁。此詩又敘所以南歸之意，而告之曰：禪師天骨開張，豐顏美茂，奇韻逸發，談笑如雷，虎穴中，自不生彪。然方今之世，正宗甚危，邪法甚熾，至誠惻怛，無使龍安法道，下墮于地。禪師其勉爾！</p>
</div>
<div class='div-xu'><a id='mulu1457' />
<p class='h2'>送一上人序</p><p>無盡居士崇寧二年，自政府謫毫蘄兩州，以宮祠罷，歸舟而南。時龍安照禪師自西安往迎之，至夏口，遂與無盡，俱載登赤壁。余聞之，作詩寄之曰：無盡龍安兩勍敵，大梅龐老是同參。近聞赤壁同登賞，想見清風助笑談。<span class='corr'>已</span>作泛舟遊夏口，又成橫錫過江南。歸來萬壑松聲在，依舊閑雲沒草庵。明年夏，無盡來招住峽州，天寧辭之，<span class='corr'>已</span>而問：來僧嘗記覺範言句乎？僧誦前詩，無盡忻然和之曰：心月澄澄映碧潭，曾參錯認作曹參。若非臨濟具隻眼，爭得維摩相對談？萬象森羅皆拱北，百城迢遁謾遊南，直須取惜眉毛落，燒卻山頭洛浦庵。宣和四年十二月十四日，龍安之，門弟子義一持無盡所作照公塔銘語句，來時無盡，亦歿逾年矣。余遊二老，蓋三十年，今俱成千古，獨余身在，然亦折困於夢幻數矣。是夜義一先寢於坐念，舊游如前身事錄兩詩以授之，使歸舉似山中之耆年，庶其哀余之志也。</p>
</div>
<div class='div-xu'><a id='mulu1458' />
<p class='h2'>送嚴修造序</p><p>南昌千嶂深秀處，忽生水沉奇材，而萬峰繞之，遂名香城。顯觀基肇而來，老頤嗣事，而後殿閣如幻出，唯潮音演法之堂，斬新營構四方衲子鴈次猊座下，而恨香花之館未具。有道人嚴公犯眾請行，曰：吾將化十方男女檀波羅蜜之光，以藻飾之，使蓬萊道山，萬國春回，香積城頭，十分月滿。於是瑛禪師拊手曰：諾！使其客甘露滅，以序送之。</p>
</div>
<div class='div-xu'><a id='mulu1459' />
<p class='h2'>四絕堂分題詩序</p><p>宜和三年秋七月，青社張廓然罷長沙之教官。十五日，渡湘將北歸館于道林寺。攜家遍遊湘山，勝處如人經故鄉，戀戀不忍去。門弟子相守不捨，又如癡兒之嗜蜜日追隨於晴嵐。夕暉之間，笑語於千巖萬壑之上。二十二日，會于四絕堂者十人。而余適至，廓然顧嗟嘆息曰：愛山吾天性所以遲留未發者，眷此邦之多奇士也。不然，吾何適而不可乎？余曰：東坡嘗曰：故山去千里佳處，輒遲留此語，殆為公今日之遊說也。於是分其字以為韻賦詩紀其事，未及點筆。會余有急客至，馳歸廓然，與諸公登清富堂、汲峰頂之泉，試壑源茶下鹿苑寺，散坐於青林之下。久之，並岸而北，遂經檞林塢，至南臺莫夜矣。呼燈小酌，劇談賦詩，詩成而情不盡，飲少而歡有餘。是夕風高月黑，萬樹秋聲，廓然長揖，飄然而歸道林。余使人秉炬追送之。明日，諸公皆以詩來，廓然曰：湘西蓋冠世絕境，而吾客皆韻人勝士，茲遊也無媿山陰冶城子宜序以冠群詩之首。余曰：唯唯。</p>
</div>
<div class='div-xu'><a id='mulu1460' />
<p class='h2'>待月堂序</p><p>宣和四年二月辛亥，湘西真身禪寺新堂成余同道林真教禪師、鹿苑希一禪師往登焉。堂臨晴湖，日光下徹，俯見遊魚聚立，縱望湘西山雲之纖穠，草木之深密，一覽而盡，得之真教，拊欄哦曰：山邊水邊待月明，暫向人間借路行。而今卻向山邊去，只有湖水無行路。語未卒。住持禪師，妙德欣然曰：吾經行諸方倦矣，既老來歸，將為終焉之計。此句是吾心也。希一請以待月名其堂，而使寂音記之。德公得法於智海，佛印清公臨濟十世孫，世為泉南人，朴茂而歷落者也。</p>
</div>
<div class='div-xu'><a id='mulu1461' />
<p class='h2'>德效字序</p><p>皇天無親，常與善人，是耶非耶？司馬子長視德無效，疑為善，未必有祐之辭也。伯夷叔齊死越千載，有耿光蕭、梁，武帝亦以餓終而自瑀，及遘八葉為相，與唐室相終始。司馬子長見於天未定之時，酌其理，則天之常與善，殆不可誣矣。譬如松柏之稚，厄於牛羊，雜於蒿萊，人固易而疑之。及其天定，則傲雪霜而上青冥也。南州之西嶽，九江之廬阜，兩者之麓，山川之秀氣所鍾，善人隱德之淵藪，意功名富貴者輩，出而近世，特未有著者。士論多司、馬子長之疑，安知盡出僧中乎？高氏世為右姓詩禮世其家有奇，比丘出焉。石門權巽中是<span class='corr'>已</span>，吾畏友也。以高才卓識，振於叢林，一時賢士大夫加手足之敬。其姪善祐熏烝見聞惠敏，出其天姿。老杜所謂毫髮無遺恨，波瀾獨老成者也。巽中使余字之，余推為德之理，以酌山川之勝，盛高氏之遺慶，字之曰德效。巽中拊手稱善，人序以授之。</p>
</div>
<div class='div-xu'><a id='mulu1462' />
<p class='h2'>無住字序</p><p>珠之為物體，舒光而自照，置於盆而未嘗定，衡斜圓轉，不留影跡。眾生妙心如之，圓實無住，龍女獻之，達麼悟之，良有以也。君名悟珠，圓明妙心之表也，當以無住為字作字說云。</p>
</div>
<div class='div-xu'><a id='mulu1463' />
<p class='h2'>師璞字序</p><p>充耳琇瑩，瑛之珮珥。夫珮珂之與琇瑩，皆玉之成器者也。玉之在璞，其質弗妙，則難以致用。然則能琇瑩珮珂者，必在璞而<span class='corr'>已</span>矣。學者質之不妙，其安受道？吾所以字僧妙瑛曰師璞。</p>
</div>
<div class='div-xu'><a id='mulu1464' />
<p class='h2'>彥舟字序</p><p>大繹持海，於淨土為親聞，如水傳器，鳩摩羅什於真丹為四依，如印印泥。其荷負大法，提攜有情之功，可書法王之凌煙耶舍尊者閱重翻維摩經，歎曰：什公真苦海法船也。不然，何形容不傳之妙，乃爾昭著耶？當時從之以遊者稱四聖，與之上下議論，校微爭妙，聲振後世，覺天之日月，苦海之雲雷摩肩，並首趨而出，可謂盛矣。殆從中世陵夷賢聖竄伏，迄今咸無焉，可謂衰矣。於佛法衰殘之秋，有一比丘，粹然而出以法什自名其志，可以支<span class='corr'>已</span>墜之玄綱，續將滅之慧燄，吾未究其才，觀其志，亦可以擊節矣。耶舍以什為法船余字法什為彥舟坐，客肯首以為然，於是乎書耳。</p>
</div>
<div class='div-xu'><a id='mulu1465' />
<p class='h2'>無染字序</p><p>起信論曰：智淨相者，謂依法力熏習，如實修行，滿足方便故，破和合識相，滅相續心相，顯現法身，智淳淨故。又曰法出離鏡，謂不空法、出煩惱礙智礙、離和合相，淳淨明故。夫破和合識，滅相續心，則曰淳淨智；出煩惱礙智礙，離和合相，則曰淳淨。明首楞嚴曰：淨極光通達，寂照含虛空，皆太淳，故淨而明矣。故太淳宜字無染。</p>
</div>
<div class='div-xu'><a id='mulu1466' />
<p class='h2'>易季真字序</p><p>季真少儼三十歲，儼入新年五十三。疑我滿懷揣佛法，解腰抖擻破裙衫。大贍終老同香火，小朗平生共石巖。深炷罏香待清旦，偶聞殘雪落高杉。宣和五年，問覺慈幾何年齒？對曰：二十三時湘山雪晴五更，清可掬而啜也。覺慈本字敬修，取以慈修身，吾以謂慈，皆不若真因易為。季真老儼書。</p>
</div>
<div class='div-xu'><a id='mulu1467' />
<p class='h2'>穎孺字序</p><p>草木之英，楩楠蘭蕙也。鱗羽之英，鳳鳥麒麟也。然則人類亦有英乎？公卿、士大夫也，而僧之英則異。是以心空為登第，以果位為階品，頹然無求者，出世間之相也。橫肩勃窣者，大福田衣也。彌天之俱載者，永之孤步，世莫能貴賤，蓋所謂穎然而出者也。五羊僧，名惠英，年二十餘，能折節讀書工作詩而未有字，余以穎孺字之。</p>
</div>
<div class='div-xu'><a id='mulu1468' />
<p class='h2'>妙宗字序</p><p>頃遊鐘山定林，讀王文公壁間所書信心銘作橫風斜雲勢知為宗門之光，嘆愛久之山中故老謂余言文公絕嗜此文，與衲子語，必誦之曰：歸根得旨，隨照失宗；諸法要妙，八言足矣。有而弗知則失宗，知而弗信其迷旨。余偶客石霜，與客夜語及之，余曰：文公聞絃賞音，妙合雅曲。如此乃知法以不生故一如，以虛明故自照，唯以自照，故如如知白矣，如珠之光，還自照珠，非妙心宗不能爾也。坐有嘉禾上人忻然笑曰：如照我名也，而適捨其義，豈偶然也哉？余曰：嘗有字乎？曰：未也。請妙宗，字其名。妙宗佳妙年東吳叢林號飽參者一杖，翛然如無心雲，殊可人也。錄其序以遺之。</p>
</div>
<div class='div-xu'><a id='mulu1469' />
<p class='h2'>無諍字序</p><p>聖如孔子老聃，其言不過。曰後其身而身先三人行，必有我師焉。偕三人必欲求師之交，四海必欲後其身，是其致德之隆，知道之奧，豈止於不與物諍而<span class='corr'>已</span>耶？曰：始於不與物諍，故終於天下，不與<span class='corr'>己</span>諍能與。夫自堯舜以來，未有不知之者，何特二君子為然？雖吾教亦然。契經曰：我得無諍三昧人中最為第一。祖曰：忘機則佛道隆。夫與物諍者，能忘機乎？隆之字於文從，降從生王文公曰：降者隆之道是降屈，自下者所以致隆也。彥隆宜字，無諍無諍，生於極南志學之年，則其藝已秀，出流輩校于有司，如探懷而取之。今未壯歲，又能訪道四方，期有所豎，立以端正頹綱，其才敏惠，如泉之稚蒙，如雲之膚寸，有雨天下，達于四海之理，固吾子字之而已。尚恐其以氣自多，故為字說，因以告之，獨不知是其意否乎？</p>
</div>
<div class='div-xu'><a id='mulu1470' />
<p class='h2'>寂音自序</p><p>寂音自敘本，江西筠州新昌喻氏之子。年十四，父母併月而歿，乃依三峰靘禪師為童子。十九試經於東京天王寺得度。冒惠洪名，依宣祕大師深公講成唯識論，有聲講肆，服勤四年。辭之南歸，依真淨禪師於廬山歸宗及真，淨遷洪州石門，又隨以至前後七年。年二十九，乃遊東吳。明年，遊衡嶽。又三年而真淨終於庵。自湘中歸拜塔，將終，藏於黃龍，而顯謨朱彥世英請住臨川北禪。二年，退而遊金陵。久之，運使學士吳开正重請住清涼，入寺為狂僧，誣以為偽度牒，且旁連前狂僧法和等議訕事。入制獄一年，坐冒惠洪名，著縫掖，入京師。大丞相張商英特奏再得度節使郭天信奏師名坐交張郭厚善，以政和元年十月二十六日配海外，以二年二月二十五日到瓊州，五月七日到崖州，三年五月二十五日，蒙恩釋放。十一月十七日，北渡海，以明年四月到筠館於荷塘寺。十月又證獄。并門五年夏，於新昌之度門往來九峰洞山者四年，將自西安入湘上，依法眷以老館雲巖又為狂道士，誣以為張懷素黨人，官吏皆知其誤，認張丞相為懷素然事，須根治坐南昌獄百餘日，會兩赦得釋，遂歸湘上南臺，以宣和四年夏釋此論。明年三月四日畢，停筆坐，念涉世多艱，百念灰冷，時年五十三矣。追繹達摩四種行，作四偈，無求行曰：形恃美好，今<span class='corr'>已</span>毀壞，置之世路，自覺塞礙，始緣飢寒，致萬憎愛。欲壞身衰，入此三昧，隨緣行曰：此生夢幻，緣業所轉，隨其所遭，敢擇貴賤。眠食既足，餘復何<span class='corr'>羨</span>？緣盡則行，無可顧戀。報冤行曰：僧嬰王難，情觀可醜，夙業純熟，所以甘受，受盡還無，何醜之有？轉重還輕，佛恩彌厚，稱法行曰：本無貪瞋，我持戒忍，食不過中，手不操楯，風必頓息，而浪漸盡，離微細念，方名見性。既說是偈，併載於此，時省觀焉。嗚呼！孫思邈著大風惡疾。論曰：神仙傳有數十人，皆因惡疾而得仙道。何者？割棄塵累，懷穎陽之風，所以因禍而取福也。寂音之禍奇禍也，因禍以得盡窺佛祖之意，不能文以達意，以壽後世，則思邈之論可信也。</p>
</div></div>
<div class='div-other'><a id='mulu1471' />
<p class='h1'>記語</p>
<div class='div-other'><a id='mulu1472' />
<p class='h2'>記西湖夜語</p><p>余舊閱洞上語句，知悟本禪師一宗，蓋神明石頭之道者也。石頭為物之旨，見於參同契，而法眼所箋，盛傳世間，讀其詞，與余昔所聞多異同，因跋于後以自誌。而吾友睿廓然見之，謂余曰：公以法眼之玄悟，尚未為知石頭之論，駭人視聽，業<span class='corr'>已</span>出其語，曷不亟談其故，而微出疑論於其後，何也？余曰：古之聖人有所示，其言未嘗不略也，非痛愛其法也。以謂不略，則學者不思，不思而得者，聞異論則惑非居之安之意，余非敢上配作者。然立言之體，要自不得不爾，雖前設未能別白其意者，當試廣之。夫正傳至六世，而大振天下，謂之宗門；宗門所趣，謂之玄旨。學此道者，謂之玄學。當時之人，根性猛利，臻其妙者，不可勝數。雖石頭大，恐後世不能完聞其說，故見於語言，此參同契之所由作也。所謂宗旨者，以三句標準之，乃體中玄、意中玄、句中玄自靈源明皎潔，句意相綴，延至於然，於一一法依根密分布處，乃體中玄出。又自本末，須歸宗開達，錯綜至乘，言須會宗，勿自立規矩處，乃句中玄也。如宗門所論，以明暗相對，如步之前後，以理事如函蓋箭鋒之相應，則非無功至玄之旨，故反破曰萬物自有功。物之有功，則可名求之乎？故終其言曰：乘言須會宗以此也。言有上中句有清濁，暗則合其言，明則亦不違其句，此其所以門門之境，華參錯回互而寂然依位而住也。自是而論，蓋石頭以三玄旨趣示於此，所明法眼所談，但體中玄而<span class='corr'>已</span>，故追逐其句辭而即解之，而不復顧首尾立言之意也。昔薦福古禪師論三玄旨趣，號為明眼，亦曰體中玄，甚合法眼宗枝。以其言印余之心合者甚多，但不欲亟言之也。今廓然之言，為駭人視聽，且使亟言之，其知我愛我之深亦以之。惟今不復詳論之，則聞者安得不以余為誇也？古之人，其身可以折辱困，窮之而不能屈其言者，以有理也。余之所談者，求理之所在，初不謂有法眼也。法眼而之理之所在，非余之所能也。人之觀聽雖駭，亦非世所恤也。廓然笑曰：安得起法眼與子辯？吾不能曉子矣。余歸述其語，以連前說，以示同學云。</p>
</div>
<div class='div-other'><a id='mulu1473' />
<p class='h2'>記徐韓語</p><p>徐師川曰：達磨西來自五天無別職事，欲傳法度生耳。既不契，梁高祖即北遊魏面壁，坐者九年，得可祖而後去。初不聞張大，其聲名聚千百閒。漢為部，曲見王臣，高尻而揖，循廊而趨，不敢仰視。夫荷擔如來祕密大法，得如達磨，乃可稱嗣祖沙門也。韓子蒼曰：真宗皇帝嘗欲廢太平興國寺為倉，詔下之日，有僧唐突，以謂不可廢真宗使中使諭旨曰：不聽廢寺即斬，仍以劍示之。祝曰：僧見劍怖，懼即斬，不然，即赦之中，使如所誡。僧笑引頸曰：為佛法死，寔甘甜之。有如是僧，乃可稱衲子也。徐、韓二公，今縉紳之望，皆留神內典，而見識議論如此，聽之令人如雪中見，西河諸峰，不勝爽氣。</p>
</div>
<div class='div-other'><a id='mulu1474' />
<p class='h2'>季子夢訓</p><p>湘山逸人，毛文仲，蓋東坡蘇公江湖遊舊也。公歿餘十年，而文仲之子學成，更其名曰在庭。<span class='corr'>已</span>而夢公授以字曰季子，季子喜忘寢飯，客疑以問。余余曰：孔子夢周公因慕周公，晚而嘆曰：吾衰也久矣，吾不復夢見周公。則平日所常夢也，明矣。季子慕公而夢見之，固其所也，又何疑焉？然孔子削跡伐樹，不以為衰，而以不夢周公為衰。季子僮依紈褲谷量牛馬不以為悅，而以夢東坡為悅。夫聖賢之受材相遠如天淵，而其好善之同弗間毫髮也。客曰：以季子字在庭謂何？余曰：世莫知其說，余獨知之。公於西漢尤愛賈生蘇子卿非直愛其文，如盎盎之春藻飾萬物，與其屹若砥柱蕩磨驚濤也，愛其知為臣之大體而<span class='corr'>已</span>。生為懷王、傅王墮馬死生哭泣至死寧，獨不知哭泣不能生王於死中耶？其心以謂職傅，而王終非其道也。子卿使虜，不肯辱命，雖餐氈寢熅，牧羊海上，起止仗漢節李陵諷使降，則請效死于前，子卿寧獨惡其生耶？其心以謂職稱奉使，敢愛死哉！東坡意若曰：至士立朝之節，而遠有不同。然其學同出於吳季子，而不可誣也。季子掛劍徐公之墓，不以死生背其心，則稽之操履，何嘗以用舍背其心？今死向千載，其蹇蹇凜凜之姿，未嘗不在漢庭也。公以季子字之，如易之垂象，意於不言之中，使學者自求之耳。客噫嘻曰：使東坡復生，不能自解，免矣，遂去。</p>
</div>
<div class='div-other'><a id='mulu1475' />
<p class='h2'>荅郭公問傳燈義</p><p>太尉都丞旨。問：所謂傳燈錄是何義？對曰：昔達磨大師佩佛心印於梁普通之初，至震旦時，學者方以講觀相高。達磨大師乃曰：吾不立文字，直指人心，見性成佛。如來教外別行，傳上根輩，人始疑之久，而疑信者相半，艱難險阻，六傳而至。曹溪大鑒禪師，當唐神龍中，天下之疑，卒不疑勝信者之多。於是源分派別，而為南嶽、青原兩宗，枝派蔓衍，而為雲門、臨濟、曹洞、溈仰與大法眼之五家，其道遂大振於聖朝。景德中，東吳僧道原披奕世之祖圖，集諸家之語錄，由七佛以至大法眼禪師之嗣，凡五十二世，一千七百一人，成三十卷，目之曰景德傳燈錄，詣闕上進奉冀流布章聖皇帝，詔翰林學士右司諫知制誥臣楊億等同加刊削，俾之裁定。夫所謂佛心印者，眾生靈智之府也。其體本自妙而常明，雖萬類紛然，日用殊趣，而文彩粲然明了不差毫末，其知之者，謂之神通光明藏，謂之光嚴住持；其不知者，謂之生死趣，謂之無明始自故證發。雖悟如釋迦文佛，亦緣然燈記莂，則師承機語之自其可廢也。法華經曰：世尊放眉間白毫相光照東方萬八千世界，而彌勒發問，文殊決疑，以謂日月燈明佛本光瑞如此，持是經者，妙光法師得其證者，普明如來維摩經為魔女說法曰：有法門名無盡燈，汝等當學。無盡燈者，譬如一燈然百千燈，冥者皆明，明終不盡。如是諸佛菩薩開導百千眾生，令發阿耨多羅三藐三菩提心，於是其道意亦不滅盡，隨世說法，而日增益一切善法，是名無盡燈。此其義也。又問：如何是傳燈旨？要曰：晝夜分明，瞞他一點也不得。</p>
</div>
<div class='div-other'><a id='mulu1476' />
<p class='h2'>記福嚴言禪師語</p><p>余既至衡山，福嚴長老言公曰：今年五月當有災不可逃，過是乃畢世安適耳。問其故，曰：運厄於珀鬼耳。五月二十八日，太原造大獄來追對驗。十月六日，得放夜宿溝鎮中中夜行荒陂，陰晦迷失，道路有光，飛來照行。坐休則光為止起，進則導之至榆，次凡百里而曉，光乃沒，於是口占曰：大舜鳥工往，盧能漁父歸。神光百里送鬼事一場。非明年春見超然於海昏夜語及之，書以示素，所辦送者，因覺先忠無外政。和五年三月二日題。</p>
</div></div>
<p class='juan'>石門文字禪卷第二十四</p>
</div><!-- end of div[@id='body'] -->
</body></html>