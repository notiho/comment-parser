<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1218' />
<p class='juan'>石門文字禪卷第十八</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1219' />
<p class='h1'>贊</p>
<div class='div-other'><a id='mulu1220' />
<p class='h2'>釋迦出山畫像贊<span class='note-inline'>(并序)</span></p><p>秦越人之於醫望，見知死生；老潘之於墨，摸索知精粗。蓋其不傳之妙，無地寄語默也。歐陽文忠公曰：小字遺教經，雖不著書者之名，然非羲之莫能作也。予閱錢樂道家所蓄釋迦文佛出山像，雖不主名，然非道子莫能作也，以其筆意之著也。樂道人品甚高，鐵書血食之後，其沉信痛敬所致。像之寄寓，決非苟然，拜手稽首。贊曰：</p>
<p style="text-indent:0em" class="lg-abnormal"><div class='lg-row'>遍大海味，具於一滴；盡法界身，足於纖埃。佇思則燈王之座，不能入毗耶之室；<span class='corr'>斂</span>念則彌勒之門，彈指即開。惟我鼻祖釋迦和尚，初出雪山，即示此像，以百千億微塵數身九十七大人之相，頓入毫端三昧，而幻此一幅之上，垂手跣足，頂螺頷絲，超然靜深，出三界癡，如浩蕩春，寄於纖枝，如清涼月印於盆池，鏤冰琢雪。我作贊詞，關空鎖夢，夫子其牢蓄之。</div>
</p></div>
<div class='div-other'><a id='mulu1221' />
<p class='h2'>漣水觀音畫像贊<span class='note-inline'>(并序)</span></p><p>大觀四年春二月戊子之夕，病比丘德洪纍然臥縲絏之中，夢至一處，庭宇闃然。有僧導入室中，舉燭視壁，間有鍾山寶公菩薩之像，意欣然欲得之，而像輒自墮手中。復展視之，則化為十二面觀音慈嚴之相，心大驚異，遂覺<span class='corr'>已</span>三鼓矣。三月甲辰，南州德逢上人以書來訊，且曰：吾以衣缽遣僧詣漣水畫觀音像，至其莊嚴，妙天下之手。德洪追憶前事，問其遣僧之日，乃其得夢之夕，因自感歎菩薩以大悲等慈，哀憐照臨，如是昭著其恩何德以報之？惟以筆舌言詞，喻海之深，誇日之明耳。謹稽首為之贊曰：</p>
<p style="text-indent:0em" class="lg-abnormal"><div class='lg-row'>稽首淨聖甘露門，無量勝身遍沙界，應諸眾生心所求，譬如春色花萬卉。西方肅殺憂愁地，故住寶陀落伽山，此方教體在音聞，故稱名者得解脫。一切眾生殺心盛，癡暗不見不發心，故現鷹巢蚌蛤中，亦作畫師畫其像。菩薩豈有種種心，皆其悲願力如是，何人毫端寄逸想？幻出百福莊嚴身，屹然欲動于光集，譬如將回紫金山，瞭然欲瞬眾生好，譬如欲圻青蓮花，蠻奴水王來獻誠，想見細雨天花落，眾生五濁熱惱中，色欲愛見所熏炙，忽然睹此寶月相，一切毛孔皆清淨，成此不思議功德，皆因上人心所獻。願我早熏知見香，願我常披慈忍服，願魔障山速崩裂，願大智慧常現前。心精遺聞證圓通，自然靜極光通達，我當定如觀世音，一切眾生願如我。</div>
</p></div>
<div class='div-other'><a id='mulu1222' />
<p class='h2'>栴檀四十二臂觀音贊<span class='note-inline'>(并序)</span></p><p>予蓄四十二臂觀音菩薩之像，如護目睛，今以授其友李天輔又為之。贊曰：</p>
<p style="text-indent:0em" class="lg-abnormal"><div class='lg-row'>汝意有言，枯杌作鬼。我心不生，髑髏則水。乃知妄覺，一法成二，湛然圓明，百千一耳。稽首大士，應物而形，隨其小大，如谷荅聲，千臂執持，千眼觀照。以無心故，受用俱妙，臂如青春，藏於化身，隨其枝葉，疏密精神，唯此瑞相，四十二臂，不越徑寸，莊嚴畢備。清涼寶月，或慈或威，如欲舉足，花輪乘之；碧螺之間，有佛儼容，如蟭螟蟲，巢蚊睫中。隱於石間，顯出蚌蛤；以無礙慈，不擇清濁。我觀震旦，種性猛利，由聞思入，甘露滅地。願加被我，障盡心開，如觀世音，無礙辯才。我說此偈，萬象合掌，何以無礙？敲空作響。</div>
</p></div>
<div class='div-other'><a id='mulu1223' />
<p class='h2'>華藏寺慈氏菩薩贊<span class='note-inline'>(并序)</span></p><p>金陵華藏禪院栴檀慈氏菩薩像相好之工妙天下，而神異靈感，未易以一二數居景德寺之後殿舒王嘗夢像求易居甚切，既覺而忘之。<span class='corr'>已</span>而復夢理前事，公夢中固留之，像則泣下，起而視之，真有淚零，因大驚異，即迎至華藏之大殿，俄景德寺火一夕而燼。嗚呼！三災彌淪，大千滅壞，像豈得久留人間世，而痛自躲免，為此兒戲狹劣相耶？是蓋護法諸天以像之，靈瑞佑之，則然非菩薩意也，其不可以不辨稽首為之贊曰：</p>
<p style="text-indent:0em" class="lg-abnormal"><div class='lg-row'>何人寄逸想，游戲浮漚間，以如幻之力，刻此旃檀像。坐令眾妙好，秀發千花中。天冠束紺髮，銖衣絡華鬘，種種妙莊嚴，成此功德聚。當時億萬種，感極則悲號。樓觀出談笑，祕護百寶攢。如登睹史天，如集龍華會。嗟哉像教末，羽嘉成百鳥。棘生薝蔔林，龍神為悲慟。王臣實外護，異夢非意思，願推明月輪，出此蓬勃煙。願回紫金山，安置清涼處。至今百福相，儼然臨人天。神力吁莫測，拜起涕汍瀾。我諦觀十方，實無心外境，自然離依他，及與遍計執，即今目所見，非有亦非無。如像現鏡中，非鏡亦非像，願入此三昧，識心自然明。於十方國土，而作大佛事，稽首大慈尊，證我如是說。</div>
</p></div>
<div class='div-other'><a id='mulu1224' />
<p class='h2'>泗州院旃檀白衣觀音贊<span class='note-inline'>(并序)</span></p><p>筠州太平泗州院僧元鑒所蓄觀音菩薩之相，慈嚴妙麗，靈異殊勝，如上天竺所見者，問何自得之？鑒曰：始有客舟載而至，傳數家家輒禍至滅亡者皆畏不敢迎，獨吾迎事之而無異焉。余曰：昔廬山文殊師利之像不肯留寒谿，而喜隨遠公歸東林，金陵彌勒像不肯住景德，而現夢於舒王永居華藏。今此像乃獨樂寓於鑒，是皆與菩薩有大因緣。不然，聖心豈有所擇而避就之耶？為之贊曰：</p>
<p style="text-indent:0em" class="lg-abnormal"><div class='lg-row'>我聞菩薩昔因地，所供養佛名觀音，從聞思修入悟心，心精遺聞而得道。見聞覺知不可易，譬如西北與東南，而此乃曰聞可遺，令人罔然墮疑網。龍本無耳聞以神，蛇亦無耳聞以眼，牛無耳故聞以鼻，螻蟻無耳聞以身，六根互用乃如此，聞不可遺豈理哉？彼於異類昧劣中，而亦精妙不間斷，況我自在慈忍力，無畏解脫獨不然。鐘鼓俱擊聲不同，知其不同是生滅，而二種聲不相參，即是同時寂滅法。稽首淨智功德聚，廣大莊嚴悲願海，憫我心明力不逮，時時種子發現行。如人因酒而發狂，戒飲輒復逢佳醞，願滅顛倒癡暗障，願獲辨才智慧藏。游戲十方微塵剎，亦施無畏利眾生，凡曰有心能聞者，同入圓通三昧海。</div>
</p></div>
<div class='div-other'><a id='mulu1225' />
<p class='h2'>靖安胡氏所蓄觀音贊</p><p style="text-indent:0em" class="lg-abnormal"><div class='lg-row'>稽首淨智甘露門，稽首無礙悲願海，稽首紫金光聚山，稽首心精遺聞地。願賜威光加被我，摧滅一切夙障山，令我一切剎塵中，見此百福如月面。菩薩常念諸眾生，譬如慈母憶憐子，子若晝夜常念母，母子百劫必相見。如針之契諸磁石，如雷之文於象牙，皆即自然如是應，非諸心識可思量。鷹巢現形蚌中出，化為畫女并魚師，皆隨眾生心所變，一一成辦無遺餘。妙哉三十二應身，一十四種無畏力，願於一念淨心現，譬如秋月現止水，一切眾生見者聞，皆入圓通三昧海。</div>
</p></div>
<div class='div-other'><a id='mulu1226' />
<p class='h2'>潭州東明石觀音贊<span class='note-inline'>(并序)</span></p><p>長沙馬氏時，一夕，東城雉堞，間光屬天，達旦不滅，州人按其處，有石臥古井，旁半為土所吞，其色青瑩，相與發之，即大悲觀音之像。挹水灌沐，妙容慈相，忽然顯露，如蓮花之出泥。大眾歡呼愛慕之極，又如嬰兒之見母，於是建寺號東明。初以律興餘百年，民恃以為福田。元祐初，長老遷公，以禪易之。未幾棄去。今海禪師自溈山來宴坐於室，不蓄粒米，倚此像以飯四方來者，崇堂邃宇，又加麗焉。余聞菩薩之悲願，於濁惡世一切眾生之用處，化身為魚米為肉山，以足其欲心。今夜半光耀乃其一戲，遂與無窮之眾，園林花觀、飲食臥具充足耶？謹拜手稽首對像，說偈曰：</p>
<p style="text-indent:0em" class="lg-abnormal"><div class='lg-row'>大悲智光本無礙，於一切處常發現，豈特夜半瓦礫間，始復爛然上霄漢？此邦眾生共勝業，時節成熟故如是，譬如日月行虛空，水無穢潔皆照臨。灰沙若沉波自寒，圜影於中迥殊特，稽首妙智光世音，是娑婆界真教體。應機而現為說法，信心起處說法竟，我今見境得成就，亦同音聞獲圓通。六根遲速雖不齊，要是一精明所現，我知暗相不能昏，與彼心精遺聞處。眾塵隔越妄分別，常真實中無是事，死生之變尚不改，豈有根塵乃能蔽？願令持此妙法門，於此剎土為佛事，一切聲色熱惱中，與眾生作清涼處。皈命救世大悲者，願賜威光加被我，令我獲無作妙力，令我亦名無所畏。令我具無礙辯才，令我入一切種智，我及一切諸有情，皆如觀音得自在。</div>
</p></div>
<div class='div-other'><a id='mulu1227' />
<p class='h2'>空生真贊<span class='note-inline'>(并序)</span></p><p>漳南僧慎修，游吳中，得此畫於敗垣破壁間，拂除埃翳，神觀靜深，如維摩大士得心解脫。時出以示余，為之贊曰：</p>
<p style="text-indent:0em" class="lg-abnormal"><div class='lg-row'>以空寂身無所倚依，而捉杖藜以靈知心，不在散攝而玩貝葉，不舍色聲而證真空，與我日用能所心同，於一切處寂入法海，如風行空無所妨礙，但離二執圓成普會，當慎以修入此三昧。</div>
</p></div>
<div class='div-other'><a id='mulu1228' />
<p class='h2'>祐勝菩薩贊<span class='note-inline'>(并序)</span></p><p>祐勝聖容，菩薩僧也，航海而至。自北天竺頓息此山，為邦人福田，其靈感如呼谷響，應捷而至，是其善慈力稽首為之。贊曰：</p>
<p style="text-indent:0em" class="lg-abnormal"><div class='lg-row'>雷發春曉，象牙有花，是何因緣，而使然耶？一切幻物，感以無心，不思而合，如磁石針。況我大士，慈善根力，不起於座，沛然甘澤。千峰青碧，環如長城。經今幾時，殿閣崇成。咨爾邦士，時朔薦拜，稽首真慈，是甘露海。</div>
</p></div>
<div class='div-other'><a id='mulu1229' />
<p class='h2'>繡釋迦像并十八羅漢贊<span class='note-inline'>(并序)</span></p>
<div class='div-other'><a id='mulu1230' /><p>吾友羅彥勝之室，鄒氏嘗得重疾幾死，夢群沙門來慰之。<span class='corr'>已</span>而少瘳，乃發心繡十八大士，像則頓愈。彥勝以武洞清模本為之格，凡五年而成。夫人精思天巧，曲盡其妙，可以目識，不可以言諭也。政和五年秋七月，余臥痾石門彥勝室，攜十八軸并釋迦如來像來求贊。余自顧貧無以為世尊諸大士供，乃以筆語為之供，名曰筆供養云。</p>
</div>
<div class='div-other'><a id='mulu1231' />
<p class='h3'>釋迦佛</p><p style="text-indent:0em" class="lg-abnormal"><div class='lg-row'>指以心運，茸以針通，針針是佛，佛佛皆茸。十分月滿，萬國春同。稽首真慈，生女巧中。</div>
</p></div>
<div class='div-other'><a id='mulu1232' />
<p class='h3'>第一賓度羅跋囉墮闍尊者</p><p style="text-indent:0em" class="lg-abnormal"><div class='lg-row'>霜筠雪竹，石磴下安，青猊妥尾，徐行仰看。師則跏趺，顧視空几，吐詞如雷，侍者無耳。</div>
</p></div>
<div class='div-other'><a id='mulu1233' />
<p class='h3'>第二迦諾迦伐蹉尊者</p><p style="text-indent:0em" class="lg-abnormal"><div class='lg-row'>蒼髯紫鱗，上有懸錫，玉像金瓶，層置立石。蠻王跪看，爐煙上直，手<span class='corr'>掐</span>珠輪，心境俱寂。</div>
</p></div>
<div class='div-other'><a id='mulu1234' />
<p class='h3'>第三跋釐墮闍尊者</p><p style="text-indent:0em" class="lg-abnormal"><div class='lg-row'>神觀靜深，合爪欽視，誰設華輪，前置淨几，髯王捧塔，自何而至？中有全身，勿安舍利。</div>
</p></div>
<div class='div-other'><a id='mulu1235' />
<p class='h3'>第四蘇頻阤尊者</p><p style="text-indent:0em" class="lg-abnormal"><div class='lg-row'>石床之外，老松挺拔；玉瓶之中，山花自發。手持如意，默而說似，梵帙不看，知離文字。</div>
</p></div>
<div class='div-other'><a id='mulu1236' />
<p class='h3'>第五諾距羅尊者</p><p style="text-indent:0em" class="lg-abnormal"><div class='lg-row'>樹亦求法，身當床坐；鹿有施心，供以山果。雪眉許長，舒綰在我。默而識之，未用驚破。</div>
</p></div>
<div class='div-other'><a id='mulu1237' />
<p class='h3'>第六跋阤羅尊者</p><p style="text-indent:0em" class="lg-abnormal"><div class='lg-row'>兩鬼投書，與僧聚語，師竊聞之，抱膝回顧。我心均平，等視諸趣，一念捨心，即離五怖。</div>
</p></div>
<div class='div-other'><a id='mulu1238' />
<p class='h3'>第七迦理迦尊者</p><p style="text-indent:0em" class="lg-abnormal"><div class='lg-row'>身如蕉虛，心如兔止，師慈如和，侍者笑視。毒龍難降，我試彈指，便升缽中，喜見眷尾。</div>
</p></div>
<div class='div-other'><a id='mulu1239' />
<p class='h3'>第八闍羅弗多羅尊者</p><p style="text-indent:0em" class="lg-abnormal"><div class='lg-row'>坐依胡床，手把笻竹，偏袒右肩，而收一足。小僧滌器，師視而笑，主伴則殊，日用同妙。</div>
</p></div>
<div class='div-other'><a id='mulu1240' />
<p class='h3'>第九戍博迦尊者</p><p style="text-indent:0em" class="lg-abnormal"><div class='lg-row'>此琉璃瓶，中迸五色，是功德聚，善慈根力，僧俗儼然，殊跡同道，即事之理，一體三寶。</div>
</p></div>
<div class='div-other'><a id='mulu1241' />
<p class='h3'>第十半託迦尊者</p><p style="text-indent:0em" class="lg-abnormal"><div class='lg-row'>手雖有拂，境以無塵，出三毒夢，乘五色雲，霜露果熟，慈忍現身，以空為地，立處皆真。</div>
</p></div>
<div class='div-other'><a id='mulu1242' />
<p class='h3'>第十一羅怙羅尊者</p><p style="text-indent:0em" class="lg-abnormal"><div class='lg-row'>閑提數珠，背坐危石，捉錫山童，越樹而劇。象銜藕花，來獻法供，六根妙同，鼻能致用。</div>
</p></div>
<div class='div-other'><a id='mulu1243' />
<p class='h3'>第十二那迦犀那尊者</p><p style="text-indent:0em" class="lg-abnormal"><div class='lg-row'>苾芻捧塔，示空寂身，於菟對我，示心境真。手把寶書，而不展玩，又示解空，文字不斷。</div>
</p></div>
<div class='div-other'><a id='mulu1244' />
<p class='h3'>第十三因羯阤尊者</p><p style="text-indent:0em" class="lg-abnormal"><div class='lg-row'>情無住著，袒而憑几，侍僧擊磬，狻猊臥戲。石屏倚天，下迸流水。水聲觸眼，石光到耳。</div>
</p></div>
<div class='div-other'><a id='mulu1245' />
<p class='h3'>第十四伐那波斯尊者</p><p style="text-indent:0em" class="lg-abnormal"><div class='lg-row'>縱倚箕踞，莫不是定。毒既止息，邪亦自正。缽花自香，蒲扇閑把。目視雲霄，我相未捨。</div>
</p></div>
<div class='div-other'><a id='mulu1246' />
<p class='h3'>第十五阿氏多尊者</p><p style="text-indent:0em" class="lg-abnormal"><div class='lg-row'>巒奴鶴立，盆花置前，倚杖屈足，頷髭蚪然，了世間空，獨游理窟，石上軍持，是吾長物。</div>
</p></div>
<div class='div-other'><a id='mulu1247' />
<p class='h3'>第十六注茶半託迦尊者</p><p style="text-indent:0em" class="lg-abnormal"><div class='lg-row'>心花開敷，行象明潔，翛然宴坐，秀目豐頰。萬象之語，六根之功，以手搏取，置不言中。</div>
</p></div>
<div class='div-other'><a id='mulu1248' />
<p class='h3'>第十七難提蜜多羅慶友尊者</p><p style="text-indent:0em" class="lg-abnormal"><div class='lg-row'>風度凝遠，支頤而倦，看此寶塔，至身出現。戲蠻弄毬，引此稚獸，萬用不藏，如日之晝。</div>
</p></div>
<div class='div-other'><a id='mulu1249' />
<p class='h3'>第十八賓頭盧尊者</p><p style="text-indent:0em" class="lg-abnormal"><div class='lg-row'>夷奴碾茶，愚中有慧，走鹿臥地，動中有止，而師持塵，閒坐俯視，曾見佛來，法法如是。</div>
</p></div></div>
<div class='div-other'><a id='mulu1250' />
<p class='h2'>放光二大士贊<span class='note-inline'>(并序)</span></p><p>高安、龔德莊出畫軸有二比丘像，皆梵帔相好，上有化佛，下布兩花熟視之有光影滅沒如日在蒼蒼、涼涼之間，於是大驚自失。德莊曰：始僧繇畫於漢州德陽善寂寺之東壁，自是有光，世傳神異。唐麟德中有僧摸之，亦有光以授資州牧王紀紀奉之。舟行風濤，覆他舟而紀舟，進止自若，夜泊津次，舟人聚語嗟異，有商婦孕踰兩年不乳聞之從紀求摹像，禱之一昔，而乳垂拱三年，則天迎置內道場，光尤猖狂。中宗嘉嘆，此為我家瑞唐祚其昌乎？今朝治平丁，未嘉禾，陳舜俞令舉為湖州，獲之作贊，藏為家寶。政和六年春獻於京師，有詔摸傳禁中，而光猶益奇變，京師爭售之，畫工致富者，比屋然，傳以為地藏。觀音之像當有據耶？余曰：是觀世音得大勢至像也。受記經曰：過去金光師子遊戲佛時，有國王威德，從禪定起，見二童子生蓮華中，一名寶意，二名寶上。說偈發願，而釋迦如來前身威德王也；觀世音得大勢，寶意寶上也。於未來世成等正覺，則觀世音號普光功德寶如來，得大勢，號善住功德寶王如來，皆以次補無量壽，故作雲間跏趺之像，僧繇殆非畫師也。德莊撫手笑曰：當為我贊之！</p>
<p style="text-indent:0em" class="lg-abnormal"><div class='lg-row'>人趣可學道，乃為婬事苦，生那落迦中，方無婬欲樂。眾生如犛牛，愛此貪欲尾。異哉兩童子，藕花中化生，對天龍鬼神，作大師子吼：我若從今始，起於貪欲心，是則為欺誑，十方一切佛。以是因緣故，證色身三昧，我亦於今日，復作師子吼。若從今日始，不斷貪欲心，是則為滅絕，十方三世佛，願如二大士，持心等虛無，太虛有殞壞，眾生界有盡，我此願不盡。稽首平等慈，廣大同體悲，於剎剎塵塵，證我作是說。</div>
</p></div>
<div class='div-other'><a id='mulu1251' />
<p class='h2'>杏殼觀音菩薩贊<span class='note-inline'>(并序)</span></p><p>龍舒演上人，持鴨腳殼中銀杏木所刻，觀音像莊嚴妙麗如無邊春隨好光明，塵塵具足，稽首為之贊曰：</p>
<p style="text-indent:0em" class="lg-abnormal"><div class='lg-row'>對現色身，色身三昧，如無邊春，透塵透海，使諸眾生，道與神會，知寂滅法，不以身礙，隨欲觀者，非小非大。此銀杏殼，纖穠向背，百福莊嚴，千花自在，稽首大慈，如大地載，如皎空月，無所覆蓋，舍精進幢，如堅剛鎧，太虛殞消，我願不退。</div>
</p></div>
<div class='div-other'><a id='mulu1252' />
<p class='h2'>李伯時畫彌阤像贊<span class='note-inline'>(并序)</span></p><p>政和八年五月十五日宜春，黃先之攜李伯時所畫阿彌阤像來東山為示。余觀伯時畫多矣，大率顧陸之意，意不盡態，故不施五色，而伯時知之耳。問其所得，曰：李仲元仲元中為裒法官，以遺所厚善者先之，苦求得之。余諦視其筆跡，非今輩所能為，其為伯時之筆審矣。稽首為之贊曰：</p>
<p style="text-indent:0em" class="lg-abnormal"><div class='lg-row'>以慈為室，以忍為衣，法空為座，示同體悲。四十八願，為世所歸，如日沒時，鳥接翅飛。大哉甘露，妙法總持，令我觀門，洞開坦夷。諦見自心，妙絕知思，是皈依處，真不思議。律我意馬，使不妄馳，光明現前，見白蓮池。不假中陰，屈伸頃時，欣然化生，如八歲兒。何以至此？請審思之，皆我精進，想力所持。稽首妙湛，不動巍巍，令一切眾，絕癡暗疑。有同願者，但瞻導師，脫然蟬蛻，出五濁泥。</div>
</p></div>
<div class='div-other'><a id='mulu1253' />
<p class='h2'>漣水觀音像贊<span class='note-inline'>(并序)</span></p><p>世傳漣水，賀生所畫，觀世音像，不減唐吳道子。晚以法授其婿，陳守安守安，遂以其畫名世。政和七年五月，初吉，佛鑑大師因公出其畫，示余精深之工，曲盡其妙，可以目追心數其巧要，不可以言得也。謹拜手稽首。贊曰：</p>
<p style="text-indent:0em" class="lg-abnormal"><div class='lg-row'>聲音語言形體絕，何以稱為光世音？聲音語言生滅法，何以又稱寂靜音？凡有聲音語言法，是耳所觸非眼境，而此菩薩名觀音，是以眼觀聲音相，聲音若能到眼處，則耳能見諸色法，若耳實不可以見，則眼觀聲是寂滅。見聞既不能分隔，清淨寶覺自圓融，以無執故則有光，雖有千臂如兩手，以無分別故寂滅。雖有千手如一身，既無分別亦無執，雖有千眼兩目同，故稱光音寂靜音，及觀世音三種異，稽首對現妙色身，遍一切處如虛空，妙哉此像非筆畫，厭足佛子欣慕心，藕絲銖衣春霧白，覆此隨好光明聚，一切眾生熱惱滅，我手方捨甘露枝。唯佛子因心清淨，如水澄澈月清亮，借於畫工百巧伎，如暗室眼以燈見，了知此畫非工有，謂燈能見其可哉，我無此像乃能贊，如眼見物不自見，自能說偈不蓄像，眼有見矣燈亦可，願持此大解脫門，施眾生作無所畏，世世得無礙辯才，稱贊觀世音功德。</div>
</p></div>
<div class='div-other'><a id='mulu1254' />
<p class='h2'>印上人持觀音像來乞贊，余曰：率伯時畫也。為作此贊。</p><p style="text-indent:0em" class="lg-abnormal"><div class='lg-row'>稽首淨勝光明聚，無礙慈忍精進幢，清淨圓滿萬星月，分身如影分千江。佛子心如涔蹄水，隨其清濁現影耳，從來但聞一月真，是影何從有非是？寒松瑟瑟哀霜風，愛此贊辭章句同，佛子正當以身讀，即滿追求顛倒欲。</div>
</p></div>
<div class='div-other'><a id='mulu1255' />
<p class='h2'>衡山南臺寺飛來羅漢贊<span class='note-inline'>(并序)</span></p><p>舊說，太平興國初，武牢沙門惠了，游廬山，宿於雲居寺中。夜聞呻吟甚苦。及旦視之，有僧雪眉而臞，臥腥臭中，見了涕泣，指其瘡曰：當奈何了！惻然憐之，為留五日洗摩傳藥，甚有恩惠。踰年瘡，愈謂了曰：我家南嶽子，他日遊湘中，當過我於石崖峰下。探懷出紙，裹付了了，送至西嶺，訣別而還，視裹中，乃瘡痂為屏除臥處，亦皆瘡痂也，心惡之。俄成熏陸，投諸火中有異香了，心駭異之。明年春南來，果逢雪眉於國清山路間，倚杖而笑曰：來何暮也？相與坐青林之下語笑歡甚了。問石崖峰安在雪眉以手指之，俄失所在，於是了乃悟其為聖賢也。悵恨彌日，至方廣寺，入羅漢堂，而雪眉乃在十六像中了。殊大驚，喜躍逗留。久之後至南臺，見昔同學道普者為敘說其事。有童子方掃除，聞之停帚，參立曰：今日添香殿廡間，羅漢輒剩一身了。亟往視之，即方廣所見雪眉塑像，自是號飛來羅漢了。後還雲居，以瘡痂葬西嶺為壇其上，今號羅漢壇如來。世尊曰：如今世間曠野深山聖道場地，皆羅漢所住持，故世間麤人所不能見。夫豈不然哉？皇祐間，泉南僧谷泉隱居芭蕉菴有異跡。嘗自後洞負石僧像至南臺，而像無慮數百斤。後人誣此，僧為飛來羅漢，非也，余不可以不辨。宣和元年春，余與大梁郭中復彥從來遊，彥從問像所從得，因為敘之。而長老昭公請為書之贊曰：</p>
<p style="text-indent:0em" class="lg-abnormal"><div class='lg-row'>惟毗尼藏，稱性之印，印一切法，無有少賸。而此尊者，跏趺不瞬，外寂中空，幻滅都盡。諸佛子等，勿故起妄，於是像中，作去來想。昔本不來，今亦焉往？即一切法，離一切相。如一月真，無二無別。於眾水中，同時見月。像非異同，月豈生滅？以應緣故，光影清絕。鍾山眾泉，石井異味，靈隱眾山，小嶺異翠，此嶺此泉，皆飛而至。示根境法，其實同體。如此大士，諸法成就。南嶽廬山，宴坐馳走，而事藏界，隨處而有，雖證無生，亦不滅受。</div>
</p></div>
<div class='div-other'><a id='mulu1256' />
<p class='h2'>無為山十生觀音贊</p><p style="text-indent:0em" class="lg-abnormal"><div class='lg-row'>死生二法，了無實相，世駭異之，墮顛倒想。公獨不然，十生一念，化緣之跡，皆可考驗。一切聲音，當以眼聽，俱不相參。以本寂靜，要如菩薩，色相對現，何以必之？我有大願。</div>
</p></div>
<div class='div-other'><a id='mulu1257' />
<p class='h2'>第十五祖真贊<span class='note-inline'>(并序)</span></p><p>迦那提婆尊者，為十五祖傳佛心印，猶以眾生不能信受，其言為憂，乃訴於大自在天像曰：願神賜我，使言不虛設。嗟乎！道之難行，非獨今也。稽首贊曰：</p>
<p style="text-indent:0em" class="lg-abnormal"><div class='lg-row'>石彪肉醉，木駒夜嘶，我此三昧，非識情知。應緣而現，不落思惟，是故缽水，以針投之。如仲尼韶，如子期琴。又如蕭何，而識淮陰？無言可寄，無跡可尋，粲然現前，傳之以心。穴像之目，我豈慢神？指樹之耳，我知其因。物我如是，所立皆真。隨其妙用，見我全身。稽首真慈，為僧中王，如萬星月，見者清涼。尚以眾生，不信為傷，蓋盲者咎，非光掩藏。</div>
</p></div>
<div class='div-other'><a id='mulu1258' />
<p class='h2'>六世祖師畫像贊<span class='note-inline'>(并序)</span></p>
<div class='div-other'><a id='mulu1259' /><p>余竄海上三年而還館於筠之石門寺，悲叢林之荒寒，念祖師之標致，不自知涕流也。作六世祖師贊錄，以寄昭默禪師以見其志云。</p>
</div>
<div class='div-other'><a id='mulu1260' />
<p class='h3'>初祖</p><p style="text-indent:0em" class="lg-abnormal"><div class='lg-row'>妄想無性，證不滅受，前聖所知，轉相授手，風煙花開，器界以形，霜露果熟，王子乃生。護持佛乘，指示心體，但遮其非，不言其是。嬰兒索物，意正語偏，哆啝之中，語意俱捐。</div>
</p></div>
<div class='div-other'><a id='mulu1261' />
<p class='h3'>二祖</p><p style="text-indent:0em" class="lg-abnormal"><div class='lg-row'>頂峰朝露，神光夜生，堪任單傳，荷擔上乘。自尋其心，不見歸宿。如視環輪，求其斷續。用獄除間，履瘦知肥。婬坊酒肆，盡其塵機；雪中斫臂，願續佛壽。兒孫聞之，豎毛呵手。</div>
</p></div>
<div class='div-other'><a id='mulu1262' />
<p class='h3'>三祖</p><p style="text-indent:0em" class="lg-abnormal"><div class='lg-row'>六道暗昏，不礙明潔，毫釐弗差，證甘露滅。但赤頭顱，特諱名氏，離見超情，欲盡世累。潛谿海山，麻衣風帽，翩然往來，被褐懷寶。精一其誠，聲名俱捨，後世丘墳，猶無知者。</div>
</p></div>
<div class='div-other'><a id='mulu1263' />
<p class='h3'>四祖</p><p style="text-indent:0em" class="lg-abnormal"><div class='lg-row'>破頭峰下，龍象雜遝，衣付小兒，道傳嬾衲。乃爾相違，求人為法。天書至門，堅臥不荅。念諸眾生，捕風捉影，十地治之，猶未蘇醒。師發笑曰：何必眩瞑，但勿強名，自然無病。</div>
</p></div>
<div class='div-other'><a id='mulu1264' />
<p class='h3'>五祖</p><p style="text-indent:0em" class="lg-abnormal"><div class='lg-row'>觀前後身，兩鏡一面，左右對之，三者頓現。今非昔是，增金以黃。昔非今是，謗沉無香。<span class='corr'>已</span>絕死生，豈纏老少？全機現前，常明而妙。夜江佐舟，吾今渡汝。句中之眼，如水有乳。</div>
</p></div>
<div class='div-other'><a id='mulu1265' />
<p class='h3'>六祖</p><p style="text-indent:0em" class="lg-abnormal"><div class='lg-row'>是風<span class='corr'>旛</span>動，眼自遮護，非風<span class='corr'>旛</span>動，心則顯露。是謂曹谿顯及要旨。欲證之者，勿留汝意。暫時<span class='corr'>斂</span>念，妙寂了然。汝自受用，密非我邊。負石春糧，趁獐逐兔，鏡中之空，欲尋無路。</div>
</p></div></div>
<div class='div-other'><a id='mulu1266' />
<p class='h2'>寶公畫像贊</p><p style="text-indent:0em" class="lg-abnormal"><div class='lg-row'>水月道場嚴淨久，空華人世落殘餘，骨埋龍阜誰名寶，卻在鷹巢不姓朱？</div>
</p></div>
<div class='div-other'><a id='mulu1267' />
<p class='h2'>棗柏大士畫像贊</p><p>道之深妙，不可以義得，故設彖象以盡其旨；心之精微，不可以言傳。故指事法以傳其妙。惟棗柏大士深入此三昧，故謹稽首為之贊曰：</p>
<p style="text-indent:0em" class="lg-abnormal"><div class='lg-row'>鬚眉如畫頎而美，風神如秋氣奇偉，平生歸宿東北方，長勞動中寂而止。翛然跣足散衣行，智智用中不乖體。帝王家生得自在，壽量不書絕終始。虎受使令心境空，女為伴助憎愛棄，冠巾傳心即俗真，方隅示法即事理。只將棗柏薦齋缽，我來閻浮非著味，自然光明生齒牙，我談辭章皆實義。佛子授汝以顯訣，一言便足超十地，隨順無明起諸有，若不隨順有離異。聖賢酪生凡乳中，只由觀照戒定慧，是謂大士同體悲，令我頓入一切智。作大佛事遍塵剎，華藏界中容頓轡，以空為坐禮十身，以願為舌說千偈。如以花說無邊春，如以滴說大海味，稽首世間妙蓮華，願常清淨出泥滓。</div>
</p></div>
<div class='div-other'><a id='mulu1268' />
<p class='h2'>永嘉真覺大師真贊<span class='note-inline'>(并序)</span></p><p>永嘉尊者，初閱維摩經，發明心要，欲定宗旨，遂造曹谿印可於祖師一宿而去，世咸以一宿覺名之。余讀其歌辭，究其履踐，如尺圍鑰合，未嘗不置卷長嘆。想公之為人，碩大光明，壁立萬仞，而視今之學者，寒酸瑣細，紛紛蠢蠢，宗教興衰，於此可知矣。贊曰：</p>
<p style="text-indent:0em" class="lg-abnormal"><div class='lg-row'>情根無功，意識無作，現量圓成，見聞知覺。如鏡受燈，光無壞雜，烈火焚燒，河流湍逝，谷風怒號，大地依止，俱無知思，亦復如是。此涅槃門，如鼓塗毒；曹谿撾之，聞者僵仆。以椎授公，萬像驚縮；光明之語，粲如日星。精嚴之行，清如玉冰；唯不傳者，與空相應。我初學道，如握與拳；晚乃覺之，如手安然；有時而用，搏取大千。</div>
</p></div>
<div class='div-other'><a id='mulu1269' />
<p class='h2'>百丈大智禪師真贊<span class='note-inline'>(并序)</span></p><p>馬祖大寂禪師<span class='corr'>已</span>化塔於海昏之石門師廬其旁既久，衲子相尋日增，於是厭山之淺，乃沿馮水而上，至車輪峰之下，與希運惟政火種刀耕而食，遂成法席。余崇寧四年春至山中，獲瞻遺像，雖冰枯雪老，若不勝衣，而神氣峻邁，如未度世。謹拜手稽首，為之贊曰：</p>
<p style="text-indent:0em" class="lg-abnormal"><div class='lg-row'>以實問荅，空可青黃。以意求道，神落陰陽，陰陽不測，脫略陰界，青黃摸畫，果因不昧。我有大機，佛無密語，如師子王，露地方踞。稱性文字，隨分叢林，如以妙指發和雅音。同世之波，壽九十二，護持心宗，<span class='corr'>諡</span>曰大智。</div>
</p></div>
<div class='div-other'><a id='mulu1270' />
<p class='h2'>大達國師無業公畫像贊<span class='note-inline'>(并序)</span></p><p>余初讀公之語，悚然異之。及考其行，事若尺圍鑰合然，於是自恨不生公時與之游。又恨公不並生於今以見大法將季之際，其徒有大可愍笑者。拜其像而贊曰：</p>
<p style="text-indent:0em" class="lg-abnormal"><div class='lg-row'>以如是觀，覺知見聞，性等太虛，卓然而存，示其身世，如空忽雲。應緣上洛，寄名李氏，在齠齔中，儼大乘器，坐必跏趺，行必直視，十二落髮，二十受具，能於諸佛，放身命處，解衣磐礡，從容笑語，江西指佛，即心最的。初亦不然，回首乃識，如眼照物，了證無惑。燕坐并汾，聲動天壤。有所問詰，戒莫妄想。兩朝致敬，累召不往。終不得<span class='corr'>已</span>，別道以行。蓋視死生，洞若戶庭，出入去來，物莫能嬰。眾生拘囚，如蠅唾污；公如香象，卓立回顧。擺壞韁鎖，自在而去。公之所養，一至於茲。人英僧傑，龍章鳳姿，<span class='corr'>諡</span>曰大達，憲穆之師。</div>
</p></div>
<div class='div-other'><a id='mulu1271' />
<p class='h2'>赤眼禪師畫像贊<span class='note-inline'>(并序)</span></p><p>士之學必有功名之羨方，其銳於立也。平居議論，展拓所畜，若可以唾手而取，及其臨事，能卓然不外其言者蓋鮮矣。豈天下之事論之必易，而成之必難也哉！蓋中人之情，喜榮樂而厭勞苦，惟其如此，故其志不足以經遠功名難事也，勞苦易厭者也。遭易厭之勞苦，而取難事之功名，又非上智之姿而成之鮮，蓋亦無足怪者。傳曰：志者事之竟成也。士之不足以知此，故疑眩敗亡如此。赤眼禪師志於道者也，初人視師目有重瞳，其貴不可言。師大懼，因昧其目，選遁巖石間，如禍之在<span class='corr'>己</span>。嗚呼！從事於功名者，咸以榮樂勞苦為異，而忻惡交戰於胸中。禪師以從事於道，故不知榮樂勞苦為異，而得擲於身外，自非真誠，以大悲智為眾生依者，疇能及之。吾故仰其風，而恨異世不得與之游。乃為之贊曰：</p>
<p style="text-indent:0em" class="lg-abnormal"><div class='lg-row'>森森禪林，公特秀出，輕世急道，不可跂及。遺風至今，秋霜烈日。我初瞻像，再拜稽首。一室嚴冷，如虎方吼。嗟余寡助，乃生公後，忍視大法，陵夷末運。奴婢小人，利欲迫窘。冀公一吒，腦破膽隕。嗚呼公乎！再見無由。冗欀方熾，何時云休？願起公死，從之以游。</div>
</p></div>
<div class='div-other'><a id='mulu1272' />
<p class='h2'>破灶墮和尚贊<span class='note-inline'>(并序)</span></p><p>余閱傳燈，愛老安之子，所謂破灶墮者，深證無生，恨不與之同時而生也。紹聖中，再游廬山，見其像而贊曰：</p>
<p style="text-indent:0em" class="lg-abnormal"><div class='lg-row'>嵩山屋老灶有神，民爭祠之日宰烹，師與門人偶經行，即而視之因歎驚。此唯土瓦和合成，是中何從有聖靈？以杖敲之輒墮傾，須臾青衣出笑迎。謝師為我談無生，言訖登空如鳥輕，門人問之拜投誠，伏地但聞破墮聲。君看一體情非情，皎如朗月懸青冥，未證據者以事明，鞭草血流石吼升。涅槃門開見戶庭，老安憐兒為作名，金屑雖貴翳眼睛。</div>
</p></div>
<div class='div-other'><a id='mulu1273' />
<p class='h2'>永明禪師真贊二首<span class='note-inline'>(并序)</span></p><p>永明智覺禪師乘悲願力，示生震旦，傳佛心宗，為法檀越。其宏名辨才，學者依以揚聲，議論言句，浩如山海。余漁獵其間，餘二十年，至其妙處，輒能識之，如鵝王擇乳，無有遺餘。蓋嘗自志其鄙，陋直欲追，禪師逸駕為之伴侶，以游十方國土，作大佛事，尚未晚也。謹再拜稽首，為之贊曰：</p>
<p style="text-indent:0em" class="lg-abnormal"><div class='lg-row'>三界種性，有萬妍醜，生順死逆，夢夜想晝，往復無間，聲度垣牖，皆依末那，戲論成就，而末那體，無作無受。</div>
</p><p style="text-indent:0em" class="lg-abnormal"><div class='lg-row'>譬如空花，實無而有，一念了知，光明通透。我如是見，無有錯謬，是為心宗，祖佛授手。孰振頹綱，秀傑奇茂，稽首永明，月臨星斗。</div>
</p><p style="text-indent:0em" class="lg-abnormal"><div class='lg-row'>以公風神，為我律度，交神見之，是真保護。</div>
</p></div>
<div class='div-other'><a id='mulu1274' />
<p class='h2'>陳尊宿贊</p><p style="text-indent:0em" class="lg-abnormal"><div class='lg-row'>雲門臨濟，一龍一夔，嗣存參運，皆公使之。叢林米嶺，眾不滿百，僉一典客，覺有難色。即袖手去，古寺閒房，織屨養母，自含其光，欽其遺風，秋滿鬚髮，唯不少貶，是真弘法。</div>
</p></div>
<div class='div-other'><a id='mulu1275' />
<p class='h2'>臨濟和尚贊</p><p style="text-indent:0em" class="lg-abnormal"><div class='lg-row'>一句中具三玄，一玄中具三要，腦後見腮村僧，向上更有一竅。</div>
</p></div>
<div class='div-other'><a id='mulu1276' />
<p class='h2'>長沙岑大蟲真贊<span class='note-inline'>(并序)</span></p><p>余游長沙至鹿苑，見岑禪師畫像，想見其為人昔如來世尊，語阿難曰：汝元不知一切浮塵諸幻化相，當處出生，隨處滅盡，幻妄稱相，其性真為妙覺明體。龍樹菩薩曰：諸法不自生，亦不從他生，不共不無因，是故說無生。以佛祖之辯，談法之妙，其清淨顯露，如掌中見物，無可疑者。而末世眾生卒不明了者，蓋其迷妄之極，非其所聞之習故也。禪師憫之，故於所習之境譬之曰：若心是生，則夢幻空花亦應是生；若身是生，則山河大地、森羅萬象亦應是生。大哉言乎！與首楞嚴中觀論相終始也。禪師大寂之孫，南泉之子，趙州之兄，開法於長沙之鹿苑。當時衲子倔強如仰山者，猶下之，而呼為岑大蟲。為之贊曰：</p>
<p style="text-indent:0em" class="lg-abnormal"><div class='lg-row'>長沙大蟲，聲威甚重，獨眠空林，百獸震恐。寂子兒戲，見不知畏，引手捋鬚，幾缺其耳。大空小空，是虎是你。如備與覺，可撩其尾。嗟今衲子，眼如裴旻，但見其彪，安識虎真。我拜公像，非存非沒，百尺竿頭，行塵勃勃。</div>
</p></div>
<div class='div-other'><a id='mulu1277' />
<p class='h2'>清涼大法眼禪師真贊<span class='note-inline'>(并序)</span></p><p>余元符初至臨川承天寺，寺基宏壯，可集萬指，而食堂蕭然，殘僧三四輩而<span class='corr'>已</span>。因讀舊碑，乃知為大法眼禪師開法之故基。影堂壁間，畫像存焉，神宇靜深，眉目淵然，而英特之氣不沒，豈荷負大法提挈四生者，其表故如是耶？稽首為之贊曰：</p>
<p style="text-indent:0em" class="lg-abnormal"><div class='lg-row'>非風幡動，非風鈴語，見聞起滅，了無處所。何以明之？俱寂靜故。此光明藏，平等顯露，由本無明，愛欲慳妒，如隔日瘧，痛自遮護，有能了者，即同本悟，索爾虛閑，隨緣靜住，一切仍舊，自無染污，為物作則，嶮崖之句，不可犯干，如大火聚。</div>
</p></div>
<div class='div-other'><a id='mulu1278' />
<p class='h2'>玄沙宗一禪師真贊</p><p style="text-indent:0em" class="lg-abnormal"><div class='lg-row'>根門有功，則是心外見法；用處換機，則是問時有荅。問荅交馳，摸索大道。心法對峙，破碎真如。異哉此老，超出兩途。亡僧面前，波全露水。猛虎須畔，光自照珠。衲僧不識，如井覷驢。</div>
</p></div>
<div class='div-other'><a id='mulu1279' />
<p class='h2'>雲門匡真禪師畫像贊二首<span class='note-inline'>(并序)</span></p><p>富鄭公家所蓄，雲門匡真禪師像僧元靜移寫其本藏於鍾山。大觀三年六月，余獲拜觀焉，稽首贊曰：</p>
<p style="text-indent:0em" class="lg-abnormal"><div class='lg-row'>見流滔天，公峙如山。壁立萬仞，捍其狂瀾。可望而卻，不可覽攀。犀顱虎眸，美髯繞頰。雲辭電機，霹靂為舌。邪宗墮傾，魔膽破裂。須臾清明，光風霽月。叢林驢騾，蹴踏龍象。不可系羈，逸氣邁往。我不得濟，大地是浪。忽然現前，清機歷掌。</div>
</p><p style="text-indent:0em" class="lg-abnormal"><div class='lg-row'>阿羅漢有三毒，捺落迦沒杷柄。咄哉黃面淛子，一生喫著不盡。</div>
</p></div>
<div class='div-other'><a id='mulu1280' />
<p class='h2'>南安巖主定光古佛木刻像贊<span class='note-inline'>(并序)</span></p><p>僧彥珣自汀州來出，示定光、化身木刻像平生偈語百餘首，皆稱性之句，非智識所到之地，真雲門諸孫也。珣求贊辭力甚謹，再拜為之贊曰：</p>
<p style="text-indent:0em" class="lg-abnormal"><div class='lg-row'>秦時[車*度]轢，如刀口希，廓然見前，石火莫追。法於是中，不著思惟。舉既不顧，咦之而往。天中函蓋，目機銖兩。久雨不晴，清機歷掌。孰傳其要？絕塵逸群。深明二子，詳豁諸孫。維定光佛，出豁之門，以真如用，使令萬象，反易黠魯，縱奪雨暘，洗癡暗目，回顛倒想，示汝語言。一切智畏，如月入水，如風行空，無所妨礙。贈以之中，我復憐汝，智愚未識，方其死時。謂是生日，如光照珠，如甜說蜜。</div>
</p></div>
<div class='div-other'><a id='mulu1281' />
<p class='h2'>毛氏所蓄巖主贊</p><p style="text-indent:0em" class="lg-abnormal"><div class='lg-row'>此像為誰？天中之尊，道傳雲門，為四世孫，白帽蒙首，鬚髯繞頰。見之清涼，洗煩惱熱，以偈為檄，指撝造化。詩迺辦兩，出於咄嗟。以境惟心，往復無間，是故死時，亦生之旦。怒猊乳虎，亦生敬虔。何以致之？真慈則然。南率古巖，形如側罄，稽首定光，千江月影。</div>
</p></div></div>
<p class='juan'>石門文字禪卷第十八</p>
<div class='div-w'>
<table>
<tr><td><span class="note-inline">(佛歷二千九百四十八)</span></td>
<td rowspan="2">年紀次辛酉</td>
<td><span class="note-inline">(陰)</span></td>
<td rowspan="2">歷</td>
<td><span class="note-inline">(九)</span></td>
<td rowspan="2">月</td>
<td><span class="note-inline">(初一日)</span></td>
<td rowspan="2">竣工</td>
</tr>
<tr><td><span class="note-inline">(中華民國十)</span></td>
<td><span class="note-inline">(陽)</span></td>
<td><span class="note-inline">(十)</span></td>
<td><span class="note-inline">(第一號)</span></td>
</tr></table><p>　　　常州天甯寺刻經處出資刻此全部</p>
<p class="pre">　　　　　　　　　　經理清鎔謹識<br/>　　　　　　　　　　湖北陶舫溪刊</p>
</div>
</div><!-- end of div[@id='body'] -->
</body></html>