<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1035' />
<p class='juan'>石門文字禪卷第十六</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1036' />
<p class='h1'>七言絕句</p>
<div class='div-other'><a id='mulu1037' />
<p class='h2'>春詞五首</p><p style="text-indent:0em" class="lg-abnormal"><div class='lg-row'>映門楊柳未全遮，纔有柔條自在斜，不信春寒猶有雪，誤驚飄舞作飛花。</div>
</p><p style="text-indent:0em" class="lg-abnormal"><div class='lg-row'>春到梅梢雪未知，橫斜初見過墻枝，暗香愁絕無人問，一再風前月上時。</div>
</p><p style="text-indent:0em" class="lg-abnormal"><div class='lg-row'>昨夜江村雨一犁，白沙江路曉無泥，戲波拍拍鳧雛暖，掠岸翩翩燕子低。</div>
</p><p style="text-indent:0em" class="lg-abnormal"><div class='lg-row'>曉霽晴湖已拍橋，橋邊春色解相撩，分疏積雨饒鶯舌，拘束東風倩柳條。</div>
</p><p style="text-indent:0em" class="lg-abnormal"><div class='lg-row'>郊原雨歇看春，耕繭栗能駝稚子行，青杏欲嘗先齒軟，海棠開遍恰新晴。</div>
</p></div>
<div class='div-other'><a id='mulu1038' />
<p class='h2'>春日作</p><p style="text-indent:0em" class="lg-abnormal"><div class='lg-row'>山前山後花半紅，橋頭橋尾柳搖空，流鶯枝上未成語，始囀一聲來去風。</div>
</p></div>
<div class='div-other'><a id='mulu1039' />
<p class='h2'>殘梅</p><p style="text-indent:0em" class="lg-abnormal"><div class='lg-row'>殘香和雪隔簾櫳，只待江頭一笛風。今夜回廊無限意，小庭疏影月朦朦。</div>
</p></div>
<div class='div-other'><a id='mulu1040' />
<p class='h2'>次韻通明更晚春二十七首</p><p style="text-indent:0em" class="lg-abnormal"><div class='lg-row'>琴筑春流漲淺灘，圓吭幽鳥語林端。纖蒲水荇空淒寂，背立東風整釣竿。</div>
</p><p style="text-indent:0em" class="lg-abnormal"><div class='lg-row'>綠遍西園春正殘，青梅小摘嗅仍看，單衣初試殊清爽，更愛涼風掠面寒。</div>
</p><p style="text-indent:0em" class="lg-abnormal"><div class='lg-row'>花落片片怨，春陰霧雨，那堪更作霖小院晚春猶惜掃欲穿。準擬倩金針。</div>
</p><p style="text-indent:0em" class="lg-abnormal"><div class='lg-row'>散衣行處雨初涼，庭院誰家柳暗墻？倚杖南軒看修竹，快人解籜玉蒼蒼。</div>
</p><p style="text-indent:0em" class="lg-abnormal"><div class='lg-row'>居近幽林復碧江，水光林翠到西窗，鷓鴣啼竹聲相應，鸂鶒眠沙只一雙。</div>
</p><p style="text-indent:0em" class="lg-abnormal"><div class='lg-row'>落英寂寂草離離，天氣清和得所宜，頭面惺惚快清曉，可人惟有海棠枝。</div>
</p><p style="text-indent:0em" class="lg-abnormal"><div class='lg-row'>枝上啼禽毛羽光，商量密葉恰能藏，路旁垂柳陰堪歇，墻外櫻桃小可嘗。</div>
</p><p style="text-indent:0em" class="lg-abnormal"><div class='lg-row'>題詩徑欲晚春還，噪吻吟窗禿筆端，寂寞卻憐當檻竹，嫩黃新嫋出林竿。</div>
</p><p style="text-indent:0em" class="lg-abnormal"><div class='lg-row'>晝永呼童挂北軒，青山無數臥披看，獨憐杜宇啼聲晚，催發芭蕉戰莫寒。</div>
</p><p style="text-indent:0em" class="lg-abnormal"><div class='lg-row'>桃李無言暗淺深，曉雲慚愧不成霖。化工勝卻耶谿女，繡遍園林不犯針。</div>
</p><p style="text-indent:0em" class="lg-abnormal"><div class='lg-row'>去歲春游愛野棠，今年還復出東墻，行思往事心猶在，卻照清溪鬢<span class='corr'>已</span>蒼。</div>
</p><p style="text-indent:0em" class="lg-abnormal"><div class='lg-row'>睡魔晝永不能降，一夢春晴賞北窗，只有敲門漫谿叟，也嫌疏懶世無雙。</div>
</p><p style="text-indent:0em" class="lg-abnormal"><div class='lg-row'>山桃噴火柳垂絲，野店溪橋處處宜。我作春游亦清散，榆錢聊挂瘦藤枝。</div>
</p><p style="text-indent:0em" class="lg-abnormal"><div class='lg-row'>困人天氣渴思漿，喜有人家密竹藏，稚子不知僧不飲，壓糟醇釅勸人嘗。</div>
</p><p style="text-indent:0em" class="lg-abnormal"><div class='lg-row'>春心百種竟衰殘，幽事侵尋尚數端，清晚閑題記新竹，粉衣香滑一竿竿。</div>
</p><p style="text-indent:0em" class="lg-abnormal"><div class='lg-row'>清晨花下露團團，飛鳥行吟仰面看，傑句天資人不及，勿嗔島瘦與郊寒。</div>
</p><p style="text-indent:0em" class="lg-abnormal"><div class='lg-row'>壓枝萬朵濃如繡，初歇連綿十日霖。穿蕊蝶鬚輕似線，<span class='corr'>刺</span>香蜂尾快如針。</div>
</p><p style="text-indent:0em" class="lg-abnormal"><div class='lg-row'>倦行放步臥垂楊，誰打鞦韆笑隔墻。風物惱人情不淺，歸來山色更青蒼。</div>
</p><p style="text-indent:0em" class="lg-abnormal"><div class='lg-row'>夜涼靜話欣同榻，春晚分題喜共窗。解笑疏狂才莫敵，詩禪美譽舊傳雙。</div>
</p><p style="text-indent:0em" class="lg-abnormal"><div class='lg-row'>紅梅真是醉吳姬，浴罷偎風事事宜，吟次紛紛落紅雨，小禽飛去動危枝。</div>
</p><p style="text-indent:0em" class="lg-abnormal"><div class='lg-row'>從游法侶意何長，況更深雲僻處藏。共喜春山有新事，小窗晴試露芽嘗。</div>
</p><p style="text-indent:0em" class="lg-abnormal"><div class='lg-row'>南來還復見春殘，歷亂愁人恰萬端。賈誼少年能肆筆，太公垂白始投竿。</div>
</p><p style="text-indent:0em" class="lg-abnormal"><div class='lg-row'>楊花滿院掩深關，半摺文書偃臥看。幽鳥等閑回睡眼，暖風時復破春寒。</div>
</p><p style="text-indent:0em" class="lg-abnormal"><div class='lg-row'>春寒瘦骨病難禁，多謝新晴霽晚霖，自補衲衣矮窗下，黃鸝聲好屢停針。</div>
</p><p style="text-indent:0em" class="lg-abnormal"><div class='lg-row'>劇笑自知躋奧室，好詩安敢望門墻？饒君麗句春難敵，輸我朱顏鬢未蒼。</div>
</p><p style="text-indent:0em" class="lg-abnormal"><div class='lg-row'>深院無人得散衣，海棠經雨更相宜，若為化作翩翩蝶，遶此扶疏竹外枝。</div>
</p><p style="text-indent:0em" class="lg-abnormal"><div class='lg-row'>清絕新詩寫硬黃，著籤端為密收藏，自驚短拙知何限？愛子高才見未嘗。</div>
</p></div>
<div class='div-other'><a id='mulu1041' />
<p class='h2'>海棠</p><p style="text-indent:0em" class="lg-abnormal"><div class='lg-row'>酒入香腮笑未知，小粧初罷醉兒癡，一枝柳外墻頭見，勝卻千叢著雨時。</div>
</p></div>
<div class='div-other'><a id='mulu1042' />
<p class='h2'>和余慶長老春十首</p><p style="text-indent:0em" class="lg-abnormal"><div class='lg-row'>野梅官柳不勝春，妒面愁眉各鬥新，欲作清詩成瘦坐，生憎白雨解催人。</div>
</p><p style="text-indent:0em" class="lg-abnormal"><div class='lg-row'>葉欲藏禽花沒腰，春愁疊疊覺難消。碧雲新月誰梳鬢？翠浪柔風自織綃。</div>
</p><p style="text-indent:0em" class="lg-abnormal"><div class='lg-row'>鳧鷗水暖聚圓沙，帶雨春湖脈脈斜，翠線受風遮徑柳，燕脂含雨隔籬花。</div>
</p><p style="text-indent:0em" class="lg-abnormal"><div class='lg-row'>葉雲誰剪芘花身？花底何人笑語頻？應是流鶯訴心事，窺墻欲見恨無因。</div>
</p><p style="text-indent:0em" class="lg-abnormal"><div class='lg-row'>一盞露芽袪睡思，半簾疏雨作愁媒，似聞池館花如海，杖策當為得得來。</div>
</p><p style="text-indent:0em" class="lg-abnormal"><div class='lg-row'>嫩寒清曉欲留春，睡足山中樂事新。珠玉等閑無脛至，風流全付茂陵人。</div>
</p><p style="text-indent:0em" class="lg-abnormal"><div class='lg-row'>柳如西子舞時腰，飛絮初狂雪未消，多謝余郎造化手，解拈春色寫蛟銷。</div>
</p><p style="text-indent:0em" class="lg-abnormal"><div class='lg-row'>雨過清流走白沙，隔籬紅杏一枝斜。可堪風日濃於酒，更愛君詩麗似花。</div>
</p><p style="text-indent:0em" class="lg-abnormal"><div class='lg-row'>舊游新事兩關身，花下清晨吉[口*建]頻，野步尋梅曾共樂，夜詩聯鼎願相因。</div>
</p><p style="text-indent:0em" class="lg-abnormal"><div class='lg-row'>人笑才高真禍本，自驚詩好是窮媒，貪看百尺遊絲轉，忽見雙飛乳燕來。</div>
</p></div>
<div class='div-other'><a id='mulu1043' />
<p class='h2'>遊西湖北山二首</p><p style="text-indent:0em" class="lg-abnormal"><div class='lg-row'>幽草青青繞竹扉，雨餘人在杏園西。無端黃鳥驚春夢，正向綠蘿深處啼。</div>
</p><p style="text-indent:0em" class="lg-abnormal"><div class='lg-row'>春園南北筍過墻，墻下離離草更香，啼鳥野花無問處，蒼山牢落下殘陽。</div>
</p></div>
<div class='div-other'><a id='mulu1044' />
<p class='h2'>次韻超然春日湘上二首</p><p style="text-indent:0em" class="lg-abnormal"><div class='lg-row'>暮年身世極南邊，病眼愁看北客船，憶著金明池上路，寶津晴瓦隔霏煙。</div>
</p><p style="text-indent:0em" class="lg-abnormal"><div class='lg-row'>年少無愁事業，新小詩寫得楚江春。已知字字愈頭痛，可是駸駸解逼人。</div>
</p></div>
<div class='div-other'><a id='mulu1045' />
<p class='h2'>春晚二首</p><p style="text-indent:0em" class="lg-abnormal"><div class='lg-row'>方見柳條堪結紐，忽驚梅葉解藏禽。春歸掣肘徑不住，院落殘紅一寸深。</div>
</p><p style="text-indent:0em" class="lg-abnormal"><div class='lg-row'>閑愁一寸在垂楊，遊絲百尺拖清曉，榆錢滿地贖春歸，山茶昨夜都開了。</div>
</p></div>
<div class='div-other'><a id='mulu1046' />
<p class='h2'>長春花</p><p style="text-indent:0em" class="lg-abnormal"><div class='lg-row'>人間花亦有仙骨，卯酉發妝呼不醒。醉裏那知更歲月？韻高班草臥空庭。</div>
</p></div>
<div class='div-other'><a id='mulu1047' />
<p class='h2'>上巳</p><p style="text-indent:0em" class="lg-abnormal"><div class='lg-row'>桃花落盡柳陰成，寒食風光小雨晴，半掩寶書憑几坐，滿庭芳草為誰生？</div>
</p></div>
<div class='div-other'><a id='mulu1048' />
<p class='h2'>題黃山壁</p><p style="text-indent:0em" class="lg-abnormal"><div class='lg-row'>夜雨曉晴春盎盎，綠愁紅醉思迢迢，獨存滋味無人會，笑看柔風拂柳條。</div>
</p></div>
<div class='div-other'><a id='mulu1049' />
<p class='h2'>初夏四首</p><p style="text-indent:0em" class="lg-abnormal"><div class='lg-row'>嘒嘒新蟬綠葉遮，一聲臨晚到山家，未應春色全歸去，猶有芳叢<span class='corr'>刺</span>史花。</div>
</p><p style="text-indent:0em" class="lg-abnormal"><div class='lg-row'>野水稻苗青拂岸柘，岡麥穗熟分岐前。村父老胥歡甚笑，指橋邊露酒旗。</div>
</p><p style="text-indent:0em" class="lg-abnormal"><div class='lg-row'>院落寥寥日正長，小梅初熟亞枝黃，午窗書引昏昏思，角簟宜開舊竹床。</div>
</p><p style="text-indent:0em" class="lg-abnormal"><div class='lg-row'>流鶯聲老綠楊中，欄檻蕭疏墮晚紅，二十四番花信重，園林又覺轉熏風。</div>
</p></div>
<div class='div-other'><a id='mulu1050' />
<p class='h2'>南軒</p><p style="text-indent:0em" class="lg-abnormal"><div class='lg-row'>南軒日靜小簾開，百舌無端喚夢回，莫為楊花不相識，隨風還解過墻來。</div>
</p></div>
<div class='div-other'><a id='mulu1051' />
<p class='h2'>次韻方夏日五首，時渠在禹谿，余乃居福嚴。</p><p style="text-indent:0em" class="lg-abnormal"><div class='lg-row'>殘書半摺立風檐，欲步還慵睡未忺，忽憶故人談笑處，擘蓮嘗芡禦炎炎。</div>
</p><p style="text-indent:0em" class="lg-abnormal"><div class='lg-row'>聲華籍甚淛東西，胸次玲瓏絕坎蹊，那料南來遭白眼，強顏腰作偃松低。</div>
</p><p style="text-indent:0em" class="lg-abnormal"><div class='lg-row'>山縣蕭條早放衙，塘蓮無主自開花，三叉路口炊煙起，白瓦青旗一兩家。</div>
</p><p style="text-indent:0em" class="lg-abnormal"><div class='lg-row'>水閣風微快葛衣，沙村返照淡餘暉，數聲楚些無情思，不似吳中緩緩歸。</div>
</p><p style="text-indent:0em" class="lg-abnormal"><div class='lg-row'>我憶西湖山水清，君詩說盡欲歸情。何時京口同煙艇，柔櫓咿啞短作程。</div>
</p></div>
<div class='div-other'><a id='mulu1052' />
<p class='h2'>嘗蘆橘</p><p style="text-indent:0em" class="lg-abnormal"><div class='lg-row'>皮似柿椑髮易剝，核如龍眼味芳鮮。滿盤的礫如金彈，叢手分嘗憶去年。</div>
</p></div>
<div class='div-other'><a id='mulu1053' />
<p class='h2'>新竹</p><p style="text-indent:0em" class="lg-abnormal"><div class='lg-row'>琅玕數本倚墻陰，新筍均條忽作林，昨夜小軒添得境，卻煩佳月醉篩金。</div>
</p></div>
<div class='div-other'><a id='mulu1054' />
<p class='h2'>秋晚三首</p><p style="text-indent:0em" class="lg-abnormal"><div class='lg-row'>梨杖晚經桑柘塢，園林秋盡露人家。破籬犬吠柴門掩，寒犢自歸山日斜。</div>
</p><p style="text-indent:0em" class="lg-abnormal"><div class='lg-row'>碧雲紅樹晚相間，佇立不堪游子情，劃破秋空一行雁，斷腸南去兩三聲。</div>
</p><p style="text-indent:0em" class="lg-abnormal"><div class='lg-row'>紫梨紅棗八九樹，竹屋柴門三四家，機杼聲遲秋日晚，遶籬寒菊自開花。</div>
</p></div>
<div class='div-other'><a id='mulu1055' />
<p class='h2'>雪中山茶</p><p style="text-indent:0em" class="lg-abnormal"><div class='lg-row'>綠羅架上破紅裙，占得春多獨有君，那料曉來猶帶雪，素衣丹頂鶴成群。</div>
</p></div>
<div class='div-other'><a id='mulu1056' />
<p class='h2'>謝妙高惠墨梅</p><p style="text-indent:0em" class="lg-abnormal"><div class='lg-row'>霧雨黃昏眼力衰，隔煙初見犯寒枝，徑煩南嶽道人手。畫出西湖處士詩。</div>
</p></div>
<div class='div-other'><a id='mulu1057' />
<p class='h2'>妙高梅花</p><p style="text-indent:0em" class="lg-abnormal"><div class='lg-row'>戲折寒梅畫裏傳，便知香爨攬佳眠。愛吾花木逡巡有，乾笑春風入暮年。</div>
</p></div>
<div class='div-other'><a id='mulu1058' />
<p class='h2'>琛上人所蓄妙高墨戲三首<span class='note-inline'>(并序)</span></p><p style="margin-left:1em">淮上琛上人袖妙高老墨戲三本來閱，此不自知身在逆旅也。妙高得意，懶筆而琛，公能蓄之，琛之好尚。蓋度越吾輩數十等也，為作三首，結林間無塵之緣。</p>
<p style="text-indent:0em" class="lg-abnormal"><div class='lg-row'>年年長恨春歸速，脫手背人收拾難，那料高人筆端妙，一枝留得霧中看。</div>
</p><p style="text-indent:0em" class="lg-abnormal"><div class='lg-row'>脩葉鬧花增秀色，為誰幽徑撒秋香，還如此老行藏處，不為無人亦自芳。</div>
</p><p style="text-indent:0em" class="lg-abnormal"><div class='lg-row'>一幅湘山千里色，碧天如水蓋秋寬，磨錢作鏡時一照，乞與禪齋坐臥看。</div>
</p></div>
<div class='div-other'><a id='mulu1059' />
<p class='h2'>次韻翁教授見寄</p><p style="text-indent:0em" class="lg-abnormal"><div class='lg-row'>仙郎落筆敏驚鴻，文字追回兩漢風，脫腕舊聞供十吏，探懷行看取三公。</div>
</p></div>
<div class='div-other'><a id='mulu1060' />
<p class='h2'>夢中作</p><p style="text-indent:0em" class="lg-abnormal"><div class='lg-row'>無賴春風試怒號，共乘一葉傲驚濤。不知兩岸人皆愕，但覺中流笑語高。</div>
</p></div>
<div class='div-other'><a id='mulu1061' />
<p class='h2'>紀夢</p><p style="text-indent:0em" class="lg-abnormal"><div class='lg-row'>玉纖金釧隔窗紗，醉整殘籹滿鏡花，撼地跳珠千丈白，骨飛寧復用毛車。</div>
</p></div>
<div class='div-other'><a id='mulu1062' />
<p class='h2'>過小院僧窗有假山絕妙作廬山勢書此</p><p style="text-indent:0em" class="lg-abnormal"><div class='lg-row'>廬阜歸心久未降，夢魂時復渡湓江。忽驚古寺秋庭上，翠蹙煙巒對矮窗。</div>
</p></div>
<div class='div-other'><a id='mulu1063' />
<p class='h2'>次韻五首</p><p style="text-indent:0em" class="lg-abnormal"><div class='lg-row'>成破須臾知世相，雨雲翻覆見交情。何時一葉春湖闊，塞管橫風夜月清。</div>
</p><p style="text-indent:0em" class="lg-abnormal"><div class='lg-row'>正爾思山想歸路，偶行看雪立階除。忽驚晝永軒窗迥，推抵清寒擁燎罏。</div>
</p><p style="text-indent:0em" class="lg-abnormal"><div class='lg-row'>懷中但自除衣垢，面上從教有唾痕，負日風檐成坐睡，夢隨鷗鷺落江村。</div>
</p><p style="text-indent:0em" class="lg-abnormal"><div class='lg-row'>莓苔遍地榆錢滿，院落無人柳絮飛。信手翻書香篆冷，夕光山翠上窗扉。</div>
</p><p style="text-indent:0em" class="lg-abnormal"><div class='lg-row'>措置<span class='corr'>已</span>落古人後，猛省令人愧衲裙，廬山好處軒窗在，留眼歸看五老雲。</div>
</p></div>
<div class='div-other'><a id='mulu1064' />
<p class='h2'>次韻巽中見寄四首</p><p style="text-indent:0em" class="lg-abnormal"><div class='lg-row'>君才俊卻海東青，鼻笑生華筆有靈，寄我小詩足風味，展開如對鏡中形。</div>
</p><p style="text-indent:0em" class="lg-abnormal"><div class='lg-row'>臥念高人最起予，時時想見秀眉疏，石門自古無佳句，寄語雲山莫放渠。</div>
</p><p style="text-indent:0em" class="lg-abnormal"><div class='lg-row'>停蓄幽懷萬頃波，一傾要及少年時，正當清嘯尋君去，<span class='corr'>已</span>辦登山綠玉枝。</div>
</p><p style="text-indent:0em" class="lg-abnormal"><div class='lg-row'>別後夢歸關不住，得歸車<span class='corr'>已</span>走先鋒。催詩疥子撈春甕，有味難言卻皺容。</div>
</p></div>
<div class='div-other'><a id='mulu1065' />
<p class='h2'>謝人惠蘆雁圖</p><p style="text-indent:0em" class="lg-abnormal"><div class='lg-row'>道林煙雨久不到，忽見橘州蘆雁行，笑裏筆端三昧力，坐中移我過瀟湘。</div>
</p></div>
<div class='div-other'><a id='mulu1066' />
<p class='h2'>湓江宿舟中</p><p style="text-indent:0em" class="lg-abnormal"><div class='lg-row'>琵琶亭下孤舟宿，夜靜風清水四圍。胡蝶夢中江月白，蘆花鳴笛釣船歸。</div>
</p></div>
<div class='div-other'><a id='mulu1067' />
<p class='h2'>過蕪湖晚望</p><p style="text-indent:0em" class="lg-abnormal"><div class='lg-row'>盡日舟中情思疲，晚來何處最幽奇？沙鷗數隻妝江面，雲帶兩條山畫眉。</div>
</p></div>
<div class='div-other'><a id='mulu1068' />
<p class='h2'>東流阻風</p><p style="text-indent:0em" class="lg-abnormal"><div class='lg-row'>秋葉叢邊風索索，迎賓亭下水瀰瀰。蓼花深處老漁父，更把床頭羌笛吹。</div>
</p></div>
<div class='div-other'><a id='mulu1069' />
<p class='h2'>次韻孫先輩見寄二首</p><p style="text-indent:0em" class="lg-abnormal"><div class='lg-row'>從來佳句出寒餓，太白飄零子美窮，箸下萬錢如有意，作詩遣興不須工。</div>
</p><p style="text-indent:0em" class="lg-abnormal"><div class='lg-row'>長欲探懷取卿相，對人信口比伊周。安知投老空拳在，句法不醫雙鬢秋。</div>
</p></div>
<div class='div-other'><a id='mulu1070' />
<p class='h2'>過湘江題慈雲寺壁</p><p style="text-indent:0em" class="lg-abnormal"><div class='lg-row'>慈雲寺在古城隈，月閣風軒照水開，獨倚欄干秋雨後，青山相逐渡江來。</div>
</p></div>
<div class='div-other'><a id='mulu1071' />
<p class='h2'>再遊讀舊題</p><p style="text-indent:0em" class="lg-abnormal"><div class='lg-row'>渡頭路入白雲隈，斷岸柴門窈窕開，忽憶去年曾過此，拂塵閑看舊題來。</div>
</p></div>
<div class='div-other'><a id='mulu1072' />
<p class='h2'>晚歸福嚴寺</p><p style="text-indent:0em" class="lg-abnormal"><div class='lg-row'>淺抹濃堆翠卻煙，老松無數更蒼然，石梯又入千峰去，時見樓臺夕照邊。</div>
</p></div>
<div class='div-other'><a id='mulu1073' />
<p class='h2'>次韻亭上人長沙雪中懷古二首</p><p style="text-indent:0em" class="lg-abnormal"><div class='lg-row'>楚國樓臺凌九霄，軟風行復弄柔條，當年絃管今何處？飛雪滿空如舞腰。</div>
</p><p style="text-indent:0em" class="lg-abnormal"><div class='lg-row'>數峰江上曉，不見指點先煩楖栗條，卻望蒼崖尋折。榦偃松梢，重壓龍腰。</div>
</p></div>
<div class='div-other'><a id='mulu1074' />
<p class='h2'>書白水寺壁</p><p style="text-indent:0em" class="lg-abnormal"><div class='lg-row'>寒巖花木鬥迎春，古寺脩筠戰雨聲，負日晴軒成坐睡，朦朧何處鷓鴣鳴？</div>
</p></div>
<div class='div-other'><a id='mulu1075' />
<p class='h2'>過長馬市</p><p style="text-indent:0em" class="lg-abnormal"><div class='lg-row'>長馬人家古道旁，秋來禾黍<span class='corr'>已</span>登場，池塘水落菱蒲冷，籬落霜晴橘柚黃。</div>
</p></div>
<div class='div-other'><a id='mulu1076' />
<p class='h2'>書湛然亭</p><p style="text-indent:0em" class="lg-abnormal"><div class='lg-row'>家在匡廬疊翠層，雲開彷彿見微稜。褰衣欲上千巖去，隔岸扁舟喚不應。</div>
</p></div>
<div class='div-other'><a id='mulu1077' />
<p class='h2'>次韻張敏叔畫桃梅二首</p><p style="text-indent:0em" class="lg-abnormal"><div class='lg-row'>要看紅雨滴殘春，作陣驚飛亂蝶群，好在一枝長不死，謾煩詩筆掃煙雲。</div>
</p><p style="text-indent:0em" class="lg-abnormal"><div class='lg-row'>玉骨冰姿過眼空，卻煩摹刻倩詩工。暗香錯莫知誰寫，多謝黃昏一陣風。</div>
</p></div>
<div class='div-other'><a id='mulu1078' />
<p class='h2'>送覺先歸大梁二首</p><p style="text-indent:0em" class="lg-abnormal"><div class='lg-row'>殘秋千里游梁去，破浪扁舟別我來，對坐無言看山月，一庭松雨在莓苔。</div>
</p><p style="text-indent:0em" class="lg-abnormal"><div class='lg-row'>閑人忙事莫參差，各夢同床暗發嗟，相值一懽難把玩，摩頭輸子看京華。</div>
</p></div>
<div class='div-other'><a id='mulu1079' />
<p class='h2'>題賁遠書房</p><p style="text-indent:0em" class="lg-abnormal"><div class='lg-row'>軒上仙郎面如玉，檻前脩竹翠於蔥，壁開他日春眠足，應對同僚話故叢。</div>
</p></div>
<div class='div-other'><a id='mulu1080' />
<p class='h2'>李商老自山北道中作詩見寄次韻</p><p style="text-indent:0em" class="lg-abnormal"><div class='lg-row'>蹇驢醉頰兀紅酣，眼艷秋波望翠嵐，長向詩中見風度，愛君筆力似黔南。</div>
</p></div>
<div class='div-other'><a id='mulu1081' />
<p class='h2'>初至崖州喫荔枝</p><p style="text-indent:0em" class="lg-abnormal"><div class='lg-row'>口腹平生厭事治，上林珍果亦嘗之，天公見我流涎甚，遣向崖州喫荔枝。</div>
</p></div>
<div class='div-other'><a id='mulu1082' />
<p class='h2'>至海昏三首</p><p style="text-indent:0em" class="lg-abnormal"><div class='lg-row'>前身定是赤頭璨，風帽自欹麻苧衣，久客瓊崖看詩律，袖中藏得海山歸。</div>
</p><p style="text-indent:0em" class="lg-abnormal"><div class='lg-row'>我老又窮交舊絕，姓名面目畏知聞，飧痂是病竟不悟，褁飯相從獨有君。</div>
</p><p style="text-indent:0em" class="lg-abnormal"><div class='lg-row'>天公無計奈此老，時復致之拴索間，寄語故人休念我，幸因王事得游山。</div>
</p></div>
<div class='div-other'><a id='mulu1083' />
<p class='h2'>次韻壁間蔣侯詩</p><p style="text-indent:0em" class="lg-abnormal"><div class='lg-row'>軒前叢玉是誰種，笑裏風姿件件宜耐。久節高真不屈，此情惟有雪霜知。</div>
</p></div>
<div class='div-other'><a id='mulu1084' />
<p class='h2'>遊石臺寺</p><p style="text-indent:0em" class="lg-abnormal"><div class='lg-row'>歲晏身心無一事，江山信美又吾鄉，去年今日黃河北夜，趁明馳上太行。</div>
</p></div>
<div class='div-other'><a id='mulu1085' />
<p class='h2'>永固登小閣</p><p style="text-indent:0em" class="lg-abnormal"><div class='lg-row'>老僧乞食城郭去，小閣無人獨自登，急雨忽來添瞑色，諸峰領略露寒層。</div>
</p></div>
<div class='div-other'><a id='mulu1086' />
<p class='h2'>會性之山中二首</p><p style="text-indent:0em" class="lg-abnormal"><div class='lg-row'>秋來林下偶相尋，松雨風泉一徑深，小立聽君臨水語，十分知我住山心。</div>
</p><p style="text-indent:0em" class="lg-abnormal"><div class='lg-row'>江山千里笑談中，暖熱寒泉出伏龍。卻看秋容能拂掠，夕陽無語<span class='corr'>斂</span>眉峰。</div>
</p></div>
<div class='div-other'><a id='mulu1087' />
<p class='h2'>守道太尉醉鄉</p><p style="text-indent:0em" class="lg-abnormal"><div class='lg-row'>懽伯平生數往還，箇中城郭未嘗關，暮歸健倒三四五，憑仗酪奴扶玉山。</div>
</p></div>
<div class='div-other'><a id='mulu1088' />
<p class='h2'>世明九客同登滕王閣索詩口占</p><p style="text-indent:0em" class="lg-abnormal"><div class='lg-row'>西山出雲青未了，九客憑欄一笑時，秋天便是一張紙，寫取江南覺範詩。</div>
</p></div>
<div class='div-other'><a id='mulu1089' />
<p class='h2'>贈胡子顯八首</p><p style="text-indent:0em" class="lg-abnormal"><div class='lg-row'>小縣風光秀句傳，太平無象宰君賢，雖非社日長聞鼓，不是炊時亦有煙。</div>
</p><p style="text-indent:0em" class="lg-abnormal"><div class='lg-row'>作官要自有家法，童稚熏蒸飽見聞，堆案文書談笑了，先將勤政報君恩。</div>
</p><p style="text-indent:0em" class="lg-abnormal"><div class='lg-row'>去年苛政如狼虎，盜賊縱橫民散居，那料春來見天日，抱孫門巷買犁鉏。</div>
</p><p style="text-indent:0em" class="lg-abnormal"><div class='lg-row'>社飲扶攜春日和，柘岡麥壟竟相過，不因舊歲追胥苦，安得春來喜氣多？</div>
</p><p style="text-indent:0em" class="lg-abnormal"><div class='lg-row'>無數花紅霞委地，幾重雲碧幕攤空，遙知客退西園裏，盡落登臨語笑中。</div>
</p><p style="text-indent:0em" class="lg-abnormal"><div class='lg-row'>庭訟凋殘道氣增，早衙清罄夜香燈，吏人莫作官人看，我是南州有髮僧。</div>
</p><p style="text-indent:0em" class="lg-abnormal"><div class='lg-row'>弄晴雨過秧針出，花信風來麥浪寒，想見豐登民訟少，長官行摺道書看。</div>
</p><p style="text-indent:0em" class="lg-abnormal"><div class='lg-row'>煙鬟散亂猶梳月，谷口含胡欲吐雲，山寺閉門春睡足，可憐憑檻不同君。</div>
</p></div>
<div class='div-other'><a id='mulu1090' />
<p class='h2'>何忠孺出芝草三本皆黃色，指其小者曰：昔登第時產，此今重華。為作此。</p><p style="text-indent:0em" class="lg-abnormal"><div class='lg-row'>家山又產靈芝瑞，天獨於君著意深，層秀<span class='corr'>已</span>呈重蓋兆，色黃更類笏頭金。</div>
</p></div>
<div class='div-other'><a id='mulu1091' />
<p class='h2'>古鼎</p><p style="text-indent:0em" class="lg-abnormal"><div class='lg-row'>器分三足真神物，具體而微有旨哉！我識地靈先獻瑞，知公才業足鹽梅。</div>
</p></div>
<div class='div-other'><a id='mulu1092' />
<p class='h2'>舟行書所見</p><p style="text-indent:0em" class="lg-abnormal"><div class='lg-row'>剩水殘山慘淡間，白鷗無事小舟閒。箇中著我添圖畫，便似華亭落照灣。</div>
</p></div>
<div class='div-other'><a id='mulu1093' />
<p class='h2'>東坡羹</p><p style="text-indent:0em" class="lg-abnormal"><div class='lg-row'>分外濃甘黃竹筍，自然微苦紫藤心，東坡鐺內相容攝，乞與饞禪掉舌尋。</div>
</p></div>
<div class='div-other'><a id='mulu1094' />
<p class='h2'>宿芙蓉峰書方丈壁三首</p><p style="text-indent:0em" class="lg-abnormal"><div class='lg-row'>二十六[竊-釆]猿臂上，夜晴引手酌星河，忽驚此地羊腸險，世路羊腸嶮更多。</div>
</p><p style="text-indent:0em" class="lg-abnormal"><div class='lg-row'>赤髭病客煙瘴面，漆瞳道人冰雪容，俯檻夜殘看落月，不知腳下有千峰。</div>
</p><p style="text-indent:0em" class="lg-abnormal"><div class='lg-row'>人間熱惱不到處，一室篝燈到曉明。枕臂聊為吉祥臥，雪猿聲與夢俱清。</div>
</p></div>
<div class='div-other'><a id='mulu1095' />
<p class='h2'>過寶應訪達川不遇書其壁</p><p style="text-indent:0em" class="lg-abnormal"><div class='lg-row'>屋老僧殘湘水濱，叢林氣象傲比鄰，莫嫌川客貧徹骨，滿院青春不借人。</div>
</p></div>
<div class='div-other'><a id='mulu1096' />
<p class='h2'>次韻曾侯分春亭</p><p style="text-indent:0em" class="lg-abnormal"><div class='lg-row'>杖梨庭下花如海，紅浪顛風急雨時，分得春歸無著處，都將裁刻入新詩。</div>
</p></div>
<div class='div-other'><a id='mulu1097' />
<p class='h2'>次韻晚起</p><p style="text-indent:0em" class="lg-abnormal"><div class='lg-row'>春眠失曉殊可喜，紅日曈曨聞喚起。平生嚼蠟觀世間，一覺夢鄉如此矣。</div>
</p></div>
<div class='div-other'><a id='mulu1098' />
<p class='h2'>次韻春風</p><p style="text-indent:0em" class="lg-abnormal"><div class='lg-row'>吹鬢風俱小雨來，殘紅掃盡露蒼苔，稻畦綠錦無邊幅，更欲煩君為剪裁。</div>
</p></div>
<div class='div-other'><a id='mulu1099' />
<p class='h2'>次韻題葆光庵</p><p style="text-indent:0em" class="lg-abnormal"><div class='lg-row'>一庵萬事不挂眼，孤坐枵然龜六藏，漆園摸索太饒舌，強為立名為葆光。</div>
</p></div>
<div class='div-other'><a id='mulu1100' />
<p class='h2'>次韻棋堂</p><p style="text-indent:0em" class="lg-abnormal"><div class='lg-row'>畫戟叢中小寢驚，日長閑試道衣輕，含風廣廈過微雨，賓從時聞下子聲。</div>
</p></div>
<div class='div-other'><a id='mulu1101' />
<p class='h2'>次韻西樓</p><p style="text-indent:0em" class="lg-abnormal"><div class='lg-row'>萬古湘江繞故城，水光夕照動簷楹，行人仰看春風軟，吹落憑欄笑語聲。</div>
</p></div>
<div class='div-other'><a id='mulu1102' />
<p class='h2'>三月登湘陰景醇湖山堂，時江漲而雨未止。</p><p style="text-indent:0em" class="lg-abnormal"><div class='lg-row'>煙雨溟濛暗小窗，湖山堂下水連江，已欣一葉浮千頃，更愛飛來白鳥雙。</div>
</p></div>
<div class='div-other'><a id='mulu1103' />
<p class='h2'>又登鄧氏平遠樓縱望見小廬山作</p><p style="text-indent:0em" class="lg-abnormal"><div class='lg-row'>倚欄天際數歸帆，春在滄州數筆間，我與小樓俱是畫，雨中猶復見廬山。</div>
</p></div>
<div class='div-other'><a id='mulu1104' />
<p class='h2'>意行入古寺，見鄧生之富，以谷量牛馬寺，舊藉余賦詩。</p><p style="text-indent:0em" class="lg-abnormal"><div class='lg-row'>清明雨過快晴天，古寺尋春亦偶然，濃笑春風窮似我，也將柳絮當榆錢。</div>
</p></div>
<div class='div-other'><a id='mulu1105' />
<p class='h2'>南嶽會禪師往京口省枯木老禪，過余湘上夜語及前詩三絕要，謁夢蝶老居士，不覺有懷其人。</p><p style="text-indent:0em" class="lg-abnormal"><div class='lg-row'>若逢夢蝶庵中老，為道歸期壓舊年，肯施獨龍岡畔地，大勝小嶺買山錢。</div>
</p></div>
<div class='div-other'><a id='mulu1106' />
<p class='h2'>會師胡盧而笑曰：獨無語以餞我乎？因賦此。</p><p style="text-indent:0em" class="lg-abnormal"><div class='lg-row'>倦臥耆闍峰頂雲，呼船閒立楚江濆，愛師任運如湘月，影入千江體不分。</div>
</p></div>
<div class='div-other'><a id='mulu1107' />
<p class='h2'>贈覺成上人</p><p style="text-indent:0em" class="lg-abnormal"><div class='lg-row'>雲泉措置萬事外，鬚髮凋零伸欠中，想見龍城山下路，一川秋色稻花風。</div>
</p></div>
<div class='div-other'><a id='mulu1108' />
<p class='h2'>送向禪者省親約三月時復來</p><p style="text-indent:0em" class="lg-abnormal"><div class='lg-row'>小雨初晴上元過，湘江水生圖畫開，江南今日且歸去，杜宇啼時還復來。</div>
</p></div>
<div class='div-other'><a id='mulu1109' />
<p class='h2'>次韻惠梅禪師見寄秋日四首</p><p style="text-indent:0em" class="lg-abnormal"><div class='lg-row'>客情容易到雙眉，乾沒晴湘夜月暉，風露滿庭人未寢，飛螢故入小簾幃。</div>
</p><p style="text-indent:0em" class="lg-abnormal"><div class='lg-row'>長廊廣殿午風清，禪倦何妨曳履行，歡喜閒中有奇事，鑷髭空對紙窗明。</div>
</p><p style="text-indent:0em" class="lg-abnormal"><div class='lg-row'>兌高山水目清暉，雨勒孤雲放縱飛，多謝炎涼摧溽暑，更闌靜極忽僧歸。</div>
</p><p style="text-indent:0em" class="lg-abnormal"><div class='lg-row'>飽霜毛穎泛松煤，窗底魚牋自在開，琢得小詩清似玉，步笻時遶紫莓苔。</div>
</p></div>
<div class='div-other'><a id='mulu1110' />
<p class='h2'>補東坡遺真，姜唐佐秀才飲書其扇。</p><p style="text-indent:0em" class="lg-abnormal"><div class='lg-row'>此生身世兩茫茫，醉裏因君到故鄉。滄海何曾斷池脈，白袍從此破天荒。</div>
</p></div>
<div class='div-other'><a id='mulu1111' />
<p class='h2'>次韻蕭子植承務四首</p><p style="text-indent:0em" class="lg-abnormal"><div class='lg-row'>別後時時想見之，朅來吐語便能奇，夕陽寒帶殊山雨，寫出蕭郎醉裏詩。</div>
</p><p style="text-indent:0em" class="lg-abnormal"><div class='lg-row'>萬鍾我欲解帶食，雙璧從來賜立談。君視新豐獨杯客，不因州縣著來簪。</div>
</p><p style="text-indent:0em" class="lg-abnormal"><div class='lg-row'>錦堂聞有傳夫子，馬鬣倉官臥夕煙，未展玉堂揮翰手，卻來從我弄雲泉。</div>
</p><p style="text-indent:0em" class="lg-abnormal"><div class='lg-row'>秀句端如我晚煙，白髭畫出石門禪。未論翰墨驚流輩，只識蕭郎亦自賢。</div>
</p></div>
<div class='div-other'><a id='mulu1112' />
<p class='h2'>英上人手錄冷齋為示，戲書其尾。</p><p style="text-indent:0em" class="lg-abnormal"><div class='lg-row'>五鼎八珍非我事，曲眉清倡乞人爭，一帙冷齋夜深話，青燈相對聽秋聲。</div>
</p></div>
<div class='div-other'><a id='mulu1113' />
<p class='h2'>入九峰道中</p><p style="text-indent:0em" class="lg-abnormal"><div class='lg-row'>插身在俗熱惱處，留眼看山寒翠中，修徑掃除知有寺，忽驚窗戶濕青紅。</div>
</p></div>
<div class='div-other'><a id='mulu1114' />
<p class='h2'>讀和靖西湖詩戲書卷尾</p><p style="text-indent:0em" class="lg-abnormal"><div class='lg-row'>長愛東坡眼不枯，解將西子比西湖，先生詩妙真如畫，為作春寒出浴圖。</div>
</p></div>
<div class='div-other'><a id='mulu1115' />
<p class='h2'>與超然至谷山尋崇禪師遺蹤</p><p style="text-indent:0em" class="lg-abnormal"><div class='lg-row'>行盡湘西十里松，到門卻立數諸峰。崇公事跡無尋處，庭下春泥見虎蹤。</div>
</p></div>
<div class='div-other'><a id='mulu1116' />
<p class='h2'>崇山堂五詠為通判大樂張侯賦</p>
<div class='div-other'><a id='mulu1117' />
<p class='h3'>靜隱堂</p><p style="text-indent:0em" class="lg-abnormal"><div class='lg-row'>扶策經行此堂上，萬峰翔集漢江津，山林未放公深隱，只恐功名逼逐人。</div>
</p></div>
<div class='div-other'><a id='mulu1118' />
<p class='h3'>信美亭</p><p style="text-indent:0em" class="lg-abnormal"><div class='lg-row'>小停與客登臨處，閒暇江山又故丘，最愛名花每含笑，更憐幽草解忘憂。</div>
</p></div>
<div class='div-other'><a id='mulu1119' />
<p class='h3'>致爽亭</p><p style="text-indent:0em" class="lg-abnormal"><div class='lg-row'>亭中偶坐悠然見，不學王郎拄笏看，多謝秋山每傾倒，潑雲秀色墮欄干。</div>
</p></div>
<div class='div-other'><a id='mulu1120' />
<p class='h3'>妙觀庵</p><p style="text-indent:0em" class="lg-abnormal"><div class='lg-row'>閑來禪室倚蒲團，幻影浮花入正觀，江月松風藏不得，大千俱在一毫端。</div>
</p></div>
<div class='div-other'><a id='mulu1121' />
<p class='h3'>崇山堂</p><p style="text-indent:0em" class="lg-abnormal"><div class='lg-row'>襄陽林壑精神處，此地正如眉目間，笑看弓彎弄雲水，風流那減謝東山。</div>
</p></div></div>
<div class='div-other'><a id='mulu1122' />
<p class='h2'>書寂音堂壁</p><p style="text-indent:0em" class="lg-abnormal"><div class='lg-row'>永懷焦管愧平生，任運無心更道情，野火燒廬成露寢，暑天因浴亦江行。</div>
</p></div>
<div class='div-other'><a id='mulu1123' />
<p class='h2'>介然館道林，偶入聚落，宿天寧兩，昔雨中思山，遂渡湘，飯于南臺，口占兩絕，戲之介然。住廬山二十年，尚能詳說山中之勝。</p><p style="text-indent:0em" class="lg-abnormal"><div class='lg-row'>城中信宿無所詣，徑作思山破雨歸，偶過南臺同野飯，聽公放意說巖扉。</div>
</p><p style="text-indent:0em" class="lg-abnormal"><div class='lg-row'>楞伽本在海中央，缽具懸知挂舊房。不泛木杯驚俗眼，一蓑煙雨渡瀟湘。</div>
</p></div>
<div class='div-other'><a id='mulu1124' />
<p class='h2'>題清芬軒</p><p style="text-indent:0em" class="lg-abnormal"><div class='lg-row'>隔屋江梅欲墮飄，幽香細細故相撩。披衣春曉無人見，小立微聞意已消。</div>
</p></div>
<div class='div-other'><a id='mulu1125' />
<p class='h2'>次韻資欽提舉遊浯溪</p><p style="text-indent:0em" class="lg-abnormal"><div class='lg-row'>邁往高風不可攀，老成今獨見波瀾。平生嗜好如漫叟，更在浯溪煙水間。</div>
</p></div>
<div class='div-other'><a id='mulu1126' />
<p class='h2'>次韻題德岡鋪</p><p style="text-indent:0em" class="lg-abnormal"><div class='lg-row'>舊聞清憲使臨邛，今日公能繼此風，舍者從教坐爭席，玩龜不廢撫焦桐。</div>
</p></div>
<div class='div-other'><a id='mulu1127' />
<p class='h2'>次韻自武岡趨東安道中</p><p style="text-indent:0em" class="lg-abnormal"><div class='lg-row'>枕孤衾冷月空斜，臥看青燈自委花，逸想醉翁非夢語，酒醒能道客思家。</div>
</p></div>
<div class='div-other'><a id='mulu1128' />
<p class='h2'>次韻邵州道中</p><p style="text-indent:0em" class="lg-abnormal"><div class='lg-row'>斗折清江接暮林，墮江殘月水浮金。松聞有風自成曲，清坐不須重整琴。</div>
</p></div>
<div class='div-other'><a id='mulu1129' />
<p class='h2'>次韻曾機宜游山湘江晚望</p><p style="text-indent:0em" class="lg-abnormal"><div class='lg-row'>貪看江草間江花，不覺移舟著淺沙。數筆瀟湘春自曉，橘叢離落露人家。</div>
</p></div>
<div class='div-other'><a id='mulu1130' />
<p class='h2'>閏三月經旬雨江漲，已及舊痕，而湖山堂之下，船猶著沙。二十七日，與天寧清修、白鹿龍牙開法，同赴景醇飯，而廣法益陽來，遂掇坐入門。湖水漲滿，其碧勝鏡。景醇曰：湖山正為公輩。甚喜，作此。</p><p style="text-indent:0em" class="lg-abnormal"><div class='lg-row'>湖山景物亦相知，豈獨紗巾壞衲師？喜我遠來何以見？夜來湖水滿平隄。</div>
</p></div>
<div class='div-other'><a id='mulu1131' />
<p class='h2'>巫山圖</p><p style="text-indent:0em" class="lg-abnormal"><div class='lg-row'>誰開幅紙如方鏡，照見巫山十二鬟。若信朝雲是呵霧，許愁那復置眉間。</div>
</p></div>
<div class='div-other'><a id='mulu1132' />
<p class='h2'>古詩云：蘆花白間蓼花紅，一日秋江慘憺中。兩箇鷺鷥相對立，幾人喚作水屏風？然其理可取，而其詞鄙野。余為改之曰：換骨法。</p><p style="text-indent:0em" class="lg-abnormal"><div class='lg-row'>蘆花蓼花能白紅，數曲秋江慘憺中，好是飛來雙白鷺，為誰粧點水屏風？</div>
</p></div>
<div class='div-other'><a id='mulu1133' />
<p class='h2'>佛鑑興修天寧而大檀越輻湊，六月初吉，有雙蓮開殿庭之西池，作此。</p><p style="text-indent:0em" class="lg-abnormal"><div class='lg-row'>露井銀床照碧苔，地靈獻瑞亦奇哉，將成萬壽千楹搆，故遣雙蓮一夜開。</div>
</p></div>
<div class='div-other'><a id='mulu1134' />
<p class='h2'>題通判學士適軒</p><p style="text-indent:0em" class="lg-abnormal"><div class='lg-row'>小軒只著竹方床，散髮陶然夏簞涼，手倦拋書成午睡，夢回齒頰帶茶香。</div>
</p></div>
<div class='div-other'><a id='mulu1135' />
<p class='h2'>清侍者自長沙歸，雲居來辭，且乞偈。余斂目想見，清自遙田莊拄策而上，將及到天亭，回視諸峰，如關種所作，廬山夕陽圖。</p><p style="text-indent:0em" class="lg-abnormal"><div class='lg-row'>到天亭下開春曉，叢摺萬峰，螺髻青瘦策緣雲上峰頂，為誰粧點夕陽屏？</div>
</p></div>
<div class='div-other'><a id='mulu1136' />
<p class='h2'>宿興化寺</p><p style="text-indent:0em" class="lg-abnormal"><div class='lg-row'>天陰連日不成雨，古寺無人鳥雀喧，立盡黃昏門半掩，縮肩褁被作猿蹲。</div>
</p></div>
<div class='div-other'><a id='mulu1137' />
<p class='h2'>心上座，余故人慧廓然之嗣，而規方外之猶子也。過予於湘上夜語有懷，廓然方外作兩絕。</p><p style="text-indent:0em" class="lg-abnormal"><div class='lg-row'>風骨東甌語帶吳，見君滿眼是西湖，徑山河上今佳否，想見年來鬢亦枯。</div>
</p><p style="text-indent:0em" class="lg-abnormal"><div class='lg-row'>十年不得吳中耗，凋盡耆年付等閒，聞道瘦規顏愈少，獨餘此老殿湖山。</div>
</p></div>
<div class='div-other'><a id='mulu1138' />
<p class='h2'>寄題勝因環翠亭二首</p><p style="text-indent:0em" class="lg-abnormal"><div class='lg-row'>遙知與客登臨處，看得雲山到落暉。四注小亭清入畫，萬竿寒玉碧成圍。</div>
</p><p style="text-indent:0em" class="lg-abnormal"><div class='lg-row'>萬身高節清臞老，四座飛簷寒影間，門外黃塵吹鬢者，有誰見此坐看山？</div>
</p></div>
<div class='div-other'><a id='mulu1139' />
<p class='h2'>次韻夏均父寄曾元素三首</p><p style="text-indent:0em" class="lg-abnormal"><div class='lg-row'>溪上江山似故鄉，朅來卜築近魚梁，會須一葉浮秋浪，臥看驚飛白鳥行。</div>
</p><p style="text-indent:0em" class="lg-abnormal"><div class='lg-row'>文章風節冠中朝，聳壑昂霄太華高。想見山陽賓從上，醉圍佳麗寫臨皋。</div>
</p><p style="text-indent:0em" class="lg-abnormal"><div class='lg-row'>孤鳳丹山五色雛，人呼身後秘行書。高標秀徹如春曉，更愛含風萬頃湖。</div>
</p></div>
<div class='div-other'><a id='mulu1140' />
<p class='h2'>廬山雜興六首</p><p style="text-indent:0em" class="lg-abnormal"><div class='lg-row'>野徑無人花競芳，淡紅疏碧間輕黃，不須折向尊前供，杖屨歸來已自香。</div>
</p><p style="text-indent:0em" class="lg-abnormal"><div class='lg-row'>山中流水水中山，盡日青黎共往還，閒向僧窗看圖畫，不知身在畫圖間。</div>
</p><p style="text-indent:0em" class="lg-abnormal"><div class='lg-row'>幽花疏竹冷梢雲，江北江南正小春，但得青山常在眼，不妨白髮暗隨人。</div>
</p><p style="text-indent:0em" class="lg-abnormal"><div class='lg-row'>別開山徑入松關，半在雲間半雨間，紅葉滿庭人倚檻，一池寒水動秋山。</div>
</p><p style="text-indent:0em" class="lg-abnormal"><div class='lg-row'>白水連空不見村，冥冥細雨濕黃昏。秋山只尺無由到，須信關人不用門。</div>
</p><p style="text-indent:0em" class="lg-abnormal"><div class='lg-row'>秋山木落見遙村，取次人家只隔雲，一陣西風雨中過，數聲笑語嶺頭聞。</div>
</p></div>
<div class='div-other'><a id='mulu1141' />
<p class='h2'>道中二首</p><p style="text-indent:0em" class="lg-abnormal"><div class='lg-row'>蒲柳冥冥花已殘，水田南北是青山。晚村歸路聞啼鳥，家住寒雲縹緲間。</div>
</p><p style="text-indent:0em" class="lg-abnormal"><div class='lg-row'>元石無塵處處青，一谿花照碧天晴。山雲亂卻來時路，雞犬惟聞洞口聲。</div>
</p></div>
<div class='div-other'><a id='mulu1142' />
<p class='h2'>奉要勝軒居實居士三首</p><p style="text-indent:0em" class="lg-abnormal"><div class='lg-row'>漠漠煙雲映碧流，暖風晴日動鳴鳩，何當綠葉楓林下，杖屨相追結勝遊。</div>
</p><p style="text-indent:0em" class="lg-abnormal"><div class='lg-row'>出御未聞歸北闕，角巾長念入西臺，林間三月花猶在，第恐春風作惡來。</div>
</p><p style="text-indent:0em" class="lg-abnormal"><div class='lg-row'>柘岡陰滿雨初晴，野逕無人獨自行，一飯茅齋最瀟洒，香芽如玉待君烹。</div>
</p></div></div>
<p class='juan'>石門文字禪卷第十六</p>
</div><!-- end of div[@id='body'] -->
</body></html>