<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1349' />
<p class='juan'>石門文字禪卷第二十</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1350' />
<p class='h1'>銘</p>
<div class='div-other'><a id='mulu1351' />
<p class='h2'>明白庵銘<span class='note-inline'>(并序)</span></p><p>余世緣深重，夙習羈縻，好論古今治亂是非，成敗交游，多譏訶之。獨陳瑩中曰：於道初不相妨，譬如山川之有飛雲，草木之有華滋，所謂秀媚精進。余心知其戲，然為之不<span class='corr'>已</span>。大觀元年春，結庵於臨川，名曰明白，欲痛自治也。瑩中聞之，以偈見寄曰：庵中不著毗耶坐，亦許靈山問法人。便謂世間憎愛盡，攢眉出社有誰瞋？於是堤岸輒決，又復滾滾多言，然竟坐此得罪，出九死而僅生。恨識不知微，道不勝習，乃收招魂魄，料理初心，為之銘曰：</p>
<p style="text-indent:0em" class="lg-abnormal"><div class='lg-row'>雷霆發聲，萬國春曉，聞者不言，心得意了。木落霜清，水歸沙在。忽然震驚，聞者駭怪。合妙日用，如春雷霆。背覺合塵，如冬震驚。萬機俱罷，隨緣放曠，尚無了知，安有倒想？永惟此恩，研味其旨，一庵收身，以時臥起。語默不昧，絲毫弗差。蒙雜而著，隨孚于嘉。</div>
</p></div>
<div class='div-other'><a id='mulu1352' />
<p class='h2'>圓同庵銘</p><p style="text-indent:0em" class="lg-abnormal"><div class='lg-row'>空印之庵，圓何所同？睨而視之，同太虛空。弗設戶牖，無南北東，而庵中人，來無所從。廓然現前，以道為容。我此法界，遇緣即宗。自受用境，出生無窮。使令服玩，地獄天宮。各各無礙，如空行風。我非文殊，齒豁頭童。以問法來，罄折其躬。而師應機，如隨扣鐘。聊觀此老，游戲神通。不起于座，瞬兩漆瞳。以大千界，置于鍼鋒。以香水海，藏于睫中，一切人天，之與魚龍。不覺不知，如盲如聾。萬像懽呼，聲摩蒼穹。天魔外道，以手擣胸。欲折困之，面為發紅。如環輪上，尋其始終。於是雌伏，仰此法雄。我雖衰退，氣猶如虹。未甘見刪，終依禪叢。斯文之作，蕩除執封。當以理勝，文則非工。溈山之陰，磐石可礱。書以刻之，昭示童蒙。</div>
</p></div>
<div class='div-other'><a id='mulu1353' />
<p class='h2'>覺庵銘<span class='note-inline'>(并序)</span></p><p>道人聞公以四威儀為庵，而以覺名之隨身叢林之別名也。余游此庵中微塵數劫，適今始讀其號。如人靜坐，忽見鼻端，心知之而不可以語人名之所解，又如風中鼓橐，雖有神禹之知，莫能分別，特相視一笑而<span class='corr'>已</span>。銘曰：</p>
<p style="text-indent:0em" class="lg-abnormal"><div class='lg-row'>明暗色空成住壞，即大寂滅究竟覺，居以名庵是增語，而我銘之添注腳。如湯消冰無別冰，冰湯之相未全脫，何如睡足百事懶，軒納林光鳥聲樂。當知今在衡嶽中，門外今無覺衡嶽。道人撫掌笑軒渠，注經不必居牛角。</div>
</p></div>
<div class='div-other'><a id='mulu1354' />
<p class='h2'>如庵銘<span class='note-inline'>(并序)</span></p><p>吾鄉日公謂余曰：吾以經行座臥為庵，以分別塵勞，為如且求銘。銘曰：</p>
<p style="text-indent:0em" class="lg-abnormal"><div class='lg-row'>日用現前，隨眠煩惱，去之即生，如石下草。蓋其妄覺，取舍顛倒，小根怖之，冰炭懷抱。我以慧眼，燕坐默觀，一切異相，如珠走盤。是時日公，非內非外，是非死生，合成一塊。</div>
</p></div>
<div class='div-other'><a id='mulu1355' />
<p class='h2'>朴庵銘</p><p style="text-indent:0em" class="lg-abnormal"><div class='lg-row'>履長老禪，而色貴白；老禪有終，白不受色。道人游方，學至無學。如役六用，則思返朴。有山可看，有飯可飽。乃笑諸方，何必百巧。罏煙未殘，跏趺袖手。雪窗無塵，鳥啼清晝。</div>
</p></div>
<div class='div-other'><a id='mulu1356' />
<p class='h2'>夢庵銘<span class='note-inline'>(并序)</span></p><p>弛擔假寐入大槐之宮，嘗王者樂覺來欠申炊未及熟耳。輟薪得鹿，翳諸隍中，俄而忘之，意以為夢。且行且詠路，人用其語而得鹿，一以為虛，一以為實，此世間之論也。夢中無女色，而欲成辦，非實非虛，此出世間之論也。衡嶽素公高行著叢林，寄傲一庵，而以夢名。銘曰：</p>
<p style="text-indent:0em" class="lg-abnormal"><div class='lg-row'>一境圓通，而法成辦，五根不行，而意自幻。晝思夜境，塵劫無間，而睫開<span class='corr'>斂</span>，初不出眼。知誰妙觀，鏡于心宗。以世校夢，乃將無同。為魚泳波，為蝶翔空。在素曲肱，吉祥止躬，即庵是夢，問井得水，即夢是庵，緣飯識米。於一意地，無能無二。若見主人，夢庵俱棄。</div>
</p></div>
<div class='div-other'><a id='mulu1357' />
<p class='h2'>癡庵銘<span class='note-inline'>(并序)</span></p><p>眾生以貪瞋癡為三毒三毒之過，能致生死諸佛以戒定慧方便觀照而用治之。余至龍山翊道人，引余坐於明窗淨室之間，曰：此吾癡庵也。翊頎然秀發，論議精到，余不見其癡之相。山雲朝升，璧月夜挂，翛然無營，余不見其癡之理。禪者方以精嚴黠慧，自矜機辯，逸群勝物，其肯甘為癡哉！顧虎頭之癡，於畫王述之，癡於不言，率為世傳，是好名之癡也。上人泯泯，與眾臥起，不知人間是非榮辱，貴賤功利，如三世諸佛之白牯，可謂之癡。雖以自志，然余以謂其未能絕對，余為之銘，又可乎？上人之癡，不事於名，則余之銘，於義未失。銘曰：</p>
<p style="text-indent:0em" class="lg-abnormal"><div class='lg-row'>導師黠慧，出三界癡，於無癡中，致眾生疑。未若翊禪，淡然無為，以癡為庵，聊以戲之。亦有癡侶，論癡要訣，若見大智，紅罏片雪。</div>
</p></div>
<div class='div-other'><a id='mulu1358' />
<p class='h2'>懶庵銘<span class='note-inline'>(并序)</span></p><p>放似狂靜似懶學者未得其真而先得，其似山林雲壑之人，狂放一致，靜懶同川然胸次涇渭，笑時真率瞭然得於眉睫之間。融懶亦能負米瓚懶，亦能拭涕安懶，亦能牧牛未能真懶也者，南州仁公以勃窣為精進，以哆和為簡靜，以臨高眺遠，未忘情之語為文字禪。然則結庵自藏而名以懶，殆非苟然。甘露滅。為作銘曰：</p>
<p style="text-indent:0em" class="lg-abnormal"><div class='lg-row'>惟融與安，品坐客瓚，於禪林中，是謂三懶。秀媚精進，辯慧擔板，唯道人仁，俱透此患。水不洗水，眼不見眼，以之名庵，蓋亦泡幻。烏啼華笑，曰用成辦，睡起密傳，露牙一盞。</div>
</p></div>
<div class='div-other'><a id='mulu1359' />
<p class='h2'>墮庵銘</p><p style="text-indent:0em" class="lg-abnormal"><div class='lg-row'>心非言傳，則無方便；以言傳之，又成瑕玷。蓋言不言，俱名污染。飲光華笑，智海簟卷。非言不言，驚如掣電。異哉曹山，法幢特建。以墮一字，雪諸情見。在聖非貴，在凡非賤。雜之不藏，著之難辨。二乘骨驚，十地魂戰；而解空子，乃圓笑靨。善刀藏之，不露鋒燄；不動聲氣，降伏魔怨。</div>
</p></div>
<div class='div-other'><a id='mulu1360' />
<p class='h2'>喧寂庵銘<span class='note-inline'>(并序)</span></p><p>高安居士王詢溫，甫和易寡，欲靖專無營特，刻意事佛，精嚴弗懈。雖年運往矣，而視聽聰明，惟履無玷，故聲稱閭里，雲庵道價。值天下元豐，間游金陵，舒王施第為寺，以延叢林號內外護。元祐初，退休來歸，說法於洞山九峰。溫甫忘冠巾而師事之，其法嗣佛照禪師惠泉者，與之交善。自泉住上都名剎，士大夫有稀見之者，而與溫甫日親法喜偈語，酬唱不絕，豈所謂千里同風者乎？政和七年秋，結制對其所居，名曰喧寂。余適以事至訪之溫甫，方負暄閱經置卷坐語語少而理多。於是自媿羈官，四方畏首，尾思蟬蛻，垢紛縱浪，閒曠而不可得，乃銘其庵而去。銘曰：</p>
<p style="text-indent:0em" class="lg-abnormal"><div class='lg-row'>孰談無生？唯老居士。孰為聽徒？團欒妻子。以諸塵勞，而作佛事？視其家風，老龐是似，名聞諸方，流輩追崇。餘四十年，一節保躬，老則結屋，置闤闠中，即喧而寂，蓋將無同。賢哉斯人，不二於物，蹇寓于世，莫知歸宿。我睨而視，亦見彷彿，出生太虛，陶鑄魔佛。</div>
</p></div>
<div class='div-other'><a id='mulu1361' />
<p class='h2'>破塵庵銘<span class='note-inline'>(并序)</span></p><p>道人堪師庵於水西南臺之下，名曰破塵。為之銘曰：</p>
<p style="text-indent:0em" class="lg-abnormal"><div class='lg-row'>一大經卷，破此一塵。何以破之？智為斧斤。塵非斷空，可破非有，了然而知，空亦不受。異哉湘麓，庵此老堪，視其庵名，如車指南，堪雖可即，語默弗及。如指自觸，如眼自覿。</div>
</p></div>
<div class='div-other'><a id='mulu1362' />
<p class='h2'>報慈庵銘<span class='note-inline'>(并序)</span></p><p>武寧西峰達上人。年方妙而孝思度越流輩，父母喪則重于墳所，旦夕誦唄以時臨，遂自名其庵曰報慈。嗚呼！達可謂知如來大師律，我比丘之意經，豈不曰孝名為戒乎？余謂其所為有補於名教，乃為之銘曰：</p>
<p style="text-indent:0em" class="lg-abnormal"><div class='lg-row'>竹叢生謂之慈竹，烏返哺謂之慈烏，豈吾含齒而戴髮？乃彼烏竹之不如，故有終天之痛。心再折而情枯，蒔松楸以上雲，雨就樹陰，以縳屋廬。營出世之冥福，生五濁之芙蕖。知輪珠以行道，明月白皎其影孤。念此風之可尚，聊以起精進而激懦夫。</div>
</p></div>
<div class='div-other'><a id='mulu1363' />
<p class='h2'>甘露滅齋銘<span class='note-inline'>(并序)</span></p><p>政和四年春，余還自海外過衡嶽，謁方廣譽禪師，館于靈源閣之下，因名其居曰甘露滅。道人法太請曉其說。余曰：三祖北齊天平二年，得法於少林，隱于[山*完]山，終身不言姓氏。老安，隋文帝開皇十年，括天下私度僧尼驗勘。安曰：本無名，遂遁于嵩山。二大老，厭名跡之累，而精一其道蓋如此。余寔慕之，乃為之銘曰：</p>
<p style="text-indent:0em" class="lg-abnormal"><div class='lg-row'>吾聞甘露，食之長生，而寂滅法，乃有此名。寂滅而生，谷神不死。唯佛老君，其意如此。我本超放，憂患纏之，今知脫矣。鬚髮伽梨，安遁嵩少，璨逃潛霍。是故覺範，老于衡嶽。山失孤峻，玉忘無瑕。當令舌本，吐青蓮華。</div>
</p></div>
<div class='div-other'><a id='mulu1364' />
<p class='h2'>明極齋銘<span class='note-inline'>(并序)</span></p><p>太原王健伯強名臣惠公之子，皇叔嘉王之婿。方壯年，則能棄官學道，閱首楞嚴經，至餘塵，尚諸學，明極即如來。歎曰：此如來之訓，而余之志也。願以明極名其齋，而乞銘於余。銘曰：</p>
<p style="text-indent:0em" class="lg-abnormal"><div class='lg-row'>有而尋求，癡暗所囿，得而驚異，智濁之咎。濁澄暗徹，自覺成就，如人目睛，一塵不受。開睫譬生，明發寄根。<span class='corr'>斂</span>睫譬死，暗不能昏。聖師真慈，開此妙門。睥睨不入，夫豈知恩？枵然丈室，中置匡床，經行宴坐，晨燈夕香，勿使邪念，蔽常寂光。</div>
</p></div>
<div class='div-other'><a id='mulu1365' />
<p class='h2'>夢蝶齋銘<span class='note-inline'>(并序)</span></p><p>龍舒陳顯，仁和粹而喜客，慈祥而樂善，宗族朋友皆稱之。余以怡然居士之齋為夢蝶，而為之銘曰：</p>
<p style="text-indent:0em" class="lg-abnormal"><div class='lg-row'>浩蕩之春，萬物發飾。淮山花開，麗其風日。蛺蝶何為，栩栩自適。朱門青鞍，群色棋布。富貴鼎來，賓客鴛鷺。居士欠申，蘧然而寤。歲時獻壽，舉杯怡然。墮幘一醉，其樂也天。紛紛萬緒，成我日用。睨而視之，開睫之夢。</div>
</p></div>
<div class='div-other'><a id='mulu1366' />
<p class='h2'>明極堂銘<span class='note-inline'>(并序)</span></p><p>道人法太少年追隨翰墨，所與遊多，一時顯人。晚居衡嶽，一衲窮年垂涕捫蝨猥衰坐睡守糞罏煨芋直名，其所居為明極。取首楞嚴餘塵，尚諸學明極，即如來義，欲以道人坐進此道。為之銘曰：</p>
<p style="text-indent:0em" class="lg-abnormal"><div class='lg-row'>見明之時，此見明者，緣明開達，則見暗時；此見暗者，不明自發。見則常明，寄根成就。見豈明生？暗能昏否？我觀明暗，尚難掩藏，豈生死門，乃欲存亡？惟道人太，以壁為口，全機現前，不落滲漏。</div>
</p></div>
<div class='div-other'><a id='mulu1367' />
<p class='h2'>昭昭堂銘<span class='note-inline'>(并序)</span></p><p>虎城永上人游方晚，館漳水上藍。余適還太原，見之話。臨川舊游，累日不厭，時方解王事，縱望雲山神魂若飛動，而亦有落葉之興。曰：欲於崆峒之下作堂，昭昭名之，而乞言於余，為之銘曰：</p>
<p style="text-indent:0em" class="lg-abnormal"><div class='lg-row'>維塵勞海，是無明窟，眾生以之，生死出沒。而此昭昭，首出萬物，廓然十方，寂湛遍周。月惟可見，而不可求，倩汝名之，為物之尤。一堂收身，丈尋之闊，<span class='corr'>斂</span>目大千，都寄毫末，乃欲見見，如鹿方渴。大哉此法，明白坦夷。昧者迷失，知者得之，故甘露滅，為作銘詩。</div>
</p></div>
<div class='div-other'><a id='mulu1368' />
<p class='h2'>要默堂銘<span class='note-inline'>(并序)</span></p><p>南楚山水，湘西為甲，湘西法席，保寧為甲。余既幸館于其中，無別職事，一堂窅然，終日臥聽樓鐘而<span class='corr'>已</span>。則又以今寂為甲，乃名其堂曰要默。為之銘曰：</p>
<p style="text-indent:0em" class="lg-abnormal"><div class='lg-row'>此無比法，如難信珠。雖曰得之，非實非虛。默而未說，豈有說乎？虜中吾趾，矢貫其膺。即烹汝父，遺我杯羹。直中有曲，令爾當行，是法平等，無有高下。定當作佛，普告來者，而常不輕，乃遭詬罵。其珠圓徹，內外俱定。自牖見子，呼之聽瑩。顧其糞除，則肯受命。自是而觀，則有綱宗。以火觸火，<span class='corr'>鍛</span>凡聖銅，縱使自返，窒使求通。面壁而坐，理鉏而扃，要使求者，鼻直眼橫。是為大智，破滅無明。提婆祖以，無所嗜好。祈神求信，自貶其道。校此兩士，則為顛倒。湘西之麓，古屋數椽。臥聽樓鐘，餞吾華顛。謂終不說，夫豈真然？</div>
</p></div>
<div class='div-other'><a id='mulu1369' />
<p class='h2'>一麟室銘<span class='note-inline'>(并序)</span></p><p>南臺禪師昭公住山之明年，新其丈室而以一麟名之，使叢林想見哲人之遺風餘韻也。甘露滅，某為銘曰：</p>
<p style="text-indent:0em" class="lg-abnormal"><div class='lg-row'>麒麟之性，不可繫羈，非如犬羊，可驅東西。有大比丘，人類精奇，在驅烏中，服勤祖師。及其將化，使之尋思。賞其神駿，思則有辭。眾角一麟，遷其以之。禪師昭公，來自大溈，分空印澄，名譽日馳。顧瞻山川，憮然嗟咨。想其高風，屋宇故基。以麟名室，非苟然為。佳羽百鳥，宗教日衰，庶異人出，支此頹隳，耆闍倚天，勝氣華滋，當磨雲根，刻此銘詩。</div>
</p></div>
<div class='div-other'><a id='mulu1370' />
<p class='h2'>宜獨室銘</p><p style="text-indent:0em" class="lg-abnormal"><div class='lg-row'>金沙僧道明，勤道如智海，事師如小朗機，陪清眾於宿。德寮之後，別開小室，僅可容膝日晏寂其中。昔偉禪師在黃檗親老積翠，其靜住政如此，人問其故，荅曰：聚語。</div>
</p></div>
<div class='div-other'><a id='mulu1371' />
<p class='h2'>藏六軒銘<span class='note-inline'>(并序)</span></p><p>端首座從吾磊苴兄遊，有年方埋光彩禪林，而學者<span class='corr'>已</span>相仍矣。開軒於室之後，乞名於余。余為名曰藏六，且以諷後學事，虛名為實效者耳。銘曰：</p>
<p style="text-indent:0em" class="lg-abnormal"><div class='lg-row'>寡欲養心，以直養氣，抱其德全，龜以蟬蛻。情緣崢嶸，欲犬怒吠。端方藏六，攫摶無地。學者闐門，佇思擬議，如大火聚，不宿蚊蚋。我觀此老，非愚非慧，人趨所爭，師取其棄。</div>
</p></div>
<div class='div-other'><a id='mulu1372' />
<p class='h2'>俱清軒銘</p><p style="text-indent:0em" class="lg-abnormal"><div class='lg-row'>曉雲滅盡，群山蒼然。倚杖凝睇，如開青蓮。夜籟以寂，繞除流泉；曲肱而聽，如鳴朱絃。有大禪衲，不礙見聞。以雲門印，印空成文。對是淨境，深炷爐熏。人牛兩亡，蓑苙具存。</div>
</p></div>
<div class='div-other'><a id='mulu1373' />
<p class='h2'>解空閣銘</p><p style="text-indent:0em" class="lg-abnormal"><div class='lg-row'>以色礙眼，鏟其雲山，以聲聒耳。惡禽閒關，有大開士，倚欄微笑，以眼聞色，以耳觀鳥，石屏玉立，泉以珮鳴，乃知解空，不離色聲。</div>
</p></div>
<div class='div-other'><a id='mulu1374' />
<p class='h2'>宜獨巖銘<span class='note-inline'>(并序)</span></p><p>余性喜笑傲，不了人之愛憎，比坐譁眾，人所鄙棄。飯餘曳杖山行，路窮則反，會意植杖，莞然一笑，響應山谷之西崦，幽奇可愛。有巖西向，洞如側磬，中有石碪，僅容坐臥。而附巖左右，偏生修竹。余每至此，終日忘歸。既久，因名其巖曰宜獨，乃為之銘。銘曰：</p>
<p style="text-indent:0em" class="lg-abnormal"><div class='lg-row'>幽巖如磬，側立山腹。中有石床，砥平而綠。我來忘歸，臥聽風竹。夫物得宜，如眉映目。幽居情閑，乃名宜獨。一頃之陂，清飲兩鵠。得其所哉，此詩可錄。</div>
</p></div>
<div class='div-other'><a id='mulu1375' />
<p class='h2'>座右銘</p><p style="text-indent:0em" class="lg-abnormal"><div class='lg-row'>行與邪分途，居與正為鄰，於中有取捨，此外無疏親。此為朝市者，言之肥家，以忍順全，交以簡恭，好學如不及，求名如儻來。此為山林者，言之大丈夫，當期出生死，生死皆由心所造，心滅生死乃壞，心滅則<span class='corr'>髑</span>髏是水，心生則爪皮是罪。淵乎妙哉！一念不生，即入無垢三昧。</div>
</p></div>
<div class='div-other'><a id='mulu1376' />
<p class='h2'>延福寺鐘銘<span class='note-inline'>(并序)</span></p><p>梁武帝假寶公神力，見地獄相，問：何以救之？寶公曰：眾生定業，不可即滅，唯聞鐘聲，其苦暫息耳。武帝於是詔天下佛廟擊鐘，當舒徐其聲欲以停苦也宜豐。李元與弟施延福院大鐘，願資延母。夫人周氏壽祺，且雪夙障，余以謂李氏知所施矣。晉許遜白日僊去。天詔書曰：赦汝不事先祖之罪，佳汝施藥咒水之功。夫施藥咒水，脫人於苦者也。唐崔祐甫本貴且壽，以任情殺戮囚繫不釋，遂不壽囚繫殺戮置人於苦者也。嗚呼！壽固無象，脫人之苦則增，置人於苦則損。夫鐘之功利博大昭著者也，以之為施。周氏之罪滅壽延理，有固然者矣。因為銘曰：</p>
<p style="text-indent:0em" class="lg-abnormal"><div class='lg-row'>眾生大夢營黑業，玲瓏擊鐘與開睫，功德之大吾敢喋，願移慈母離障結。如聲度垣即超越，孝哉伯仲俱勇決，依仗佛力等痛切，如取寓物執<span class='corr'>券</span>牒。願壽慈母春在頰，如鐘常撞無盡竭，政和甲午夏五月，誰為銘之甘露滅？</div>
</p></div>
<div class='div-other'><a id='mulu1377' />
<p class='h2'>童耄竹銘<span class='note-inline'>(并序)</span></p><p>霜筠粉節，貫四時而不凋者，竹之性也。然憐孝子之泣，則為之冬茁；憫忠臣之誓，則為之倒植。余聞心之精微，不可以言傳而可以事著，是二者非忠孝之著乎？潛庵老人戲植，獨竹於庵南之壁，陰期月而筍茁，蓋老人以虛心集道，以高節荷法所致，亦精誠之驗也。余以童耄名之，又為之銘曰：</p>
<p style="text-indent:0em" class="lg-abnormal"><div class='lg-row'>渭川千畝，潛庵一竿，俯視盛衰，凜然歲寒。筍茁于夏，解籜穎異，頎然扶疏，如老攜稚。根豈終獨，乃生橫枝？如其道茂，有子嗣之。高情不群，安樂霜雪，風來有聲，是隨宜說。</div>
</p></div>
<div class='div-other'><a id='mulu1378' />
<p class='h2'>魯公玉器銘</p><p style="text-indent:0em" class="lg-abnormal"><div class='lg-row'>二乘馬麥，為法忍饌，我觀是法，縱橫轉變，皆即一心，靈妙所現，覺知見聞，一一成辦，色空明暗，一一如幻，設物譬道，古聖所<span class='corr'>羨</span>，初無大小，之與貴賤，是故此輪，真淨所建。</div>
</p></div>
<div class='div-other'><a id='mulu1379' />
<p class='h2'>李德茂家坐中賦諸銘</p>
<div class='div-other'><a id='mulu1380' />
<p class='h3'>阮咸銘</p><p style="text-indent:0em" class="lg-abnormal"><div class='lg-row'>有晉奇逸，製為此器，以姓名之。蓋琴之裔，物趣幻假，形因變遷，但餘至音，則無陳鮮。</div>
</p></div>
<div class='div-other'><a id='mulu1381' />
<p class='h3'>琴銘</p><p style="text-indent:0em" class="lg-abnormal"><div class='lg-row'>材出餘燼，桐生晚林，見之意消，矧聞其音。朱絃發越，夜堂秋深，如見古人，如得我心。</div>
</p></div>
<div class='div-other'><a id='mulu1382' />
<p class='h3'>鏡室銘</p><p style="text-indent:0em" class="lg-abnormal"><div class='lg-row'>種性清瑩，出塵風度，開扉見之，真常流注。妍者所欣，媸者所惡，勿使癡兒，呵出昏霧。</div>
</p></div>
<div class='div-other'><a id='mulu1383' />
<p class='h3'>端硯銘</p><p style="text-indent:0em" class="lg-abnormal"><div class='lg-row'>破韜玉之蒼石，出孕金之晴川，解碧谿之封褁，割紫雲之芳鮮，從連眉之僊子，供倒流之詞源。</div>
</p></div></div>
<div class='div-other'><a id='mulu1384' />
<p class='h2'>歙硯銘二首<span class='note-inline'>(并序)</span></p><p>東坡得唐林，夫歙硯絕妙，然其心甚隆，坡惜之以向林。夫曰：琢硯者，欲磨平其隆，百年之後，用之方為妙耳。</p>
<p style="text-indent:0em" class="lg-abnormal"><div class='lg-row'>外儼豐碩，中含清堅，而質常潤，如舌有泉。滑足金光，碧生霧曉，平其微隆，多年方妙。</div>
</p><p style="text-indent:0em" class="lg-abnormal"><div class='lg-row'>體切玉潤，膚刷絲文，書城之友，歙谿之珍，貌貴端重，德貴粹溫，是故覺範，於硯亦云。</div>
</p></div>
<div class='div-other'><a id='mulu1385' />
<p class='h2'>五老硯銘<span class='note-inline'>(并序)</span></p><p>杜季楊奉使湘南過九江，見廬山而愛之，得拳石於九嶷山之下。類五老峰有坳，其痕如硯，季楊欣然置几案間，名之曰五老硯。余觀之於南楚門舟中，為之銘曰：</p>
<p style="text-indent:0em" class="lg-abnormal"><div class='lg-row'>廬山五老，寒翠倚天。公嘗過之，望見垂涎。朅來幽夢，時歷其顛。九嶷之下，得石如拳。二三君子，聚首比肩。豈其遊戲，分身則然。下有坳處，形如玉淵。疑有神龍，風雷播掀。以當吾硯，刷其芳鮮。醉中落筆，粲然雲煙。我作銘詩，擘窠為鐫。袖歸中朝，為好事傳。</div>
</p></div>
<div class='div-other'><a id='mulu1386' />
<p class='h2'>王裕之求硯銘為作此</p><p style="text-indent:0em" class="lg-abnormal"><div class='lg-row'>吾聞大梁之東郭有硯臺焉，而自然成坳淵，挽九江之水以為滴，聚桐柏之色以為煙。借溫江卓筆之峰以蘸其尖，展青天以為紙書。吾餞君之詩情與曠野以相連。吾輩留滯南楚，思上國而未得以還轅。雖然會當，與君握手，州橋踏月，以話湘川。是時君必折蟾宮之桂，我亦腰金紆紫，揖讓于人主之前。此言蓋理有固然，非狂且顛也。</div>
</p></div></div>
<div class='div-other'><a id='mulu1387' />
<p class='h1'>詞</p>
<div class='div-other'><a id='mulu1388' />
<p class='h2'>和陶淵明歸去來詞</p><p style="text-indent:0em" class="lg-abnormal"><div class='lg-row'>歸去來兮，是處有山，皆可歸念。纏綿其世，故忽感悟而增悲。精誠炯而未泯，齒髮逝而莫追。想比鄰之驚愕，疑昔人而竟非。逢斷橋而植杖，涉淺瀨而搊衣，轉犖确之深壑，開機杼於尋微。宿雨初霽，山氣如奔，紛然落葉，滿我衡門。少喜翰墨，餘習尚存；如撫無絃，如持空樽。有詩情以寄目，無憂色之在顏。皆遇緣而一戲，則何適而不安？顧風物之閑美，忻幽鳥之關關。揜殘書而意消，偶<span class='corr'>斂</span>目而深觀，還諸緣以俱盡，廓然獲其無還。譬如人經故鄉，情戀戀而盤桓；歸去來兮，請畢生於此游。佳退藏於不言，使來者之自求。如薪竭則火滅，知愛盡而無憂。雖鯤鵬之小猶聽其自化，則此道其可以告於朋儔。笑我閱世，如川行舟，少折困於憂患，老安樂其林丘。嗟學者之畏影，蓋餘波之末流。苟就陰則影滅，妄自釋而心休。<span class='corr'>已</span>矣乎！吾吐斯言非其時，聞者聽瑩皆遲。留以鍼投，水今無之。古人不可見，來哲亦難期。省雜念之妨道，如良苗之日耔，當閉關而觀壁，盍捐書而止詩。不取於人而自信，如子得母復何疑？</div>
</p></div>
<div class='div-other'><a id='mulu1389' />
<p class='h2'>溈山空印禪師，易本際庵，為甘露滅，以書招予，歸隱復賦歸去來詞。</p><p style="text-indent:0em" class="lg-abnormal"><div class='lg-row'>歸去來兮，溈山有人呼我歸。碧暮雲之凝合，空夜鶴之怨悲。省一念之有差，雖百悔其何追。探蟻穴之意適，俄夢覺而知非。幸牛羊之弗踐，有墜露之霑衣。恨無前知之明，及未著而知微。緬懷萬峰，如蹲如奔；而煙霏開，窈窕其門。東庵西井，古跡猶存；俯拾枯松，旋安茶樽。並兩山之寒翠，煮萬仞之潺顏。想鍤鍬之寂子，對牧牛之懶安。妙機鋒之雖觸，無生死之相關。挹前輩之宏規，揆今事而默觀。唯空印之中興，取高風而追還。耿終力之弗寐，心欲絕而桓桓；歸去來兮，永結無情之游。蓋大欲之<span class='corr'>已</span>去，復於世而何求。笑朝三而莫四，紛眾狙之喜憂；愛芙蓉之倚天，勢獨立而無疇。昔尚反顧，今則覆舟。弓精盡於九年，履考祥於一丘。卷正宗而懷之，悲末學之橫流。如韓信之<span class='corr'>已</span>死，而其心豈真休<span class='corr'>已</span>矣乎！溈山吾歸今其時，如魚縱壑不可留，今而不歸，欲何之？行以到為是，食以飽為期。雖靈根之深密，護空慧以培耔，聽耆年之夜語，誦諸衲之清詩。知沙纕之非飯，情斷意訖復何疑？</div>
</p></div></div>
<div class='div-other'><a id='mulu1390' />
<p class='h1'>賦</p>
<div class='div-other'><a id='mulu1391' />
<p class='h2'>王舍人宏道家中蓄，花光所作，墨梅甚妙，戲為之賦。</p><p style="text-indent:0em" class="lg-abnormal"><div class='lg-row'>水蒼芒而春暗，村窈窕而煙暮。忽微霰之濺衣，驚一枝之當路。蔕團紅膏之蠟，色染薔薇之露。柔風飄其徐來，暗香滅而復著。待黃昏之雪消，看東南之月吐。何嬋娟之殷勤，獻清妍之風度？方其開也，如華清之出浴，矯風神其轉顧，蓋天質之自然，宜鉛華之不御也。及其落也，如朝陽之奏曲學，回雪而起舞，乃僊風之體自輕，非臭夷之藥能舉也。怪老禪之游戲，幻此華於縑素；疑分身之藏年，每開卷而奇遇；如行孤山之下，如入輞川之塢。念透塵之種性，含無語之情緒。豈君王寵我太甚，致我不得僊去者耶？</div>
</p></div>
<div class='div-other'><a id='mulu1392' />
<p class='h2'>龍尾硯賦<span class='note-inline'>(并序)</span></p><p>予所蓄龍尾硯，比他硯最賢。龔德莊從予乞曰：此石宜宿玉堂，豈公所當有耶？既以與之，又戲為之賦。其詞曰：</p>
<p style="text-indent:0em" class="lg-abnormal"><div class='lg-row'>柳子嘗有言曰：硯之美者，唯青石最賢，而絳石次焉。自絳青而下，蓋亦不數，而世亦無傳。何溫然之子石，出高要之晴川？方其始造也，祠中牢以匈祐，犯驚湍之洄漩，探萬仞之崖腹，取勁石之堅圓，褁碧草以徑出，割紫雲之明鮮，縈金縷於廓岸，張鴝目於坳淵。於是房以玉室，而綈以錦衣，名以虛中，而以居默字之。適風櫺之春晝，偶莫逆於書幃，管城子方蒙茸而落帽，燕客儼峨峨之豐，頤愛知白之盡展。其底蘊而看君荅，煙霞之譚詞粲古。今於立頃而觀者，若未始與聞而有知，以其有是之德，故君子見錄而不遺也。蓋嘗罥網而出鯉，昭以佳瑞而生之；涸於順山而鴿，致浴於越池而水緇。姿端重而有墨侯之封，腰微坳而作郎官之狀。逸于闐青鐵之群，秀蟾蜍玉器之上。又嘗污盧攜之怒裾，印太真之醉掌，泮紫金於藥鼎，鎗清聲於書幌，殆其棄而弗用也。猶贐餘骸於弟子，<span class='corr'>瘞</span>朽骨於草莽而狂生，乃以鐵竊其名，而市工仍以瓦肖其像。由此硯之難致，故紛謬偽之欺誑也。顧予此硯之清堅，出於歙溪之湄水，乃陋南荒之彘肝，而竊自比於龍尾。勻數寸之秋光，溫一片之和氣，疑初得於魯祠，何朴美之如此？從予游亦有年，愛其忍垢之類<span class='corr'>己</span>，嗟所值之不遭，紛白眼之相視，獨一龔之可人，輒傾蓋而見喜，將提攜而去歸。置玉堂之棐几，稔亨奮而逃窮；脫怒罵之焚毀，終未免腹洞於暮年。而猶勝支床於壯歲，子行勉矣。予將觀子與管城輩耕於無所不知之鄉，而至豐年之義理也<span class='corr'>已</span>。</div>
</p></div></div>
<p class='juan'>石門文字禪卷第二十</p>
</div><!-- end of div[@id='body'] -->
</body></html>