<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu887' />
<p class='juan'>石門文字禪卷第十四</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu888' />
<p class='h1'>五言絕句</p>
<div class='div-other'><a id='mulu889' />
<p class='h2'>余在制勘院，晝臥念故山經行處，用空山無人水流花開為韻，寄山中道友八首。</p><p style="text-indent:0em" class="lg-abnormal"><div class='lg-row'>山帔蒙霜頂，跏趺巖石中，夜寒虎痾痒，林靜月升空。</div>
</p><p style="text-indent:0em" class="lg-abnormal"><div class='lg-row'>掃徑偶停帚，幽懷凝佇間，暮樵迷向背，餘響答空山。</div>
</p><p style="text-indent:0em" class="lg-abnormal"><div class='lg-row'>數峰橫杳靄，空翠疑有無，落日誰同看，啼猿我欲呼。</div>
</p><p style="text-indent:0em" class="lg-abnormal"><div class='lg-row'>新晴收雨腳，宿霧隔花身，睡美不知曉，啼禽解喚人。</div>
</p><p style="text-indent:0em" class="lg-abnormal"><div class='lg-row'>舍南一曲溪，春漲半篙水，去作落崖聲，雪花濺山翠。</div>
</p><p style="text-indent:0em" class="lg-abnormal"><div class='lg-row'>墮薪行且拾，愛此山景幽，偶坐欹斜石，忽逢清淺流。</div>
</p><p style="text-indent:0em" class="lg-abnormal"><div class='lg-row'>明白庵前路，辛夷樹<span class='corr'>已</span>花，竊香知犯律，匹練墨翻鴉。</div>
</p><p style="text-indent:0em" class="lg-abnormal"><div class='lg-row'>棐几自香滑，寶樹時一開，道根九連絡，清境更壅培。</div>
</p></div>
<div class='div-other'><a id='mulu890' />
<p class='h2'>病中寄山中故舊八首</p><p style="text-indent:0em" class="lg-abnormal"><div class='lg-row'>室空無侍者，唯置一匡床，萬事俱衰落，但餘常寂光。</div>
</p><p style="text-indent:0em" class="lg-abnormal"><div class='lg-row'>身心俱寂滅，想念亦紛紜，此是維摩老，無生不二門。</div>
</p><p style="text-indent:0em" class="lg-abnormal"><div class='lg-row'>我心若有生，夢境堪把玩，目前今洞然，底處藏憂患。</div>
</p><p style="text-indent:0em" class="lg-abnormal"><div class='lg-row'>雲門達法空，玄沙見根蔕，兩翁脫生死，一味多爽氣。</div>
</p><p style="text-indent:0em" class="lg-abnormal"><div class='lg-row'>心光本無礙，慳貪空蓋纏，一切但仍舊，自然常現前。</div>
</p><p style="text-indent:0em" class="lg-abnormal"><div class='lg-row'>靈源坐癡兀，萬事付天真，何事禪和子，相逢礙塞人。</div>
</p><p style="text-indent:0em" class="lg-abnormal"><div class='lg-row'>臨濟十世孫，泐潭克家嗣，一唱主中賓，不容留意地。</div>
</p><p style="text-indent:0em" class="lg-abnormal"><div class='lg-row'>本色出家兒，機輪盤珠走，須學老華亭，用處無滲漏。</div>
</p></div>
<div class='div-other'><a id='mulu891' />
<p class='h2'>明白庵六首</p><p style="text-indent:0em" class="lg-abnormal"><div class='lg-row'>如來功德力，內外悉清<span class='corr'>淨</span>，念起忽隨之，自然心無病。</div>
</p><p style="text-indent:0em" class="lg-abnormal"><div class='lg-row'>形與佛祖等，道致人天護，戒<span class='corr'>淨</span>福人天，心空同佛祖。</div>
</p><p style="text-indent:0em" class="lg-abnormal"><div class='lg-row'>石火機鋒上，那容著意根？透情名出世，離念是知恩。</div>
</p><p style="text-indent:0em" class="lg-abnormal"><div class='lg-row'>瑞鹿吾所慕，勇決敢不勉，夜來歸夢清，疑在啼猿巘。</div>
</p><p style="text-indent:0em" class="lg-abnormal"><div class='lg-row'>老去一庵深，聊將自淨心，要當酬佛祖，終不負叢林。</div>
</p><p style="text-indent:0em" class="lg-abnormal"><div class='lg-row'>歸路山花發，欣然折一枝，動容揚古路，不墮悄然機。</div>
</p></div>
<div class='div-other'><a id='mulu892' />
<p class='h2'>粹中自郴江瑩中與南歸時，余在龍山容泯齋，為誦唐詩入郭，隨緣住思山破夏歸之句，為韻十首。</p><p style="text-indent:0em" class="lg-abnormal"><div class='lg-row'>哀蟬滿風聽，草樹初茂密，空齋有奇事，屋角寒籐入。</div>
</p><p style="text-indent:0em" class="lg-abnormal"><div class='lg-row'>客來理清言，客去依蒲褐。道鄉知不遙，彷彿見城郭。</div>
</p><p style="text-indent:0em" class="lg-abnormal"><div class='lg-row'>希夷登嶽頂，典子相追隨，天風落笑語，想見對談時。</div>
</p><p style="text-indent:0em" class="lg-abnormal"><div class='lg-row'>子從兩人傑，此遊真勝緣，他年傳故事，一葉共湘川。</div>
</p><p style="text-indent:0em" class="lg-abnormal"><div class='lg-row'>遙知歌座中，隨意吐十住，海門妙蓮華，應逐談詞吐。</div>
</p><p style="text-indent:0em" class="lg-abnormal"><div class='lg-row'>我庵無量相，泯跡變清思，覺範如新故，空華今盛衰。</div>
</p><p style="text-indent:0em" class="lg-abnormal"><div class='lg-row'>松下朅來見，依然冰雪顏，未須驚世故，且復臥看山。</div>
</p><p style="text-indent:0em" class="lg-abnormal"><div class='lg-row'>高誼今照人，劇談舊驚座，別來如許久，一見千愁破。</div>
</p><p style="text-indent:0em" class="lg-abnormal"><div class='lg-row'>無生師子窟，僧寶光照夜，我如龜六藏，一庵聊作夏。</div>
</p><p style="text-indent:0em" class="lg-abnormal"><div class='lg-row'>千峰夕陽外，空翠搖煙霏，終古無求處，相看一笑歸。</div>
</p></div>
<div class='div-other'><a id='mulu893' />
<p class='h2'>和昭默堂五首</p><p style="text-indent:0em" class="lg-abnormal"><div class='lg-row'>相見自完全，分明透語言，衲僧猶聽瑩，入戶不知門。</div>
</p><p style="text-indent:0em" class="lg-abnormal"><div class='lg-row'>道骨清如玉，閑拳瘦策時，鈍根并鶻眼，到此自分岐。</div>
</p><p style="text-indent:0em" class="lg-abnormal"><div class='lg-row'>此堂常說法，亦是主中賓，無地容啗啄，緣渠徹骨貧。</div>
</p><p style="text-indent:0em" class="lg-abnormal"><div class='lg-row'>睡餘供漱盥，齒頰帶茶甘，兄弟知家法，從教鶖子慚。</div>
</p><p style="text-indent:0em" class="lg-abnormal"><div class='lg-row'>倦依蒲褐坐，脫體露全機，曲篆風窗細，煙橫一縷微。</div>
</p></div>
<div class='div-other'><a id='mulu894' />
<p class='h2'>又次韻五首</p><p style="text-indent:0em" class="lg-abnormal"><div class='lg-row'>擬心成剩法，況復更隨言？試憑堂中几，閑看窈窕門。</div>
</p><p style="text-indent:0em" class="lg-abnormal"><div class='lg-row'>智識不到處，言詮路絕時，欲藏還露骨，協帶更多岐。</div>
</p><p style="text-indent:0em" class="lg-abnormal"><div class='lg-row'>瘦容無住著，舉手評來賓，不是無言說，雖窮不諱貧。</div>
</p><p style="text-indent:0em" class="lg-abnormal"><div class='lg-row'>夢裏尋音響，教休定不甘，忽知眉蓋眼，開著替人慚。</div>
</p><p style="text-indent:0em" class="lg-abnormal"><div class='lg-row'>言語皆為病，全提卻物機，更無遮掩處，兀坐笑微微。</div>
</p></div>
<div class='div-other'><a id='mulu895' />
<p class='h2'>李成德畫理髮搔背刺噴䎳耳為四暢圖乞詩，作此四首。</p><p style="text-indent:0em" class="lg-abnormal"><div class='lg-row'>經月得樓颼，頭懶垢不沬，樹間一梳理，道與精神會。</div>
</p><p style="text-indent:0em" class="lg-abnormal"><div class='lg-row'>痒處搔不及，賴有童子手，精微不可傳，齬齒一轉首。</div>
</p><p style="text-indent:0em" class="lg-abnormal"><div class='lg-row'>呿口眼尾垂，欲噴將未發，竟以紙用事，快等船出閘。</div>
</p><p style="text-indent:0em" class="lg-abnormal"><div class='lg-row'>耳痒欲拈去，猛省須用䎳，注目深探之，疏快滿髮髮。</div>
</p></div>
<div class='div-other'><a id='mulu896' />
<p class='h2'>余所居竹寺門外有谿流石橋，汪履道過，余必終日既去，送至橋西，履道誦笑，別廬山遠，何煩過虎谿之句，作十詩以見寄，因和之。</p><p style="text-indent:0em" class="lg-abnormal"><div class='lg-row'>披雲[鄮-貝+亞]奇峰，稍稍墮危峭，百年能幾何？萬事付一笑。</div>
</p><p style="text-indent:0em" class="lg-abnormal"><div class='lg-row'>方經脫手春，又復送餘熱。懸知到故山，定與秋風別。</div>
</p><p style="text-indent:0em" class="lg-abnormal"><div class='lg-row'>故山久不歸，田園廢耕鉏，但餘玉澗碧，依舊繞吾廬。</div>
</p><p style="text-indent:0em" class="lg-abnormal"><div class='lg-row'>吾廬亦何有？草屋八九間，床頭挂濕水，枕上見他山。</div>
</p><p style="text-indent:0em" class="lg-abnormal"><div class='lg-row'>夫子固真亮，剛勁如何遠？玉骨定含秋，出語便清婉。</div>
</p><p style="text-indent:0em" class="lg-abnormal"><div class='lg-row'>西齋君去後，別緒亂於莎，乃知長笑語，始奈客愁何。</div>
</p><p style="text-indent:0em" class="lg-abnormal"><div class='lg-row'>我詩水清淺，隻鵠浴不煩。君才正豪邁，霜足擁華軒。</div>
</p><p style="text-indent:0em" class="lg-abnormal"><div class='lg-row'>門前短石橋，日日送君過，歸來院落間，還作北窗臥。</div>
</p><p style="text-indent:0em" class="lg-abnormal"><div class='lg-row'>一從禿毛髮，萬事成乖阻，貪食等饑鷹，酣眠如飽虎。</div>
</p><p style="text-indent:0em" class="lg-abnormal"><div class='lg-row'>與君游戲處，箇中無悟迷，冰華來脈正，不獨是曹谿。</div>
</p></div>
<div class='div-other'><a id='mulu897' />
<p class='h2'>履道書齋，植竹甚茂，用韻寄之十首。</p><p style="text-indent:0em" class="lg-abnormal"><div class='lg-row'>君家清臞生，風姿極孤峭，我欲為傳真，世豈無笑笑？</div>
</p><p style="text-indent:0em" class="lg-abnormal"><div class='lg-row'>笑笑解衣處，酒後耳先熱，筆端走精神，葉葉無差別。</div>
</p><p style="text-indent:0em" class="lg-abnormal"><div class='lg-row'>汪郎工筆耕，萬卷供犁鉏，我方買牛具，賃屋鄰子廬。</div>
</p><p style="text-indent:0em" class="lg-abnormal"><div class='lg-row'>胸中有奇趣，詩成談笑間，往來無一事，城郭似居山。</div>
</p><p style="text-indent:0em" class="lg-abnormal"><div class='lg-row'>曉庭蒲葉翻，天涯歸夢遠，尚記泊舟時，隔水桑婉婉。</div>
</p><p style="text-indent:0em" class="lg-abnormal"><div class='lg-row'>月華潑空壁，露顆壓庭莎，哦詩欲仙去，無計奈君何。</div>
</p><p style="text-indent:0em" class="lg-abnormal"><div class='lg-row'>雖住城隍寺，而無迎送煩，清風如有素，時復到南軒。</div>
</p><p style="text-indent:0em" class="lg-abnormal"><div class='lg-row'>南軒絕低小，亦無佳客過。相看兩無言，徑作對床臥。</div>
</p><p style="text-indent:0em" class="lg-abnormal"><div class='lg-row'>詩狂欲發言，因此難韻阻，君看短後兒，掉臂搏怒虎。</div>
</p><p style="text-indent:0em" class="lg-abnormal"><div class='lg-row'>暫借人間路，未達忽如迷。石門端不遠，歸思亂筠谿。</div>
</p></div>
<div class='div-other'><a id='mulu898' />
<p class='h2'>履道見和，復荅之十首。</p><p style="text-indent:0em" class="lg-abnormal"><div class='lg-row'>怪君巋如山，詩句最奇峭，此篇如縛須，為作陸雲笑。</div>
</p><p style="text-indent:0em" class="lg-abnormal"><div class='lg-row'>君馭秋風來，破我殘夏熱。方欣對榻眠，遽作虎谿別。</div>
</p><p style="text-indent:0em" class="lg-abnormal"><div class='lg-row'>曾約還康山，披蓑共春鉏，東林縛我屋，西崦置子廬。</div>
</p><p style="text-indent:0em" class="lg-abnormal"><div class='lg-row'>百年駒過隙，世事撚指間，誰能脫禿帽？從我歸故山。</div>
</p><p style="text-indent:0em" class="lg-abnormal"><div class='lg-row'>公詩如淵明，語直氣益遠，此篇猶可人，幽趣更清婉。</div>
</p><p style="text-indent:0em" class="lg-abnormal"><div class='lg-row'>佳人如美玉，華裾似春莎，百年被束縛，奈此青山何！</div>
</p><p style="text-indent:0em" class="lg-abnormal"><div class='lg-row'>所居遠城市，<span class='corr'>已</span>絕送迎煩，賴有隔橋子，時來過小軒。</div>
</p><p style="text-indent:0em" class="lg-abnormal"><div class='lg-row'>靜聞鬥牛奔，閑數群螘過，秋風拂庭槐，枕書欲酣臥。</div>
</p><p style="text-indent:0em" class="lg-abnormal"><div class='lg-row'>與君居相連，長恨笑談阻，作詩歌追蹤，人笑學畫虎。</div>
</p><p style="text-indent:0em" class="lg-abnormal"><div class='lg-row'>思澀不自勝，援筆真欲迷，那堪屋漏雨，供此不盡谿。</div>
</p></div>
<div class='div-other'><a id='mulu899' />
<p class='h2'>登控鯉亭望孤山</p><p style="text-indent:0em" class="lg-abnormal"><div class='lg-row'>大江自吞空，中流湧孤山，欲取藏袖中，歸置几案間。</div>
</p></div>
<div class='div-other'><a id='mulu900' />
<p class='h2'>因事</p><p style="text-indent:0em" class="lg-abnormal"><div class='lg-row'>太平無事僧，死時是今日，逢緣不借中，無間功不立。</div>
</p></div>
<div class='div-other'><a id='mulu901' />
<p class='h2'>叢秀軒</p><p style="text-indent:0em" class="lg-abnormal"><div class='lg-row'>幽軒如鏡淨，峰好嚲雲鬟，不用稱叢秀，為君名照山。</div>
</p></div>
<div class='div-other'><a id='mulu902' />
<p class='h2'>次韻曾侯贈庵僧</p><p style="text-indent:0em" class="lg-abnormal"><div class='lg-row'>野僧自是閑，不復知閑味，譬如庵中人，不見庵外事。</div>
</p></div>
<div class='div-other'><a id='mulu903' />
<p class='h2'>次韻履道雨霽見月二首</p><p style="text-indent:0em" class="lg-abnormal"><div class='lg-row'>昨夜中庭樹，陰寒葉上稠，今宵掃疏影，寫出十分秋。</div>
</p><p style="text-indent:0em" class="lg-abnormal"><div class='lg-row'>雨洗詩魂健，梅梢月色新，遙知愁絕處，對影只三人。</div>
</p></div>
<div class='div-other'><a id='mulu904' />
<p class='h2'>次韻資欽提舉二首</p><p style="text-indent:0em" class="lg-abnormal"><div class='lg-row'>雅志在丘壑，不甘絲竹圍。摩挲林下石，忽憶釣魚磯。</div>
</p><p style="text-indent:0em" class="lg-abnormal"><div class='lg-row'>爽氣諸峰曉，閑心古井波，小樓新得句，清絕似陰何？</div>
</p></div>
<div class='div-other'><a id='mulu905' />
<p class='h2'>和珣上人八首</p><p style="text-indent:0em" class="lg-abnormal"><div class='lg-row'>生死鏡中像，非面亦非鏡，像既無起滅，心豈纏垢淨？</div>
</p><p style="text-indent:0em" class="lg-abnormal"><div class='lg-row'>不了號無明，了知名真智，如人因地倒，而起亦因地。</div>
</p><p style="text-indent:0em" class="lg-abnormal"><div class='lg-row'>木頭與碌磚，拋出無巧妙，無寔法於人，即是我綱要。</div>
</p><p style="text-indent:0em" class="lg-abnormal"><div class='lg-row'>句下無活路，知渠見處偏，君看珠走地，不定始知圓。</div>
</p><p style="text-indent:0em" class="lg-abnormal"><div class='lg-row'>萬法如有功，夢事應存體，但知一月真，寧許墮非是。</div>
</p><p style="text-indent:0em" class="lg-abnormal"><div class='lg-row'>既了超四句，自然絕百非，電光石上火，不許更追惟。</div>
</p><p style="text-indent:0em" class="lg-abnormal"><div class='lg-row'>毀譽不入念，方知心<span class='corr'>已</span>空，魔宮并虎穴，還與道場同。</div>
</p><p style="text-indent:0em" class="lg-abnormal"><div class='lg-row'>問訊跛挈師，汝今亦知有，棒打不回頭，乃爾能掣肘。</div>
</p></div></div>
<div class='div-other'><a id='mulu906' />
<p class='h1'>六言絕句</p>
<div class='div-other'><a id='mulu907' />
<p class='h2'>夏日睡，起步至新豐亭，觀雲庵墨妙與僧坐松下作五詩。明日，阿振試沐華矮牋請錄之，因序焉。五月十六日，大熱，亭上忽雨如翻盆。枕書而寢，乃覺日向夕，隔墻荷氣，俱風而至。臥見窗間，遠峰點點可數，為之詩曰。</p><p style="text-indent:0em" class="lg-abnormal"><div class='lg-row'>疏牖自分山翠，矮墻不隔荷香，睡美不知雨過，覺來一有微涼。</div>
</p></div>
<div class='div-other'><a id='mulu908' />
<p class='h2'>要阿振出門山<span class='corr'>已</span>瞑，而煙翠重重，一抹萬疊。秀峰缺處，日腳橫度，紅碧相通，餘暉光芒。倒射作虹，霓色微風，忽興新秧，翻浪如卷。輕羅坐新豐亭，流目而長吟，讀雲庵老人戲墨為詩。</p><p style="text-indent:0em" class="lg-abnormal"><div class='lg-row'>壁上龍蛇飛動，坐中金玉鎗然。起望微雲生處，一聲相應殘蟬。</div>
</p></div>
<div class='div-other'><a id='mulu909' />
<p class='h2'>扶杖而東渡五位，橋曲折而北松下，逢道人賢公喜為之詩曰。</p><p style="text-indent:0em" class="lg-abnormal"><div class='lg-row'>賢也嶔嵌，歷落軒然，頤頰開張，松下偶然。相值立談，愛子清狂。</div>
</p></div>
<div class='div-other'><a id='mulu910' />
<p class='h2'>乃相與濯足，於落澗泉語笑不相聞。於是聽其聲于習觀亭，為之詩曰：</p><p style="text-indent:0em" class="lg-abnormal"><div class='lg-row'>臥聽石間，流水起尋。洞口歸雲，但願一生。如此閑游，更復同君。</div>
</p></div>
<div class='div-other'><a id='mulu911' />
<p class='h2'>須臾月出，疊石峰側，散坐於知，隱橋以遲之。余謂二子曰：茲遊也，與存豁輩何遠？所恨倔強，嗟不及耳。乃詠而歸，鐘<span class='corr'>已</span>絕，而廊廡寂無聲，為之詩曰。</p><p style="text-indent:0em" class="lg-abnormal"><div class='lg-row'>月在留雲峰上，人行落澗聲中，歸去殷床鐘歇，滿庭風露濛濛。</div>
</p></div>
<div class='div-other'><a id='mulu912' />
<p class='h2'>登控鯉亭望孤山</p><p style="text-indent:0em" class="lg-abnormal"><div class='lg-row'>水面微開笑靨，山形故作橫陳，彭澤詩中圖畫，為君點出精神。</div>
</p></div>
<div class='div-other'><a id='mulu913' />
<p class='h2'>悼山谷五首</p><p style="text-indent:0em" class="lg-abnormal"><div class='lg-row'>蘇黃一時頓有，風流千載追還，竟作聯翩仙去，要將休歇人間。</div>
</p><p style="text-indent:0em" class="lg-abnormal"><div class='lg-row'>人間識與不識，為君折意消魂，獨入無聲三昧，同聞阿字法門。</div>
</p><p style="text-indent:0em" class="lg-abnormal"><div class='lg-row'>自顧面無四目，何止心雄萬夫，和得靈源雅曲，繡繻更綰流蘇。</div>
</p><p style="text-indent:0em" class="lg-abnormal"><div class='lg-row'>鬚鬢滄浪夢幻，江湖厭飫平生，一旦便成千古，壞桐絃索縱橫。</div>
</p><p style="text-indent:0em" class="lg-abnormal"><div class='lg-row'>平昔馭風騎氣，如今夜雨荒丘，欲動西州華屋，空餘南浦漁舟。</div>
</p></div>
<div class='div-other'><a id='mulu914' />
<p class='h2'>李端叔自金陵如姑谿寄之五首。</p><p style="text-indent:0em" class="lg-abnormal"><div class='lg-row'>東坡坐中醉客，讓君翰墨風流，為作羊曇折意，莫年淚眼山丘。</div>
</p><p style="text-indent:0em" class="lg-abnormal"><div class='lg-row'>老去田園可樂，秋來禾黍登場，相見雞豚社飲，諠譁曖熱谿堂。</div>
</p><p style="text-indent:0em" class="lg-abnormal"><div class='lg-row'>數疊夕陽秋巘，雨餘眼力衰時，可是招要歸思，故應醞造新詩。</div>
</p><p style="text-indent:0em" class="lg-abnormal"><div class='lg-row'>月下一聲風笛，尊前萬頃雲濤，玉堂他年圖畫，臥看今日漁舠。</div>
</p><p style="text-indent:0em" class="lg-abnormal"><div class='lg-row'>舉世誇君筆語，霧豹渠知一斑，莫問人間非是，且看醉裏江山。</div>
</p></div>
<div class='div-other'><a id='mulu915' />
<p class='h2'>戲呈師川駒父之阿牛三首</p><p style="text-indent:0em" class="lg-abnormal"><div class='lg-row'>今代南州孺子，要是萬人之英，安得際天汗漫，著此海上長鯨。</div>
</p><p style="text-indent:0em" class="lg-abnormal"><div class='lg-row'>風鑒晴雲霽月，衣冠紫陌黃塵，勿笑鐸駝長臥，起來便自過人。</div>
</p><p style="text-indent:0em" class="lg-abnormal"><div class='lg-row'>阿牛骨相似舅，文章定能世家，差勝宗武不襪，猶作添丁畫鴉。</div>
</p></div>
<div class='div-other'><a id='mulu916' />
<p class='h2'>陳瑩中居合浦，余在湘山三首寄之。</p><p style="text-indent:0em" class="lg-abnormal"><div class='lg-row'>心在青牛城下，身行白鶴泉西，何日相逢一笑，看君飽食蛤蜊。</div>
</p><p style="text-indent:0em" class="lg-abnormal"><div class='lg-row'>海門何啻千里，行人替我生愁，遠爾妄生分別，閻浮等是一漚。</div>
</p><p style="text-indent:0em" class="lg-abnormal"><div class='lg-row'>聞道希夷處士，今居訶梨仙村，要看筆端三昧，重談醫國法門。</div>
</p></div>
<div class='div-other'><a id='mulu917' />
<p class='h2'>寄巽中三首</p><p style="text-indent:0em" class="lg-abnormal"><div class='lg-row'>屋角早梅開遍，墻陰殘雪消遲，簾卷一場春夢，窗含滿眼新詩</div>
</p><p style="text-indent:0em" class="lg-abnormal"><div class='lg-row'>文章風行水上，歲月舟藏壑中，自怪頂明玉缽，人疑筆夢春紅。</div>
</p><p style="text-indent:0em" class="lg-abnormal"><div class='lg-row'>舅相決予十載，塵埃<span class='corr'>羨</span>子清閑，孤坐定非禪病，剃頭猶有詩斑。</div>
</p></div>
<div class='div-other'><a id='mulu918' />
<p class='h2'>送實上人還東林時，余亦買舟東下四首。</p><p style="text-indent:0em" class="lg-abnormal"><div class='lg-row'>世事但堪眼見，此生何殊夢游，未倩青山掩骨，且牽黃衲蒙頭。</div>
</p><p style="text-indent:0em" class="lg-abnormal"><div class='lg-row'>有客惠然過我，疏眉秀骨巖巖，且復柔槎凍耳，聽君放意高談。</div>
</p><p style="text-indent:0em" class="lg-abnormal"><div class='lg-row'>說盡廬山勝處，寂然相對無言，東崦峰頭月出，依約如聞白猿。</div>
</p><p style="text-indent:0em" class="lg-abnormal"><div class='lg-row'>我<span class='corr'>已</span>作成行計，喜君亦有歸期，何日虎谿松下，卻說江海別時？</div>
</p></div>
<div class='div-other'><a id='mulu919' />
<p class='h2'>余游鍾山宿石佛峰下，因上人自歸宗來，贈之六首。</p><p style="text-indent:0em" class="lg-abnormal"><div class='lg-row'>曾其故山寒食，忽驚廬嶽重陽，想見洞庭橘柚，纍垂又出青黃。</div>
</p><p style="text-indent:0em" class="lg-abnormal"><div class='lg-row'>世議嗟嗟迫隘，白頭相視如新，只有淵明似我，逢人故面成親。</div>
</p><p style="text-indent:0em" class="lg-abnormal"><div class='lg-row'>君住青鸞谿上，我留石佛峰前。捉手粲然一笑，秋容那更撐天。</div>
</p><p style="text-indent:0em" class="lg-abnormal"><div class='lg-row'>卻度來時危徑，斷崖落照孤煙，分手更無可奈，相看只有凄然。</div>
</p><p style="text-indent:0em" class="lg-abnormal"><div class='lg-row'><span class='corr'>已</span>是浮雲身世，更餘一缽生涯，是處青山可老，何妨乘興為家。</div>
</p><p style="text-indent:0em" class="lg-abnormal"><div class='lg-row'>西風夜吹客夢，霜清更入鍾山，且作跳魚縱壑，會看倦鳥知還。</div>
</p></div>
<div class='div-other'><a id='mulu920' />
<p class='h2'>和人春日三首</p><p style="text-indent:0em" class="lg-abnormal"><div class='lg-row'>冰缺涓涓嫩水，柳渦剪剪柔風，滓色盡情澄曉，游絲放意垂空。</div>
</p><p style="text-indent:0em" class="lg-abnormal"><div class='lg-row'>暖壓催花小雨，晴宜到面和風，鶯舌管絃合調，蘭芽雪玉分叢。</div>
</p><p style="text-indent:0em" class="lg-abnormal"><div class='lg-row'>攬衣欲起還眠，杜宇一聲春曉，家童走報新事，山茶昨夜開了。</div>
</p></div>
<div class='div-other'><a id='mulu921' />
<p class='h2'>山居四首</p><p style="text-indent:0em" class="lg-abnormal"><div class='lg-row'>深谷清泉白石，空齋棐几明窗，飯罷一甌春露，夢成風雨翻江。</div>
</p><p style="text-indent:0em" class="lg-abnormal"><div class='lg-row'>鍊盡人間機巧，卻能隨處安閑，雲深舊迷歸路，木落今見他山。</div>
</p><p style="text-indent:0em" class="lg-abnormal"><div class='lg-row'>讀書不求甚解，偶爾會意欣然，點筆疾書窗紙，倚蒲卻看罏煙。</div>
</p><p style="text-indent:0em" class="lg-abnormal"><div class='lg-row'>負日自然捫蝨，看山不覺成詩，快暖啼禽歸去，受風林影參差。</div>
</p></div>
<div class='div-other'><a id='mulu922' />
<p class='h2'>夏日三首</p><p style="text-indent:0em" class="lg-abnormal"><div class='lg-row'>鳥啼不妨意寂，日長但覺身閑，掃地要延遺照，掩扉推出青山。</div>
</p><p style="text-indent:0em" class="lg-abnormal"><div class='lg-row'>軒借誰家脩竹，簟留滿眼清秋，手倦拋書枕臥，一聲殿角風甌。</div>
</p><p style="text-indent:0em" class="lg-abnormal"><div class='lg-row'>掩卷高眠客去，望雲乞食僧歸，秋近柳陰低瘦，年高瘴髮能稀。</div>
</p></div>
<div class='div-other'><a id='mulu923' />
<p class='h2'>和人夜坐三首</p><p style="text-indent:0em" class="lg-abnormal"><div class='lg-row'>句好真堪供佛，泉幽欣更同僧，閑塵自橫涼簟，飛蚊故遶篝燈。</div>
</p><p style="text-indent:0em" class="lg-abnormal"><div class='lg-row'>行道疾於轉馬，坐禪危若蹲鴟，瓜皮能作地獄，荷香解破毗尼。</div>
</p><p style="text-indent:0em" class="lg-abnormal"><div class='lg-row'>忠子定應詩瘦，隆禪甘作書癡，兩客絕無消息，千峰見我棲遲。</div>
</p></div>
<div class='div-other'><a id='mulu924' />
<p class='h2'>即事三首</p><p style="text-indent:0em" class="lg-abnormal"><div class='lg-row'>目誦自應引睡，手談聊復忘紛，一曲青林門巷，數聲白鳥江村。</div>
</p><p style="text-indent:0em" class="lg-abnormal"><div class='lg-row'>茶味尚含春意，鳩鳴忽覺村深，掃地風能施手，過門月解論心。</div>
</p><p style="text-indent:0em" class="lg-abnormal"><div class='lg-row'>妙語欲澆舌本，故人忽到眉尖，雲薄茶煙索石，浪寒竹色侵簾。</div>
</p></div>
<div class='div-other'><a id='mulu925' />
<p class='h2'>用高僧詩云：沙泉帶草堂，紙帳卷空床。靜是真消息，吟非浴肺腸。園林坐清影，梅杏嚼紅香。誰住原西寺，鐘聲送夕陽。作八首。</p><p style="text-indent:0em" class="lg-abnormal"><div class='lg-row'>江素塵泥疏遶，泉清晝夜澄明，氣入茅堂蕭爽，潤滋草木鮮榮。</div>
</p><p style="text-indent:0em" class="lg-abnormal"><div class='lg-row'>松榻獨安枕簟，紙幃長隔埃塵，輝映夜窗明月，下藏夢蝶幽人。</div>
</p><p style="text-indent:0em" class="lg-abnormal"><div class='lg-row'>煩擾自茲深隱，寂寞相與沉冥，淡泊既諧真性，恬頤復順生經。</div>
</p><p style="text-indent:0em" class="lg-abnormal"><div class='lg-row'>風月冥搜秀句，詩家肺腑同期，自古人間俗物，此心雖死奚知？</div>
</p><p style="text-indent:0em" class="lg-abnormal"><div class='lg-row'>舍後樹林深秀，日中陰影繁濃，宴坐時來有籟，炎威欲入無從。</div>
</p><p style="text-indent:0em" class="lg-abnormal"><div class='lg-row'>杏實殘籠金色，楊梅爛染臙脂，氣味新鮮可口，清甘喉舌多時。</div>
</p><p style="text-indent:0em" class="lg-abnormal"><div class='lg-row'>源塢似甘西畔，精廬於此相鄰，迎接喜能忘我，住山知是何人？</div>
</p><p style="text-indent:0em" class="lg-abnormal"><div class='lg-row'>林外鳴鴉零亂，山頭落日微紅，樓臺迥然暝色，谷幽<span class='corr'>已</span>答疏鐘。</div>
</p></div>
<div class='div-other'><a id='mulu926' />
<p class='h2'>臨清閣二首</p><p style="text-indent:0em" class="lg-abnormal"><div class='lg-row'>泯泯下窺軟碧，洄洄忽作驚湍，時看稚子對浴，少陵詩眼長寒。</div>
</p><p style="text-indent:0em" class="lg-abnormal"><div class='lg-row'>邑勢自然藏勝，江空表裏含秋，夜棹近人明月，襄陽應在漁舟。</div>
</p></div>
<div class='div-other'><a id='mulu927' />
<p class='h2'>贈珠侍者二首</p><p style="text-indent:0em" class="lg-abnormal"><div class='lg-row'>我是布毛侍者，解藏陷虎鋒機，勘破諸方歸去，一籐深鎖煙霏。</div>
</p><p style="text-indent:0em" class="lg-abnormal"><div class='lg-row'>一等心華自照，不煩春色須開，安用翻瀾千偈，卻輸枯木寒灰。</div>
</p></div>
<div class='div-other'><a id='mulu928' />
<p class='h2'>誠上人試手游方二首</p><p style="text-indent:0em" class="lg-abnormal"><div class='lg-row'>隨處千巖萬壑，一缽雲行鳥飛，歲月卻還驚浪，蒙頭破衲同歸。</div>
</p><p style="text-indent:0em" class="lg-abnormal"><div class='lg-row'>跡要風蟬蛻殼，道愧泥龜六藏。面上唾痕莫拭，自然知見含香。</div>
</p></div>
<div class='div-other'><a id='mulu929' />
<p class='h2'>拄杖寄子因二首</p><p style="text-indent:0em" class="lg-abnormal"><div class='lg-row'>百節紫藤風骨，得自泐潭石門，不受雲居勾絡，定知臨濟兒孫。</div>
</p><p style="text-indent:0em" class="lg-abnormal"><div class='lg-row'>作伴經游<span class='corr'>已</span>遍，住山尚存典刑，寄與毗耶作戲，當場攛出驚人。</div>
</p></div>
<div class='div-other'><a id='mulu930' />
<p class='h2'>分韻得風字</p><p style="text-indent:0em" class="lg-abnormal"><div class='lg-row'>鷗寒爭浴暮雨，舟閑放縱江風，一幅花光平遠，誰藏覺範詩中。</div>
</p></div>
<div class='div-other'><a id='mulu931' />
<p class='h2'>歸九峰道中</p><p style="text-indent:0em" class="lg-abnormal"><div class='lg-row'>四五疊峰深處，歸去開荒南畝，是非不得扶犁，春曉一蓑煙雨。</div>
</p></div>
<div class='div-other'><a id='mulu932' />
<p class='h2'>贈誠上人四首</p><p style="text-indent:0em" class="lg-abnormal"><div class='lg-row'>熅火扶持清境，篝燈點破黃昏，凍耳欣聞軟語，冷齋忽變春溫。</div>
</p><p style="text-indent:0em" class="lg-abnormal"><div class='lg-row'>衝雪來尋覺範，思時山說靈源。此夕蔣陵二老，畫出韋郎五言。</div>
</p><p style="text-indent:0em" class="lg-abnormal"><div class='lg-row'>覓句初聞試手，吐詞果復驚人，夜覺千巖晝永，曉看萬瓦生春。</div>
</p><p style="text-indent:0em" class="lg-abnormal"><div class='lg-row'>對書只圖遮眼，題詩何必須編？且看無情說法，群山雪盡蒼然。</div>
</p></div>
<div class='div-other'><a id='mulu933' />
<p class='h2'>書阿慈意消室</p><p style="text-indent:0em" class="lg-abnormal"><div class='lg-row'>風過淵明臥處，林閒子厚來時，睡起一杯春露，壁間數句坡詩。</div>
</p></div>
<div class='div-other'><a id='mulu934' />
<p class='h2'>愿監寺自長沙遊清修依元禪師興發，復入城，余口占四首贈之。</p><p style="text-indent:0em" class="lg-abnormal"><div class='lg-row'>過江問大溈路，失腳到小廬山，慚愧沒箇虜子，滿堂都是鄉關。</div>
</p><p style="text-indent:0em" class="lg-abnormal"><div class='lg-row'>自笑乾陪奉漢，人誇熱肺腸僧，飯了脫剝打睡，椎門擊撼不應。</div>
</p><p style="text-indent:0em" class="lg-abnormal"><div class='lg-row'>秋來又入重城，滿腹憨腮驚人，只欠一箇布袋，便是彌勒化身。</div>
</p><p style="text-indent:0em" class="lg-abnormal"><div class='lg-row'>閑裏雖無白業，笑中自有丹沙。啜我同遊蓬島，箇中棗大如瓜。</div>
</p></div>
<div class='div-other'><a id='mulu935' />
<p class='h2'>答慶上人三首</p><p style="text-indent:0em" class="lg-abnormal"><div class='lg-row'>連日顛風斷渡，一番花信催春，殘夜華鯨吼粥，夢回窗月窺人。</div>
</p><p style="text-indent:0em" class="lg-abnormal"><div class='lg-row'>米嶺脊吞西嶽，筠谿尾插漳江，興發扁舟尋子，夜晴風揭蓬窗。</div>
</p><p style="text-indent:0em" class="lg-abnormal"><div class='lg-row'>雨後哦君佳句，華氣如川方增，石出水生微渚，雲閒山露寒層。</div>
</p></div>
<div class='div-other'><a id='mulu936' />
<p class='h2'>贈溈山湘書記二首</p><p style="text-indent:0em" class="lg-abnormal"><div class='lg-row'>山學春愁眉黛，水如含笑花香，睡起憑高凝睇，淺紅數筆殘陽。</div>
</p><p style="text-indent:0em" class="lg-abnormal"><div class='lg-row'>住山心<span class='corr'>已</span>老大，看雲情轉虛閑。東華軟紅縱好，無因飛到窗間。</div>
</p></div>
<div class='div-other'><a id='mulu937' />
<p class='h2'>偶書</p><p style="text-indent:0em" class="lg-abnormal"><div class='lg-row'>屋破不至露寢，食乏不至餐氈。此身投老未死，萬事一切隨緣。</div>
</p></div>
<div class='div-other'><a id='mulu938' />
<p class='h2'>登洪崖橋與通端三首</p><p style="text-indent:0em" class="lg-abnormal"><div class='lg-row'>行盡幾重添秀，雷奔響落晴空，散坐煮茶為別，雲間一徑微通。</div>
</p><p style="text-indent:0em" class="lg-abnormal"><div class='lg-row'>雞聲亂人語秀，山色涴我衣裳，洗盡人間熱惱，還君坐上清涼。</div>
</p><p style="text-indent:0em" class="lg-abnormal"><div class='lg-row'>同到洪崖橋上，水光射著山寒，為君更透妙語，乞與西山老端。</div>
</p></div>
<div class='div-other'><a id='mulu939' />
<p class='h2'>湘山偶書</p><p style="text-indent:0em" class="lg-abnormal"><div class='lg-row'>暖壓催花小雨，晴宜到面和風，鶯舌管絃合調，蘭芽雪玉分叢。</div>
</p></div>
<div class='div-other'><a id='mulu940' />
<p class='h2'>和人二首</p><p style="text-indent:0em" class="lg-abnormal"><div class='lg-row'>玉骨解藏歲月，飢膚不受塵埃，落筆驚鴻掠紙，延僧春露浮杯。</div>
</p><p style="text-indent:0em" class="lg-abnormal"><div class='lg-row'>寂寥空山獨夜，蕭條古木清秋，風月誰家搗練，江頭何處釣舟？</div>
</p></div></div>
<p class='juan'>石門文字禪卷第十四</p>
</div><!-- end of div[@id='body'] -->
</body></html>