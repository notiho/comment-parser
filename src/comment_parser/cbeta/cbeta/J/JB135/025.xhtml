<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1477' />
<p class='juan'>石門文字禪卷第二十五</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1478' />
<p class='h1'>題</p>
<div class='div-other'><a id='mulu1479' />
<p class='h2'>題華嚴綱要</p><p>華嚴宗有四種無礙，謂事無礙、理無礙、事理無礙、事事無礙。夫言事事無礙者，非有竺梵震旦之異，凡聖小大之殊，而講師笑棗柏，不辨唐梵，又可笑哉！此文清涼國師啟毗盧，藏之鑰匙也。其文簡而義無盡，其科要而理融通，學者當盡心焉，方天下禪學之弊極矣。以飽食熟睡，游談無根為事，而佛鑑乃倡為宗尚之，其亦護法憫俗之慈也歟！</p>
</div>
<div class='div-other'><a id='mulu1480' />
<p class='h2'>題疾老寫華嚴經</p><p>瑛公風骨清臞，而神觀秀爽，措置加於人一等與南州名士遊，淡然無營，獨杜門手寫此經，精妙簡遠之韻，出於顏、柳。予聞一切賢聖皆以無為法而有差別者，皆所莊嚴之耳。龍勝菩薩以夙智通力誦持之，實叉難阤，以入世間智力翻譯之。清涼國師以達佛知見力疏釋之，而瑛公以夙淨願堅固力書寫之。予觀其心志端欲候文殊師利之智海、普賢之行願海善財童子利生求法，精進海十二時，皆在現行。如善現比丘不動真際，現一切色身，於十方世界作大佛事，顧其措置，非加於人乎！</p>
</div>
<div class='div-other'><a id='mulu1481' />
<p class='h2'>題光上人所書華嚴經</p><p>邾城岸大江，皆深林大澤，自麻城之東，多奇峰峻谷，輪蹄所不至，虎兕所掩。建炎元年十月，予自漢上南還廬山，阻兵於大石山捷徑過鍾山之下，有僧舍數椽，道人七八輩匝笑如舊識。有首眾者，道光與其兄道舒，鄰房晨香夕燈，以禪誦為佛事，從之者皆肅如也。光嘗呼此經以示予，予因再拜，跪而讀其篇目，謂舒曰：耆闍婆面城之醫王也，面所見草木土石，無非是藥。文殊師利童子曰：耆婆見草木無非是藥，菩薩見境無非是心。然耆婆祝之疾燥，濕虛實、寒病祖病眾生病之方也。而光口不忘誦，目不忘視，手不忘書，寫之則隨施，無所窒其妙。嗚呼！耆婆蓋世間之醫而得妙者也，則出世間之醫，其用自心之得妙者也。是經其廣則四天下微塵數偈句，其得則震旦所譯十萬偈，句光擬之於沙界；涼曝得所，藏之於毛端寬博有餘。至於殊勝功德，則非有思議心所能測知。經初畢工而盜賊蟻聚，所至流血可涉，光黃舒蘄衲之間，受禍猶酷。獨此經所寄東西南北十里之間，無犬吠之驚，父老男女，安堵樂業，豈非龍神所護持而然乎？光少游方，見知識，飽參而還以親老不忍去其膝，日以研味。此文其為知恩精進，不言可知矣。咨爾鍾山之下，護持龍神之眾。時朔來朝以祕藏之某題。</p>
</div>
<div class='div-other'><a id='mulu1482' />
<p class='h2'>題華嚴十明論</p><p>顯謨閣待制朱公世英為余言，頃過金陵，謁王文公於鍾山，公以彥里閈晚生有志學道謂曰：若讀史見勾踐伍員事乎勾踐保栖會稽置膽於坐，臥則仰膽飯食亦嘗膽也。伍員去楚，櫜載而去。昭關至蒲伏行，乞於吳市。二子設心止欲雪，恥復讎，而焦身苦思二十餘年，而後遂其欲。蓋有志者事竟成也。然移此心，以學無上菩提，其何以禦之？世英囑予記其言。世英歿一年，余還自海外築室筠溪石門寺。夏釋此論，追念平時之語曰：嗟乎！流轉三界，未即棄去，其恥亦大矣。囚縛五陰，未能超出，其讎亦深矣。以吳楚之讎恥較之，其相倍如日劫。而學者亦思掣肘徑去，然至誠惻怛勇，決力行較，勾踐伍員，特太山毫芒耳，豈不惜哉！金剛般若經：須菩提聞世尊言：以恒河沙等身命布施，不如受持四句偈為他人說之福。於是泣下其心，豈不謂學者多以一身味著懈怠故自為障礙乎？夫雜華具四天下微塵數偈，而其所詮者，如來普光明大智一法而已。親近隨順此智者戒定慧三法而已。以戒定慧觀照方便，破滅無明，一切眾生彈指實證。故金剛藏菩薩曰：隨順無明起諸有，若不隨順諸有離，是謂成佛顯決入法要旨，借令三世如來重復宣示深奧，不能加毫末於此矣。其於利害去取，曉如白黑，其義理昭著，粲如日星，不知學者於戒定慧何疑而不隨順於無明煩惱何戀而不棄遺乎？孟軻曰：今有無名之指屈而不信，非疾痛害事也。如有能信之者，則不遠秦楚之路，為指之不若人也；指不若人，則知惡之心不若人則不知惡，此之謂不知類也。今之知類者，吾特未見耳，豈密行暗證，隱實顯玼，世不得而知歟？抑觀力麤浮習，重境強，多遇緣而退歟？余切慕思大智者父子於道，能遺虛名收實效，三十年間，決期現證，皆獲宿智通，入法華三昧乳中之酪，此其驗矣。嗚呼！安得如南嶽、天台兩人者，與之增進此道哉？政和五年六月十日書。</p>
</div>
<div class='div-other'><a id='mulu1483' />
<p class='h2'>題光上人書法華經</p><p>晉沙門曇諦，初夢於其母黃曰：我投暫託宿。乃以鐵鏤書鎮并麈尾拂為寄母。既覺，而二物在手，於是大驚而生諦逮五齡，母以二物示諦諦，軒渠笑曰：此秦王請我講法華經，贈我者爾。母曰：汝省置之處乎？諦罔然，不荅而去。又建興二年長沙縣西一百里餘，有青蓮花兩本生陸地道俗堵觀钁之丈有二尺，得瓦棺蓮之根莖，自棺之壞處出，開視之，有髑髏栓索，而蓮寔生齒。脥間，晉有識曰：有僧不知名氏，誦蓮經十萬部，不疾而化，遺言使衣紙，而以瓦為棺。今驛亭故基建寺，其號蓮花。嗚呼異哉！惟此經之力，能使授持者卒長物於生，死後奇祥於異世，驚世殊異之如此。蘄州永樂寺僧道光出血和墨寫此經，其衡斜點畫勻，如空中之雨，整如上瀨之魚，皆精進力之所成，知見香之所熏，不然，何以莊嚴微妙如此之巧耶？光又專精不懈，見一纖毫相之間萬八千土，於剎那入無量處三昧，名報佛恩。然隨筆任運，經行臥起，語默動止，莫非授持此經，故毫相之間，剎那之頃，豈有間哉？光之為人純素，潔忠於事，孝於奉親，為里閈所敬，信法眷所追崇，是真比丘也。予自北還南留其庵，信宿彌日，盡獲見其所寫之經，無慮十數種，觀其施為，日夕以與佛菩薩語言詶酢，豈復有世閒之心耶？華嚴曰：念念不與世間心合，是大精進光。其以之。</p>
</div>
<div class='div-other'><a id='mulu1484' />
<p class='h2'>題超道人蓮經</p><p>南昌饒益院，除饉惠超，自幼出家，誦此經，年二十六，試于有司，以精通得度，即受具游諸方事善知識，發明心要。及還掩關，以金為墨書妙法蓮華經。政和八年六月四日清晨，攜以示予，開卷熟視筆墨，精到衡斜布列皆有節度，非精誠盡力，於此法莫能臻是也。予聞一切契經皆佛所演，而此經獨稱過去諸佛，先說法喻雙舉蓮之為喻，以三世同時，十方同會，方其開時即有果方，於果中即有因蓮華、蓮實、蓮密是也。諸子雖分布而會聚之，未嘗隔斷，此其名蓮蓮連也。般若曰：一切智智清淨，無二無二分，無別無斷故者，以是哉！梁大沙門僧祐，平生書寫，誦持未捨受，即身為爛瓜，香<span class='corr'>已</span>捨受，即舌本為青蓮華香，皆其精進真信之力所成就。陳大沙門惠思誦至是真精進，是名真法供養如來，恍然見靈山一會，儼然如昨。蓋此經有不思議力，入二十五種三昧，以大行慈悲入中觀，以梵行慈悲入幻觀，以勝行慈悲入止觀，令一切眾生自然見如是事，入菩薩一切色身三昧之旨也。今超師壞衣缽食，一室枵然與世相忘，以精勤之力，致工於此法，可謂知本矣。予將見生身發無垢智光，方吾法下衰而超用志，如是誰不隨喜？願世世同超登內院，見慈氏預聞妙義，頓捨人法二執，證對現色身，此予志也。甘露滅，某謹題。</p>
</div>
<div class='div-other'><a id='mulu1485' />
<p class='h2'>題六祖釋金剛經</p><p>金剛般若靈智妙心者也。諸佛與我及眾生類，三無差別。然諸佛<span class='corr'>已</span>知而信者，我今知，而信者唯眾生未知未信，則當教導之。故世尊以後五百歲持戒修福者，能生信心為實。然以心信心，猶為三法，如人不睡而能有夢，則知是病故。世尊又曰：以是信解，不生法相。如來世尊既以明告顯說，以為經祖師從而注釋之恩德，可謂大矣。而傳布未廣，予竊患之。故化清信檀越鏤版印施普告大眾云：政和五年十月日。</p>
</div>
<div class='div-other'><a id='mulu1486' />
<p class='h2'>題靈驗金剛經</p><p>秘書省校書郎龔德莊，初罷官靈壽來歸京師，居新門裏。時方上元山東劉野夫與德莊善，偶折簡來約，十四日可，盡室往觀，君慎勿出略，相候欲款語德莊素敬憚其人，為獨守屋廬二鼓矣。而野夫不至方假，寐家人輩尚未還，俄火自門而燒德莊，但捉誥牒而走，一夕而燼數百家。明日跡其屋灰炭中得金剛般若一卷，略無損處，開視明鮮，如新德莊少豪逸嗜酒色不甚信內典，豈夙世善根不思議力，以茲發感悟之歟？觀者彭凡鄒正臣劉棐僧希祖德洪政和元年上元後一日。</p>
</div>
<div class='div-other'><a id='mulu1487' />
<p class='h2'>題宗鏡錄</p><p>右宗鏡錄一百卷，智覺禪師所譔切，嘗深觀之，其出人馳騖於方等契經者六十本，參錯通貫，此方異域聖賢之論者三百家領略天台賢首，而深談唯識，率折三宗之異義，而要歸於一源。故其橫生疑難，則鉤深賾遠；剖發幽翳，則揮掃偏邪。其文光明玲瓏，縱橫放肆，所以開曉眾生自心成佛之宗，而明告西來無傳之的意也。錢氏有國日嘗居杭之永明寺，其道大振於吳越。此書初出，其傳甚遠，異國君長讀之，皆望風稱門。弟子學者航海而至，受法而去者，不可勝數。禪師既寂，書厄於講徒，叢林多不知其名。熙寧中，圓照禪師始出之，普告大眾曰：昔菩薩晦無師智自然智，而專用眾智命。諸宗講師自相攻難，獨持心宗之權衡以準平其義，使之折中精妙之至，可以鏡心。於是衲子爭傳誦之。元祐間，寶覺禪師宴坐龍山，雖德臘俱高，猶手不釋卷，曰：吾恨見此書之晚也。平生所未見之文，公力所不及之義，備聚其中，因撮其要處為三卷，謂之冥樞會要，世盛傳焉。後世無是二大老叢林無所宗尚。舊學者日以慵墯絕口，不言晚至者，日以窒塞游談，無根而<span class='corr'>已</span>，何從知其書講味其義哉？脫有知之者，亦不以為意，不過以謂祖師教外別傳，不立文字之法，豈當復<span class='corr'>刺</span>首文字中耶？彼獨不思達磨<span class='corr'>已</span>前，馬鳴、龍樹亦祖師也，而造論則兼百本契經之義，泛觀則傳讀龍宮之書，後達磨而興者，觀音大寂，百丈斷際亦祖師也。然皆三藏精入，該練諸宗。今其語具在可取而觀之，何獨達磨之言乎？聖世逾遠，眾生相劣，趣慮褊短，道學苟簡，其所從事，欲安坐而成。譬如農夫隋於耰耘，垂涎仰食，為可笑也。吾聞江發岷山，其盈濫觴，及其至楚，則萬物並流，非夫有本益之者眾耳。有志於道者，常有取於此。吾徒灰冷世故安樂雲山明窗淨几之間，橫篆煙而熟讀之，則當見不可傳之妙，而省文字之中，蓋亦無非教外別傳之意也。</p>
</div>
<div class='div-other'><a id='mulu1488' />
<p class='h2'>題法惠寫宗鏡錄</p><p>龍勝菩薩曰：眾生心性猶如利刀，唯用割泥，泥無所成，刀日就損，理體常妙，眾生自麤，能善用心，即合本妙。余觀世之人疲精神於紙墨者，多從事於無用之學，皆以刀割泥者也。明州翠巖僧法惠獨施力寫，永明所譔宗鏡錄一百二十卷，與方廣禪寺大法寶藏。嗚呼！惠師可謂善用其心者也。夫能使天台賢首唯識三宗之旨趣大乘深經六十卷妙義，西天此土三百家之法句雜傳要說，契心之至理，鏡為一心心之所緣，筆之所及，常在現前。余以謂此道人，即入摩訶衍，遍知稱性之海，即具普賢一真光明微塵數不思議行門。予幸得托名卷末，願慈氏大士從知足天來，主龍華時，同聞此錄，知今日自作隨緣，其心非謬也。</p>
</div>
<div class='div-other'><a id='mulu1489' />
<p class='h2'>題修僧史</p><p>予除刑部囚籍之明年，廬於九峰之下，有苾芻三四輩來相從，皆齒少志大。予曉之曰：予少時好博觀之，艱難所得者，既不與世合，又銷鑠於憂患。今返視缺然，望之則竭，不必叩也。若前輩必欲大蓄其德，要多識前言，往行僧史具矣，可取而觀。語未卒，有獻言者曰：僧史自惠皎、道宣贊寧而下，皆略觀矣。然其書與史記兩漢南北史唐傳大異，其文雜煩，重如戶婚鬥訟。按檢昔魯直嘗憎之，欲整齊未遑，暇竟以謫死。公蒙聖恩脫死，所又從魯直之舊游，能麤加刪補，使成一體之文，依倣史傳，立以贊詞，使學者臨傳致贊語，見古人妙處，不亦佳乎？予欣然許之，於是仍其所科文，其詞促十四卷，為十二卷以授之。</p>
</div>
<div class='div-other'><a id='mulu1490' />
<p class='h2'>題讓和尚傳</p><p>心之妙，不可以語言傳，而可以語言見。蓋語言者，心之緣，道之標幟也。標幟審則心契故學者每以語言為得道淺深之侯。予觀南嶽讓禪師，初見六祖，祖曰：什麼物與麼來？對曰：說似一物即不中。曰：還假修證也無？對曰：修證即不無，染污即不可。祖嘆曰：即此不染污是諸佛之護念。大哉言乎！如走盤之珠，不留影跡也。然讓公猶侍六祖十有五年，乃去庵於三生石之上。時天下尚以律居未成叢席，有僧忘其名，為總眾事。二十年為縣官，勘其出納。先是寺未嘗藉其資僧方囚，自念久已忘之，仰祝讓公求助，於是一夕通悟，盡能追憶。二十年間，物件不遺毫，髮乃得釋，故以讓公為觀音大士之應身，而讓居庵中，未嘗知之。予游福嚴，與僧讀其事，僧疑以問予：此何理哉？予曰：涅槃經云：外道妒世尊入其國，驅五百醉象來奔。世尊垂手示之，而象見五指輪中皆出。師子於是怖伏遺糞而去。世尊曰：爾時我指實無師子，而是護財狂象自然見之，皆我慈善根力故。夫世尊慈善根力，要不可以有思議心測之，而可以無隱藏事證。如月在天，光遍谿谷，初不擇谿谷之濁清，而水之澄澈；必有月影水之澄澈，則月現影而善惡之。必有所感，乃不見慈善根力哉，則讓公坐，令其僧獲聰明之辯要，不足怪也。</p>
</div>
<div class='div-other'><a id='mulu1491' />
<p class='h2'>題洞山巖頭傳</p><p>雪峰見德山托缽，便問：鐘未鳴，鼓未響，托缽向什麼處去？德山便歸方丈。峰舉似巖頭，巖頭曰：大小德山不會末後句。德山聞之，呼巖頭問曰：汝不肯老僧耶？巖頭密啟其意。德山明日上堂，舉論大異，巖頭拊手大笑曰：且喜老漢會末後句，天下人無奈此老何。雖然如是，只得三年。至期，果化去。洞山初見華嚴靜公，搬柴把住，問曰：狹路相逢時如何？靜曰：反仄反仄。洞山曰：汝記吾言。<span class='corr'>已</span>後向南住眾一千北住山三百人而已。靜初住福州東山一千眾，後居都下眾三百人。予觀巖頭洞山之語，出於信口，殆若苟然，而德山之化，華嚴之眾，皆不能逃其言。因緣時節弗差毫髮其如蟲蝕木偶爾成文耶？亦夙智通力，自然前知耶？偶爾不可數通力非宗門所尚，非授大法，顯著於此，能無疑乎？</p>
</div>
<div class='div-other'><a id='mulu1492' />
<p class='h2'>題斷際禪師語錄</p><p>禪師初與異僧游天台，渡溪方悟，其為異也，悔不能早識之，且將折其脛而後已。尋北游，值老嫗於洛下，與之語，多所發藥，遂侍以師禮。嫗知其非，尋常人，俾更謁江西。大寂既至，而祖<span class='corr'>已</span>化去。逾月矣，而見其子海公海以所嘗悟明之緣示之。公悟大法於言下，海曰：他日其嗣大寂可也。公笑曰：是豈義也？海歎<span class='corr'>已</span>而為不及。常謂其徒曰：吾頃游方，無所不問。雖草根巖壁中有人，必往窮詰其所得。又曰：馬祖之下，得正法眼歸宗耳。而牛頭以降，皆不可當其意者，豈公取舍故欲異於世也，亦抑世之人見其不與<span class='corr'>己</span>合，而訴以為異者也。古之人所以大過人者，信<span class='corr'>己</span>之專惟信<span class='corr'>己</span>，故不惑世人之言，是故所立卓絕，非常人所能及也。公之器識宏遠，剛正自性，出其天性，豈非以謂道之所在，非凡聖男女之間，晦顯長少之際，而是非取舍，不可以苟而已，而取人不必以求其全也。今之學者，既下視天下之士，而又工於怪奇詭異之事，衒名逐世，不顧義理，求人必以其全而議論多膠於所愛，名為走道。其實走名，紛紛冗冗，皆禪師之門罪人也。禪師之所養，其峻嚴廣大如此。其語言斷斷如藥石，深可以治晚世學者之病，是知其言蓋所養也。卷舒放肆，驅逐邪妄，開闢正信，直明一心以歸合佛祖之言，可謂深渺宕肆。大哉洋洋乎光明之言也。余因手校而藏之，又列其所施為者，以自警書於卷之尾，且以示同學云。</p>
</div>
<div class='div-other'><a id='mulu1493' />
<p class='h2'>題百丈常禪師所編大智廣錄</p><p>余常識老僧知瓊於司命山下瓊湓城人黃龍無恙時客也。為余言黃龍住山，作止甚詳。嘗手校此錄於積翠，謂門弟子曰：佛語心宗，法門旨趣，至江西為大備，大智精妙，穎悟之力，能到其所安此中雖無地可以棲言語，然要不可以終去語言也。故其廣演之語，大剔禪者法執。而今之五家宗趣，皆此錄森列，如井之在海，其清涼甘滑、泄苦濁毒所不同，而本則無異質也。予誌其言。久之，偶見洞山藏角破函中多故經往掀攪之，乃獲見常禪師居百丈日重編者熟讀驗瓊之言信。然校世所傳，多訛略因，藏之以正諸傳之失，又誌瓊之首告也。</p>
</div>
<div class='div-other'><a id='mulu1494' />
<p class='h2'>題雲居弘覺禪師語錄</p><p>悟本禪師設五位法門，以發揮石頭大師之妙，大率約體用為五法，更互主客，隱顯相參，借言以顯無言，然言中無言之趣，妙至幽玄，故其問荅之貴親，正如君臣之貴合，於是翕然宗以為洞上玄風出其門下者，應機酬詰，務以秀麗嚴峻之語相高尚使人放身，如覽花葩之開妍，煙雲之穠纖，而仰拂秋之螺峰染春之鴨波，劃刻百出，必欲合其法而後已。忽其繩墨以登其門者，則非吾屬也。而雲居弘覺禪師蓋其徒之秀傑者，乃獨不然，其演法之辨，應機之詞，朴古自在，隨意所劃，如世之良醫，坐於藥肆中，病而詣者，信手與之藥。至病愈，常謂其徒曰：佛法無多事，行得即是，汝但作佛，莫愁佛不解語。古人純素任真有所問詰木頭碌磚，隨意荅之，實無巧妙大底渠腳根下穩當。苟不如此，雖說得如花錦無益也。余常怪洞山嗣法者，如本寂道，全居遁休靜之徒，光大於世者三十餘人，觀其施為提演宗脈，無敢冒規致之外者，而膺公乃爾殊異，豈所謂得所以言言不必同者歟？余追躡其意，以謂大法本體離言句相，宗師設立，蓋一期救學苟簡，不審專<span class='corr'>己</span>臆斷之弊而<span class='corr'>已</span>。法久必壞，使天下後世眩疑自退，守言而失宗無所質辨，為可惜也。故其超然法立如此，而公之子簡亦相與振成之。是知俾明悟者知大法，非拘於語言而借言以顯發者也。嘗與人論至此，其人凌憑其氣，而面頸發熱，曰醫智百巧，志誣先德，詬罵而去。吁！嗟使弘覺不死，且聞余之說以為知言者，今其道愈陵遲，至於列位之名件，亦訛亂不次，如正中偏、偏中正，又正中來，偏中至，然後以兼中到總成五，今乃易，偏中至為兼中矣。不曉其何義耶？而老師大衲亦恬然不知怪為可笑也。雖然，弘覺一矯之，則洞山之道不轉顧地而盡，寧有今日耶？</p>
</div>
<div class='div-other'><a id='mulu1495' />
<p class='h2'>題克符道者偈</p><p>洞山悟本禪師作五位頌有曰：兼中到，不落有無誰敢和？人人盡欲出常流，折合終歸炭裏坐。予初以謂坐炭中之語，別無意味，及讀此偈，百餘首，有曰：儂家住處豈堪偎？炭裏藏身幾萬回。不觸波瀾招慶月，動人雲雨鼓山雷。乃知古老宿之語皆不苟然，符臨濟真子，而悟本自為洞山之宗，道本同也，而學者不了，以私異之。惜哉！</p>
</div>
<div class='div-other'><a id='mulu1496' />
<p class='h2'>題清涼注參同契</p><p>叢林故宿相傳謂石頭參同契明佛心宗後輩鮮有深識其旨者，獨清涼大法眼禪師注文發明居多，故南唐後主讀至玄黃不真，黑白何咎處，爽然開悟。余謂後主所悟，蓋悟法不真而已，非因其語，以了石頭，明暗本意也。如安禪師破句讀楞嚴而悟句，讀且爾，矧所謂義味乎？然安於心法無疑也？予嘗深考此書，凡四十餘句，而以明暗論者半之，篇首便曰：靈源明皎潔，枝派暗流注。乃知明暗之意根。於此又曰暗，合上中言，明明清濁句，調達開發之也。至指其宗而示其趣，則曰本末須歸宗，尊卑用其語，故其下廣敘明暗之句，奕奕綴聯不已者，非決色法虛誑，乃是明其語耳。洞山悟本得此意，故有五位偏正之說。至於臨濟之句中玄，雲門之隨波逐浪，無異味也。而晚輩乘其言，便想像明暗之中，有相藏露之地，不亦謬乎？大率聖人之言，不明於後世，注疏之家汩之，非獨此文也，余不可以不辨。</p>
</div>
<div class='div-other'><a id='mulu1497' />
<p class='h2'>題香山靘禪師語</p><p>禪師父事雲庵，於予為法兄，然予少寔師事之。初聞其誦迦葉波偈曰：諸法從緣生，諸法從緣滅，我師大沙門，常作如是說。乃曰：子悟此，即是出家。予時年十六，曉夕以思茫然，莫識其旨。頃在海外閑居，味維摩詰言：善來，文殊師利！不來相而來，不見相而見。文殊師利言：如是居士若來已更不來；若去已，更不去。所以者何？來無所從，去無所至，所可見者，更不可見。乃追繹香山之語，遂深入緣起無生之境。將以見之，報其發藥之恩，則化去已逾年矣。其門人文謙以其提誨之語為示，并書予願見不果。</p>
</div>
<div class='div-other'><a id='mulu1498' />
<p class='h2'>題玄沙語錄</p><p>右司諫集賢孫公覺莘老守福州日，俾僧編集此錄，學者以覺悟宗旨，厥功茂焉。然予獨恨集末附千光王寺沙門義澄，重刪三句四機之語議論錯謬。何以知之？如玄沙綱宗第一句，名真常流注，與鐵輪位齊，力一天下，然未有出格之詞，猶曰明前不明後，無自由分，未辨緇素，雖得出世間，未得入世間，恐其墮一如平實無生之見，死在句下也，則有出格之詞。而義澄輒引首楞嚴曰：妄為色空，及與聞見，如第二月。又圓覺曰：由起幻故，內發輕安，大悲妙行，如土長苗，讀之，令人搏髀高笑，義澄何為者也？乃敢指判禪宗哉！學者能深觀之，則知予言為公。昔無業禪師每歎叢林，不自揆行解如屠沽，而自比佛祖。南山律師曉達教乘，而不敢自呼，大乘師止言律師耳義澄自目未見，而指人五色使見宣律師為人定必羞死。</p>
</div>
<div class='div-other'><a id='mulu1499' />
<p class='h2'>題谷山崇禪師語</p><p>予讀澄心堂，錄長慶稜公之孫，保福展公之嗣，谷山禪師之語，奇嶮宏妙，光明廣大，觀其膽氣逸群，不在巖頭雲門之下，而錄失其名。然語多稱報恩，傳燈但有潭州谷山句禪師而無機緣，其列熙崇兩人機語校句所揭示，殆相萬然皆住報恩，豈句亦常居之耶？予常與超然衝虎游谷山，訪其遺事，無所考，因相對歎息，追念東坡之語曰：齊魯有大臣，史失其名而黃四娘，乃得與杜詩不朽事莫不爾。作詩曰：行盡湘西十里松，到門卻立數諸峰。崇公事跡無尋處，庭下春泥見虎蹤。又十年，復與超然夏於石門，偶閱前詩，遂併錄之。</p>
</div>
<div class='div-other'><a id='mulu1500' />
<p class='h2'>題韶州雙峰蓮華叔姪語錄</p><p>傳曰：聽言觀道，以事觀生，死亦大矣。而兩人者，睨[目*爾]之不翅，如出入戶庭之易然蓋其所養，非有以大過人者，何以臻此？其言具在可信也。予觀雲門勘辯舉古，皆脫略窠臼，方其游戲，時亦微見其旨。至酬問垂伐，則語赴來機，瞻之在前，忽焉在後，令人溟涬，然弟之哉！夫語赴來機，妙在轉處者，正中妙協洞山旨趣也。豈此老淛亦或用之，而欽祥默識其不傳之妙也哉？巴陵鑒公常荅問提婆宗曰：銀碗裏盛，雪荅祖意。教意同別曰：雞寒上樹，鴨寒下水，荅吹毛劍。曰：珊瑚枝枝撐著。月云：吾以此三句報荅雲門法乳之恩。予始誕之，今視之良然，使雲門而在，正當一捧腹耳。</p>
</div>
<div class='div-other'><a id='mulu1501' />
<p class='h2'>題輔教編</p><p>嗚呼！正法明夷，先佛垂告，封文執偽，更相是非。聖智圓融，凡情守隙，否極則泰，挺生英特。則永安禪師其人也，握管驅風，懸河瀉辯，推慈悲於教義，會孔墨以流泏，巍巍乎晃晃乎，寔當世不可得也。凡所著集，雖不欲傳，其在四方好事者之所錄，殆九牛一毛耳。後之學者至聞其名，歎不得瞻容為恨。若夫天地之高遠，日月之昭明，江海之浩蕩，想而不可極者，蓋若人矣。</p>
</div>
<div class='div-other'><a id='mulu1502' />
<p class='h2'>題首山傳法偈</p><p>諸佛甚微細智，以金剛為喻，非凡夫麤浮心識所能了達華嚴十定品，入剎那際，諸佛三昧乃能滅眾生顛倒想。宣和元年十月吉日，余在湘西鹿苑虎芩堂，早作靜坐念曰：今日蓋首山生辰，追想為人書其傳法偈并汾州無德禪師注釋詳味父子真能入諸佛甚微細智者也。</p>
</div>
<div class='div-other'><a id='mulu1503' />
<p class='h2'>題五宗錄</p><p>性覺本自妙而常明以無性故不自知，謂之無明。一切眾生以無明迷醉，如目有翳，善知識如醫師。東坡曰：翳師但有除翳，藥且無與明藥如可與，明還應是翳。此殆天下之名言也。予所集五宗語，要如醫師除翳藥方也。從前先德用之有驗，故樂以傳世書成於宣和元年正月，明年有漳南道人崇顗者，願求傳錄，錄畢相示，其筆力詳楷，非誠之至志之確不能如此，然能併除萬慮，燕坐一室，追繹先德所行之事，研味諸家所示之語，以校日用。則予之所集，不為徒爾。顗之精勤，不為虛行也。</p>
</div>
<div class='div-other'><a id='mulu1504' />
<p class='h2'>題寶公讖記</p><p>王敦素問予寶公讖語：視千百年如一日，此何道而至之？予曰：清明在躬，志氣如神，有物將至，其兆必先者，孔子之語也。凡夫所見，莫非倒想，倒想若滅，洞見三世寶公，豈有倒想者乎？敦素拊手曰：美哉之論也！然滅倒想，寧有道乎？予曰：當不忘。正觀曰：是眼則不能，自見其<span class='corr'>己</span>體，自體尚不見，云何見餘物？若樹是見，復云何樹？若樹非見，云何見樹現在？若有過去、未來，亦應是有過去、未來；若無，現在亦應是無。故雜華曰：法眼不思議，此見非顛倒。敦素瞠然。良久，曰：此語令人溟涬，然弟之哉！</p>
</div>
<div class='div-other'><a id='mulu1505' />
<p class='h2'>題古塔主論三玄三要法門</p><p>古塔主著論呵諸方，但解知見未明道眼。予初駭之。及觀其論三玄三要之義，援引諸家證左甚明。而曰。豈特臨濟用此法門。殆是三世如來之法式也。僧輒問曰。師論三玄法門。名既有三。其語亦異。切不相離。而臨濟本曰。一句中具三玄。一玄中具三要。有玄有要。何以辯明之。古氣索良久。引金剛般若經云。一切諸佛及諸佛阿耨多羅三藐三菩提法。皆從此經出。又首楞嚴云。於一毫端現寶王剎。坐微塵裏轉大法輪等義。對之曰。理性無邊。事相無邊。雜而不參。混而不一。何疑一句之中不具三玄三要耶。予獨不曉金剛般若、首楞嚴等義非知見乎。且諸經之旨既具。臨濟安得蹤跡之而建立哉。古方呵知見而自語相違可笑也。盤山寶積禪師曰。道本無體，因道而求名。道本無名，因名而立號。若言即心即佛，今時未入玄微。若言非心非佛，猶是指蹤之極。則向上一路。千聖不傳。學者勞形如猿捉影。盤山蓋形容三玄。三要者雲居云。譬如獵犬尋香嗅跡而去。忽若羚羊挂角。時莫道跡。香亦無矣。同安曰。涅槃城裏尚猶危。陌路相逢勿定期。權挂垢衣云是佛。卻裝珍御復名誰。木人夜半穿靴去。石女天明戴帽歸。萬古碧潭空界月。再三撈摝始應知。又形容盤山之語。而三玄三要之旨益微矣。古乃又引教乘以解釋之。吾無以徵其失。將撼臨濟起而使痛叱之乃快也。</p>
</div>
<div class='div-other'><a id='mulu1506' />
<p class='h2'>題古塔主兩種自<span class='corr'>己</span></p><p>僧承古與施秘丞，論自<span class='corr'>己</span>有二，曰有空劫時自<span class='corr'>己</span>，有今時日用自<span class='corr'>己</span>。學者以其有叢林時舉讀之。疑怖曰：豈一阿難而成兩佛耶？余聞世尊於首楞嚴會上，謂阿難曰：譬如琴瑟、箜篌、琵琶，雖有妙音，若無妙指，終莫能發。寶覺真心，各各圓滿，如我按指，海印發光，汝暫舉心塵勞，先起其說，不過以善用不善用為異，不聞析而為兩種也。而古公立二自<span class='corr'>己</span>過矣。祖師之門，其論法方徵言語之際，略滯疑似者，隨而救之，如鳥飛空，弗住弗著。如六祖謂永嘉曰：汝甚得無生之意。對曰：無生豈有意耶？又問讓公什麼物與麼來？對曰：說似一物即不中。自是觀之，古蓋吾法中罪人，而自以能嗣雲門其自欺，欺人之狀，不窮而自露也。</p>
</div>
<div class='div-other'><a id='mulu1507' />
<p class='h2'>題汾州語</p><p>六祖臨終門，人問：住持當如何行？心用行，乃契聖意。祖曰：設有問佛法者，汝對之時，莫迷自<span class='corr'>己</span>性持修道，第一莫瞞自心，如此則與聖意相應。予觀淳化已後，宗師無出汾陽禪師之右者，味其平生。聽其言論，如謝安石之知國，造次不忘，自治宜於曹溪，最後明誨，為無所愧矣。</p>
</div>
<div class='div-other'><a id='mulu1508' />
<p class='h2'>題準禪師語錄</p><p>石門雲庵示眾之語，多脫略窠臼，于時衲子視之，如春在花木，而不知其所從來。予每以謂此老人，可以起臨濟之仆哲人逝矣，切嗟悼之，以為世莫有嗣之者。湛堂於予為弟昆，自其開法，未嘗聞其舉揚。歿後百餘日，得此錄於杲上人處讀之。喟曰：雲庵之餘波，乃能發生此老種性耶？政和五年十月七日題。</p>
</div>
<div class='div-other'><a id='mulu1509' />
<p class='h2'>題小參</p><p>如來世尊說般若傳至震旦者，無慮數百萬言，其要不過。曰：一切智智清淨，無二無二分，無別無斷故。杜順宏華嚴入法界旨訣終必曰一切智通無障礙。古之宗師於世尊之意，神而明之。獨雲門大師雲門滅百年，有雲庵老師握臨濟劍，得雲門之旨於說法時如月在千江，不借言詮一切見者，心得意了。自老師之化出其門者，皆不足以知此，獨湛堂師兄知其意。予三復斯語，為之歎息，使雲門、雲庵而在見此語，當撫掌一笑，蓋其謹嚴，如歐陽率更，小字端方，如顏平原，大字秀整，姿媚如鍾。太傅表章，精奇雅麗，如王會稽蘭亭記。嗚呼！何其盛哉！</p>
</div>
<div class='div-other'><a id='mulu1510' />
<p class='h2'>題黃龍南和尚手抄後三首</p><p>予猶及見叢林老成人皆云。黃龍南禪師游方時，嘗至歸宗寶髼頭方會茶，師卻倚而坐，寶呵之。南書記無骨耶，師驚顧玉立如山。又至棲賢諟禪師，教令坐禪，久之得定，因誦首楞嚴咒終其身。建中靖國元年春，修水祖超然出雲庵所蓄此書，為示點畫奇勁，如空中之雨，小大蕭散，出於自然。予置卷歎曰：成德之人，其所作為，雖點筆弄墨之際，亦自卓絕，況其不可名者乎？某題，</p>
<p>黃龍南禪師手錄四十二章經一卷，筆法深穩莊重，而若瘦得顏平原用筆意。雲庵老人生平無所嗜好，獨秘畜此經，偶為人持去十餘年，莫知其所與，客論字，未嘗不搏髀追繹之。其師希祖得於筠溪胡氏，家出以示予曰：君其寶之政，使此字不工，猶足以為希世之珍。矧工如此，又雲庵所愛而不忘者乎？</p>
<p>歐陽文忠公曰：論書當兼論平生借使顏魯公書不工，世必珍之。蘇東坡亦曰：字畫大率如其為人君子，雖不工，其韻自勝小人反此也。老黃龍非其以筆墨傳世者也，而其書終亦秀發。乃知歐蘇之言，蓋理之固。然石門某謹題。</p>
</div>
<div class='div-other'><a id='mulu1511' />
<p class='h2'>題晦堂墨蹟</p><p>右晦堂大和尚墨蹟三紙佛印，蓋公輩流也。而其言推敬之至，稱為老師。退之之與柳子厚，歐陽永叔之與楊大年道樞不同，而韓歐之稱柳楊唯恐不師尊之議者以謂避爭名之嫌，非也。前輩傾倒，法當然耳。公道德冠叢林而器資與公輩一時，又名卿且留情吾道者，今皆成千古，堪師之能畜。此帖嗜好，大是不凡。宣和四年，自印福絕湖來出，以示其姪，因流涕書之。</p>
</div>
<div class='div-other'><a id='mulu1512' />
<p class='h2'>題雲庵手帖三首</p><p>南禪師學魯公，字最有工。當時歸南公者，無不學之，然無出雲庵之右者。昭默老人嘗與德洪共觀此書，歎慕之不已，以謂不減楊少師一道人，其珍之。崇寧五年十月十八日，門人某題。</p>
<p>雲庵和尚與檀越帖一紙，伏讀如受訓詞，叢林荒寒，無復平日。此老知不復見，況筆畫語言乎？門人某流涕。謹書。</p>
<p>右雲庵寄張惠淵偈一首惠淵，予不見，二十年，聞其精進日新，真能遵受雲庵之言者也。誠上人來自宣梵問其師洎惠淵健否，偶記前偈遂書以授誠歸舉似惠淵，使較當日之本異同也。某書。</p>
</div>
<div class='div-other'><a id='mulu1513' />
<p class='h2'>題徹公石刻</p><p>徹上人詩，初若散緩，熟味之有奇趣，字雖不工，有勝韻想其風度清散，如北山松下見永道人耳。公雖游戲翰墨，而持律甚嚴，與道標皎然齊名。吳人為之語曰：餘杭標摩雲霄，霅溪晝能清秀，稽山徹洞冰雪。予視三人者，在唐號以詩鳴者，尚多有而後世敬愛之者，以其知所守而已。文字不足道也。東坡每曰：使魯公書不工，尚足以為希世之珍。其是之謂耶？</p>
</div>
<div class='div-other'><a id='mulu1514' />
<p class='h2'>題觀音贊寄嶽麓禪師</p><p>崇寧間至東明拜瞻石像，作此贊時，無際禪師方領住持事及無際，遷居嶽麓，餘十年生成寶坊于灰燼之中。而予以弘法嬰難流落之餘，幸復相見。問：前贊無恙乎？無際，戲予曰：羽化矣。暇日因閱文稿，乃得舊本，忻然錄以寄之曰：當善護持，無使復為人持去覆醬瓿耳。</p>
</div></div>
<p class='juan'>石門文字禪卷第二十五</p>
</div><!-- end of div[@id='body'] -->
</body></html>