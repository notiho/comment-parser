<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1632' />
<p class='juan'>石門文字禪卷第二十八</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1633' />
<p class='h1'>疏</p>
<div class='div-other'><a id='mulu1634' />
<p class='h2'>請悟老住惠林</p><p>瑞光表裏，渾圓珠遺。影跡淨慈，縱橫無礙。玉立精嚴，兩翁皆化行；京華一旦，遂道遍天下。每追惟其高韻，邈難繼其後塵。欲扶雲門，<span class='corr'>已</span>墜綱宗，誰決先師，未了公案。恭惟某人淨慈真子，瑞光嫡孫。言行信於叢林，聲價重於吳越。無生之句善嬰兒，哆啝法門獨脫之機。入師子奮迅三昧，願膺睿旨，來振祖風。施大士法喜之珍，洗小根禪誦之垢，幸回法馭，成就勝緣。</p>
</div>
<div class='div-other'><a id='mulu1635' />
<p class='h2'>又諸禪疏</p><p>常光現前，廓周沙界，大智成就，不隔纖毫。自然蟬蛻根塵之間，安用龜藏語默之外，當有達識，共賞此音。伏惟某人正眼甚明，道根久固。綽有遠韻，爰自妙齡，雲行鳥飛，川流嶽峙。觀其措置，實宗門之爪牙；見其施張，蓋法窟之頭角。以身徇道，當無繫於去留；為法求人，豈有拘於喧寂？所期甚大，幸母固辭。</p>
</div>
<div class='div-other'><a id='mulu1636' />
<p class='h2'>請果老住天寧</p><p>雲門之句裏呈機，粲玲瓏之鉼芥。洞山之正中妙，協走圓轉之盤珠。持臨濟之門風，行黃檗之照用。奪人境於棒下，分賓主於喝中。三宗盛集於帝京，諸老大揚於佛事。伏惟某人道韻拔俗，英姿逸群。披沙得金，剖石逢玉。識黃龍窟，中頭角振。青鸞溪上風雷。十年之幽蘭林香，一旦之穎錐囊露。主張法席，厭飫名山。每欲晦藏，輒自昭著。其自治雖無求於世，然寓世當循緣而行，奚必山林，終勝朝市。今者覺天梵侶，上國寶坊。佇法馭以重臨，期宗風而大振。遙知起定因緣，助發慈心。想見肯來龍象擁隨高步。</p>
</div>
<div class='div-other'><a id='mulu1637' />
<p class='h2'>山門疏</p><p>嵩山宏別傳之宗，終依帝里；天台修遠舉之行，尚遊人間。觀其跡，若未棄世緣，論其心，則深尊法道。蓋至人度生，初不泥其出處；菩薩護念，亦將泯其靜喧。仰前鑑之昭然，宜後昆之取法。恭惟某人卓有實行，號稱飽參，冰霜居懷，嚴汵照物。平生刻苦於道，諸方信服其誠。其閱世也，如風行空，去來無礙，則循緣也。如月印水，成破因時。昔懷雲泉，終老之歸，偶爾西去，今念王臣外護之意，翻然北來期擊電機鋒重施，使正法眼藏不滅。</p>
</div>
<div class='div-other'><a id='mulu1638' />
<p class='h2'>請靈源外座</p><p>香象本狂，依寶坊而馴伏；怒虎方鬥，遇禪者之解紛。顧惟齒髮之所慚，曾彼性靈之不若，聞斯妙義，皈命慈嚴。恭惟某人。如月在天，非猒汙而匿照；如雷振物，豈擇地而發聲？鬧傳法馭之肯來，故<span class='corr'>已</span>輿情之喜愜。雲山在目，何妨掉臂即行；龍象擁隨，正好逢場作戲。副我有求之懇，願開無礙之門。</p>
</div>
<div class='div-other'><a id='mulu1639' />
<p class='h2'>請一老外座</p><p>真誠所置，聖果證於履聲；正信之深，空義現於猊座。況鄰清淨之境，親瞻知識之儀。恭惟某人華藏親孫，佛印嫡子，晨鐘暮鼓，揮雙劍之鋒鋩；水鳥樹林，露臥龍之頭角。法不孤起，此為時節之因緣；大眾必臨，願聽緒余之謦欬。</p>
</div>
<div class='div-other'><a id='mulu1640' />
<p class='h2'>請山老住雲巖</p><p>敷演佛乘，資延睿筭，僉求達識，成就勝緣。振列聖<span class='corr'>已</span>墜之綱宗，行初祖不傳之正令。真非掩偽，旁徇道俗之言；公則生明，特用叢林之議。伏惟某人隨機說法，籍教悟宗，名為東林橫枝。其實泐潭正脈，少時橫行，海上老來，古寺城隈，惟以薪而續床，分栽田而博飯。然唯雲巖勝剎，實曰江國。上游宗旨之淵源，緇衲之都會鳳山歸去瓶盂，是處為家猊座。重登竿木，逢場作戲。請提雅曲，大眾欣聞。</p>
</div>
<div class='div-other'><a id='mulu1641' />
<p class='h2'>請藥石榜</p><p>耆年日<span class='corr'>已</span>凋喪，叢林今遂寂寥。王官玉石俱焚，學者涇渭不辨。謂之受道，其實走名，賴老成之典刑，為後昆之軌範。恭以新命某人，滴水滴凍，知果知因，唯顯晦水到渠成使魔外風行草偃一段勝事千目同觀。龍蜃沙頭最初解開布袋鳳凰，山下末後，把定牢關，道不虛行，法固如是，特致谿蘋之具，以表山門之儀。欣然肯來，豈勝幸甚。</p>
</div>
<div class='div-other'><a id='mulu1642' />
<p class='h2'>請崇寧茶榜</p><p>出則為人，興化是何？心行不如諸佛，曹山空熱肺腸。雖然二老英雄，未免一場敗闕，欲圓道眼，別有妙門。恭惟某人本色鉗鎚，逸群聲價，現成活計，更不覆藏。肅道者白牯牛兒，騎來露地南褊頭。赤班蛇子，拈出驚人。大光西祖之機，上祝南山之壽。清風江上，孤舟不涉程途；明月洲頭，一句卻分賓主。寶坊在邇，香飯具陳，將開選佛之場，願受最初之供。現前法侶，同賜證明。</p>
</div>
<div class='div-other'><a id='mulu1643' />
<p class='h2'>請逍遙宜老茶榜</p><p>寶几珍御，特興同體之大悲；白牯狸奴，更入遍行之三昧。要當語絕滲漏，不令機昧始終，如百花醴味絕中邊如三點；伊勢分賓主，惟靈源洞明此旨坐昭默，獨提正宗，雅聞宜公。禪師久親此老法席長眉，尊者爭傳親見佛來大耳沙彌，自謂久辭祖矣；浮塵滅盡，化愛憎為平等之光；大用現前，投同異入寂滅之海。一言相契，千里同風。敢違十方蘭若之規，敬薦一會伊蒲之饌。眾所欽佇，儼然肯臨，幸甚。</p>
</div>
<div class='div-other'><a id='mulu1644' />
<p class='h2'>請準和尚住黃龍</p><p>磨磚庵畔，言回智照之光；選佛堂前，喝下證心之第。是續諸佛之壽命，為大法荷擔之叢林，興自江西家世獨聞天下老南設三關之問，勃然中興；關西藏一點之機，窅然深遠。恭惟某人關西真子，老南的孫，貶剝諸方，疏通正脈。自石門而遷幕阜，如別業而歸故園。不離先祖道場，旃檀林無別樹。復唱舊時雅曲，優缽華<span class='corr'>已</span>重開。便請拈提，不勞辭讓。</p>
</div>
<div class='div-other'><a id='mulu1645' />
<p class='h2'>請湘公住神鼎</p><p>道不可傳，則釋迦不當饒舌；法如可說，則維摩豈得無言？賴離微不犯之鋒機，決祖宗未了底公案，要須圓融之士，密開方便之門。恭惟某人少小偶家，溈山寅緣，親承空印。譬如懶融道者，坐致雙峰祖師，熏烝見聞，霜露成熟。蘊醉顯舉足之辯，有白雲越閫之機，領神鼎之名山適叢林中興之日，行雪竇之正令酬王臣外護之恩。</p>
</div>
<div class='div-other'><a id='mulu1646' />
<p class='h2'>請寶覺臻公住天寧</p><p>佛之法道，世所追崇，雖外護付諸王臣，然荷負必須龍象。咨之於眾愛憎或出於人情；公則生明真偽，難逃於智鑒。來膺妙選，果得耆年。伏惟寶覺大士臻公，以禪寂為家鄉，以翰墨為遊戲。閒房古寺，甘畢生於折腳鐺中；各夢同床，曾失笑於破頭。山下而判府待制，妙於龐老識丹霞初不出門應歎，仲尼知伯雪猶資擊目。今日重新法席，一時共贊天寧。演暢宗乘，聚三湘之雲衲；祝延睿筭，同萬國之山呼。</p>
</div>
<div class='div-other'><a id='mulu1647' />
<p class='h2'>請殊公住雲峰</p><p>有志於立事，而事之竟成。無心於求名，而名之不捨。似水滴石，積之以日，而石自穿，如麝匿香。覆之以缶，而香愈著，非形勢之激爾，蓋物理之固然。恭惟某人，東林廣惠之曾孫，南嶽慈覺之嫡子，撝謙榮利，嘉遁叢林。王臣悅聞，授以傳衣之職；道俗勤請，願聞飛錫之來。龍象畢臨，山川改觀。昔時把定，俗子涴我白疊巾；今日放行，真珠撒出紫羅帳。</p>
</div>
<div class='div-other'><a id='mulu1648' />
<p class='h2'>請道林雲老住龍王諸山</p><p>諸方叢社，盛莫甚於湘中；五派家風，傳莫密於洞上。號稱法窟，指曰道林。蓋旃檀林鬱密，不與荊棘並生。則真虎行藏，豈容彪兕止住。恭惟某人枯木嫡子，芙蓉長孫。應緣東吳知名，南楚金篦刮膜廓開空劫，光明寶鑑當臺頓見，今時影蹟。似暗中之五色，如句裏之三玄。願布龍王之大身，遍施法雨；要知曹源之一滴，不離覺場。</p>
</div>
<div class='div-other'><a id='mulu1649' />
<p class='h2'>雲老送南華茶榜</p><p>一衲生涯，而名聞天子，萬夫阡陌，而位繼祖師，是必於曹溪有大因緣。不然乘般若昔所願力，時節既至，毫髮弗差，豈特增宗門之光，抑亦為法乳之慶。未忘世禮，少展輿情。恭惟某人恩踰父母，故言所不能形容；道絕功勳，故意所不能測度。雲無限礙，寧分嶺外？湘中月有照臨，豈擇曲江楚水。暫駐隨軒之法侶，願陳薦缽之溪蘋。想蒙哀憐，特有肯諾。</p>
</div>
<div class='div-other'><a id='mulu1650' />
<p class='h2'>請東明疏</p><p>雲門之宗風，昔中興於雪竇，而雪竇之法派，今特盛於臨平。聲名振於諸方，道德冠於列祖。登其法席，夫豈庸流？恭惟某人久遊臨平之門，飫聞雲門之曲，薄遊南楚，混跡東明。缽具笑移，大類雲居之簡；使符自至，未慚溈水之詮。朱紫堵觀，道俗雲集。升堂作象王回旋，則是真顧鑒酬機如師子返擲，則不涉離微。願赴王臣外護之勤，為揚針水不傳之妙。</p>
</div>
<div class='div-other'><a id='mulu1651' />
<p class='h2'>請方廣珂老住石霜</p><p>諸相本空，真緣相現，有言雖幻，法自言傳。剎那間而遍十方，彈指頃而說千偈，妙解所寄，印證其誰？恭惟某人頓悟上乘，久臨清眾，如月在水而不染，似雲出岫而無心。車轍峰前，復起靈源之浪；霜華澗畔，重開枯木之華。迺知龍象之擁隨，定看山川之改觀，幸捐謙柄，無事巽床。</p>
</div>
<div class='div-other'><a id='mulu1652' />
<p class='h2'>請真戒住開福！</p><p>湖南報慈寺天下選佛場，萬指犀顱，千楹寶構，宜得知見絕倫之士，重提佛祖<span class='corr'>已</span>墜之綱。竊聞真戒禪師，遍領名山，久臨清眾，受敵八面。蓋文關西之家風，貶剝諸方；有英邵武之膽氣袖丹霞劈佛之手藏黃檗陷虎之機流出自<span class='corr'>己</span>無窮，胸襟來決，先師未了公案，琉璃缾含寶月，紫羅帳撒真珠。大振南宗，續千燈於將燼；回瞻北闕，祝萬壽之無疆。</p>
</div>
<div class='div-other'><a id='mulu1653' />
<p class='h2'>請雲蓋奭老茶榜</p><p>禪門分江西南嶽之五派，後世盛雲門臨濟之兩家，至於流末之餘，馴成戲論之謗。師承大壞，法道浸微。妄庸假我以偷安，名實因茲而愈濫。坐令洞上之宗風，來振湘中之法席。果逢神穎，為整頹綱。恭惟某人芙蓉嫡孫，枯木真子，疏通蒞眾。故遇緣則應，折節荷法，故律身甚嚴，名譽排縉紳。齒牙威儀為道俗。指目諠譁，沙步爭傳。孤錫之重來，狼藉封雲。正賴清風之一掃，敢薦蘋藻之饌；用慶叢林之儀，未離旃檀之林。一句百味，具足行據。狻猊之座，三玄，五位縱橫。</p>
</div>
<div class='div-other'><a id='mulu1654' />
<p class='h2'>又藥石榜</p><p>坐致王臣之勸請，蔚為緇白之榮觀脫煩籠如蟬蛻塵埃，遂深隱如豹藏煙霧。敢慶常規之苛禮，特陳過午之伊蒲。恭惟某人滿腹精神，實頭聲價，不住城隍聚落，久藏禪板蒲團，要成保社叢林，敢負火刀直裰？以雲作蓋，故我宗得妙，以海為印。故按指發光，挾路通途，則一日兩兼名剎回機轉位則四年三易道場重重錦縫解合，枯木開花，片片赤心，果見泥牛入海，特迂威重，普共證明。</p>
</div>
<div class='div-other'><a id='mulu1655' />
<p class='h2'>又疏</p><p>觀名實無當，而萬法本閑，何必不物於物如天地。不言而四時自運，是謂無功之功。所以有言忌犯當頭自然臨機不留朕跡。其妙見於此耳，孰能神而明之？恭惟某人遍領名藍，久臨清眾，芬芝蘭之聲譽，皎冰雪之行藏，衣裓謝聚落之氛，談笑有山林之韻。一音普證，萬指齊瞻。海印成章，檄祖令於教外；寶雲作蓋，施法雨於人間。</p>
</div>
<div class='div-other'><a id='mulu1656' />
<p class='h2'>嶽麓為溈山茶榜</p><p>全提祖令，則無法無親；略在世禮，則有恩有義。故證真必依於俗諦，如解空弗離於色塵。故造雨花，顯敘法乳，自裂衣冠以參道，剃除鬚髮而為僧。其長養成就之私，乃提撕藻飾之意，至於曲折，皆出愛忘。俯顧其微，敢稱傳法之嗣；仰惟至鑒，又貞親教之師。伏惟堂頭大和尚道契天衣，法傳智海。廓沙界之量，故能山收海藏；示醫王之心，亦畜牛溲馬。渤蠅附驥而氣吞千里，鈴繫鳶而聲登九霄，是之固然，人則幸矣。躬至針水之地，特陳蘋藻之羞。螻蟻微誠，知慈嚴之易感；叢林苛禮，愧恩大以難酬。重煩四海之勝流，共慶一時之佳集。</p>
</div>
<div class='div-other'><a id='mulu1657' />
<p class='h2'>請圓悟住雲居</p><p>地號雲居，非石梁隔分凡境；世傳天上，有山神常護法幢。須求魁壘之耆年，來轄英靈之衲子。恭惟某人具豎亞頂門之眼，行全提祖令之權。舌覆大千，入語言之三昧；身分剎海，為遊戲之神通。豈暇奪人境於笑中？何止分賓主於句內？願垂巧便，俯徇時機，大震海潮之音，用祝後天之筭。</p>
</div>
<div class='div-other'><a id='mulu1658' />
<p class='h2'>請璞老住東禪</p><p>寺近雙峰，地連七澤，觀今法席，號古叢林。師門挺多，開<span class='corr'>已</span>見之戶牖；學者益眾，橫臆斷之干戈。紛然江淮，遂成阡陌。賴有人中師子來，為病者醫王。伏惟某人父事僧，龍孫承祖印，重建東山法道，特弘西祖宗風。電馳三要之機，霧合六和之眾。慈雲先布，增覺苑之光華；法雨將傾，發道苗之種性。</p>
</div>
<div class='div-other'><a id='mulu1659' />
<p class='h2'>請璞老開堂</p><p>曹溪宗於天下，而黃梅為得法之源；達磨祖於神州，而東禪，蓋付衣之地。歷觀先世勃興，皆道大德全俯視今時嗣續多，名存實廢，思得逸群。耆宿追還，古格叢林，果有老成，來膺妙選。伏惟某人行業無玷，聲稱有聞，為佛印祖印之兒孫，共東山西山之雲月。旃檀林豈生杞彫虎穴，不容彪玉聚縉紳，雲屯緇衲。佇一音之雷震，特揚古佛之風，同萬國之山呼，仰祝後天之算。</p>
</div>
<div class='div-other'><a id='mulu1660' />
<p class='h2'>浴佛二首</p><p><span class='corr'>已</span>屆三時之月，方議制僧；緬惟四海之心，皆欣浴佛。顧茲堪忍之世，復現優曇之花，幸瞻貫日之光，榮受九龍之雨，百神讚歎，萬眾歡呼。異世今時，祈勝緣之無盡；人間天上，願此會之常逢。</p>
<p>世尊成道，先浴香水，天王跪歎，首獻乳麋，仰前哲之遺塵，修後來之故事。</p>
</div>
<div class='div-other'><a id='mulu1661' />
<p class='h2'>祈雨</p><p>秋夏之交，豐凶其辨。稻粳植而未粒，天日融而益烝。乞命真乘，肅祈景貺。惟覆載之父母，將呼吸其風雲。願興無礙之慈，副此有求之懇。</p>
</div>
<div class='div-other'><a id='mulu1662' />
<p class='h2'>謝雨</p><p>天道難知，妄瀆凶豐之請；聖慈易感，下昭螻蟻之誠。天澤不貲，輿情甚慶，唯確然在上者實民父母止忍感而遂通，故如世蓍龜，果從其願。心知其幸，詞不勝謝。</p>
</div>
<div class='div-other'><a id='mulu1663' />
<p class='h2'>祈晴</p><p>淹旬積雨，方深傷稼之憂；歸命至人，願遂有秋之樂。仰蒙慈惠，鑒此悃誠，收廓野之層雲，照麗天之杲日。生民飽煖，仰瞻天地之仁；詔事簡稀，實賴慈悲之力。</p>
</div>
<div class='div-other'><a id='mulu1664' />
<p class='h2'>抄華嚴經</p><p>四天下微塵偈句百河沙光明身雲聚，而為秘密之藏，傳之於震旦之土，二乘所不能了解。眾生其安得見聞而棗柏，示其悲增，以翰墨而為佛事，造為大論，光贊佛乘。方今紙墨之費，不及百千，而道路之遠，纔登五驛。集百安之道種，共開喜慧之福田，當施積而能散之心，成就卓然不朽之事。儻蒙垂允，幸注芳銜。</p>
</div>
<div class='div-other'><a id='mulu1665' />
<p class='h2'>化藏</p><p>五天祕軸，三藏微言，結集本藏於龍宮，流傳幸出於人世。唯雙峰之福地，蟠萬礎之寶坊，獨經藏之弗修，如面目之有疾。議將重建倚辦眾檀願歡喜以聽從庶莊嚴之。成就菩提園內，共輸一雨，春回香積臺前，果見十分月滿。</p>
</div>
<div class='div-other'><a id='mulu1666' />
<p class='h2'>抄藏經</p><p>無漏智所演之妙語，實世福田，有作心所發之志，誠乃人道種。耒之則善道<span class='corr'>已</span>為時雨，耨之則勝緣。蓋其良農致爵祿壽；考之有年，使子孫慶流之無極。視其因果，粲如日星。儻三世如來為不欺，乃一切眾生為有賴，幸蒙垂允，點筆疾書。</p>
</div>
<div class='div-other'><a id='mulu1667' />
<p class='h2'>重修雲庵塔</p><p>蛙朝遷而莫還，弗忘其本；烏羽成而反哺，蓋知其恩。何含齒戴髮之可觀，曾哺烏田蛙之不若。唯雲庵之居廡棋布名山而卵塔之<span class='corr'>已</span>頹。陵夷蒼野，室有朽貫，廩有陳紅。聞之而弗完，<span class='corr'>已</span>喧餘論；欲就而中輟，要亦非人。</p>
</div>
<div class='div-other'><a id='mulu1668' />
<p class='h2'>重修舍利塔</p><p>佛書曰：應靈牙舍利寶塔所在之地，即是眾生植福之田。每觀前人之措為，莫不皆有深意。特建塔於五達之衢，旁臨萬瓦，豈非欲為此邦植福之地乎？而歲久頹毀，鳥巢其頂。傳曰：野鳥入屋，主人當去。言其居衰寂也。今乃巢於闤闠之間，豈興盛之兆耶？而邦人見之如越人視秦人之肥瘠，恬不以為意，甚可羞嘆。時和歲豐，力至施易，欲募眾檀重增修之，非唯佛事莊嚴之精勤，亦為遠人入郭之雅觀。垂天之雲，起於膚寸；千人之帳，成就眾毛。唯茲勝事，豈曰不然？</p>
</div>
<div class='div-other'><a id='mulu1669' />
<p class='h2'>天寧修造</p><p>湖湘巨鎮，望最重於清瀟；禪律精藍，名特推於萬壽。作重興之意不淺，緣改刱之功未完，欲鴛瓦之一新，擬蜂房之盡撒。非棟梁無以資乎大壯，非丹雘無以麗乎重明。則臣僚祝頌之誠，協眾庶歸投之地。矧茲勝利，須假多仁。希趣善者，聞風而翕然；冀樂施者，揮金而不斁。</p>
</div>
<div class='div-other'><a id='mulu1670' />
<p class='h2'>天寧節功德右語</p><p>寶運儲祥，驚星樞之夕遶；慶雲布瑞，睹日轂之朝升。仰依有感之慈，上祝無疆之壽。伏願陛下睿齊舜禹，德比堯湯。履金輪之福以御天，護玉真之道以應世。秦和氣為太平之曲，登斯民於大有之年。率土同誠，幸遇千齡之嘉會；瞻天鼓舞，願同萬國之稱觴。</p>
</div>
<div class='div-other'><a id='mulu1671' />
<p class='h2'>化三門</p><p>唯淮山萃僧之海，實祖師選佛之場，必由大總持門，方踐普光。明殿門屋，今遂老矣，過者疑將壓焉，敢罄折干于淨檀，祈鼎新為之營建。飛簷走棟，行看掩映於雲煙；間碧塗金，想見照臨於巖壑。</p>
</div>
<div class='div-other'><a id='mulu1672' />
<p class='h2'>長沙甃街</p><p>持地聖師以身負土，雪山童子布髮掩泥。蓋世界平則心地平，佛土淨則身土淨。豈惟典刑之具在，是亦因果之歷然。竊見長沙之通衢，正當聚落之要處，街甃久<span class='corr'>已</span>頹壞，車馬艱於往來，願興掩泥負土之勤，庶致土淨心平之效。然聞洪範八政，而以殖貨為先；般若三檀而以資生為首。豈非財者人所甚愛，施者行所甚難，苟能易其所難，則當施所甚愛，妙莊嚴路，請同放步，而登大總持門，要當彈指而入。</p>
</div>
<div class='div-other'><a id='mulu1673' />
<p class='h2'>為雙林化六齋</p><p>寺憑幽谷，門對雙峰，日陳一味之禪，歲仗千家之供。金軀灌沐，始興離垢之方；軟草精持，次結護生之禁。主事枉拋油醬寒山舉拂以生瞋匿，王自恣修營慶，喜持盂而啟教象骨輥毬之暇，火焰上轉大法輪，虎谿種藕之餘橘盤中深談實相。六時嘉會，百福具崇。幸開樂施之心，仰贊文明之化。</p>
</div>
<div class='div-other'><a id='mulu1674' />
<p class='h2'>化冬齋果子</p><p>古格叢林，新開講席，偶<span class='corr'>屆</span>書雲之節，特干指廩之豪，營辦勝緣，精嚴法供。懶納北禪之皮角，且戢玄機；聊續東林之橘盤，未忘世禮。</p>
</div>
<div class='div-other'><a id='mulu1675' />
<p class='h2'>化供八首</p><p>人有潔齋一日，則可以祀上帝，況終身潔齋者乎？施惠於蛇虺，尚致銜珠之報，況賢於蛇虺者乎？石門精舍，始以單丁住持，盛至于傳器，極矣。乃者勝侶遽集，至十九輩，殆於遠公之社，盡皆所謂潔齋者也。有能施而供之者乎，恐不趐銜珠之報也。</p>
<p>首楞嚴經曰：昔有眾生，施佛七錢，轉身獲轉輪王位。嗚呼！博施之利，其利溥哉！審如佛言，則施者取福，如執左<span class='corr'>券</span>，以取寓物多得之，非受者之喜少，與之受者田，其所增損也。唯不於佛語生清淨信，而以富貴驕人，則是待遊說鋤钁者，事非所宜，施於雲山高人也。</p>
<p>施以求福，如種須刈，雖不可必，未能無意。凡貴與賤，與夫愚智皆能知之，無所用說，但幸有緣，見聞生喜，出其誠心，則名淨施。如其不然，詬罵怒恚，推擠閉關，無所不至。設或與之，出不得<span class='corr'>已</span>，則施與受皆無福利，誠開金石，德感天地，豈有高明以吝自蔽耶？</p>
<p>竊聞人莫不有忠孝之心，而士君子獨能善用此心，故願祝吾君之壽，及營其親福祉者，皆依佛僧真世之福田也。湘中為僧之都會南臺，又其要處耒陽禮義之鄉士君子甚眾遠，投之必有欣然而施者也。解劍指廩，當無愧於古人，幸甚幸甚。</p>
<p>柔和不諍，清淨自活，以三界為寄寓，以一缽為生涯。故世尊曰：以飲食、臥具、園林樓觀施之者，獲福無量僧蓋為福田所從來舊矣。今人欲植福而棄僧，如種稻而棄田也。</p>
<p>著靴人喫肉，赤腳人趁兔，理有固然，非特古語。今日若施一錢，他生莊嚴自具。譬如寓物於人，而執左<span class='corr'>券</span>索取線溜達石，眾毛成毬，豈可以小善為無益而不積以多福為難致而不求哉？</p>
<p>南臺缽飯是生涯，近取邵陵檀施家，不覺香積路迢遠，更過四十二恒沙。</p>
</div>
<div class='div-other'><a id='mulu1676' />
<p class='h2'>化油炭二首</p><p>石霜枯木寒灰都忘世禮；藥山草衣橡食，略露家風。南北隨緣任運尚求冬煖夏涼，今歲鬱密。堂深猶少，炭鑪紅火。有忠道者，潛來獻誠。要令坐對紅金，實藉十方檀信。醉餘一擲之戲，化為海眾冬溫。它日果證菩提，頓超暖忍頂地。</p>
<p>當寺依山林有原隰，以累年律居皆斫伐荒廢，以是逐年油炭，尚須干人。今歲尤不熟麻油價騰湧，樵薪<span class='corr'>已</span>竭，而寒凝日增。雖欲安坐，其可得乎？約用三十千，便成光明，便化溫煖。</p>
</div>
<div class='div-other'><a id='mulu1677' />
<p class='h2'>長生疏</p><p>九峰院名崇福，百年供號長生，適丁新年，特為吉兆，果施桑門之惠，如除氈上之毛。然眾毛乃能成毬，一夫不可勝敵，敢于眾力，同成大緣。</p>
</div>
<div class='div-other'><a id='mulu1678' />
<p class='h2'>化供三首</p><p>當寺依湘上瀕楚，水基於隋，朝盛於唐。季有道俊禪師者，雲門之高弟，聚徒於其間，語句播於叢林，號為水西南臺。皇祐間廢為律。然古格尚存薦經儉歲住持者，棄去山林，厄於斤斧屋宇，化為草棘。至以田丁膺門，今年春，州郡易以禪者領之，於是明白老自鹿苑移居此，而衲子追逐而至，遂成叢席。然懼其有增而無損，故分化於四方。嗚呼！損有餘而補不足，天道固爾。然以至易犯至難，人情所疑。苟非<span class='corr'>己</span>身所私，則鬼神且陰相之，況賢者乎？</p>
<p>信心一念，諸佛皆知，辦供一夫，諸天降福，此天下必然之理，故至誠確意皈投，願施積而能散之心，成就遠劫無窮之利。</p>
<p>明白庵在何許？舊日水西，南臺粥飯雖未飽，足大言要接方來。水盈科而必進，箭在弦無返回。不愁天廚香積，但願施者心開。</p>
</div>
<div class='div-other'><a id='mulu1679' />
<p class='h2'>德士復僧求化二首</p><p>寺雖律名堂，迺衲子續香燈於永夕，紛禪誦以成群，坐使古風，行於今日，一昨教門，小有更變，加以冠巾，朅來聖恩，大為發揚，再除鬚髮，懽聲震於夷夏，喜氣動於龍天。著舊僧衣，雖限一歲；換新度牒，必輸五千。而家在異鄉，客於賢里，清淨自活，望之如登天之難檀信可干成之若反掌之易，必有深憐之者，願施不報之恩。</p>
<p>去年春，朝廷以缽食膜拜為西國之儀，乃詔僧尼令衣褐頂冠，從中華之俗，比奉聖恩，許還舊觀。人神交慶，夷夏增懽，仰惟聖主之心，寔通天下之志。然每一名之度牒，必輸五緡於有司。如須必濟之舟，如望及時之雨。顧惟齒髮之外，凡皆檀信可成，敢領眾一登高門，願因時以成勝事。所施雖少，其利甚豐。</p>
</div>
<div class='div-other'><a id='mulu1680' />
<p class='h2'>求度牒僧衣五首</p><p>竊念生於七閩，長游三楚，以檀施為依仗，以佛法為家鄉。十載事師，共憫忠勤之效；一心荷眾，咸稱勞苦之先。念國恩澤之未洽，僧寶數之難墮。萬里之行，起於初步；千人之帳，藉於眾毛。願成出塵之姿，將赴選佛之舉。既蒙開意而諾矣，幸為點筆而疾書。</p>
<p>蓋聞相如以貲為郎釋之輸粟入仕，冠於終古，赫為名鄉，欲我緇衣，結髮佛教，既買僧不許選佛，則用財不得守官。念某生於東甌，長於南楚，倚妙典求，登三聚。值聖王，暫罷三年，終營道儀，依倣俗慮。仰冀仁惠，成就夙心。三塗升濟，終賴佛慈；六度莊嚴，先依檀信。仁人難值，如盲龜之木；欣然易感，如磁石之鍼；獲披廣大福田之衣，而入清淨和合之眾。酒酣樂極，棄一擲呼盧之資；願遂志酬，成三寶出塵之相。報恩有在，唯佛證知。</p>
<p>出家報四重之恩，為一大事；剃髮墮三寶之數，豈是小緣？須千祇樹之檀，披此福田之服。千里之水，本發於濫觴；六合之雲，實起於膚寸。</p>
<p>恩遺有四，而檀信居其一；福慧有二，而富貴居其先。但某生於寒鄉，客於華里，欲遂選僧之志，敢忘擇富之求？成就勝緣，恩非同日，經營妙善，道不虛行。</p>
<p>三界火宅，眾苦業城，既無了期，實堪驚歎。返復以念無可依，投親舊欲與謀婚。心志乃願棄俗年，將遲莫事恐滯留。敢投淨信之檀，圓滿六和之相。成佛作祖，始自今朝；異世他生，終期報德。誓將焚誦之志，用酬提挈之恩。</p>
</div>
<div class='div-other'><a id='mulu1681' />
<p class='h2'>雲蓋智和尚設粥</p><p>今晨香粥普告大眾，圓明體上，離見離情，安立諦中，有恩有義。智和尚三月七日，現全身於雲蓋甘露滅，五月三日，提綱要於石門。佛法現前，恩義俱報。</p>
</div>
<div class='div-other'><a id='mulu1682' />
<p class='h2'>又几大祥看經</p><p>姪苾芻某，伏遇亡叔協律大祥之晨，預誦金文，宣持祕號，所集殊因，並申資薦往生淨國者，謹具功德疏于後右。伏以恩愛別離，同謂之苦；死生壽夭，<span class='corr'>已</span>定於緣。欲洗濯其苦因，必依投於僧佛。某人伏念，俱緣利國，致禍及身，豈意一朝，遂成千古脫瘴鄉其偶爾登堂室之闃然，諦想音容，疑遠遊之未返；難居歲月，俄大祥之<span class='corr'>已</span>臨；寡嬸弱孤，持骨函而若絕；偏親幼弟拜奠，酌而長號皇天。唯予善人，此理殆成虛語，疾方增熾，哭不成聲，仰仗真乘，用資冥福。伏念亡叔協律依如來無畏；慈力生菩薩有緣悲心，摧落業障之山，倍增功德之海。一念透脫，六根頓明，<span class='corr'>已</span>在人間，聰明更益其念尚留惡道慧明即觸其身。決結龍華之後期，同副靈山之夙願。</p>
</div>
<div class='div-other'><a id='mulu1683' />
<p class='h2'>酬經願</p><p>近緣脫身海島，犯難來歸所，經歷州縣，僅三十城，出入瘴鄉，餘四千里，無秋毫之恐，有太山之安，皆神之休，成<span class='corr'>己</span>之幸，唯所許願，敢昧初心，<span class='corr'>已</span>延佛僧，預開經法。以八月之朔，對三寶之前，敘事之因，設齋以懺，恭惟十身滿覺，萬德貞慈，俯賜哀憐，為之作證。</p>
</div>
<div class='div-other'><a id='mulu1684' />
<p class='h2'>薦經</p><p>三藏祕詮，一乘妙義，真寫法界之圖牒，絕苦海之舟航，特延清淨之苾芻，群誦旁行之貝葉。庶憑此利，上迨我先。伏願妙具信心，深依法力，超登覺苑，導從願王。獲聞迦陵頻伽之音，親瞻閻浮檀金之相，脫有為之塵垢，證無量之聖身。</p>
</div>
<div class='div-other'><a id='mulu1685' />
<p class='h2'>生辰四首</p><p>大行所熏，如春與物；等慈無礙，似谷應聲。虔當誕慶之辰，特集延祥之福，誦持法藏，增益壽祺。伏願追跡喬松，比功契稷和，氣作生民，溫煖朴忠，為社稷垣牆，永護佛僧，不忘願力。</p>
<p>瑞應草之迎春，方開八葉；優曇華之出水，果秀一枝。仰祝壽祺，用延福祉。伏願與民溫飽，為國蓍龜。天上風霜，難老娑婆之桂；人間歲月，敢移道德之容。永護佛乘，早調相鼎。</p>
<p>令節<span class='corr'>屆</span>辰，過中元之七日；美名瑞世，鍾爽氣於三秋。仰祝壽祺，實依法力。伏願吉祥協相，戩穀茂滋。輔明主[祝/土]太平之基，與生民作溫飽之具。自計臺而進拜，追還大范之遺風；由館職以超遷，恢復小蘇之故事。</p>
<p>八葉瑞蓂，冠三春之淑景；一枝優缽，間千載之榮期。歸命佛乘，上延台筭。伏願勤勞王室，護衛法門。詔自三湘，即受金甌之拜；便登二府，果膺玉板之榮。瞻僊風道骨以祝壽，祺比太山黃河，而增福祉。</p>
</div>
<div class='div-other'><a id='mulu1686' />
<p class='h2'>追薦四首</p><p>精誠之極，必感真慈，冥福所資，實依法力。唯賢明之秉志，享福壽而有終。然夜壑山舟，寧沒終天之痛；而風枝淚眼，難忘罔極之思。願乘淨供之因，超薦往生之路。</p>
<p>大慈至悲，寔作生靈之祐；他心慧眼，必昭螻蟻之誠。仰賴真乘，用資冥福。伏願一靈不昧，六用潛通，瞻眉際白玉明毫禮天中紫金光聚，諸天證樂，異趣頓超。</p>
<p>歲月易流，永抱終天之痛；音容如在，難忘罔極之悲。歸命真乘，式修冥福。伏願頓脫三塗之苦，長辭五障之軀，清淨諸根，瞻萬德，紫金光聚熏烝眾善拜十身，白玉明毫，聞妙法以洗妄緣，悟無生而登彼岸。</p>
<p>舟移夜壑，驚諱日之俯臨；蟬蛻塵埃，睇道山之日遠。欲資冥福，實賴真乘。伏願熏菩薩知見之香，依如來功德之力，滌除千障，清淨六根，親瞻白玉之明毫，敬禮紫金之光聚。餘緣未盡，他生願會龍華；惑習既空，應念頓超覺路。</p>
</div>
<div class='div-other'><a id='mulu1687' />
<p class='h2'>次平赴省試設水陸<span class='note-inline'>(代)</span></p><p>清淨寶王，永作人天之護；圓明慧眼，必昭螻蟻之誠。某比下侍親，望希薦舉。果諧素志，<span class='corr'>已</span>協庸情。稽首真慈，虔誠歸命。更願學增通力，筆助神奇。庶榮白首之雙親，必取青衫之一第。</p>
</div></div>
<p class='juan'>石門文字禪卷第二十八</p>
</div><!-- end of div[@id='body'] -->
</body></html>