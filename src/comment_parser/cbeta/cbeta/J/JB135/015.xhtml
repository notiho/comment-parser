<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu941' />
<p class='juan'>石門文字禪卷第十五</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu942' />
<p class='h1'>七言絕句</p>
<div class='div-other'><a id='mulu943' />
<p class='h2'>讀古德傳八首</p><p style="text-indent:0em" class="lg-abnormal"><div class='lg-row'>閑房古寺陳尊宿，對石談經生法師，萬壑松風一軒月，冷齋清夜想豐姿。</div>
</p><p style="text-indent:0em" class="lg-abnormal"><div class='lg-row'>石門塚木團雲雨，偶愛車輪煙翠深。火種刀耕期飽暖，問心求法謾追尋。</div>
</p><p style="text-indent:0em" class="lg-abnormal"><div class='lg-row'>夜塚髑髏元是水，客杯弓影竟非蛇，箇中無地容生滅，笑把遺編篆縷斜。</div>
</p><p style="text-indent:0em" class="lg-abnormal"><div class='lg-row'>糞火但知黃獨美，銀鉤那識紫泥新，尚無心緒收寒涕，豈有工夫問俗人？</div>
</p><p style="text-indent:0em" class="lg-abnormal"><div class='lg-row'>瘦行清坐老垂垂，栗色伽梨取次披，巖壑形骸雖可畫，煙霞痼疾不須醫。</div>
</p><p style="text-indent:0em" class="lg-abnormal"><div class='lg-row'>閑中不省歲月改，但見四山青又黃，指客卻隨流水去，笑渠世路未全忘。</div>
</p><p style="text-indent:0em" class="lg-abnormal"><div class='lg-row'>車輪峰作碧螺旋，不用招邀自滿軒，等是世間無用物，故宜相對兩忘言。</div>
</p><p style="text-indent:0em" class="lg-abnormal"><div class='lg-row'>絕知名蹟能妨道，正恐師承亦累人。問法沙彌莫饒舌，百年逆旅要同塵。</div>
</p></div>
<div class='div-other'><a id='mulu944' />
<p class='h2'>讀法華五首</p><p style="text-indent:0em" class="lg-abnormal"><div class='lg-row'>在宅覓車猶是欲，出門露坐始無依，載行一獸無名字，但愛雪山香草肥。</div>
</p><p style="text-indent:0em" class="lg-abnormal"><div class='lg-row'>火宅縱橫皆暗弊，化城觸處是光明，子爭狂走欲方熾，寶所依然念不生。</div>
</p><p style="text-indent:0em" class="lg-abnormal"><div class='lg-row'>塔解聽經無兩耳，佛稱全體有分身，寶書讀罷驚清晝，葉葉花花總是春。</div>
</p><p style="text-indent:0em" class="lg-abnormal"><div class='lg-row'>慈和自是山林服，知見長凝宴寢香，要與如來同止宿，卻須常拂法空床。</div>
</p><p style="text-indent:0em" class="lg-abnormal"><div class='lg-row'>阿字義深當自讀，般舟行苦與誰行？人言成辦須三世，我欲圓成在此生。</div>
</p></div>
<div class='div-other'><a id='mulu945' />
<p class='h2'>贈誦法華僧</p><p style="text-indent:0em" class="lg-abnormal"><div class='lg-row'>生存異夢傳書鎮，骨冷青蓮出瓦棺。試看法華精進力，兩翁先已為開端。</div>
</p></div>
<div class='div-other'><a id='mulu946' />
<p class='h2'>合妙齋二首</p><p style="text-indent:0em" class="lg-abnormal"><div class='lg-row'>雨過東南月清亮，意行深入碧蘿層，露眠不管牛羊踐，我是鍾山無事僧。</div>
</p><p style="text-indent:0em" class="lg-abnormal"><div class='lg-row'>未饒拄杖挑山衲，差勝袈裟裹草鞋，吹面谷風衝虎過，歸來松雨撼空齋。</div>
</p></div>
<div class='div-other'><a id='mulu947' />
<p class='h2'>讀大智度論</p><p style="text-indent:0em" class="lg-abnormal"><div class='lg-row'>眼不自見寧見物？去來不見寧見今？萬物只今全體露，鏡裏有空無路尋。</div>
</p></div>
<div class='div-other'><a id='mulu948' />
<p class='h2'>注十明論</p><p style="text-indent:0em" class="lg-abnormal"><div class='lg-row'>了知無性滅無明，空慧須從戒定生，頻呼小玉元無意，只要檀郎認得聲。</div>
</p></div>
<div class='div-other'><a id='mulu949' />
<p class='h2'>汾陽十智同真二首</p><p style="text-indent:0em" class="lg-abnormal"><div class='lg-row'>十智同真面目全，於中一智是根源。如今要見汾陽老，劈破三玄作兩邊。</div>
</p><p style="text-indent:0em" class="lg-abnormal"><div class='lg-row'>十智同真選佛科，汾陽佛法本無多，愛心竭處尋真智，面目分明會也麼？</div>
</p></div>
<div class='div-other'><a id='mulu950' />
<p class='h2'>袁州聞東坡歿於毗陵書精進寺壁三首</p><p style="text-indent:0em" class="lg-abnormal"><div class='lg-row'>濁世肯留竟何意？玉芙蓉出淤泥中，誰謂秋來亦零落？病收衰，淚泣西風。</div>
</p><p style="text-indent:0em" class="lg-abnormal"><div class='lg-row'>姓名自可磨千古，文字收藏付六丁，唾霧珠消君勿笑，夢回比物鎮長靈。</div>
</p><p style="text-indent:0em" class="lg-abnormal"><div class='lg-row'>才疏意廣孔文舉，身健長貧白樂天，一代風流今已矣，三吳雲水固悠然。</div>
</p></div>
<div class='div-other'><a id='mulu951' />
<p class='h2'>無盡居士以峽州天寧見邀，作此辭免六首。</p><p style="text-indent:0em" class="lg-abnormal"><div class='lg-row'>吹毛用了急須磨，鐵脊師兄舌太多，祖佛命根俱截斷，笑中驚倒老維摩。</div>
</p><p style="text-indent:0em" class="lg-abnormal"><div class='lg-row'>維摩願力元無盡，重現真州宰輔身。舌本雷槌烹佛祖，筆端和氣活生民。</div>
</p><p style="text-indent:0em" class="lg-abnormal"><div class='lg-row'>四夷八蠻想風采，灶婦乳兒知姓名，寄語袖中調鼎手，未容扶杖獨經行。</div>
</p><p style="text-indent:0em" class="lg-abnormal"><div class='lg-row'>五達衢頭梵剎新，著書來喚住山人，折松慣掃和雲石，披衲難隨沒馬塵。</div>
</p><p style="text-indent:0em" class="lg-abnormal"><div class='lg-row'>亦欲便隨流水出，重惟我法付王臣。回看坐睡橫眠處，折腳鐺兒解笑人。</div>
</p><p style="text-indent:0em" class="lg-abnormal"><div class='lg-row'>龜毛索子衲僧冤，闊角關西亦被穿。小犢鼻頭無覓處，聽渠露地且閑眠。</div>
</p></div>
<div class='div-other'><a id='mulu952' />
<p class='h2'>初到善谿慧照庵寄張無盡五首</p><p style="text-indent:0em" class="lg-abnormal"><div class='lg-row'>明月洲頭一笛風，暮雲滅盡水吞空。倚笻笑語無人問，疑是西湖落夢中。</div>
</p><p style="text-indent:0em" class="lg-abnormal"><div class='lg-row'>山勒回流作窟盤，翠蘿綰帶結鴛鸞，故應此境幽難畫，乞與庵僧自在看。</div>
</p><p style="text-indent:0em" class="lg-abnormal"><div class='lg-row'>形勝迥分千里遠，地靈還受眾峰朝，從來慶澤流無盡，異事先看繼八蕭。</div>
</p><p style="text-indent:0em" class="lg-abnormal"><div class='lg-row'>世辯不妨無骨舌，好山難絆自由身，從教折腳鐺兒笑，且欲南來識鳳麟。</div>
</p><p style="text-indent:0em" class="lg-abnormal"><div class='lg-row'>公有自然台輔望，與民同樂亦同憂。我慚雅思非支遁，亦伴東山爛熳游。</div>
</p></div>
<div class='div-other'><a id='mulu953' />
<p class='h2'>無盡見和復次其韻五首</p><p style="text-indent:0em" class="lg-abnormal"><div class='lg-row'>謾說毗耶問疾風，主賓信手畫虛空，爭如快活月洲老？萬事收藏一笑中。</div>
</p><p style="text-indent:0em" class="lg-abnormal"><div class='lg-row'>窗外雲閒如去鶴，門前山好似翔鸞，此時更有疑情在，試借疑情面目看。</div>
</p><p style="text-indent:0em" class="lg-abnormal"><div class='lg-row'>一丘一壑思迢迢，莫把山林較市朝，江上相逢兩無語，夕陽衰草暮蕭蕭。</div>
</p><p style="text-indent:0em" class="lg-abnormal"><div class='lg-row'>公是睡龍今縮首，我如江月且分身。人間一戲成何事？塚外君看半臥麟。</div>
</p><p style="text-indent:0em" class="lg-abnormal"><div class='lg-row'>雖然無證復無修，撲破虛空亦可憂，欲識老龐端的處，飯餘摩腹且閒游。</div>
</p></div>
<div class='div-other'><a id='mulu954' />
<p class='h2'>又次韻答之十首</p><p style="text-indent:0em" class="lg-abnormal"><div class='lg-row'>金篦抉膜去重重，露出當時晦昧空，撥轉上頭關捩子，莫教更墮有無中。</div>
</p><p style="text-indent:0em" class="lg-abnormal"><div class='lg-row'>晚來妙語逼人寒，逸氣翩翩棲鳳鸞。珍重平生造物手，十分拈出與人看。</div>
</p><p style="text-indent:0em" class="lg-abnormal"><div class='lg-row'>擁衾睡美無人喚，閑憶當年趁早朝，今伴赤松聊卒歲，後來功業付曹蕭。</div>
</p><p style="text-indent:0em" class="lg-abnormal"><div class='lg-row'>眾生煩惱亂如塵，共現如來智智身，自笑露腮狂寶誌，識公天上石麒麟。</div>
</p><p style="text-indent:0em" class="lg-abnormal"><div class='lg-row'>樓閣不勞彈指入，眾魔相顧忽驚憂，回光卻復思初友，從此南詢可罷游。</div>
</p><p style="text-indent:0em" class="lg-abnormal"><div class='lg-row'>此法從來妙莫窮，何須癡坐學觀空，劈開結角羅紋處，攝入圓伊三點中。</div>
</p><p style="text-indent:0em" class="lg-abnormal"><div class='lg-row'>法本無差須揀擇，楚雞元不是青鸞。當機一鏃三關破，覿體分明箭後看。</div>
</p><p style="text-indent:0em" class="lg-abnormal"><div class='lg-row'>雲林一塢正寥寥，不把清閒負聖朝。歲晚追隨真可畫，行人明日馬蕭蕭。</div>
</p><p style="text-indent:0em" class="lg-abnormal"><div class='lg-row'>我亦從來徹骨貧，誰知遍界不藏身？住山鈯斧勞收取，不是青源眾獸麟。</div>
</p><p style="text-indent:0em" class="lg-abnormal"><div class='lg-row'>一笑相看萬事休，公無榮辱我無憂。挂名入社非難事，圓寂光中不厭游。</div>
</p></div>
<div class='div-other'><a id='mulu955' />
<p class='h2'>孫侯見和復次韻五首</p><p style="text-indent:0em" class="lg-abnormal"><div class='lg-row'>仙郎齒頰嚼松風，吟處晴巒翠倚空，佳句興來渾不惜，一時傾出錦囊中。</div>
</p><p style="text-indent:0em" class="lg-abnormal"><div class='lg-row'>我亦聞絃知雅曲，松風聲不類鳴鸞。相逢意氣須傾寫。一任旁人冷眼看。</div>
</p><p style="text-indent:0em" class="lg-abnormal"><div class='lg-row'>歷世興亡皆可數，升平不復似今朝，野居興味應無限，小字明窗拔二蕭。</div>
</p><p style="text-indent:0em" class="lg-abnormal"><div class='lg-row'>未展事功扶聖世，幅巾林下且收身，善谿廣坐看談笑，駿氣駸駸地上麟。</div>
</p><p style="text-indent:0em" class="lg-abnormal"><div class='lg-row'>我固浮雲輕俗眼，君真萱草可忘憂，婦翁一室藏沙界，興發時來把臂游。</div>
</p></div>
<div class='div-other'><a id='mulu956' />
<p class='h2'>再和答師復五首</p><p style="text-indent:0em" class="lg-abnormal"><div class='lg-row'>愛君道骨有仙風，人品渾如月在空。清論不窮霏鋸屑，故應雲夢吐胸中。</div>
</p><p style="text-indent:0em" class="lg-abnormal"><div class='lg-row'>牛渚笑中曾捉月，道山歸去亦乘鸞。人間尚有餘緣在，又把塵編倒摺看。</div>
</p><p style="text-indent:0em" class="lg-abnormal"><div class='lg-row'>吾道如山欲撼搖，群兒毀譽漫前朝。冷看狂罵黃冠奕，卻笑辛酸合爪蕭。</div>
</p><p style="text-indent:0em" class="lg-abnormal"><div class='lg-row'>有味新詩名不得，正如仙爪為爬身，此時風味無人會，想見麻姑擗脯麟。</div>
</p><p style="text-indent:0em" class="lg-abnormal"><div class='lg-row'>八瓊洞口桃花笑，失卻塵寰半世憂，聞道客亭炊未熟，坐看凍蟻夢中游。</div>
</p></div>
<div class='div-other'><a id='mulu957' />
<p class='h2'>天覺以雲庵畫像見寄謝之</p><p style="text-indent:0em" class="lg-abnormal"><div class='lg-row'>老師面目無尋處，藏在毗耶丈室中，乞與盤山狂弟子，背拋筋斗撒顛風。</div>
</p></div>
<div class='div-other'><a id='mulu958' />
<p class='h2'>次天覺韻二首</p><p style="text-indent:0em" class="lg-abnormal"><div class='lg-row'>欲振雲庵出格風，直教魔界化成空，此邦已屬張無盡，二佛難同一化中。</div>
</p><p style="text-indent:0em" class="lg-abnormal"><div class='lg-row'>百千萬億恒沙佛，正眼觀來總是空，縱有毗耶方丈子，為渠權置睫眉中。</div>
</p></div>
<div class='div-other'><a id='mulu959' />
<p class='h2'>余嘗問無盡居士曰：往問悅公：參素侍者有何言句？無盡居士曰：見悅。說昔素問無為，如何說？悅擬開口，素大笑，悅當有省。宣師為侍者，余於叢林三見之矣。政和元年，又會于顯忠寺，且欲歸江南，作三偈送之。</p><p style="text-indent:0em" class="lg-abnormal"><div class='lg-row'>青山自在人情外，白業空消[土*孛]土中，歲晚一帆江海去，群飛爭看<span class='corr'>刺</span>天鴻。</div>
</p><p style="text-indent:0em" class="lg-abnormal"><div class='lg-row'>素公死後閑名在，末後句如黃石書。殺盡英雄人不見，子房兩眼似愁胡。</div>
</p><p style="text-indent:0em" class="lg-abnormal"><div class='lg-row'>無為兩字如何說？開口知君病轉深。試問舊時宣侍者，不言不語笑吟吟。</div>
</p></div>
<div class='div-other'><a id='mulu960' />
<p class='h2'>次韻魯直寄靈源三首</p><p style="text-indent:0em" class="lg-abnormal"><div class='lg-row'>一觥春色紅鱗動，數筆海山青玉開，耳熱浩歌無說處，卻將佳句寫歸來。</div>
</p><p style="text-indent:0em" class="lg-abnormal"><div class='lg-row'>已作閉門稀識面，千金爭購暮年書，空餘脩水連天碧，白鳥時來炯自如。</div>
</p><p style="text-indent:0em" class="lg-abnormal"><div class='lg-row'>閱世竟為蝸角事，不妨閑作虎頭癡。平生筆語難傳處，獨許靈源大士知。</div>
</p></div>
<div class='div-other'><a id='mulu961' />
<p class='h2'>了翁謫廉欲置華嚴，託余將來，以六偈見寄，其略曰：杖頭多少閒田地，挑取華嚴入嶺來。次韻寄之。</p><p style="text-indent:0em" class="lg-abnormal"><div class='lg-row'>十方剎海毫端具，一念交參無別路，妙明廓徹不依他，當念無來亦無去。</div>
</p><p style="text-indent:0em" class="lg-abnormal"><div class='lg-row'>妙極玄微亦昧機，須明句裏電光飛。眼開做夢圭峰老，笑倒鹽官百衲師。</div>
</p><p style="text-indent:0em" class="lg-abnormal"><div class='lg-row'>平生百事耳邊風，儘聽人嘲詐啞聾，跌著起來還一笑，何須半夜上孤峰。</div>
</p><p style="text-indent:0em" class="lg-abnormal"><div class='lg-row'>覷邏牛兒亦久如，于今正好撫憐渠，但能收放知時節，吒吒常教旁屋廬。</div>
</p><p style="text-indent:0em" class="lg-abnormal"><div class='lg-row'>因法相逢一笑開，俯看浮出過飛埃，湘南嶺外休分別，圓寂光中共往來。</div>
</p><p style="text-indent:0em" class="lg-abnormal"><div class='lg-row'>根機饒我三千倍，純熟輸君一百籌。誰似夢中憂患裏，飯餘要睡即齁齁。</div>
</p></div>
<div class='div-other'><a id='mulu962' />
<p class='h2'>寄華嚴居士三首</p><p style="text-indent:0em" class="lg-abnormal"><div class='lg-row'>仰惟陛下實英主，鑄印消印如沛公，補天正賴女媧手，萬物吐氣思春風。</div>
</p><p style="text-indent:0em" class="lg-abnormal"><div class='lg-row'>文章日月不能老，忠義姦邪膽自磨，公能一念了萬法，奈此功名未放何？</div>
</p><p style="text-indent:0em" class="lg-abnormal"><div class='lg-row'>謝公捉鼻知不免，整頓乾坤民望深，勿嗔禿頭預世事，我是同時支道林。</div>
</p></div>
<div class='div-other'><a id='mulu963' />
<p class='h2'>瑩中南歸至衡陽作六首寄之</p><p style="text-indent:0em" class="lg-abnormal"><div class='lg-row'>回雁峰前醉眼醒，臥看波影蘸空青。起來一笛春風晚，萬里無雲月滿汀。</div>
</p><p style="text-indent:0em" class="lg-abnormal"><div class='lg-row'>醉裏南游亦偶然，歸來客舍夢初圓。袖中滄海煩傾出，要看毫端浪拍天。</div>
</p><p style="text-indent:0em" class="lg-abnormal"><div class='lg-row'>喧熱婆羅大火聚，無厭足王刀鋸場，聞道飽參俱透過，來尋初友見清涼。</div>
</p><p style="text-indent:0em" class="lg-abnormal"><div class='lg-row'>爭道頭陀再應緣，那知南畝不陳鮮？君看提起超情句，馬得幡竿尾指天。</div>
</p><p style="text-indent:0em" class="lg-abnormal"><div class='lg-row'>禮拜起來無伎倆，拈花笑裏有精神。何如眼倦拋書睡，一枕雷霆撼四鄰。</div>
</p><p style="text-indent:0em" class="lg-abnormal"><div class='lg-row'>笑看癡蠅遭唾涴，絕憐香象截流過，歸來兒女團圞坐，贏得心如古井波。</div>
</p></div>
<div class='div-other'><a id='mulu964' />
<p class='h2'>李光祖自了翁法窟來訪余於鍾山，留十日，方知鼻孔，大頭向下。既行，作六首送之。</p><p style="text-indent:0em" class="lg-abnormal"><div class='lg-row'>應思靈鷲多年別來作，鍾山十日留一句。鶻崙難劈破，風泉松月夜堂幽。</div>
</p><p style="text-indent:0em" class="lg-abnormal"><div class='lg-row'>南畝頭陀施毒手，北山道者起慈心，解於糞掃堆頭笑，拾得茸穿穴鼻針。</div>
</p><p style="text-indent:0em" class="lg-abnormal"><div class='lg-row'>六根清淨精進力，二熱消亡法供真，舌本青蓮香不歇，色身三昧現塵塵。</div>
</p><p style="text-indent:0em" class="lg-abnormal"><div class='lg-row'>分身可集呈真偽，寶塔能言透死生，佛眼尚難窺向背，謾煩機巧並頭爭。</div>
</p><p style="text-indent:0em" class="lg-abnormal"><div class='lg-row'>一切女人皆障道，十分厚味最傷生，登床未敢期穿屨，見慢須防起現行。</div>
</p><p style="text-indent:0em" class="lg-abnormal"><div class='lg-row'>履稀瘦處卻知肥，間物須防獄治之，虎穴魔宮同止住，寒灰枯木是男兒。</div>
</p></div>
<div class='div-other'><a id='mulu965' />
<p class='h2'>寄石頭志庵主</p><p style="text-indent:0em" class="lg-abnormal"><div class='lg-row'>世途巇嶮鼻先酸，折腳鐺尋穩處安。誰見睡餘閑振策？松風吹耳夜濤寒。</div>
</p></div>
<div class='div-other'><a id='mulu966' />
<p class='h2'>石頭庵主居南嶽，僅三十年，忽思還江南，龍安作此寄之三首。</p><p style="text-indent:0em" class="lg-abnormal"><div class='lg-row'>厭看瀟湘萬頃山，江南歸去臥龍安，只將一味無求法，留與叢林作樣看。</div>
</p><p style="text-indent:0em" class="lg-abnormal"><div class='lg-row'>龍安聞說好巖叢，瘦坐孤行兩頰紅，剩得清閑無著處，一時排遣笑吟中。</div>
</p><p style="text-indent:0em" class="lg-abnormal"><div class='lg-row'>鬧中拋擲亦奇哉，句裏藏身活路開，生鐵心肝含笑面，不虛參見作家來。</div>
</p></div>
<div class='div-other'><a id='mulu967' />
<p class='h2'>聞志公化悼之三首</p><p style="text-indent:0em" class="lg-abnormal"><div class='lg-row'>去年曾陟白雲顛，投老相逢亦偶然，蟬蛻君今成貼棄，春蠶我已作三眠。</div>
</p><p style="text-indent:0em" class="lg-abnormal"><div class='lg-row'>生死已將同夜旦，閑眠行樂不相妨，遙知此日龍安寺，蛛網高人夢蝶床。</div>
</p><p style="text-indent:0em" class="lg-abnormal"><div class='lg-row'>捍裘未減春罏煖，丈室偏宜道骨寒。擺手便行呼不應，閑名在世試除看。</div>
</p></div>
<div class='div-other'><a id='mulu968' />
<p class='h2'>次韻超然洞山二首</p><p style="text-indent:0em" class="lg-abnormal"><div class='lg-row'>洞山正似鍾山塢，慚愧新詩寫得真，欲喚定林閑相國，要看清散岸綸巾。</div>
</p><p style="text-indent:0em" class="lg-abnormal"><div class='lg-row'>油然無定似雲閑，今在江南盡處山，膚寸顧吾真可度，奇峰如子未容攀。</div>
</p></div>
<div class='div-other'><a id='mulu969' />
<p class='h2'>寄嶽麓禪師三首</p><p style="text-indent:0em" class="lg-abnormal"><div class='lg-row'>數筆湘山衰眼力，一犁春雨隔清談，遙知穩靠蒲團處，碧篆香消柏子庵。</div>
</p><p style="text-indent:0em" class="lg-abnormal"><div class='lg-row'>飽參衲子一千指，古格叢林二十年。想見升堂提祖令，道容水雪照人天。</div>
</p><p style="text-indent:0em" class="lg-abnormal"><div class='lg-row'>湘南道價獨驚群，知是黃龍的骨孫。本色住山何所有？白鷗春水自當門。</div>
</p></div>
<div class='div-other'><a id='mulu970' />
<p class='h2'>示禪者</p><p style="text-indent:0em" class="lg-abnormal"><div class='lg-row'>能回箭鋒射自己，方肯竿頭進步行，道得未生前一句，始信虛空解講經。</div>
</p></div>
<div class='div-other'><a id='mulu971' />
<p class='h2'>書太平庵</p><p style="text-indent:0em" class="lg-abnormal"><div class='lg-row'>興工願力經營地，樓閣咄嗟金碧開，滿院青春人不管，一庭蒼蘚客閑來。</div>
</p></div>
<div class='div-other'><a id='mulu972' />
<p class='h2'>余將經行他山德莊，自邑中馳書作詩，見留。是夕，胡彥通亦會二君于談，達旦不寐。明日霜重，共讀蔡德符兄弟所寄詩，有懷其人五首。</p><p style="text-indent:0em" class="lg-abnormal"><div class='lg-row'>蹇驢尋我亦乘興，秋潑空山煙翠時。脫帽不知誰主客，一燈相對夜彈棋。</div>
</p><p style="text-indent:0em" class="lg-abnormal"><div class='lg-row'>風徑霜清拾墮薪，野炊童子解經營，翛然放著秋窗晚，籬落淒清屋角晴。</div>
</p><p style="text-indent:0em" class="lg-abnormal"><div class='lg-row'>精麤一飽隨緣去，林壑諸方到處鄉，去住了知無可揀，謾煩辭錦照人光。</div>
</p><p style="text-indent:0em" class="lg-abnormal"><div class='lg-row'>旁舍潛夫十年舊，會茶時復坐僧氈，愛將夷甫雌黃口，解說定林文字禪。</div>
</p><p style="text-indent:0em" class="lg-abnormal"><div class='lg-row'>蔡家兄弟好兒郎，骨秀同熏知見香，好在綠楊隄上路，幅巾來往自相羊。</div>
</p></div>
<div class='div-other'><a id='mulu973' />
<p class='h2'>上李大卿三首</p><p style="text-indent:0em" class="lg-abnormal"><div class='lg-row'>臨濟三玄劈不開，近來金鎖轉生苔，喜公袖手通關捩，同在靈山見佛來。</div>
</p><p style="text-indent:0em" class="lg-abnormal"><div class='lg-row'>與人寔法土難消，道火何曾口被燒？拋出秦時[車*度]轢鑽，突圞如斗兩頭搖。</div>
</p><p style="text-indent:0em" class="lg-abnormal"><div class='lg-row'>不犯鋒芒平正偏，分明有語是無言，尋思絕處一句好，咬破方知百味全。</div>
</p></div>
<div class='div-other'><a id='mulu974' />
<p class='h2'>與韓子蒼六首</p><p style="text-indent:0em" class="lg-abnormal"><div class='lg-row'>雖赴來機少異之，箭鋒相直出思惟。訥庵言下瞠雙目，孔子元來是仲尼。</div>
</p><p style="text-indent:0em" class="lg-abnormal"><div class='lg-row'>從來未悟不曾迷，一見庵僧更不疑。脫體現前無躲避，鼻頭向下少人知。</div>
</p><p style="text-indent:0em" class="lg-abnormal"><div class='lg-row'>盤珠走處無留影，百計推尋摸意根，酬汝欲心顛倒見，哆啝元不是無言。</div>
</p><p style="text-indent:0em" class="lg-abnormal"><div class='lg-row'>但識綱宗無寔法，為君拈卻眼中塵，鴛鴦繡出從教看，莫把金針度與人。</div>
</p><p style="text-indent:0em" class="lg-abnormal"><div class='lg-row'>收得訥庵末後句，羅敷種性覺風流。海壇馬子似驢大，失曉山童不裹頭。</div>
</p><p style="text-indent:0em" class="lg-abnormal"><div class='lg-row'>百年應盡便應盡，坐脫立亡誇小兒，酪出乳中無別法，死時何苦欲先知？</div>
</p></div>
<div class='div-other'><a id='mulu975' />
<p class='h2'>寄道鄉居士三首</p><p style="text-indent:0em" class="lg-abnormal"><div class='lg-row'>知有道鄉何處是？個中歸路滑於苔，萬機罷後見城郭，一念不生金鎖開。</div>
</p><p style="text-indent:0em" class="lg-abnormal"><div class='lg-row'>抽身世路崎嶇處，掣肘功名逼逐人，勿謂老來無伎倆，絕蹤跡處解藏身。</div>
</p><p style="text-indent:0em" class="lg-abnormal"><div class='lg-row'>丹霞未見龐居士，已有言詞滿四方，何似他時親識面，未勞語默強遮藏。</div>
</p></div>
<div class='div-other'><a id='mulu976' />
<p class='h2'>謁準禪師塔</p><p style="text-indent:0em" class="lg-abnormal"><div class='lg-row'>同條生不同條死，覿露全機誰後先？一句鶻崙難劈破，一時乞與子孫傳。</div>
</p></div>
<div class='div-other'><a id='mulu977' />
<p class='h2'>兩僧相繼而化有感二首</p><p style="text-indent:0em" class="lg-abnormal"><div class='lg-row'>叢席淍零空<span class='corr'>斂</span>眉，爭鋒唇吻鬥輕肥，歎無老宿提綱要，時有亡僧為發機。</div>
</p><p style="text-indent:0em" class="lg-abnormal"><div class='lg-row'>賓朋鴛鷺門如市，聲價靈延一世驚，只有片時人看好，死生那解替人行。</div>
</p></div>
<div class='div-other'><a id='mulu978' />
<p class='h2'>次韻誼叟</p><p style="text-indent:0em" class="lg-abnormal"><div class='lg-row'>擇乳鵝王非鴨類，影鞭良馬本龍媒，正中妙協無人會，句裏空驚法眼開。</div>
</p></div>
<div class='div-other'><a id='mulu979' />
<p class='h2'>雪後寄荷塘幻住庵肓僧四首</p><p style="text-indent:0em" class="lg-abnormal"><div class='lg-row'>靈光寂照神通藏，意地經營幻住庵，<span class='corr'>已</span>喜眼根今現證，何妨要耳作同參。</div>
</p><p style="text-indent:0em" class="lg-abnormal"><div class='lg-row'>表裏洞然無量相，晦明無計掩藏伊。庵中但見人孤坐，門外從教事不知。</div>
</p><p style="text-indent:0em" class="lg-abnormal"><div class='lg-row'>荷塘寺後千竿玉，折腳鐺中五合陳，靜裏笑看垂釣者，夜深方見把針人。</div>
</p><p style="text-indent:0em" class="lg-abnormal"><div class='lg-row'>簷日未通孤坐暖，雪雲都放九峰青，空階夜滴聞鈴響，臥學荷塘耳誦經。</div>
</p></div>
<div class='div-other'><a id='mulu980' />
<p class='h2'>送覺上人之洞山二首</p><p style="text-indent:0em" class="lg-abnormal"><div class='lg-row'>正中妙協諱當頭，洞水從教向逆流，唱起新豐舊時曲，要看躍浪鬥泥牛。</div>
</p><p style="text-indent:0em" class="lg-abnormal"><div class='lg-row'>八角通紅鐵彈丸，衲僧未嚼齒先酸。笑中拋擲尋常事，石火敲時著眼看。</div>
</p></div>
<div class='div-other'><a id='mulu981' />
<p class='h2'>謝保福寄蜜</p><p style="text-indent:0em" class="lg-abnormal"><div class='lg-row'>蜜脾新滿割山房，都是諸花知見香，味絕中邊深為有，待將無舌為君嘗。</div>
</p></div>
<div class='div-other'><a id='mulu982' />
<p class='h2'>太平有老僧頃見大本禪師掩門，久不出，乃書其壁。</p><p style="text-indent:0em" class="lg-abnormal"><div class='lg-row'>跛腳阿師六世孫，毗陵古寺獨關門。也知祖是陳尊宿，平昔高風宛尚存。</div>
</p></div>
<div class='div-other'><a id='mulu983' />
<p class='h2'>宿慈祥室</p><p style="text-indent:0em" class="lg-abnormal"><div class='lg-row'>行智慧心名解脫，絕荊棘地號慈祥，煙消火冷諸緣盡，憎愛化為平等光。</div>
</p></div>
<div class='div-other'><a id='mulu984' />
<p class='h2'>撫州北景德寺不見古畫第五尊羅漢</p><p style="text-indent:0em" class="lg-abnormal"><div class='lg-row'>十八聲聞解倒根，少叢林漢亂山門，知他何處攞齋去，不見堂中第五尊。</div>
</p></div>
<div class='div-other'><a id='mulu985' />
<p class='h2'>留題覺軒</p><p style="text-indent:0em" class="lg-abnormal"><div class='lg-row'>自笑忍飢空畫餅，誰期擊竹喪全身？休誇魏藥能起死，須信金塵解翳人。</div>
</p></div>
<div class='div-other'><a id='mulu986' />
<p class='h2'>大風雪中迪吉老尋余鍾山二首</p><p style="text-indent:0em" class="lg-abnormal"><div class='lg-row'>風聲卷地奔萬馬，雪花連空若推下，道人軒渠何所來？笑裏丹沙不知價。</div>
</p><p style="text-indent:0em" class="lg-abnormal"><div class='lg-row'>萬事信緣安樂法，一身隨分實頭禪，不知影草聲前句，何似和衣粥後眠？</div>
</p></div>
<div class='div-other'><a id='mulu987' />
<p class='h2'>背塵軒</p><p style="text-indent:0em" class="lg-abnormal"><div class='lg-row'>思慮不及猶為物，分別未忘都是夢，阿難樹見竟難分，曹谿風幡元不動。</div>
</p></div>
<div class='div-other'><a id='mulu988' />
<p class='h2'>次韻廓然送瑫上人</p><p style="text-indent:0em" class="lg-abnormal"><div class='lg-row'>營辦勝緣真戲事，臨平此偈亦逢場。妙無影跡如龍句，應笑癡人戽夜塘。</div>
</p></div>
<div class='div-other'><a id='mulu989' />
<p class='h2'>游南禪</p><p style="text-indent:0em" class="lg-abnormal"><div class='lg-row'>智光廣大精進力，化作人間釋梵宮，我亦生涯無一缽，伴公他日聽樓鐘。</div>
</p></div>
<div class='div-other'><a id='mulu990' />
<p class='h2'>十生觀音生辰燒香偈示智俱</p><p style="text-indent:0em" class="lg-abnormal"><div class='lg-row'>十世為僧生復死，今朝生死不相干，從來被眼常遮蓋，不信如今借汝看。</div>
</p></div>
<div class='div-other'><a id='mulu991' />
<p class='h2'>題自肯庵</p><p style="text-indent:0em" class="lg-abnormal"><div class='lg-row'>諸方說禪炙手熱，此庵默坐如冰冷，美食不中飽人飧，他人不肯我自肯。</div>
</p></div>
<div class='div-other'><a id='mulu992' />
<p class='h2'>與朱世英夜論玄沙香嚴雲庵宗旨三首</p><p style="text-indent:0em" class="lg-abnormal"><div class='lg-row'>子母俱忘脫體看，纖毫纔動被渠瞞，若非豎亞頂門眼，那辨紅罏點雪寒？</div>
</p><p style="text-indent:0em" class="lg-abnormal"><div class='lg-row'>言下百骸俱脫盡，更無一法覆藏伊，亡僧對面分明看，卻是禪和眼搭癡。</div>
</p><p style="text-indent:0em" class="lg-abnormal"><div class='lg-row'>睡美春來常失曉，日高衾暖懶翻身，戲將古寺閑房趣，誇與鬧中無事人。</div>
</p></div>
<div class='div-other'><a id='mulu993' />
<p class='h2'>立上人北遊五頂，南還畫文殊雲間之相。余政和年秋，遊翠巖，立持以展洪崖橋上，時山雲廓清，萬峰劍立，谿轉雷驚，行人悚動，忽瞻瑞相，如見於岱嶽時。余聞文殊為根本，智智無不立，豈獨現於五頂耶？</p><p style="text-indent:0em" class="lg-abnormal"><div class='lg-row'>稽首一切智成就，譬如一月落萬水，乃知洪崖橋上看，不離文殊一月體。</div>
</p></div>
<div class='div-other'><a id='mulu994' />
<p class='h2'>題永安居士軒壁</p><p style="text-indent:0em" class="lg-abnormal"><div class='lg-row'>謾說難酬彼上人，上人言語未全真，世間所有皆虛幻，何獨芭蕉可喻身？</div>
</p></div>
<div class='div-other'><a id='mulu995' />
<p class='h2'>出山寄詮上人</p><p style="text-indent:0em" class="lg-abnormal"><div class='lg-row'>孤笻冒雨出山去，應與道人增笑聲，永愧蕭蕭碧巖下，衲衣清散自經行。</div>
</p></div>
<div class='div-other'><a id='mulu996' />
<p class='h2'>送一萬回</p><p style="text-indent:0em" class="lg-abnormal"><div class='lg-row'>當年隨我出西州，到處雲山共勝游。那料秦淮煙雨裏，倚笻看子上孤舟。</div>
</p></div>
<div class='div-other'><a id='mulu997' />
<p class='h2'>道逢南嶽太上人游京師戲贈其行</p><p style="text-indent:0em" class="lg-abnormal"><div class='lg-row'>野外相逢一笑新，十年峰頂臥雲人，卻將南楚登山腳，去踏東華沒馬塵。</div>
</p></div>
<div class='div-other'><a id='mulu998' />
<p class='h2'>僧從事文字禪三首</p><p style="text-indent:0em" class="lg-abnormal"><div class='lg-row'>中郎書異為忠孝，右轄詩清付水雲，林下一燈長到曉，此生真復是知聞。</div>
</p><p style="text-indent:0em" class="lg-abnormal"><div class='lg-row'>一麟眾角失精彩，尺璧千巖發耿光，借面北人無四目，獨餘方寸是慈祥。</div>
</p><p style="text-indent:0em" class="lg-abnormal"><div class='lg-row'>三多授子文章法，壞衲酬吾老大心。簾卷暮涼煙翠重，一聲雲斧覺山深。</div>
</p></div>
<div class='div-other'><a id='mulu999' />
<p class='h2'>金陵獄中謝人惠茶</p><p style="text-indent:0em" class="lg-abnormal"><div class='lg-row'>寶公關鎖尋常事，諗老家風氣味長，十載故人情外意，一杯今日雨前香。</div>
</p></div>
<div class='div-other'><a id='mulu1000' />
<p class='h2'>隨與玟秀七八衲子為辦寒具</p><p style="text-indent:0em" class="lg-abnormal"><div class='lg-row'>幽人十月猶絺綌，萬瓦霜清木葉號，賴有西鄰念衰冷，夜窗叢手辦衣袍。</div>
</p></div>
<div class='div-other'><a id='mulu1001' />
<p class='h2'>寄道夫三首</p><p style="text-indent:0em" class="lg-abnormal"><div class='lg-row'>臥誦故交風雨散，忽驚時序歲時同。遙知吏散無餘事，只有花枝遶郭紅。</div>
</p><p style="text-indent:0em" class="lg-abnormal"><div class='lg-row'>石渠天祿略上口，長嘯簿書欺得人，龍卷大身藏一髮，兒曹聊爾與相親。</div>
</p><p style="text-indent:0em" class="lg-abnormal"><div class='lg-row'>昭默老禪最高遁，孤風聞說不容攀，煩君倒用彭澤印，折簡招之應出山。</div>
</p></div>
<div class='div-other'><a id='mulu1002' />
<p class='h2'>會廣南因上人</p><p style="text-indent:0em" class="lg-abnormal"><div class='lg-row'>我昔南游跨海還，夢中常憶海邊山，匡廬忽見山中客，果笑人間是夢間。</div>
</p></div>
<div class='div-other'><a id='mulu1003' />
<p class='h2'>超然在東華，作此招之。</p><p style="text-indent:0em" class="lg-abnormal"><div class='lg-row'>芒鞋踏破成何事？坐榻塵埋只汗顏。齋缽生涯唯澗飲，結茅終待老鍾山。</div>
</p></div>
<div class='div-other'><a id='mulu1004' />
<p class='h2'>時余適金陵定居，定林超然將南歸從余游，以為詩讖也，復次其韻。</p><p style="text-indent:0em" class="lg-abnormal"><div class='lg-row'>袖手對君增白業，照溪嗟我減朱顏。遙知歲晚歸心急，不為江南臥看山。</div>
</p></div>
<div class='div-other'><a id='mulu1005' />
<p class='h2'>圓上人覓詩</p><p style="text-indent:0em" class="lg-abnormal"><div class='lg-row'>平生百態不掛眼，倚杖看雲慵解包，湘水叢林多古格，何妨一缽穩安巢。</div>
</p></div>
<div class='div-other'><a id='mulu1006' />
<p class='h2'>至邵州示胡強仲三首</p><p style="text-indent:0em" class="lg-abnormal"><div class='lg-row'>平生厭飫水雲間，老境優游剩得閑，遠謫瘴鄉君勿歎，天教更看海南山。</div>
</p><p style="text-indent:0em" class="lg-abnormal"><div class='lg-row'>情緣不斷自消滅，浮念欲生無起因，多謝鍊磨金出礦，敢辭枷鎖夢中身。</div>
</p><p style="text-indent:0em" class="lg-abnormal"><div class='lg-row'>盧能嶺上容君看，彌勒樓前借汝觀，成佛捷途當舉足，不須平地致艱難。</div>
</p></div>
<div class='div-other'><a id='mulu1007' />
<p class='h2'>書資國寺壁</p><p style="text-indent:0em" class="lg-abnormal"><div class='lg-row'>行藏獨許青山見，議論猶容亂石聞，勿謂衲盲貧勝我，谿分明月谷量雲。</div>
</p></div>
<div class='div-other'><a id='mulu1008' />
<p class='h2'>送圓監寺持缽之邵陽</p><p style="text-indent:0em" class="lg-abnormal"><div class='lg-row'>叢林職似驚群雁，供給情如反哺鳥，梅蕊犯寒持缽去，山茶出屋得歸無。</div>
</p></div>
<div class='div-other'><a id='mulu1009' />
<p class='h2'>贈欽上人</p><p style="text-indent:0em" class="lg-abnormal"><div class='lg-row'>嫩日柔風春恰曉，花光醉人濃可皛。到山不必問老師，春色為儂都說了。</div>
</p></div>
<div class='div-other'><a id='mulu1010' />
<p class='h2'>與法護禪者</p><p style="text-indent:0em" class="lg-abnormal"><div class='lg-row'>手抄禪林僧寶傳，暗誦石門文字禪，揀得湘西好三角，春風歸去弄雲泉。</div>
</p></div>
<div class='div-other'><a id='mulu1011' />
<p class='h2'>示觀上人</p><p style="text-indent:0em" class="lg-abnormal"><div class='lg-row'>觀公短小精悍色，試手來參五味禪，挂起北窗都會取，湘江雲水自連天。</div>
</p></div>
<div class='div-other'><a id='mulu1012' />
<p class='h2'>在百丈寄靈源禪師二首</p><p style="text-indent:0em" class="lg-abnormal"><div class='lg-row'>暗中樹影平生意，水底魚蹤病後機。想見道容無住著，倚藤閑看暮雲歸。</div>
</p><p style="text-indent:0em" class="lg-abnormal"><div class='lg-row'>平昔追隨骨海心，暮年粥飯並叢林，朅來萬事撩人笑，此去青山為我深。</div>
</p></div>
<div class='div-other'><a id='mulu1013' />
<p class='h2'>次韻兀翁</p><p style="text-indent:0em" class="lg-abnormal"><div class='lg-row'>漁人寄語兀翁道：出沒煙波各有由。死見鑊湯如攧浪，愛魚心在未甘休。</div>
</p></div>
<div class='div-other'><a id='mulu1014' />
<p class='h2'>次韻空印遊山九首</p><p style="text-indent:0em" class="lg-abnormal"><div class='lg-row'>法真有子是彌天，派出南屏共一源，魯鈍經旬陪夜語，浪持短綆汲深淵。</div>
</p><p style="text-indent:0em" class="lg-abnormal"><div class='lg-row'>危徑盤空一線微，游人舉足<span class='corr'>已</span>先疲，大圓光透難遮掩，不學龍牙眼似眉。</div>
</p><p style="text-indent:0em" class="lg-abnormal"><div class='lg-row'>騰騰兀兀地行仙，依約曾參蜆子禪，古廟紙錢堆裏睡，從教歲月自推遷。</div>
</p><p style="text-indent:0em" class="lg-abnormal"><div class='lg-row'>萬層翠巘玉崔嵬，獨自憑闌日幾回。知有芙蓉更深秀，振笻何幸獲追陪。</div>
</p><p style="text-indent:0em" class="lg-abnormal"><div class='lg-row'>凝佇殘陽眼力微，孤雲偶伴野僧歸。形容萬古溈山色，正賴晴嵐與夕暉。</div>
</p><p style="text-indent:0em" class="lg-abnormal"><div class='lg-row'>蟠龍不許在層淵，一句全提賴發宣，慚愧兒孫家法在，未施聲色透重玄。</div>
</p><p style="text-indent:0em" class="lg-abnormal"><div class='lg-row'>寶塔當煩妙語傳，要令此地福人天，個中已有全身見，何用分身遍大千？</div>
</p><p style="text-indent:0em" class="lg-abnormal"><div class='lg-row'>未言酬倡多佳句，半月游山亦自賢，我亦生涯無窖子，願陪香火餞餘年。</div>
</p><p style="text-indent:0em" class="lg-abnormal"><div class='lg-row'>大溈願力有誰同？貫日精神吐白虹。我酌軾公泉歎息，此源有盡水無窮。</div>
</p></div>
<div class='div-other'><a id='mulu1015' />
<p class='h2'>宗上人求偈之江南</p><p style="text-indent:0em" class="lg-abnormal"><div class='lg-row'>川舌一從嘗虜饌，山衣三載濕湘雲，挑包又過江南去，鶗鳺遙知半路聞。</div>
</p></div>
<div class='div-other'><a id='mulu1016' />
<p class='h2'>送範上人乞食</p><p style="text-indent:0em" class="lg-abnormal"><div class='lg-row'>眾魔不敵精進力，萬行難過平等心，持缽莫辭穿聚落，道人隨處是叢林。</div>
</p></div>
<div class='div-other'><a id='mulu1017' />
<p class='h2'>濟上人求偈二首</p><p style="text-indent:0em" class="lg-abnormal"><div class='lg-row'>圓通搥碎牢關後，古鏡發光金石開，穩坐龍安今七日，從教山路滑於苔。</div>
</p><p style="text-indent:0em" class="lg-abnormal"><div class='lg-row'>李珣骨已成丘壟，仲遜身猶占水雲，扶策南來山滿眼實頭鄉。話與誰論？</div>
</p></div>
<div class='div-other'><a id='mulu1018' />
<p class='h2'>芭蕉</p><p style="text-indent:0em" class="lg-abnormal"><div class='lg-row'>鳳尾爭高照映人，玉芽明潔出埃塵，也知欲救眾生病，其現如來智智身。</div>
</p></div>
<div class='div-other'><a id='mulu1019' />
<p class='h2'>次韻無諍見懷三首</p><p style="text-indent:0em" class="lg-abnormal"><div class='lg-row'>韻傾瘦字試鳥絲，苦語偏多別後思，青巘君能容易去，白鷗愧我負幽期。</div>
</p><p style="text-indent:0em" class="lg-abnormal"><div class='lg-row'>數篙雲碧卷晴空，無數巖花落醉紅，滿袖東風疏雨後，卻欣春露一甌同。</div>
</p><p style="text-indent:0em" class="lg-abnormal"><div class='lg-row'>老眼慵看讀過書，十年心跡更誰於？青松我欲追三徑，白髮誰令繼二疏。</div>
</p></div>
<div class='div-other'><a id='mulu1020' />
<p class='h2'>三月二十日，夢人持獼猴見，贈乞詩口占。</p><p style="text-indent:0em" class="lg-abnormal"><div class='lg-row'>長臂幽姿要性靈，寫經欣得爾添瓶。不須睡著惺惺著，窗外聞人喚便應。</div>
</p></div>
<div class='div-other'><a id='mulu1021' />
<p class='h2'>三月二十三日心禪餉余新麵白蜜，作二首。</p><p style="text-indent:0em" class="lg-abnormal"><div class='lg-row'>三月東莊新麥熟，碾遲羅細玉塵香，要看十字開籠餅，寄與庵頭老儼嘗。</div>
</p><p style="text-indent:0em" class="lg-abnormal"><div class='lg-row'>老儼年來百不忺，最嫌苦淡不嫌甜，蜜中有味中邊絕，莫笑山居世味添。</div>
</p></div>
<div class='div-other'><a id='mulu1022' />
<p class='h2'>與謙知藏二首</p><p style="text-indent:0em" class="lg-abnormal"><div class='lg-row'>老爛叢林四十年，平生跛挈但隨緣。未言親見雲居老，只識歸言亦自賢。</div>
</p><p style="text-indent:0em" class="lg-abnormal"><div class='lg-row'>諸方法席慵抬眼，懶懂成群妒忌深，此老把茅如覆頂，卻能努力悍叢林。</div>
</p></div>
<div class='div-other'><a id='mulu1023' />
<p class='h2'>木上人久游歸宗贈之二首</p><p style="text-indent:0em" class="lg-abnormal"><div class='lg-row'>熏烝聞見有源流，詩學寒谿老比丘。勿訝談禪太文彩，從來虎穴不生彪。</div>
</p><p style="text-indent:0em" class="lg-abnormal"><div class='lg-row'>攜詩過我亦翛然，百孔寒光壞衲穿，日與廬山對酬酢，故應妙語嚼芳鮮。</div>
</p></div>
<div class='div-other'><a id='mulu1024' />
<p class='h2'>游跫然亭</p><p style="text-indent:0em" class="lg-abnormal"><div class='lg-row'>道火何曾燒著口，問透法身藏北斗。當時我若見雲門，一杖打殺乞與狗。</div>
</p></div>
<div class='div-other'><a id='mulu1025' />
<p class='h2'>臨濟大師生辰</p><p style="text-indent:0em" class="lg-abnormal"><div class='lg-row'>靖康二年四月十，眼見耳聞信不及，三玄三要都揭開，露出法身赤吉力。</div>
</p></div>
<div class='div-other'><a id='mulu1026' />
<p class='h2'>瀟湘八景</p>
<div class='div-other'><a id='mulu1027' />
<p class='h3'>山市晴嵐</p><p style="text-indent:0em" class="lg-abnormal"><div class='lg-row'>朝霞散綺仗天容，無際山嵐分外濃。風土蕭條人跡靜，林蹊花木自鮮穠。</div>
</p></div>
<div class='div-other'><a id='mulu1028' />
<p class='h3'>洞庭秋色</p><p style="text-indent:0em" class="lg-abnormal"><div class='lg-row'>秋霽湖平徹底清，滄浪隱映曜光輪。寒光炯炯為誰好？倚岸憑欄興最清。</div>
</p></div>
<div class='div-other'><a id='mulu1029' />
<p class='h3'>江天暮雪</p><p style="text-indent:0em" class="lg-abnormal"><div class='lg-row'>長空暝色黯陰雲，六出飄花墮水濱，萬境沉沉天籟息，溪翁忍凍獨垂綸。</div>
</p></div>
<div class='div-other'><a id='mulu1030' />
<p class='h3'>瀟湘夜雨</p><p style="text-indent:0em" class="lg-abnormal"><div class='lg-row'>嶽麓甍簷蒼莽中，蕭蕭江雨打船蓬，一聲長笛人何去，蒻苙蓑衣宿葦叢。</div>
</p></div>
<div class='div-other'><a id='mulu1031' />
<p class='h3'>漁村落照</p><p style="text-indent:0em" class="lg-abnormal"><div class='lg-row'>目斷青帘在水湄，臨風漠漠映斜暉。漁郎笑傲蘆花裏。乘興回家何處歸。</div>
</p></div>
<div class='div-other'><a id='mulu1032' />
<p class='h3'>遠浦歸帆</p><p style="text-indent:0em" class="lg-abnormal"><div class='lg-row'>水國煙光映夕暉，誰家彷彿片帆歸？翩翩鷗鷺西風急，凝盼滄洲眼力微。</div>
</p></div>
<div class='div-other'><a id='mulu1033' />
<p class='h3'>煙寺晚鐘</p><p style="text-indent:0em" class="lg-abnormal"><div class='lg-row'>輕煙罩暮上黃昏，殷殷疏鐘度遠村略犳橫溪人跡靜，幡竿縹緲插山根。</div>
</p></div>
<div class='div-other'><a id='mulu1034' />
<p class='h3'>平沙落雁</p><p style="text-indent:0em" class="lg-abnormal"><div class='lg-row'>寂寞蒹葭亂晚風，江波<span class='corr'>斂</span>灩浸秋空，橫斜倦翼歸何處？一點漁燈杳靄中。</div>
</p></div></div></div>
<p class='juan'>石門文字禪卷十五</p>
</div><!-- end of div[@id='body'] -->
</body></html>