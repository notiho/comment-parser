<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1282' />
<p class='juan'>石門文字禪卷第十九</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu1283' />
<p class='h1'>贊</p>
<div class='div-other'><a id='mulu1284' />
<p class='h2'>小字華嚴經贊<span class='note-inline'>(并序)</span></p><p>蜂房於梁間，以漆液固其蔕；鵲巢於木末，累百日而後成。彼曾何知而經營之妙，積累之功，若習藝之神？蓋其靈明廓徹不思議之力，雖昧劣飛搖之中，而具足成就弗差毫末，況首出萬物，應物而能言者乎？昔有梵僧來自五天，見晉宮闕崇麗，歎曰：是與忉利天何異？但彼道力所成，而此直業力耳。余竊笑之，是安知我此妙力出生太虛，容受寰宇，曾何天上人間樓觀之足云哉？道人栖公憫世迫隘，就其所欲，書大方廣佛華嚴經於方冊中，其輕妙可以一掌置開編蠕蠕如行螘，熟視之，其橫斜曲直重交反仄曲盡，其妙不翅，如擘窠大書。觀者填門，歎未曾有，佘欲稱贊是無作之功。乃說偈曰：</p>
<p style="text-indent:0em" class="lg-abnormal"><div class='lg-row'>我聞尊者龍勝師，應供曾入娑竭海，龍宮微塵妙章句，目所一瞥輒能誦。流於五天及震旦，為熱惱中甘露門，唯道人棲出其後，願力猛利思精特。能於方策紙墨間，書此大經十萬偈，誦於蝸舍巢庵中，了然如在龍宮見。觀者種性有差別，愛慕皆生殊異想，要當諦觀一塵中，亦有無邊妙經卷。昔有智人破此塵，十方世界一切說，以名塵故非斷空，而可破故非寔有。了此兩宗妙法門，亦攝一切契經海，譬如困臥俄頃際，夢中所歷更千載。乃知一念圓古今，真實際中法如是，一微塵妙不可測，當知一一塵亦然。譬如天帝網明珠，珠體瑩然俱照徹，一珠具足諸網珠，一一珠中同遍入。我今以此金剛句，壞滅彼眾下劣想，使悟塵中含此經，奚方冊中乃驚異？咨爾山君河樹神，各各當憶本願力，要當勇猛勤守護，勿令邪念輒蠹侵。毗藍風吹須彌盧，劫火焚燒大千界，為攤此經一切處，使其涼曝各得所。我此現前佛子等，作是觀者名正觀，稽首十方調御師，剎剎塵塵為作證。</div>
</p></div>
<div class='div-other'><a id='mulu1285' />
<p class='h2'>小字金剛經贊<span class='note-inline'>(并序)</span></p><p>瓊上人以飽霜，兔毫數莖束為筆，其銳如麥芒臨紙，運肘快等風雨。書金剛般若經，於兼寸環輪中，望之團團，如珠在薄霧間。即而視之，其行如人，挽髮作煙鬟，自非思力精微，何以臻此哉？為之贊曰：</p>
<p style="text-indent:0em" class="lg-abnormal"><div class='lg-row'>昔有佛子根猛利，能觀空性則是色，欲顯空色不思議，仰空書此金剛句。至今風雨被原野，諸樵牧者集其下，乃知肉眼不能見，譬如水中有鹽味。唯道人瓊思精奇，能觀色性即是空，視此纖管大如椽，揮翰如行九軌道。故於兼寸環中，備足廣大言說身，世人可見不可讀，譬如嬰兒親崖蜜。我於此經能證入，初中後善三法門，忽然落筆如建瓴，不復現行生倒想。由色空觀入諸境，奏刀肯綮無全牛，盡持此法施群生，甚微細智願同證。</div>
</p></div>
<div class='div-other'><a id='mulu1286' />
<p class='h2'>臨川寶應寺塔光贊</p><p style="text-indent:0em" class="lg-abnormal"><div class='lg-row'>維寶應寺律師寶覺大士慕寂，修大殿之崇成，妙天下之壯麗。有光夜現于塔，萬眾為之作禮，光雖不言而意傳，蓋旌功德之殊異。客疑余之言曰：光不言則是光嘗言，塔意傳則是塔有意，寧有是理？余曰：佛以光為舌，說華嚴之法門；又以塔為耳，聽法華之妙義。所以明根塵之同源，而情與無情之不二也。嗟眾生之顛倒，分色身之臭味，苟返流而證真，遺六用而俱棄，非特塔光而<span class='corr'>已</span>，一切諸法皆如是。故葵藿向日而回旋，磁石與鍼而冥契，空桑能孕賢聖，山嶽解呼萬歲，夫豈不然哉？客曰：塔廟之在震旦者，不知其幾，胡為皆無光見，而此塔獨爾耶？於是甘露滅笑曰：譬月之在天，影落眾水，水濁則月隱，水澄則月現，月故常明，而以水之濁清，故見不見爾。吾以是知此，邦民信心清淨，所以致此奇瑞。我作贊辭，非止見聞隨喜，又以為翰墨之游戲也。</div>
</p></div>
<div class='div-other'><a id='mulu1287' />
<p class='h2'>東坡畫應身彌勒贊<span class='note-inline'>(并序)</span></p><p>東坡居士游戲翰墨，作大佛事，如春形容，藻飾萬像，又為無聲之語，致此大士於幅紙之間，筆法奇古，遂妙天下。殆希世之珍，瑞圖之寶，相傳始作，以寄少游卿上人得於少游之家，二老流落萬里，而妙觀逸想，寄寓如此，可以想見其為人。余還自海外，見於湘西，謹拜手稽首，為之贊曰：</p>
<p style="text-indent:0em" class="lg-abnormal"><div class='lg-row'>唯老東坡，秀氣如春，游戲翰墨，撾雷翻雲。偶寄逸想，幻此沙門。了無一事，荷囊如奔。憨腮膰腹，行若不聞，眾生狂迷，以利欲昏。如一器中，鬧萬虻蚊。吾未暇度，駝臥猿蹲。傲倪一世，隨處乾坤。</div>
</p></div>
<div class='div-other'><a id='mulu1288' />
<p class='h2'>出檀衣贊二首</p><p style="text-indent:0em" class="lg-abnormal"><div class='lg-row'>古佛身上衣，佛佛相付授，慈母愛兒心，鍼鍼自成就。是故吾雙峰，自少至白首，護惜如鏡奩，一塵不敢受。何以出檀名？此時無別慮。如持油缽行，如躡獨木渡。永懷毗尼藏，一旦成萬古，紛紛五群眾，來觀亦頂禮。平時放逸心，化作額間泚，將見衣匣前，泚流似江水。咨爾淮山神，守護當奉職，無使塵涴侵，無使雲潤濕。諦觀不敢瞬，心折三歎息。</div>
</p><p style="text-indent:0em" class="lg-abnormal"><div class='lg-row'>此出檀衣，慈母授我，不敢手撲，矧敢覆臥。五十餘年，儼臨清眾，寒暑不易，盡形受用。師後當知。商那和老於母腹中披九枝草。</div>
</p></div>
<div class='div-other'><a id='mulu1289' />
<p class='h2'>傳衣閣贊</p><p style="text-indent:0em" class="lg-abnormal"><div class='lg-row'>達磨信衣，轉相傳付，四傳至今，今以付汝。受授惟艱，命如懸絮，法遍沙界，此衣乃住。想見峰前，父子相語，唯僧行月，以閣其處，坐令朱欄環達雲雨。</div>
</p></div>
<div class='div-other'><a id='mulu1290' />
<p class='h2'>栽松道者真身贊</p><p style="text-indent:0em" class="lg-abnormal"><div class='lg-row'>生死變滅，如漚在海，無有處所，浩然茫昧。而此老人，游戲自在，出死入生，初無限礙。譬如壯士，脫袍著鎧，令鎧與袍，儼然相對。是故山中，兩身俱在。凡夫眾生，為眼所蓋，為抉其膜，使生光彩。</div>
</p></div>
<div class='div-other'><a id='mulu1291' />
<p class='h2'>定身巖贊</p><p style="text-indent:0em" class="lg-abnormal"><div class='lg-row'>淮山深處，容我卓錫。樹下經行，巖間宴寂，六十餘年，脅不至席。天子三詔，掉頭不應。知不可致，南向加敬。山搖海驚，天空地迥，後代兒孫，則反於是。如乳中蟲，貪嗜世味，我尋其跡，為隕涕淚。</div>
</p></div>
<div class='div-other'><a id='mulu1292' />
<p class='h2'>五祖慈覺贊</p><p style="text-indent:0em" class="lg-abnormal"><div class='lg-row'>龍湖山上，霹靂馬駒，潭畔門庭千聖，莫能窺測十地。望崖震驚，霜露果熟，推出白蓮峰下，芬馨不受聲名。控勒逸群，勝氣英靈。試問是何宗旨？東山雲霞空青。海堂室中神穎，汾陽直下雲仍。</div>
</p></div>
<div class='div-other'><a id='mulu1293' />
<p class='h2'>癩可贊</p><p style="text-indent:0em" class="lg-abnormal"><div class='lg-row'>父伯固兄養直，父超絕兄豪逸家，世風流稱第一。二祖名三祖，疾名是虛疾是實，詩成舌頭翻霹靂。</div>
</p></div>
<div class='div-other'><a id='mulu1294' />
<p class='h2'>醉僧贊</p><p style="text-indent:0em" class="lg-abnormal"><div class='lg-row'>我愛龍眠老居士，筆端談笑了萬事，君看一時拈破筆，畫作醉僧醒時意。此是沙門絕妙門，不妨隨處有乾坤。曚滕流涎枕臂臥，破柱疾雷殊不聞。</div>
</p></div>
<div class='div-other'><a id='mulu1295' />
<p class='h2'>石霜普照珂禪師贊</p><p style="text-indent:0em" class="lg-abnormal"><div class='lg-row'>漆瞳照座，骨相巉巖，橫拈麈拂，寒擁雲衫。五住名剎，道振湘南。是誰之子，親見雲庵。</div>
</p></div>
<div class='div-other'><a id='mulu1296' />
<p class='h2'>疏山仁禪師贊</p><p>古老衲住山，多託物寓意，既自游戲，亦欲悟人，如紫胡之畜犬，道吾之巫衣端笏，獨雪峰、歸宗西院皆握木蛇。故雪峰寄西院偈云：本色住山人，且無刀斧痕。余元符間至疏山，見仁禪師畫像，亦握木蛇。嘗有問者曰：和尚手中是什麼物？荅曰：是曹家女。因歎其孤韻超拔，能清涼熱惱，為作贊曰：</p>
<p style="text-indent:0em" class="lg-abnormal"><div class='lg-row'>三支習氣，其毒熾然，熏烝識心，盤屈紏纏，眾生不明，橫生疑怖，忽然見之，輒自驚仆，空花世間，本離生滅，廓然十方，露其窘穴，唯矬師叔，是大幻師，與奪萬法，自在娛嬉，乃知大千，皆公戲具。手中木蛇，是曹家女。</div>
</p></div>
<div class='div-other'><a id='mulu1297' />
<p class='h2'>汾陽昭禪師真贊</p><p style="text-indent:0em" class="lg-abnormal"><div class='lg-row'>維摩杜口，釋迦饒舌，動容顧瞻，非默非說。雖宣一字，不露點墨。稽首汾陽，千聖同轍。</div>
</p></div>
<div class='div-other'><a id='mulu1298' />
<p class='h2'>翠巖真禪師真贊</p><p style="text-indent:0em" class="lg-abnormal"><div class='lg-row'>我方涇渭同流，笑中軟頑滑頭。為君人境俱奪，鬧裏白拈巧偷。如水洗水，相樓打樓。從來脫略無窠臼，接得南泉嗣趙州。</div>
</p></div>
<div class='div-other'><a id='mulu1299' />
<p class='h2'>慈明禪師真贊<span class='note-inline'>(并序)</span></p><p>鍾山僧遠庵，居五十年而二十年，掬澗而飲，長安窺基三車隨行而一車酒胾，逍遙羅什，口析妙義，而畜靡嫚之。倩曰：吾有欲障清涼，澄觀<span class='corr'>已</span>任大教，而畏五色糞，且以十願律身是四。比丘者，舉人類精奇，風流相映，何其制行，乃爾相戾耶？蓋知其所同者道所不同者跡故其所履正權異，救時存道，皆非苟然，使其無權時之智，則教之延遠要，未可必也。傳曰：神而明之，存乎其人，非特為教者為。然則傅大士，其悲智所施亦然也。故吾慈明禪師，汾陽昭之嗣，黃龍南之師。南之玉立，有清涼之風；昭之精嚴，挺鍾山之操。而公獨平等逆順，嬉戲垢污，甚於基什，而其道能支臨濟與日月爭光，真不纏凡聖，超然不測人也。自公化去六十年，而余始至其廬，拜其塔，瞻其像稽首為之贊曰：</p>
<p style="text-indent:0em" class="lg-abnormal"><div class='lg-row'>緣生諸法名體絕，如空字身水魚跡，是無相門緣寂宗，一切智智差別海。公於是中如法船，汎然出沒無所畏。使諸游者心泰定，種種驚怖成虛空。平生神兵雙不借，玄機不動萬象驚。而公宴坐不言中，諸有求心如古井。鈍根阿師終聽瑩，法味迷醉如惺惺。矍然奮迅為一戲，句裏明人揳出揳。紫金鎖骨眠空山，吁嗟音容不可覿，當知其聲如雷霆，稽首慈明常出現。</div>
</p></div>
<div class='div-other'><a id='mulu1300' />
<p class='h2'>郴州乾明進和尚舍利贊<span class='note-inline'>(并序)</span></p><p>余觀崇進和尚舍利於南嶽福嚴寺，炷香臨盤，以箸點之，隨箸而升，如露之將零，投于脆缾，彷佯而行，如魚之在淵。又觀其畫像方頤，揕口神情靜深，若不可犯干者，門弟子惠覺謂余言：吾師衡陽伍氏子，早依南臺正悟，然禪師落髮焉。受具游方餘三十年，所至以荷眾稱福嚴長老保宗新其寺殿閣宏壯妙天下師寔董其事。郴州以乾明寺命師居之，而弗演法，或問之曰：我第與衲子作粥飯主人耳，其敢荷此事？而天姿直亮寡言，笑道具。余不置一錢牧眾，以公攝物以慈，以故道俗歸之如雲，退客香山。元符三年五月十二日順寂，壽七十有七，臘五十有五。臨終，謂眾曰：我即死，達旦便當火之，以灰投江中，勿稽留也。魔事將戲汝曹矣。言訖而寂，眾不忍留。兩夕梵唄，郡吏遽至，責以慢禮，悉拘系其眾，因相視驚，異魔事之言有徵也。荼毗之日，天地清明燼餘，得舍利甚多，觀者爭分之至，漬汰所焚之地，有得之者。筠谿曰：生有志，行神化，不亂可也；火風壞滅，殊異發生可也。而一官吏至，乃能前知，豈偶然也哉？乾明所養至此，弟子又能事之如生，久而不忘，有古高僧之風。為之贊曰：</p>
<p style="text-indent:0em" class="lg-abnormal"><div class='lg-row'>李廣射虎，石為之穿，耿恭祝井，涸為之泉。忠孝所致，如響荅焉。公亦何為？飢餐困眠，人初莫測，公豈自言？戲為火浴，朽者明鮮。舍利粲粲，玉碎珠圓。乃至所養，蓋其云全。天全之妙，非麤不傳。如春在花，如意在絃。嗤嗤橫目，氣凌雲天。死未及寒，化為腥膻。矧投于火，不作腥煙。安有萬手，收此精堅？維德之一，垔所拳拳；死生之大，卒莫能遷。公初設心，唯此是專，不祈人知，人趨如川。終必有驗，理之固然。我作贊詞，豐碑以鐫。</div>
</p></div>
<div class='div-other'><a id='mulu1301' />
<p class='h2'>南嶽彌阤和尚贊</p><p style="text-indent:0em" class="lg-abnormal"><div class='lg-row'>與之食則食，與之衣則衣，無衣衣木葉，無食食土泥。為人汲樵牧，僅存骨與皮，其道不可致，天子南向師。出家有如子，我亦著伽梨。</div>
</p></div>
<div class='div-other'><a id='mulu1302' />
<p class='h2'>宣律師贊<span class='note-inline'>(并序)</span></p><p>余游總持寺基大師以宣律師像為示，旁有多聞天王太子上足玄暢，唐咸通三年筆也。基求贊贊曰：</p>
<p style="text-indent:0em" class="lg-abnormal"><div class='lg-row'>此毗尼藏，三世完堅，願王手封，款識具全。死生之烈，不能變遷。何以至之？正知則然。何人逸想？以筆墨傳。跏趺俯視，頹然深淵。天神護持，弟子敬虔。我拜稽首，淚滴九泉；法道陵夷，障雲蓋纏。乃於是時，瞻此釋天。</div>
</p></div>
<div class='div-other'><a id='mulu1303' />
<p class='h2'>嵩禪師贊</p><p style="text-indent:0em" class="lg-abnormal"><div class='lg-row'>歐陽之學，師宗於世。其徒喧闐，攻我以喙。童首儒林，氣索力屈。公於是時，粹然一出。天縱之辯，武庫縱橫。璜璣捍我，如護目睛。義如串肉，理如析薪。一時名譽，聳動縉紳。世尊舉身，毛孔俱笑。如公語言，筆下皆妙。六物不壞，未易致詰。豈其踐履，明驗之力。宗教之衰，河壞山摧。冠巾緇衲，其寒如灰。拂拭塵翳，見冰雪容。拜起而喟，涕落無從。</div>
</p></div>
<div class='div-other'><a id='mulu1304' />
<p class='h2'>雲庵和尚贊三首<span class='note-inline'>(并序)</span></p><p>雲庵出黃龍之門，為臨濟九世孫。種性殊勝，契悟廣大，指示心要，辯如曹谿，決擇教乘，論如棗柏。作為偈句，辭如寶公，履踐明驗，精如永嘉。退居雲庵時<span class='corr'>已</span>七十餘，幻滅都盡，惠光渾圓，可以想見其遺風餘烈。門人德洪謹拜手稽首，為之贊曰：</p>
<p style="text-indent:0em" class="lg-abnormal"><div class='lg-row'>於自住境，見與見緣，如夢能所，如蜜中邊。惟具正眼，入此三昧，如妙蓮華，出緣生海。祖師活意，如來密機，成就眾生，如鶤鵬飛。使其自化，不由他悟，秀出叢林，光于佛祖。趨滅<span class='corr'>陝</span>右，誕生江南，暗中五色，天下雲庵。</div>
</p><p style="text-indent:0em" class="lg-abnormal"><div class='lg-row'>槁容而毳衣，殆不逾於中人，而於祖道顛危之秋，勃然而中興，知我亦何幸！自幼及壯，出入其戶庭，俯仰其藩籬，而其道德之精華，未能略窺其毫微。譬如戴天履地於終日，而其高明深厚所不能知。惟聞孔子之歿一百年而生孟子，釋迦之寂二千歲而有禪師，拜手稽首堂堂乎三界之依者耶。</div>
</p><p style="text-indent:0em" class="lg-abnormal"><div class='lg-row'>三玄銓量，設選佛科，邪師壞之，付授外訛，以陷虎機，擊其頹波，不動聲氣，怖走天魔。</div>
</p></div>
<div class='div-other'><a id='mulu1305' />
<p class='h2'>潛庵源禪師真贊三首</p><p style="text-indent:0em" class="lg-abnormal"><div class='lg-row'>十年積翠侍立，學得眼橫鼻直。平生氣壓叢林，問著左科背聽。一庵深藏霹靂舌，從教萬象自分說。百非四句無處蹲，孤風照人眾星月。</div>
</p></div>
<div class='div-other'><a id='mulu1306' />
<p class='h2'>僧求潛庵贊</p><p style="text-indent:0em" class="lg-abnormal"><div class='lg-row'>德臘俱難及，一庵江寺隈，敢稱少室後，親見老南來？鬢雪殘零盡，心花爛熳開。若言只這是，九尾似黃能。</div>
</p></div>
<div class='div-other'><a id='mulu1307' />
<p class='h2'>游龍山，斷際院潛庵常居之，有小僧乞贊，戲書其上。</p><p style="text-indent:0em" class="lg-abnormal"><div class='lg-row'>趙州只有一個齒，潛庵一個恐不趐，雖然下下都咬著，鹹酸自分鹽醋味。龍興古寺曾閉門，斷際雲孫第十世，勸人莫信馬大師，一口吸盡西江水。</div>
</p></div>
<div class='div-other'><a id='mulu1308' />
<p class='h2'>靈源清禪師贊五首</p><p style="text-indent:0em" class="lg-abnormal"><div class='lg-row'>辯如玄沙有邊幅，韻如睦州出風骨。默然而說心自昭，八荒光明寄毛粟。獨立南榮山嶽峻，臨濟欲傾不敢覆。笑橫玉麈氣如春，一堂嚴冷天魔哭。</div>
</p><p style="text-indent:0em" class="lg-abnormal"><div class='lg-row'>衲子無處摸索，畫師筆筆畫著。山僧醉眼難憑，付與眾人彈駁，似則打殺靈源，不似幀子燒卻。</div>
</p><p style="text-indent:0em" class="lg-abnormal"><div class='lg-row'>魔外如驚濤，大願真砥柱，生與海眾同，沒與海眾處。兀然引帶笑不言，從教大地山河語。</div>
</p><p style="text-indent:0em" class="lg-abnormal"><div class='lg-row'>風度凝遠，杳然靖深，如春在花，如意在琴。雖甚昭著，莫可追尋，蹶起臨濟，如磁石針。</div>
</p><p style="text-indent:0em" class="lg-abnormal"><div class='lg-row'>披衣肯來，奔百川而地喘；袖手歸去，碧一天而電收。閉門無個事，兀坐青兩眸喝月倒，行前日令呼山入坐上簾鉤。</div>
</p></div>
<div class='div-other'><a id='mulu1309' />
<p class='h2'>雲蓋智禪師贊</p><p style="text-indent:0em" class="lg-abnormal"><div class='lg-row'>洞徹汪洋，高明廣大，如天蓋空，如月出海。宴坐一室，不動客[支/(廾-一)]，而使衲子，望崖而退。此其整臨濟頹綱之大概也。至於不得<span class='corr'>已</span>而有言，則若邵平瓜甜而根蔕苦，羅生隱身而露衣帶。欲得靈妙，常令不暗復不昧，此余見之而必再拜也。</div>
</p></div>
<div class='div-other'><a id='mulu1310' />
<p class='h2'>雲蓋生日三月初七報慈僧持真求贊</p><p style="text-indent:0em" class="lg-abnormal"><div class='lg-row'>平生脊骨生鐵鑄，就關門理鉏揎起。兩手禪者見之立，不敢久問，未及荅<span class='corr'>已</span>欲返走，如老黃龍機鋒，如英邵武健叟，如雪峰之嶮，如百丈之壽。末後報慈寺中笑中打箇筋斗。試問是何宗旨？代云：合取狗口。</div>
</p></div>
<div class='div-other'><a id='mulu1311' />
<p class='h2'>黃龍草堂清禪師贊</p><p style="text-indent:0em" class="lg-abnormal"><div class='lg-row'>黃覺晚子死心，季弟住黃龍山，為十二世。青春無背面，空花有根蔕，欲識晦堂背，觸拳寒到黃河凍連底。</div>
</p></div>
<div class='div-other'><a id='mulu1312' />
<p class='h2'>香城瑛禪師贊</p><p style="text-indent:0em" class="lg-abnormal"><div class='lg-row'>黃龍三關，初豈拒人？見者佇思，剩卻法身。祐公掉臂直截，悅公追之絕塵。維瑛寔兩公之後，觀其滿腹精神，木床足折，續之以薪，則三十年後，當令天下聞之甚富，見之甚貧也。</div>
</p></div>
<div class='div-other'><a id='mulu1313' />
<p class='h2'>龍城智公真贊</p><p style="text-indent:0em" class="lg-abnormal"><div class='lg-row'>奉持毗尼，珪璧無玷，研味般若，金剛有焰，有萬其眾，感以無心，如象牙雷，如磁石針。住持此山，垂三十白殿閣，化成兒孫戢戢，高明廣大，不可形容，稽首寄老後身寶公。</div>
</p></div>
<div class='div-other'><a id='mulu1314' />
<p class='h2'>石頭志庵主贊</p><p style="text-indent:0em" class="lg-abnormal"><div class='lg-row'>自住石頭，老無氣力，一回上山，一回氣急。禪流相見問宗風，一日兩度缽盂濕。</div>
</p></div>
<div class='div-other'><a id='mulu1315' />
<p class='h2'>華藥英禪師贊</p><p style="text-indent:0em" class="lg-abnormal"><div class='lg-row'>以鐵作喙，名無有雙。老住回鴈，道冠湘江。神機之妙，如鐘在撞。為功德林，為精進幢。不動聲氣，天魔自降。懷我雲庵，黃龍的嗣，說法如雲，縱橫放肆。孰知此老膽氣相似。大法付授，良亦在此。是名關西，克家之子。</div>
</p></div>
<div class='div-other'><a id='mulu1316' />
<p class='h2'>寶峰準禪師贊</p><p style="text-indent:0em" class="lg-abnormal"><div class='lg-row'>洞庭無蓋，虛空有口，步水東山，藏身北斗。石門壁立，萬仞踞地。一聲哮吼，驚得四序，回旋喝下，須彌倒走。是謂湛堂老人不落威音之後。</div>
</p></div>
<div class='div-other'><a id='mulu1317' />
<p class='h2'>芙蓉揩禪師贊</p><p style="text-indent:0em" class="lg-abnormal"><div class='lg-row'>望之翛然，冰枯而天粹即之，淵然雲閑而水止意坐石而情無住著，故杖瘦藤而欲起。人言即俗復即真，出塵之相加冠巾，非因引法忤聖主，我宗僧俗兩不存。五位正宗將仆地，以手挈之閱人世，屹然萬仞捍狂瀾，荷負大法當如是，紛紛鄙夫拜公像，譬如螻螘見龍象，驚魂<span class='corr'>已</span>化千微塵，豈特形容先沮喪？火刀直裰誰得之？醉李故時魚捕師，嶺梅<span class='corr'>已</span>熟莫咬破，核子乞與寧馨兒。</div>
</p></div>
<div class='div-other'><a id='mulu1318' />
<p class='h2'>妙高仁禪師贊</p><p style="text-indent:0em" class="lg-abnormal"><div class='lg-row'>春風入其肺肝，秋色漱其毛骨，名飛縉紳之間，身臥雲泉之窟。嶽頂鳳之真子，僧中龍之的孫。吹徹風前無孔笛，露香和月落紛紛。</div>
</p></div>
<div class='div-other'><a id='mulu1319' />
<p class='h2'>道林枯木成禪師贊</p><p style="text-indent:0em" class="lg-abnormal"><div class='lg-row'>揚廣山頭種性，雷衡洞裏根苗。法雲明暗體露，道林知見香飄。試問春風吹不起，何如黃河凍連底。十分似九不欲全，一身兩號只這是。大千戲以一塵攝，又譬此塵取空劫。置於掌間剔突圞，撾鼓升堂普請看。</div>
</p></div>
<div class='div-other'><a id='mulu1320' />
<p class='h2'>佛印璵禪師贊</p><p style="text-indent:0em" class="lg-abnormal"><div class='lg-row'>臨濟正宗，有楊歧會，化四十年，叢林精彩，唯端精神，辯博無礙，克肖其家，溈仰猶在。後出舒勤，骨面氣概，始自太平，遂游智海，如法中龍游戲三昧璵也。其後斫額前輩，要識當年栗棘蓬白藕火中香不改。</div>
</p></div>
<div class='div-other'><a id='mulu1321' />
<p class='h2'>溈山軾禪師贊</p><p style="text-indent:0em" class="lg-abnormal"><div class='lg-row'>天骨巖巖，美髯玉頰，冰雪在躬，霹靂為舌。軒昂萬僧，眾星中月。視其心胸，山包海容。大溈小興，振其家風，叢林百世，見者肅恭。</div>
</p></div>
<div class='div-other'><a id='mulu1322' />
<p class='h2'>報慈宣祕禪師贊</p><p style="text-indent:0em" class="lg-abnormal"><div class='lg-row'>二百員衲子領袖，三十年叢林耆舊，所至樓閣，森然自然，眷屬成就，諸方度腳，買鞋報慈，就身剪裁。莫嫌此老無巴鼻，曾見西堂古佛來。</div>
</p></div>
<div class='div-other'><a id='mulu1323' />
<p class='h2'>臨平慧禪師贊二首</p><p style="text-indent:0em" class="lg-abnormal"><div class='lg-row'>釘空露痕跡，補雲留罅隙，目機銖兩中，思慮所不及。象王卓立，回旋師子，翻身跳躑，眼光常蓋。人天對面，識與不識。識則火外有熱，不識則水中無濕。劈破雲門一字關，個中乾燥如瓊液。</div>
</p><p style="text-indent:0em" class="lg-abnormal"><div class='lg-row'>㘞氣秋腴雪秀目，椹口其骨，臨濟其髓，雪竇袖手儼然，不落滲漏。一千龍象之冠，七世雲門之後。君看一句當機，笑中脫略窠臼。</div>
</p></div>
<div class='div-other'><a id='mulu1324' />
<p class='h2'>上藍忠禪師贊</p><p style="text-indent:0em" class="lg-abnormal"><div class='lg-row'>一法能知一切法，應機全不差毫髮，如是知見如是解，於一切法中對待。平生脊梁硬如鐵，衲僧尋思心智絕，城中一室冷如冰，篆煙滅盡灰如雪。</div>
</p></div>
<div class='div-other'><a id='mulu1325' />
<p class='h2'>雙峰演禪師贊</p><p style="text-indent:0em" class="lg-abnormal"><div class='lg-row'>三關洞開無鎖扃，汝自艱難起戰兢，師過此關悉閒暇，掉臂徑趨呼不應。如春消冰自渙釋，如鯤化鵬誰使令？歸來笑搭出檀服，依舊淮山千萬青。</div>
</p></div>
<div class='div-other'><a id='mulu1326' />
<p class='h2'>雲庵和尚舍利贊<span class='note-inline'>(并序)</span></p><p>政和七年五月戊申，法侶集于寂音堂佛鑑大師淨，因以小玉瓶跪注于盤，鎗然有聲，璀粲五色，謂余曰：此汝師舍利也。於是矍然再拜。悚觀小大如米豆，瑩明淨圓然，其色多如玉者，因嘗親見其火浴道俗觀者數千人皆得之，哀慕之，聲震山谷。後月餘兒稚汰其灰，猶有舊者。自近世南州大士之化，其靈驗奇瑞，彰大殊異，如雲庵者以一二數。嗚呼！尚忍言之，將畢世護持作隨身叢林依歸，老則求有道而能文者銘之，藏名山使後世知臨濟九世之孫傑大偉奇，如此因之，志可佳也。門人德洪謹再拜稽首，為之贊曰：</p>
<p style="text-indent:0em" class="lg-abnormal"><div class='lg-row'>是身夢境一塵垢，分段苦業所成就，折旋俯仰誰使之？皆汝一念顛倒想。若言此身非念倫，云何想中可傳令？乃知妄想融通趣，如露如幻如雲影。念清淨則身光明，念雜想則身垢穢。君看火力初無情，聖凡偽真俱發夢。雲庵偏得老南道，粹然一出支臨濟。平生慈悲喜捨力，及樂說辯智慧光，大願所熏精進幢，上契佛祖超情見。至妙要非麤不傳，憫世狹劣示小者。稽首作贊示同學，千載叢林有耿光。</div>
</p></div>
<div class='div-other'><a id='mulu1327' />
<p class='h2'>死心禪師舍利贊<span class='note-inline'>(并序)</span></p><p>余不識禪師、靈源以為法門畏友，山谷以為禪林奇秀，以靈源山谷之慎許可，而詩、詞禪偈相多如是則叢林未識未見者，何敢疑哉！雅尚座出舍利為示，謹為之贊，以結他日。法會歡喜之緣。贊曰：</p>
<p style="text-indent:0em" class="lg-abnormal"><div class='lg-row'>地水火風，動暖堅濕，是中何從，出此堅實？蓋眾生心，引大法力，化為光明，圓粹五色，稽首死心，罵人老賊。</div>
</p></div>
<div class='div-other'><a id='mulu1328' />
<p class='h2'>寂音自贊四首</p><p style="text-indent:0em" class="lg-abnormal"><div class='lg-row'>竄朱崖軍而生還，遭黃茆瘴而復活，陷於采石而不死，囚於并門而自脫。夜行有披袖神光，露臥醉厭糟醇濁，魔外熟視之，無如之何。佛祖不得<span class='corr'>已</span>，與之酬酢。兩眼入鬢頭髼鬆，手中木蛇毒如藥。</div>
</p><p style="text-indent:0em" class="lg-abnormal"><div class='lg-row'>三玄綱宗壁立，崔嵬攀緣路絕。熱惱心灰，如化鯤鵬，不借風雷，蓋自化耳，寧有法哉？汾陽此祕，寂音揭開，手提大千，毫端往來。</div>
</p><p style="text-indent:0em" class="lg-abnormal"><div class='lg-row'>不似成背，似其成觸，隨汝顛倒，直中有曲。拋在言前剔鶻崙，擬議令渠總滅門，平生活計無窖子，真是汾陽五世孫。</div>
</p><p style="text-indent:0em" class="lg-abnormal"><div class='lg-row'>隨緣放曠，索爾虛閑；未埋白骨，且看青山。</div>
</p></div>
<div class='div-other'><a id='mulu1329' />
<p class='h2'>毛女贊<span class='note-inline'>(并序)</span></p><p>毛女者，秦始皇宮嬪也。二世時逃入華山，遂得道季子圖之。書室請余為之贊。贊曰：</p>
<p style="text-indent:0em" class="lg-abnormal"><div class='lg-row'>不嗅梨花而撚紫芝，不穿雲袖而披槲衣。何以風神？洞如冰雪？使人見之，眼寒心折。如麝有香，以缶覆焉。透塵透風，種性則然。又如煙雨，過孤山宅，於荒寒中，微見春色，圖之壁間，是真過秦。季子好德，白髮日新。</div>
</p></div>
<div class='div-other'><a id='mulu1330' />
<p class='h2'>唐李侍中畫像贊</p><p style="text-indent:0em" class="lg-abnormal"><div class='lg-row'>余觀李侍中秀骨開張，英氣橫逸，想見蔡州雪。晚縳吳元濟時，公平元濟如舉捶逐鼠無難事，唯不殺用李祐鞬櫜見裴度使市不改肆如乃翁。此公之所養，真足以卓絕，有唐之名將矣。嗚呼賢哉！</div>
</p></div>
<div class='div-other'><a id='mulu1331' />
<p class='h2'>解空居士贊</p><p style="text-indent:0em" class="lg-abnormal"><div class='lg-row'>空若不解，即是斷空；解若不空，即是法執。是故居士，獨號解空。窠曰：不立凡聖，豈存是誰？宗旨臨濟仍雲。</div>
</p></div>
<div class='div-other'><a id='mulu1332' />
<p class='h2'>東坡居士贊</p><p style="text-indent:0em" class="lg-abnormal"><div class='lg-row'>家孝友以為鄉，塾道德以為基，橫忠義之勁氣，吐剛方之談辭。視閻浮其一漚，而寄夢境於儋耳。開胸次之八荒，而露幻影如蛾眉。此其大凡也。屬熙豐之勃興，追舜禹之有為，常一出而事誤，則袖手悠然而去之。如鳳如麟而瑞冠一世，非雷非霆而名震四夷。造裨販之中傷，嗟妒忌之何知？方其茹拳而微醉，以翰墨為娛嬉，則倒用祖師之印，檄萬古而疾馳。如河漢之流，無有窮極，如煙雲之出，無有定姿。欲錄之以藏，則懼六丁之竊取，要當以日月為字而天為碑，可乎？</div>
</p></div>
<div class='div-other'><a id='mulu1333' />
<p class='h2'>山谷老人贊</p><p style="text-indent:0em" class="lg-abnormal"><div class='lg-row'>蓋九州以醉眼，而其氣如神藻；萬物以妙語，而應手生春。排黃龍之三關，則凡聖之情不敢呵止；豎寶覺之一拳，則背觸之意不立鮮陳。世波雖怒而難移砥柱之操，詩名雖富而不救卓錐之貧。情如維摩詰，而欠散花之天女；心如赤頭璨，而著折角之幅巾。豈平章佛法之宰相，乃檀越叢林之韻人也耶？</div>
</p></div>
<div class='div-other'><a id='mulu1334' />
<p class='h2'>華嚴居士贊</p><p style="text-indent:0em" class="lg-abnormal"><div class='lg-row'>遍界難藏，而應緣震旦；通身是眼，而現形宰官。粲如景星，矯如翔鸞，販夫灶婦，欣聞悅觀。醫國法門，筆端三昧，奮迅出入，遊戲自在，居然不容，世議迫隘。夢游海南，御風騎氣，覺來浙東，有口如耳。且置是事，聊觀其一，戲以稱性，印印毛印，海光生佛，僧沮卻魔，外惟我可與此道人遊乎大華嚴毗盧法界也。</div>
</p></div>
<div class='div-other'><a id='mulu1335' />
<p class='h2'>李道夫真贊</p><p style="text-indent:0em" class="lg-abnormal"><div class='lg-row'>眼蓋九州，韻高一世。儼玉山富貴之豪，洗士林寒乞之氣，挫萬化於筆端，置八荒於胸次。邁往不屑，不可犯，干意輕邴吉情追謝安軒特秀發，乃爾禿巾椹褐，婆挲步趨，合在玉堂，金鑾山澤，不可窺測。所以納垢汙麒麟，不可繫羈，所以異犬羊。正恐橫風月之笛，披雲錦之裳，騎元氣之背，而游無何有之鄉。</div>
</p></div>
<div class='div-other'><a id='mulu1336' />
<p class='h2'>蔡元中真贊</p><p style="text-indent:0em" class="lg-abnormal"><div class='lg-row'>德以退為進，謙以後為柄，跡以暗而彰，麝匿缶而香視。夫子之胸次若螻蟻，其侯王方罾繳而去之，登千仞而翱翔，與夫蒼顏槁項論博南策未央者，殆各夢而同床乎？</div>
</p></div>
<div class='div-other'><a id='mulu1337' />
<p class='h2'>王宏道舍人贊</p><p style="text-indent:0em" class="lg-abnormal"><div class='lg-row'>翛然無累之神，見此有道之器，韻收一代之風流，骨含奕世之富貴，節臨事而不奪，貌甚威而常喜。方其少壯，則酒闌說劍，橫槊賦詩，名動塞壘。及其倦也，則浮沅湘上，衡霍盡室，行於山水。至於醉心翰墨，傾倒肺懷，則有王右轄吳武陵之風味，馳至金城，而忠欸乃著。罷歸玉關而功名自至者，皆非壯歲。庸詎知此老人獨不如是乎？</div>
</p></div>
<div class='div-other'><a id='mulu1338' />
<p class='h2'>同達道通判贊</p><p style="text-indent:0em" class="lg-abnormal"><div class='lg-row'>韻出縉紳，秀見眉鬚，矯絳闕之風度，宜玉堂之步趨。有人所盡有，無人所當無，而乃袖補袞之手，而弄雲泉以自娛也。余安能探其歸宿，獨見於皮膚，蓋神於酌古，僻於譽書，求於古人，則謝幼輿王子敬之徒歟？</div>
</p></div>
<div class='div-other'><a id='mulu1339' />
<p class='h2'>韓廉使奉御贊</p><p style="text-indent:0em" class="lg-abnormal"><div class='lg-row'>幅巾椹衣，杳然深靖，坐蘚石床，橫玉麈柄。松聲度曲，笑作風聽。是故有琴，絃索不整。人徒見其神和氣平頹然委順。至於垂紳正笏，守法奉命，則活人之色，嚴毅勁正，特不受富貴所吞，而有山林之韻。究其心胸，山包海容，表裏不隔，八窗玲瓏。蓋遊戲人間之出世，扶持洞上之宗風者也。</div>
</p></div>
<div class='div-other'><a id='mulu1340' />
<p class='h2'>毛季子贊</p><p style="text-indent:0em" class="lg-abnormal"><div class='lg-row'>季子逸群，矯難控御，跡寄黃塵，名在紫府。觀此風鑑，無以為喻，但見其清卻梅林之風，秀等蘭叢之露妙；文章之吐鳳，視功名其破釜。我欲醉袖之旁，更畫凌波之女，使其他曰歸道山，渡弱水而驂風馭。</div>
</p></div>
<div class='div-other'><a id='mulu1341' />
<p class='h2'>曾逢原待制真贊</p><p style="text-indent:0em" class="lg-abnormal"><div class='lg-row'>冠冕道德，被服文武，所臨有聲，最宜荊楚。果於去惡，發姦破柱，為國金湯，折衝尊俎，廣平南海，乖崖西蜀，如雪中春，和而嚴肅。名聞乳兒，威被草木，能作豐年，茂我百穀，筆下煙雲，胸次丘壑，風流餘韻，與世酬酢。至於談禪，氣壓諸衲，戲以法界，玩于掌握。補袞之線，調鼎之手，笑而不言，置之懷袖。咨爾邦民，再拜稽首，潭非久留，歸相明后。</div>
</p></div>
<div class='div-other'><a id='mulu1342' />
<p class='h2'>夢蝶居士贊二首</p><p style="text-indent:0em" class="lg-abnormal"><div class='lg-row'>俯看人世，一漚起滅。失腳來游，夢入螘穴。前身後身，獨臨兩鏡。左右見之，不雜其影。眉目秀發，嫩木含春。風度凝遠，霽月洗雲。葉屋花房，玉堂金宇。我視睨睨，渠方栩栩。</div>
</p><p style="text-indent:0em" class="lg-abnormal"><div class='lg-row'>余觀此老神光渾圓，道骨粹剛唾零功，名眼蓋候王，何為鬚髮滄浪被此朝章乎？豈非如茅容殺雞，毛義捧檄，但欲致慈母之一笑，安知有佳客之在旁也？所以袖補天之妙手，祕醫國之奇，方獨游戲於富貴，如蝶棲宿於花房，占百年之閑適，寄一夢於幽香，千花百卉，金馬玉堂，麗風日之醇釅，遍雨露之恩光，遙增擊而栩栩，亦何異一丘一壑之相羊耶？</div>
</p></div>
<div class='div-other'><a id='mulu1343' />
<p class='h2'>潘延之贊</p><p style="text-indent:0em" class="lg-abnormal"><div class='lg-row'>毗盧無生之藏，震旦有道之器，談妙義借身為舌，擎大千以手為地，機鋒不減龐蘊而解文字，禪行藏大，類孺子而值休明世舒王強之而不可，神考致之而不起，此天下士大夫所共聞，然公豈止於是而<span class='corr'>已</span>乎？</div>
</p></div>
<div class='div-other'><a id='mulu1344' />
<p class='h2'>郤子中贊</p><p style="text-indent:0em" class="lg-abnormal"><div class='lg-row'>師黃叔度，以[祝/土]太平之基，追韓退之，以策翰墨之勳。故語妙如其渾厚，論高如其精神，超然挺特，華裾逸群。富貴之氣，<span class='corr'>已</span>如透花之春色；功名之志，又如欲雨之層雲。禿巾折角，置之巖石，亦不以為屈長劍拄頤圖之凌煙，亦不以為伸。蓋虛以閱世，不可得而疏親也耶？</div>
</p></div>
<div class='div-other'><a id='mulu1345' />
<p class='h2'>李運使贊</p><p style="text-indent:0em" class="lg-abnormal"><div class='lg-row'>風度凝遠，和氣如春。綠髮授道，精敏絕倫。名冠縉紳，挺然忠義。知國知兵，如唐陸贄。頃者天府，奉使江南，晝錦之榮，父老聚觀，頓節西州，盜發江浙，提師百萬，蕩其窟穴，凱旋而還，口不言功，但欲使民，生於死中。重臨南楚，化行郡邑。如春在花，不見痕跡。恢躁坦夷，相親難忘。視其胸次，山包海藏。宜宿玉堂，宜在黃閣。跬步可待，昂霄聳壑。長沙之民，自懷其私。龕此畫像，飲食必祠。</div>
</p></div>
<div class='div-other'><a id='mulu1346' />
<p class='h2'>簡緣居士贊</p><p style="text-indent:0em" class="lg-abnormal"><div class='lg-row'>言似簡緣公，法身有比，並不似簡緣公法身有少剩平生赤吉歷兩眼光迥迥，拾得大士打門椎，掣肘歸去叫不應開箇鋪席在街頭有藥，只解醫禪病。</div>
</p></div>
<div class='div-other'><a id='mulu1347' />
<p class='h2'>瓦瓢贊<span class='note-inline'>(并序)</span></p><p>南昌西山有異人，年三百餘面有孺子之色，多往來蒲城弋陽之間，童稚呼以為萬公。宣和二年，重九歿於朝奉郎宣驥駿元之家，以大甕二口合而葬之。後圃十月，弟子簡素先生用臨川隱者馬安道之語來發甕，但餘瓦瓢獘履，而萬公不見，蓋尸解也。明年十月，簡素客湘西之南臺寺，追繹其師之懿行，潛德出此，瓢以相示戲為之贊。</p>
<p style="text-indent:0em" class="lg-abnormal"><div class='lg-row'>異哉此瓢，修吭矬身。弗生瓜蔓，生陶家輪。我疑其中，藏十洲春。昔有列仙，雜于市人，屋簷懸之，自旦及申，輒入其中，偃仰而臥。而樓居者，見之膽破，遂從之游，推擠莫可，挽而同登，相向而坐。如四老人，會商山果，唯簡素公，道貌天容，豈其人歟？出處略同，道山巋然。弱水之東，何時來歸？泠然御風，而以此瓢，挂之瘦笻。我作妙語，天葩粲紅。</div>
</p></div>
<div class='div-other'><a id='mulu1348' />
<p class='h2'>許彥周所作墨戲為之贊</p><p style="text-indent:0em" class="lg-abnormal"><div class='lg-row'>異哉土蛇，登樹而怒，怒見脊尾，口眼可懼。王孫地坐，氣讋毛豎。欲去不敢，攀枝而顧。豐狐行藏，心常愧負，見之而走，敏若脫兔，孰能傲然，如此老樹，與之相親，不驚不怖，問何能爾？以無我故，酒色海中，有萬奇趣，不出二種，猜疑掉舉，蓋無常蛇，終不赦汝。居士圖之，以警未悟，覺範一見，笑掌為拊。</div>
</p></div></div>
<p class='juan'>石門文字禪卷第十九</p>
</div><!-- end of div[@id='body'] -->
</body></html>