<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石門文字禪</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu351' />
<p class='juan'>石門文字禪卷第八</p><p class="byline">宋江西筠溪石門寺沙門釋德洪覺範著</p><p class="byline">門人覺慈編錄</p><p class="byline">毘陵天甯法雲堂校</p>
<div class='div-other'><a id='mulu352' />
<p class='h1'>古詩</p>
<div class='div-other'><a id='mulu353' />
<p class='h2'>送賢上人往太平兼簡卓首座</p><p style="text-indent:0em" class="lg-abnormal"><div class='lg-row'>我昔遊潛山，空翠插晴煙，至今清夜夢，猶能歷層顛。天柱如玉立，貴氣朝山川。下有童師廬，雜遝皆奇賢。卓途龍山子，靖深波間蓮。近聞亦分座，道眼照人天。道人使吳來，衣裓餘芳鮮，願求奇嶮句，庶使大法傳。一拳無背觸，何處見靈源？</div>
</p></div>
<div class='div-other'><a id='mulu354' />
<p class='h2'>送一上人</p><p style="text-indent:0em" class="lg-abnormal"><div class='lg-row'>子從大梁來，會我秦淮道，十年三度別，此別吾甘老。學道如牧羊，敗群者則鞭，一切但仍舊，自然常現前。子初不衣綿，而今便故絮，山舟日夜逃，美貌豈長住？時至不相待，勿恃骨肉間，要當自努力，譬如人上山。</div>
</p></div>
<div class='div-other'><a id='mulu355' />
<p class='h2'>游龍王，贈雲老。</p><p style="text-indent:0em" class="lg-abnormal"><div class='lg-row'>正中妙協百怨門，寶鏡孤風天下聞，緇州道價直乾坤，毛骨真是延公孫。楊廣山頭草木熏，公獨深密護靈根，衲子雷動雲崩奔，暗中明露涇渭分。醉李有叟笑臉溫，膽大三世一口吞。枯木能花為誰春？春光化為吳山雲。即今住山典刑存，木蛇且無刀斧痕。我游山隈野水濆，松間見之鬢為掀，留我更宿聽啼猿。人間行役膏火煎。公特見戲非誠言，頹綱<span class='corr'>已</span>墜引手搴。乃欲奔走鞭短轅，要當努力續烈燄，大興洞上追曹源。</div>
</p></div>
<div class='div-other'><a id='mulu356' />
<p class='h2'>三月二十八日棗柏大士生辰二首</p><p style="text-indent:0em" class="lg-abnormal"><div class='lg-row'>大千微塵偈，章句妙難求，公為疏通之，如海決江流。堂堂鬚垂膺，漆點橫清秋，十虛圓當念，三世集毛頭。平生說禪口，想見光迸浮，世間眼久滅，法寶空海洲。年年春欲暮，禪室清香留，迷途指南車，戴恩負山丘。願從清涼山，威光作依投，行當方山見，跬步披衣裘。</div>
</p><p style="text-indent:0em" class="lg-abnormal"><div class='lg-row'>○思慮不及處，但曰剎那際，不曰剎那際，寧當有三世？於此剎那中，尚不容擬議，安得有死生，一切諸怖畏。苦樂欣厭情，及分心境異，是名顛倒想，不名隨順智。如人游夢中，所歷經千歲，及其夢覺<span class='corr'>已</span>，不過食頃耳。稽首願悲幢，發此不傳秘，願分無盡燈，酬此四弘誓。</div>
</p></div>
<div class='div-other'><a id='mulu357' />
<p class='h2'>送常上人歸黃龍省侍昭默老</p><p style="text-indent:0em" class="lg-abnormal"><div class='lg-row'>心花發明照十方，死生窟宅無隱藏。此老唾笑生馨香，法中骨髓僧中王。平生一子傳餘芳，譬如少林有神光。只今孤憤昭默堂，天魔外道走且僵。夢寐想見猶清涼，況子徑歸侍其傍。明日扁舟浮渺茫，我不得俱空歎傷。但餘一句煩寄將，暮阜山前為舉揚。仰山久不見臨濟瘦，損法身三尺長。</div>
</p></div>
<div class='div-other'><a id='mulu358' />
<p class='h2'>運禪人求偈</p><p style="text-indent:0em" class="lg-abnormal"><div class='lg-row'>石室如仄磬，春雲如翠被，翛然無事僧，來此時枕臂。無求即無憂，有身還有累。永懷彭尊宿，一席曾遁世。天子不得臣，公卿不敢致。高風不可攀，百世猶興起。運禪佳少年，杖錫成戾止。偶從城郭來，衣裓滿空翠。覓歸如子規，掉頭須去耳。山林與聚落，蜜無中邊味。子心有分別，動息若差異，錄以贈其行，不語開笑齒。</div>
</p></div>
<div class='div-other'><a id='mulu359' />
<p class='h2'>餞枯木成老赴南華之命</p><p style="text-indent:0em" class="lg-abnormal"><div class='lg-row'>正中妙協如何會？羅仙隱身露衣帶，芙蓉克家桐城孫，海上閒名聞至尊。天書夜到道林宮，大鐘橫撞山[王*冬]瓏，山容光澤鳥聲樂，一番佳氣生巖叢。曹溪寶林甲天下，樓觀翔空盤萬瓦，夢中先<span class='corr'>已</span>逢祖師，異世曾同香火社。人言骨清辟瘴霧，隘詞一律撩人怒，大陽直裰果有靈，所至自有天龍護。寄語山頭錫杖泉，久枯遽湧寧非天，老師不作奇特想，已脫聖凡情量纏。</div>
</p></div>
<div class='div-other'><a id='mulu360' />
<p class='h2'>送禮禪歸臨川</p><p style="text-indent:0em" class="lg-abnormal"><div class='lg-row'><span class='corr'>已</span>披出世衣影，莫落塵俗，何山無叢林，棲息一枝足。奈何清淨心，甘受熱惱毒。譬如伏櫪馬，心不忘馳逐。又如火鐵丸，氣燄不可觸。禮禪客湘山，山翠在眉目。蓋嘗視此輩，高笑一捧腹，今亦欲還鄉，當戒前車覆。吾聞真實心，不受罪與福。精進緣不懈，此語君勿恧。</div>
</p></div>
<div class='div-other'><a id='mulu361' />
<p class='h2'>送顓街坊</p><p style="text-indent:0em" class="lg-abnormal"><div class='lg-row'>水西南臺小精廬，名雖是律禪者居，粥魚茶板如指呼，履聲童首鳧鴈趨，分身香積太闊迂，食時至則當持盂，養師反哺如烏雛，荷眾司更如鴈奴，逢人若問明白老，為言病起加清臞。</div>
</p></div>
<div class='div-other'><a id='mulu362' />
<p class='h2'>寄南昌黃次山</p><p style="text-indent:0em" class="lg-abnormal"><div class='lg-row'>次山心地平如鏡，照海照毛無少賸。劉公訶之昏霧蒙，張公磨之復清瑩，張劉皆是善知識，大黃甘草各醫病。驚起荷山大字遂，[王*冬]瓏撞鐘山荅應，夜燈午梵賽心願，望歸引領如鶴頸。一朝骨祖在面前，笑不成聲兩目瞪。小兒化去聊折災，婦翁告殂適其命。但得夫妻各身健，回觀閣中夜鳴磬。欲知成佛妙法門，不與人爭是捷徑。</div>
</p></div>
<div class='div-other'><a id='mulu363' />
<p class='h2'>寄題紫府普照寺滿上人桃花軒</p><p style="text-indent:0em" class="lg-abnormal"><div class='lg-row'>武陵源深並溪入，無數桃花鬧春色。水面紅雲欲崩壞，波間爛錦光相射。昔人誤行偶見之，歸來醉眼眩紅碧。秦時雞犬不聞聲，但覺曉窗煙霧白。那知紫府亦仙源，此華萬樹燒晴川。少年苾芻誰教汝？照花作意開幽仙。靈雲說悟被花笑，南泉欺客花不言。何如睡足無一事？倚欄紅雨春風顛。愁來想見故山路，未歸先作山中篇。</div>
</p></div>
<div class='div-other'><a id='mulu364' />
<p class='h2'>宋迪作八境絕妙，人謂之無聲句，演上人戲，余曰：道人能作有聲畫乎？因為之各賦一首。</p>
<div class='div-other'><a id='mulu365' />
<p class='h3'>平沙落鴈</p><p style="text-indent:0em" class="lg-abnormal"><div class='lg-row'>湖容秋色磨青銅，夕陽沙白光濛濛，翩翻欲下更嘔軋，一十五五依蘆叢。西興未歸愁欲老，日暮無雲天似掃。一聲風笛忽驚飛，羲之書空作行草。</div>
</p></div>
<div class='div-other'><a id='mulu366' />
<p class='h3'>遠浦歸帆</p><p style="text-indent:0em" class="lg-abnormal"><div class='lg-row'>東風忽作羊角轉，坐看波面纖羅卷，日腳明邊白島橫，江勢吞空客帆遠。倚欄心緒風絲亂，蒼茫初見疑鳧鴈，漸覺危檣隱映來，此時增損憑詩眼。</div>
</p></div>
<div class='div-other'><a id='mulu367' />
<p class='h3'>山市晴嵐</p><p style="text-indent:0em" class="lg-abnormal"><div class='lg-row'>宿雨初收山氣重，炊煙日影林光動，蠶市漸休人<span class='corr'>已</span>稀，市橋官柳金絲弄。隔谿誰家花滿畦？滑唇黃鳥春風啼。酒旗漠漠望可見，知在柘岡村路西。</div>
</p></div>
<div class='div-other'><a id='mulu368' />
<p class='h3'>江天暮雪</p><p style="text-indent:0em" class="lg-abnormal"><div class='lg-row'>潑墨雲濃歸鳥滅，魂清忽作江天雪，一川秀發浩零亂，萬樹無聲寒妥帖。孤舟臥聽打窗扉，起看宵晴月正暉。忽驚盡卷青山去，更覺重攜春色歸。</div>
</p></div>
<div class='div-other'><a id='mulu369' />
<p class='h3'>洞庭秋月</p><p style="text-indent:0em" class="lg-abnormal"><div class='lg-row'>橘香浦浦青黃出維舟，日暮柴荊側，湧波好月如佳人，矜誇似弄嬋娟色。夜深河漢正無雲，風高掠水白紛紛，五更何處吹畫角？披衣起看低金盆。</div>
</p></div>
<div class='div-other'><a id='mulu370' />
<p class='h3'>瀟湘夜雨</p><p style="text-indent:0em" class="lg-abnormal"><div class='lg-row'>嶽麓軒窗方在目，雲生忽收圖畫軸，軟風為作白頭波，倒帆斷岸漁村宿。燈火荻叢營夜炊，波心應作出魚兒。絕憐清境平生事，蓬漏孤吟曉不知。</div>
</p></div>
<div class='div-other'><a id='mulu371' />
<p class='h3'>煙寺晚鐘</p><p style="text-indent:0em" class="lg-abnormal"><div class='lg-row'>十年車馬黃塵路，歲晚客心紛萬緒。猛省一聲何處鐘？寺在煙村最深處。隔谿脩竹露人家，扁舟欲喚無人渡。紫藤瘦倚背西風，歸僧自入煙蘿去。</div>
</p></div>
<div class='div-other'><a id='mulu372' />
<p class='h3'>漁村落照</p><p style="text-indent:0em" class="lg-abnormal"><div class='lg-row'>碧葦蕭蕭風淅瀝，村巷沙光潑殘日隔。籬炊黍香浮浮，對門登網銀戢戢。刺舟漸近桃花店，破鼻香來覺醇釅。舉籃就儂博一醉，臥看江山紅綠眩。</div>
</p></div></div>
<div class='div-other'><a id='mulu373' />
<p class='h2'>汪履道家觀雪鴈圖</p><p style="text-indent:0em" class="lg-abnormal"><div class='lg-row'>水落陰湖洲渚生，風折敗荷枯葦莖，白沙鑿鑿墨雲重，熟視滿空翻玉英。湖邊兩鴈誰教汝？穩臥自多高世情，惠崇逸想巧圖畫，定應愛汝夢漏清。</div>
</p></div>
<div class='div-other'><a id='mulu374' />
<p class='h2'>穎皋楚山堂秋景兩圖絕妙二首</p><p style="text-indent:0em" class="lg-abnormal"><div class='lg-row'>一鷗低飛落平湖，一鷗驚顧行炯如，紅衣脫盡蓮蓬綠，翠蓋凋殘荷柄枯。更有數蓬臞已老，無人折之欲傾倒，陌上殘紅空自好，為誰點綴湖邊草？</div>
</p><p style="text-indent:0em" class="lg-abnormal"><div class='lg-row'>溪邊兩鴨自夫婦，生而能言似相語。婦先浮波喜轉顧，夫欲隨之竟先去。水際清蘋各占叢，風撼荷花已退紅。不見清香雲錦段，空餘霜葉伴枯蓬。</div>
</p></div>
<div class='div-other'><a id='mulu375' />
<p class='h2'>和李令祈雪分韻得麓字</p><p style="text-indent:0em" class="lg-abnormal"><div class='lg-row'>何處軥輈叫雲木，植杖松間逢白足。一牛鳴地兩禪叢，窗戶青紅照林麓。江寒雲怒相摹胡，雪意欲作先停蓄。連空推下翻玉英，想見軒渠笑捧腹。</div>
</p></div>
<div class='div-other'><a id='mulu376' />
<p class='h2'>和李班叔戲彩堂</p><p style="text-indent:0em" class="lg-abnormal"><div class='lg-row'>李侯何以悅其親，戲著彩衣覓梨棗，閑騎竹馬畫堂前，慈顏一笑自忘老。毛義捧檄難忘客，茆容殺雞終得道。愛公純孝配古人，甚欲卜鄰安井灶。</div>
</p></div>
<div class='div-other'><a id='mulu377' />
<p class='h2'>送隆上人歸長沙</p><p style="text-indent:0em" class="lg-abnormal"><div class='lg-row'>湘中樂哉山水國，道人歸去正秋色，拭目重看雲蓋雲，搓手新嘗橘洲橘。湘西幽居多故人，松下相逢應倚策。開軒萬頃鴨頭青，睡起一聲風月箔。</div>
</p></div>
<div class='div-other'><a id='mulu378' />
<p class='h2'>六月十五日夜大雨夢瑩中</p><p style="text-indent:0em" class="lg-abnormal"><div class='lg-row'>希夷先生海門住，久不見之想眉宇，夢中相見荔枝村，覺來一枕芭蕉雨。行藏顧影應自笑，世事吞聲不容數，從欲若士為遠遊，莫作雲中隱身去。</div>
</p></div>
<div class='div-other'><a id='mulu379' />
<p class='h2'>予作海棠詩曰：一株柳外墻頭見，勝卻千叢著雨時。寓居百丈春晴上，南原縱望萬株浩。如海追前詩之失言，相隨苾芻請記其事。</p><p style="text-indent:0em" class="lg-abnormal"><div class='lg-row'>春晴積雨分陰晦，林光山色生精彩。閑上南原看野棠，一川零亂紅如海。柳外一株何足道？戲語謗花今日悔。道人請我重賦詩，倉卒煩詞為刪改。</div>
</p></div>
<div class='div-other'><a id='mulu380' />
<p class='h2'>山寺早秋</p><p style="text-indent:0em" class="lg-abnormal"><div class='lg-row'>千本蒼杉俱合抱，夕陰相映寒蟬噪，殘僧獨歸清入晝，秋色滿庭濃可掃。霜鐘初歇月未生，但覺篝燈一點明。階除環珮走流水，樓閣誦經童子聲。</div>
</p></div>
<div class='div-other'><a id='mulu381' />
<p class='h2'>送僧歸雲巖</p><p style="text-indent:0em" class="lg-abnormal"><div class='lg-row'>和氣津津出眉宇，平生快活隨緣住，憶昨思山林下來，如今卻向城中去。燕子初飛簾幕風，海棠睡重清明雨，重唱龍山諸佛機，紅塵動處雲成縷。</div>
</p></div>
<div class='div-other'><a id='mulu382' />
<p class='h2'>至撫州崇仁縣寄彭思禹奉議兄四首</p><p style="text-indent:0em" class="lg-abnormal"><div class='lg-row'>去年歲飢民減口，晨無炊煙閒甑缶。面餘菜色短氣中，經營有錢易升斗。抱孫買鋤今歲豐，黃雲䆉稏村村同。東林鼓聲是誰致？聰明慈惠隴西公。</div>
</p><p style="text-indent:0em" class="lg-abnormal"><div class='lg-row'>吏姦今古同一律，邇來間見復層出。一邑雀息行鏡中，公則生民無別術。放衙下簾調索絃，來禽青李浴清泉。吾儕呈押日課辦，亦作岸巾相對眠。</div>
</p><p style="text-indent:0em" class="lg-abnormal"><div class='lg-row'>我年政如牧民術，敗群者去羊蕃息，向來盜竊如有盟，飛躡垣墻度窗隙。下車夜戶民不閉，終夕四鄰無犬吠，一懽醉倒不須歸，以塼支頭路傍睡。</div>
</p><p style="text-indent:0em" class="lg-abnormal"><div class='lg-row'>爭歌來為民父母？百里民心始安堵。外臺選才第薦之，何必知賢奪而去？當持馬足臥車轍，報汝百年終有別。蹄涔不著橫海鯨，簿書那容萬人傑。</div>
</p></div>
<div class='div-other'><a id='mulu383' />
<p class='h2'>余還自海外至崇仁見思，禹以四詩先焉既別，又有太原之行，<span class='corr'>已</span>而幸歸石門。復次前韻寄之，以致山中之信云。</p><p style="text-indent:0em" class="lg-abnormal"><div class='lg-row'>北去憂如會澠口，危甚相如跪瓦缶。南歸喜勝脫鴻門，那卹范增撞玉斗。筠谿野寺鄰新豐，亦與叢林魚鼓同。懸知他日君念我，定作少陵尋贊公。</div>
</p><p style="text-indent:0em" class="lg-abnormal"><div class='lg-row'>脫桔寧知縛禪律，但欲閉門長不出，死禍平生九蹈之，痛恨防身苦無術。此言了如意在絃，此心炯如月臨泉。山中樂可驕稚世，一榻暑風清晝眠。</div>
</p><p style="text-indent:0em" class="lg-abnormal"><div class='lg-row'>平生心懷濟時術，百未一施空歎息。庭閒晝永僧至門，心回酒醒月窺隙。東方先生語開閉，投骨心知致群吠。千金珠在九重淵，儻能得之必龍睡。</div>
</p><p style="text-indent:0em" class="lg-abnormal"><div class='lg-row'>飄零乳兒失慈母，來歸家山在阿堵，瘴痾烝洗百念空，但有詩情磨未去。虛名實禍車覆轍，道鄉端與人間別。膝穿木榻五十年，君看此翁亦雄傑。</div>
</p></div>
<div class='div-other'><a id='mulu384' />
<p class='h2'>信上人自東林來請海印禪師過余湘上以贈之</p><p style="text-indent:0em" class="lg-abnormal"><div class='lg-row'>五湖東歸風轉柂，柔櫓聲中飛鳥過，開蓬不信是廬山，忽驚落瀑從空墮。道人箇中三十秋，那知今始載歸舟？白藕池邊月初吐，應對鄰房說舊遊。</div>
</p></div>
<div class='div-other'><a id='mulu385' />
<p class='h2'>忠子移居</p><p style="text-indent:0em" class="lg-abnormal"><div class='lg-row'>忠子壁觀永皇暇，移居自提雙不借，借車祭灶非我事，可聽夜舂響西舍。人言渠儂大類我，試手作詩便聲價。我詞勿學郊島寒，謫仙筆端能造化。</div>
</p></div>
<div class='div-other'><a id='mulu386' />
<p class='h2'>楞伽端介然見訪，余以病未及謝，先此寄之。</p><p style="text-indent:0em" class="lg-abnormal"><div class='lg-row'>楞伽劇談喜高笑，一缽安巢在雲杪，我游廬山二十年，聞名常多識面少。道林過我古南臺，路逢泥軟手提帶，臺輿瓦合今果爾，更呼鄰僧相與來。</div>
</p></div>
<div class='div-other'><a id='mulu387' />
<p class='h2'>次韻雲居寺</p><p style="text-indent:0em" class="lg-abnormal"><div class='lg-row'>行盡崇岡與峻嶺，今朝又入緣雲徑，世塵<span class='corr'>已</span>覺蛻埃輕，道心遂作燖雞淨。小軒容膝俯千里，磨錢作鏡江山映。平生林壑竟成癖，南來獨覺茲遊勝。</div>
</p></div>
<div class='div-other'><a id='mulu388' />
<p class='h2'>無學點茶乞詩</p><p style="text-indent:0em" class="lg-abnormal"><div class='lg-row'>政和官焙來何處？雪後晴窗欣共煮。銀缾瑟瑟過風雨，漸覺羊腸挽聲度。盞深扣之看浮乳，點茶三昧須饒汝。鷓鴣班中吸春露，如未沾著則尟趣。</div>
</p></div>
<div class='div-other'><a id='mulu389' />
<p class='h2'>巴川衲子求詩</p><p style="text-indent:0em" class="lg-abnormal"><div class='lg-row'>水西南臺底氣象，綠疏青瑣湘江上，門人俯檻看諸方，笑聲散落千巖響。巴音衲子夜椎門，要識汾陽五世孫。問渠何所見而去？峰高難宿孤飛雲。</div>
</p></div>
<div class='div-other'><a id='mulu390' />
<p class='h2'>十月桃</p><p style="text-indent:0em" class="lg-abnormal"><div class='lg-row'>雪中桃花夜來折，兒稚犯寒爭欲摘？老仙呵手撚吟筆，指以謂余還歎息。<span class='corr'>已</span>作匆匆十月開，人間安得千年枝。</div>
</p></div>
<div class='div-other'><a id='mulu391' />
<p class='h2'>李端叔誕辰</p><p style="text-indent:0em" class="lg-abnormal"><div class='lg-row'>未見犯寒梅，<span class='corr'>已</span>有催春雨。催春春未歸，卻有曇花飛。飛香塞世間，何人知鼻處？遙知與世且同波，隨分盤飧付兒女。</div>
</p></div>
<div class='div-other'><a id='mulu392' />
<p class='h2'>雨後得無象新詩次韻</p><p style="text-indent:0em" class="lg-abnormal"><div class='lg-row'>雨餘步林幽，松風初到面。寒蟬相應鳴，小立無人見。但愛東南山，色作旋螺轉。入門庭院度飛螢，梵放哀聲滿深殿。</div>
</p></div>
<div class='div-other'><a id='mulu393' />
<p class='h2'>用韻寄誼叟</p><p style="text-indent:0em" class="lg-abnormal"><div class='lg-row'>識君童牙中，豈止論半面？雖同萬頃山，經年不相見。平生草頭露，蜂月跳珠轉。永懷終夜不成眠，但見突兀遊霄殿。</div>
</p></div>
<div class='div-other'><a id='mulu394' />
<p class='h2'>任价玉館東園十題</p>
<div class='div-other'><a id='mulu395' />
<p class='h3'>涵月亭</p><p style="text-indent:0em" class="lg-abnormal"><div class='lg-row'>亭外物清曠，人間多熱惱，夜晴登此亭，水月相媚皓。多君心鏡空，光明寫懷抱，憑誰持此意？舉似寒山老。</div>
</p></div>
<div class='div-other'><a id='mulu396' />
<p class='h3'>覽秀亭</p><p style="text-indent:0em" class="lg-abnormal"><div class='lg-row'>尚記登臨時，風日初盎盎，忽驚無邊春，登我眉睫上。情歡鳥聲樂，意適游絲放。我非連眉郎，搜詩聊植杖。</div>
</p></div>
<div class='div-other'><a id='mulu397' />
<p class='h3'>四可亭</p><p style="text-indent:0em" class="lg-abnormal"><div class='lg-row'>四注開野亭，面面可人意，我來俯危欄，蹇傲成縱倚。應接迷向背，轉顧風掠耳。鄰寺一聲鐘，墟落孤煙起。</div>
</p></div>
<div class='div-other'><a id='mulu398' />
<p class='h3'>第一軒</p><p style="text-indent:0em" class="lg-abnormal"><div class='lg-row'>名園富家致，此軒冠群目。檻次狀元紅，窗橫尊者竹。坐客定無雙，試茶谷簾綠。願聞聖諦義，飛辯橫塵玉。</div>
</p></div>
<div class='div-other'><a id='mulu399' />
<p class='h3'>如春軒</p><p style="text-indent:0em" class="lg-abnormal"><div class='lg-row'>檻前搖綠玉杯，面吹紅鱗主人飽，談笑和風熏坐賓，但覺天宇迥塵滓。欲清辰雖非曲，水會自是斜川人。</div>
</p></div>
<div class='div-other'><a id='mulu400' />
<p class='h3'>寒亭</p><p style="text-indent:0em" class="lg-abnormal"><div class='lg-row'>欲問春消息，蒼茫嫩日斜，茅簷聚喧雀，栗林棲暮鴉。絮袍裹足坐，得句往往佳，忽起步微月，呵手拗梅花。</div>
</p></div>
<div class='div-other'><a id='mulu401' />
<p class='h3'>浩庵</p><p style="text-indent:0em" class="lg-abnormal"><div class='lg-row'>水勝萬斛舟，至剛柔繞指，丈夫養浩然，其略蓋如此。朝登青雲上，正色決大事，暮歸臥此庵，捫虱口如耳。</div>
</p></div>
<div class='div-other'><a id='mulu402' />
<p class='h3'>方便堂</p><p style="text-indent:0em" class="lg-abnormal"><div class='lg-row'>虛空亦何有？領略四時事，君看繁盛時，中有凋零意。然省可自觀，那作明日計？當游無所還，自住三摩地。</div>
</p></div>
<div class='div-other'><a id='mulu403' />
<p class='h3'>覺庵</p><p style="text-indent:0em" class="lg-abnormal"><div class='lg-row'>念起則為凡，覺之則為聖。人言此為覺，此覺未真正。但了一切空，聖凡皆幻影。宴坐不言中，心波如古井。</div>
</p></div>
<div class='div-other'><a id='mulu404' />
<p class='h3'>鑒止軒</p><p style="text-indent:0em" class="lg-abnormal"><div class='lg-row'>小軒臨止水，一泓湛寒碧，瞭然見眉須，洞徹塵不隔。夫子作止觀，涇渭不相入。跏趺學僧禪，諦視鼻端白。</div>
</p></div></div>
<div class='div-other'><a id='mulu405' />
<p class='h2'>書華光墨梅</p><p style="text-indent:0em" class="lg-abnormal"><div class='lg-row'>一枝<span class='corr'>已</span>清妍，交枝更媚嫵，見之<span class='corr'>已</span>愁絕，那復隔煙雨？錢塘千頃春，想見西津渡，他日到南屏，莫忘孤山路。</div>
</p></div>
<div class='div-other'><a id='mulu406' />
<p class='h2'>惠侍者清夢軒</p><p style="text-indent:0em" class="lg-abnormal"><div class='lg-row'>小軒面層崖，叢蕉手自種，高風追二朗，生涯與師共。默坐每觀身，爐煙作雲湧，蕭蕭半夜雨，亦足清君夢。</div>
</p></div>
<div class='div-other'><a id='mulu407' />
<p class='h2'>次韻性之</p><p style="text-indent:0em" class="lg-abnormal"><div class='lg-row'>一笑形骸外，便能攜手行，雲容與山靨，今日眼偏明。共坐松下石，仰聽松上聲，古人亦何遠？安用社中名？</div>
</p></div>
<div class='div-other'><a id='mulu408' />
<p class='h2'>筠谿晚望</p><p style="text-indent:0em" class="lg-abnormal"><div class='lg-row'>小谿倚春漲，攘我釣月灣，新晴為不平，約束晚來還。銀梭時撥剌，破碎波中山，整鉤背落日，一葉軟紅間。</div>
</p></div>
<div class='div-other'><a id='mulu409' />
<p class='h2'>和杜撫勾古意六首</p><p style="text-indent:0em" class="lg-abnormal"><div class='lg-row'>一尾掣電去，萬蹄讓雄長，邇來隨磨驢，驅逐付廝養。頓塵忽驕嘶，逸韻發奇想。公眼如支遁，神駿蒙擊賞。</div>
</p><p style="text-indent:0em" class="lg-abnormal"><div class='lg-row'>歲月走舟壑，不能老喬松，何如取塵劫，安置彈指中。我老世不要，閉關師道蹤，自欣方得計，人笑伎之窮。</div>
</p><p style="text-indent:0em" class="lg-abnormal"><div class='lg-row'>長松援丈蘿，無事登青冥，因緣偶然爾，初非出經營。我受氣類似，掄材置勿聽，翟公亦癡絕，書門議交情。</div>
</p><p style="text-indent:0em" class="lg-abnormal"><div class='lg-row'>午夢清斷續，殷鬢飛蚊鳴，微風亦見戲，故掩讀殘經。相見洞天曉，霧重花冥冥，秀句吐奇麗，乃爾未忘情。</div>
</p><p style="text-indent:0em" class="lg-abnormal"><div class='lg-row'>秋晚凋紅翠，幽懷到眉峰，玉纖弄彩筆，落紙翩驚鴻。道山歸計好，高情付疏慵，何獨謝夫人，特有林下風。</div>
</p><p style="text-indent:0em" class="lg-abnormal"><div class='lg-row'>暮年一杯春，愁邊賴開拓，醉鄉歸路穩，城郭見隱約。萬事付頹然，破幘風墮落，胸次竟何有？八窗洞空廓。</div>
</p></div>
<div class='div-other'><a id='mulu410' />
<p class='h2'>了翁有書與謝無逸云：覺範真是比丘。</p><p style="text-indent:0em" class="lg-abnormal"><div class='lg-row'>墮馬哭淮王，牧羊仗漢節，古人守忠義，視死如棄禊。吾是真比丘，死生見窟宅，一飯不願餘，孤坐閱歲月。</div>
</p></div>
<div class='div-other'><a id='mulu411' />
<p class='h2'>題延福寺壁</p><p style="text-indent:0em" class="lg-abnormal"><div class='lg-row'>在山為遠志，出山為小草。龍潛蟠則神，雞雌伏知道。人情難把玩，過眼如電掃。留雲峰下寺，白髮歸去好。</div>
</p></div>
<div class='div-other'><a id='mulu412' />
<p class='h2'>棗柏大士生辰，因讀易豫卦有感作此。</p><p style="text-indent:0em" class="lg-abnormal"><div class='lg-row'>人間解纕沙，開視兒眼前，缽飯度永日，一裘支十年。月巖與雲壑，佳處輒留連，誰云道林黠，猶覓買山錢？</div>
</p></div>
<div class='div-other'><a id='mulu413' />
<p class='h2'>次韻周達道運句</p><p style="text-indent:0em" class="lg-abnormal"><div class='lg-row'>大澤深壑間，難藏舟與山，此身唾霧中，安得長朱顏？講公如夙昔，婁永嘗追攀，定作甕中畫，磨衲映青綸。</div>
</p></div>
<div class='div-other'><a id='mulu414' />
<p class='h2'>次韻遊水簾洞</p><p style="text-indent:0em" class="lg-abnormal"><div class='lg-row'>清夜讀君詩，思豁神亦傾，豈惟折慢幢？要<span class='corr'>已</span>倒降旌。重哦水簾句，纖穠開畫屏，想見落筆時，遶紙走風霆。</div>
</p></div>
<div class='div-other'><a id='mulu415' />
<p class='h2'>游廬山簡寂觀三首</p><p style="text-indent:0em" class="lg-abnormal"><div class='lg-row'>廬山覺未老，儼然舊風姿，樹石亦仙骨，逢春更華滋。瓜分煙翠層，千丈垂白霓，貪看讓爭席，舍者爾為誰。</div>
</p><p style="text-indent:0em" class="lg-abnormal"><div class='lg-row'>蒼石大如屋，古木出虯枝，四注陰其下，地坐黃冠師。山行倦日永，聚話遂忘疲，行看洞中境，都是寂音詩。</div>
</p><p style="text-indent:0em" class="lg-abnormal"><div class='lg-row'>怒龍鬥未<span class='corr'>已</span>，角尾相攀牽。巨石為解紛，背腹遭虯纏。千年毒不死，槎牙帶雲煙。樹間宜畫我，乞與人間傳。</div>
</p></div>
<div class='div-other'><a id='mulu416' />
<p class='h2'>送人</p><p style="text-indent:0em" class="lg-abnormal"><div class='lg-row'>相送復相別，不異人間月，無心去復來，有魄圓還缺。此別興何如？西風秋月初，暮鴻千里至，能寄八行書。</div>
</p></div>
<div class='div-other'><a id='mulu417' />
<p class='h2'>別人</p><p style="text-indent:0em" class="lg-abnormal"><div class='lg-row'>尺水未到海，茲行多嗚咽。病客未還家，回腸蘊千結。水有到海期，病客歸何時？臨岐一揚袂，落日寒風悲。</div>
</p></div>
<div class='div-other'><a id='mulu418' />
<p class='h2'>信師相別</p><p style="text-indent:0em" class="lg-abnormal"><div class='lg-row'>子昔送我日，出岫雲無心，今我捨子行，窮猿瞑投林。勿歌行路難，勿效兒女泣，處處得逢渠，千江共一月。</div>
</p></div>
<div class='div-other'><a id='mulu419' />
<p class='h2'>白日有閒吏，青原無惰民，為韻奉寄李成德十首。</p><p style="text-indent:0em" class="lg-abnormal"><div class='lg-row'>李侯端自重，不肯下南璧。君看英特氣，自可凌太白。小邑試牛刀，乃有政和色。</div>
</p><p style="text-indent:0em" class="lg-abnormal"><div class='lg-row'>舉筆濡大千，揮斤隘八極。置之臥病軒，翻身觸破壁。起來一調笑，庭樹掛斜日。</div>
</p><p style="text-indent:0em" class="lg-abnormal"><div class='lg-row'>地生金色光，女作師子吼。此軒初不然，風日穿窗牖。莫作兩頭看，空花竟何有？</div>
</p><p style="text-indent:0em" class="lg-abnormal"><div class='lg-row'>客來清對榻，客去閉深關。聊為文字飲，酬唱相往還。朝來公事少，白日吏長閒。</div>
</p><p style="text-indent:0em" class="lg-abnormal"><div class='lg-row'>少年韻如春，才可供十吏。故人半青雲，隱几肘門寐。行看登玉堂，清坐追陸贄。</div>
</p><p style="text-indent:0em" class="lg-abnormal"><div class='lg-row'>朅來民訟少，槐影覆閒庭。看山久成癖，詩眼耐空青。長憐謝安石，箇中著娉婷。</div>
</p><p style="text-indent:0em" class="lg-abnormal"><div class='lg-row'>花光浮縣郭，麥浪漲郊原。吏散僧投謁，詩成月上軒。何妨橫麈尾，相對兩忘言。</div>
</p><p style="text-indent:0em" class="lg-abnormal"><div class='lg-row'>密室調弦索，晴軒較畫圖。撿書憑錦瑟，背句遣奚奴。一懽同煮茗，此興不能無。</div>
</p><p style="text-indent:0em" class="lg-abnormal"><div class='lg-row'>深原曉犁耕，隔谿夜春簸。竹間伊余行，童稚供日課。入境觀化風，親視民勤惰。</div>
</p><p style="text-indent:0em" class="lg-abnormal"><div class='lg-row'>單衣試嫩寒，花下愛清晨。不恨簿書惡，何妨閒岸巾？定應懸睿想，憂樂自同民。</div>
</p></div>
<div class='div-other'><a id='mulu420' />
<p class='h2'>雨中聞端叔敦素飲，作此寄之。</p><p style="text-indent:0em" class="lg-abnormal"><div class='lg-row'>但見杯中春潑面，不知門外雨翻盆。人間萬事一虻蚊，正恐卷氈為鱉飲。何妨跨頃作猿蹲？此生隨處有乾坤。短李貌和髯似棘，王郎耳熱氣如霓。不知今日是何時，醉鄉城郭無關鑰。世路風波太嶮巇，且看相枕爛如泥。</div>
</p></div>
<div class='div-other'><a id='mulu421' />
<p class='h2'>端叔見和次韻答之</p><p style="text-indent:0em" class="lg-abnormal"><div class='lg-row'>俊詞方覺春照眼，秀句忽驚絲出盆。睡餘兩鬢尚殷蚊，行樂風軒須痛飲。窮吟空屋笑愁蹲，筆端浩蕩吐乾坤。落筆新詩敏風雨，撚鬚豪氣劃虹霓。侍兒扶掖醉吟時，靖節田園尋窈窕。謫仙風味自嶔巇，何如春甕揭黃泥？</div>
</p></div>
<div class='div-other'><a id='mulu422' />
<p class='h2'>再和復答</p><p style="text-indent:0em" class="lg-abnormal"><div class='lg-row'>道鄉是宅扶歸路，法喜為妻笑鼓盆。蟭螟膽大敢巢蚊。遊戲秋毫鋒際立。卷藏法界眼中蹲。自然函蓋合乾坤。醉裏兩篇開爛錦。雨前千丈挂彎霓。楊梅櫨橘恰嘗時。自笑此生真逆旅。人情何處不同巇。禪心且作絮沾泥。</div>
</p></div>
<div class='div-other'><a id='mulu423' />
<p class='h2'>睡起又得和篇</p><p style="text-indent:0em" class="lg-abnormal"><div class='lg-row'>幽夢驚回煙霧帳，清泉起弄雪花盆，風簷斜日一區蚊，淮水雨開縈練淨。鍾山雲卷露龍蹲，癡禪剛道屬乾坤。綠髮筆端能吐鳳，雪髯胸次尚盤霓。道山歸去定何時？身外聲名徒暴曜。夢中憂患自臨巇，鳥靴長恨涴塵泥。</div>
</p></div>
<div class='div-other'><a id='mulu424' />
<p class='h2'>復次韻</p><p style="text-indent:0em" class="lg-abnormal"><div class='lg-row'>句健未須纏法律，飲豪那暇較瓶盆。疾雷破柱一聲蚊，吟狂不覺跨驢穩。醉臥都忘對虎蹲，箇中別是一乾坤。八篇俊逸狂時語，五色光芒雨後霓。清吟要不負明時，嗟我拙詞傷弄巧。愛君難韻解平巇，且歌滑路雨成泥。</div>
</p></div>
<div class='div-other'><a id='mulu425' />
<p class='h2'>晚歸自西崦，復得再和二首。</p><p style="text-indent:0em" class="lg-abnormal"><div class='lg-row'>人歸西崦步翠麓，月出東峰湧玉盆，詩如琥珀妙藏蚊，摩頭長詠笑自語。劃席冥搜臥復蹲，筆端三昧撼乾坤。眾人俯看旋磨蟻，忠義平生貫日霓。也知用舍各由時，各處山川非設險，笑中陷阱卻藏巇，此時擬議轢中泥。</div>
</p><p style="text-indent:0em" class="lg-abnormal"><div class='lg-row'>世事回頭驚破甑，年華脫手墮空盆。機鋒火聚不容蚊，蠅蠓未欲乘風去。捫虱閑為抱膝蹲，掌中訶子是乾坤。營寨詞鋒盤屈劍，吸川酒膽倒垂霓。脫巾露頂笑狂時，任意清閒饑得食。關心名利醉登巇，濁流心念<span class='corr'>已</span>澄泥。</div>
</p></div>
<div class='div-other'><a id='mulu426' />
<p class='h2'>肇上人居京華甚久，別余歸閩，作此送之。</p><p style="text-indent:0em" class="lg-abnormal"><div class='lg-row'>毳帽駝裘一尾輕，半開便面氣如春，醉歸穿市月隨人，此境要非吾輩事。摩頭忽憶海山濱，蕨芽荔肉齒生津，十分春壓能眠柳，一再風撩解笑花。故山應摘雨前茶，從我覓詩如觸鹿。為君肥字作棲鴉，句中有眼莫驚嗟。</div>
</p></div>
<div class='div-other'><a id='mulu427' />
<p class='h2'>送因覺先</p><p style="text-indent:0em" class="lg-abnormal"><div class='lg-row'>南澗茶香笑語新，西洲春漲小舟橫。困頓人歸爛熳晴，天迥游絲長百尺。日高飛絮滿重城，一番花信近清明。</div>
</p></div>
<div class='div-other'><a id='mulu428' />
<p class='h2'>妙高墨梅</p><p style="text-indent:0em" class="lg-abnormal"><div class='lg-row'>日暮江空船自流，誰家院落近滄洲？一枝閒暇出墻頭，數朵幽香和月暗。十分歸意為春留，風撩片片是閑愁。</div>
</p></div></div>
<p class='juan'>石門文字禪卷第八</p>
</div><!-- end of div[@id='body'] -->
</body></html>