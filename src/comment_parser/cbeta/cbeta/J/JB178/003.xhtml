<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>費隱禪師語錄卷第三</p><p class="byline">嗣法門人隆琦等編</p>
<div class='div-other'><a id='mulu8' />
<p class='h1'>上堂三</p><p>海鹽天寧寺眾僧請上堂，問：「楚石昔年垂手處，吾師特地又如何？」師云：「紅塵堆裏現。」進云：「隨緣赴感，四眾臨筵，不涉化門一句，請師為人直指。」師云：「葉落見秋空。」進云：「恁麼則一輪明月家家炤，覿體清光個個寒。」師云：「霜飛知骨冷。」進云：「有意氣時添意氣，不風流處也風流。」師云：「重說偈言。」乃云：「一即一切，半粒粟中藏世界；一切即一，大千剎土掌中觀。山僧今日信手拈來，撒向海鹽城裏，一任在座人天普同契會。」驀呈拄杖云：「還見麼？」復卓拄杖云：「還聞麼？既見又聞，且道是個什麼？若道是教外別傳，正是節外生枝；更云是世諦流布，亦是眼中著屑。到者裏正眼觀來，好不資一毫、醜不資一毫，分明是個平等平等廣大法門，世出世間攝無不盡，舉處則彼此全彰，不舉則各不相到，舒卷立方外乾坤，縱橫挂寰中日月。且共樂昇平一句作麼生道？天寧地泰歸皇化，萬姓謳歌樂太平。」卓拄杖，下座。</p>
<p>榜眼彥升陳居士，同弟孝廉次升請上堂，問：「露地白牛還要加牧否？」師云：「一棒打殺。」進云：「行人更在青山外，如何是青山外底境界？」師云：「墮也。」進云：「末後一著還有商量也無？」師云：「腦後見腮，莫與往來。」問：「昔日鹽官扇子，匝地清涼，今朝太史懷香，請師拈出。」師云：「普天匝地。」進云：「秪如犀牛兒又作麼生？」師云：「頭角崢嶸。」進云：「一機超出潮音外，徹體風流那畔春。」師云：「又恁麼去也。」乃云：「大道洪荒，包博無遺，城市山林不異，去來動靜一般，所謂頭頭顯露，物物全彰，秪要回機自得，便見左右逢原，如寶珠網彼此互融，明鏡高懸千差普炤，故獲人天交接，兩得相見，官貴臨筵，四眾普集。上蒙聖化莫大之恩，又遇萬姓崇善之德，處處闡無上道，在在弘正法眼，浩蕩乾坤樂逢化日，且普同受用一句作麼生道？離垢文明真勝地，慶雲覆遍萬人家。」卓拄杖，下座。</p>
<p>上堂，「據祖師門下，末後一句始到牢關，把斷要津不通凡聖。今日眾居士命山僧登于此座，更說個什麼即得？莫是說明心見性得麼？莫是說成佛作祖得麼？殊不知但有言說皆是塗汙。既有所說皆是塗汙，則現前一會個個顯發本有風光，人人居住平等性智，所以祖師云：『十方智者皆入此宗，宗非促延一念萬年，無在不在十方目前，極小同大忘絕境界，極大同小不見邊表。』大小祖師也是相體裁衣、量水打碓，千百年來無敢移易絲毫。然而尋常見有彼此差殊、境緣好醜，皆是迷背不了。今日山僧因行掉臂，不妨覿面提持諸君就路還家，正好直下承當，所謂一念回機便同本得。且正當恁麼時，瞥然一句作麼生道？不因夜來鴈，爭見海門秋。」卓拄杖，下座。</p>
<p>孝廉君謨周居士，文學爾發潘居士等，請上堂，問：「如何是一塵入正受，諸塵三昧起？」師云：「頭頭不昧。」進云：「如何是諸塵入正受，一塵三昧起？」師云：「物物現前。」進云：「只如不入不起一句作麼生道？」師打一棒云：「七縱八橫。」乃云：「都謂今朝是釋迦老子睹明星悟道之日，殊不知自<span class='corr'>己</span>早<span class='corr'>已</span>墮坑落塹，而黃面瞿曇亦遭塗污，誰知伊本不曾生、本不曾滅，本不曾迷、本不曾悟，亙古彌今不變不易。若是英靈漢子勇猛丈夫，纔見山僧作恁麼道，便乃爛椎一頓，不妨許他頂[寧*頁]上具隻眼，亦有超佛越祖之見，堪與普天下有心人解粘去縛、抽釘拔楔；其或不然，未免依門摸壁，抱橋柱澡洗，究竟不能自繇自在。且不涉迷悟一句作麼生道？」拈拄杖云：「不打林中鳥，恐驚天上雲。」卓一卓，下座。</p>
<p>解制上堂，「從前赤土畫簸箕，今日分明跳出時，鶻臭布衫俱脫下，千山萬水了無疑。雖然如是，也須炤顧腳下始得。」便下座。</p>
<p>琪園唐居士請上堂，問：「空劫<span class='corr'>已</span>前本無名相，如何是金剛正眼？」師云：「直下覷。」進云：「生緣<span class='corr'>已</span>後萬物齊彰，如何是真如大道？」師云：「遍界不曾藏。」進云：「名相俱寂杳無形影，如何是本來面目？」師云：「又恁麼來也。」乃云：「不是心，不是佛，不是物，當陽突出虛空骨<span class='note-inline'>(居士參此三不是話，因語及，師驀豎拳云：『者個喚作甚麼？』士擬議，師便掌，士遂禮拜)</span>，丈夫猛利便擔當，踢碎從前閒窠窟。窠窟既踢碎也，則無途路波吒，亦無修證名目，更說有工夫可做、話頭可參，正是無端枉受屈。覿面提與孝廉公，者回也須親努目。」卓拄杖，下座。</p>
<p>青雷查居士請上堂，「道本無方，隨處舉揚，秪者便是，更不覆藏。是以竿木隨身，逢場作戲，指點向上巴鼻，開發人天正眼，炤破從前漆桶，都教黑夜生光，人人灑灑落落，個個任運騰騰，百億部洲走馬，三十三天著跌，不干佛祖機籌，豈是教途理致？所以懷州牛喫禾，益州馬腹脹，天下覓醫人，灸豬左膞上。且到此門來一句作麼生道？彈指不勞頻<span class='corr'>斂</span>念，重重樓閣應時開。」卓拄杖，下座。</p>
<p>師五秩誕辰，居士吳稚仙等同眾請上堂，僧問：「薰風意旨即不問，仰祝南山事若何？」師云：「缽囉娘。」進云：「恁麼則福越于滄海，壽超於須彌。」師云：「喚鐘作甕。」乃云：「窮和尚慶壽日，裸形國裏贈服飾，諸君太煞不知情，帶累山僧面門赤。何以？蓋者老漢五十年來赤條條地，更無福利人天，亦無玄妙巴鼻，四眾雖然橫逆來，終不拖泥帶水濕。」便下座。</p>
<p>本師密雲和尚訃音至，遂掛真舉哀，乃對真云：「佛祖源流、曹溪正脈，綿遠相傳，至我老和尚三十四世，六興巨剎，海眾同居，以一條白棒撐天拄地，直指當人本元命脈，契其旨者既多，會其元者亦盛，三十年來道滿天下，一代化儀，周全完備，本懷既罄，遽爾歸真，誰謂法眼滅，法河乾，法梁折？直得超古越今，光前裕後，眼目爍破四天下，百世無能逾之者。既爾，今日又要一場特地作什麼？拘尸城畔聊通信，要與人天普共知。」便舉哀。</p>
<p>曹夫人請上堂，問：「十方婆伽梵，一路涅槃門，未審路頭在什麼處？」師卓拄杖云：「向者裏會。」僧云：「謝師指示。」師云：「蹉過了也。」僧云：「龍蛇易辨，衲子難瞞。」師云：「好惡也不識。」問：「千年祖燄，今日重新，向上全提，請師指示。」師便棒，進云：「今古應無墜，分明在目前。」師云：「大家證明。」進云：「脫體無依全卓落，不風流處且風流去也。」師乃呵呵，遂云：「覿面提持只是者個。」以拄杖卓一卓，「當機透脫，更非別物。」又以拄杖卓一卓，「若向者裏見得，則人人心空及第，個個越見超方，不向瞿曇尋落處，隨機應用自堂堂。」復卓拄杖，下座。</p>
<p>送靈骨入塔，請上堂，「瞥爾收光住安樂地，生涯一任笑春風，綠水青山不變易，若道此時無面目，綿包特石是何意？汝諸人試道道看。」眾僧競喝，師云：「不是恁麼消息，山僧自道去也。龜毛既繫虛空骨，塞斷人天來性路。」下座。</p>
<p>臘八上堂，「凍餓雪山腰欲斷，明星忽現便成妖，當時我若同斯會，劈脊攔腮定不饒。何以？家有白澤之圖，必無如是妖怪。雖然如是，還有為釋迦老漢出氣者麼？有則不負今日施主信心供養；其或不然，莫怪山僧揩死蛇頭好。」遂以拄杖一時打散。</p>
<p>歲旦上堂，舉：「昔日有僧問鏡清禪師云：『新年頭還有佛法也無？』清云：『有。』僧云：『如何是新年頭佛法？』清云：『元正啟祚，萬物咸新。』僧云：『謝師答話。』清云：『山僧今日失利。』後又有僧問明教禪師云：『新年頭還有佛法也無？』明教云：『無。』僧云：『年年是好年，日日是好日，為什麼新年頭無佛法？』教云：『張公喫酒李公醉。』僧云：『老老大大，龍頭蛇尾。』教云：『山僧今日失利。』據二大老，一人說有，一人說無，大似徐六擔板，各見一邊。今日如有人問金粟：『新年頭還有佛法也無？』但向他道：數縷彩霞環寶座，森羅萬象盡光輝。」遂下座。</p>
<p>解制上堂，「金烏急，玉兔速，明暗相催任往復，牛頭沒，馬面回，多方出沒聽徘徊，若識那些關捩子，不妨南嶽與天台，殺活何曾非手眼，縱橫無不是鉗鎚，擊木敲空行格外，抽釘拔楔許誰猜，呵風罵雨興波浪，喝月棒雲降禍災。倘無如是超方作，莫道親從金粟來。雖然如是，老僧也須喫三十棒始得。」便下座。</p>
<p>老和尚忌日，師拈香云：「今朝是老和尚示無為身說寂滅法，諸人不得以眼見并耳聞，只要知其時、識其節。且道是什麼時節？一年一度燒香日，遍界明明不覆藏。」</p>
<p>誕日請上堂，師登座云：「混混沌沌，樸樸憨憨，壽宜太古，那同等閑，佛法禪道了不思參，翻身拶入婆伽室，須嚼當空玉一團，也不混，也不沌，也不樸，也不憨，四月芳郊煙景好，華堂飛彩燕喃喃。」下座。</p>
<p>解制上堂，「虛空昨夜翻身吼，驚得須彌藏北斗，天大將軍用力撐，堅牢地神笑破口，衲僧更欲蹈芳規，板齒生毛行不到，狸奴合喫百兩砒礵，不應將從上家風一時漏逗。」喝一喝，下座。</p>
<p>蓮如上座出關，請上堂。僧問：「鯉化桃花浪，龍門跳躍飛，等閒頭角露。」師云：「第四句又作麼生？」僧擬議，師云：「暴腮龍門客。」僧云：「白雲堆裏過，寸步不曾離。」師云：「死活也不知。」僧云：「粉骨碎身難報答，當陽一句即時酬。」師云：「閒言語。」乃云：「千日關中事，如何舉似人，卻來請我說，特地一場新。何以？未進關時，格外春風，正在裏許，壺中日月，及出關後，鶴唳長空，恁麼去就則長年喫飯，未嘗咬著一粒米，終日披衣，何曾穿他一縷絲，騰騰任運、任運騰騰，雖在房屋之中，卻似雲行鳥飛，山青水綠，絕慮忘緣，無罣無礙；其或不然，畫地為牢，釘<span class='corr'>樁</span>搖櫓，直到驢年未有休息。雖然如是，秪如今日特地一場新又作麼生？不因柳毅傳消息，爭得音書到洞庭。」下座。</p>
<p>請上堂，「假饒頂戴經塵劫，身為床座遍十方，若非說法度眾生，畢竟無能報恩者。且法又作麼生說？莫是說三藏十二部一切修多羅麼？且喜沒交涉。莫是說大小乘教頓漸偏圓、權實半滿麼？且喜沒交涉。莫是說五十五位等妙二覺麼？且喜沒交涉。殊不知法離見聞、法離語言、法離文字、法離動靜，直是離四句、絕百非，古人謂之離心意識參，絕凡聖路學。」遂以拂子擊香几云：「若向者裏透脫得去，則無恩不報、無生不度，先帝十七年中平治天下莫大之恩報無不盡，更有父母養育之恩，師友教誨之德，亦一時酬畢，至于一切情與無情，以及蜎飛蠕動，悉令解脫。蓋般若功勝非同等閒，回三毒為三聚淨戒，回八識為四種妙智，轉煩惱為菩提，轉無明為佛性，一決一切決，一了一切了，亦可謂了了見，無一物，亦無人，亦無佛，大千沙界海中漚，一切聖賢如電拂。雖然如是，若到者個田地，更須曉得向上一路始得。何以？分明月在梅稍上，看到梅稍早<span class='corr'>已</span>遲。」便下座。</p>
<p>[車*度]轢嚴居士請上堂，師陞座云：「今日諸人莫撒沙，聊聽山僧一指述，嘉禾有個老鼠子，偷喫上天一粒粟，慣到諸方弄爪牙，動得清風多拂拂，獨是山僧不近情，白棒掀天與打出，翻身見得沒師禪，好向人前罵老禿。」遂喚嚴居士云：「翻身一句作麼生道？」居士便出法堂，師云：「恁麼去也。」即下座。</p>
<p>佛誕，孝廉覲周徐居士請上堂。以拄杖拍香几，云：「若向者裏見得，則超聲越色，離見絕聞，格外安身，大方獨步，不妨婢視釋迦，奴呼彌勒，滿虛空是個毛孔，遍法界一隻眼睛。豈不見道『天上天下唯我獨尊』；其或不然，年年四月八定是釋迦生，與諸人分上有什麼交涉。」復舉：「當時臨濟祖師與王常侍入僧堂，王問云：『這堂僧還看經麼？』臨濟云：『不看經。』王云：『還習禪麼？』臨濟云：『不習禪。』王云：『既不看經又不習禪，教他做個什麼？』臨濟云：『教他個個成佛作祖去。』王云：『金屑雖貴，落眼成翳。』臨濟云：『我將謂你是個俗漢。』」師云：「臨濟與王常侍，一時賓主相逢，激揚個事透脫超方，彼此作家為千古眼目。今日覲翁居士為山僧法門之內外護，累次設齋請登此座，讚揚法化四海騰聞，忽若問山僧云：『這堂僧還看經麼？』山僧但答云：『遍身是。』若云：『還習禪麼？』山僧復答云：『通身是。』居士若云：『金屑雖貴，落眼成翳。』山僧卻答云：『卻是居士具眼。』據山僧如此舉揚，與古人提持相去多少？更有末後一句，大眾聽取：不是靈山親記莂，肯來撥動上頭關。」卓拄杖，下座。</p>
<p>結夏上堂，問：「如何是殺人刀？」師云：「與汝一頓。」「如何是活人劍？」師云：「要你[跳-兆+孛]跳。」進云：「脫體全彰去也。」師云：「卻成兩個。」乃云：「兔角三千尺，龜毛百丈餘，縛他奇衲子，特地倒騎驢，三七日中，嚼無米飯，飲不濕羹，九十日內，行無陰陽地，坐折腳繩床，搏大千界，藏缽盂裏，擲百億身，向他方外，身心自寥廓，念念更幽閑，佛祖無處摸索，人天迥絕躋攀，直教布袋解開日，放出群猊入鬧藍。雖然如是，秪如今日施主設齋，功歸何所？實相門行無相施，福如大海壽如山。」下座。</p>
<p>送先和尚法衣進塔，上堂，僧問：「歷代祖師安身立命即不問，老和尚入塔後，還有出頭日也無？」師豎拂子云：「還見麼？」進云：「和尚莫要瞞人好。」師云：「蹉過了也不知。」爾潛董居士問：「天童全身，金粟法衣，全身法衣即不問，如何是今朝入塔一句。」師云：「大眾證明。」進云：「恁麼則光前耀後去也。」師云：「親言出親口。」進云：「謝和尚。」師喝一喝，乃云：「釋迦文佛法衣留在雞足山中，密雲老人法衣藏于金粟塔裏，且道是同是別？若道是同，則自古至今事有千差；若道是別，從前及後理唯一致。若向一致，千差分曉，得來便見，一有多種，二無兩般，而與十方檀那叢林僧眾永遠祥瑞。正當恁麼時，應時及節一句作麼生道？一把柳絲收不得，和煙搭在玉闌干。」便下座。</p>
<p>師到東明寺，禮東明旵、海舟慈、寶峰瑄三位遠祖塔，安溪眾居士請上堂，遂陞座，云：「遠祖東明剎，今朝輒一登，面目儼然在，時人識未曾。且道遠祖面目即今在什麼處？」遂以拄杖指云：「南山雲，北山雨，自古至今常在此，湛然不動于其間，凜凜宗風播寰宇。雖然如是，不肖兒孫應喫三十拄杖，不合向祖師頭上撒沙。」便下座。</p>
<p>拈花舍請上堂，云：「微笑拈花事，分明在目前，等閑能薦得，任運復騰騰。既任運，又騰騰，則無世緣依倚，那討佛法廉纖？撒手懸崖隨步樂，橫拈白棒打青天。」遂卓拄杖，下座。</p>
<p>舉前堂隱元首座秉拂上堂，問：「玉趾麒麟朱點額，金毛獅子劍張牙，程途底事俱放過，根源一句問歸家？」師云：「問得最親切。」進云：「堂堂獨露乾坤塞，剎剎明宗宇宙新。」師云：「又不相當。」乃云：「搶旗奪鼓，折角衝鋒，須是宿將登壇纔能捉敗，從上古錐世尊拈花，迦葉微笑，馬祖一喝，百丈耳聾，黃檗三頓棒，臨濟無多子，皆遭按下，等閒施一機透過千差，尋常發一語胸襟流出，皆因踏著佛祖上頭關，與教外別傳、單提直指深相符契，故能掀天關、翻地軸，開發西來命脈，展托衲僧巴鼻，掌握從上綱宗，維持叢林統紀，誠為人天眼目炤明于世。凡我會中英靈衲子、俊俏禪和，多負沖天意氣，常佩肘後玄符，正好吹拍相隨，同緣唱和，直令教外別傳臨濟正宗永遠垂芳，纔是報佛報祖之恩，亦為成<span class='corr'>己</span>成人之德。秪如今日人天交接一句作麼生道？獅子窟中獅子吼，旃檀林裏現旃檀。」下座。</p>
<p>禮大悲懺，請上堂，云：「聞性空時妙無比，思修頓入三摩地，無緣慈力赴群機，如月影臨千澗水。譬喻圓光寶鏡，胡來胡現、漢來漢現。雖然如是，各位先靈，更須返觀自<span class='corr'>己</span>，千手千眼，全體大悲，圓通自在，橫拈豎放，無非是神通妙用，逆來順去，不離大圓覺海。且正當恁麼時，如何是觀音之面目？日炙風吹千手眼，填溝塞壑大悲身。」下座。</p>
<p>上堂，「佛祖之道恢廓無方，在天而天、在人而人，一任施大機、發大用，掀天關、翻地軸，從教佛祖禪道賤如破草鞋，玄妙知解值甚乾矢橛，擒縱出奇，施奪可觀，要有者等風標纔是宗門種草。秪如會元歸一意旨又作麼生？苕溪綠水年年綠，郭外青山歲歲青。」卓拄杖，下座。</p>
<p>上堂，「大道只在目前，要且目前難睹，欲知大道真體，不離聲色言語。」以拄杖拍香几，云：「者個是聲。」又呈拄杖云：「者個是色。問來荅去是言語，作麼生是大道？」復拍香几云：「若向者裏見得，則毛吞巨海、芥納須彌，不是神通妙用，亦非法爾如然；其或不爾，秪知事逐眼前過，不覺老從頭上來。」卓拄杖，下座。</p>
<p>解夏，上座，「涼風撲面炎熱頓除，法門大啟出入無拘，騎象底騎象，乘獅底乘獅，一任逍遙雲水外，豈學臨濟問大愚。秪如達磨忽在面前又作麼生？」以拂子擊一擊，下座。</p>
<p>孝子吳繁昌追薦令尊殉難奉常公磊齋老居士，請上堂，問：「本來真父母，歷劫不曾離，未生<span class='corr'>已</span>前父母在什麼處？」師云：「此問最親切。」進云：「即今父母又在什麼處？」師云：「瞠眼看。」進云：「覿面相逢，為什麼不識？」師云：「兩個。」問：「如何是先雷後雨？」師云：「七縱八橫。」「如何是先雨後雷？」師云：「八橫七縱。」「如何是雷雨一齊？」師云：「與汝一頓。」「如何是雷雨不一齊？」師云：「我亦不知。」進云：「恁麼則獅子遊行不求伴侶。」師云：「你又作麼生？」僧一喝，師云：「杜撰禪和。」乃云：「靈山受囑，作菩薩之宰官，毘耶分燄，為皇家之柱石。出仕二十餘年，高遷三五六任，執政公同日月，操<span class='corr'>已</span>潔若冰霜，至于臨大節而不可奪，見國危便乃授命，朝野仰宗、頒白誦德，履歷布于青史，千載不能磨滅，如此造端，真為希有。然而靈山闡法，無住為宗，毘耶門開，不二明旨。且作麼生是不二之旨？」以拂子打圓相，云：「就在者裏透脫，則生與死不二，來與去不二，存與亡不二，逆與順不二，古與今不二，此不二之法，離是非、絕對待，既絕對待、又離是非。」又拂一拂，云：「恁麼則雖做官不曾做官，雖殉難不曾殉難，圓同太虛無欠無餘，光明赫奕炤耀兒孫。且正當恁麼時，向何處見其面目？山蒼蒼兮水泱泱，先生之風天地長。」遂卓拄杖，下座。</p>
<p>上堂，「吳江敬萱包居士，五旬初度，請山僧上堂，為他祝壽。且道以何為壽？若以虛空為壽，則虛空有消殞之時；若以大海為壽，則大海有枯竭之日；若以松柏為壽，則松柏有憔悴之年；若以龜鶴為壽，則龜鶴有終盡時節。此于世間最長最久，既不可為壽，則惟據當人本來壽量為居士提持。」遂以拄杖卓一卓，云：「過去無始、未來無終、現在不滅，三際既然平等，則十方自合一體，亙古今而不磨，歷萬劫以常在，回觀虛空大海、松柏龜鶴，只是剎那剎那，心心不住、念念生滅，不能久遠嘗住於世。然而離生滅求不生滅，了不可得，舍不生滅覓其生滅，亦不可得，如是則壽如虛空也，壽如大海也，壽如松柏也，壽如龜鶴也。比龜鶴則壽靈，比松柏則壽蒼，比大海則壽深，比虛空則壽久，既久且深，又蒼又靈，則浩然于世永遠常住、逍遙自在，正好擔當如來第一大事。祗如應時納祐一句作麼生道？劫外靈芝多帶秀，長年在土不霑泥。」卓拄杖，下座。</p>
<p>上堂，問：「如何是賓中賓？」師云：「波波門外走。」「如何是主中主？」師云：「千峰頂上立。」「如何是賓中主？」師云：「布袋盛豬頭。」「如何是主中賓？」師云：「打開叉口賣[車*度]轢。」嚴居士問：「古云百尺竿頭須進步。百尺竿即不問，如何是進步處？」師打云：「向者裏轉身。」進云：「此猶是百尺竿，未是進步在。」師又打云：「不知進退漢。」居士便作跳勢，云：「山貓原是腳短底。」師云：「且謾捏怪。」居士遂作虎聲而出，師云：「轉見賣醜。」乃云：「當陽指點，秪要作家相見，左右敲磕，須是知音唱和。若得知音唱和，又有作家相見，則開爐結制。正是錦上鋪花，長期短限亦是空中畫彩，正脈于是流通，道緣于是廣播，不惟門裏有人，亦賴人天共荷。十方世界咸知佛祖法門，高明如天，傳厚似地，深藏若海，孤峻猶山，任他鶤鵬獅象、蛟龍麟鳳，各適其性自在逍遙，人人抱沖天意氣，個個佩無上大道，自古至今，人傑代興，盡未來際，亦復如然，宗風永振，佛日長明。秪如超宗異目一句又作麼生道？一拳拳倒黃鶴樓，一踢踢翻鸚鵡洲。」喝一喝，卓拄杖，下座。</p>
<p>臘八上堂，僧問：「瞿曇六載殷勤，忽睹明星悟道，為復是從天降下？為復是從地湧出？」師云：「火裏拾螺螄。」進云：「然則噴鼻梅香自雪嶺，一段真風宇宙春。」師云：「未是你境界。」進云：「及乎末後拈花，迦葉親承印可，還是逗漏家風？還是流通正脈？」師云：「雪上加霜。」進云：「橫身獨步千峰頂，閒看白雲自往來。」師云：「傍觀者笑。」乃云：「一畝之田，三蛇九鼠，呼遣莫能，是甚鼻嘴。天上明星當晝現，瞿曇日午打三更，以致從上瞎驢互相鈍置，累及山僧喚鐘作甕，海昌居士向此地上撒尿潑天、種麻得豆，更有受戒阿師空中釘橛，都來合喫三十拄杖。還有不甘者麼？禹力不到處，水聲流向西。」下座。</p>
<p>元旦上堂，師陞座云：「金粟堂中爐煙藹藹，仰祝當今天子聖壽萬安，天下太平，萬民樂業。然天下既太平也，則人人享無為之化，處處奏絃管之聲，龍樓凝瑞，四海安寧，鳳闕騰輝，八方鎮靖，是智是賢，鳴鑾佩玉，若草若木，和氣春風，所謂一人有慶，兆民賴之，林下修持，無別念願，君年樂太平年。」便下座。</p>
<p>上堂，問：「如何是一貫通底意旨？」師云：「好春光。」進云：「等閒獨步千峰頂，隨方何處不風流。」師云：「埋沒了也。」乃云：「周吳二居士設齋請上堂，山僧信口道二月好春光，山鳥山花明祖意，春園春浦洩宗綱，現前披露如相委，始信西來一脈長。且道達磨祖師即今在什麼處？試道道看。」一僧拂坐具，喝一喝出堂，師云：「若向者裏見得，入地獄如箭射。」便下座。</p>
<p>上堂，僧問：「師登寶華王座，拈提向上綱宗，臨濟之道不妨奇特。請問和尚，如何是一喝如金剛王寶劍？」師云：「分身兩段。」「如何是一喝如踞地獅子？」師云：「八面威風。」「如何是一喝如探竿影草？」師云：「知你是龍是蛇。」「如何是一喝不作一喝用？」聲未絕，師便喝，僧擬議，師遂打，僧禮拜云：「若不同床睡，焉知被底穿。」師云：「阿誰信你？」乃云：「若據正眼觀來，佛法莫可饒舌，人人覿體現前，亙古彌今不滅。若能自肯承當，從前狂心頓歇，恢廓風光超格外，是男是女都教徹。還會麼？」喝一喝，下座。</p>
<p>結夏上堂，僧問：「個個現成活潑潑，因何特地又為牢？」師云：「是你跳入網中來。」進云：「某甲不恁麼。」師云：「悔不慎初。」進云：「恁麼則杜口單前默。」師云：「更須護末始得。」問：「寒則普天匝地寒，熱則普天匝地熱，請問和尚是什麼物？」師云：「天上天下。」進云：「恁麼則上同孤危、下徹賢聖。」師云：「喚之則觸。」僧拂坐具，云：「恁麼去也。」師云：「不喚則背。」進云：「恁麼則如何指示？」師云：「速退。」乃云：「金粟今朝結夏，更不周繇者也，都教撮摩虛空，笑殺嵩山道者。何以？說禪說道孤負佛祖，論心論性埋沒<span class='corr'>己</span>靈，默坐用工鈍置人天，指東話西見責明眼。誰知如鐵鑄胸襟極難情況，惟許長手臂底，向此撥得一線路開，則清風生腋下、光彩發眉端，灑灑落落、活活脫脫，如何是佛破草鞋，如何是法臭皮襪，如何是僧百不能？信手拈信口道，不惟機出眾流，亦是增人意氣。今日會中還有長手底麼？」眾不對，師云：「山僧今日失利。」便下座。</p>
<p>舉後堂百癡首座秉拂上堂，問：「劈破泰山雷未猛，炤開滄海月非光，如何是炤用同時底句？」師便打。「如何是炤用不同時底句？」師云：「闍黎且歸位。」「如何是先炤後用底句？」師云：「閃電霹靂。」「如何先用後炤底句？」師云：「霹靂閃電。」僧云：「炤用<span class='corr'>已</span>蒙師指示，不落炤用一句請師道。」師云：「眉毛在眼上。」乃云：「攢花簇錦，喜有其人，敲骨取髓，還他作手。二者相須，不將違背，皆從正法眼藏透脫出來，炤天炤地、炤古炤今，佛祖瞞他不得，龍天欲昧無繇，四海高人、十方龍象，要明從上綱宗、自來正脈，正好運虛舟，迎風聽舉揚。莫道山僧強按牛頭。何以？瞎驢若不拽來使，爭見法門有白眉。」下座。</p>
<p>解夏上堂，僧問：「布袋打開從抖擻，笑看雪嶺碧層層。」師云：「少賣弄。」進云：「蝸牛角上三千界，木馬蹄邊劫外春，是阿誰受用？」師云：「面皮厚多少。」進云：「動地春風歸掌握，滔天石浪出松門，去底是？住底是？」師打云：「者裏未是你安身處。」乃云：「一夏以來，不曾與諸人說青道黃、指東畫西，為什麼今日又要一場特地？只因九十日內累及諸人，種田底種田，車水底車水，搬磚底搬磚，運土底運土，磨麥底磨麥，春米底春米，乃至執勞負重不勝其煩，以致各人一領汗衫臭如鶻突。今日乘涼風之便，不妨解卻，好東去西去、南來北往，自繇自在。雖然如是，秪如前途忽有猛虎當路坐時，又作麼生折合？試道道看。」眾擬議，師以拄杖一時打散。</p>
<p>賓我王居士為薦慈十週，請上堂，僧問：「有物先天地，無形本寂寥，能為萬象主，不逐四時凋。如何是萬象主？」師云：「莫將眼見。」乃云：「冷雲忽爾歸無際，枯骨連宵凍欲遷，就向髑髏開隻眼，去來遠近自超然，轉身一路如能到，石虎平空抱子眠。」卓拄杖，下座。</p>
<p>為釋迦彌勒兩佛開光，上堂，僧問：「釋迦不前，彌勒不後，正當恁麼時是如何？」師云：「杷柄在山僧。」進云：「只如雲門一棒打殺又作麼生？」師云：「今古咸知。」進云：「恁麼則未解語言先作佛也。」師云：「傍觀者笑。」乃云：「一對老古錐，自來多頑賴，一個獨稱尊，一個攜布袋，相逢驀面欺，入門見笑怪，分明滯貨不堪聞，攤向街頭作貴賣，阿修羅王與一文，百劫千生成冤害。山僧今日特地與他雪屈。」遂以拂子向空點，云：「面門點出摩醯眼，無限清光上下載。雖然如是，也須喫三十拄杖，不合壓良為賤。」復舉：「當時有僧問雲門禪師云：『如何是佛？』雲門答云：『乾矢橛。』」師云：「大小跛腳阿師，拋泥撒沙，塗污古今人眼目。山僧今日忽有人問：『如何是佛？』但答云：『有讀書人在這裏，不特打草且要蛇驚。』還信得及麼？師姑元是女人做。」便下座。</p>
<p>薦中丞石袍老居士請上堂，僧問：「下雨添流淚，轟雷起慟悲，未審亡靈是何面孔？」師云：「謝汝助哀。」進云：「不涉陰陽底人，和尚作麼生薦揚？」師云：「汝即今在什麼處？」僧便喝，師云：「陰陽。」僧無語，乃云：「悟迷非向背，佛法了無多，圓通門大啟，許接老維摩，上是香積世界，下是毘耶離城，中是獅子寶座，行住但憑行住，坐臥一任坐臥，文殊休來對談，默然風光更好，拋卻榮華富貴，那論生死病老，宗門消息如能契，格外乾坤日杲杲。」復舉：「唐朝有龐蘊居士，於臨終時太守于頔公特往問候，龐居士云：『但願空諸所有，切勿實諸所無。』遂奄然而化。」師云：「龐居士雖則末後提持，爭奈如靈龜曳尾，掃跡跡生。即如中丞吳居士既一旦逝世，且道還屬于有？還歸于無？若說是有，即今在什麼處？若說歸無，又要追薦作什麼？向者裏透脫得來，則眼空宇宙渾無物，大座當軒孰敢窺。」喝一喝，下座。</p>
<p>休夏上堂，僧問：「虛空廓落無依倚，特地何勞起禍端？」師云：「又是<span class='corr'>刺</span>腦入膠盆。」乃云：「九十九峰頭，環遶金粟寺，四海五湖僧，九旬長共聚，桑青麥又黃，田疇足風雨，村童驅玄犢，野老親白羽，物物顯靈機，頭頭合天趣，執法便乖張，盲修迷本據，隨分現家風，不用立規矩。」以拂子擊香几云：「還他男子漢，高飛而遠舉。」復舉：「當時世尊因自恣日文殊三處度夏，迦葉擬白椎擯出，纔拈椎，乃見百千萬億文殊，世尊云：『汝擬擯那個文殊？』迦葉無對。」師云：「文殊天上月正圓，迦葉人間道月半，欲得兩相應，分身兩處看。雖然如是，只如世尊分上又作麼生？昨夜春風忽地來，屋角梅花偷眼覷。」便下座。</p>
<p>老和尚三週忌日，拈香云：「一二三，三二一，鐵馬嘶空沒蹤跡，憶得當年騰踏時，一回飲水一回噎，雖然如是，心不負人，面無慚色。」</p>
<p>琪園唐居士披剃，上堂，僧問：「鬚髮不礙菩提路，今朝披剃事如何？」師云：「獨露本來面。」進云：「如是則超凡越聖去也。」師云：「不要塗污他。」問：「換骨洗腸重整頓，通身是眼更須參，參即且止，出塵離俗一句作麼生道？」師云：「腳下步騰騰。」進云：「沖開盡是通霄路，透出無非解脫門。」師云：「未是你境界。」僧云：「不得瞞昧。」師云：「可惜許。」乃云：「既到出家田地，須具烹金琢玉、敲骨取髓之作略，萬丈懸崖撒手、佛祖頂[寧*頁]特坐，更謂裂愛網、出塵勞，正是閭閻之談，更云取菩提、證涅槃，亦是膚淺之見。從上玄關悉皆透過，一切淆訛都教了了，吞卻栗棘蓬、跳盡金剛圈，不妨做個三腳驢子、無毛鷂兒，天上人間杳絕蹤跡，故曰：『羅籠不肯住、呼喚不回頭古聖不安排，至今無處所。』臻到那個時節，纔不辜負國王水土之恩，亦不昧今日發志之始。且恁麼去就一句作麼生？雪後始知松柏操，事難方見丈夫心。」復舉：「當時崔趙公問徑山國一欽禪師云：『弟子求出家還得麼？』國一欽答云：『出家乃大丈夫之事，非將相之所能為。』崔趙公于是有省。據國一欽，垂鉤四海秪釣巨鰲，其餘凡下似皆無分，唐居士喫素受戒<span class='corr'>已</span>十餘年，操守真修，遍參諸方，到處護法，今日一旦發心，鬚髮自落，且道還契得國一欽禪師也無？雖然如是，欲窮千里目，更上一層樓。」即下座。</p>
<p>林野和尚至，上堂，僧問：「寰中能作主，化外自來賓，除卻寰中化外賓主句，請師直指。」師云：「唱拍相隨。」進云：「三千禮樂輝天地，百萬威儀亙古今，恁麼時合談何事？」師云：「任汝採聽。」進云：「二難濟濟，兩班雍雍。」師云：「喜得闍黎證明。」僧禮拜，云：「坦步法堂去也。」師云：「更少一句在。」乃云：「山中無個事，終日視雲霄，不意通玄客，到來訪寂寥，天邊瑞靄覆此叢林，衣下明珠映我山門，大眾喜溢眉端，是人通身踊躍，建法幢、立宗旨，原有賓主交互，震法雷、擊法鼓，豈無風雲相會？指點差別因緣，提持無上大法，今日幸遇通玄和尚光臨此土，正是人天交接、水乳相逢，山僧與大眾當往錫前請登寶座，敬聞舉揚，當生難遭之想，休教當面蹉過。秪如今日賓主交接一句作麼生道？等閒攜手栴林過，一任香風四海聞。」卓拄杖，下座。</p>
<p>薦嚴請上堂，僧問：「有問有答，賓主歷然，無問無答，又作麼生？」師云：「討棒喫。」僧便禮拜，師云：「不知痛癢漢。」進云：「一句無私語，且喜賀太平。」師云：「是甚語話。」乃云：「山僧今日擬舉向上一著，則恐佛祖笑怪；若不舉，似又慮孤負當機。吐之不得，忍之莫能，既不得<span class='corr'>已</span>，略引兩個古人以塞來意，只如趙州禪師到一菴主處，問云：『有麼，有麼？』菴主便豎起拳，趙州云：『水淺不是泊舟處。』便去又到一菴主處，亦如前問云：『有麼，有麼？』主亦豎起拳，趙州云：『能縱能奪，能殺能活。』便禮拜。據前後兩個菴主一般豎拳，趙州一褒一貶，天淵各別，且道淆訛在甚麼處？若向者裏辨別得出，則佛祖禪機一時覷破，當人生死亦自明了，若去若來，活活潑潑。又有一婆子，將淨財請趙州老漢代轉藏經，趙州得財乃下禪床走一匝，回報云：『轉藏經<span class='corr'>已</span>竟。』婆子聞得便云：『適來請轉全藏，為甚只轉半藏？』看他兩人一賓一主激揚個事，如擊石火、似閃電光，一著高一著、一步勝一步，顯揚無盡寶藏、透脫本有家風，不惟上契佛祖本源，亦復下合眾生心地。山僧將此最上善利，追薦覺靈。」驀豎拂云：「還信得及麼？剔起眉毛便領取，瞎驢一任笑春風。」喝一喝，便下座。</p>
</div>
<p class='juan'>費隱禪師語錄卷第三終</p>
</div><!-- end of div[@id='body'] -->
</body></html>