<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu90' />
<p class='juan'>費隱禪師語錄卷第十三</p><p class="byline">嗣法門人隆琦等編</p>
<div class='div-other'><a id='mulu91' />
<p class='h1'>頌古</p>
<div class='div-orig'><p style="margin-left:2em">世尊初生，一手指天，一手指地，周行七步，目顧四方曰：「天上天下唯我獨尊。」</p>
</div>
<div class='div-commentary'><p>剛剛突出娘生面，便向人前謾指蹤，怪道雲門要打殺，丈夫誰不鎮寰中。</p>
</div>
<div class='div-orig'><p style="margin-left:2em">世尊未離兜率<span class='corr'>已</span>降王宮，未出母胎度人<span class='corr'>已</span>畢。</p>
</div>
<div class='div-commentary'><p>活脫當陽第一機，騰今耀古廓玄微，瞿曇悟此超方便，個個都教撒手歸。</p>
</div>
<div class='div-orig'><p style="margin-left:2em">西堂、百丈、南泉隨馬祖翫月次，祖問曰：「正當恁麼時如何？」堂曰：「正好供養。」丈曰：「正好修行。」泉拂袖便行。祖曰：「經歸藏，禪歸海，唯有普願獨超物外。」</p>
</div>
<div class='div-commentary'><p>藏山於澤壑藏舟，天下無藏貫九流，兩手撒開隨步樂，騰騰三界不拘留。</p>
</div>
<div class='div-orig'><p style="margin-left:2em">馬祖陞堂眾纔集，百丈捲卻席子，祖便下座。</p>
</div>
<div class='div-commentary'><p>陞堂捲卻席子，當陽許會端倪，衝開碧落松千尺，截斷紅塵水一溪。</p>
</div>
<div class='div-orig'><p style="margin-left:2em">百丈再參馬祖，侍立次，祖視繩床角拂子，師曰：「即此用，離此用。」祖曰：「汝向後開兩片皮，將何為人？」師取拂子豎起，祖曰：「即此用，離此用。」師挂拂子於舊處，祖振威一喝，師直得三日耳聾。</p>
</div>
<div class='div-commentary'><p>顧後瞻前西復東，振威一喝絕行蹤，分明逼塞虛空也，饒舌安名三日聾。</p>
</div>
<div class='div-orig'><p style="margin-left:2em">南泉云：「馬祖說即心即佛，王老師不恁麼說，不是心，不是佛，不是物。」</p>
</div>
<div class='div-commentary'><p>不是心，不是佛，不是物，分明有意云何述，進前擬欲求話會，白棒當頭直打出。</p>
</div>
<div class='div-orig'><p style="margin-left:2em">南泉因兩堂爭貓兒，遂提起白眾曰：「道得即救取貓兒，道不得即斬卻也。」眾無對，泉便斬之。趙州自外至，泉舉前話示之，州乃脫履戴頭上而出，泉曰：「子若在，即救得貓兒也。」</p>
</div>
<div class='div-commentary'><p>覿面相提會也無，兩堂雲水嘴盧都，貓兒直斬求知<span class='corr'>己</span>，趙老呈機是範模。</p>
</div>
<div class='div-orig'><p style="margin-left:2em">臨濟問黃檗：「如何是佛法的的大意？」檗便打，如是三問三度被打皆不契，遂辭檗行腳去，檗指往大愚。師至大愚，愚曰：「那裏來？」師曰：「黃檗來。」愚曰：「黃檗有何言句？」師曰：「某甲三度問佛法的的大意，三度被打，未審有過無過？」愚曰：「黃檗恁麼老婆，為汝得徹困，猶來這裏覓過在。」師於言下大悟曰：「元來黃檗佛法無多子。」愚搊住曰：「者尿床鬼子，適來道有過無過，如今卻道佛法無多子。汝見箇什麼道理，速道速道。」師於大愚肋下築三拳，愚拓開曰：「汝師黃檗，非干我事。」師還黃檗，檗曰：「返何速乎？」師曰：「秪為老婆心切。」檗曰：「有何言句？」師舉前話，檗曰：「者大愚饒舌，待見與他一頓。」師曰：「說甚待見，即今便打。」遂打檗一掌，檗吟吟大笑。</p>
</div>
<div class='div-commentary'><p>黃檗山中喫棒來，高安一撥笑顏開，翻身虎口超方外，發用施機猛似雷。</p>
<p>透過禹門三汲浪，身在雲霄總不知，忽被春風吹一線，飛騰萬里孰能羈。</p>
</div>
<div class='div-orig'><p style="margin-left:2em">臨濟半夏上黃檗，住數日乃辭，檗曰：「汝破夏來，何不終夏去？」濟曰：「某甲暫來禮拜和尚。」檗便打趁令去，濟行數里，疑此事卻回。終夏後又辭，檗曰：「甚處去？」濟曰：「不是河南便是河北。」檗便打，濟約住與一掌，檗大笑，乃喚侍者將百丈先師禪板几案來，濟曰：「侍者將火來。」</p>
</div>
<div class='div-commentary'><p>一棒當頭殺活行，翻身便去不多爭，途中不肯閒輕放，重復歸來意氣獰。</p>
</div>
<div class='div-orig'><p style="margin-left:2em">臨濟到鳳林，林曰：「有事相借問得麼？」濟曰：「何得剜肉作瘡？」林曰：「海月澄無影，遊魚獨自迷。」濟曰：「海月既無影，遊魚何得迷？」林曰：「觀風知浪起，翫水野帆飄。」濟曰：「孤蟾獨耀江山靜，長笑一聲天地秋。」林曰：「任張三寸揮天地，一句臨機試道看。」濟曰：「路逢劍客須呈劍，不是詩人不獻詩。」林便休。</p>
</div>
<div class='div-commentary'><p>作家相見不尋常，語脈往來自有方，敲磕當陽風骨露，令人千古見風光。</p>
</div>
<div class='div-orig'><p style="margin-left:2em">臨濟曰：「夫為法者不避喪身失命，我於黃檗先師處，三度問佛法的的大意，三度被打，如蒿枝拂相似，如今更思一頓，誰為下手？」時有僧出曰：「某甲下手。」師度與拄杖，僧擬接，師便打。</p>
</div>
<div class='div-commentary'><p>憶得當年中毒來，懷抱何曾一打開，今日人前弄牙爪，擒龍捉虎活生埋。</p>
</div>
<div class='div-orig'><p style="margin-left:2em">麻谷問臨濟：「十二面觀音那個是正面？」臨濟下禪床擒住曰：「十二面觀音甚處去也，速道速道。」谷轉身擬坐，臨濟便打，谷接住棒，相捉歸方丈。</p>
</div>
<div class='div-commentary'><p>等閒借問曷為奇，賓主激揚似不知，拳踢相隨一場鬧，觀音正面付阿誰。</p>
</div>
<div class='div-orig'><p style="margin-left:2em">臨濟示眾云：「有一人論劫在途中不離家舍，有一人嘗離家舍不在途中，且道那箇合受人天供養？」</p>
</div>
<div class='div-commentary'><p>左手攀花右手空，要人於此定妖風，海門闊大誰能躍，攪浪潑天是大龍。</p>
</div>
<div class='div-orig'><p style="margin-left:2em">臨濟上堂次，兩堂首座相見，同時下喝，僧問：「還有賓主也？」無濟云：「賓主歷然。」復召眾云：「要會臨濟賓主句，問取堂中二首座。」</p>
</div>
<div class='div-commentary'><p>八兩半觔總一般，如何特地鼓疑端，機關撥動先能委，猛虎林中好往還。</p>
</div>
<div class='div-orig'><p style="margin-left:2em">臨濟與王常侍到僧堂，王問：「者一堂僧還看經否？」曰：「不看經。」王曰：「還習禪否？」曰：「不習禪。」王曰：「既不看經又不習禪，畢竟作個什麼？」曰：「總教伊成佛作祖去。」王曰：「金屑雖貴，落眼成翳。」曰：「我將謂汝是箇俗漢。」</p>
</div>
<div class='div-commentary'><p>丈夫氣宇自衝昂，佛字將來何處藏，不是王公具隻眼，個中消息也郎當。</p>
</div>
<div class='div-orig'><p style="margin-left:2em">臨濟將終，謂眾曰：「吾滅後，不得滅卻吾正法眼藏。」三聖出曰：「爭敢滅卻和尚正法眼藏。」師曰：「<span class='corr'>已</span>後有人問你，向他道甚麼？」聖便喝，師曰：「誰知吾正法眼藏向者瞎驢邊滅卻。」</p>
</div>
<div class='div-commentary'><p>將入棺材氣未斷，猶念家私要子知，突出逆兒親手撒，門閭從此喪無遺。</p>
</div>
<div class='div-orig'><p style="margin-left:2em">高沙彌住菴，一日雨中來看藥山，山曰：「汝來也。」師曰：「是。」山曰：「可煞濕。」師曰：「不打者鼓笛。」雲巖曰：「皮也無，打甚麼鼓。」道吾曰：「鼓也無，打什麼皮。」師曰：「今日大好一場曲調。」</p>
</div>
<div class='div-commentary'><p>藥山當頭一點，沙彌驀提古鏡，雲巖披精見光，道吾歷明睹面，左轉右旋共路行，一場曲調看針線。</p>
</div>
<div class='div-orig'><div style="margin-left:2em">慈明禪師冬日牓僧堂作此字<img src='../images/J26p0175_01.gif' alt='J26p0175_01.gif' />，其下注曰：「若人識得，不離四威儀。」</div>
</div>
<div class='div-commentary'><p>幾畫做成似字樣，不是仄聲不是平，字義不諳來賣卜，惹多風雨落前庭。</p>
</div>
<div class='div-orig'><p style="margin-left:2em">慈明問谷泉云：「白雲橫谷口，道人何處來？」泉左右顧視曰：「夜來何處火，燒出古人墳？」明曰：「未在，更道。」泉作虎聲，明以坐具便摵，泉接住推明置禪床上，明卻作虎聲，泉大笑曰：「我見七十餘員善知識，今日始遇作家。」</p>
</div>
<div class='div-commentary'><p>好看兩虎上高山，頭角低昂不等閑，照用相將多意氣，清風明月動琅玗。</p>
</div>
<div class='div-orig'><p style="margin-left:2em">慈明禪師室中插劍一口，以草鞋一對、水一盆置在劍邊，每見人入室，即曰：「看看。」有至劍邊擬議者，師曰：「險喪身失命了也。」便喝出。</p>
</div>
<div class='div-commentary'><p>機關驀露無人識，壒[土*(天/韭)]堆頭狼藉深，收拾囊錐歸去好，打翻海水莫嫌貧。</p>
</div>
<div class='div-orig'><p style="margin-left:2em">僧問浮山遠禪師云：「如何是佛？」遠云：「大者如兄，小者如弟。」</p>
</div>
<div class='div-commentary'><p>尊卑上下各安然，體段誰知不解遷，撒手休攀雲外樹，石頭土塊亦能言。</p>
</div>
<div class='div-orig'><p style="margin-left:2em">僧問：「師唱誰家曲，宗風嗣阿誰？」浮山遠云：「八十翁翁輥繡毬。」曰：「恁麼則一句迥然開祖胄，三玄戈甲振叢林。」遠曰：「李陵元是漢朝臣。」</p>
</div>
<div class='div-commentary'><p>不死老兒慣作偷，千方百計足機籌，等閒手腳遭人識，獨步翻身上玉樓。</p>
</div>
<div class='div-orig'><p style="margin-left:2em">僧問太子院道一禪師云：「如何是佛？」一云：「賣扇老婆手遮日。」</p>
</div>
<div class='div-commentary'><p>縱橫滿目是羅衣，透脫之人那肯披，本色還他活潑用，有錢不使許誰知。</p>
</div>
<div class='div-orig'><p style="margin-left:2em">巖頭作渡次，一日因一婆子抱個兒來，乃曰：「呈橈舞棹即不問，且道婆手中兒什處得來頭？」便打婆曰：「婆生七子，六個不遇知音，秪者一個也不消得。」便拋向水中。</p>
</div>
<div class='div-commentary'><p>抱個孩兒問作家，當頭一打意無差，兒郎即得隨拋卻，萬里山河獨步跨。</p>
</div>
<div class='div-orig'><p style="margin-left:2em">靈雲見桃花悟道偈云：「三十年來尋劍客，幾回落葉又抽枝，自從一見桃花後，直至而今更不疑。」玄沙云：「諦當甚諦當，敢保老兄未徹在。」</p>
</div>
<div class='div-commentary'><p>楊子江頭楊柳春，楊花愁殺渡江人，數聲羌笛離亭晚，君向瀟湘我向秦。</p>
</div>
<div class='div-orig'><p style="margin-left:2em">雲門示眾云：「拄杖子化為龍，吞卻乾坤了也，山河大地從何處得來？」</p>
</div>
<div class='div-commentary'><p>一根拄杖化為龍，大地山河一口吞，頭角直衝霄漢外，拏雲攫霧雨傾盆。</p>
</div>
<div class='div-orig'><p style="margin-left:2em">玄沙普請斫柴見一虎，僧曰：「和尚虎。」師曰：「是汝虎。」</p>
</div>
<div class='div-commentary'><p>一虎生獰獨振威，直云是汝露風規，一聲咆哮驚天地，百獸林中我獨歸。</p>
</div>
<div class='div-orig'><p style="margin-left:2em">雪竇南遊首造智門即伸問曰：「不起一念，云何有過？」門召師近前，師纔近前，門以拂子驀口打，師擬開口，門又打，師豁然開悟。</p>
</div>
<div class='div-commentary'><p>驀口打，虛空怕，擬思量，牛拽耙，翻身跳出北斗藏，臨濟當年罵普化。</p>
</div>
<div class='div-orig'><p style="margin-left:2em">趙州因僧問如何是趙州，州云：「東門、西門、南門、北門。」</p>
</div>
<div class='div-commentary'><p>問既有主，答亦歸宗，四座城門今猶古，門門有路自來通。</p>
</div>
<div class='div-orig'><p style="margin-left:2em">五祖演禪師於一亭上夜話，及歸燈<span class='corr'>已</span>滅，師暗中曰：「各人下一轉語。」佛鑑曰：「彩鳳舞丹霄。」佛眼曰：「鐵蛇橫古路。」佛果曰：「看腳下。」師曰：「滅吾宗者乃克勤爾。」</p>
</div>
<div class='div-commentary'><p>暗裏相將各自猜，見神見鬼動人哀，最憐夜半窺門賊，卻被狗兒斷送回。</p>
</div>
<div class='div-orig'><p style="margin-left:2em">南泉一日不赴堂，侍者請赴堂，師云：「我今日庄上喫油餈飽。」者曰：「和尚不曾出入。」師云：「汝去問庄主。」者方出門，忽見庄主歸謝和尚到庄喫油餈。</p>
</div>
<div class='div-commentary'><p>半坐虛堂半擲鉤，竿頭手眼許誰酬，話端既落人間口，一任春風逐水流。</p>
</div>
<div class='div-orig'><p style="margin-left:2em">昔婆子供養一僧，一日令女抱定云：「正當與麼時如何？」僧云：「枯木倚寒巖，三冬無煖氣。」女舉似婆，婆云：「我二十年供養個俗漢。」遂遣出，燒卻菴。</p>
</div>
<div class='div-commentary'><p>從前將謂曉全機，一撥原來是別枝，燒卻茅菴明手眼，話流千古要人知。</p>
</div>
<div class='div-orig'><p style="margin-left:2em">頌德山托缽話</p>
</div>
<div class='div-commentary'><p>驀拶便回似無對，旁敲欲探語鋒長，將謂兒曹別有意，隨呼密啟以供贓，自此翻雲并覆雨，臨機照用合宮商。巖頭老，少賣弄，倒跨爺顛擾禪眾，雖活三年言似讖，如蟲禦木何輕重。咄咄。</p>
</div></div>
<div class='div-other'><a id='mulu92' />
<p class='h1'>判古<span class='note-inline'>(因僧請)</span></p>
<div class='div-orig'><p style="margin-left:2em">玄則禪師開堂日，李王與法眼俱在會，僧問：「龍吟霧起，虎嘯風生，學人知是出世邊事，到此為甚麼不會？」師曰：「會取好。」僧舉頭看師，又看法眼，乃抽身入眾，法眼與李王當時失色。法眼歸方丈，令侍者喚問話僧至，法眼曰：「上座適來問底話，許你具眼，人天眾前何不禮拜蓋覆卻？」法眼摵一坐具，其僧三日後吐光而終。</p>
</div>
<div class='div-commentary'><p>師云：「據者僧所問底話，言中露骨、句裏藏鋒，所以法眼許他問話具眼。玄則不辨來風，識他不破，故以實意酬對，以致此僧不服顧盻歸眾，可謂蹉過當機，一場氣悶。然而此僧亦是有前無後，待法眼云：『適來問話許你具眼，人天眾前何不禮拜蓋覆卻？』便云：『謝和尚證明。』遂禮拜。不妨有出身之路，免被法眼摵一摵入於黃泉之下。雖然如是，若對山僧云：『龍吟霧起，虎嘯風生，學人知是出世邊事，到此為什麼不會？』山僧但云：『少賣弄。』他若擬議，便與打出，要見臨濟門風自別。」</p>
</div>
<div class='div-orig'><p style="margin-left:2em">興教坦禪師受請陞座，有雪竇化主省宗出問：「諸佛未出世，人人鼻孔遼天，出世後為什麼杳無消息？」坦曰：「雞足峰前風悄然。」宗曰：「未在，更道。」坦曰：「大雪滿長安。」宗曰：「誰人知此意，令我憶南泉。」拂袖歸眾，更不禮拜。坦曰：「新興教今日失利。」便歸方丈，令人請宗至，坦曰：「適來錯抵對一轉語，人天眾前何不禮拜蓋覆卻。」宗曰：「大丈夫膝下有黃金，爭肯禮拜無眼長老。」坦曰：「我別有語在。」宗乃理前語至未在更道處，坦曰：「我有三十棒，寄你打雪竇。」宗乃禮拜。</p>
</div>
<div class='div-commentary'><p>師云：「據省宗發個反常問頭，以明心行之句，興教答雞足峰前風悄然一轉語，將風恬浪靜之意以答杳無消息庶幾相應，其實猶未明省宗句裏有藏機之問，故省宗又云：『未在更道。』興教又答云：『大雪滿長安。』則愈見不明省宗最初問頭心行，不能覿面為渠斬截，故落在無事甲裏，遂成無用死禪。省宗是個明眼衲僧，知他答話落虛，故云：『誰人知此意，令我憶南泉。』拂袖歸眾。興教見他不禮拜，纔知自<span class='corr'>己</span>失其機用，故乃云：『新興教今日失利。』可謂自知較一半，遂喚省宗云：『適纔山僧錯答一轉語，人天眾前何不禮拜蓋覆卻？』而省宗明眼衲僧終是不變，且英氣挺特，乃謂：『丈夫膝下有黃金，不拜無眼長老。』興教見省宗氣概逼人，遂別轉機用云：『吾別有語在。』宗乃理前話至未在更道處，興教云：『我有三十棒，寄汝打雪竇。』省宗到此纔禮拜，以見興教能發機用，折得自<span class='corr'>己</span>句裏有藏機之意也。雖然如是，若問山僧：『諸佛未出世，人人鼻孔遼天，出世後為什麼杳無消息？』便與一棒云：『且道是賞你是罰你？』他若擬議，即與推出，不惟免得許多曲折，亦令後人於此不疑。」</p>
</div>
<div class='div-orig'><p style="margin-left:2em">守廓到鹿門，一日後架見楚和尚與數僧道話次，鹿門下來問楚和尚：「你終日披披搭搭作甚麼？」楚云：「和尚見某甲披披搭搭那？」鹿門便喝，楚亦喝，兩家總休去。守廓云：「諸上座！你看者兩個瞎漢。」隨後便喝。鹿門歸方丈，卻令侍者請守廓上來云：「老僧適來共楚闍黎賓主相見，什麼處敗闕？」守廓云：「轉見病深。」鹿門云：「老僧自見興化來便會也。」守廓云：「和尚到興化時，某甲為侍者，記得與麼時語。」鹿門云：「請舉看。」守廓遂舉，興化問：「和尚甚處來？」和尚云：「遊五臺山來。」興化云：「還見文殊麼？」和尚便喝，興化云：「我問你還見文殊，又惡發作什麼？」和尚又喝，興化不語，和尚作禮。興化至明日教某甲喚和尚待問，和尚早去也，興化上堂云：「你看者個僧，擔條斷貫索向南去也，<span class='corr'>已</span>後也道見興化來。」守廓云：「今日公案恰似與麼時底。」鹿門云：「興化當時為甚無語？」守廓云：「知和尚不會賓主句，所以不語。明日教某甲喚和尚擬待持論，和尚早去了也。」鹿門明日特為煎茶，晚參告眾云云<span class='note-inline'>(詳載《宗門統要》)</span>。</p>
</div>
<div class='div-commentary'><p>師云：「據鹿門入一叢林出一保社，賓主相逢，只用一喝兩喝，以為了事。觀他與楚闍黎對喝，更不別轉機語，故遭守廓簡責。又昔因興化問他甚處來，鹿門云：『遊五臺來。』興化云：『還見文殊麼？』鹿門便喝，興化云：『我問你還見文殊，又惡發作什麼？』鹿門又喝，興化不語。後守廓述興化上堂語話，乃知鹿門不會賓主句。據此則賓主相逢，自有言句往來，或機或拶，合是有收有放，不是一味喝了又喝，只作儱侗顢頇，更無上下進退。就如臨濟會中有僧出禮拜，濟便喝，僧云：『老和尚莫探頭好。』濟云：『落在什麼處？』僧便喝，濟便打。又僧問：『如何是佛法大意？』濟便喝，僧禮拜，濟云：『汝道好喝也無？』僧云：『草賊大敗。』濟云：『過在什麼處？』僧云：『再犯不容。』濟便喝。據臨濟此兩則機緣，則賓主相見自是有收有放，亦見有炤有用，不是喝了又喝，儱侗顢頇，便堪為種草。然而山僧不妨別轉機語，如興化問：『甚處來？』答云：『遊五臺來。』興化云：『還見文殊麼？』但云：『和尚萬福。』如興化云：『恁麼則何曾到五臺來？』但云：『五臺不離者裏。』興化若拈棒，不妨便喝。若如此做次，則亦見賓主相逢，而有言句往來，非同喝了又喝而無機變者比。又代鹿門，如興化問：『還見文殊麼？』鹿門便喝，興化云：『我問你還見文殊，又惡發作什麼？』鹿門云：『某甲罪過。』如此應對，未論契與不契，亦見有放有收。當時鹿門若會如是做次，則免守廓點破，亦何用煎茶告眾來。雖然如是，興化亦不無放過，爭似當時見鹿門儱侗用喝，便與捉敗點發，使渠知恩有地，于法嗣中又添一人，豈不為之盛事。只默忍坐觀，縱更上堂亦何補於事？」遂喝一喝。眾擬議，師云：「蹉過了也不知。」</p>
</div></div>
<div class='div-other'><a id='mulu93' />
<p class='h1'>贊</p>
<div class='div-other'><a id='mulu94' />
<p class='h2'>觀音</p><p style="text-indent:0em" class="lg-abnormal"><div class='lg-row'>眼觀色，耳聞聲，三十二應共浮沉，秪因識破中心樹，萬別千差總是真。咄。</div>
</p></div>
<div class='div-other'><a id='mulu95' />
<p class='h2'>自贊</p><p style="text-indent:0em" class="lg-abnormal"><div class='lg-row'>者個阿師，萬千無狀，不分皂白，問著便棒，任其佛來祖來，當前總不輕放，如此惡賴為人，天上人間無兩。咄。</div>
</p></div>
<div class='div-other'><a id='mulu96' />
<p class='h2'>天童老和尚贊</p><p style="text-indent:0em" class="lg-abnormal"><div class='lg-row'>道大德備，虛空莫比，平等攝機，明月炤水，奪驪龍珠，擊鳳凰髓，六踞叢林，大明普會，起臨濟綱宗，作萬世勝軌。</div>
</p></div>
<div class='div-other'><a id='mulu97' />
<p class='h2'>自贊<span class='note-inline'>(隱元琦請)</span></p><p style="text-indent:0em" class="lg-abnormal"><div class='lg-row'>者個禿丁極其倔[仁-二+(強-ㄙ+口)]，行過量機、用格外棒，殺活縱橫孰能攔攩，指點當人端倪之上，突出逆兒覷破來，了無一物可名狀，脫體全彰非聖凡，誰云天下之榜樣。</div>
</p></div>
<div class='div-other'><a id='mulu98' />
<p class='h2'>自贊<span class='note-inline'>(子穀蔡居士等描留鎮金粟常住永遠供養請題)</span></p><p style="text-indent:0em" class="lg-abnormal"><div class='lg-row'>坐斷千差者古錐，撐天拄地自孤危，彌今亙古非他力，離相絕名更是誰。喝下頓將佛祖滅，棒頭累把聖凡欺，突為金粟山頭主，一任人天正眼窺。</div>
</p></div>
<div class='div-other'><a id='mulu99' />
<p class='h2'>達磨<span class='note-inline'>(子穀蔡居士請)</span></p><p style="text-indent:0em" class="lg-abnormal"><div class='lg-row'>誰識老臊胡，技窮無可賣，一葉半江行，清風明月賽。平窺底意沒多般，半是神通半捏怪，等閒錯足在波心，難洗人間筆墨債。</div>
</p></div>
<div class='div-other'><a id='mulu100' />
<p class='h2'>達觀大師像贊<span class='note-inline'>(鑑圓禪人乞)</span></p><p style="text-indent:0em" class="lg-abnormal"><div class='lg-row'>突出叢林老古錐，聲名流布響如雷，一生獨坐朝官上，不懼風波撒手回。</div>
</p></div>
<div class='div-other'><a id='mulu101' />
<p class='h2'>自贊<span class='note-inline'>(朗真璣請)</span></p><p style="text-indent:0em" class="lg-abnormal"><div class='lg-row'>者個村和尚，為人極無狀，來問未開言，早<span class='corr'>已</span>當頭棒，不將佛法揚，多把慧命喪，如此滅宗枝，那堪留供養。</div>
</p></div>
<div class='div-other'><a id='mulu102' />
<p class='h2'>自贊<span class='note-inline'>(閩中寧德縣白漚上座請)</span></p><p style="text-indent:0em" class="lg-abnormal"><div class='lg-row'>不說禪亦不說道，秪要當機悟取好，不悟便將棒打伊，免教特地別尋討，寧德白漚描我真，我懷書出應知到。</div>
</p></div>
<div class='div-other'><a id='mulu103' />
<p class='h2'>自贊<span class='note-inline'>(三笑密請)</span></p><p style="text-indent:0em" class="lg-abnormal"><div class='lg-row'>五百銅頭鐵額漢，相親相近個村僧，擎拳鼓掌呵呵笑，不識如何繼祖燈。揭露現成人易會，談玄說妙我無能，禪人三笑傍窺覷，摹去從伊徹骨憎。</div>
</p></div>
<div class='div-other'><a id='mulu104' />
<p class='h2'>泰宇趙居士乞題三十二應觀音</p><p style="text-indent:0em" class="lg-abnormal"><div class='lg-row'>一體分形三十二，神頭鬼面許多般，人天賺殺無窮數，都道慈悲不等閒。</div>
</p></div>
<div class='div-other'><a id='mulu105' />
<p class='h2'>天童老和尚贊<span class='note-inline'>(悟原禪人請)</span></p><p style="text-indent:0em" class="lg-abnormal"><div class='lg-row'>巍巍堂堂，煒煒煌煌，一條白棒，直指無方，見相聞名咸仰重，剎塵何處不風光。</div>
</p></div>
<div class='div-other'><a id='mulu106' />
<p class='h2'>天童老和尚贊<span class='note-inline'>(玉可張居士請)</span></p><p style="text-indent:0em" class="lg-abnormal"><div class='lg-row'>單傳之道，起伏莫紀，四序推移，周而復始，冷數百年，吾師蹶起，丕振綱宗，道冠天宇。夫是其誰？密雲老子。</div>
</p></div>
<div class='div-other'><a id='mulu107' />
<p class='h2'>自贊<span class='note-inline'>(柴立<span class='corr'>己</span>請)</span></p><p style="text-indent:0em" class="lg-abnormal"><div class='lg-row'>貪嗔癡具足，戒定慧全無，不解順摩捋，秪會倒騎驢，從上法門皆滅卻，聲名那許落江湖，柴禪應有生機變，炤用臨時莫道無。</div>
</p></div>
<div class='div-other'><a id='mulu108' />
<p class='h2'>題自像<span class='note-inline'>(古淵成請)</span></p><p style="text-indent:0em" class="lg-abnormal"><div class='lg-row'>一生臭惡名，諸方久露布，過橋便折橋，得路即填路，輒爾動金錍，等閒吞佛祖，惱亂老叢林，賤汝如糞土，濟家那有者兒孫，秪應打殺去餵虎。</div>
</p></div>
<div class='div-other'><a id='mulu109' />
<p class='h2'>大慧杲禪師<span class='note-inline'>(日至詹居士索題)</span></p><p style="text-indent:0em" class="lg-abnormal"><div class='lg-row'>者位尊慈，多少奇特，說法縱橫，雷轟電掣，如此為人，千古一傑。</div>
</p></div>
<div class='div-other'><a id='mulu110' />
<p class='h2'>自贊<span class='note-inline'>(靈機觀請)</span></p><p style="text-indent:0em" class="lg-abnormal"><div class='lg-row'>靈機在握，隨方展拓，契之者一脈疏通，昧之者千差穿鑿，疑信相參在此間，規持待汝超方作。</div>
</p></div>
<div class='div-other'><a id='mulu111' />
<p class='h2'>老和尚贊<span class='note-inline'>(僧請)</span></p><p style="text-indent:0em" class="lg-abnormal"><div class='lg-row'>三十年來，宗風大震，端居寰海，全提正令，中興濟道，百世龜鏡。</div>
</p></div>
<div class='div-other'><a id='mulu112' />
<p class='h2'>自贊<span class='note-inline'>(亙信彌請)</span></p><p style="text-indent:0em" class="lg-abnormal"><div class='lg-row'>瞎驢不會禪，白棒每掀天，若無信荷人，都道是風顛。開堂四處十餘載，鼻孔年來沒半邊，且道那半邊在甚麼處？問取羅山子，自然為汝拈。</div>
</p></div>
<div class='div-other'><a id='mulu113' />
<p class='h2'>自贊<span class='note-inline'>(百癡元請)</span></p><p style="text-indent:0em" class="lg-abnormal"><div class='lg-row'>天下浪鳴，是者古錐，愛吐無義語，慣用惡鉗鎚，都教怨入骨髓，任他道我大癡。</div>
</p></div>
<div class='div-other'><a id='mulu114' />
<p class='h2'>諸祖圖贊<span class='note-inline'>(顓封陸居士請)</span></p><p style="text-indent:0em" class="lg-abnormal"><div class='lg-row'>超方一隊老臊胡，鼻孔遼天不可模，打殺還他咸慶快，免教相上費分疏。</div>
</p></div>
<div class='div-other'><a id='mulu115' />
<p class='h2'>天童老和尚贊<span class='note-inline'>(從心師乞)</span></p><p style="text-indent:0em" class="lg-abnormal"><div class='lg-row'>生平骨格硬如鐵，白棒一條當風揭，惡虎獰龍心膽空，銀山鐵壁俱迸裂，全提向上弗留情，夙學初機都教徹，從師參見不能忘，供養長年把香爇。</div>
</p></div>
<div class='div-other'><a id='mulu116' />
<p class='h2'>題金粟常住供養老和尚大像</p><p style="text-indent:0em" class="lg-abnormal"><div class='lg-row'>天下咸知我老師尊，遠接曹溪之水，中興濟北之源，於一毫端現六寶剎，坐微塵裏轉大法輪，驅馳猊象，鉗鎚固自活潑，辨驗蛇龍，手眼尤見明圓，機為當人直指，道契列祖單傳，德被遐邇、名達紫垣，三十餘載大豎宗旛，慣用吹毛利劍，不管親冤，恒居三昧深海，獨育鰲鯤，金粟峰頭曾鼓浪，萬年香火賴師恩。</div>
</p></div>
<div class='div-other'><a id='mulu117' />
<p class='h2'>題天童供養老和尚大像</p><p style="text-indent:0em" class="lg-abnormal"><div class='lg-row'>臨濟中興，天童崛起，危樓崇殿梵王宮，行滿功圓只一紀，道力難思天下知，德光遠炤幽明喜，龍象交參用大機，聖凡駢集唯直指，洞聞天眷降田衣，請演綱宗播朝市，七眾視如三界尊，四生依怙猶一子，單傳正脈悟圓深，閱古較今難比擬，普天匝地大宗師，太白峰高任仰止。</div>
</p></div>
<div class='div-other'><a id='mulu118' />
<p class='h2'>自贊</p><p style="text-indent:0em" class="lg-abnormal"><div class='lg-row'>形如野鶴沖霄漢，性似閒雲動太虛，去住了然無掛礙，魔宮佛界豈能拘，有人問我行藏處，一一分明舉似渠。</div>
</p></div>
<div class='div-other'><a id='mulu119' />
<p class='h2'>正法書記描師像并自<span class='corr'>己</span>同一山水圖乞題</p><p style="text-indent:0em" class="lg-abnormal"><div class='lg-row'>擔荷教外單傳，流通正法眼藏，冤家驀面相逢，一任人天瞻仰，今朝攜手上高山，遇虎逢獅莫輕放。</div>
</p></div>
<div class='div-other'><a id='mulu120' />
<p class='h2'>自贊<span class='note-inline'>(穎正端上座乞)</span></p><p style="text-indent:0em" class="lg-abnormal"><div class='lg-row'>五十餘年老面皮，傲霜耐雪似寒枝，機如閃電超方見，用似雷轟截眾疑，獅象當前不放過，龍蛇走到豈容依，鉗鎚惡辣誰能受，穎正描吾合自知。</div>
</p></div>
<div class='div-other'><a id='mulu121' />
<p class='h2'>題五十三應真馴伏靈禽異獸總畫軸</p><p style="text-indent:0em" class="lg-abnormal"><div class='lg-row'>五十三人似老虫，何時跳出梵王宮，降龍伏虎調狂象，駕海騰雲冒險風。各現夜叉瞋面目，都偷佛祖小神通，厲禽多係慈心攝，猛獸全憑忍力。那些關吏應須透，妖怪免收掌握中，根境不形千歲定，見思斷盡萬緣空。身存後有超三界，理墮偏空一色蒙，筋斗翻來參棒喝，別傳消息莫從容。</div>
</p></div>
<div class='div-other'><a id='mulu122' />
<p class='h2'>自贊<span class='note-inline'>(蓮如禪人乞)</span></p><p style="text-indent:0em" class="lg-abnormal"><div class='lg-row'>五處住持活脫脫，單拈白棒指青天，令人直下無思著，灑落猶如水裏蓮，弗涉妙，不談玄，饑來喫飯困來眠，有人問我西來意，劈面還他一老拳。</div>
</p></div>
<div class='div-other'><a id='mulu123' />
<p class='h2'>老和尚贊<span class='note-inline'>(為泰菴吳居士)</span></p><p style="text-indent:0em" class="lg-abnormal"><div class='lg-row'>仰其道兮泰山之隆，挹其德兮滄海之洪，說法無礙兮盤珠圓走，施機迅捷兮寶劍橫空，朝野思皈星繞月，素緇奔湊水朝宗，深契單傳西祖意，陶埏八極見真風，此道金繩誰可任，法孫賴有泰菴公。</div>
</p></div>
<div class='div-other'><a id='mulu124' />
<p class='h2'>題雲門湛和尚小像</p><p style="text-indent:0em" class="lg-abnormal"><div class='lg-row'>虛空為口，須彌作舌，橫說豎說，了無間歇。若人識得老師心，一任雷轟與電掣，我亦當年親座下，耳聞眼見資饒舌。</div>
</p></div>
<div class='div-other'><a id='mulu125' />
<p class='h2'>自贊<span class='note-inline'>(龍華韜明上座乞)</span></p><p style="text-indent:0em" class="lg-abnormal"><div class='lg-row'>誰識老漢，全無伎倆，指點當機，單提白棒，透過千差萬別來，一毫拈出超群象，分明底意若何宣，活潑猶如風行浪，汝今主席在龍華，應憶吾宗浩蕩蕩。</div>
</p></div>
<div class='div-other'><a id='mulu126' />
<p class='h2'>題初祖像</p><p style="text-indent:0em" class="lg-abnormal"><div class='lg-row'>獨坐九年，壁立萬仞，凜凜孤風，何人敢近。懸機底意許誰知，神光看破狼籍甚，歸家唱個還鄉曲，震旦從教作話柄。</div>
</p></div>
<div class='div-other'><a id='mulu127' />
<p class='h2'>自贊<span class='note-inline'>(天水廣請)</span></p><p style="text-indent:0em" class="lg-abnormal"><div class='lg-row'>我相無相，如何供養，妙用神通，描之不上。爭似丹青未舉時，卻與吾儂無二樣，不知問取東禪廣，免得逢人又喫棒。</div>
</p></div>
<div class='div-other'><a id='mulu128' />
<p class='h2'>天童老和尚贊<span class='note-inline'>(善納禪人乞)</span></p><p style="text-indent:0em" class="lg-abnormal"><div class='lg-row'>打風打雨，一條白棒，呵佛呵祖，多方伎倆。惡虎獰龍立下風，施機發用超群上，若人不識是阿誰，報道密雲老和尚。</div>
</p></div>
<div class='div-other'><a id='mulu129' />
<p class='h2'>先師密老和尚贊<span class='note-inline'>(不知禪人乞)</span></p><p style="text-indent:0em" class="lg-abnormal"><div class='lg-row'>百世聞我師，聲名震若雷，棒頭生孝子，慧焰起寒灰，中興臨濟道，雪裏一枝梅，禪者不知須著眼，長年莫被薄風吹。</div>
</p></div>
<div class='div-other'><a id='mulu130' />
<p class='h2'>自贊<span class='note-inline'>(古碧維那乞)</span></p><p style="text-indent:0em" class="lg-abnormal"><div class='lg-row'>老漢無面目，不用上紙墨，圓同太虛空，僧繇難描邈，維那古碧應自知，分明六六三十六。</div>
</p></div>
<div class='div-other'><a id='mulu131' />
<p class='h2'>自贊<span class='note-inline'>(機來陳居士乞)</span></p><p style="text-indent:0em" class="lg-abnormal"><div class='lg-row'>如意指揮向上事，當陽顯露不容猜，潑天潑地超今古，妙用須知機上來，透得機前活脫脫，文章自許達天階。</div>
</p></div>
<div class='div-other'><a id='mulu132' />
<p class='h2'>自贊<span class='note-inline'>(振玉禪人乞)</span></p><p style="text-indent:0em" class="lg-abnormal"><div class='lg-row'>者個老禿奴，禪道多不會，枉作人天師，尚無少慚愧，呵佛罵祖師，以犯彌天罪，振玉應自知，莫受他瞞昧，攤向壁角頭，一任風吹碎。</div>
</p></div>
<div class='div-other'><a id='mulu133' />
<p class='h2'>自贊<span class='note-inline'>(方淡禪人乞)</span></p><p style="text-indent:0em" class="lg-abnormal"><div class='lg-row'>者個和尚，心直口快，不近人情，到處無礙。忤逆之兒痛打伊，凜凜嚴風傳後代，方淡禪人莫別求，只者些兒道亦在。</div>
</p></div>
<div class='div-other'><a id='mulu134' />
<p class='h2'>題三際法師像<span class='note-inline'>(朝徹上座乞係雙瞽)</span></p><p style="text-indent:0em" class="lg-abnormal"><div class='lg-row'>靈光長獨耀，迥脫色塵根，照了無塵際，不因暗相昏，圓通親契證，現量括乾坤，三藏十二部，敷演亦末論，左右逢源妙，高低普應門，人多贊閒伎，我喜會玄源，指出老師真面目，彌今亙古儼然存。</div>
</p></div>
<div class='div-other'><a id='mulu135' />
<p class='h2'>題覲周徐居士行樂圖</p><p style="text-indent:0em" class="lg-abnormal"><div class='lg-row'>全身擔荷佛法，覿體承當自<span class='corr'>己</span>，格物以明大義，著書發揮玄旨，禪翁多與把臂，法幢到處扶起，東海儒林一丈夫，樂哉受用誰能比。</div>
</p></div>
<div class='div-other'><a id='mulu136' />
<p class='h2'>草衣文殊贊</p><p style="text-indent:0em" class="lg-abnormal"><div class='lg-row'>許大文殊著草衣，令人愧殺莫能支，雖然現出神通相，世上爭傳亦好思。阿呵呵，身邊自有金獅子，為甚而今不解騎，換卻時人雙眼目，相逢不識起多疑。咄！</div>
</p></div>
<div class='div-other'><a id='mulu137' />
<p class='h2'>去習上座乞題聞谷大師像</p><p style="text-indent:0em" class="lg-abnormal"><div class='lg-row'>日用常趺坐，接人多落草，善說如來禪，義理無不到。戒律嚴身似秋月，清涼眾僧之熱惱，讚歎宗門向上事，到頭未肯全擔荷。雖然如是，莫謗他好。</div>
</p></div>
<div class='div-other'><a id='mulu138' />
<p class='h2'>中峰遠祖贊<span class='note-inline'>(有引)</span></p><p style="margin-left:1em"><span class='corr'>己</span>丑冬，通容在超果開法，至新春一百二十日事畢，小崑山素本上座特延隨喜此山，因知承上源流第十一世遠祖中峰本祖師亦在此山弘法，遂得瞻禮畫像。後二日即往虎丘掃隆遠祖塔，并應崇德福嚴寺之請。然通容向有修《五燈嚴統》之志，未得從事。今夏承雲間眾鄉紳尺素相招，到此以了前願，故于八月二十二日又至此院，坐月餘，修續此書二十五卷亦<span class='corr'>已</span>閣筆，素本上座索題本遠祖像讚，遂合掌曰：</p>
<p style="text-indent:0em" class="lg-abnormal"><div class='lg-row'>「我祖當年法海龍，文章三昧莫能窮，等閒傾出珠千斛，照映人間悟<span class='corr'>己</span>躬，句句醍醐最上味，機機楖栗起宗風，幻住門庭今猶在，兒孫雖遠喜追從，三泖九峰真面目，古今受用許誰同。」</div>
</p></div>
<div class='div-other'><a id='mulu139' />
<p class='h2'>古風西堂乞自贊</p><p style="text-indent:0em" class="lg-abnormal"><div class='lg-row'>蕭蕭疏疏，灑灑落落，說禪說道，無造無作。信口道，信手拈，如海之深，如空之廣，東西南北，更無捉摸，挽回古風與世看，大似秦時個[車*度]轢。咄！咄！</div>
</p></div>
<div class='div-other'><a id='mulu140' />
<p class='h2'>白漢上座乞贊行樂圖</p><p style="text-indent:0em" class="lg-abnormal"><div class='lg-row'>千歲老松，萬般奇石，適興偶來，坐消白日，得意滿懷，不可稱述，流水高山在目前，書記白公親寫出。呵！</div>
</p></div>
<div class='div-other'><a id='mulu141' />
<p class='h2'>雲浪西堂乞自贊</p><p style="text-indent:0em" class="lg-abnormal"><div class='lg-row'>生平坐地，更無住著，主持法門，機用活卓，照用臨時不亂施，西堂雲浪知作略。</div>
</p></div>
<div class='div-other'><a id='mulu142' />
<p class='h2'>自贊<span class='note-inline'>(公衡西堂乞)</span></p><p style="text-indent:0em" class="lg-abnormal"><div class='lg-row'>汝心最慈，汝性最剛，臨時斷事，更無覆藏，正直非私，衡秤相當，猶有接人掣電機，西堂上座任舉揚。</div>
</p></div>
<div class='div-other'><a id='mulu143' />
<p class='h2'>樅堂上座乞自贊</p><p style="text-indent:0em" class="lg-abnormal"><div class='lg-row'>百萬松杉雙徑杳，三千樓閣五峰寒，老僧陞座為何事，正令提持宇宙寬。龍象遠來施白棒，人天在會驗真參，樅堂禪者傍觀笑，描到廣南示眾看。雖然如是，不可與者老凍儂換卻眼睛。可也。呵呵！</div>
</p></div>
<div class='div-other'><a id='mulu144' />
<p class='h2'>贊魚籃觀音</p><p style="text-indent:0em" class="lg-abnormal"><div class='lg-row'>不釣獰龍只釣魚，魚中消息許誰知，等閒看破無多子，跳出龍門上上機。</div>
</p></div>
<div class='div-other'><a id='mulu145' />
<p class='h2'>師與雲臺蔡居士同坐山水圖自題</p><p style="text-indent:0em" class="lg-abnormal"><div class='lg-row'>老漢出世，多住名藍，孤光獨運，玄妙不談，利生接物，一體同觀。雲臺蔡居士，皈信亦來參，山水同看樂不盡，徘徊無厭語喃喃。</div>
</p></div>
<div class='div-other'><a id='mulu146' />
<p class='h2'>乞題祖鄰菴老師像</p><p style="text-indent:0em" class="lg-abnormal"><div class='lg-row'>者位阿師，積德有年，尋常講教，亦久參禪，何時俄寂滅，撒手笑青天，山靈當呵護，緇素更思瞻，雙徑棲遲三十載，慈風悲月祖為鄰，且道即今在什麼處。呵！</div>
</p></div>
<div class='div-other'><a id='mulu147' />
<p class='h2'>自贊</p><p style="text-indent:0em" class="lg-abnormal"><div class='lg-row'>老漢從來沒面目，大坐當軒似虎伏，問著些兒不近情，棒喝橫施如電拂，一任諸方怒眼觀，讚何榮兮毀何辱，老邁垂機猶未休，釣竿砍盡重栽竹。咄！咄！</div>
</p></div>
<div class='div-other'><a id='mulu148' />
<p class='h2'>題老和尚像贊</p><p style="text-indent:0em" class="lg-abnormal"><div class='lg-row'>沒量大人相，人天普供養，道德冠寰中，機用超比量。棒頭指點性靈開，正脈流通天下廣，耀古騰今萬世師，霜風凜冽人追仰。</div>
</p></div>
<div class='div-other'><a id='mulu149' />
<p class='h2'>題大悲像贊</p><p style="text-indent:0em" class="lg-abnormal"><div class='lg-row'>大悲老漢現全身，手眼多般密似林，有一眾生不得度，何稱無畏願洪深。急薦取，莫沉吟，覿面全提不用尋。</div>
</p></div>
<div class='div-other'><a id='mulu150' />
<p class='h2'>正聞上座乞題離山禪德像</p><p style="text-indent:0em" class="lg-abnormal"><div class='lg-row'>為人肯教子孫賢，日用嚴持卓卓然，撒手臨行光脫脫，更衣沐浴臥長天。傍人更索伽陀句，直罵野狐亂吐涎，如斯梗概超時輩，僧史之中亦可傳。</div>
</p></div>
<div class='div-other'><a id='mulu151' />
<p class='h2'>自贊<span class='note-inline'>(獨冠監院乞)</span></p><p style="text-indent:0em" class="lg-abnormal"><div class='lg-row'>汝在吾邊亦有年，而今欲了住山緣，描吾影像懸堂上，一任人天共仰瞻。老漢生平別無好，單拈白棒打荒草，蛇龍變化看飛騰，當陽端的誰知道？既為監院自應知，對人舉似不可蹉。咄！咄！</div>
</p></div>
<div class='div-other'><a id='mulu152' />
<p class='h2'>自贊<span class='note-inline'>(劍門西堂請)</span></p><p style="text-indent:0em" class="lg-abnormal"><div class='lg-row'>咄哉阿師，心直口快，胸無藏蓄半秋毫，談吐不懼人招怪，展演佛祖機，縱橫更無礙，大似利劍掛眉間，凜凜威光多風彩。咄！咄！</div>
</p></div>
<div class='div-other'><a id='mulu153' />
<p class='h2'>自贊<span class='note-inline'>(百峰西堂請)</span></p><p style="text-indent:0em" class="lg-abnormal"><div class='lg-row'>機動如林鳥，心閒似水魚，騰騰如是也，任運樂如如，問著當頭棒，大用孰能拘，百峰西堂當看破，莫道老僧是瞎驢。</div>
</p></div>
<div class='div-other'><a id='mulu154' />
<p class='h2'>天童密先老和尚像讚<span class='note-inline'>(離言首座請題)</span></p><p style="text-indent:0em" class="lg-abnormal"><div class='lg-row'>太白峰高千萬仞，天童大剎海天寬，二事若比先師德，相似北兮又缺南。分明千古大人相，凜凜風光鎮宇寰，緇素那個不追仰，德化無邊思議難，古佛降生在今世，瞻之仰之如泰山。法孫離言趨座下，描畫虛空與眾看，終日焚香并禮拜，可許此心見一斑。咦！</div>
</p></div>
<div class='div-other'><a id='mulu155' />
<p class='h2'>自讚<span class='note-inline'>(離言首座請)</span></p><p style="text-indent:0em" class="lg-abnormal"><div class='lg-row'>頂天立地在人間，擔荷單傳不等閒，接引群機非別事，只欲當人契本顏。首座離公在會久，風前路透動機關，而今欲報無私德，太虛沒縫若何攀，不如打殺與狗喫，堪報吾恩似可歡。呵呵！</div>
</p></div>
<div class='div-other'><a id='mulu156' />
<p class='h2'>自讚<span class='note-inline'>(絳雪西堂請)</span></p><p style="text-indent:0em" class="lg-abnormal"><div class='lg-row'>年近從心逸老人，住持十處現全身，逆兒受囑無餘事，要契當機道脈新，縫雪瑩公曾中毒，翻身獨步入嶙峋。且墾田。井賣薪，隨緣應運樂天真，不計久長如此過，龍天側眼看光春，老僧鼻孔如何也，任從舉似莫因循。咄！咄！</div>
</p></div></div>
<p class='juan'>費隱禪師語錄卷第十三終</p>
</div><!-- end of div[@id='body'] -->
</body></html>