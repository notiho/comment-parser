<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>費隱禪師語錄卷第七</p><p class="byline">嗣法門人隆琦等編</p>
<div class='div-other'><a id='mulu16' />
<p class='h1'>上堂七</p><p>啟期上堂，僧問：「垂鉤四海，意在鯤鯨，撒縵天網，希擒鸞鳳。和尚即今豎拂拈椎圖個什麼？」師云：「且喜蝦蟆跳上來。」進云：「對面不相識，全承此恩力。」師云：「瞞老僧不得。」問：「古人道，一微塵中轉大法輪。即今徑山堂上者一轉又作麼生？」師云：「八面玲瓏。」進云：「人人鼻孔遼天，個個腳跟著地，到者裏為什麼不肯住？」師云：「未解轉身吐氣在。」問：「千花亂發開香院，尊尊都是泥菩薩，請問那一尊不是泥菩薩？」師云：「縱目所觀。」乃云：「今日徑山啟期底意，與諸方常例不同，蓋者裏天空地闊、山高水長，如鵬搏萬里扶搖自在。朝陽峰下祥光滿目，晏坐當軒八面玲瓏，缽盂峰頂香積成堆，更有大人擁護其間<span class='note-inline'>(係五峰名)</span>。頭頭彰寶所，一一顯真機，心目所知，手足所到，無非是格外乾坤，古佛家風。從緣薦得，匝地優曇，就體消停，荊棘橫生，所以學道人貴乎緣境會心、從心了境，心境一如方名解脫。始信古人謂，通玄峰頂不是人間，心外無法滿目青山。忽然灑落時又作麼生？山月如銀牽我興，閒行不覺到峰西。」卓拄杖下座。</p>
<p>圓通殿請上堂，僧問：「獨踞寶華弘祖道，五家宗旨請師分。」師云：「逐一問將來。」進云：「驅耕奪食，玄要齊施，如何是臨濟宗？」師云：「擊塗毒鼓。」進云：「上下和平，針來線去，如何是曹洞宗？」師云：「斷碑橫古路。」進云：「關山嶮巇，劍刃施為，如何是雲門宗？」師云：「紅旗閃爍。」進云：「暗合機輪，不留朕跡，如何是溈仰宗？」師云：「把芥投針。」進云：「山色溪聲，全身獨露，如何是法眼宗？」師云：「凌霄峰頂，不是人間。」乃云：「觀音大士悟圓通，聲色堆頭不用聾，今日主人忽覿面，卻來請我演宗風。且宗風又作麼生演？」遂豎拂子云：「此不是色。」又擊香几云：「斯亦不是聲。既不是聲，又不是色，且道是個什麼？透得那些關竅子，普門示現剎塵中。忽有人問：『如何是普門示現一句？』但答云：『後園驢喫草。』」便下座。</p>
<p>冬至上堂，師登座云：「今日應時及節，大眾道一句看。」眾下語不恰，師云：「山僧自道去也。」乃云：「今日冬至，慶無不利，衲僧門下多增意氣，日添少許，長梅將鋪，梵字不是東魯書，亦非西祖意，律筒灰裏煖些兒，靈焰融通三昧地。且道者一氣從何處發來？參！」復舉：「當時雪峰禪師在洞山會下做飯頭，一日因淘米次，洞山問云：『淘沙去米？淘米去沙？』雪峰答云：『沙米一齊去。』洞山云：『大眾喫個甚麼？』雪峰遂覆卻盆，洞山云：『據子因緣不在此，當往德山。』後雪峰果嗣德山。據雪峰等閒答一語轉一機，不契洞山宗旨，過後遂參德山，投契得承嗣焉。可見雪峰與德山，龍潭一派人，非石頭後裔，不辨可知。蓋德山、臨濟，施大機，發大用，掀天揭地，不存窠臼，人人所共知。而在洞山，則正中妙挾、偏正回互、理事兼到、針去線來，宗旨綿密，人亦須曉。今人不向語脈中定宗旨，只承差誤裏為憑據，多謂雪峰、德山、龍潭係石頭派下，其實不是。今更別兩轉語，以見殊異，如洞山問：『淘沙去米？淘米去沙？』但答云：『鳳闕垂簾蹤不見。』如云：『大眾喫個什麼？』但答云：『潭移月影照幽人。』據此兩轉語，雖非洞山全旨，亦見彼宗梗概。是汝諸人還知麼？」便下座。</p>
<p>上堂，舉：「臨濟祖師云：『若第一句中薦得，堪與佛祖為師；若第二句中薦得，堪與人天為師；若第三句中薦得，自救不了。』徑山者裏則不然，若向第三句薦得，則石筍抽條；若向第二句薦得，則種麻得豆；若向第一句薦得，漆桶不快。笑看臨濟強分節目，將刀割水，無事望江亭上立，山河無限座中圓。」喝一喝，復舉：「當時越州乾峰禪師示眾云：『舉一不得舉二，放過一著，落在第二。』時雲門文偃禪師在座，云：『昨日有人從天台來，今日卻<span class='corr'>往</span>徑山去。』乾峰云：『分付典座，今日不得普請。』據乾峰，雖則東頭賣貴、西頭買賤，只因物價不等。而雲門等閒答一語，如箭拄鋒、似函合蓋，雖則信口道出，不妨用得恰好。只如：『昨日有僧從天台來，今日卻往徑山去。』既到徑山，又作麼生？披蓑側立凌霄外，引水澆蔬妙喜前。」卓拄杖下座。</p>
<p>臘八，眾請上堂，師登座云：「心不是佛，智不是道，劍去久矣，爾方刻舟。古人恁麼提持，只要人向石火電光中識得，透見得徹，則二六時中豁落見聞，超方獨脫，等閒念一聲佛，則漱口三日，更有佛之一字吾不喜聞，此皆老成人之所造詣，非尋常浮泛者所能臻到。現前耆舊多是遍參諸方、久親知識，契得自<span class='corr'>己</span>、不向他求，豈非見月休觀指，歸家罷問程。況近日更發無上大志，增進最勝妙行，不遠數百里外，堅請山僧到者裏，舉揚個事，續佛慧命，以見佛祖標格、叢林典型，可謂各出一隻手，共掇破沙盆。喚什麼作破沙盆便是？數千年前釋迦老子在雪山修道六年，於臘月八夜明星現時，忽然大悟，便耀古騰今，普天匝地，至今七花八裂，收拾不得，便是此個消息也。且道釋迦老子即今在什麼處？來也，在山僧拂子頭上說道：南天台，北五臺，與雙徑峰頭共轉法輪。不知法輪又作麼生轉？」遂以拄杖卓一卓，云：「莫行心處路，休挂本來衣，何須正恁麼，切忌未生時。直得御愛峰起舞，南山塔[跳-兆+孛]跳，天雨四花，地搖六震，無論耆年妙德，隨其根性，悉得解脫。更有末後一句又作麼生？不因高突寒崖坐，爭得梅花雪裏開。」又卓拄杖，下座。</p>
<p>上堂，「今朝十五，月輪當午，晝暗夜明，眼聞耳睹，不擊自鳴，橫空鐵鼓，善財合掌，龍女起舞。透過妙玄關，無計禦石虎，直下便翻身，再喫十兩醋。且道是什麼滋味？」乃云：「苦。」復舉：「當時有僧問古德云：『如何是大乘？』古德答云：『井索。』進云：『如何是小乘？』答云：『錢貫。』據古德恁麼答話，雖則事無理外之事，爭奈天下事如麻。若問山僧：『如何是大乘？』但答云：『四兩輕。』『如何是小乘？』但答云：『千斤重。』忽有人出來云：『為什麼如是倒置？』復答云：『交。』且道與古人相去多少？」便下座。</p>
<p>元旦上堂，拈香祝　聖畢，乃云：「元正啟祚，萬物咸新，聖躬康樂甚，百姓喜無垠，衲僧林下客，修祝報君親。且作麼生說個報底意旨？無盡江山圖畫裏，至人受用萬年春。伏願行其仁、布其德，八方歌有道之君，風以時、雨以時，四海樂無虞之化。」復舉：「宋太宗皇帝一日幸相國寺，見僧看經，問曰：『看什麼經？』僧云：『仁王經。』帝曰：『既是寡人經，為什麼在卿手裏？』僧無對，後雪竇顯禪師代云：『皇天無親，惟德是輔。』」師云：「如太宗皇帝正是覿體承當、寰中作主，踏毘盧頂上行，於法門為百世聖人也。若雪竇則臣奉於君、子順於父，不順非孝，不奉非輔，可謂善投其機者矣。若問山僧云：『既是寡人經，為什麼在卿手裏？』但答云：『長時信受奉行。』雖非越格之談，其亦不曾違背。現前大眾還知麼？」遂卓拄杖下座。</p>
<p>解制上堂，「一期之中還有摸著佛祖巴鼻底麼？出來，山僧為汝證據。」僧出問：「大人燕坐凌霄畔，迥出千峰榜樣高，雲水盡從今日去，危樓紺殿許誰操？」師云：「留闍黎在者裏。」進云：「草鞋似虎，獨步大方。」師云：「未可少賣弄。」僧禮拜，云：「大眾聽取者一轉語。」師云：「不可放過。」乃云：「始之啟期也，雲積霞委，眉毛撕結，欲悟心宗；今之解期也，虎驟龍驤，隨處接物；若也不結制又不解制，則孤光萬里，不挂片雲。神光立雪，達磨安心，好肉剜瘡，至於擎乂輥毬、打地面壁，總是氈拍板。如是則古往今來天下老古錐，說個起期結制，無乃量兔角為短長，較龜毛是有無，不亦太多事乎？爭如還他光風霽月，海晏河清，人人灑灑落落，不亦快哉？到者裏更云如何是佛？但展兩手云：『了。』雖然如是，此去前途有人問：『如何是徑山境？』不可忘卻，百萬松杉雙徑杳，三千樓閣五峰寒。」便下座。</p>
<p>請典座上堂，僧問：「青天轟霹靂，陸地起波濤即不問，歸鄉絕跡事如何？」師云：「孟春猶寒，善為道路。」乃云：「巧心妙手，變生成熟，鈍鏟快箸，攪酥為酪。菜鍋邊吒吒沙沙，洞明根本智，案板上歷歷落落，深轉大法輪。能作雲廚之主，堪繼香積之風，衲僧慧命賴以養活，高賓遠到得全方面，宗風於是遠振，家法從此安立，更須隨時豐儉，稱家之有無。有也，攢花簇錦，添於盛饌堆頭；無也，黃虀苦菜，湊在麻麥飯中。縱清虛之極、枯淡異常，亦不妨薄切嶺頭雲、活烹水底月，與四海英靈衲子俊俏禪和，共享太平春，同樂無為化。故曰：『人情若好，喫水也甜。』管教遐邇揚德一句作麼生道？人人得飽金牛飯，全仗溈山老作家。」卓拄杖下座。</p>
<p>上堂，僧問：「到者裏水窮山盡，還有進步也無？」師云：「坐卻白雲終不妙。」進云：「恁麼則行到水窮處，坐看雲起時。」師云：「未搆向上在。」乃云：「發足雲間到徑山，殷勤請法動容顏，須知直指單提事，領略更無易與難。若論難也，轉圓石於千仞之岡；更說易也，瀉瓶水於百級之潭。再道無難無易，大似清風明月拂幽蘭。所以昔日龐居士於坐次，驀云：『難，難，拾石油麻樹上攤。』龐婆接云：『易，易，百草頭邊祖師意。』靈照女云：『也不難，也不易，饑來喫飯困來睡。』據他三人議論難易，大似鷸蚌相敵，俱落漁人之手。阿那個是漁人？直下縱然窺得破，青山之外更青山。為甚如此？只如鐵牛橫古路，一馬生三寅，又作麼生會？」復云：「參！」</p>
<p>因雪上堂，問眾云：「閏二月半為什麼天又下雪？」維那云：「凌霄峰頂別是一天。」知藏云：「總是春王令。」一僧云：「春行冬令。」堂主云：「請尊重。」師云：「都作恁麼見解，山僧亦自拈弄去也。」乃云：「時臨二月又二月，初十十一復下雪，滿山渾似碧琉璃，遍界都成天兜率，山鳥山花笑不開，若老若少不歡悅，不是龍宮降吉祥，便係瞿曇呈醜拙。大家回光返照看，流露當陽那一著？」遂喝一喝，復舉：「龐居士辭藥山，山命十禪客相送，居士指空中雪云：『好雪片片，不落別處。』時有全禪客云：『落在什麼處？』居士便掌，全云：『居士不得草草。』居士云：『汝恁麼稱禪客，閻羅老子未肯放汝在。』全云：『居士又作麼生？』居士又掌，云：『眼見如盲，口說如啞。』據龐居士雖點當機，能轉諸物、不被物轉，然而又得全禪客左敲右擊以見端的，所以道：不因漁父引，爭得見波濤？」便下座。</p>
<p>請上堂，師陞座云：「還有不著壽者相底麼？請出來話會看。」眾不出，師云：「卻也相當。」乃云：「千山萬山，衲子團圞，無法可說，口似扁擔，久參無從看破，初學何處得鑽？更說今朝是生日，卻請虛空對汝談。」遂拍香几，喝一喝下座。</p>
<p>內翰林念莪韋居士為令尊聲玉翁六秩初度，請上堂，師登座云：「還有與韋太尊眉毛撕結者麼？出來，老僧為汝證明。」僧問：「建立綱宗須是人天師範，挽回末運還他明眼王臣，今日太史韋公請登猊座，為復是神通妙用？為復是法爾如然？」師云：「不妨，問得恰好。」進云：「可謂雲從龍，風從虎，聖人作，萬物睹。」師云：「重言不當喫。」進云：「南湖水擊三千里，北溟鵬搏九萬程。」師云：「大眾傍觀有分。」乃云：「秋桂芬芳，秋月圓明，秋霞結彩，秋水連天，者是聲翁老居士出頭露面真實受用底時節。據此時節，從前無數劫、以後不思議、現在超格量，不妨現大人相廣作佛事，盡心竭力維持法門，與往古楊大年、李駙馬、張無垢、黃山谷輩把臂共行，以明佛祖向上消息。作麼生是佛祖向上消息？八角磨盤，空裏獨旋。只如今日臨筵頌祝一句又作麼生道？等閒吸盡西江水，翠柏蒼松莫比倫。」復舉：「當時韓退之居士問大顛和尚云：『老師春秋多少？』大顛和尚提數珠云：『還會麼？』退之居士云：『不會。』大顛和尚云：『晝夜一百八。』」師云：「據大顛和尚，覿面提持，耀古騰今，雖佛祖當前，難可啟口。惜乎不領，猶用第二機相為。雖然如是，若向數目上分疏，劍去久矣，爾方刻舟。今日若有人問山僧：『韋太尊春秋多少？』山僧但舉拄杖子云：『與者個同年。』」便下座。</p>
<p>上堂：「還有探竿在手者麼？出來與老僧相見。」居士出眾，喝一喝，師云：「熱碗鳴聲。」進云：「今日因緣也須道破。」師云：「落第二頭也。」進云：「此個門風誰人會得？」師云：「被他轉卻去也。」士擬議，師便喝。仲連汪居士問：「昨日有人從天台來，卻往徑山去，此意如何？」師云：「此是第二機。」進云：「如何是第一機？」師云：「昨日向汝道。」進云：「官不容針，私通車馬，是如何？」師云：「昨日有人天台來，今日卻往徑山去。」乃云：「數日施櫓棹，忽然到吳江，歷逢諸檀護，相與建法幢。法幢建也，五峰雙徑繞，鐘鼓響鏗鏘，八十餘燈復起焰，龍騰鳳舞賴名邦。只如法喜相交一句又作麼生道？太湖一片深秋月，徹夜無雲照上方。」復舉：「當時晦堂和尚問黃山谷居士云：『公是讀書人，只如孔子云：「吾無隱乎爾。」又作麼生會？』山谷擬開口答，晦堂便云：『不是。』山谷於是疑之不<span class='corr'>已</span>。明日晦堂同山谷閒行次，時木樨花盛開，晦堂云：『是什麼香？』山谷曰：『木樨花香。』晦堂云：『吾無隱乎爾。』山谷直下便悟。據晦堂，拈木樨花塞卻山谷鼻孔，則固是然，黃山谷因是自得之旨。山僧今日不妨舉出，要與現前諸大護法眉毛一動。且道意旨如何？」遂舉拂子云：「半把柳絲收不得，和煙搭在玉闌干。」喝一喝下座。</p>
<p>開爐上堂，白椎竟，師云：「殘言剩語不勞拈出，格外新鮮一任舉揚。」僧問：「火不能燒，水不能溺，和尚如何施設？」師云：「開口不在舌頭上。」進云：「又道羅籠不肯住，呼喚不回頭那？」師云：「是汝恁麼解。」進云：「新羅鷂子飛天外，豈是人間死鵲兒。」師云：「只可自瞞。」問：「涉水登途特進山，請師陞座別無言，當陽乞賜鉗鎚手，點鐵成金作麼宣？」師云：「金不博金。」進云：「恁麼則一言超往古，迥脫聖凡情。」師云：「未到恁麼田地。」進云：「寂光遍覆三千界，不間閒忙動靜中。」師云：「者是什麼所在，許汝說道理？」士云：「謝和尚。」師云：「知即得。」乃云：「一年一度，丁丁卓卓，大地翻身，虛空撲落，露出眼端，十方寥廓，許是達道人，渾身多線索，縛他物外猢猻子，船子玄沙摸不著。秪如今日為人一句又作麼生道？鴛鴦繡出從君看，不把金針度與人。」喝一喝便下座。</p>
<p>上堂，問：「山高路嶮絕旋還，多少仙人在此間？煆煉紅爐金彈子，出爐消息為誰宣？」師便打，云：「會麼？」進云：「俊鷹快鷂飛天外，跛鱉盲龜天外飛。」師云：「只是籬邊打之遶。」進云：「百尺竿頭放馬，大洋海底打毬。」師便喝，乃云：「凌霄峰頂，峭拔孤危，清虛上下，寥廓四維，目極萬里，浩蕩無為。逢人吐一語，清風明月是其韻度，遇緣顯一機，泉流花發以見血脈。更有奇怪石頭無量個，火燒松樹百千般，若作深山佛法論量，眼目未開，更擬人間境致話會，自救不了。再引一偈發明其意：穿雲透石不辭勞，到底方知出處高，溪澗豈能留得住，終歸大海作波濤。雖然如是，且道源頭在什麼處？若向者裏會得，一任東去西去，其或未然……」卓拄杖云：「且住，且住。」又卓拄杖，下座。</p>
<p>上堂，「山河大地是法身，則法身有相，法身非山河大地，則法身無相，有相無相，千形萬狀，等閒吸盡滄溟水，蝦蜆魚龍何處藏？放出薰風一線涼，四維上下浩蕩蕩。且道是甚意旨？綠樹陰濃夏日長，樓臺倒影入池塘，水晶簾動微風起，滿架薔薇一院香。雖則泥裏洗土，且看石牛放卵。」喝一喝下座。</p>
<p>師六十歲，雲臺蔡居士同眾請上堂，師拈香畢，云：「還有敲唱同時者麼？請出來與老僧相見。」僧問：「曇花現瑞即不問，初生一句請師道。」師云：「㘞聲裏聽取。」進云：「恁麼則撐天拄地去也。」師云：「且莫碗鳴聲。」進云：「忽然突出娘生手，共空王無量春。」師云：「又亂撒沙。」僧拂袖歸位，師云：「囌嚕囌嚕。」問：「流光日日射西東，野水寒山盡思濃，萬派松杉同共默一，莖白髮老春風。正當恁麼時，如何是老來風流處？」師云：「大眾同灑落。」進云：「六十年來陞座，千年龍樹當陽，且道為個什麼？」師云：「老僧從來無剩語。」問：「劫雲<span class='corr'>已</span>前和尚向什處安身立命？」師云：「老僧也不知。」進云：「明知漚影原來寂，且指虛空作壽年。」師云：「又向水中撈明月。」進云：「恁麼則低頭禮拜。」師云：「自知較一半。」僧禮拜，乃云：「四方衲子及我法屬，不遠千里而來，如雲臻霞委，將謂老僧六十歲壽獻芹祝慶，殊不知老僧不住壽者相，忘卻花甲子，大似偶來松樹下，高枕石頭眠，山中無曆日，寒盡不知年。有時獨上凌霄，吟清風、嘯明月。有時沿溪澗，看魚躍、逐鳥飛。更有時偶來無事倚松立，笑問客從何處來。如此逍遙物外，不世相何似。且道者老漢安身立命在什麼處？青山笑我無窮樂，終日不聞世上風。」卓拄杖下座。</p>
<p>師到龍池山掃幻師翁塔，明一上座請就顯親寺上堂，「佛祖之道迥絕異同，提持向上石火罔通，契其機者如芥投針，會其源者似流入水，透脫超方、踏翻大海，須彌頂上立，多把栗蓬賣。其或未然，聽不出聲，見不超色，都在心性上埋沒、玄妙中留礙，挨拶到驢年，依然不慶快。且作麼生說個慶快底句？蝦蟆吞卻珊瑚月，格外風光天地泰。」喝一喝，卓拄杖下座。</p>
<p>上堂，問：「長安雖鬧，我國晏然，如何是晏然一句？」師云：「大家靜悄悄。」進云：「獅子點頭，崖上翻身。」師云：「誰是其人？」僧一喝，師云：「又亂統那。」乃云：「心不是佛，智不是道，不許夜行，投明須到。面面高山不屬塵，遍界青青豈是草，靈符懸肘後，正眼照恒沙。等閒拈一粒粟，不妨是鐵牛機，尋常施一大用，顯發向上關，透得過者龍騰滄海，透不過者鳥度長空。到者裏更說什麼紅塵世內、清虛界外？分明是個解脫無盡法門，只要二六時中光回自得，管教受用無窮。雖然如是，思不出位一句又作麼生道？黃河水溢黃河水，紫蓋雲連紫蓋山。」卓拄杖下座。</p>
<p>禪燈菴檀越敬川張居士請上堂，師登座云：「座中若有仙陀客，不用文殊下一椎。還有仙陀客麼？不妨出來與老僧相見。」僧問：「西來大意即不問，覿面相承事若何？」師云：「今日好清風。」進云：「棋逢敵手方堪著，琴遇知音始可彈。若問個中消息子，前三三與後三三。」師云：「阿師滿口道了也。」僧喝一喝，師云：「又恁麼那。」居士問：「折蘆江上客，流派五家宗即不問，透法身一句是如何？」師云：「南山起雲，北山下雨。」進云：「和尚堪與人天為師，只如佛祖為師一句作麼生道？」師云：「合取口。」進云：「恁麼則昔日世尊，今朝和尚。」師云：「老僧耳聾。」士禮拜歸眾，師乃云：「古人道，若得一回汗出，則以一莖草作瓊樓玉殿；若不得一回汗出，縱有瓊樓玉殿，被一莖草覆卻。古人恁麼道，只要人一回汗出，以見悟源，爭如敬川與眾道友不用一回汗出，故不見瓊樓玉殿、茅廬草舍之別，肯將囊資共建此菴，供養眾僧在內修行，初不見有能施之心，亦不見有所施之物，能所兩忘，法法圓融，雖在塵勞中人，不妨隨流合妙，遇緣可宗，與我佛祖之意不相違背。只如佛祖之意如何指點？金磚不出井，白雲常在山，個中如契會，不用更喃喃。」卓拄杖下座。</p>
<p>上堂，師登座云：「無影枝頭一點春，阿誰拈得？」龍文法姪孫出問：「山前一片閒田地，乂手叮嚀問祖翁。如何是叮嚀教誡底意？」師云：「高著眼看。」進云：「幾度買來還自賣，為憐修竹引清風。未審契券甚麼人寫？」師云：「看他少賣弄。」進云：「直得諸佛拍手，演祖點頭。」師云：「干汝甚事？」文云：「且禮和尚一拜。」師云：「山僧何曾受？」問：「向上有一句子，從上諸祖未曾道著，且道如何是未曾道著底句？」師云：「大似瞞頇。」進云：「禮拜去也。」師云：「輕輕便捉敗。」乃云：「動動林中鳥，遊遊水上魚，不知何所以，活潑更無拘。月來思焦兔，鳥語見唐人，灑脫春光裏，煥然天地新。此兩首偈，若機悟得去，攢花簇錦流露將來，奇言妙語活脫而至，更說有百千三昧無量妙門，分明都是個爛草堆。正當恁麼時，得意一句作麼生道？笑眼豁開沙界外，半竿風雨樂瀛洲。」喝一喝下座。</p>
<p>上堂，師登座，震聲一喝云：「臨濟老祖云：『我有時奪人不奪境，有時奪境不奪人，有時人境兩俱奪，有時人境俱不奪。』臨濟老祖分明敲出虛空髓，揭卻腦門蓋，兩處俱掀翻，多把風流賣。又云：『我有時先照後用，有時先用後照，有時照用同時，有時照用不同時。』臨濟老祖在世，以棒喝接人，如電激雷轟、雷轟電激，火蛇燒面，迴避不及。又云：『有一無位真人，常在汝等面門出入，未證據者看看。』真人既稱無位，不知在何處安身立命？八角磨盤空裏走，金毛獅子變作狗，擬欲將身北斗藏，應須合掌南辰後。」舉拂子云：「臨濟老祖來也，急著眼覷。」喝一喝便下座。</p>
<p>超果寺當家知一公請上堂，師登座，擊香几云：「一番提起一番新，還有新鮮見識底人麼？請出來與老僧相見；如無，老僧自拈去也。雙徑峰頭，壁立萬仞，超果門風，平沙水月，兩處風規，了無沾著。所以道，動若行雲，止猶谷神，既無心于彼此，那有象可去來？去來不以象，動靜不以心，則唯施大機、發大用，與法門龍象解粘去縛。一番提起一番新，一度用來一度快，不容淺見衲僧會，只許通方作者知。又有恁麼人麼？且莫眼搭[睊-月+虫]。」遂喝一喝，卓拄杖下座。</p>
<p>光祿寺雲臺蔡居士七旬華誕，送米百擔徑山供眾，請師就宅中上堂，僧問：「福如東海即不問，壽比南山事若何？」師云：「海屋重添籌。」進云：「一點白雲常作伴，如來千古鎮儒林。」師云：「汝肯證明。」進云：「大庾嶺頭提不起，何必錦上又鋪花？」師云：「汝自眼花。」乃云：「今日是蔡居士從心華誕之辰，瑞氣騰空、慶雲繞座，皈依老僧有年，與諸方善知識交遊，必有自得，灑落無留礙，空洞何窮際，四方豁達，八面玲瓏，兩到徑山，一回天童，亦至龍池，常往金粟請揚法要、飯食眾僧。看破世緣，猶如夢幻，雖在閻浮提內，不被閻浮所埋沒，而在紅塵世上，不為紅塵所染著，日應萬緣，神思不昧，可謂唯一堅密身，一切塵中現。即此堅密身，便是常住法身，亙古今而不磨，歷萬劫以長在，靈機顯煥，光明燭天。當時有龐居士悟得此意，便作偈云：『日用事無別，唯吾自偶諧，頭頭非取捨，處處沒張乖。朱紫誰為號，丘山絕點埃，神通并妙用，運水及搬柴。』也好龐居士向者裏悟去，蔡居士亦須向此透脫一番。尋常云：『福如東海，壽比南山。』較之常住法身，何啻天淵？只如今日臨筵慶祝一句又作麼生道？劫外靈芝多秀茂，陰陽不涉自長春。」遂拍香几下座。</p>
<p>兩序耆舊同大眾請師進新建大方丈，師據立云：「眾木成林，眾鐵為釜，方丈雖成，多賴諸昆仲各出隻手以就規模。老僧坐在者裏，不過恢弘祖道，指點人天，流傳正脈，接續後賢，昔日風雲多際會，今朝復見好因緣。」遂喝一喝就坐。</p>
<p>請上堂，師登座云：「老僧開堂周足<span class='corr'>已</span>二十年，今日有一句奇特之語，欲答奇特之問。還有奇特之人發奇特之問麼？出來與老僧摩捋看。」僧問：「栴檀林內必居麒麟，猛虎巢中更有金毛，只如鼻孔遼天底，又作麼生接他？」師云：「老僧者裏不納。」進云：「裂破虛空成粉碎，頓明腦後一輪天。」師云：「費力作麼？」乃云：「舉手攀南斗，將身倚北辰，出頭天外看，誰是我般人？古人恁麼說話，大似發明徑山底意。蓋徑山者裏縱目浩蕩、放步渺然，千山萬山都在腳下，奇雲怪霧多挂山腰。起期結制，如泛虛舟在於滄溟，談禪說道，似吹玉笛入於青霄。霜花結彩，野老謳歌，瓊漿布地，樵夫起舞，更有一般奇特之處，還曉得麼？萬里江河飄玉帶，一輪紅日輥金球。」乃喝一喝下座。</p>
<p>歲旦上堂，師登座，拈香祝　聖畢就座，云：「元旦資始，諸物咸亨，皇帝萬歲，百姓康寧，化外衲僧窮快活，笑看世界萬年新。吹無孔笛，撫沒絃琴，一曲兩曲何人會，雪是天花許證明。忽有人問：『如何是新年頭佛法？』以上供通，並是詣實。」乃喝一喝下座。</p>
<p>解制上堂，問：「活埋三載出塵埃，頓地張牙口半開。請問如何是口半開底句？」師云：「一期佛事多謝汝。」進云：「如今略借風雲力，普天匝地一聲雷。」師云：「那半隻口未開在。」僧便喝，師乃呵呵，遂云：「草鞋獰似虎，拄杖活如龍，銅頭鐵額漢，盡在我山中。玄關妙鎖，一腳踢通，超方獨步，八面玲瓏，明眼相逢如問著，缽盂無底起清風。問汝大眾：如何是無底缽盂？試道道看？」有二僧同答，師俱不諾，云：「既道不著，且住，且住。」卓拄杖下座。</p>
<p>起春期請上堂，僧問：「向上一路，千聖不傳，今日起期作何話會？」師云：「人人一分饆䭔子。」進云：「恁麼則一聞巴峽猿啼後，不是愁人也斷腸。」師云：「喫驚作麼？」進云：「自有一雙窮相手，不曾容易舞三台。」師云：「又識得汝也。」乃云：「春山疊亂，青春水漾，虛碧寥寥天地間，獨立望何極？還會麼？到此境界，不是多種亦非是一，透脫無方，孤明歷歷。若有恁麼人，參學事亦畢；其或未然，朝也看，暮也看，看到山窮水盡時，突出那吒眼一隻。」復舉：「當時僧問雪竇顯禪師云：『如何是諸佛本源？』顯云：『千峰寒色。』進云：『未委向上更有也無？』顯云：『雨滴巖花。』」師云：「據雪竇答兩轉語，一轉參天立地，一轉隨波上下，會得也，則遇緣即宗；會不得也，露布今古。山僧恁麼批判，是汝諸人也須理會始得。只如今日起期一句作麼生道？一自隨雲歸洞後，從教斧爛不知年。」遂喝一喝下座。</p>
<p>上堂，問：「如何是突露消息？」師云：「苔痕上階綠。」進云：「最上靈機如何吐露？」師云：「草色入簾青。」又問：「無邊身菩薩來時如何相見？」師云：「八角磨盤空裏走。」乃云：「水遠峰高是徑山，衲僧到此覓禪參，多賴松江兩居士，連年辦供不憚煩。既然如是，衲僧分上將何酬答？即山萬疊水千灣，廓落無依淨灑灑，眼開不見物遮瞞。所以道，撲落非他物，縱橫不是塵，頭頭非取捨，全露法王身。恁麼語話，理極情忘，堪酬施主之德。只如今日普同應供一句作麼生道？那個臺無月，誰家樹不春？」便下座。</p>
<p>上堂：「四月春<span class='corr'>已</span>過，山房冷似冰，如何說此法，林木翠彌新。鳥啼幽谷聲聲明，太古之音，花開滿路枝枝動，格外風規，雖然聲色流布，不妨借路還鄉；若是過關底人聞恁麼道，便乃咳嗽一聲，掉臂而去。且道過關底端的在什麼處？信步翩翩天地闊，揚眉不落二三機。」喝一喝，便下座。</p>
<p>建法座完解制請上堂，僧問：「末後一句始到牢關，把斷要津不通凡聖，今日放行如何分付？」師云：「驀直去。」進云：「男兒自有沖天志，豈向他人行處行。」師云：「老僧不信汝。」進云：「莫埋沒學人好。」師云：「風光在什麼處？」僧一喝，師乃哂之。問：「言前有句非為薦，陣後揮戈落二三，不落言詮棒喝如何得別轉玄途？」師云：「汝將謂別有那。」進云：「恁麼則一點水墨兩處成龍。」師云：「又如此錯會。」問：「乾坤之內宇宙之間，中有一寶，秘在形山。」舉坐具云：「今日呈似和尚。」師云：「休錯認。」僧擬議，師云：「落二三了也。」乃云：「法座初成法化新，舉揚宗旨示多人，法門廣大毛星現，見處分明用處親。所以三世諸佛坐于此座，歷代祖師登于此座，天下老和尚亦升此座，此座分明是佛祖之標格、宗門之洪範，大凡善知識出世，此法此座斷不可無。然而徑山，江南首剎、天下祖庭，古時八十餘員善知識於此轉大法輪，想其規模氣象自然畢備，奈何山運旋還，祝融氏行權之後，堪輿家定向不同，以致地基淺狹，法堂無處建造。山僧于此住持，濫膺斯任，觀此壇場，甚不得<span class='corr'>已</span>，就此殿裏建此法座，以表佛在此殿，法亦在此殿，僧也在此殿，三寶共堂一體同觀，可謂大光明殿莊嚴畢備，一任天下龍象取足觀瞻，共得法喜之樂，然後回視從前，結制解制俱成剩語矣。只如夫說法者如法而說一句作麼生道？法海波瀾無盡相，須彌屹屼古今存。」遂卓拄杖，下座。</p>
<p>上堂，僧問：「臨濟綱宗事若何？」師云：「殺活臨時。」進云：「惡辣兒孫作麼生祗待？」師云：「朝打三千暮八百。」進云：「謝老祖供養。」師云：「明頭且莫詐。」乃云：「祖道淵源，不倚不偏，在人而人，在天而天，頭頭應現，物物如然。如此提持，又作麼生契會？」遂拍香几云：「不可以有心求，亦不可以無心待，有心求則屬妄想，無心待則屬杳茫，有既莫憑，無亦勿守，則虛而靈寂，而妙上契諸佛法印，下合眾生心性，然後以一微塵作無邊勝用，以無邊勝用作一微塵提持，不是壓良為賤，亦非扶賤為貴，且道意旨如何？明破則不堪。」復舉：「當時趙州和尚遊方到臨濟祖師院，在後架洗腳次，濟便問：『如何是祖師西來意？』州曰：『恰遇山僧洗腳。』濟近前作聽勢，州曰：『會即便會，啗啄作什麼？』濟便歸方丈，州曰：『三十年行腳，今日錯為人下註腳。』據臨濟，探竿在手，要驗淺深，趙州覿面提持，更無隱諱。雖然如是，檢點將來，也只得一半。且道如何是那一半？鴛鴦繡出從君看，不把金針度與人。」喝一喝，下座。</p>
<p>陶方伯夫人請上堂，僧問：「樹凋葉落即不問，體露金風事如何？」師云：「覿面看。」進云：「雲散家家月，春來樹樹花。」師不理，乃舉：「《易》云：『積善之家必有餘慶。』聞陶老夫人生平積善，眾慶畢集，千金寶樹秀於庭前，百斛明珠耀于堂奧，山峨峨是其壽相，水溶溶是其性靈，更向宗門投慧種，旃檀林裏一枝新。」復舉：「昔日有個俞道婆賣油餈為業，參瑯琊覺禪師令看臨濟無位真人話，一日忽聞丐者唱蓮花樂云：『不因柳毅傳書信，何緣得到洞庭湖。』忽然大悟，遂拋餈盤于地上，其夫云：『汝顛耶？』婆與一掌云：『非汝境界。』乃見瑯琊覺，覺云：『如何是無位真人？』婆應聲云：『有一無位真人，六臂三頭努目嗔，一劈華山分兩路，萬年流水不知春。』」師云：「據古人，一言半句皆從胸襟中逼拶將來，掀天揭地，縱無窮億世，能令人仰止。山僧今日亦願陶老夫人將此無位真人話密密提撕，一旦豁然，于生死地頭有自立分，纔不枉今日命僧到徑山請法也。切宜勉之。」復咄咄，下座。</p>
<p>二居士請上堂，僧問：「踞虎頭、收虎尾，第一句下明宗旨，如何是第一句？」師云：「驪龍頷下見明珠。」進云：「識得一，萬事畢，因甚猶有重關不透？」師云：「又是兩句。」僧禮拜云：「且道是一句是兩句？」師云：「應須識羞。」僧便喝，師云：「亂統禪流。」乃云：「肯把禪期擔子肩，三年供養故周全，方來衲子多生喜，法脈因茲得遠傳，五峰凌漢空今古，雙徑沿溪步聖賢，珍重現前操道者，拋三放兩要機圓。」復舉：「當時天衣懷禪師作投機偈云：『一二三四五六七，萬仞峰頭獨足立，驪龍頷下奪明珠，一言勘破維摩詰。』且道維摩詰作麼生勘破？休坐無為寂滅床，發機須用千鈞力。」喝一喝，拍香几，下座。</p>
<p>上堂，「左敲右擊，天寒日短，兩人共一碗；前呼後應，風吹日灸，自古破砂盆。此兩則話會得也，師姑原是女人做；會不得也，說法還須老比丘。更有[口*金*本]囉娘，須突出貓兒始得。」復舉：「當時俞道婆參無位真人，話開悟之後，凡見僧來便云：『兒兒。』時，佛燈禪師特往勘驗，婆子亦云：『兒兒。』佛燈云：『爺在什麼處？』婆便轉身拜露柱。」師云：「據俞道婆拜露柱，雖然無語，其聲如雷。且道意旨如何？明年更有新條在，惱亂春風卒未休。」喝一喝，下座。</p>
</div>
<p class='juan'>費隱禪師語錄卷第七終</p>
</div><!-- end of div[@id='body'] -->
</body></html>