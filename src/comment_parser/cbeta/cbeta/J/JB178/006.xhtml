<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>費隱禪師語錄卷第六</p><p class="byline">嗣法門人隆琦等編</p>
<div class='div-other'><a id='mulu14' />
<p class='h1'>上堂六</p><p>鄉紳請上堂，僧問：「昔日普門大士三度華亭，今朝天童和尚一番特地，且道是同是別？」師與驀頭一棒，云：「試分辨看。」進云：「恁麼則人人奴驅彌勒，個個高揖釋迦。」師云：「莫太尊生。」進云：「獅兒吼破千江月，俊鷂衝開萬里雲。」師以拄杖卓一卓，乃舉：「蘇東坡悟道偈云：『溪聲便是廣長舌，山色無非清淨身，夜來八萬四千偈，他日如何舉似人。』後來護國此菴禪師別前話云：『東坡居士太饒舌，聲色之中欲轉身，溪若是聲山是色，無山無水好愁人。』據東坡與此菴，一人向東南坐，一人向西北行，大似徐六擔板各見一邊，爭似山僧者裏，今日鄉紳請上堂，更不說廣長舌清淨身，亦不說是色非色、是聲非聲，乃至佛法禪道玄妙理性總不提個元字腳，以知列位性天黃金自黃、白玉自白，水不洗水、金不博金，鵠白烏玄、松直棘曲。且道與德山棒、臨濟喝是同是別？若向者裏撥得一線路開，則居士與山僧眼眼相覷各證據而<span class='corr'>已</span>，纔好說路逢達道人不將語默對。然則捨位就功之事又作麼生？不是一番寒徹骨，爭得梅花撲鼻香。」復舉：「玉泉皓禪師問東坡居士云：『官人尊姓。』坡云：『姓秤。』皓云：『為什麼姓秤？』坡云：『是稱天下衲僧底。』皓乃震威一喝云：『且道重多少？』東坡即時無語。然東坡雖然無語，其聲如雷，只是不解轉身；玉泉固是一時善應來機，未免亦少賣弄。檢點將來，各與草鞋一緉。何故聻？不是與人頻理論，大都緇素要分明。」喝一喝，下座。</p>
<p>上堂，僧問：「龍象交參，凡聖共集，正恁麼時如何是賓中主？」師云：「闍黎問得頗相似。」「如何是主中賓？」師云：「山僧答處亦隨人。」「如何是賓中賓？」師云：「瞎漢撞著露柱底。」「如何是主中主？」師云：「貓兒偏解捉老鼠。」進云：「恁麼一句又作麼生道？」師云：「點。」問：「事存函蓋合，理應箭鋒拄。箭鋒相拄即不問，如何是單刀直入？」師云：「速退速退。」進云：「出群須是英靈漢，敵勝還他獅子兒。」師云：「血淋淋地。」僧喝一喝，師云：「死也不知。」乃云：「盡大地是沙門一隻眼，見聞覺知在裏許，盡大地一個坐具地，行住坐臥亦在裏許，既都在裏許，則是之不得，非亦不得是也。南山起雲非也，北山下雨，是非不到處，則木馬嘶風、石人耳語。格外風規畫不成，頻拈白棒為人舉。」遂喝一喝，復舉：「當時僧問趙州禪師：『如何是祖師西來意？』趙州云：『庭前柏樹子。』僧云：『某甲問祖師西來意，和尚何得將境示人？』趙州云：『我不將境示人。』僧又問：『如何是祖師西來意？』趙州復答云：『庭前柏樹子。』據趙州，見道真、擇法明，信手拈來，用得恰好，者僧用揀擇心隨波逐浪，當陽不薦，覿面蹉過。山僧今日忽有問：如何是祖師西來意？但答云：雨花堂上看繽紛。且道與古人相去多少？」卓拄杖下座。</p>
<p>上堂，僧問：「向上機、格外句，拈置一邊，五家宗、端的意，請師舉似。」師云：「逐一問來。」僧云：「喫棒還拳未為英俊，生擒活捉固是作家，如何是臨濟宗？」師云：「一棒一條痕。」進云：「電光影裏穿針手，顧鑒咦中陷虎機，如何是雲門宗？」師云：「一字關頭透將來。」進云：「正偏回互當陽妙，展拓無私猶滯功，如何是曹洞宗？」師云：「明暗相參底時節。」進云：「聲前托出驗來機，師唱資酬盤走珠，鶖子滿慈難眨眼，呵呵笑倒赤鬚胡。如何是溈仰宗？」師云：「圓相暗機任人透。」進云：「萬象森羅，豁開正眼，青山滿目，獨露家風。如何是法眼宗？」師云：「人間無水不朝東。」進云：「宗旨<span class='corr'>已</span>蒙師指示，覿面全提事若何？」師云：「金剛手裏八稜棒。」進云：「恁麼則信步行山嶽，贏得雨花新。」師云：「且顧腳跟。」乃云：「如何是道鬧浩浩，如何是道靜悄悄，靜悄悄底是為什麼猶有鬧浩浩，鬧浩浩底是為什麼猶有靜悄悄？到者裏，若要一動靜、泯參差，須是悟始得。悟得也，纖塵不立萬象森羅，萬象森羅不立纖塵，綠水深底深、淺底淺，青山高底高、低底低，透得那些端的意，白雲流水空悠哉。」復舉：「靈訓禪師問歸宗：『如何是佛？』歸宗云：『即汝便是。』靈訓云：『如何保任？』歸宗云：『一翳在目，空花亂墜。』據歸宗如是，放去較危、收來太速，纔恁麼便不恁麼，惜乎靈訓不見轉身吐氣，以顯衲僧巴鼻。若是山僧做靈訓，見歸宗纔恁麼答，便云：和尚得恁麼老婆心切。敢保歸宗自有超方作略。只如歸宗所答之意又作麼生？竹影掃階塵不動，月穿潭底水無痕。」喝一喝，卓拄杖下座。</p>
<p>上堂，居士問：「者個本來面，從古無人筭，今日親拈出，請師指示看。」師以拂子點一點云：「舉似了也。」士云：「和尚幾時涅槃？」師云：「且道山僧何時生。」士不對，士又云：「死後又向何處安身立命？」師云：「未知生，焉知死。」乃云：「一即一切，天高群象正，一切即一，海闊百川朝，是火皆燥、是水皆濕，人人天性佛，個個本來真。」遂以拄杖卓云：「山僧今日覿面提持當陽直指，放去也，瓦礫生光；收來也，黃金失色。更若十字縱橫，佛祖口門亦窄。畢竟如何？」又卓拄杖云：「了得直超三祇劫，不會當來問彌勒。」遂卓拄杖下座。</p>
<p>上堂，居士問：「露柱生花滿院香。」師云：「莫妄想。」進云：「堂皇淨妙無涯岸，到處風流不露蹤。」師便打云：「未可喫棒在。」士拂袖而出，師乃云：「動轉施為只是者個，不識者個當面蹉過。今日檢點將來，猶是貼肉破襖，縱饒迴光返照轉入轉深，深而為妙，妙而為玄，玄而為要，玄路金鎖關何日得脫了。所以船子和尚問夾山禪師云：『大德住甚寺？』夾山云：『寺即不住，住即不似。』船子云：『不似似個甚麼？』夾山云：『不是目前法。』船子云：『何處學得來？』夾山云：『非耳目之所到。』船子云：『一句合頭語，萬劫繫驢橛。』據非耳目之所到，便是萬劫繫驢橛，且道如何得透脫去？」遂拍香几喝一喝，下座。</p>
<p>臘八上堂，僧問：「盡力道不出底句即不問，如何是無舌人之語？」師云：「蘇嚕蘇嚕。」僧云：「摩訶摩訶。」師云：「暗裏畫符誰信你。」僧便喝，師云：「且道是甚意旨？」僧擬議，師亦喝，乃云：「釋迦老子初降生時便一手指天一手指地，目顧四方周行七步云：『天上天下惟我獨尊。』及乎捨王宮入雪山苦行六年，於臘月八夜忽睹明星又大悟云：『奇哉！大地眾生皆具有如來智慧德相，良由妄想執著不能證得。』然則初降生時，以顯自<span class='corr'>己</span>天上天下唯我獨尊，於此睹明星亦知大地眾生亦皆天上天下唯我獨尊，可見佛與眾生不別，眾生與佛無差。既不別又無差……」驀豎拂子云：「喚作拂子又是釋迦，喚作釋迦又是拂子，無二無別。新羅國內打鼓，大清國中上堂，三十三天轉身，百億部洲吐氣，放之不開、捏之不聚，不知是個什麼？元來只是一乾矢橛。若喚作乾矢橛，則入地獄如箭射。」又云：「始覺合於本覺，本始不二方名曰佛。此係應化門中指個標的。若論釋迦老子，縱不可思議，塵點劫前成佛<span class='corr'>已</span>竟，如聖教所明，不能備舉。且只一釋迦老子，為甚有許多殊名異致？聊引一頌發明其意：彩雲影裏仙人現，手把紅羅扇遮面，急須著眼看仙人，莫看仙人手中扇。如何是仙人面？急著眼覷，<span class='corr'>已</span>落第二。」復舉：「趙州禪師示眾云：『金佛不度爐』，烈焰爐中看飛鳳，『泥佛不度水』，大洋海底波濤起，『木佛不度火』，火光爍破四天下，『真佛內裏坐』，不落有無誰敢和。據趙州，大似金翅鳥王，鼓翼劈海直取其龍，要人深契固有風光，親見本來面目。後人不善其旨，便認昭昭靈靈以為心相，妄認四大以為身相，棄其大海卻認浮漚，豈不謂之錯認，何曾解方便乎。古人所云：『江國春風吹不起，鷓鴣啼在深花裏，三級浪高魚化龍，癡人猶戽夜塘水。』呵呵！」下座。</p>
<p>上堂，「即心是佛，蚌含明月，非心非佛，兔子懷胎，衣裏神珠常顯煥，下載清風若個知，大圓鏡智燭千古，上方寶劍逼人寒，菩提岸上覺花發，實際堂前玉樹新，居廛出廛似地擎，山不知山之孤峻，在世離世，如石含玉，不知玉之無瑕，不用他方求作佛，風光無限廓周沙，當是時也，彌勒起舞，釋迦呵呵，觀音合掌，勢至動眉，元與聖賢同會，不是濁世凡流，但能隨緣得妙，便見故鄉田地。還信得及麼？三泖水連苕上水，九峰雲起萬山雲。」下座。</p>
<p>上堂，僧問：「六花未動寒圍繞，紅爐出焰事如何？」師云：「金彈子出爐。」進云：「一帶冷風吹破臘，數枝梅艷映堂中。」師云：「十分景色令人看。」進云：「腳下草鞋無多重，踏破乾坤四壁空。」師云：「草鞋錢阿誰還。」乃云：「高提祖印了無千差，直指玄宗其惟一致，百川眾流盡歸乎海，河沙性德不離乎心。此心也，根塵不偶、依正靡他，不住色聲香味觸法，不住虛無寂滅偏空。還會麼？盧公面目端然在，衣缽誰云在嶺南。」復舉：「當時僧問香林遠禪師：『如何是衲依下事？』香林答云：『臘月火燒山。』據香林所答，不妨應時及節，若論衲衣下事，三世六十劫未夢見在。如何是衲衣下事？抖擻任人看。再與一頌：臘月火燒山，打鼓普請看，帝釋燋鼻孔，波斯海水乾，頂門開隻眼，不用口喃喃。」喝一喝，下座。</p>
<p>元旦上堂，師拈香祝　聖畢，乃云：「格外乾坤大，壺中日月光，山河原不易，世界更悠長，所以謂古今無二道，聖人沒兩心。既沒兩心，又無二道，則說新說舊眾生執情，道去道來人之妄想，殊不知昨日不去、今日不來，今日非新、昨日非舊，昔物自在昔，不以今至昔，今物自在今，不以昔至今，物各住於一際，何有相可去來，旋嵐偃嶽而常靜，江河競注而不流，野馬飄鼓而不動，日月歷天而不周，然則天如是高，地如是厚，山如是蒼，水如是深，亙古恒常不遷不變。還信得及麼？正當恁麼時，體用全該一句又作麼生道？金剛際下翻身轉，信手拈椎擊梵鐘。」喝一喝，下座。</p>
<p>上堂，僧問：「穀雨初施，萌芽發動，拈椎豎拂即不問，如何是斬新條令一句？」師云：「春色無高下。」進云：「恁麼則鐵蛇橫古路，石馬笑春風去也。」師云：「花枝有短長。」僧歸位，師云：「著賊了也不知。」僧便喝，師云：「三十棒放你不得。」僧云：「和尚也須喫一半。」師不理，乃云：「凍雲乍散，春意初回，社舞村歌樂自諧，禪機無盡頭頭露，不是西天帶得來，須領略，莫疑猜，疑猜依舊受塵埋。記得靈雲於昔日，桃花一見笑顏開，猶有玄沙旁不肯，未徹之言遍九垓，眼目清明不容翳，無疑灑落古今推。」復舉：「當時僧問趙州禪師云：『狗子還有佛性也無？』趙州答云：『有。』僧云：『既有佛性，為什麼撞入者皮袋？』趙州云：『因他知而故犯。』又有僧問趙州：『狗子還有佛性也無？』趙州答云：『無。』僧云：『蠢動含靈皆有佛性，為什麼狗子卻無佛性？』趙州云：『是他有業識在。』據趙州，年老成精手段不同，答有則無處抽釘，答無向有處拔楔，大似水底金烏天上日，眼中瞳子面前人。後來人不知其意，往往錯解，未免墮坑落塹不知其數，可惜許。」喝一喝，下座。</p>
<p>上海縣邑侯高諱維乾薦嗣法諱超瑞，請上堂，僧問：「高公子既作沙彌又復遷化，特請和尚陞於寶座，未審個事如何舉揚？」師云：「梅放五陵春。」進云：「恁麼則千門萬戶瞳瞳日，直把新桃換舊符去也。」師云：「且喜汝證明。」乃云：「般若妙門充塞太虛，彌今亙古，非欠非餘，或示貴人身而導群品，或現公子相以行解脫，或應長年或現短壽，出沒無方，風光遍普。」遂拍香几云：「近亡超瑞相公就向者裏薦取，便與三世諸佛同體，亦與一切眾生共源，百川眾流同歸乎海，無量法門不離佛性，佛性現前法海受用，又說什麼生死去來，又論什麼長年短壽？正當恁麼時，超生脫死一句又如何道？瑞氣逢嘉運，靈苗觸處春。」又拍香几喝一喝，下座。</p>
<p>解制上堂，僧問：「拈花微笑一麟<span class='corr'>已</span>足，專美二派五宗，後來愈出愈奇，未審和尚缽袋子分付阿誰？」師云：「闍黎且緩緩。」進云：「恁麼則金枝玉葉奕繼無窮。」師云：「念言語漢。」問：「春風滿座，春鳥嚶鳴，鐵鞋倒卓，隨處橫行，如何是獨步一句？」師云：「且還鞋錢來。」進云：「途中忽有人問超果，和尚有何言句示人？」師便喝。問：「一期杜口絕商量，誰道壺中日月長，解制在今即不問，前途底意懇宣揚。」師云：「出門休踏草。」進云：「打開布袋般般具，踏破草鞋路路通。」師云：「須顧腳跟。」僧云：「過在阿誰？」師云：「自知始得。」乃云：「九十日內敲冰取火、緣木求魚，嚼碎鐵釘飯、吐卻木查羹，若謂有修有證，添枷著杻，更云無事無為，亦是淨地迷人，頭不涉，直下無干，正是今日如龍出水，似鳥飛空，扶搖萬里，奔騰自在。返觀從前，入一叢林出一保社，把纜放舟，抱橋柱澡洗，分明虛空釘橛子。只如今日，應時及節一句，又作麼生道？放浪梅花二月裏，杖黎亦任潑天遊。」喝一喝，便下座。</p>
<p>素本上座請師過小崑山，上堂，「心空無盡界，眼豁一壺天，信步超塵外，機閒契覺仙。到者裏分明是諸人自受用底三昧。還委悉麼？若也委悉，則山花披錦繡，澗水瀉空清。其或未然，不能直下超玄鎖，難免山河礙眼睛。」復舉：「當時長慶稜禪師悟時作偈云：『萬象之中獨露身，惟人自肯乃方親，昔年謬向途中覓，今日看來火裏冰。』據長慶，雖則信口道出，未免外揚家醜。山僧試問：萬象之中獨露身，還撥萬象不撥萬象？若撥，則千頭萬緒；不撥，又儱侗莫辨。向者裏窺得一線路去，則與古人把臂共行。正當此際，還有恁麼人麼？」遂以拄杖架肩云：「楖栗橫擔不顧人，直入煙城萬水去。」卓拄杖下座。</p>
<p>玄津菴請上堂，僧問：「來則即住，住則即去，不去不來，和尚又作麼生？」師云：「不妨好個時節。」進云：「三泖九峰一腳踢翻，向甚麼處去？」師云：「處處綠楊堪繫馬。」乃云：「大道無方所，顯發在當人，左右逢源妙，當機指點新。所以達磨西來不立文字，直指人心，見性成佛。」遂拍香几云：「且性又作麼生見？見聞覺知不涉緣，應乃稱性現量，從緣悟入不是家珍，覿體承當蓋天蓋地，向者裏分曉得去，直下無依活潑潑，正眼觀來個個圓。」便下座。</p>
<p>慈門寺請上堂，居士問：「虛空籠不住，大地載不起，正當恁麼時，和尚作麼生？」師云：「點。」進云：「橫挑三泖水，獨步九峰頭。」師云：「還覺氣力麼？」進云：「自從一頓天童棒，無限風流直到今。」師云：「今日更喫一頓始得。」問：「慧日中天及九霄，慈門肩架五環橋，水流明映空王殿，男兒叩問不相饒，如何是明映空王殿？」師云：「腦後圓光千萬丈。」進云：「學人如是問，和尚如是答，惹得露柱燈籠放光動地。」師云：「不可眼花。」進云：「昨日兜率陀天過，分明親見一番來。」師云：「瞞自<span class='corr'>己</span>始得。」僧擬議，師震威一喝，乃云：「第一義諦人天莫測、幽顯難通，虛空逼塞，個個若聾，縱佛祖到此，亦須口挂壁上，然而猶恐幽顯，大眾望崖而退，未免向第二義門略通一線。蓋體道之士以慈悲為本、方便為門，慈也與樂、悲能拔苦，悲喜兩盡則方便<span class='corr'>已</span>在其中。」遂以拄杖卓一卓云：「從前受難眾位覺靈，就向此慈悲林中翻轉身來，共聞正法以了無生。鳥啼花笑是般若智，水流風動系古佛心，契其心、明其智，則與三世諸佛共坐無為床，亦與歷代祖師共披忍辱衣，休心體合解脫無疑，以知佛祖接物利生以導群品，隨機開示令人悟入。還信得及麼？」復舉：「當時肇法師臨國難，說偈云：『四大原非有，五蘊本來空，將頭臨白刃，猶似斬春風。』據肇法師，了得身心一如、心外無餘，所以觀生死如泡影，臨國難若遊戲，真得無生解脫之旨。且道他受用在甚麼處？潮生潮落還歸海，月去月來只在天。」喝一喝，卓拄杖下座。</p>
<p>師往姑蘇掃虎丘隆遠祖塔，道經婁東，紳衿孫逢吉、王時敏、吳偉業同監院隱山等請，就海寧寺上堂，師陞座云：「陳爛葛藤拋過一邊，巧言異語不勞拈出，別通一路出來相見，還有麼？」居士問：「世尊陞座，文殊白椎，古德頌云：『張郎沉醉一杯酒，扶醉李郎醉更深，不顧腳下水三尺，只貪步步上高岑。』今日和尚陞座、上首白椎，與黃面老子是同是別？」師云：「汝試辨驗看。」進云：「恁麼驗人，猶不知非。」師云：「不是知音莫與談。」士便喝。師云：「不怕旁觀。」士云：「忽有個漢推倒禪床、喝散大眾，也與和尚一頓作麼生？」師云：「拈一放一不是好手。」士又喝，師與一棒，士云：「什麼所在出頭來？」師云：「性命也不顧。」乃云：「若論佛法，只在迷悟之間，悟得也則行住坐臥折旋俯仰，頭頭爾、法法爾、塵塵爾、剎剎爾，無非是第一義諦，所謂治世語言、資生業等皆與實相不相違背，人人佩毘盧印，個個披解脫服，然後向作家爐鞴烹金琢玉敲骨取髓，丁一卓二橫三豎四炤用分明，收放自在，語帶玄而無路，舌頭談而不談，從苗辨地，拈椎豎拂見端倪，因語識人，瞬目揚眉通消息，雖在紅塵隊裏，不妨超宗異目。若無如是造詣，亂草堆頭多是觸途成滯，還有出格底道流麼？白雲盡處見青山，行人更在青山外。」喝一喝，復舉：「當時梁武帝問達磨祖師：『如何是聖諦第一義？』祖云：『廓然無聖。』帝進云：『對朕者誰？』祖云：『不識。』帝不契，祖遂渡江過魏。據達磨祖師，極則提持，使人脫聖情凡解，透脫當機、翻身格外，奈武帝執筌滯蹄，覿面蹉過，可謂遇而不遇、逢而不逢。且道達磨祖師即今在甚麼處？杖頭風月輝千古，驀路相逢若個知。」下座。</p>
<p>上堂，僧出，師云：「昨日答汝了也。」僧云：「人人具足個個不無，是如何？」師云：「無山不帶雲。」進云：「撥草瞻風只圖見性，即今性在甚處？」師云：「又是從頭起。」乃云：「向上一著子，今日又重舉，舉得十分明，猶未敢相許。何也？即世尊住世四十九年，說法三百餘會，法門無量義海莫窮，若較之向上一著子，大似逆風揚塵，把捉不得。就五宗並峙巧言異唱，臨濟三玄三要四主四賓，雲門三句旨一字關，曹洞五位君臣三種滲漏，溈仰圓相暗機父慈子孝，法眼三界惟心萬法惟識，若較之向上一著子，亦似癩馬繫枯樁，令人無自由分。除非夙有靈骨過量底漢，向父母未生<span class='corr'>已</span>前一覷覷破，始信古人謂『釋迦不降生，達磨未西來，佛法遍天下，談玄口不開。』二六時中灑灑落落、活活潑潑，一任面西行向東，北斗正離宮，道去何曾去，騎牛臥牧童，百億部州喫飯，三十三天打睡，三十三天喫飯，百億部州打睡。據此猶是超方作略邊事，若論向上事猶未是在。且如何是向上事？」遂拍香几云：「劈面來也，急著眼覷。」復舉：「僧問趙州云：『萬法歸一，一歸何處？』州答云：『我在青州做一領布衫重七斤。』據趙州，一領布衫千補百衲，漫稱七斤，一任拈來遮頭遮面。若論萬法歸一，一歸何處，猶隔天壤。且道意旨如何？」喝一喝，下座。</p>
<p>師到虎丘掃隆遠祖塔，焚香禮拜畢乃云：「曹溪正脈臨濟真宗，得我遠祖隆大祖師全身擔荷，崛起中原。當是時也，虎驟龍驤、星馳電激，四海之內莫不知有睡虎之名，以致法脈聯芳、燈輝轉焰，緣至今日數百年餘，猶道行天下，兒孫滿眼、後裔雲仍。即遠孫通容，固散質樗材，尚然主盟斯道<span class='corr'>已</span>二十多年，每於人天眾前獅子座上思念及之，不敢忘其所自。蓋源遠流長，宗高派別，故親從雲間超果，不遠數百里特特而來，敬設香齋羅列塔前，翹勤九頓以報冥德，望我遠祖隆大祖師於常寂光中慈悲攝受。正當恁麼時，伏惟尚饗一句。又作麼生道？柏樹庭前開笑眼，虛空騎象點頭歸。」又禮拜。</p>
<p>順治<span class='corr'>己</span>丑九月，師寓武林皋亭山直指菴，受崇德縣眾紳衿吳履之、吳之屏、唐彥襄、曹序、曹廣等請住福嚴禪寺。今於庚寅二月到雲間，超果寺再請，遂於四月廿二日進寺，暫視修造，又於八月二十日赴雲間，眾鄉紳延至小崑山修《續五燈嚴統》畢，擇十月初二日入寺，至</p>
<p>山門云：「雙池明月懸空鏡，一片青林照碧天，既到門來又如何相見？早<span class='corr'>已</span>八字打開了也。」便進。</p>
<p>佛殿基，云：「諸法空為座，柔和忍辱衣，莊嚴佛淨土，不識是阿誰，若遇布金真長者，多年古剎轉光輝，只如釋迦老子面目即今在什麼處？」以拄杖點空云：「只這便是。」</p>
<p>方丈，云：「從上善知識，在者裏或橫說豎說，或寂然不動，感得人天交接兩得相見，獅子窟中獅子哮吼，栴檀林裏栴檀圍繞。秪如山僧今日到者裏，又如何施設？等閒棒喝如雲雨，契旨還須大丈夫。」</p>
<p>當日眾檀越設齋請上堂，師至座前拈請啟云：「此是語溪諸檀越，向筆尖頭上放光動地，照耀禪林共轉法輪，山僧不免亦向錦上鋪花，仰煩書記對眾宣讀。」宣畢，遂指法座云：「歷代佛祖多向此個位上巍巍堂堂，未解轉身，山僧今日向高頂上轉身去也。」便陞，拈香云：「者一瓣香，識不可窮、智莫能測，爇向爐中，端為祝延今上皇帝萬歲！萬歲！萬萬歲！伏願皇圖同劫石，寶祚等金剛。者一瓣香，次第七回拈出，爇向爐中，專為傳曹溪正胍三十四世、中興天童本師密雲悟老和尚，用酬法乳之恩。」即<span class='corr'>斂</span>衣就座。上首白椎云：「法筵龍象眾，當觀第一義。」師云：「若論第一義諦，佛眼莫覷、天耳難聞，爭如腦後迴光，便見透脫分曉。作是觀者，名為正觀，若他觀者名為邪觀。邪正未分，有疑請問。」僧問：「滹沱豎旨、克普褫成、福嚴建宗，阿誰作證？」師云：「早<span class='corr'>已</span>流布了也。」進云：「恁麼則太白峰頭鼻孔語，溪灘畔出氣。」師云：「闍黎不可換卻眼睛。」進云：「非惟昔日高懸慧日，亦見今朝別扇玄風。」師云：「莫教填溝塞壑。」進云：「敲枷打鎖殺活齊行，是和尚尋常作略，忽遇吞得栗棘蓬、透得金剛圈底衲僧到來，和尚以何相接？」師云：「朝打三千暮打八百。」進云：「某甲赤體承當，一任和尚全身把住。」師云：「未是你賣弄處。」僧拂坐具云：「有意氣時添意氣，不風流處也風流。」師云：「又恁麼去。」乃云：「主持一方弘揚大法，須具五種緣纔能成就，如福嚴廢寺坐在荒落之鄉，佛殿未興、寮舍不備，欲建法幢立宗旨甚是不易，所幸有本色衲僧、信心居士，常在於此，共提栗棘蓬、同挈金剛圈，流通正脈宗枝，有人雖住在七通八達無關鎖地上，大似龍騰滄海、鳳舞丹霄，意氣沖天、潑空自在。只如隨緣作主一句，又作麼生道？插草為標成梵剎，宗風流布古今聞。」喝一喝。上首復白椎云：「諦觀法王法，法王法如是。」下座。</p>
<p>立兩序上堂，師陞座云：「大根大莖，大枝大葉，中根中莖，中枝中葉，小根小莖，小枝小葉，一雨普滋三草二水，叢林於是茂盛，法門於是大振，多賴汝兩序大眾高低普應，左右交參，尊卑一體，大小相融，各盡自心，無事不辦，挑開海底明燈，揣出虛空骨髓，楊岐燈盞明千古，保壽生薑辣萬年，都肯如是操手，管教佛祖歡顏。只如依教奉行一句又作麼生？共提無相毘盧印，好與人天作範模。」下座。</p>
<p>開爐上堂，僧問：「上拄天，下拄地，歷歷明明有本據，為什麼又道萬古碧潭空界月，再三撈摝始應知？」師云：「咬人矢橛，不是好狗。」進云：「黃金自有黃金價，終不和沙賣與人。」師云：「話作兩橛。」問：「高提祖印即不問，如何是福嚴境？」師云：「庭前柏樹青今古。」進云：「如何是境中人？」師云：「你不可忘卻。」進云：「人境蒙師指示，如何是中興一句？」師舉拂子云：「會麼？」僧提坐具云：「分明千古意。」問：「乾坤未立世界未形，且道者一著子落在甚麼處？」師云：「山僧入方丈。」進云：「少年一段風流事，只許佳人獨自知。」師云：「一任拈出。」進云：「謝師答話。」師微笑。問：「忽遇個吞卻乾坤底來，和尚如何施設？」師云：「正好打。」進云：「高步毘盧頂上行。」師云：「不知進退。」僧一喝，師云：「不堪不堪。」乃云：「爐鞴初開弘祖席，鉗鎚幾度若何為，忽然滅卻摩醯眼，好笑諸方老古錐。摩醯眼若得滅卻也，則山僧有真實受用，諸人不會；諸人有格外風光，山僧不知。不會不知，孰悟孰迷？關南鼓、德山歌，從人采聽；南斗七、北斗八、任我拈施。爐鞴鉗鎚不必問，剎竿倒卻許提持，鋪花錦上無邊好，光彩重重天下知。應時及節又作麼生？有眼無耳朵，六月火邊坐。」喝一喝，卓拄杖下座。</p>
<p>師在小崑山，居士王道元、陳應麟請上堂，僧問：「吾師正法傳千古，飛錫崑山續祖燈，三泖豁開天地眼，九峰百鳥意騰騰。和尚雖然兒孫滿天下，畢竟正法眼藏屬於何人？」師云：「瞎驢邊滅卻。」進云：「獅子窟中無異獸。」師云：「是汝錯承當。」進云：「松柏後凋榮晚節，枝枝葉葉耐霜寒。」師云：「臘月後看。」進云：「一句迥超千聖外，三玄戈甲振叢林。」師云：「重陽九日菊花新。」進云：「丹桂風飄香露冷，看看黃菊正芳菲。」師云：「又是重說。」進云：「長嘯一聲天地靜。」師喝住，乃云：「寂然不動，感而遂通。」豎拂子云：「拂子[跳-兆+孛]跳過，不可說不可說，香水海世界從威音王佛鼻孔裏穿來，卻向金剛際下打一棒，驚得東勝神洲露地白牛忽然發惱，此猶機通格外，人天絕望，更與大眾打一之遶。」喝一喝，下座。</p>
<p>請上堂，師陞座舉拂子云：「凡心即佛，擲須彌於方外，佛是凡心，取上方於掌中，收來放去，顯見靈光獨耀，左敲右擊，益知心華發明。盡大地是一粒粟，非內非外，遍三千為沙門眼，何得何失？趙州東壁打西壁，何如海底泥牛啣月走，雲門東山水上行，爭似崑崙騎象鷺鷥牽，格外提持，一任風前灑落，覿面全機，還他活潑受用。且道承什麼力，得如是自在？九峰倚水圖千樣，三泖連天玉一團。」復舉：「當時僧問古德云：『如何是道？』古德答云：『明眼人落井。』」師云：「據古德如是答話，大似栗棘蓬，令人吞吐不得，若恁麼去，臨崖看滸眼，特地一場愁；若不恁麼去，一言既出千江口，良駟如何追得回。畢竟作麼生透脫？不將矢橛咬，剎竿頭上挂雷槌。」喝一喝，便下座。</p>
<p>師於福嚴寺受浙江杭州府餘杭縣徑山寺請，至座前，拈諸鄉紳請啟，云：「祥雲襯紙，墨海騰文，錦心繡口，鉤章棘句，讚歎佛祖眼目，維持知識洪範，此是徑山請山僧底公據，既是遠來，只得從命，恐大眾欲聞，仰煩書記對眾宣讀。」宣畢，指法座云：「明取目前機，便了格外句。」乃陞座云：「坐寶王剎，轉大法輪，因緣分定，非是強為。即山僧年將六十，七處住持多係機感，曾無心想，如徑山名藍，素稱法窟，龍象所居，虛席<span class='corr'>已</span>久，未有主盟，不意浙直檀越同本山禪德修書遠來，敦請山僧到彼弘揚正法眼藏，提持臨濟真宗，此雖重任，不易承領，其實法門<span class='corr'>已</span>增瑞氣，而在山僧亦有光施。秪如符到奉行又作麼生？十萬里鵬纔展翼，一千年鶴便高翔。」卓拄杖下座。</p>
<p>順治庚寅年，師受杭州府二府攝餘杭縣事白諱粹然，蘇州府鄉紳金之俊、范周、周永言、周永肩等共請住徑山興聖萬壽禪寺，於十月廿七日入院，至</p>
<p>山門，卓拄杖云：「法門開向青天外，虎嘯龍吟肯到來，山上鯉魚能捕著，大家聚首笑盈腮。既到者裏，還得稱意麼？」遂作女人揖云：「且喜八十餘代，祖師門風如舊。」便入。</p>
<p>佛殿，「纔出娘胎意氣豪，藏身宮殿半天高，昔日雲門要打殺，至今天下動腥臊。山僧將他二老漢都與點過，若要感格人天，又作麼生？」乃展坐具云：「齊之以禮。」便禮拜。</p>
<p>伽藍堂，「稽首老龍王，長年降吉祥，護僧井護寺，妖怪盡潛藏，山僧來主席，凡事賴支當，曾在靈山親受囑，五峰之內顯威光。」遂作禮。</p>
<p>祖師堂，「撫沒絃琴、唱無生曲底從上一隊老古錐，都在者裏默默而坐，不知商量個什麼？莫是續佛心燈、接機利物麼？莫是叫不應山、拈無根樹麼？從前不曾識得，今日登堂看破。雖然如是，也是祖室不嚴，惹得山僧亦入者夥。」</p>
<p>方丈，「新長老，入新院，據新座，說新法。拋泥撒沙，露布葛藤，是尋常底草料，作麼生是今日所說底新法？」隨拍香几云：「開口不在舌頭上。」便據坐。</p>
<p>當日眾請上堂，師至座前拈眾護法，請啟云：「此是鴻儒碩德，騰龍蛇筆、起風雲文，展演佛祖巴鼻，透漏衲子機鋒，無量百千法門都在筆端上流露，不惟使得法幢高豎，亦令此山暗自點頭。可謂龍得水時添意氣，虎逢山勢長威獰，仰煩執事對眾表揚。」宣畢，又拈本寺請啟云：「同氣相求，同聲相應，水乳道合，正在斯時，寶惜從前都捨卻，普天衲子共瞻依。名既然正，言亦復順，亦當人天眾前重復宣過。」宣畢，師指法座云：「毘盧座上，三乘聞之膽喪，十地見之魂驚，山僧到此別資一路，徐行踏斷流水聲，縱觀寫出飛禽跡。且道是甚麼意旨？」便登，拈香云：「者一瓣香，分天地、造化育，爇向爐中，端為祝延今上皇帝萬歲！萬歲！萬萬歲！伏願　皇風永扇，天下太平，　帝日恒明，萬民樂業。者一瓣香，木有本、水有源，自從累及擔子，至今怨氣衝天，次第八回拈出，爇向爐中，耑為傳曹溪正脈三十四世、中興天童密雲悟老和尚，用酬法乳之恩。」遂<span class='corr'>斂</span>衣就座。上首白椎云：「法筵龍象眾，當觀第一義。」師云：「動披三玄戈甲，舉則七事隨身，欲作臨濟後裔，不妨當眾問來。」僧問：「一條白棒掀天地，萬古弘揚臨濟宗，今日吾師即此位，五峰重整舊家風，請師速道。」師云：「個個都與一點。」進云：「直得碁盤石起舞，缽盂水滔天。」師云：「闍黎重復眼花。」問：「法幢再豎，祖道重光，如何是重光底消息？」師云：「山花影裏鳥騰躍。」進云：「只如吹無孔笛、操沒絃琴，誰人唱和？」師云：「知音者知。」進云：「可謂曹溪浪湧三千界，庾嶺燈傳萬億年。」師云：「山僧無法可說。」問：「正當入門一句作麼生道？」師云：「水到渠成。」進云：「人到靈山增意氣，水湧曹溪賀太平。」師云：「闍黎立在乾岸上。」進云：「突出難辨。」師云：「更說什麼。」問：「本色住山請師道。」師云：「本無刀斧痕。」進云：「因甚凌霄峰堂堂獨踞。」師云：「是汝側眼看。」僧便喝，師云：「鼓粥飯氣。」乃云：「高提祖印，須藉名藍，流通正眼，要有人歸，此山為江南首剎，天下人聞莫不仰止，蓋有五峰插天、萬松覆屋，兩徑走天衢、三門鎖龍澤，況有八十餘代祖師於此建大法幢、弘無上道，宗風振遐邇、光明照古今，龍章聿降、鳳詔頻臻，代不乏人，珠聯璧合，赫赫然祖室傳燈，峨峨爾山藏龍象，盛哉當年壯麗可觀。山僧今日到此主席，大似鼠尾續貂，如何得相似去？但山僧平昔於密雲彌布壒[土*(天/韭)]堆頭。」遂以拂子作圓相云：「拾得者顆明珠，特特持來要與列代祖師等閒一賽，蓋佛佛道同、祖祖不異，且道此顆明珠與歷代祖師是同是異？若道是同，古今相隔，作麼生說個同底道理？若道是異，佛佛道一，作麼生說個異底差別？舉揚到此，大似機輪轉處難為回互，直得八字打開縱橫無礙，閒將三句權接人天，四喝頻施敲磕龍象，料揀將來；驅耕夫之牛，奪饑人之食，照用同時。掀翻海嶽別覓知音，拋出家具賓主相看，更喚三玄三要為破沙盆，追回臨濟家風，捩轉列祖鼻孔，如遊法海了無涯岸，同登覺苑光輝滿目。正當恁麼時，觀瞻上剎一句又作麼生道？尊宿當年如寶集，無窮三昧潑空流。」復舉：「當時僧問開山國一欽禪師云：『如何是道？』國一答云：『山上有鯉魚，海底有蓬塵。』據國一欽恁麼答話，雖則道出常情、機通格外，檢點將來也是板齒生毛。忽有人問山僧：『如何是道？』但答云：『兩徑盤旋上翠微。』據此與國一欽相去多少？只如今日最初上堂祝贊一句意旨如何？喬木山中無盡數，檀那福壽倍於斯。」上首復白椎云：「諦觀法王法，法王法如是。」便下座。<span class='note-inline'>(謝詞不錄)</span></p>
<p>立兩序上堂，師陞座云：「舉一明三，目機銖兩，隔山見煙便知是火，隔墻見角便知是牛，此是衲僧本分底伶俐。若具恁麼本分伶俐，則法幢處處建立，宗旨在在弘通，堪與克符、普化把臂共行，亦與懶安、溈仰一鼻出氣，同顯向上宗猷，共維祖庭龜鏡，攪長河為酥酪，信手拈來，變大地作黃金，滿口道出，故曰人能弘道非道弘人。秪如永遠奉重一句又作麼生？信知佛法無多子，荷任久長難得人。」卓拄杖，下座。</p>
</div>
<p class='juan'>費隱禪師語錄卷六終</p>
</div><!-- end of div[@id='body'] -->
</body></html>