<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>費隱禪師語錄卷第十一</p><p class="byline">嗣法門人隆琦等編</p>
<div class='div-other'><a id='mulu25' />
<p class='h1'>法語</p>
<div class='div-other'><a id='mulu26' />
<p class='h2'>示隱元上座</p><p>向上關捩，纔恁麼便不恁麼，擬不恁麼卻又恁麼，要是眼辨手親底，向急風頭上作得主，坐得穩、把得住，見有問著，便用痛拳，擬欲如何，直與推出。放開大手腳，騰踏當機龍象，掀翻玄妙窠窟，棒喝提持，要人深領，語言敲磕，啟其悟繇，與臨濟一派臭乞兒氣分相投、輥作一團，縱橫十字，不可攔攩。殺人刀、活人劍，覿面舉揚，從教惡虎獰龍，當前無可造次。者便是毘盧頂上行，坐斷報化佛頭耳。隱元琦公先在黃檗領眾，既辭職歸獅子巖，搆屋住止，索法語為徵信，遂書向上關捩及臨濟正派接人垂手一段話略為梗概云。</p>
</div>
<div class='div-other'><a id='mulu27' />
<p class='h2'>示朗真上座</p><p>本分衲僧於活卓卓地作略施為，直是徑庭，如拋金剛圈、栗棘蓬令人吞吐不下，若是吞吐得下，便是涉露布、打之遶，成之乎也者、支離汗漫，究竟不能為末波砥柱，豈堪承紹從上秉付單傳之剋骨兒，不惟忝竊法門，抑且有玷宗枝。且看曹溪正傳一夥古錐，突兀堆堆堂皇施縱，又何曾有許多之遶說話，故能範圍此道於千百世，以至終古不磨，豈非契在朴實頭地上活卓卓所繇來乎！然有逸格衲子，猶不向伊坐伍邊穿窬，況復降此之下而猶可為矜式哉？所謂過量人，不向他人行處行耳。</p>
<p>臨濟宗祖繇棒喝發明本領，故於接人之際極其鄭重，炤用收放必不造次，見有亂統胡做，便是捕竊之流，須以本分宗眼炤之，規其正知見，而後方可入，作為大方家子。若隨他不分皂白，一總顢頇，不知簡察，便是師家失眼，難稱從上烹佛烹祖大爐鞴，煆凡煆聖惡鉗鎚也。</p>
<p>尋嘗在叢林中操持，既逴得個源頭，事無大小須是忍耐，恢廓其量，於十字街頭或孤峰絕頂，不妨能操能守、能做能行，眾有多寡，平等攝持，不露能所圭角，一直道念為懷，竟年朝暮，乾乾為事。如此去就不計功程，自有龍天推送出人頭地；若放心縱意、怠惰思逸，不念弘持法門、接人為事，則是二乘之行，非為宗門種草。朗真上座親予有許年月，為伊出手磨歷見聞至於自肯，茲欲把茅蓋頭，乃乞法語，故書此三則之話，任其欽警。雖然，要行持此門中事，切宜將火燒卻，不留隻字，庶為痛快直截也。</p>
</div>
<div class='div-other'><a id='mulu28' />
<p class='h2'>示百癡上座</p><p>秉持個事，應機接物，如珠走盤，如盤走珠，頭頭不滯，著著無差，活卓卓地，自然法脈疏通承接有人，而與我家從上先輩用棒施喝，擊揚開廓，覿體相稱。縱有殊奇列異，牛頭馬面，象踏龍奔，橫逆將來，亦須力在轉處，若也拘方守隅、有所固滯，偷安盜懶、不健於事，不惟把纜放舟、抱橋柱澡洗，抑亦弛墮法塹、為此門偷生，有負向來荷擔底事，焉能垂典型於百世，作模範於一時乎？雖然，山僧者段說話猶成圈繢，其生機一路在汝攙奪何如耳。</p>
</div>
<div class='div-other'><a id='mulu29' />
<p class='h2'>示金粟上座</p><p>既契當頭一著，就在當頭上歷落千差、踢脫萬別，從教浮游之學、皮膚之見，披剝光新，如木在春而自秀，似珠在淵而自媚，施大機、奮大用，自是正脈中展托，運鉗鎚、開爐鞴，不曾向外邊之遶，不妨龍驤虎驟，佛祖窺覷無門，人天要入沒路，便是突出一頭地，而自家亦不識似個甚麼，若傍不甘者走上釣來，與他劈頭一棒，莫道專為流通。</p>
</div>
<div class='div-other'><a id='mulu30' />
<p class='h2'>示慈俊禪人</p><p>衲僧繼紹此事，皆從個中全身輥將出來，邈無涯岸，不可摹倣，發之於言，言句磊落，發之於詞，詞章粹美，發之於機，機用宏達，總之首尾一貫、表裏相稱，至於日用自立處固為超卓，然後據師位、光門庭，導方來、接後昆，始不忝祖宗家法，此是從上古人所共繇之者。</p>
</div>
<div class='div-other'><a id='mulu31' />
<p class='h2'>示書記蓮如上座</p><p>蓮如上座，道心用事，輔佐天童、金粟兩叢林，波波挈挈，不惜拖泥帶水，於本分留心多年，有開豁處每向人天眾前拋三放兩，不顧打濕眉毛，未知恒常亦能檢點否？殊不知禪門中事，問在答處、答在問處，句句能按人雲頭、步步解跨他頭地，始有出身得自由分，更須知其句能鏟意、意能鏟句，意句交加實為可畏，若無斬釘截鐵、敲骨取髓之作略，總是隨波逐浪葛藤露布，不知不覺死於句下，無有格人之語，故曰韓盧則逐塊，獅子能咬人，應勉之可也。</p>
</div></div>
<div class='div-other'><a id='mulu32' />
<p class='h1'>偈</p>
<div class='div-other'><a id='mulu33' />
<p class='h2'>冬景</p><p style="text-indent:0em" class="lg-abnormal"><div class='lg-row'>山中儘日雪威嚴，萬物陵夷徹骨堅，唯有林機呈醜拙，更無塵靄現廉纖。梅凝香暗寒清野，月皎光沉凍碧天，消遣衲僧情淨盡，逢人不說老婆禪。</div>
</p></div>
<div class='div-other'><a id='mulu34' />
<p class='h2'>和澄靈禪師山居韻</p><p style="text-indent:0em" class="lg-abnormal"><div class='lg-row'>因僧問我西來意，報道山居不計年，看兔籬邊雲拭磴，敲藤石上樹摩肩。勤鋤青圃除黃甲，閒拾枯枝煮白泉，底事明明誰可語，秪應高枕臥巖前。</div>
</p></div>
<div class='div-other'><a id='mulu35' />
<p class='h2'>示培菴沈居士</p><p style="text-indent:0em" class="lg-abnormal"><div class='lg-row'>當人一段風光事，只在尋嘗日用邊，解向頭頭開正眼，張公喫醉李公顛。</div>
</p></div>
<div class='div-other'><a id='mulu36' />
<p class='h2'>送澹崖師歸吳</p><p style="text-indent:0em" class="lg-abnormal"><div class='lg-row'>握手相將不等閒，機緣酬酢百千般，當陽一句無私覆，楚水吳山獨往還。</div>
</p></div>
<div class='div-other'><a id='mulu37' />
<p class='h2'>示時默禪人</p><p style="text-indent:0em" class="lg-abnormal"><div class='lg-row'>一段風光徹古今，騎聲蓋色謾追尋，橫拈豎用無多子，秪要當人達正音。</div>
</p><p style="text-indent:0em" class="lg-abnormal"><div class='lg-row'>等閒廓徹娘生面，突出那吒隻眼睛，始見頭頭俱正令，寰中獨步振嘉聲。</div>
</p></div>
<div class='div-other'><a id='mulu38' />
<p class='h2'>示金粟上座</p><p style="text-indent:0em" class="lg-abnormal"><div class='lg-row'>吹毛寶劍從君用，殺活當陽要見功，收放若無端的處，不惟亂統又朦朧。</div>
</p></div>
<div class='div-other'><a id='mulu39' />
<p class='h2'>與大含王居士</p><p style="text-indent:0em" class="lg-abnormal"><div class='lg-row'>翻身機下出叢荊，透脫羅籠致太平，臨濟屈遭三頓棒，得君驀鼻拽佗行。</div>
</p></div>
<div class='div-other'><a id='mulu40' />
<p class='h2'>示三笑禪人往楚住靜</p><p style="text-indent:0em" class="lg-abnormal"><div class='lg-row'>當人本分自騰騰，行腳區區似未曾，海闊天空都吸盡，閩山楚水不多爭。</div>
</p></div>
<div class='div-other'><a id='mulu41' />
<p class='h2'>復寧德張邑侯次韻</p><p style="text-indent:0em" class="lg-abnormal"><div class='lg-row'>祖師門下唯直指，秪要當人發悟機，瞥爾頂[寧*頁]開隻眼，許拈白棒摑須彌。</div>
</p></div>
<div class='div-other'><a id='mulu42' />
<p class='h2'>示夔友龔居士</p><p style="text-indent:0em" class="lg-abnormal"><div class='lg-row'>瞎驢鼻孔直如弦，被個書翁索子穿，拽出欄來鞭欲死，痛聲叫徹滿霜天。</div>
</p></div>
<div class='div-other'><a id='mulu43' />
<p class='h2'>登獅子巖絕頂</p><p style="text-indent:0em" class="lg-abnormal"><div class='lg-row'>鳥道曲千尋，高頭結個屋，杳然出人間，獨立望天目。</div>
</p></div>
<div class='div-other'><a id='mulu44' />
<p class='h2'>和誌公辰時歌</p><p style="text-indent:0em" class="lg-abnormal"><div class='lg-row'>食時辰，頂天立地本來身，赤體條條無所倚，大用全提脫苦辛，騎聲色，絕疏親，當陽舉似個中人，纔剔眉毛擬薦取，分明淨眼裏添塵。</div>
</p></div>
<div class='div-other'><a id='mulu45' />
<p class='h2'>示繼川嚴居士</p><p style="text-indent:0em" class="lg-abnormal"><div class='lg-row'>八十年來事不差，紅塵堆裡現那伽，無分迷悟天真佛，任運騰騰意氣奢。</div>
</p></div>
<div class='div-other'><a id='mulu46' />
<p class='h2'>示大休上座住山</p><p style="text-indent:0em" class="lg-abnormal"><div class='lg-row'>坐臥經行總個山，更無別法雜倪端，時時不失山頭事，管取山頭振宇寰。</div>
</p></div>
<div class='div-other'><a id='mulu47' />
<p class='h2'>示伯鸞楊居士</p><p style="text-indent:0em" class="lg-abnormal"><div class='lg-row'>三頓棒頭明底意，闡揚須是赤身人，生擒活捉如龍虎，直要當機怒目嗔。</div>
</p></div>
<div class='div-other'><a id='mulu48' />
<p class='h2'>復無咎何居士<span class='note-inline'>(諱白)</span></p><p style="text-indent:0em" class="lg-abnormal"><div class='lg-row'>本來個事直如絃，奚用算沙入海焉，移取腳跟歸舊路，原人鼻孔自完全。</div>
</p><p style="text-indent:0em" class="lg-abnormal"><div class='lg-row'>棒頭直指事何關，秪要當人省自顏，脫體不存元字腳，那來譬說許多般。</div>
</p></div>
<div class='div-other'><a id='mulu49' />
<p class='h2'>與太白禪人</p><p style="text-indent:0em" class="lg-abnormal"><div class='lg-row'>出入叢林舊有聲，棒風喝月不多爭，比來見我翻身去，活路生機任汝行。</div>
</p></div>
<div class='div-other'><a id='mulu50' />
<p class='h2'>復海寧縣中尊霜崖顧居士</p><p style="text-indent:0em" class="lg-abnormal"><div class='lg-row'>化導長年待有緣，喜逢龐老現空拳，白拈手段繇來別，餓鱉之夫要飯錢。</div>
</p><p style="text-indent:0em" class="lg-abnormal"><div class='lg-row'>奪食驅耕解縛緣，空拳正好自加鞭，鞭頭忽脫超方外，吸盡西江不用錢。</div>
</p></div>
<div class='div-other'><a id='mulu51' />
<p class='h2'>禮本師老和尚塔</p><p style="text-indent:0em" class="lg-abnormal"><div class='lg-row'>太白峰南，盤山之北，松石蒼蒼，煙靄羃羃，虎踞龍蟠，賓歡主樂，我師靈塔，巍然高卓，光明遍炤，十方四海，咸知正覺，不肖兒從掩土歸，四年於此成疏略，今日焚香憶轉深，雲自依依風落落。</div>
</p></div>
<div class='div-other'><a id='mulu52' />
<p class='h2'>和益城姚居士原韻</p><p style="text-indent:0em" class="lg-abnormal"><div class='lg-row'>本無巧拙與痴憨，擬欲名模落二三，洒落不拘南以北，了然豈礙北於南。臨機悟穎頭頭省，觸目迷封事事酣，越格還他無舌漢，長年不味苦和甘。</div>
</p></div>
<div class='div-other'><a id='mulu53' />
<p class='h2'>寄九霞劉居士</p><p style="text-indent:0em" class="lg-abnormal"><div class='lg-row'>淨名口默坐繩床，妙德舌偏布廣長，既默又言無異路，一溪慈水蕩風光。</div>
</p></div>
<div class='div-other'><a id='mulu54' />
<p class='h2'>贈吳居士號泰菴解</p><p style="text-indent:0em" class="lg-abnormal"><div class='lg-row'>一念契機，身心清泰，泰即是菴，菴即是泰，清淨了然，不分內外，乃信此菴，包含法界，取與施奪，縱橫無礙，泰乎菴乎，大觀自在。</div>
</p></div>
<div class='div-other'><a id='mulu55' />
<p class='h2'>過朱涇詠船子和尚</p><p style="text-indent:0em" class="lg-abnormal"><div class='lg-row'>當年鼓棹個禪翁，物外生涯渺莫窮，垂線半鉤江月冷，繫舟兩岸蓼花紅。驅鱗躍浪機全異，戴笠披雲趣不同，撒手波心些子意，令人千古憶高風。</div>
</p></div>
<div class='div-other'><a id='mulu56' />
<p class='h2'>寄武原覲周徐居士</p><p style="text-indent:0em" class="lg-abnormal"><div class='lg-row'>廣慧棲遲十載餘，勝幢高豎賴君扶，讚揚宗旨文章異，擊碎魔軍意氣殊。席冷上方多請法，甑懸香積每添盂，維摩妙用神通大，煙水迢遙憶不枯。</div>
</p></div>
<div class='div-other'><a id='mulu57' />
<p class='h2'>示本仁呂居士</p><p style="text-indent:0em" class="lg-abnormal"><div class='lg-row'>紅塵堆裡示全身，任運騰騰炤用新，誰謂大悲千手眼，元來只是現前人。</div>
</p></div>
<div class='div-other'><a id='mulu58' />
<p class='h2'>禮宏智禪師塔瞻右隴數塔被毀有感二首</p><p style="text-indent:0em" class="lg-abnormal"><div class='lg-row'>青山既可埋枯骨，未久如何似劫灰，護塔影堂誰拆盡，頓令群鶴起悲哀。</div>
</p><p style="text-indent:0em" class="lg-abnormal"><div class='lg-row'>堵波數座白雲邊，馬觸牛挨丁倒顛，名字消磨心行毒，到頭報應有龍天。</div>
</p></div>
<div class='div-other'><a id='mulu59' />
<p class='h2'>送古淵成首座住昭明寺</p><p style="text-indent:0em" class="lg-abnormal"><div class='lg-row'>天目山高萬八千，名揚四海古今然，衲僧風烈當如是，浩浩聲光動地喧，凡聖同居忘彼此，龍蛇混雜任方圓，钁頭鋤破千山色，芒履踏翻萬頃煙，自古居山無別策，法幢久豎要心堅。</div>
</p></div>
<div class='div-other'><a id='mulu60' />
<p class='h2'>諸當道恢復小天童賦贈</p><p style="text-indent:0em" class="lg-abnormal"><div class='lg-row'>塔賜名藍古到今，未知何事被民侵，不逢寶杵從天闢，難顯靈祗奕世欽。山色從新含古鏡，溪聲仍舊奏玄琴，達人作用分明別，頃刻功成四海吟。</div>
</p></div>
<div class='div-other'><a id='mulu61' />
<p class='h2'>寄澉城稚仙吳居士</p><p style="text-indent:0em" class="lg-abnormal"><div class='lg-row'>天童派下一枝燈，剔起光明國士能，炤耀祖庭直甚價，瞎驢頭角任人憎。</div>
</p></div>
<div class='div-other'><a id='mulu62' />
<p class='h2'>與爾潛董居士</p><p style="text-indent:0em" class="lg-abnormal"><div class='lg-row'>吾道提持二十載，逢場多喜荷擔人，誰知更有董潛子，亦解人前努目瞋。</div>
</p></div>
<div class='div-other'><a id='mulu63' />
<p class='h2'>與子張嚴居士<span class='note-inline'>(別號髻珠)</span></p><p style="text-indent:0em" class="lg-abnormal"><div class='lg-row'>對顏不禁頻頻語，一拶等閒正脈通，佛祖相承個如意，今將付汝紹宗風。</div>
</p></div>
<div class='div-other'><a id='mulu64' />
<p class='h2'>寄孝廉覲周徐居士</p><p style="text-indent:0em" class="lg-abnormal"><div class='lg-row'>達人作用不尋常，手眼高明見大方，撥轉機輪超佛祖，舉頭天外笑春光。</div>
</p></div>
<div class='div-other'><a id='mulu65' />
<p class='h2'>酬藥樹頭陀用原韻</p><p style="text-indent:0em" class="lg-abnormal"><div class='lg-row'>此道不磨似兩丸，天空海闊自來寬，施機發用雖殊異，契旨會源只一般。亂統不知毛骨冷，持綱豈肯祖庭寒，滹沱的派依然在，繼步惟期是達觀。</div>
</p></div>
<div class='div-other'><a id='mulu66' />
<p class='h2'>峨雪曹居士過訪書此致意</p><p style="text-indent:0em" class="lg-abnormal"><div class='lg-row'>此事除非過量人，縱橫擔荷契全真，頭頭用去離情謂，法法消歸了識神。月朗天空光徹夜，魚騰海闊樂玄津，鴻儒多會宗門語，交臂一朝萬古春</div>
</p></div>
<div class='div-other'><a id='mulu67' />
<p class='h2'>題大北菴手卷</p><p style="text-indent:0em" class="lg-abnormal"><div class='lg-row'>雲間城裡大北菴，遠祖中峰說法藍，愧我兒孫未瞻禮，捫心幾度自羞慚。</div>
</p></div></div>
<div class='div-other'><a id='mulu68' />
<p class='h1'>書問</p>
<div class='div-other'><a id='mulu69' />
<p class='h2'>復海昌榜眼彥升陳居士<span class='note-inline'>(諱之遴)</span></p><p>十禪人歸山，稱述門下，於佛法生歡喜心、起敬信想，則公郎即時解脫，了無亡相，不待所言。伏承教諭，謂不謁蓮座便彌歲年，大師乃不以門外流浪人而諄諄誨之，感涕交頤。山埜道此雖是門下過謙之辭，亦是天性真誠所致，故得感涕交頤，出自本然。然作門外流浪人之見，則於意地未必然爾，而山埜亦不從信斯語也。且喚什麼作門？更分內分外，以作流浪之見乎？逆信門下必不如是。又謂不肖少生紈綺、長悅紛華，觸緒流連緣情滋蔓，年將強仕迷錮逾深，每披諷教言心生慚愧。山埜道纔出頭地，富貴榮華便爾現成，是曩劫修來，且具有一腔元本正因，猶肯以山埜言句每嘗披諷心生慚愧，可謂有返炤迴光底趣，正一念迴機，便同本得之意也。故即就紛華紈綺之上，任性流連、隨意滋蔓，於此完全受用，是門下之高見也。又謂左攜翠袖、右進兕觥，倏爾沉酣不復省憶，大師欲醒之以喝則聾耳不聞，欲加之以棒則頑膚不痛，且須放此癡漢向名利場中自苦自樂耳。山埜道因此又識得門下底止風規了也，以謂即此聾耳、即此頑膚，便是正體現前、通身顯露，雖有痛棒莫能以用，雖有熱喝不可以加，不妨做個癡漢，於名利場中以苦樂自受，為自受用之三昧耳。又謂辱大師屢屢注存，敬奉一偈，此不肖斷頭刳心以報厚恩者也，冀勿哂鄙幸甚。及閱偈，惟一幅白帖而<span class='corr'>已</span>，據此又見門下之大究竟處也，故以斷頭刳心為極辭，以見了當之極全，無語路可通之意，何幸數百年來於金紫行中見徹諦信，此一件事超出時人之表，於宗門中添一真種草，進一真弘護，慶幸無比，誠為難得也。然而者一件事既全身擔荷，亦須轉身吐氣。全身擔荷也，則覿體現前而千差固自坐斷；轉身吐氣也，則提持機用以接方來，不妨建法幢、明宗旨，與天下人有心此道者，解粘去縛、流通正脈，亦為報佛祖聖人之恩。倘不如是，一向秪恁麼去，恐不出古人道：秪可自了，平地上死人無數。故古人又謂：灼然出得荊棘林，纔是好手。然則門下猶有一幅白帖之見，不如扯碎燒卻，愈見光明透脫，更欲如何若何，正好與門下棒之喝之，切莫道欲醒之以喝則聾耳不聞，欲加之以棒則頑膚不痛也。向此透脫得去，方是大手眼，為禪門宗工，於從上佛祖語脈機用不求印證，而自契合於了了之地矣。雖然山埜亦合吃棒，不該與門下如此拖泥帶水，不知高明以為何如？餘不及悉，伏惟諒焉。荷荷。</p>
</div>
<div class='div-other'><a id='mulu70' />
<p class='h2'>復武林司理海岸黃居士<span class='note-inline'>(諱端伯)</span></p><p>不肖曩參壽昌老師時，未聞居士名德。經今二十年來，不意居士現宰官身，跡自壽昌之門，到處出手，與人共建法幢，不惟壽昌有光，抑且此道不致寂寥，所謂冷灰裡一粒豆爆，非居士其誰耶？雖未會晤，而<span class='corr'>已</span>與居士面也。</p>
</div>
<div class='div-other'><a id='mulu71' />
<p class='h2'>復孝廉祈遠唐居士<span class='note-inline'>(諱元竑)</span></p><p>山埜秪要居士覿體現前，所謂根本得而枝葉自消落矣，其餘差別智門亦自體炤明白。卻不管居士昏沉不昏沉、澄湛不澄湛、疑情不疑情，乃至得力與不得力。何也？如是之說，皆是程途階級邊事，不是瞥然分曉之意。來教謂今但以必勝為主，亦是不然，蓋此事覓其勝負了不可得。如再問如何是覿體現前，但與居士一拳，且道此一拳又打在什麼分上？向此了當得去，則又說甚病魔來纏，及擔閣時日乎！門下以為何如。</p>
</div>
<div class='div-other'><a id='mulu72' />
<p class='h2'>復海岸黃居士</p><p>壽昌和尚道光嚴冷，如壁立萬仞，時人固難湊泊，然而即此坐斷學者偷心，故聲價大播諸方。不肖昔年行腳，兩造其門，在會將六個月，時時親見，以知間世希有也。茲又得門下翰教一章，并<span class='corr'>佳</span>刻一種，以明從上宗門來事，亦明自<span class='corr'>己</span>造道履歷，總歸恩於壽昌老人，名固正而言亦順，不肖心甚敬之。但惜門下不曾在老人現生之時十分倒斷，故後來猶種種生心，如翰教中所陳，初裂破髑髏，次寶鏡彰現，再親睹空中圓相，又舟中所現鐘相，如此之見皆為起而復倒、倒而復起，如此起倒殊無定見，似未是超方透脫也。若以此諸見呈之當時老人面前，豈無鉗鎚煆煉？若經鉗鎚煆煉，則門下過後了無途路波吒，亦無起倒自存，所謂離師太早，未盡其妙，不其然乎？雖然門下固為今時儒釋中通人達士，見此諒亦必以我言為然，當有一番雅論。見諭茲忝法愛，不遠千里以書寄我，故以老人高風規之，非敢一味順情讚歎也。至於著書行世，自有明眼者藻鑑，非不肖所能。緇素現既北上，不知何日出京，不妨因行掉臂，來金粟山頭與不肖覿面一回，以暢夙懷，後當圖禮老人靈塔，一了素願，未委高明以為何如。</p>
</div>
<div class='div-other'><a id='mulu73' />
<p class='h2'>復雲上張居士</p><p>居士手教殷殷，以法門護持為念，則靈根智種固非今日投下，山埜雖是乍會，而因緣道契實是夙生而來，金粟門中又添一真內外護，誠為難得也。更以臨濟在時，兩堂首座同時下喝一頌見諭，頌云：「兩堂首座實堪誇，賓主分明盡作家，一喝同時全正令，相逢合拍唱胡笳。」據此只明兩人同時用喝有全正令之意，而未分曉賓主歷然之端的。蓋彼此同時一喝，固無異無別亦無勝無劣，如何見得有賓有主歷然之意？向此覷得破去，便知臨濟覿面為人之機也。故臨濟上堂，兩堂首座同時下喝，有僧出問：「還有賓主也無？」臨濟云：「賓主歷然。」復召眾云：「要會臨濟賓主句，問取堂中二首座。」惜乎當時此僧不能再進後語以問那個是賓？那個是主？若能如此再問，敢保臨濟又有轉身活機活用，必不說如何是賓、如何是主，以成座主之見也。今時諸方多用心意識摶量、逐旋註解并種種穿鑿謬說，誠昧臨濟當機之用。居士若向者裡透脫得去，不妨與臨濟異世同時、覿面相見；山埜於此終不註破，須居士自悟始得，未委尊意以為何如。</p>
</div>
<div class='div-other'><a id='mulu74' />
<p class='h2'>與侍御心韋徐居士<span class='note-inline'>(甲申夏發)</span></p><p>門下宏材巨公，為先師法門之內外護，蓋不啻十餘秋矣。某久企風範，每欲聆教，自知造謁無繇，然而忝在先師法系中，則未嘗不時叨光被也。茲因先師塔銘一事關係匪輕，遂義弗容嘿而深有屬望者，政以先師生平之行履本末，惟門下悉之甚詳耳。去歲孟冬，曾通諸嗣法弟昆合上公書并王孝廉行狀來，仰祈大手筆垂留一碣，庶幾先師為人端的處昭昭然，不為末世所磨滅，法門幸甚，某等亦幸甚。迨四月望後，續燈侍師到金粟，接尊製塔銘一章，讀之文質兼到，不勝欣服，但末後嗣法弟昆之名未承紀載，某於此殊有隱慮焉。何也？方今木陳以代付為事欺昧諸方，嗣法十一人倘不列名標誌，而但據曩者黃介子行狀云：「某某若干人。」則凡受代付者具得混濫此中，更不知為誰是誰非、誰真誰假，將使正宗的派雜而不清，而天下後世悉受其欺昧者，當何如也。且原敘止及木陳，尚未及眾請之意與王孝廉所紀名實之詳，在某雖不敢以<span class='corr'>己</span>意疑人，而在木陳豈必無忽略公書自作主宰之事？果爾，則不惟蒙蔽某等弟昆，抑且蒙蔽門下矣。先師晚年駐錫甬東，道播天下，惟門下與有功焉，末後光明還藉筆頭點出，是天童法價冠世，實賴大護法始終之。然則窆石所存，即模範所係，按覈一時，為千古不朽，非門下復奚望哉。前公書稿俱在，恐浮沉未達，特重錄一通，上呈記室，以證其有無，并求詳定原文，以垂世世。總之門下為道法、為先師，故任塔銘之舉；某亦為道法、為先師，敢進斟酌之論，皆出於不得<span class='corr'>已</span>之衷情。人地雖遙，此心如一，固知高明遠炤，當不我責。外山刻十種請教并此附候，諸惟台鑒，不宣。</p>
</div>
<div class='div-other'><a id='mulu75' />
<p class='h2'>復東甌工部金門邵居士<span class='note-inline'>(諱建策)</span></p><p>門下手諭謂自領大教來，覺稍有自繇分，倘所謂省力處即是得力處耶，但百尺竿頭更有一步，不無待於山野蒿枝一頓耳。者山野道恁麼真誠篤信，則門下早<span class='corr'>已</span>喫棒了也。但向者喫棒底意分曉透脫，則無百尺竿為障為礙，亦無得力與不得力，及省力與不省力之種種諸兩頭語，直得迥然獨脫、自繇自在，至於千差萬別紛紜當前，不妨秪是一拶，正好興大機、發大用，以接物利生，與祖佛老凍濃一鼻出氣，恰是此個節候，固為門下挺身作如來使之時也。愚見如此，不識門下又何以教山野耶？法通之諭，不敢違命，第金粟公案未了，不免猶要少待，當異日以面大教也，不宣。</p>
</div>
<div class='div-other'><a id='mulu76' />
<p class='h2'>與鄞縣廣文客卿張居士</p><p>曠別多年，每欲通問，未有所繇，舊春於天童再獲一晤，喜不自勝，第聚會不久即便出山，未及留連道故，悵怏殊甚，然亦深知居士法中人，必不於此見過。茲啟天童先師過後，法門被木陳大壞，妄代先師付法，訛偽相傳不勝錯謬。此如朝臣，不奉王命，私鬻官爵，罪例相等，諒我居士智鑑高明，早<span class='corr'>已</span>了辨，不須山埜再悉數也。但緣先師塔上之銘，舊冬嗣法諸弟昆等同具公書，敦請四明徐心韋翁之大手筆。茲見來稿不列的傳法嗣十一人名，但云某某若干人，則吾十一人盡同夫<span class='corr'>已</span>氏，而凡受代付者皆可冒昧承當，其關係法門豈淺鮮者？且原文敘述，但謂據黃介子行狀及木陳忞傳云云，傳語多有未妥，姑不具論。即如介子行狀中原只混稱法嗣，不及詳明；狀為求文之贄名，實亦嫌無據，然其時尚未有代付一事也，況碑窆千古不朽，苟置法嗣於若存若亡之間，流弊不有大可寒心者耶？惟居士現身四明，文治力易挽回，煩道駕撥冗與山埜法嗣隱元公同往一謁心翁，痛切轉道此情，尤望據王大含所紀，歷然開載天童一枝燈，庶不致為後人混濫，先師常寂光中亦應佩明德於無涯，豈惟山埜諸弟昆等永藉荷擔之力<span class='corr'>已</span>也。居士為同門棟梁，應體炤山埜為法門一片苦心，諒不致付諸膜外。率爾冒瀆，顒俟報音，不恭不備。</p>
</div>
<div class='div-other'><a id='mulu77' />
<p class='h2'>復萬峰漢月禪師</p><p>不佞向在浙江時，乃聞足下聲名，耳根甚熟，但未會其面、未見其言，未委足下為何如人，且有毀者謗者紛紛疊出，故咫尺之近不及相訪，其亦宿緣所使耶。茲接<span class='corr'>佳</span>刻四項及手教三百餘言，首尾一讀，乃知足下平昔造詣，且為法門心切，以隱峰、丹霞、龐居士承馬祖、石頭更唱迭和為心，使法道千古萬古作無障礙，概見今時鬥諍競習，宛若舟中敵國，又明向來尋師求友一段履歷，雖承濟上孫枝、尟逢馬石昆季，將謂當今之世鼓簧此道無其人矣。因聞不佞往年四問，深見作略，馬祖一宗，堪為唱和，未至寂寞。如此見推不佞，而不佞何可當也！然足下既承濟上孫枝，而又謂臨濟一宗，馬駒的髓，固雖傳久失真，然而文獻猶足，何得如此自餒，其亦未得其人而未契其旨耶？其亦契旨而遽忘其人耶？當今密老和尚，臨濟的嗣，命脈貫通，為人作略，光前絕後，觀其語錄，坐斷天下人舌頭，豈但文獻猶足而<span class='corr'>已</span>哉！足下既承其嗣，而謂傳久失真，則足下以和尚為不足乎？其亦以自<span class='corr'>己</span>為不足乎？何其餒哉！承諭苟具大力量者，於悟心之後不自滿足，深求細證遠契古人，相擊相歌近協同志，扶起三百餘年掃地之密印，如此之意，乃啟不佞向來之志，不敢不勉，就足下言句深求細證，一紙供通。足下上堂語錄作略施設，雖不昧本分，亦涉途跡，其亦從師承中來，何得拈香原本又覺範老人，又高峰大師，又湛然闍黎？如此牽挂，終不了事。何也？若謂從覺範智證傳中得悟綱宗，及高峰語錄發起參禪，便乃拈香原本，則自古諸善知識發腳初心，豈無方冊染指，亦當契何人書拈何人香。如汾陽參七十員長老，末稍在首山言下了手；天台韶師見四十位高流，結局於法眼席中，乃至三十、五十、一百二十，豈無契入觸發者，都不見有一人酬法。又豈不見古塔主讀雲門語錄，因謂得悟，遽爾遙嗣，後來覺範種種貶剝，故知法嗣一事非同小可。蓋本分一著，契入深重，其輕淺之餘，不期該而該之矣，豈有從前契入輕淺之處一一為繼嗣乎？且契入深重豈可與輕淺相並，譬如黃金不與鐵比，則從前得處輕淺不足為繼嗣也明矣。足下欲振臨濟宗風，尚猶如此牽挂不了，致家中人笑足下望外走也，況使後昆相學相令，而臨濟源流面稟親授，恐付之無聞矣。近來宗師拈香牽挂多以名望，人情不能自免，如湛師拈雲棲之香，博山拈峰頂之香，一腳踏兩船，不歸其原本，自有智者慨焉，其亦原本一著得不深重而被人情名望所奪也。然亦二家承流無源，亂統應爾。如壽昌則自迸出來，雲門則少林帕子，故子孫牽挂其勢然爾。足下既作臨濟後裔，須體從上祖宗家法維持，亦欲與二家雷同效顰耶？然宗門中法嗣拈香，古今典型、佛祖標格，故不佞先欲言之。其他普說法語，五宗原智證傳提並註腳三老因緣，夾雜偏頗，多負單傳直指，取明眼笑，累累皆是，猶難備上紙筆，唯足下自炤自察。然不佞未親面足下，先如此簡點，正承謂深求細證，遠契古人，相擊相歌，共協同志，非為相謗相毀而競習鬥諍也。雖然足下要人深求細證，勾賊破家，不佞平人受污，未免就窩打劫，見三下三，彼此無虧，他日倘相見，當一笑破，不宣。</p>
</div>
<div class='div-other'><a id='mulu78' />
<p class='h2'>寄別山講主</p><p>曩與足下邂逅雲門，喋喋口吻，便知有為丈夫，自爾分手，迄今不覺數載矣。不佞住居海[ㄗ*耴]，落落人世，教乘之緣不啻束之高閣，然如來所說一代時教，究其所以然為何事者，端在自<span class='corr'>己</span>，實謂無遺矣。足下教乘博洽，賢首、慈恩工於平昔，坐席揮麈理應當然，承惠《華嚴品旨》，謹覽一遍，足下以妙嚴一品貫攝三十九品，謂華嚴品品是世主妙嚴，又謂此品是主，餘品是伴，據此亦是一見，但在品品位位當宗門中，意有相乖，足下高明，一舉便知，蓋華嚴意旨雖圓融行布、包博無遺，而在當宗當位其亦圓融行布攝無不盡，何得昧此而反另作一說，恐於當宗當品未必然耳。又以山河大地一時坐斷是事事無礙法界，誤錯甚矣，殊不知一時坐斷乃是得入空境證理無礙，若事事無礙，即山河上明一山河遍入無量山河，且不壞一山河之相，無量山河攝入一山河之內，亦不壞無量山河之相，到此即得迥出於思議之表。古人於內打出，則曰事事無礙，如意自在，手把豬頭，口誦淨戒，趁出<span class='corr'>婬</span>坊，未還酒債，顧此豈是一時坐斷為事事無礙耶？如此之意教家謂之綱領，綱領不明，至於千言萬語皆是漏逗之餘，所謂一子差而滿盤錯，足下不可不審矣。茲欲面議，俟不至山，故伸此意，充訊起居。</p>
</div>
<div class='div-other'><a id='mulu79' />
<p class='h2'>復隱元上座</p><p>上座既主席黃檗，當以煆煉衲子為懷，須臾不可放過，惟左敲右激，挑剔成材，使法系直與虛空相終始，永遠聯芳不致斷絕，是老僧之素望也，其餘之事皆是因行掉臂，若放過煆煉衲子，惟從事餘務，則捨重從輕，恐不得其人，有忽從上來事，上座應極力砥勉之，囑囑不盡。</p>
</div>
<div class='div-other'><a id='mulu80' />
<p class='h2'>復太守聲玉韋居士</p><p>台下於向上一著子，大似識得伊，猶不肯認伊，然欲認伊，則反成窒礙。所以昔日有僧問古德云：「如何是生死業？」答云：「求大涅槃者是。」進云：「如何是大涅槃？」答云：「造生死業者是。」向此看得透，則生死於是超脫，紅塵亦由是消融，且喜作個脫白乾淨無依倚大解脫人，二六時中不妨暢快。至於慶生禮懺一切佛事，只任運世緣，王法與佛法兩無相礙，所謂隨分納些些，正是達人作用也。愚見如此，未委高明以為何如。</p>
</div>
<div class='div-other'><a id='mulu81' />
<p class='h2'>復刺史九霞劉居士</p><p>曩與台下結法喜緣，將謂拽脫從前蘊藉，世出世間玄妙知解，今承來教，尚謂昔年搐鼻緣由，雖未蒙打失半邊，大和尚引手威光，迄時時變現鼻尖頭也。山野謂既有威光時時變現，則未拽脫從前所蘊藉，不妨再向父母未生前看，那個是我本來面目，便爾忽然㘞地一聲，亦好與山野三十拄杖。呵呵，缽盂峰既蒙為野人托出，則冤有頭、債有主，從此打結，與太白巔齊年，雖望八老翁蹇於步履，未嘗日夕不在蒲團，几拂邊握手清談也。縱時遭艱阻流離，欲自擔板作門外漢，恐無如此便宜之事，故曰：「自從親遭毒手，至今恨入骨髓。」寧不然乎？前拙話塵言宜付丙丁，勿放空如來藏，恐鈍置當人，纔是出脫好手，免彼此相帶累去耳，不既。</p>
</div>
<div class='div-other'><a id='mulu82' />
<p class='h2'>復九霞劉居士</p><p>尊偈十首，活潑清脫，足見近日高造，然亦有鋸義，聊為老翁點出，勿怪山野又絲來線去好。閒坐漁磯釣明月，特地一場愁，敲開明月縛清風，徒勞心力，老來學種猢孫樹，何得老不歇心，活時難死死難活，又非吾常於此切也。了卻此數句鋸義，再來喫老臊胡行沒手之拳，何如？呵呵。</p>
</div>
<div class='div-other'><a id='mulu83' />
<p class='h2'>復太史曹峨雪居士<span class='note-inline'>(諱勳)</span></p><p>春首承台駕垂顧，得聞高論，甚合理性一路，但未得透脫於理性文字之外，故語脈機用似未獲符契，然宰官中如台下動合此道者甚為難得，心切慕之，欲時常眉毛相在，以期繼紹傳燈。茲荷手教與尊刻并嘉作見惠，尤台下與山野道契，自不能<span class='corr'>已</span>，故現於翰墨，以光道眼也。謝謝不盡。然尊翰謂山野拙刻如據泰華絕頂，隨意指點塵寰，若非別透眼光，幾令人應接不暇矣。山野謂不妨被台下看破，但如人指月，倘若得月，自然忘指，何若斬斷葛藤，免得令人應接不暇。可乎？來諭惟自念冤親萍聚總是情緣，既非土木形骸，未免拖泥帶水。昨承大教，以道眼視之，都是空花泡影心，豈不知世界只等空花，即自身亦同泡影，何況眷屬，但一著道眼便費手腳，那能得撒手懸崖、翻身入水，一絲不掛來去自如？仰望洪慈，策其末路。據此則台下卻以道眼礙眷屬、礙自身、礙世界，乃至礙冤親，所以便費手腳，那能撒手懸崖、翻身入水，以至一絲不挂，來去自如？此正未契道眼，作如是差錯之見。殊不知契道眼者，非空花非不空花，非泡影非不泡影，直得離四句、絕百非，口欲談而辭喪、心欲緣而慮忘，到者裏則前謂以道眼視之都是空花泡影，亦是接初機漸引之言，未可為自畫也。雖然，若契離四句、絕百非，者一著子猶要親見作家指點，活機活用，以明向上一著，不然恐坐無事無為之金鎖難，未免墮坑落塹於必死之地，不能醫也。試問台下近來曾恁麼一回也未？若未得一回，且眷屬是眷屬，自身是自身，世界是世界，冤親是冤親，我心平等，渠亦平等，渠性如是，我亦如是，故曰是法住法位，世間相常住，此亦無過無不過之大同之道分明，即世間相以明實相，亦即世間法而明出世間法，但看台下力量契會何如耳。以上三段不同，收歸上科，他日若相見，猶作如是知解，入門正好一棒，勿怪山野未策其末路也，當有高見以示我。拙偈一首，敬次來韻，并錄，請政。</p>
<p>濟源莫道在天童，正脈流傳觸目逢，馬祖臨機聲一喝，大雄三日耳雙聾，非空不有超方外，蓋色騎聲何處鐘，大用現前無軌則，亦應踢倒須彌峰。</p>
</div>
<div class='div-other'><a id='mulu84' />
<p class='h2'>復子佩周居士</p><p>儒者至無人不自得，乃素位之語也；老子至實無所得，乃合頭語也；宗門本分，乃通上徹下語也。三者本分是其要關，若悟其要關，則世出世間更無偏頗，故曰是法住法位，世間相常住。即此之旨，先師在銅官山頂悟得，情與無情煥然等現，覓大地纖毫過患了不可得，亦即此耳。所謂悟則事同一家，不悟則萬別千差，良有以也。至於論三教同異，亦不妨將此推窮，更有先儒所著《三教平心論》，顯發三家功德殊異，亦當展閱，以見其化儀，大概如此。來諭更欲脫離知解，以何法門？惜乎居士不在面前，倘在即與當頭一棒，且若喚作一棒則觸，不喚作一棒則背，不得轉機亦不得無語，猶擬欲如何若何，又有一棒到居士分上了也。雖然，他日若會晤時，更存如是等見，便是知解生矣。當有格外提持，與老朽通個消息，可爾。</p>
</div>
<div class='div-other'><a id='mulu85' />
<p class='h2'>復乾三法師書<span class='note-inline'>(附來書法師相見機緣語句載堯峰錄內)</span></p><p style="margin-left:1em">海內有人，不可不訪，久聞和尚為禪門大匠，故于季冬買一葉舟，特造方丈，非舍平生所學而為濟上之學也。十六之夕，承和尚集座下諸英共評宗教，其中有關節之言，再求斧削。如不肖謂交光決定用根，其說大謬；座中諸兄左袒交光，以用根為是，而和尚亦有從緣薦得之言。竊謂從緣貴乎薦得，若果薦得必離根塵，豈如交光帶妄顯真，不遽破二種見妄之說乎。夫眾生流轉生死，由根塵識三種不破，不出生死；學道之士于入門時，須于命根下殺得一刀方離妄法，果殺一刀則根塵識盡破不留纖芥，若留眼根，是不曾殺得一刀，見性亦不現前，不可謂懸崖撒手也。彼豈知正見正聞之時，略無根塵之相乎？此是教門衰相，亦是宗門流弊，不肖不得不言，只如二十五圓通中以阿那律陀為眼根圓通，那律是無眼人，故得眼根圓通，根之宜拔，不辨而自明矣。若坐在不見處，復是大病，和尚是宗門長子，能提直捷法門，貴于一機一境直透根源，不肖于宗從未參究，高峰語錄從來未見，惟幼時曾稍閱宗書，聞圓悟云：「懸崖撒手，自肯承當，絕後再甦，欺君不得。」以愚意測之，絕甦是死活義，死須真死、活須真活，若根塵不除，不得謂之真死，縱有小悟，亦詐死耳。入門既謬，後來所見皆謬，既有詐死，必有假活，總是風力所轉，終成敗壞。末法時最多此種，不肖雖非宗門人，不得不為教門慮耶。若要真死，須斷根塵識，將攀緣妄想、言思卜度一切皆除。夫以言顯于無言，非真無言也；以思顯于無思，非真無思也。真絕言思者，空有二邊妄想，一切不起、消息不通，并無能絕所絕，如魚飲水，冷煖自知而<span class='corr'>已</span>。行人至此，多分死了活不得，然見性現前早是活法，人自生阻滯耳。何者？妄見<span class='corr'>已</span>破，真見現前。妄聞既除，真聞自顯，非活而何？和尚前問法住法位，世間相常，愚云世間相者，生住異滅是也，因舉《大涅槃經》文為證，和尚似不肯其說。然法無一向，請以山水草木為世間相可乎？妄情既除，山是真山，水是真水，草是真草，木是真木，天地未分，先有山水草木；乾坤既壞，山水草木不壞，寧非常住之旨？到此方是真活。台宗性惡法門由此而立，和尚拈根本無明即是根本智慧，以此為性惡義，愚謂此亦通途之語，若別顯性惡全是真如，更無無明之相，故謂之佛性也。然總因真死方有真活，苟非真死真活，通是意識卜度、言語抵對，安可稱見性哉？但死活定非二機，妄法破處真諦自顯，又雖拈性具秪得半邊，更有通方圓融之道，惟苦心人方能知之，和尚試評其說與圓悟合否？因欲請教，輒吐愚悰，談刀取誚，捉礫騰譏，恐滋口過，幸不吝斧削，足見慈悲，臨楮無任悚慄。</p>
<p>正月初四晚獲座下手翰一篇，首尾將千言，以舊臘到山相訪，同諸禪子於茶筵中議論近時註經用根不用識，及阿那律不用眼根而證圓通，與夫宗門中之句「懸崖撒手，自肯承當，絕後再甦，欺君不得」，乃至《法華》「是法住法位，世間相常住」等語顯發指註，欲老朽試評其說，足見座下于法門為有心人，故於宗教兩途參考其旨趣。但座下首云非舍平生所學而為濟上之學也，於此殆見座下以台教自畫，雖有殊言勝語，恐不相入，究竟無益於事，擬欲緘口，付于無言之天，各安其分，何如？然若但付於無言之天，則座下將謂宗門莽蕩，不能曉此，故不得<span class='corr'>已</span>輒陳管見，以搏大方。如交光法師所註，楞嚴正脈用根不用識大段，藉根顯見、因見示心，此是自微至著，自始至終，譬如以楔出楔，前楔既出，後楔亦無所用。若據理論量，倘執見根為是，則頭上安頭；若離見根為是，則如斬頭覓活。所以經中本文云：「見見之時，見非是見，見猶離見，見不能及。」據此可見從根以辨見精，從見精以明真見，至於真見則能所對待無容存於其間。至後文雖有二種妄見，亦由此以進退合明，則根塵識三豈不破乎？又據圓融之理，只要人當機了悟、直下瞥然，所以宗乘中云：「只此見聞非見聞，無餘聲色可呈君，個中若了全無事，體用何妨分不分。」又法眼大師云：「三界惟心，萬法惟識，唯識唯心，眼聲耳色。」足見唯心唯識之道超乎根塵，始亦由于根境而顯發。且臨濟大師云：「汝等赤肉團上有個無位真人，常在面門出入，未證據者看看。」老朽如是引援，并原交光法師科文，剋就根性，直指真心，前前後後，不一而多，不過明他所學之大意而<span class='corr'>已</span>，非同眾禪子以左袒其交師也。座下又以阿那律陀不以眼根而證圓通以駁交法師用根不用識之謬，此屬一途之說，亦是有理，但曰圓通只許盲人證得，有眼人不能瞥證，則六三十八及其七大為二十五圓通，徒有其文，如何融會？老朽意以盲者肯修尚證圓通，況不盲者肯修，如何不入其圓耶？雖文殊選根而有勝劣，古聖明訓何能違其所示？且據其經偈「一處成休復，六用皆不成，塵垢應念消，成圓明淨妙，餘塵尚諸學，明極即如來。」況前偈曰：「歸元性無二，方便有多門，聖性無不通，順逆皆方便，初心入三昧，遲速不同倫。」老朽以後偈前偈引援比較，無過顯發人人有慧根之性，皆可從機境上悟入，若離機境則頑然而無靈識，此機境只在六根門頭瞥然薦取，所以老朽前謂從緣薦得相應疾若，薦得則根境與非根境了不可得，更誰論殺一刀與不殺一刀？然殺之一字即是薦取之意也，若薦得則心意識自死，所以如來一代時教、善知識一切機語，無過隨時徇機之語，不可鑿定以成死法，若鑿定則違隨宜所說，意趣難解之旨，應信懸崖撒手，自肯承當，絕後再甦，欺君不得。乃至大死大活，詐死詐活等語，皆是撮摩虛空、水中撈月，於當人本來個一著子皆兩頭語，只如世尊住世四十九年，說法三百餘會，臨般涅槃時，於百萬人天眾前拈花示眾，只有迦葉一人當機契旨，破顏微笑，其餘在座悉皆罔措，故世尊云：「吾有正法眼藏，涅槃妙心，實相無相，微妙法門，不立文字，教外別傳，付囑摩訶迦葉，轉相傳受。」于是二十八祖達磨大師繼之乃云：「直指人心，見性成佛。」心既指矣，性既見矣，則從前所學所聞、所修所證，皆無復遺餘矣。然則座下以一刀欲殺其根株，是座下之所見，亦是古人之方便，非禪宗超方脫略極則之語，不知高明以為何如。又以老朽前詰《法華經》「是法住法位，世間相常住」之意重拈其說，殊不知法華一部七卷之文，以實相為宗，其他多贊揚表顯，唯此兩句經是的切顯實相之義。座下彼時驀指茶筵中云：「圓眼住圓眼位，糖餅住糖餅位。」老朽當時詰云：「圓眼一捏便碎，糖餅一喫便了，如何得常住？」座下彼時無對，少頃以《大涅槃經》為證大意，以生住異滅住於不生不滅為常住，彼時老朽詰云：「如是則生滅住於不生滅，則成兩法，遽成能所對待，如何得常住乎？」今座下以老朽似不肯其說者此也。今又以山水草木為世間相，妄情既除，山是真山，水是真水，草是真草，木是真木，天地未分，先有山水草木，乾坤既壞，山水草木不壞。據此不唯實相常住之旨未明，于世諦理義亦未盡意。既天地未分，又何從而有山水草木乎？乾坤既壞，又何從而有山水草木乎？況有妄情可除，又有真山真水，乃至真草真木；天地未分，又有山水草木；乾坤既壞，又有山水草木不壞，則岐然兩分，宛爾生滅與不滅生對待之法，如何是實相之道，得永遠常住乎？老朽如此引援辯詰，古賢所謂引而不發，只要當人于此悟明，以透其實相常住之法也。于此悟明，則台宗性惡法門由此而立，并根本無明即是根本智慧不期而合，雖說兩個根本，若悟得但有其名而無實性也。故曰：「悟則事同一家，不悟則萬別千差。」寧不然乎？只如高峰祖師四句偈是宗門極則語，且云「那一句是縱是奪、是殺是活，若檢點得出，則參學事畢。」此是要人明其機用以到極則處也。老朽與座下覿面提持，要從此契會，出三乘十二分教高一頭地，非強遏捺以屈人也。座下今云高峰語錄從來未見，則忘卻老朽覿面提持之端的意也。自今而後，猶望座下于宗乘中喫緊留心，或與老朽一機一境、一扣一激，得推門落臼，則知三乘等教所蘊學業，皆闡演玄妙理致邊事，於宗乘極則一著子尤較霄壤。故德山禪師從前在蜀，所演諸經眾論，主張教義，亦曾註《金剛經疏》，且氣壓諸方云：「南方魔子敢言直指人心，見性成佛，我當摟其窟穴，滅其種類，以報佛恩。」遂擔《青龍疏鈔》乃參龍潭信和尚。一夕侍室中，龍潭云：「更深，何不下去？」德山珍重便出，卻回云：「外面黑。」龍潭點紙燭度與，德山擬接，龍潭便吹滅其燭，德山于此大悟，便禮拜而退。明日將《青龍疏鈔》堆法堂前，舉火炬云：「窮諸玄辯，若一毫置于太虛，竭世樞機，似一滴投于巨壑。」遂焚卻，而為宗門大匠。豈欺我乎？若云談刀取誚，捉礫騰譏，則老朽從此打退鼓，彼此各適其性，亦不亦樂乎。來書義多文長，不必以逐節對辯，撮其大要，以明風規，不識高明以為何如。</p>
</div>
<div class='div-other'><a id='mulu86' />
<p class='h2'>復天王水鑑海法孫</p><p>說話既明暢，行持須珍重，當久豎法場，不可輕易動，喜汝住天王，於此作梁棟。</p>
</div></div>
<p class='juan'>費隱禪師語錄卷第十一終</p>
</div><!-- end of div[@id='body'] -->
</body></html>