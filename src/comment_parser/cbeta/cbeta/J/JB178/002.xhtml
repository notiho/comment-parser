<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>費隱禪師語錄卷第二</p><p class="byline">嗣法門人隆琦等編</p>
<div class='div-other'><a id='mulu6' />
<p class='h1'>上堂二</p><p>崇禎九年，眾護法請師住建寧府建安縣蓮峰院，當日請上堂，拈香云：「者一瓣香，橫該萬有、豎透金輪，爇向爐中，端為祝延今上皇帝聖躬，萬歲！萬歲！萬萬歲！者一瓣香，自從親遭毒手，至今鋸解不開，次第二回拈出，爇向爐中，專為現住天童禪寺傳曹溪正脈三十四世本師密雲悟老和尚，用酬法乳之恩。」遂<span class='corr'>斂</span>衣就座。上首白椎竟，師云：「隨處作主，遇緣即宗，法隨法行，法幢隨處建立，提持向上，巴鼻直指當人本分，若能直下翻身，便見自家境界，現成覿體不受囊藏，施機發用八面威光。所以道：若論戰也，各各力在轉處。雖然如是，秪如今日，開堂祝聖一句作麼生道？邊邦寧靜歸王化，萬姓謳歌樂太平。」下座。</p>
<p>開爐上堂，「淨裸裸、赤灑灑、沒可把，長連床上消閒過日，猛火爐頭話無主賓，撫沒絃琴唱無腔曲，笑他釋迦老子捏怪多事，達磨祖師勉強出頭，三藏玄文拭瘡疣紙，千七百則破爛草鞋，真是貽子害孫，鈍置殺人。忽有人問蓮峰：『今日出來，作甚麼即得退身有分？』」復舉：「趙州謂眾云：『我向行腳到南方，火爐頭有個無賓主話，直至如今無人舉著。』」師云：「大小趙州，舊習不忘，賣弄<span class='corr'>己</span>醜。今日恰遇此個時節，不妨與他頌出：無賓主話若何論，覿露當陽世界吞，越色超聲常顯煥綿延終古逾彌存。」下座。</p>
<p>臘八上堂，「三界釋迦尊，極是無面目，一朝禍入身，百世遭罵咄，道個不曾悟，焉能得成佛，漢語胡言誑惑人，罪犯彌天不可述，朝打三千，暮打八百，有甚麼屈辱。忽有人抱不平，出來道：『且謾喃喃費隱老禿，古今公案難逃眾目。』山僧便與一棒云：『太平本是將軍致，不許將軍見太平。』」卓拄杖，下座。</p>
<p>上堂，「祖師門下，水洩不通、風吹不入。恁麼見得，極是直截；其或不然，放一線道。山門前，佛殿後，翠竹動清風，錦河翻白浪，明明般若門，一一菩提路。會得也，自古至今；會不得也，從今至古。何以？物物般般本不遷，湛然嘗住曷能數。」便下座。</p>
<p>祈壽請上堂，「山青水綠，李白桃紅，輕舟泛小浦，幽鳥語長空，頭頭彰寶所，物物顯全機。離此別有，則向外馳求；即此便是，則世諦流布。于中豁開一隻眼，便見當人盧舍那身時時現前，金剛妙體無處不周。如是于一身中復現多身，于一一身各現廣長舌相以說其法。且道說什麼法？」遂以拄杖架肩，云：「長年滯貨無人識，挑向街頭付與誰。」便下座。</p>
<p>上堂，「今朝四月初六，釋迦尚未降跡，若能瞥爾知歸，一生參學事畢。苟自知歸也，如鳳沖霄漢不墮金網，魚躍龍門那遭點額，逍遙碧空以為家鄉，浩然滄海是其活計，纔見得未離兜率<span class='corr'>已</span>降皇宮，未出母胎度人<span class='corr'>已</span>畢。還信得及麼？自是不歸歸便得，五湖煙景有誰爭。」下座。</p>
<p>上堂，僧問：「語默涉離微，向上還有路，且道淨名杜口意作麼生？」師云：「點。」進云：「吹毛威不動，神光射斗牛。」師云：「喪身了也。」問：「世尊初生，一手指天，一手指地，意旨如何？」師便打云：「會麼？」進云：「既然如是，為甚又道雪山六年睹明星悟道？」師云：「不妨疑著。」僧以手指天云：「恁麼則世尊也。」師云：「未夢見在。」僧喝一喝，師云：「再喝看。」僧無語。乃云：「削髮為僧相，善根宿世培，若還不了道，依舊入凡胎。且道又作麼生了？向此豁開正法眼，紅塵堆裏見如來。」遂喝一喝，下座。</p>
<p>上堂，僧問：「途中事作麼生？」師云：「草鞋拄杖。」乃云：「展沒巴鼻句，莫不罔措，撥向上關，悉皆躊躕咬嚼不破。十分滋味，卜度不行，全身揭露，不是謾指，蹤繇亦非無端，特地高超物表一句作麼生道？萬丈峰頭獨足立，十方世界示全身。」下座。</p>
<p>師誕日請上堂，「若道今日是生，日前湛無水之波；若道今日無生，劫外糝枯木之花；若道無生即生、生是無生，也是秤錘裏呷汁；更說離四句、絕百非，是他端的處，亦是靈龜曳尾，自取喪身之兆。既爾，畢竟如何？燈籠露柱呵呵笑，驚得鐵牛遍體麻。」下座。</p>
<p>上堂，「向上無門撥不開，折旋俯仰幾多回，等閒踏倒珊瑚樹，格外風光特地來。如是則轉短壽為長年，改粟柄為禾莖，不是曩劫培成，亦非今時造就。且道端的在什麼處？千紅萬紫從君看，那把春風度與人。」下座。</p>
<p>請上堂，問：「弟子請師陞座，將什麼超拔先親？」師云：「一毫頭上可翻身。」進云：「畢竟向何處安身立命？」師云：「遍界明明不覆藏。」乃云：「父死多年未及報，憂愁無限結眉端，若非般若多靈驗，那得三途絕往還。」驀豎拂，云：「此是摩訶般若光，光非炤境，境亦非存，光境俱忘，復是何物？<span class='corr'>已</span>故順齋居士若向者裏薦得，則生著冬時襖，死脫夏天衫，超然了生死，前三與後三。」遂以拂子擊一擊，下座。</p>
<p>開爐請上堂，問：「十方同聚會，個個學無為，如何是無為一句？」師云：「廓落無邊際。」進云：「無邊外又作麼生？」師云：「汝又要立邊岸。」僧乃笑，師云：「見人空解笑，弄物不知名。」僧以手畫圓相，師一喝，乃云：「破盆猛焰，亙古彌新，金圈栗棘，煆出眼睛，便爾輝騰今古，不是無位真人，當此之際，虛空倒卓，大海揚塵，更說起期結制，誰知蚊咬鐵釘，其或應時休去，<span class='corr'>已</span>是夾背汗淋，到者裏不得動著，動著則打斷驢筋。」遂以拄杖擊香几，下座。</p>
<p>上堂，僧問：「前半月<span class='corr'>已</span>過去，後半月猶未來，即今十五是如何？」師云：「眉毛卓豎。」乃云：「一機獨脫，立地超卓，拈三放兩，妖精伎倆，流布差殊作話端，到處逢人便喫棒，爭似全機截眾流，人間天上更無兩。明指破，休魍魎，拶著不知劈面掌。」</p>
<p>元旦上堂，僧問：「新年頭有佛法，正是雪上加霜，新年頭無佛法，又成當面蹉過。不涉二途，請和尚別接來機。」師云：「元正啟祚，萬物咸新。」進云：「恁麼則直下有無俱不立，迥然獨露句超方。」師云：「闍黎自道取。」僧云：「禮拜和尚去也。」師云：「不干山僧事。」乃云：「一年三百六十日，今日分明是初一，會得一兮萬事周，世間出世從茲立。」卓拄杖，下座。</p>
<p>上堂，僧問：「大通智勝佛，十劫坐道場，佛法不現前，不能成佛道。如今成佛否？」師云：「百草頭上無邊春。」僧云：「謝師指示。」師云：「草尖<span class='corr'>刺</span>汝眼。」問：「如何是陽春境？」師云：「滿面是落花。」進云：「如何是境中人？」師云：「披襟獨自得。」進云：「恁麼則春風吹處百花新。」師云：「闍黎何處著腳？」乃舉：「靈雲禪師悟道偈云：『三十年來尋劍客，幾回落葉又抽枝，自從一見桃花後，直至如今更不疑。』」師云：「慚愧古人，二三十年起倒存忘，至於智窮力極，向桃花邊打失眼睛，直至如今不見天日。又有玄沙傍不肯，云：『諦當甚諦，當敢保老兄未徹在。』且道什麼處是靈雲未徹處？莫是見色明心、附物顯理為未徹處麼？且喜沒交涉。莫是道無向背、說疑說悟為未徹處麼？且喜沒交涉。莫是把斷要津、不通凡聖為未徹處麼？且喜沒交涉。既都不如是，畢竟意旨如何？一擘華山分兩路，萬年流水不知春。」下座。</p>
<p>解制上堂，僧問：「大制從來無解結，當人不薦自羅籠，百匝千重即不問，東擲西拋事若何？」師云：「汝自蹉過。」乃云：「問著劈脊便拳，始稱衲僧意氣，放出面門老大光，佛祖橫吞千萬里。者裏還有汝諸人立地處麼？」以拄杖一時打散。</p>
<p>蓮峰辭眾云：「衲僧行止沒多般，大似閒雲繞翠巒，來既無心去無住，不妨隨處現瀰漫。」</p>
<p>崇禎十年丁丑，浙江溫州府永嘉縣檀越張養睿、李光春、邵建策、周宗壁、陳立政等請師就法通寺開堂，於八月十五入院。</p>
<p>當日眾請上堂，拈香云：「者一瓣香，上拄天、下拄地，爇向爐中端，為祝延今上皇帝聖躬，萬歲！萬歲！萬萬歲！恭願皇圖與乾坤並固，國祚同日月長明。者一瓣香，描固不成，畫亦不就，信手拈來，次第三回爇向爐中，端為現住天童禪寺傳曹溪正脈三十四世本師密雲悟老和尚，用酬法乳之恩。」乃云：「全身擔荷，赤體提持，要是夙有器骨英靈漢子，於尋常日用活卓卓地，不將奇特言句貼於額頭，玄妙理致蘊於底裏，專用格外鉗鎚，獨距宗門牙爪，生擒猛虎、活捉獰龍，縱有言超佛祖、行過舍那，入此閫域，未免橫身拶出。其餘之輩觀心作念、著意思惟，塵寂光生而有神穎妙慧自作去就，畢竟搆他語脈不上。要有者等丁卓，始可別行教外、單傳直指，主持棒喝全行正令，而與從上瞎驢蹄角相肖。且正當恁麼時，回機就位一句作麼生道？本來不借修因得，那說心明與法通。」卓拄杖，下座。復白椎云：「諦觀法王法，法王法如是。」</p>
<p>瑞安可受林居士請上堂，僧問：「棒頭點出超方眼，便解翻身捋虎鬚，正法瞎驢邊滅卻，師今何以接賢愚？」師便打云：「只將者個。」進云：「不逢別者不開拳，一遇知音便分付。」師云：「自羞也不識。」乃云：「珠沉滄海，秀媚淵波，劍埋荒墟，光射牛斗，人人具頂門向上一著，個個蘊超佛越祖之宗，耀古騰今離見絕聞，如地擎山，不知山之孤峻，似石含玉，不知玉之無瑕。向此開得一隻眼，便見具足凡夫法，凡夫不知；具足聖人法，聖人不會。聖人若會，即同凡夫；凡夫若知，即同聖人。即同凡夫，故喚釋迦老子作具縛眾生；即同聖人，故指具縛眾生為釋迦老子。不是壓良為賤，亦非呼賤作貴，本來一體，浩然大均。且正當恁麼時，各歸本位一句作麼生道？雲在嶺頭閒不徹，水流澗下太忙生。」下座。</p>
<p>上堂，問：「破衲條條全體現，白牛露地事如何？」師云：「點。」進云：「出群不帶角，不與類相同。」師云：「好打。」進云：「踏破虛空，掀翻大地。」師以杖擉退。問：「世尊拈花，迦葉親承，請問和尚即今華在什麼處？」師云：「萬年山上一枝松。」乃云：「風不待月而涼，火不待日而熱。若論祖意，西來三人，證龜成鱉；今日試問諸人，日用還瞥不瞥？若也<span class='corr'>已</span>瞥，朝打三千，暮打八百；若也未瞥，鼻孔舌頭，一時頓裂。不是山僧強言，秤錘原硬如鐵。」驀豎拂子，云：「釋迦老子來也，在山僧拂子頭上說道，騎佛殿，出山門，驅山門，入露柱，驚得四天門王[跳-兆+孛]跳上三十三天，帝釋打一棒，東海龍王發怒，一時海天變色，油然作雲，沛然下雨，直得大千界內，擎拳底擎拳、合掌底合掌。且道恁麼提持，如何話會？脫體頓超知見外，方名越格自繇人。」喝一喝，下座。</p>
<p>上堂，驀豎拂子，云：「者一段事亙古亙今，人人本具，個個圓成，會也草披春色，不會月瀉秋清，弗用求真息見，那許管帶忘形，五湖四海同風日，社舞村歌樂太平。」下座。</p>
<p>開爐上堂，問：「千聖不傳之法，還許諸人悟入也無？」師云：「山僧亦不知。」進云：「恁麼則善財來到無門路，俱在渠儂彈指中。」師云：「闍黎太分曉。」僧便喝，師云：「你者一喝落在什麼處？」乃云：「者裏東西十萬、南北八千是個火爐，在汝諸人如何迴避？若也迴避不得，以大圓覺為我伽藍，身心安居平等性智。性智既平等，則內不見有五蘊、六入、十二處、十八界；圓覺為伽藍，則外不見有山河大地，明暗色空，內外一如。身心寂滅，虛而靈、寂而妙者，猶未是衲僧透脫邊事。蓋衲僧分上，如透網金鱗，不吞鉤餌，吹雲鼓浪，志在丹霄，舉鬣揚腮，全彰意氣，不與佛祖同躔，那共人天合伴？當頭發問，攔腮便劈，如此跳躍掀騰，始稱宗門中客。更說什麼東西十萬、南北八千猛燄火爐？又道是甚三月護生、九旬結制，<span class='corr'>束</span>縛形軀。既爾，則今日出來做者去就作什麼？舉頭天外看，憶是個中人。」復舉：「龐居士云：『日用事無別，惟吾自偶諧，頭頭非取捨，處處沒張乖，朱紫誰為號，丘山絕點埃，神通並妙用，運水及搬柴。』」師云：「大小龐居士，將常住片地作為自<span class='corr'>己</span>田園，今古推他得處朴實，不知人人悉皆如是。然而更望超群出類、吞佛噉祖底漢，將他龐公三百六十骨節、八萬四千毛孔，一一分析碎為微塵，撒向他方世界。自<span class='corr'>己</span>風高千仞，萬古垂芳，甚生奇特。且道還有恁麼漢麼？上大人，丘乙<span class='corr'>己</span>，化三千，七十士，爾小生，八九子，佳作仁，可知禮也。誠能如是，不妨示現全身力，同轉繇來正法輪。」下座。</p>
<p>上堂，僧問：「如何是賓中主？」師云：「闍黎問得自然親。」「如何是主中賓？」師云：「山僧答處出常情。」「如何是賓中賓？」師云：「到處逢人拾涕唾。」「如何是主中主？」師便打云：「還會麼？」乃云：「本來個事自尋常，日用堂堂絕覆藏，更欲別求消息子，一條白棒一條痕。」拍香几，下座。</p>
<p>上堂，「世尊拈花迦葉微笑，雖則覿面提持，未知向上一竅。欲知向上一竅，須是衲僧自透。且作麼生透？一莖草上解安身，百億須彌翻筋斗。」便下座。</p>
<p>上堂，「今日陽和忽地升，石頭土塊盡翻身，生機一路繇來別，纔動些兒海嶽驚。總差別於群芳野水，破眾疑於寒灰冷焰，都教出頭露面，終不晦跡韜光。且應時及節一句作麼生道？欲知天地無私力，看取梅花破雪開。」下座。</p>
<p>上堂，僧問：「臨濟家風則且置，曹洞宗旨是如何？」師云：「牽連斷貫索。」進云：「如何是正中偏？」師云：「白雲覆青山。」「如何是偏中正？」師云：「青山鎖白雲。」「如何是正中來？」師云：「獨坐古皇臺。」「如何是兼中至？」師云：「寒山逢拾得。」「如何是兼中到？」師云：「大家在者裏。」乃云：「今朝正是十五，個事本來獨露，普請諸人自觀，管取頓超佛祖。」卓拄杖，下座。</p>
<p>上堂，「教中道，若心取相，則著我人眾生壽者；若取法相，則著我人眾生壽者；若取非法相，亦著我人眾生壽者。是故不應取法，不應取非法；法尚應捨，何況非法。世尊生平神通無量、手眼千般，到者裏大似智窮力極，轉身不得。」遂以拂子擊香几，云：「山僧與他打開寶藏湧出摩尼，以一分奉亡過覺靈，得無生忍；以一分奉今日齋主，壽筭彌衍。不惟功超等級，亦且價重娑婆，但能從緣薦取，管教永無退失。且道意旨如何？」驀豎拂，云：「碓嘴開花後，虛空笑點頭。」下座。</p>
<p>臘八上堂，「最是無端老釋迦，纔生下地便周遮，忽觀星斗猶言悟，雪上加霜眼轉花。恁麼道來，未審諸人還甘不甘？若也不甘，為他出氣多分說；倘乎甘去，莫怪兒孫卻罵爺。」</p>
<p>解制上堂，舉：「祖師心印，狀似鐵牛之機，去即印住，住即印破。秪如不去不住，還是印即是？不印即是？」師云：「能于不去不住端倪上具得個眼，不妨坐斷佛祖蹤繇，任運鐵牛之機，利益天上人間，都教徹骨徹髓，安期百餘日內壁立萬仞？而解制百餘日外萬仞壁立，直下脫灑自如，更不麻纏紙褁。且如今日稱勞賞功一句作麼生道？個個都與三十棒。為甚如此？功不浪施去也。」遂以拄杖一時打退。</p>
<p>尼請上堂，問：「諸佛未出世，祖師未西來」，舉坐具云：「還有者個麼？」師云：「闍黎試道看。」僧以坐具拂一拂，師云：「打之遶作麼？」乃云：「本有非男女，常光燭古今，顯揚何爾狀，非色亦非聲。既非色兮又非聲，直指無過個現成，瞥念知歸塵累脫，縱橫無礙是全真。」復舉：「古時有個灌溪和尚，問末山尼了然禪師云：『如何是末山？』尼云：『不露頂。』溪云：『如何是末山主？』尼云：『非男女相。』灌溪乃喝云：『何不變去。』尼云：『不是神不是鬼，變個什麼？』灌溪于是服膺，作園頭三載。」師云：「據者尼僧達本還元，作女中英標，隨機答問不妨驚聽，百世之下合有知音。且作麼生知？但向言前諳落處，與他較量不多爭。」下座。</p>
<p>四月八日上堂，「今日是釋迦降生之辰，淨頭希賢禪人化施主，為法通結夏設齋，請山僧上堂，然亦無可別說，即釋迦老子纔降生時，便乃一手指天，一手指地，目顧四方周行七步，云：『天上天下唯我獨尊。』者是黃面瞿曇最初為人竭力顯露本來面目，無論聖凡迷悟，人天異類，莫不皆然。然則法通今日一會，而與盡虛空遍法界人及非人，普同結夏大伽藍中，經行坐臥、穿衣喫飯，騰騰任運、任運騰騰，更無可為緣、為對、為障、為礙，不妨與我如來把臂共行，天下宗師一鼻出氣，於一毫端現寶王剎，坐微塵裏轉大法輪，剪覺花於無影樹頭，刮龜毛於鐵牛背上，力用完全不假于外，但向腦後自看，管取真宗顯著。雖然如是，畢竟結夏一句作麼生道？不憐鵝護雪，那許蠟人冰。」卓拄杖，下座。</p>
<p>上堂，「今朝四月十有五，不用揚塵井播土。」驀拈拄杖作射勢，云：「當陽一箭中紅心，發機須是千鈞弩，等閒射著個中人，便解翻身向上路。還有麼？」有僧便喝，亦有走出位者，師遂以拄杖擊香几，云：「謾向人前呈莽鹵。」便下座。</p>
<p>上堂，「今朝正是端午節，魍魎妖精盡消滅，佛祖傳來正法眼，此際不知滅不滅？有人道得句超方，朝打三千暮打八百。且道秉什麼威權？」乃拈拄杖，喝一喝，云：「急急如律令！敕！」</p>
<p>上堂，「春風襲襲，春日融融，春鳥唧唧，春草叢叢，都在春光同受用，更須悟取主人公。且主人公又作麼生悟？豈不見，當時雪巖欽禪師問高峰遠祖云：『日間浩浩時作得主麼？』答云：『作得主。』『夢中作得主麼？』答云：『作得主。』『秪如睡著，無夢、無想、無見、無聞，主人公在什麼處？』高峰無言可對、無理可伸，遂存心六載，一夕因枕子墮地作聲，始乃大悟。雖然如是，法無一向，直指繇人，道無方所，悟之在<span class='corr'>己</span>，不論年月遠近，若是個漢聞恁麼道，便乃脫去，則大地山河翻觔斗，門邊苕帚化為龍，更說什麼春風襲襲，春日融融，春鳥唧唧，春草叢叢，從上葛藤俱透盡，赤拳隨處任張空。」便下座。</p>
<p>居士屠民開薦親請上堂，「即心是佛，水外無波，即佛是心，波外無水。於斯見得，在聖不增、處凡不減。不增不減，則慧光渾圓彌滿法界，以大千土作一粒粟，將一粒粟作大千土，此於倡道門中，不妨好個入路；若在衲僧分上，正好朝打三千、暮打八百，更須曉他向上一竅，始得三世諸佛不知有，狸奴白牯卻知有，知有底擎頭戴角，不知有底灰頭土面，不特斷盡凡情，亦乃蕩卻聖解。到這裏若說向上向下，正是頭上安頭，更云最初末後，亦是泥裏洗土，直得是非杳忘，聖凡不立。山僧今日說此無上大法，最勝善利，追薦屠居士亡過兩尊人，不辭塵勞當體解脫，捨生受身隨處逍遙。雖然如是，更須返常合本纔見其妙。正當恁麼時，一句作麼生？自去自來梁上燕，相親相近水中鷗。」復云：「三世諸佛不知有，從空放下；狸奴白牯卻知有，平地昇高。雖然曲直不分，要且兩不相著。你道古人意旨如何？八角磨盤空裏走。」遂喝一喝，下座。</p>
<p>解夏，辭眾上堂，「今朝恰是立秋日，法通結夏期事畢。」驀豎拂云：「瞥然薦得者些兒，日日元來是好日。既爾，則施主設齋、眾僧受供，掬水月在手，摘花香滿衣，放行把住渾成事，不間從前兩道眉。」復云：「等閒鼻孔被穿繩，帶累諸人去不能，拽脫鼻頭咸慶快，通霄有路各須登。」便下座。</p>
<p>崇禎戊寅三月，嘉興府海鹽縣邑侯朱諱應熊，紳衿黃承昊、曹谷、鍾鴻穎、徐昌治、蔡聯璧等，請師住金粟山廣慧禪寺，於七月念九日入院。</p>
<p>即日，孝廉覲周徐居士，同眾請上堂。師至座前，以拄杖指法座云：「若論據本明宗，直是須彌燈佛也須立在下風。」遂陞，拈香云：「者一瓣香，巍巍乎、蕩蕩乎，無得而稱，爇向爐中，端為祝延今上皇帝聖躬，萬歲！萬歲！萬萬歲！恭願皇風永扇，帝日長明，八方歌有道之君，四海樂無虞之化。者一瓣香，信手拈來，根源有據，次第四回拈出爇向爐中，端為現住天童禪寺傳曹溪正脈三十四世本師密雲悟老和尚，用酬法乳之恩。」遂<span class='corr'>斂</span>衣就座。上首白椎云：「法筵龍象眾，當觀第一義。」師云：「須知第一義諦，最初一槌打就，若有鋸解不開底衲僧，試出來敲磕看。」僧問：「敲磕當陽即不問，全提向上請師裁。」師舉拂子云：「會麼？」進云：「恁麼則棒頭敲出玉麒麟，撥轉紅爐金鳳子。」師云：「難得者一句。」進云：「昔日密雲，今朝和尚也。」師云：「不勞讚嘆。」進云：「管教洞徹法源底，地覆天翻我不聞。」師打云：「是賞你，是罰你？」問：「臨濟問黃檗如何是佛法的的大意，三遭發問，被他三頓痛棒。還是佛法有吝，還是和盤托出。」師便打，云：「你試定當看。」進云：「恁麼則黃檗門中無個消息，大愚言下徹底掀翻。」師云：「道不著。」進云：「忽有人問和尚如何是西來的的大意，又作麼生？」師復打云：「你會麼？」進云：「西來的旨蒙師指，更有一句是如何？」師云：「我不聽得。」乃云：「高提祖印，千差無異；舉唱宗乘，萬別同元。隨方任我行持，展演全無彼此，更無別法流傳，直指當頭便是。面皮直下翻轉，即用向上全機，掀騰毒鼓音聲，劈破摩醯眼目。任是佛祖當前，不敢正眼覷著；人天在側，亦須尋路迴避。惟許異目超宗，格外瞻風自契。秪如今日，據方就位一句作麼生道？鐵牛未踏欄邊草，木馬泥牛任喫驚。」卓拄杖，下座。</p>
<p>立頭首、眾執事上堂，「衲僧造行，事事勿怕，經持勞苦，如牛拽耙，雖則通身泥水，要且十分瀟灑，一莖草上安身，遍立無量生涯，叢林賴以贊成，世風轉歸法化。」乃驀拈拄杖，云：「誰知者一隊訝郎當漢，卻被個沒眼睛長老一匙挑上。永不放手一句作麼生道？沙盆共掇從人看，萬古人間作典論。」遂下座。</p>
<p>師過報國院請上堂，「個事本來，曾無背面，顯發當陽，人須自薦。苟自薦也，則見天寧地泰，海晏河清，天下太平，萬民樂業，國王水土之恩報盡，佛祖之意抑亦契畢。了煩惱即菩提，就生死是解脫，以一莖草作百千萬億身用，從教越聖超凡，臨機縱奪，隨方自在。且正當恁麼時，報國一句作麼生道？常將日月為天眼，指出須彌作壽山。」卓拄杖，下座。</p>
<p>開爐，居士吳稚仙、董爾潛等請上堂，問：「紅爐點鐵、大冶烹金，猶是第二儔侶事，未審格外人來如何接引？」師云：「門外立。」進云：「恁麼則法鼓一聲轟宇宙，金鱗衝破釣鰲磯。」師云：「瞞老僧耳聾。」乃云：「金粟今朝結制，無端畫地為牢，就裏翻身跳出，便見佛法無多，透過毘盧頂上，<span class='corr'>踢</span>殺魍魎妖魔。如是則從前入一叢林、出一保社，長期短限，修禪習定，佛祖邊覓碗、玄妙上註腳，乃至東覷西捕零星所得，紅爐片雪銷鎔淨盡，無復遺餘。即此紅爐，便是當人個事現前，曾無蓋覆，豈容向背，自古及今熾然不息，所謂般若如大火聚，四門皆不可入。從教今日齋主不歷門戶，親證火光三昧，與他勝熱婆羅門把手共行，自繇自在。苟不如是，則眼睛著知見<span class='corr'>刺</span>，底裏中雜毒深，直到驢年無繇擺脫。且正當恁麼時，翻身跳出一句作麼生道？新出紅爐金彈子，簉破闍黎鐵面皮。」卓拄杖，下座。</p>
<p>上堂，問：「鐵饅頭入口便消，且道無米飯阿誰攝受？」師云：「無面目人。」進云：「滿盤親托出，慶讚句如何？」師云：「大家飽膨脝。」進云：「恁麼則端坐受供養，施主常安樂。」師云：「不勞讚歎。」進云：「當堂顯出真消息，錦帳重重露古風。」師云：「葛藤滿地。」乃云：「覿面消息，孤明歷歷，迥脫根塵，披露真實，所以道：『應如是知，如是見，如是信解，不生法相。』且作麼生說個法相？」驀豎拂云：「喚作拂子則是法相，不喚作拂子亦是法相，畢竟如何？撩起便行超佛祖，聖凡名字何從立。」下座。</p>
<p>上堂，「逐年十二月初八，盡道釋迦悟時節，不識渠儂禍入身，忽添腦後三斤鐵。山僧恁麼舉揚，掀翻迷悟兩途，顯發向上一路，任是釋迦老子復現三十二相、八十種好，變無量神通，到來也須喫棒。是汝諸人更在者裏覓什麼碗？」遂以拄杖打出法堂。</p>
<p>解制上堂，「劈破面門，掀開腦蓋，突出無位人，縱橫得自在。且超方獨步一句作麼生道？銀山鐵壁萬重高，腳下無私都踏碎。」下座。</p>
<p>追薦請上堂，僧問：「生也如寸雲遮日，死也似尺霧障天，一旦雲飛霧捲時如何？」師云：「突出難辨。」進云：「不會。」師云：「瞎。」乃云：「節屆端陽五月五，烈燄光中鬥石虎，帝釋人間奪錦標，波斯天上擊鼉鼓，燈籠突出眼睛聽，露柱撒開兩手舞。不是世間出世法，能令亡者脫幽苦，安身只在一毫端，遍界無非是出路。且作麼生是出路底意？不曾動著腳跟頭，朝到西天暮東土。」喝一喝，下座。</p>
<p>開爐上堂，僧問：「金粟山中結制，十方龍象同參，我師高登猊座，有何佛法指南？」師云：「平吞萬象。」進云：「覿面純彰無異旨，十方世界現全身。」師云：「擺手出山門。」進云：「三條椽下七尺單前一句又作麼生？」師打云：「曲枕橫眠。」僧禮拜云：「恁麼則知恩有地。」師噓一噓，乃云：「盡道今日開爐，誰知柴炭俱無，骨髓都教凍裂，更討甚麼分疏？直得吒吒沙沙，歷歷落落，佛見法見無從起覓，殘言剩語不挂嘴頭，卓卓丁丁行大步，眼空四海若為儔。」喝一喝，卓拄杖，下座。</p>
<p>送法衣請上堂，問：「錦上添衣即不問，赤條條地是如何？」師云：「著了七八重來。」進云：「休下羅籠網。」師打云：「<span class='corr'>刺</span>腦入膠盆。」乃云：「不是聖賢，了事凡夫，且事作麼生了？」遂提起衣角，云：「喚作法衣則不能了，不喚作法衣亦不能了，且道喚作什麼？」又以衣角提一提，云：「生佛通同一片地，遍覆三千及大千。」復舉：「當時應菴華和尚問密菴傑禪師云：『如何是正法眼？』」師云：「現成拶將來。傑禪師答云：『破沙盆。』」師云：「特地生荊棘。更為頌出：暴露街邊絕覆藏，風敲雨打任郎當，羽流攜去超方用，煮石烹雲歲月長。」下座。</p>
<p>上堂，僧問：「世尊拈花則不問，迦葉微笑意如何？」師云：「覷破伊面孔。」僧云：「恁麼則學人倒卻剎竿去也？」師云：「汝向何處安身立命？」僧喝，師云：「汝者一喝，未有端的在。」僧又擬進語，師直打退，乃云：「句要分明，意須不錯，分明不錯，洒洒落落，隨處騰雲降雨，不比禿帚墮在門角。所以垂鉤四海只釣獰龍，格外玄機為尋知<span class='corr'>己</span>。獰龍既釣也，則蝦蟆蚯蚓不在所言；知<span class='corr'>己</span>若遇也，則門外漢子徒勞捉摸。且道金粟會裏以何為知<span class='corr'>己</span>？滴水能興萬丈波，到來猶欠那一杓。」復舉：「當時五祖演禪師云：『譬如水牯牛，過窗櫺頭角，四蹄俱過了，只是尾巴過不得。』山僧道：不妨下載清風。因與一頌：昂藏頭角足堪誇，一種風流出當家，跳躍綠叢應有據，春光踏爛莫嫌賒。」</p>
<p>祈嗣請上堂，問：「堂前露柱久懷胎，生下嬰兒頗俊哉，為復是從天降下？為復是從地湧出？」師云：「當陽指出。」進云：「未解語言先作賦，一操直取狀元來，為復是公侯有種？為復是獨占鰲頭？」師云：「現成道將來。」進云：「恁麼則雲裏撥開金鳳鎖，棒頭點出玉麒麟。」師云：「不妨據款結案。」乃云：「我本無心有所希求，今此寶藏自然而至。」遂以拄杖擊香几，云：「寶藏打開也，有眼者見，有耳者聞，聞見分明，隨機證取，如父得子，如貧得寶，如病得醫，如饑得食，任其根性，悉得充足，所謂清淨本然，週遍法界，隨眾生心，應所知量。正當恁麼時，點即便到一句作麼生道？栽得階前數竿竹，從教飛鳳好來棲。」下座。</p>
<p>上堂，問：「如何是法身？」師云：「問取露柱。」「如何是法眼？」師云：「腦後看。」進云：「恁麼則頭頭顯露？」師云：「百匝又千重。」「請問和尚，未薦<span class='corr'>已</span>前一句作麼生？」師云：「觸著磕著。」進云：「薦後一句又作麼生？」師云：「又落第二頭。」進云：「恁麼則亡靈得度也？」師云：「又要重說偈言。」乃云：「雪月風花解脫機，不加點綴自離披，機先豈是拖聲色，從本何曾涉水泥。所以生本不生、死本不死，不生不死，東湧西沒、南湧北沒。雖則出沒無方，要且腦後圓光不曾打濕。且伊孺人即今在什麼處？白藕池中為雨露，黃金地上起風雷。」下座。</p>
<p>解制上堂，問：「下釣垂鉤事若何？」師以拄杖作垂釣勢，云：「急著眼覷。」進云：「恁麼則驚群須是英靈漢，敵勝還他獅子兒。」師云：「誰是其人？」僧一喝，師便打，乃云：「天寒地寒，大家在者裏，風和陽和，彼此行物外，有佛處不得住，沒孔鐵鎚恐虫蛀，無佛處急走過，枯木巖前蹉路多，恁麼不去也，驀地翻身尋本據。摘楊花，摘楊花，誰憶趙州老作家，然則金粟今朝解制，還是去的是？不去的是？把住兩頭咸踢脫，等閒舉步廓周沙。」下座。</p>
<p>廣東僧悅西請上堂，師云：「千鄉萬里來，單為個一著，須要自回光，不用多行腳，江北江南共天日，海東海西同風月，青山綠水古猶今，翠竹黃花明且灼，回頭便是故家鄉，當體無羈本寥廓。」以拄杖卓一卓云：「還會麼？」便下座。</p>
<p>開爐上堂，問：「有一人呼喚不回頭，點即不到；有一人長年不出戶，到即不點。未審恁麼人如何？」師云：「七縱八橫。」進云：「恁麼則解拈一粒粟供養于此人去也。」師云：「清風生腋下。」進云：「龍得水時添意氣，虎逢山色長威獰。」師打云：「雲雷相送。」乃云：「逐歲開爐枉費工夫，長年結制分明鈍置，若是過量底人聞恁麼道，便乃掀倒禪床、喝散大眾，把山僧爛椎一頓，堪報不報之恩，共助無為之化；其或未然，不免向第二門頭放一線道，烹佛烹祖大爐鞴，煆生煆死惡鉗鎚，四海英靈奇衲子，到來都與痛加錐，不惟覿面提持，抑顯格外風規，泥牛入海人皆會，金佛度爐若個知。」驀拈拄杖，云：「拄杖子吞卻乾坤了也，是汝諸人更向何處出氣？若云火燄為三世諸佛說法，正是熟睡饒寱語，三世諸佛立地聽，也是杓卜聽虛聲。到者裏，若存纖毫異見，即墮鐵圍那邊。正恁麼時，金佛度爐一句作麼生道？毛吞巨海尋常事，芥納須彌匹似閑。」下座。</p>
<p>上堂，舉：「《楞嚴經》佛告阿難云：『吾不見時，何不見吾不見之處，若見不見，自然非彼不見之相，若不見吾不見之地，自然非物，云何非汝。』」師云：「大小世尊為阿難牽來拽去，到末梢頭直得鉤繩自斷，令他覿體全彰、脫灑自繇，不假風帆孤舟到岸。所以當時遠祖白雲端禪師作頌發明其意，云：『堂前露柱久懷胎，生下孩兒頗俊哉，未解語言先作賦，一操直取狀元來。』蓋遠祖之意，正古人所謂『若欲播揚大教，須從自<span class='corr'>己</span>胸<span class='corr'>襟</span>中流出將來，與我蓋天蓋地。』一期語句不妨奇怪，山僧今日因求嗣上堂，亦有一頌，不惟幾百年後與遠祖鬥富，亦令現前一切人天凡有所願悉皆如意。頌曰：『天曉園林盡放花，十分春色最交加，人多賞翫渾如醉，得意忘歸到月斜。』」卓拄杖，下座。</p>
<p>伯載吳居士將逝，遺囑請上堂，僧問：「即今亡者向什麼處安身立命？」師云：「揭露當前。」進云：「恁麼則不涉途程，即生蓮界了也？」師云：「覓之即不見。」進云：「承師直指西來路，亡者聽法得無生。」師云：「作恁麼解會？」乃云：「大道坦然更無罣礙，就死如生面目儼在，且道伯載居士即今面目在什麼處？」以拂子打圓相云：「還見麼？」又以拂子擊香几，云：「還聞麼？若向者裏，聞又聞矣，見又見得，則知居士二十六年前寂寥非內，二十六年後寬廓非外，正當二十六縱橫得自繇於前後中際，求其三毒水泡了不可得，五蘊浮雲亦無所有，更說生死涅槃輪迴苦趣，亦是缽盂安柄，仁者自生分別。殊不知當人本體圓同太虛，無欠無餘，不容修治，那許向背？所謂居一切時不起妄念，於諸妄心亦不息滅，住妄想境不加了知，於無了知不辨真實。真實既不辨也，則描固不成畫亦不就，又說什麼三藏十二部一切修多羅，三千七百則祖師葛藤窠，是玄是妙撥過一邊，說心說性拋向他方，直得淨裸裸赤灑灑，清風翻白羽，野老笑相親，殿角風搖樹，行人盡解衣，通身手眼，竿木隨行，遍界是渠，逢場作戲，分明與十方諸佛、歷代祖師、天下老和尚真契實證，同條共命、一道提持，劈不開、撲不碎，自古至今點胸點肋於了了之地。且正當恁麼時，不偶萬緣一句作麼生道？不起纖毫修學心，無相光中常自在。」遂下座。</p>
</div>
<p class='juan'>費隱禪師語錄卷第二終</p>
</div><!-- end of div[@id='body'] -->
</body></html>