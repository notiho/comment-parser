<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>費隱禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>費隱禪師語錄卷第八</p><p class="byline">嗣法門人隆琦等編</p>
<div class='div-other'><a id='mulu18' />
<p class='h1'>上堂八</p><p>上堂，「今日放一線道，還有問話者，請出來相見。」僧問：「還許學人棲泊也無？」師云：「霜月照寒夜。」進云：「恁麼龍得水時添意氣，虎逢山色長威獰。」師云：「旭日上高林。」進云：「也要和尚委悉。」師不理，驀豎拂子云：「山門前、佛殿後，歷歷分明，不通蓋覆，是即龍女頓成佛，非即善星生陷墜，更有是非不到處，鯨吞海水盡，露出珊瑚枝。」遂高聲云：「還會得麼？」遂喝一喝，下座。</p>
<p>上堂，師云：「吾與松江夙有緣，往來施主亦綿延，宗乘極則如何指？石虎山頭抱子眠。諸佛當前難吐氣，祖師歷代若為傳，忽然迸出摩醯眼，剎海無窮一芥天。且道如何是一芥天？」驀豎拂，云：「露。」遂喝一喝，下座。</p>
<p>解制上堂，僧問：「一椎便就是如何？」師云：「眉毛頷下生。」進云：「不假一椎又作麼生？」師云：「又作恁麼解。」進云：「藕穿池面為荷，葉筍出東家作竹林。」師云：「元來。」乃云：「知浴<span class='corr'>已</span>三年，說法歲復歲，八字俱打開，始終無忌諱。拈椎豎拂及揚眉，問著誰人云不會，玄機妙用縱多般，七縱八橫任抵對，須知佛法本無多，不用分皮又分髓，不了又去問諸方，逐浪隨波終不貴。只如今日解制一句又作麼生？誰人知此意，令我憶南泉。」喝一喝，下座。</p>
<p>對靈上堂，師登座豎拂子，云：「<span class='corr'>己</span>躬下事若何論，見性明心是本源，透得這些消息子，生來死去了無言。亡過兩尊人及司理長公先生，祖宗積德福蔭子孫，壽考終盡解脫無垠，況司理先生人世天球法門缽優，文章留於上國，德政布于蒼生，遐邇傳聞緇素仰澤，祿位將欲高遷，便向中途撒手，丈夫事業可無遺憾，但出世佛祖大事因緣、聖賢妙悟，端的在生不曾徹悟，似未了了。所以今日天樞老居士，特請山僧登于此座，舉揚法要以資冥樂。且佛祖法要如何舉揚？豈不見經云『諸法寂滅相，不可以言宣，佛種從緣起，是故說一乘。』」驀豎拂云：「一乘之道，聖凡平等、貴賤無差，直下透脫千殊，頓離生死窠臼。」遂拍香几云：「雖然如是，更須向者裏立大志發大願，再來人世廣作舟航，示宰官身而說法，現大人相而度生，羽翼皇綱維持佛種，菩提心永劫不磨，本來面風光長在。只如今日應時及節一句作麼生道？三泖滔天塵垢淨，九峰沖漢道風高。」復舉：「當時古德問一官人云：『官居何位？』官人答云：『是推官。』古德驀豎拂云：『還推得者個麼？』官人無語。然古之推官即是如今司理，同一鼻孔更無有異，只是不會呈一機施一語以通其消息。老僧今日不妨著兩句話以結前案：欲得自拈拈便得，目前機境有誰爭。」喝一喝，下座。</p>
<p>海鹽元朗陸居士稱壽設合山齋請上堂，問話不錄，乃云：「普同供養眾禪僧，必感家門瑞氣增，福壽深高如海嶽，管教受用樂騰騰。所以種麻得麻，栽荳獲荳，源遠自然流長，根深必定蒂固，此在人天路上，感應論量一毫不差，若在當人分中，性命之學必須薦取，一念緣起無生，超彼三乘權學等見，然後齊修短、一延促，圓明了知不因心念，譬喻靜夜鐘聲隨扣擊以無虧，寒潭月影觸波瀾而不散，經年彌月，逢緣無礙，無礙逢緣，與從上佛祖安樂自在無異無別。」拍香几云：「還信得及麼？且緣起無生之旨，又在什麼處見？滿目山花開似錦，遍觀澗水湛如藍。」喝一喝，下座。</p>
<p>庵主請上堂，僧紫巖出位便喝，師云：「亂統底那裏來？」巖云：「蒼天！蒼天！」師云：「哭你底爺。」巖云：「更冤苦在。」師云：「猶要第二句。」巖拂坐具歸眾，師云：「恁麼去也。」乃云：「海鹽庵主出關來，到此山中扣法雷，正值春光三月裏，鷓鴣啼處百花開，歷落五峰是甚意，洞明心眼莫疑猜。」復舉：「昔日有僧問古德云：『如何是佛？』德云：『花藥欄。』據古德等閒一語，大似<span class='corr'>刺</span>腦入膠盆，令古今一隊訝郎當漢隨聲逐色，不知何時得出脫去。」良久云：「斫卻月中桂，清光何處無。」便下座。</p>
<p>順治甲午年季冬，師在姑蘇普安院受琴川眾護法請住本山維摩寺，於乙未二月廿四日入院，是日紳衿同大眾光伴受齋不陞座。</p>
<p>賓化上座同居士陸明皋、周峻卿等，請就資福院上堂，上首白槌竟，師云：「還有問話者麼？請出來舉似看。」居士徐公亮問：「法無定相，遇緣即宗，獅子嚬呻，正當籬邊菊綻，象王回顧，時逢葉落枝殘。和尚未到琴川<span class='corr'>已</span>前，弟子有一問在和尚處。」師云：「昨日路中答汝了也。」進云：「杖挑日月明今古，手握乾坤孰敢窺。」師云：「又恁麼來。」進云：「金翅鳥王當宇宙，個中誰是出頭人。」師云：「與汝三十。」彥仙陳居士問：「承古有言：及盡去也，直得三世諸佛口挂壁上。是否？」師云：「山僧自領去。」進云：「自領且置，只如和尚遠離祖席駐錫海虞，今日陞座當為何事？」師云：「任汝覿面看。」進云：「是則便是，爭奈資福剎竿未肯點頭在。」師云：「速退，速退。」叔和顧居士問：「資福陞座即不問，此去杭城有幾程？」師云：「誰人傳此消息來。」進云：「雲裏帝城雙鳳闕，雨中春樹萬人家。」師云：「閒言語。」乃云：「雲從龍，風從虎，聖人作而萬物睹，此言聖人出世也。佛祖門內亦復如是，獅子窟中獅子哮吼，栴檀林裏栴檀圍遶。只如琴川一縣宰官居士，善男信女，千姓萬家，莫不皆知賓化上座于此宗奉三寶以開接待，作福者于此，齋僧者于此，置田者于此，放生者于此，至于諸方雪竇、天童、龍池列剎相望，諸善知識往來作法喜之遊，莫不在此挂錫焉。即山僧為法雲遊到處觀光，亦寓于此，所謂竿木隨身逢場作戲，法不孤起仗緣唱和。既蒙唱和，登于此座，說個什麼即得？莫是說禪說道得麼？禪道是所知理障。莫是說心說性得麼？心性是貼肉布衫。莫是說五宗差別、諸家異倡得麼？建立名言是門庭施設。莫是說三藏玄微、五教十門得麼？教家名相係陳舊葛藤，然而既不依如是等說，畢竟又如何施設？沒絃琴一張，無筋水百川，彈動天花落，洗空佛祖心。諸人恁麼會識，見日恒新，然後以一句作百千萬億句說，以百千萬億句攝歸于一句，且有說時顯無說底道理，無說時含有說底差別。所以宋朝蘇東坡居士悟得者個意旨，便說偈云：『溪聲便是廣長舌，山色無非清淨身，夜來八萬四千偈，他日如何舉似人。』雖然山僧恁麼舉揚<span class='corr'>已</span>是漏逗不少，卻與諸人看破。且如今日因緣聚會一句又作麼生道？滿目晴空多歷落，半塘秋水繞禪林。」復舉：「當時西天東印土國王問般若多羅尊者云：『眾僧皆看經，為什麼尊者不看？』般若多羅答云：『貧道出息不涉眾緣，入息不居陰界，常轉如是經百千萬億卷。』據般若多羅如是酬答，且道端的如何？」良久云：「鯨吞海水盡，露出珊瑚枝。是汝大眾還會麼？」遂喝兩喝，以拄杖卓一卓，下座。</p>
<p>九月望後，性空上座同居士陸愛泉等請師到虞山院上堂，師陞座拈香云：「此一瓣香，爇向爐中，奉為現前各位宰官，并今日齋主普同供養，伏願各具圓明正法眼，照了世間出世間。」遂就座。上首白槌竟，師云：「行到水窮處，坐看雲起時，還有敲唱同時者麼？請出來探水看。」僧問：「聲後一句即不問，聲前一句是如何？」師云：「你來也。」僧擬議，師便喝，僧亦喝，師云：「汝又學我。」問：「千峰擁衛，萬木交參，猊座高登，未審和尚唱何曲調？」師云：「八八六十四。」進云：「果然陽春白雪，和者應稀。」師云：「錯註腳。」進云：「十字街頭展手，千峰頂上橫身，為復神通妙用？為復法爾如然？」師云：「你都沒分。」僧禮拜，師云：「敗也。」問：「法不孤起，遇緣即宗，法則不問，如何是虞山境？」師云：「面前好案山。」進云：「如何是境中人？」師云：「闍黎且立地。」進云：「如何是人中境？」師云：「依舊恁麼來。」進云：「如何是人境俱奪？」師云：「你在那裏安身？」進云：「山山皆拱北，處處水朝東。」師云：「瞞老僧。」乃云：「鳥道玄途行到此，全提向上見風規，英靈忽爾當陽薦，萬仞懸崖撒手歸。且撒手歸後又作麼生？天如是空、海如是闊、山如是高、水如是長，所以唐五代時有天台韶國師示眾云：『通玄峰頂不是人間，心外無法滿目青山。』然則目前森羅萬象、草木叢林，動靜施為、見聞覺知，從本<span class='corr'>已</span>來色色仍舊，人多不會，將為別有，向外馳求，以至盲修瞎煉，如蒸砂作飯，終不成事。試將眼前法法頭頭反覆窮究，總無元始，直下如大圓鏡光明透脫，無位真人覿露顯現，便與從來佛祖全提向上直指風規如符合節。」舉拂子云：「還信得及麼？若也信得，見月休觀指，歸家罷問程。其或未然，且待冷灰粒豆爆，管教梅蕊放南枝。」復舉：「宋時大慧杲禪師上堂，舉馬祖三不得話公案，時給事馮濟川居士在座，聞得便悟云：『某甲會也。』大慧問云：『汝作麼會？』濟川云：『恁麼也不得，囌嚕娑婆訶，不恁麼也不得，㗭唎娑婆訶，恁麼不恁麼總不得，囌嚕㗭唎娑婆訶。』大慧遂忍俊不禁乃說偈印證云：『梵語唐言打成一塊，咄哉俗人得此三昧。』然而大慧禪師大開爐冶煆煉賢聖，而濟川居士一似立在爐邊，拾得一柄金剛王寶劍，光天燭地令人膽寒。山僧今日忽有人問：『恁麼也不得，是如何？』山僧便答云：『且信一半。』又云：『不恁麼也不得，又如何？』山僧亦答云：『低聲低聲。』又問：『恁麼不恁麼總不得，是如何？』山僧又答云：『逢人但恁麼舉。』且道山僧如此拈提意在於何？」良久云：「數聲羌笛離亭晚，君向瀟湘我向秦。」遂喝一喝，卓拄杖下座。</p>
<p>鹽城縣永寧寺大機上座齎當道鄉紳書請師過本寺授戒，于四月八日本縣中尊同各官及眾鄉紳請上堂，師陞座拈香畢，乃云：「佛法週遍一切處，一切處週遍佛法，老僧到者裏，還有探竿影草者麼？若有請出來與老僧相見。」眾不出，乃云：「既無，自拈自舉去也。」復云：「佛佛授手，祖祖相傳，西天七四，東土三二，自曹溪鑒傳南嶽讓，讓傳馬祖一，一傳百丈海，海傳黃檗運，運傳臨濟玄，玄傳興化獎乃至首山念，念傳汾陽昭，昭傳石霜圓，圓傳楊岐會，會傳白雲端，端傳五祖演，演傳圓悟勤，雲礽繼起，奕葉相承，及六十七世傳到先師上密下雲老和尚，于人天眾前傳與山僧。且道傳底是甚麼意旨？豈不見釋迦老子最初便云：『法本法無法，無法法亦法，今付無法時，法法何曾法。』自後諸祖迭興，雖有玄機妙用，棒喝交馳，語言敲磕，七縱八橫，莫非顯發無相心印、正法眼藏，以致人天集會、四眾皈依，開豁見聞，明心見性以了生死。且性又作麼生見？就當人分上返而觀之，心不自心、性不自性，脫體全彰、圓同寶鏡，若官若貴、若男若女，即向者裏開悟得去、透脫將來，便與西天諸老古錐、東土一切尊宿，心心相契、念念不異，如水投水、似金博金，一即一切、一切即一，乃至動遍動、震遍震、湧遍湧、擊遍擊，以見至真之道浩然大均。雖然如是，更須曉得如人滿口含霜，更不說霜之一字。還信得及麼？無影優曇香世界，不霑雨露自芬芳。」復舉：「當時宋朝蘇東坡參佛印禪師，印云：『此間無坐處。』坡曰：『借和尚四大為禪床。』印云：『今有一問，若答得即如所請，若答不得留此玉帶以鎮山門。』東坡即解帶置几上，印云：『老僧四大本空、五蘊非有，向甚麼處坐？』東坡擬議，印即呼侍者云：『收取玉帶。』然而東坡答得甚奇，佛印問得更妙，但惜東坡末後欠一轉語，輸卻玉帶，以成話柄。若是老僧當時做東坡，見佛印云四大本空、五蘊非有，便云：『和尚這一問，從何處發來？』印若擬議，便云：『不勞再勘。』東坡若下得者兩轉語，不惟免輸玉帶，一時亦見話圓。何為如此？擔荷如來正法眼，等閒勿落箭鋒機。」卓拄杖，下座。</p>
<p>比丘尼實相等為師預慶請上堂，師陞座，云：「向上底事如何舉揚？拈得眼睛，失卻鼻梁，南嶺起雲北山雨，倒騎玉象到他方，折得一枝無影樹，須彌倒卓隱天光。是汝諸人還覺眼前暗麼？雖然如是，<span class='corr'>已</span>甚郎當。」復舉：「宋時大慧杲禪師問尼妙總云：『南泉不出方丈，莊上喫油餈，意旨如何？』總云：『和尚放某甲過，有個道處。』大慧云：『我放汝過，作麼生道？』總云：『某甲亦放和尚過。』大慧云：『爭奈古人公案何？』妙總喝一喝便出。據者尼妙總竊得佛祖巴鼻，便向人天眾前播弄爪牙，將南泉所喫油餈拋來擲去，光耀千古。外揚家醜當年事，賣弄家風也大奇。」喝一喝，卓拄杖下座。</p>
<p>順治丙申年四月日，師在淮安鹽城縣永寧寺，受蘇州府長吳兩縣諸護法紳衿沈世奕、陸文衡、何謙貞、顧予咸、范周、沈荃、姚宗典、張封、周茂蘭等請，就堯峰山興福院開堂，於九月初一日入院，至</p>
<p>山門，云：「菩提路直，解脫門開，瑞鳳祥麟，一任往來。今日不須更彈指，幾重殿閣可徘徊。」以拄杖卓一卓，便進。至</p>
<p>佛殿，云：「過去釋迦佛不前，未來彌勒尊不後，不後不前其道綿延，山僧與於其間，又作麼生？旃檀林裏香風發，錦上添花三五層。」至</p>
<p>方丈，云：「披柔和衣，住法忍地，手眼沒多般，弘揚佛祖意，珠回玉轉見玄機，有意氣時增意氣，還有麼？」眾默然，復云：「且喜未吞鉤餌。」遂據坐。</p>
<p>當日沈府設齋請上堂，師至座前，拈請疏云：「此是郡中眾紳衿護法以文章三昧闡揚第一義天，敦請山僧到此主弘法化，可謂公驗分明隱藏不得，現前大眾欲要相聞，須向當堂朗讀一遍。」宣疏畢，以拄杖指法座云：「獅子法座深廣奚量，賢聖既登我亦頻上，擲拋自古栗棘蓬，領略全憑眾龍象。」便登，拈香云：「者一瓣香，天地之根、萬物之源，爇向爐中，端為祝延今上皇帝聖躬，萬歲！萬歲！萬萬歲！伏願施以仁、布以德，萬姓樂唐虞之世，風以時、雨以時，八方享太平之年。者一瓣香，四海育秀、五嶽鍾靈，爇向爐中，奉為　滿朝文武天下官僚，蘇州　撫臺洎及本道本府本縣諸位高官普同供養，伏願等閒伸出絲綸手，撥轉禪宗正法輪。者一瓣香，巖廊柱石、法苑金湯，爇向爐中，奉為合郡鄉紳本山護法遠近檀那普同供養，伏願法門廣大心城護，名位福基世世昌。者一瓣香，火就燥、水就濕，同緣唱和，何分彼此，爇向爐中，奉為鄰封耆宿本寺禪德普同供養，伏願拈花微笑當年事，誓願維持此日心。者一瓣香，人天普見、遐邇共聞，次第九回拈出，爇向爐中，專為傳曹溪正脈三十四世天童本師上密下雲悟老和尚，用酬法乳之恩。」遂<span class='corr'>斂</span>衣就座。上首白椎云：「法筵龍象眾，當觀第一義。」師云：「問如金聲玉振，答亦如玉振金聲，須是超方作者纔能如是。還有麼？請出來酬對看。」瑞光法侄孫中輿和尚出問：「建法幢、立宗旨，<span class='corr'>已</span>知和尚處處金聲玉振，且今日風行草偃、水到渠成一句又如何見示？」師云：「天上有星皆拱北。」進云：「垂衣裳而天下治者又是阿誰？」師云：「誰能當此意？」進云：「如是則千峰勢到嶽邊止，萬派聲歸海上消。」師云：「老僧不敢。」輿禮拜退。問：「人境兩忘，太白一燈，朗耀主賓，合轍堯峰，萬物維新，扶起沙盆且止，登堂祝聖事如何？」師云：「只把堯峰作壽峰。」進云：「只如護法苦心，將何酬答？」師云：「一炷清香祝天祿。」進云：「恁麼則歡天動地千古敷揚去也。」師云：「有感必應。」問：「到處振曹溪宗旨，隨方闡臨濟家風，九坐大道場，今朝臨興福，龍象奔于座下，當陽一句請師道。」師云：「杲日天下照。」進云：「人天不謬殷勤請，法雨慈雲遍九垓。」師云：「又作恁麼會。」進云：「獅子窟中無異獸，象王步處絕狐蹤。」師云：「未許妄承當。」進云：「學人禮拜。」師云：「老僧何曾受。」問：「雲來千嶂麗，水到百江平，今日龍象交參，正當者個時節，和尚如何指示？」師云：「流布早也。」進云：「頂門有眼超群象又作麼生？」師云：「未是你底境界。」僧便喝，師云：「亂統禪和。」進云：「干木隨身，逢場作戲。」師云：「信汝一半。」問：「海天浩渺法界無邊，昨泛慈航今登寶座，請問和尚說何法要？」師云：「六四是八八。」進云：「法雷振起雲霞合，選佛場開花雨飛。」師云：「又恁麼去。」進云：「數十峰巒皆拜下，四維上下豈能齊。」師云：「不勞如是。」僧云：「恁麼則無處不流芳。」師云：「且謾謾。」乃云：「堯峰山上紫雲飛，昔日堯君到此歸，堯德彌施千萬世，普天匝地永光輝。山僧到此，亦賴範圍，青松作蓋，流水成溪，湖光奪目，山色可依，梵剎亦大，僧眾和怡，有時唱無生曲，憑諸衲子唱和，或時指第一義，聽其達者拈提，況吳門重地賢俊更奇，緇素相逢多諸白眉，識山僧于驪黃之外，擇水乳非異類可期，所以建法幢、立宗旨，須遇恁麼人方提恁麼事，不是恁麼人不提恁麼事。而今恁麼事既提也，則挑金燈于幽室，施白棒于當機，佛祖正脈於是流衍，先師法道在此傳持，契機契理如箭中的，脫妙離玄似蓮出泥，然後轉鐵牛機于無影樹下，展龜毛拂于有相光，時將謂超凡越聖，誰知空花暗抽一枝，更擬迴途復妙，須識語微亦涉支離，內外中間覓總無，黑馬生出白銀蹄。且功不宰一句作麼生道？清秋一片三吳月，照見小千及大千。」復舉：「當時青原思和尚問石頭遷禪師云：『汝從什麼處來？』遷云：『曹溪來。』思和尚乃拈拂云：『曹溪還有者個麼？』遷云：『非但曹溪，西天亦無。』思云：『汝莫到西天麼？』遷云：『若到即有也。』思云：『未在，更道。』遷云：『和尚也須道取一半，不得全靠某甲。』思云：『不辭向汝道，恐<span class='corr'>已</span>後無人承當。』據兩尊宿激揚個事，極是直截痛快直至而今，如何是轉機接物底事？七十二峰高插漢，太湖無蓋古今揚。」上首白椎云：「諦觀法王法，法王法如是。」<span class='note-inline'>(謝辭不錄)</span></p>
<p>立大小執事上堂，僧問：「獅座復登，龍象整齊，內外雍肅，請師法令。」師云：「與汝三十棒。」進云：「一句分明蓋萬象，總教內外盡安寧。」師云：「蘇嚧蘇嚧。」進云：「龍得水時添意氣，虎逢山勢長威獰。」師云：「節文落在甚麼處？」進云：「將此身心奉塵剎，是則名為報師恩。」師云：「自肯始得。」問：「古人道，獨掌不浪鳴，兩掌鳴摑摑。」又云：「獅子遊行不求伴侶，兩邊不著，請和尚道。」師云：「不妨左看右看。」進云：「如是則爍明燈于暗室，羅英俊于吳門。」師云：「去就自作。」進云：「某甲知恩有地。」師云：「有甚麼交涉？」問：「龍象既聚，選佛重開，師子兒來，如何交接？」師云：「交。」進云：「千峰頂上安宮殿，大地山河一掌中。」師云：「顛倒作麼？」僧喝，師云：「太鼓粥飯。」進云：「一句迥超從此出，當陽杲日印長空。」師云：「轉不相當。」僧歸位。問：「賓主交參合談何事？」師云：「缽囉娘。」進云：「一句分明今古外，大千沙界絕支離。」師云：「未解語脈在。」進云：「卓卓然彌古彌今，寂寂爾非聲非色。」師云：「且勿說道理。」僧一喝，師云：「學來底。」問：「正令當行，請師直指。」師便打，進云：「還是拋芥投針？還是兩彩一賽？」師云：「了沒交涉。」乃云：「大道虛玄，之乎者也，驀會其源，水銀無假，提綱挈領，空中走馬，語言應對，切勿矯詐，流通正法眼，何日得休罷，左輔右弼，懶安普化，必恭必敬，可知禮也，共把無腔一鐵笛，吹出雲光布天下。」喝一喝，下座。</p>
<p>師到瑞光寺，法侄孫中輿和尚請上堂，中公出問：「荒林蕭寺，古殿頹垣，得蒙和尚高陞寶座，致令緇素一時雲臻，既開鑿人天眼目，提持向上法門。未審向上之上，更有最向上者麼？」師云：「火裏蝍蟟啣月走。」進云：「昨蒙慈旨云佛照杲向佛殿裏忘卻香盒，又未知與今日考鐘伐鼓、豎拂拈椎時，還是同是別？」師云：「分身兩處看。」進云：「此一句如栗棘蓬、金剛圈相似，要諸人向者裏，吞不得處要吞，透不得處要透。」師云：「吞跳何礙。」進云：「能縱能奪、能殺能活。」師云：「不妨得汝證明。」笠雲法侄孫問：「高提祖印，四眾雲臻，請老和尚慈悲指點。」師云：「眉分八字。」進云：「現前有眼者見，有耳者聞。」師云：「汝自分曉始得。」進云：「寶塔光騰齊喝采，現前一眾報師恩。」便禮拜，師云：「露柱呵呵。」乃云：「教外別傳，直指之道，人人本有、個個不無，且在天而天、在人而人，只要具莫大之正信，便乃完全而自得。君王得之，端拱無為天下太平；大臣得之，興忠興孝；父母得之，居嚴秉慈；子孫得之，行孝行順；諸佛菩薩得之，三德圓明四無量心；聲聞緣覺得之，修禪入定，期出三界；衲僧得之，續佛慧命，接物利生。故法隨法行，法幢隨處建立，只要歸宗識旨，更勿節外生枝，則本有風光，隨時透脫，在此無此、在彼無彼。既無彼無此，則西來端的大意，當陽顯露，更無遮曲。所以古之人立門庭、建綱宗，只欲後人契其大同，有以七事隨身顯發向上，有以三句提持的旨，有以五位君臣回互當頭，有以九十七種圓相披歷意義，有以三界唯心萬法唯識玄會圓宗，譬如虛空不拒萬象，亦如大海普納百川，無法不爾，無心不然。只如驗在當前一句又作麼生道？四瑞騰空今古著，三吳法道藉斯興。」復舉：「當時三聖然禪師問雪峰存和尚：『透網金麟未審以何為食？』雪峰云：『待出網來向汝道。』聖云：『一千五百人善知識，話頭也不識。』峰云：『老僧住持事繁。』據兩古宿一激一揚、一挨一拶，有照有用、有收有放，若非久參禪士，莫能知其下落。中公侄孫久荷斯道，必諳其意，又請老僧登于此座舉揚一番，以見法門有人。若有僧問：『透網金麟未審以何為食？』老僧但答云：『烹取虛空髓。』若進云：『老老太大，話頭也不識。』但答云：『客由主裁。』復云：『今日因緣也大奇，提持向上要人知。』」卓拄杖，下座。</p>
<p>金府大房夫人陶氏，率男秉楠、秉樸，追薦本夫長源翁，設齋請上堂，僧問：「微雨乍收永日淚，淡雲靉靆昔時愁，愁淚欲收親欲度，無生一句請師酬。」師云：「潮去還歸海。」進云：「如是則涅槃城裏翻身轉，直踏毘盧頂上行。」師云：「月落不離天。」進云：「祖調金鼎當朝貴，父入無生出世奇。」師云：「不勞你讚歎。」進云：「不是當筵多祝贊，從來好事大家知。」師云：「瞞昧你不得。」問：「拈提向上宗乘獨露，正法眼藏薦修一句，未陞座以前布施了也。即今陞座後，合談何事？」師云：「九九八十一。」進云：「一重煙水一重山，一任從人罷往還。」師云：「你腳下一句作麼生道？」進云：「踏翻雲水路，何處不風流。」師云：「未信你在。」僧以坐具拂一拂，云：「爭奈者個何？」師乃呵呵。問：「石霜全施妙用，奪裴休玉笏于言前，金山把住要津，解東坡玉帶于句下。今朝檀越臨筵，和尚以何接待？」師云：「吒吒沙沙，歷歷落落。」進云：「一種沒絃琴，唯師彈得妙。」師云：「無眼人聽始得。」進云：「碧玉盤中珠宛轉，琉璃殿上月徘徊。」師云：「大似曾歷門庭來。」進云：「相逢話盡壺中事，重把仙書仔細看。」師云：「肯細細註腳。」進云：「道甚麼？」師云：「裝憨作麼？」僧一喝，師云：「信你有者一喝。」僧拂袖歸位。問：「吾道一以貫之，孔氏玄談<span class='corr'>已</span>悉；動若行雲、止猶谷神，老聃奧義全彰。只如我佛世尊第一義諦，如何闡揚？」師云：「裂破舌頭。」進云：「即今長源護法在兜率天宮，聞聲贊言：『善哉善哉，和尚大慈愍故開我迷雲令我得入。』還肯不肯？」師云：「待汝裂破舌頭向你道。」進云：「恁麼則代護法禮拜。」師云：「居士說多謝。」問：「寒風颯颯吹人面，玉露盈盈潤客衣，自睹明星歸去後，直至如今更不疑。作麼生是不疑一句？」師云：「腦後看。」進云：「作麼生是有疑一句？」師云：「瞎卻你眼。」進云：「疑與不疑蒙師指，臨機一著事如何？」師拈棒便打，進云：「棒頭懸杲日，爍破正中天。」師云：「撈天摸地。」進云：「家家明月穿窗牖，處處霜凝徹骨寒。」師云：「太絡索。」問：「棒喝交參俱是遊戲三昧，不著色相一句作麼生道？」師云：「遊戲。」進云：「是法平等無有高下，許多大眾集立，和尚如何登座？」師云：「山如是高，水如是平。」進云：「和尚者一句，還是答在大眾分上，和尚分上？」師云：「有人證明。」進云：「當初只道茅長短，燒了方知地不平。」師云：「且喜汝招款。」進云：「和尚只得放過一著。」師云：「汝只得如此。」問：「生死元無定據，即今金檀越在甚麼處？」師云：「無眼人能見。」進云：「脫體無依向，甚麼處出沒？」師云：「好個消息。」進云：「識得個中端的意，十方世界現全身。」師云：「如何是個中意？」僧喝，師云：「者一喝落在甚麼處？」進云：「證明不妨。」師云：「證明你鼓粥飯氣。」乃云：「生從何來，突出難辨，死從何去，逼塞虛空，生本無生，兩重公案，死本無死，公案兩重，故古人云：生也不道，死也不道。」遂以拄杖卓一卓，云：「<span class='corr'>已</span>故長源翁覺靈，就向者裏透脫分曉，便知本命元辰落處。既知本命元辰落處，自信有物先天地，無形本寂寥，能為萬象主，不逐四時凋。此個風光無限普，人間天上任安閒，更有溈山禪師云：『有句無句，如藤倚樹，癩馬繫枯樁，長年塞斷路。樹倒藤枯，句歸何處，斫卻月中桂，清光應更多。』者兩則語在，會衲僧不妨戽水。」復舉：「當時龐居士問靈照女云：『明明百草頭，明明祖師意，汝作麼會？』靈照云：『老老大大作恁麼語話？』龐居士云：『在汝分上又作麼生？』靈照女云：『明明百草頭，明明祖師意。』龐居士乃大笑。然龐居士大笑乃笑中有刀。據靈照女，既能奪機又能明機，奪機也一法不存，明機也流通正眼，于當機能奪，能縱，能照，能用，能收，能放，可謂法門中當家種草。今日金大夫人若問：『明明百草頭，明明祖師意如何？』山僧但答云：『今日大眾謝齋。』且道與古人相去多少？一任參取。」乃卓拄杖下座。</p>
<p>請兩首座秉拂上堂，僧問：「踢脫千差，融通大道，如何是大道？」師云：「一亙晴空古到今。」進云：「雲從龍，風從虎。」師云：「汝且立在兩邊。」僧喝，師云：「汝氣急作麼？」問：「擊金鐘、鳴法鼓，第一義諦早<span class='corr'>已</span>舉揚，更說個甚麼？」師云：「汝累我。」進云：「也是落三落四。」師云：「是誰之過？」僧喝，師云：「亂統。」僧又云：「落之七八九。」師云：「齷齪。」問：「堯峰摩漢秋天迥，果熟香飄事若何？」師云：「秋風多帶殺。」僧云：「自知時節去也。」師云：「秋露愈加寒。」僧云：「掬水月在手，弄花香滿衣。」師云：「弄光影漢。」僧云：「今古分明存不易，一輪紅日歷當空。」師云：「猶不了事。」乃云：「龍華宗，資福廣，久展化機有聲望，肯到此間提折鐺，傾湫倒嶽誰能算，騰踏楊岐三腳驢，一任獅猊共稱賞，擬將扣擊鐵門關，不妨用取遼天杖。」喝一喝，下座。</p>
<p>苕溪理學孝廉嚴居士至山，師上堂，僧競出問話，師云：「今日有不露頭角者在，不答話。」一僧云：「某甲今日失利。」師云：「且喜自道。」乃云：「三求嚴居士平素聞名不曾會面，昨日晦名易服而來，光訪禪道于語言，應接之間多見機教相扣、水乳相合，可謂湖海有知音，雖遠亦覿面。且作麼生說個知音底意？信口談來無個事，句投心竅喜恒新。」復舉：「當時駙馬李遵勗居士在谷隱禪師會裏，聞答崔趙公問徑山出家公案，忽然大悟，便作偈云：『學道須是鐵漢，著手心頭便判，直取無上菩提，一切是非莫管。』大小李遵勗，是個性燥漢，一腳踏到底，不見有淺深，為法門丈夫，千古誰能媲美。只如嚴居士今日在此，又如何相為？世出世間俱養晦，樵夫牧豎聖人心。」擊拂子，下座。</p>
</div>
<p class='juan'>費隱禪師語錄卷第八終</p>
</div><!-- end of div[@id='body'] -->
</body></html>