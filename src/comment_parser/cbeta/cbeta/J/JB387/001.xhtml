<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古宿尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>敘</p><p>余嘗見相國菊潭胡公詞林滄起朱公冏卿二酉宋公與海內諸禪家往來書翰并題諸家語錄敘文方知臨濟宗風於茲稱盛矣古宿尊禪師降誕成都薙染唐安具戒後遍歷蜀中名山巨剎一時宗匠除道遠迎從此上朝天過五丁下楚南詢諸方知識一見而首肯杖履所至景從雲集遂得法於香巖宕山遠翁開堂於鄧州丹霞襄州洞山并及山右諸大名藍余昔面接參承而後與其高弟冰輪圓公作方外交以師語錄見示捧讀之餘知師之道高出無上深入無際為上下千百年所希有者至讀其得人一牛還人一馬山川雲月之語見地既清出語自朗直截了當淡遠融洽不異昔人磨磚作鏡駕車策牛話頭正所謂問處孤高答處深者此也至於山居偈頌信乎匪恒所思得未曾有雖坦易簡切若布帛菽粟之常究之如耆闍崛山之高阿耨達海之深不過是也至於應機接物種種三昧皆屬明道婆心所見端不隨波於畫蛇添足之見以滋人騎驢覓驢之惑又不附會於南轅北轍之途以增人以鼓打鼓之獘此之謂不屑屑於雲門趙州之跡而能合乎少林衡嶽之意者也試觀卞璧隋珠庸人咸識其至寶景星慶雲狂夫皆知為大瑞師之語錄何以異此昔達磨初祖有云中原佛法惟楞伽四卷可以印心讀師語錄句句印心直臻五法三自性八識二無我之奧昔言不益足信哉若以此僅為語言文字觀而不潛繹其全機大用承先啟後之微旨則去師之道自有雲泥之間矣。</p>
<p style="margin-left:1em;text-indent:-1em">賜進士第出身資政大夫工部尚書八旬餘叟古羊楊義拜撰</p>
</div>
<div class='div-xu'><a id='mulu3' />
<p class='h2'>序</p><p>余自束髮受書即喜閱理學家言而於吾鄉　薛文清先生讀書錄尤中心服膺而景行靡斁者蓋平昔然矣邇來獲奉簡命佐郡嘉禾連有督漕之役勞苦備至席不暇煖然益夙夜兢惕惟以飲冰茹<span class='corr'>蘗</span>視民如傷為心倘一夫之痌瘝實有疚懷弗釋者始信吾儒之惻隱即慈氏之能仁也吾鄉紅土溝白雲禪寺古宿和尚為宕山和尚法嗣派啟密雲再傳林野至師而法道大昌閱其語錄皆殊勝出格之言語語道出常情在未悟者視之以為奇特在已悟者讀之秖是吾儒庸言庸行慥慥篤實之恆理而已師既行履高峻臨機直捷龍象藉以皈依人天因之宗仰吾鄉大司空楊先生華亭學士沈先生皆以宗儒留心法道不惜如椽為師表揚信知師錄之可以永傳而臨濟宗風于焉益振也已禾郡楞嚴蘭若向有書本大藏風行天下師之門人冰輪禪師不憚數千里來刻師錄於茲土余贊歎為不朽盛事爰捐俸成之而序其緣起於篇端。</p>
<p style="margin-left:0em;text-indent:1em">時康熙歲次丙寅仲夏浙江嘉興府通判涂水桑日知易菴氏題於署之思補軒中</p>
</div>
<div class='div-xu'><a id='mulu4' />
<p class='h2'>序</p><p>古來本分人非有奇特只在尋常日用間但能歇得念念馳求心不受一切境緣之所惑便名無事人其言句亦秖道出常情不向尖新雋巧若彼弄影而行者縱饒說得如雲如雨皆是剩句非本句也余是不會佛法人人有以佛法商者輒不應此何以故蓋為向汝面前原無開口處今歲夏五山右冰輪禪師刻其師古宿大和尚語錄於楞嚴介無能禪師問序于余余曰道得即做師號冰輪曾帶得月來否輪以兩手作呈托勢余曰此是第二月若論第一月五眼不能睹十力不能知無討巴鼻處師鼓掌余遽訊曰輪在者裏了冰在甚麼處輪以手拂余胸曰居士者裏冷也未余曰也須在[穫-禾+火]湯爐炭裏躲避始得師大笑乃出　古宿和尚語錄相示余備閱之語語天真明玅皆從自<span class='corr'>己</span>平常心流出真臨濟所云智劍出來無一物明頭未顯暗頭明者歟是錄之成洵足為嘉惠後學之舟航真參實悟之標準也<span class='corr'>已</span>。</p>
<p style="margin-left:6em">西浙赤肩老人沈廷勱敬書</p>
</div></div>
<div class='div-other'><a id='mulu5' />
<p class='h1'>古宿尊禪師語錄目次</p>
<ul class="">
<li>序文</li>

<li>一卷
<ul class="">
<li>住鄧州丹霞禪寺語錄</li>

<li>住襄州洞山禪寺語錄</li>
</ul></li>

<li>二卷
<ul class="">
<li>住河東靈巖禪寺語錄</li>

<li>住上當佛掌禪院語錄</li>

<li>住高平聖泉禪寺語錄</li>
</ul></li>

<li>三卷
<ul class="">
<li>住太原白雲禪寺語錄</li>

<li>機緣</li>

<li>聯芳</li>

<li>拈古</li>

<li>頌古</li>
</ul></li>

<li>四卷
<ul class="">
<li>佛事</li>

<li>書問</li>

<li>歌疏</li>

<li>像讚</li>
</ul></li>

<li>五卷
<ul class="">
<li>雜偈</li>

<li>山居雜律</li>

<li>五言古</li>

<li>七言古</li>
</ul></li>

<li>六卷
<ul class="">
<li>五言律</li>

<li>七言律</li>

<li>五言絕</li>

<li>七言絕</li>

<li>行實</li>
</ul></li>
</ul><p>古宿尊禪師語錄目次終</p>
</div>
<p class='juan'><a id='mulu6' />古宿尊禪師語錄卷之一</p><p class="byline">住河東水月嗣法門人明圓編</p>
<div class='div-other'><a id='mulu7' />
<p class='h1'>住鄧州丹霞禪寺語錄</p><p>師在鎮平菩提禪院于大清康熙二年正月初十日南汝鎮總戎張護法暨山主王治全僧眾寂法無塵等具疏請住鄧州丹霞即就本月十三日入院眾設齋請上堂師陞座拈香云者瓣香拈起則熏天炙地放下則海晏河清爇向爐中端為祝延當今皇帝聖躬萬萬歲伏願德奉三無功安九有萬姓咸歌舜日四方盡樂堯年復拈云者瓣香豎窮三際橫遍十虛奉為滿朝文武本郡尊官并今請主護法洎在會鄉紳文學等爇向爐中恭願各體天地之心共行堯舜之道再願子貴孫賢永作皇廷之砥柱長為法社之垣墻又拈云者瓣香放之則彌六合卷之則退藏於密今朝爇向爐中耑申供養中興鄧州香嚴傳臨濟正宗第三十二代宕山本師大和尚用酬法乳之恩斂衣就座上首白槌云法筵龍象眾當觀第一義僧問龐居士萬貫家財盡棄<span class='corr'>襄</span>江又來此地置庄何幹師云任從滄海變終不與君通僧云慈悲何在師便打僧問法筵大起龍象雲臻重開祖席一句請垂慈師卓拄杖云闢土開疆還舊制起頹興廢展新規僧云恁麼則人天慶快去也師云何消注腳僧禮退師乃云祖師法席荒廢多年寂法禪人久覓斯山莫知其所幸遇近堂王居士當陽指出方能直下知歸於中共同志者刈草刪荊斬藤研樹至今景象初開規模乍現特命山僧來此重興舊案復振頹綱今日既臨不免盡力施為挽回<span class='corr'>已</span>墜之風掀翻未了之案秉智慧刀重興佛日握摩尼珠光耀禪林頓令瓦礫增光門墻現瑞直得龍吟霧起虎嘯風生引動靈昭塔共缽盂峰互相讚云久廢之場瞥爾重興施貲信士定證菩提運力道流必徹玄旨且舊案重興一句作麼生道卓拄杖云不受一番寒徹骨怎得梅花撲鼻香。</p>
<p>安丹霞禪師像上堂僧問是法平等為甚麼諸聖不供獨供丹霞師云冤有頭債有主進云知師久具通方眼善判人間是與非師云休寐語僧禮拜師乃云前釋迦不安後彌勒不奉單單供養天然老子尊上座一不重伊智大才高二不重伊道全德備最所重者是伊聽卜言而別選聞授戒而疾退末後騎僧得號於馬祖堂前燒佛驅寒於慧林寺裏諸般去就且置即今安位一句如何舉揚以拂子拂一拂云徹開戶牖無遮障放出當年舊主人。</p>
<p>中秋上堂僧問一月印千江千江一月攝作麼生說箇印攝底道理師云影出扶桑暉宇宙光潛冥草[雨/暗]山河進云此外還有向上事也無師云有則恁麼有其奈爾不識進云伏願再垂慈師云宛如明鏡懸霄漢不假清風遍界涼僧云古哲道父母所生口終不為爾說畢竟不說的是何事師便打乃云此夜一輪月孤光更異常半點瞞不得處處弗囊藏正恁麼時草木生輝山河現瑞且高低普映一句作麼生敷演驀豎拄杖云有水皆移影無山不現形。</p>
<p>除夕上堂僧問北禪殺牛分歲和尚說法辭年作用雖殊同歸一致如何是一致之道師云敺臊爆竹家家放禦崇桃符戶戶懸進云此係世法畢竟如何是一致之道師便打僧云若不蒙師親指示焉知此道出常情師云那裏是你出常情底道僧擬語師云念言語漢有甚麼交涉遂拈拂子云今歲今宵去明年明日來去來總勿論新舊悉丟開恬然常湛寂寒夜只孤堆者便是道者家風雖則如此豈可一向兀然所以道欲識佛性義當觀時節因緣時節若至其理自彰即今村城國邑處處敲鑼擂鼓家家別舊迎新與麼時節既至且道如何是自彰底理卓拄杖一下云嫩柳舒青眼夭桃破粉腮。</p>
<p>含光禪師至請上堂僧問鄉邦千里外故舊重逢意若何師云如水投水似空合空僧云賓主聚頭合談何事師便打僧問未透祖關時頭頭有礙既透祖關後處處無妨此等人來和尚作麼生管待師云薄批明日碎截清風僧禮謝師卓拄杖云藤條箬笠寄高岡寂寞風規歲月長不揜柴扉交腳坐焉知佳客到茅堂當此之際山林現瑞草木呈祥幽鳥玄談閟猿妙唱故舊同明般若主賓互演真常言言顯佛祖家風句句作今人榜樣懵懂者當陽錯過具眼者直下承當方知心外無法法外無心心法雙融主賓互應可謂理隨事變全主即賓事得理融全賓即主有權有實有照有用便可與人抽釘拔楔解縛去黏雖然如是未是衲僧行履處畢竟如何是衲僧行履處良久云胸中不有我人見棒下誰留佛祖情下座。</p>
<p>元旦上堂僧問城上<span class='corr'>已</span>吹新歲角窗前猶點舊年燈且不落新舊一句作麼道師云自古水流終向海從來月落不離天僧云會得此端無障礙任從何處不風流師云試逞風流看僧便喝師便打僧云蒼天屈棒師復打云你但喫棒我要話行僧問趙州柏樹子信口塞責洞山麻三斤應機接物離此二途請師直道師便打僧便喝師放下拄杖云錯僧云情知和尚知而故犯師云隨語生解漢拈棒復打僧禮拜師乃云午夜東風起陰陽兩半均正當恁麼時燈籠辭舊歲露柱賀新春彼此不同謀相將胡亂爭驚起堂前鼓高聲喚野僧向道今朝是元旦應當祝聖明丹霞聞得不免隨伊起倒走上法堂拈香祝聖應箇時節即今香<span class='corr'>已</span>拈了聖<span class='corr'>已</span>祝罷且應時及節一句作麼生敷演豎拂子云岸柳聞風開夢眼巖梅見日放新花香嚴和尚忌辰上堂云巴陵酬雲門之恩祇憑三轉語便不設忌齋楊岐報慈明之德設供作女人拜二大老雖則豐儉不同究竟理歸一致今日香嚴忌辰不肖浪遊楚地乍處清涼庫無儲粟灶缺炊煙于斯時也莫何可辦不免借日月為燈燭將山河作供養行列獻陳聊表寸念雖不足以酬恩報德誠然意出痛腸遂召眾云且道那裏是痛腸處良久云雪消茅屋千行淚霧結幽嵁滿肚愁。</p>
<p>草堂離指和尚訃音至上堂拈香云撲地聲驚龜畫城大千何類不聞聞而今折響歸空去佛眼神睛覷未能旋顧大眾云既然如是且道又做者般去就作麼驀撒拂子云追先起後無他計且順常規學世徒浴佛上堂僧問佛真法身猶若虛空未審和尚作麼生浴師云不消一滴清涼水洗出堂堂相好形僧禮謝師乃云日月兩條燭須彌一炷香以茲成現物慶賀法中王驀顧左右云者是山僧窮孝敬汝等若有奇餚異饌不妨出來大家施設以報不報之恩共祝覺皇之壽有麼有麼儻或延遲山僧預獻去也遂下座一觸禮便歸方丈。</p>
<p>端陽上堂云今朝五月五橫跨艾葉虎忽遇散瘟神攔腮便約住縱約住也要常佩禦惡符何也有此符者四時寧謐無此符者鬼神奪識顧視左右云有曾佩者出來露箇消息看良久云設若無人不免為眾書出去也驀卓拄杖喝一喝云太上老君急急如律令下座。</p>
<p>雨晴上堂驀拈拄杖云今日晴光乍展萬象森羅顯現物理與道理無殊世法與佛法成片于茲時也鳥語泉聲宣揚向上一著野草閑花突出格外真機真機即置且道如何是向上一著聻豎拄杖云犢角筍穿土羊頭菌破砂。</p>
<p>南汝張總府夫人雷氏新故請追薦上堂師拈杖云浮生若電幻質如雲忽起忽滅毫無定準以拄杖指寶炬云獨者一點耀古騰今與麼委悉得去逍遙于三界之中放曠于六塵之外卷舒出沒任意施為其來也如月印寒潭觸波瀾而不散其去也若聲傳幽谷遇險隘以無拘如是則生亦得死亦得湛然常住心境一如既如是且道新故夫人在甚麼處安身立命驀豎拄杖云在山僧拄杖頭上現宰官婦女身得大解脫轉女成男去也汝等還知伊下落處麼如能知得不用重宣其或未然更聽一偈生居富貴絕縈纏念佛持齋了世緣了畢世緣歸極樂蓮花托質上昇天。</p>
<p>佛成道日上堂僧問如何是不言言師云春到山花開似錦秋來沼水湛如銀僧云恁麼則箇中消息分明露祗許知音獨自知師云且道知箇甚麼僧云寒來向火熱去乘涼師云親切處另道一句看僧擬語師便打僧問天得一以清地得一以寧君王得一天下太平且道衲僧得一後如何師云逆行順化任從他僧禮謝師乃云吾佛世尊雪山六年苦行夜睹明星悟道尊上座簡點將來所悟者無他驀呈拄杖云不過是識得者箇遍觀一切眾生迷<span class='corr'>己</span>逐物永受輪迴所迷者無他掉轉拄杖云蓋為背卻者箇復卓拄杖云苟能直下知歸則眾生與佛又何異焉雖然如是莫道者裏直饒向朕兆未分時文彩未彰處豁地透脫將來祗會得如來禪若是祖師禪猶未夢見在即今莫有會得祖師禪者麼時眾默然師喝一喝云出頭天外看誰是我般人。</p>
<p>元宵上堂拈拄杖云今年今月十五不打尋常破鼓剔起破暗明燈且要人人盡睹驀召眾云且道倏爾油盡燈滅又作麼生高舉拄杖云杖頭有眼明如日凹凸陵夷任所之。</p>
<p>上堂僧問夜靜水寒魚不餌滿船空載月明歸時如何師云消得多少閒進云明朝活計又怎生師云別上一灘頭僧云恁麼則奔波無盡去也師云為人得徹困僧云謝指示師打云要子知恩僧問山中猛虎以肉為食因甚不食<span class='corr'>己</span>子師云是親難滅僧禮拜師拈拄杖畫○相云不是心不是佛不是物十聖三賢睹不著復畫⊙相云今日分明為指南報爾諸人休卜度擲拄杖下座。</p>
<p>結制上堂僧問經中道惟此一事實餘二則非真且道是那一事師云禮拜著僧拜起師召云近前來僧近前師云會麼僧惘然師便打僧禮拜師乃云若論此事如身影一般動則相隨止則共住從劫迨今毫未捨離蓋緣眾生迷妄之甚自相違背不得現前苟能休心歇念如寒岩枯木忽地甦來自然正偏不異隱顯全該到者裏一任橫身三界獨步大方洒洒落落作箇無依道者又何須九旬禁足三月安居無繩自縛甘受牢籠作者般去就儻或未然直須將前蘊習事業揚在九霄雲外沉於千尋海底然後唯以一念為生死心為極則向清涼者裏九十日中於行住坐臥處穿衣喫飯時畢竟看是阿誰使得一朝洗面摸著鼻孔來與山僧通箇消息下座。</p>
<p>上堂落葉滿疏林秋風意轉深菊殘枝未折橙老面黃增荷破衰莖露蓼收溪水澄明明俱漏泄孰解此時情遂召眾云還會麼即此便是毘盧境界即此便是普賢行門表裏原無二際物我匪隔纖塵所以道萬法是心光諸緣惟性曉本無迷悟人只要今日了祇如了後又作麼生聻擲拂子云聲色堆頭憑出沒是非海裏任安閒。</p>
<p>冬至上堂僧問如何是冬來境師云吐水石龍冰塞口嘲風瓦獸雪蒙頭進云一陽動後又如何師云現出本來真面目嘲風吐水逞威光僧云不落動靜一句又如何師以拂子畫○相示之僧禮拜師乃云萬物歸根後黃鍾煖律回嶺梅先占勝預放一枝開雖然如是咸是生滅根芽遂呈拄杖云若是者種靈苗歷春秋而不變經寒暑以如然畢竟如何見得聻良久云一色蒼蒼常若是不從風雨長枝條復舉僧問古德如何是冬來意德云京師出大黃香嚴和尚拈云我即不然若問冬來意對他道近日鹽米貴師云二大老雖有翻天覆地之能而無拔楔抽釘之手難使問者懷疑殞釋抱慮冰消若有來問山僧管教伊言前省去句下知歸畢竟如何雪粧枯木呈嬈態冰鎖流泉玉漏寒。</p>
<p>上堂僧問人人本有箇箇不無底是甚麼師云父母所生口終不為爾說僧云慈悲何在師便打僧云錯師復打僧又云錯師云是爾錯是我錯僧云彼此師痛與兩棒僧禮拜師乃云黃鶯啼柳上野鵲噪花間箇事分明露無煩我再宣有般漢聞言猛醒踏步向前山僧棒不歇手何故聻欲作我家真嫡子應須更受惡鉗鎚。</p>
<p>上堂靈機活脫智眼圓明三際平等一真普遍如是則捨彼入此毫無向背顛拈倒弄自有端由施格外之威權提妙明之心印扶起江西道法挽回濟北宗風建保社于今時立龜鑑于後世作無作而千秋不泯為無為而萬古流芳雖然衹如寒暑兩忘為眾竭力一句又作麼生豎拂子云釣竿斫盡重栽竹不記工程得便休。</p>
<p>上堂僧問如何是諸佛出身處師云水自竹邊流出綠風從花裏過來香進云和尚莫將境示人師云山僧罪過僧問大道之源始從何起師云阿誰教你恁麼問僧擬語師便打僧問佛說一乘法無二亦無三如何是無二無三之法師便打進云祇者是別更有師復打僧作禮師乃云動也埋根千丈靜也遍界生芽有時把住則一滴不容有時放行則光輝八面到者裏無方便處卻設方便沒功勳處更立功勳便能掃除凡聖窠窟揮開佛祖頂[寧*頁]流通正眼接續綱宗扶持野老無盡家風成就叢林萬世基業且道有何憑據便乃如斯卓拄杖云自從舞得三台後拍拍原來總是歌。</p>
<p>浴佛日上堂僧問三身之中和尚今日浴何身師便打進云學人不會復願垂慈師又打僧問古人道頭頭非取舍處處莫張乖且道如何是不張乖底意師云要行即行要坐即坐進云若不遇流水還應過別山便禮拜師云汝到不疑之地耶僧云歷劫迷雲蒙師破塵塵不昧相好光師云未在僧云和尚焉得壓良為賤師云放爾三十棒僧禮拜師拈拂子云甲寅四月八淨飯王宮生悉達周行七步任稱尊指天指地憑誇大惹得雲門恨不休當頭一棒要打煞山僧今日又不然一盆香水渾身沐雖然憎愛各不同到底酬恩意不差且道如何是不差句一度春風纔漏泄人間處處有花開。</p>
<p>佛成道日上堂僧問釋迦老子夜半睹明星而悟道未審所悟者是何道師云早晨喫了粥午後更覺饑進云不饑不寒又是甚麼人分上事師云墳前石翁仲廟內鐵山臊僧問經中道念佛想佛當來畢竟成佛和尚尋常禁止豈不大違教意也師云相識滿天下知音沒一人僧禮拜師乃云釋迦老子始于正覺山前夜睹明星而悟道乃云一切眾生俱有如來智慧德相皆因妄想執著而不能證得驀拈拄杖畫○相云智慧德相與妄想執著悉被山僧縛作一團了也當恁麼時喚作智慧德相又是妄想執著喚作妄想執著又是智慧德相一任刀斫斧劈而常光不昧東擲西拋而智燄瑩然汝等諸人還相委悉得麼復卓杖一下云於斯承當得去委地頹綱一時舉起潑天門戶隻手撐開堪作吾家種草可為後學師範脫或未然須惜寸陰金不換莫隨流俗過春秋。</p>
<p>上堂僧問權柄在手時如何師云臨機定賞罰僧云忽遇擎頭戴角者不遵賞罰而行師又作麼生師云罷拈三隻箭免弄一張弓僧云如是則學人打退鼓去也師云山僧慣得其便僧問如何是清淨法身師云泥豬癩狗僧云和尚莫瞞人師云山僧罪過僧罔措師舉拂子云權柄在手殺活盡在當人縱奪皆由自<span class='corr'>己</span>驀擲拂子置置饒權柄不在手神龍未敢窺覷魔外焉得近前且道利害在甚處喝一喝云琴中有響非凡韻不遇知音不與彈下座。</p>
<p>上堂白拂橫揮二乘膽喪烏藤豎握十地魂驚如有達士英才不妨出眾相見僧問如何是山中境師云參差野樹峰前列紅白山花嶺畔開進云如何是境中人師云是非全不理名利兩相乖僧禮拜師乃云談玄說妙好肉剜瘡豎拂拈椎裝模作樣直饒一向兀然又坐在澄潬死水裏別有機關難瞞識者祗如不涉諸緣一句又作麼生揮拂子云百花叢裏過片葉不沾身。</p>
<p>眾戒子請上堂僧問清淨行者不上天堂破戒比丘不入地獄意旨如何師云據款結案進云丹霞聞授戒則掩耳今日諸僧為何苦求師云同爐共煮鐵所造各隨宜僧問禪與戒是同是別師云山僧者裏無同別僧云為甚昨日談禪今日說戒師云從來柳下惠僧禮拜師乃云雞足山前候慈氏有類守株待兔黃梅室內授盧能大似將公作私正眼看來不無好笑法輪者裏總不恁麼大開舖面任他用者成交雖然如是也有箇試金石子拈來驗辯高低遂以拂子作相召眾云會麼即此便是無上妙戒三世諸佛歷代祖師皆悉奉持當知此戒趣向他不得違背他不得一絲毫許傷犯他不得敢問諸人一切事既干繫他不得畢竟如何奉持去於此有箇見處三聚淨戒不待受而具足六度萬行豈假脩<span class='corr'>己</span>圓成又何用山僧口吧吧地說偏圓頓漸論持犯開遮然後為傳授者哉復顧左右云委悉得麼眾措擲拂子云尋常祇道人能幹臨事方知不唧溜。</p>
</div>
<div class='div-other'><a id='mulu8' /><p>康熙庚戌二月二十日受天嶽大師同襄陽樊城眾士庶請住洞山峴石禪寺即就本日眾請上堂師陞座拈香祝聖畢上首白椎竟師拈拄杖云自笑無端用直鉤祁寒溽暑竟忘休邇來欲罷尋他計又恐金鱗破浪投以杖作垂綸勢云有負命者麼許居士問蓮花出水事如何師云人天共見進云開謝事如何師云一切由他進云結果事如何師云非公境界僧問高登寶座即不問且道如何是峴石境師云朝陽洞口霞千丈嘯月臺前水一溪進云水窮山盡向何處安身立命師便打僧便喝師云再喝一喝看僧又喝師云好箇師僧又恁麼去也僧問如何是洞山境師云峴亭高插青巒上漢水環流碧嶂前進云如何是洞山人師云眼空宇宙渾無物大座當軒孰敢窺進云人境<span class='corr'>已</span>蒙師指示為人一事作麼生師便打進云恁麼則龍得水時添意氣虎逢山色長威獰師云也是閒說偈言僧禮拜師乃云法無定相蒲團在處成家道不虛行楖栗隨方設化作此恁麼事必假恁麼人若是恁麼人決定懷藏至寶掌握神鋒氣宇如王威光八面信口道一言而千了百當等閒作一事而越古超今始可重光祖道再啟名藍作十方檀信植福之場為四海衲僧歸投之地頓使無位真人於其中間顯大神通施大法化普度群靈俱登正覺然雖如是且道今朝乍入深雲樹赤幟於祖壇一句又作麼生良久云闢土開疆還舊制和光混俗順時情下座。</p>
<p>蘭友宋護法偕男入山請上堂僧問法筵眾集緇素齊臨且道宋居士設齋請師陞座畢竟有何利益師揮拂子云千祥從此集百福自今臻進云二公子分上又作麼生師云鵰鶚翱翔騰漢表魚龍變化躍天池僧禮拜師乃云嵒樹放新花林禽弄好音二三向上宗四七單傳旨當陽無隱諱覿面全彰<span class='corr'>已</span>洞山老病僧曷更動脣齒然雖如是事無一向今朝既被信心檀越慇懃敦請何妨更為方便遂呈拄杖召左右云大眾見麼人人有眼決定是見復卓拄杖一下云大眾聞麼人人有耳決定是聞若或見處精明聞處透脫須知別有轉身一路在踏著轉身一路時自有一段風光盈滿六合充塞十虛饒他百千諸佛同時出世也侵占他一些兒不得正恁麼時且道設齋信士有何功德良久云居然富貴超今昔歲歲無虞樂大康。</p>
<p>仙陀寺了塵監院請上堂拈香祝聖畢斂衣就座上首白椎竟師云好箇第一義卻被者上座一椎粉碎了也乘緣散去頗得其便更要拋錐弄鉤有何不可驀拈拄杖云今朝老將出營若有久戰行家不妨出眾相見一僧出眾才作禮師云敕點飛龍馬跛鱉出頭來問人天交接則不問兩得相見事如何師卓拄杖云大家在者裏僧禮謝師乃云一向襄山隱跡今來宛地揚醜本非自<span class='corr'>己</span>願為莫奈同曹苦口雖則隨宜應便終不將箕當斗單以實法舉揚貴要人人知有遂呈拄杖召眾云委悉得麼即此一法在凡不減處聖不增直下見得徹去便見如天普蓋似地普擎了無向背不有疏親若能如是匪但起禪風于既墜扶法道于將傾誠可壯祖域之光輝補皇朝之化育既如是且捨彼入此重整家風一句又作麼生卓拄杖云高懸佛日光沙界頓使閻浮莫盡春。</p>
<p>佛成道日上堂僧問大覺世尊棄恩愛捨榮華入山苦行貴圖何事師便打進云恁麼則人人有分去也師云唯爾欠少在僧便喝師復打遂豎拂子云半夜逾城脫網羅六年苦行在山阿雪宵舉首窺雲漢一睹明星得意多驀召大眾云釋迦老子聞如是言在山僧拂子頭上鼓掌高歌汝等諸人聞見也未眾無語師擲下拂子云此回錯過永劫難逢下座。</p>
<p>元旦上堂拈香云[颱-台+出][颱-台+出]東風滿大千大千何類不欣然互將野老酬恩句異口同音誦一聯驀召左右云諸仁者且道是何章句遂插香云功安九有同堯舜德奉三無並禹湯下座。</p>
<p>至德禪人領眾造大佛成開光請上堂僧問昔日世尊見旃檀瑞像聲叫聲應今朝和尚遇此佛像畢竟有何意旨師豎拂子云相隨來也一任瞻仰進云還有奇特事也無師便打僧問招手不渡江掉臂便歸去意旨如何師云知音不用頻頻舉進云敢冀委曲垂慈師便打僧禮退師乃云丹霞作事乖張劍為不平離寶匣雲門出言不善藥因救病出金瓶兩箇漢雖則各衒<span class='corr'>己</span>長其奈不經檢點何也以佛法論則功歸有地以世理言未免罪犯彌天邇來多載幸有者般信善檀越將渠滅沒的重為作成嚴飾既畢仍命山僧高登此座特為表揚說法開光雖然佛光無間貴要曲順機宜故向虛空裏釘橛去也遂揮拂子云大眾見麼瞿曇老漢被山僧慕面一拂放出無量色光遍照不可說佛剎微塵世界一一世界中各有無數諸佛見斯光矣互相踊躍概發聲言善哉善哉此等殊勝良因世所希有施資眾姓必獲存亡兩利惜乎其內無人識得斯光起處苟能識得不但存亡兩利乃至盡未來際皆獲利益無有窮盡復召左右云委悉得麼如能委得切須保任脫或未然大辦肯心勤索摸一朝看破始方休。</p>
<p>香嚴和尚諱日上堂師云我昔曾遭毒害深今朝返憶實傷情含怨抱恨無可解但把旃檀驀鼻熏遂召左右云眾中若有曾遭毒害者不妨出來互相觸惱眾擬語師云想君不善金牙作爭解彎弓射尉遲。</p>
<p>屺山二隱和尚忌日設供上堂拈香云天機穎脫慧性超群言其道也等乾坤並大語其智也共日月同明所以燈分少室派續曹溪六坐名藍天龍護衛多年行化魔外欽尊不肖忝猶子屬祇望慈航普渡何期法鼓收聲追思無計可表虔設數飾菲供用彰刻慕之誠敢問大眾此老生平既有如是奇特祇如武林城內手書辭眾後便乃倒駕倪車畢竟神遊何界去也良久云佛祖位中留不住應緣落處便稱尊。</p>
<p>太平山谷禪人設齋請上堂僧問古德有言供養三世諸佛不如供養一箇無心道人未審三世諸佛有何過無心道人有何功師云任從滄海變終不與君通進云行到無心處又隔一重關意旨若何師云不是苦心人不知僧禮拜師乃云始臨祖院理頹綱世路紛紛曉夜忙倦悶交加時客至喜生眉睫對群芳正恁麼時煙霞散彩泉石舒光更欲山僧陞座舉揚摩訶衍法與眾結箇最上良緣若論摩訶衍法人人本具箇箇不無祗緣疑關固閉愛網牢封自相瞞昧不能見徹若能自辦肯心大發勇猛直下打破疑關裂開愛網便見頭頭顯露物物全彰到者裏一任高揖釋迦不拜彌勒奴呼文殊婢遣普賢現種種神變作種種佛事遂召左右云且道誰是恁麼者眾擬語師卓拄杖云此回事教成虛設笑煞山前馬四郎下座。</p>
<p>退院上堂云衲僧家雲窠雪窟常年土貌灰頭未免裝痴賣憨花街柳巷一向談玄講妙難逃出乖露醜尊上座不作者般去就一味動靜隨緣行藏任意況當此際道泰時清民康物阜大好放浪寰中優遊物外在處鼓揚少室真風隨方揭示靈山奧旨頓使大地眾生未聞者聞未解者解人人打開頂門正眼各各覷破生死牢關始了常懷一種素志是則固是祗如今朝捨此趣彼且道意在于何良久云風霜此際空垂釣仍撥扁舟泛五湖。</p>
<p>解制上堂僧問一向畫地為牢學人徒遭鈍置今朝既<span class='corr'>已</span>抹卻得便東西遊戲未審和尚還許也無師云腳跟下痛領一頓始得進云恁麼則光輝八面去也師云闍黎分上且緩緩僧便喝師便打僧禮拜師以拄杖擊禪床云當陽敲開玉戶覿面打破玄關放出一群猛獸從他遍界週旋驀顧左右云是則固是狻猊忽若當途踞汝等如何露爪牙眾罔措師卓拄杖云莫道毛蟲威勢惡須知更有惡毛蟲下座。</p>
</div>
</div><!-- end of div[@id='body'] -->
</body></html>