<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古宿尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>古宿尊禪師語錄卷之三</p><p class="byline">住河東水月嗣法門人明圓編</p>
<div class='div-other'><a id='mulu14' />
<p class='h1'>住太原紅溝白雲禪院</p>
<div class='div-other'><a id='mulu15' />
<p class='h2'>上堂</p><p>中秋上堂僧問中秋佳節即不問和尚受用事如何師云健向峰前吟白雪倦歸室內臥繩床進云離此之外又作麼生師云靜聽風搖樓上鐸閒看雲罩額頭松進云就中奇異味料得少人知師云闍黎分上作麼生僧擬議師便打問萬古碧潭空界月再三撈摝始應知且道知的事作麼生師云抖搜多年陳破衲襤襂一片逐雲飛進云看破公然不值錢師云汝具甚麼眼僧禮拜師云錯僧便喝師便打遂豎拄杖云風生大野霧散長空正恁麼時皓月孤圓無所不照致使煙村聚落翫賞佳人舒情暢意而罷理機梭花街柳巷浪遊公子鼓腹謳歌而渾然誦讀如我衲僧家雖不逐境飄流到底也要應箇時節遂召左右云諸仁者且作麼生得應去良久云了罷殘經仍附案更加精進向南華下座。</p>
<p>因事上堂驀拈拄杖云當年河北令行時普化克符甘受笞今日東山開祖道紛紛龍象破頭皮正所謂古今雖異世其道本然同用處無差別誰能解此宗環顧左右云諸仁者委悉得也未擲拄杖云大風吹倒梧桐樹自有旁人說短長下座。</p>
<p>師誕日眾設齋請上堂僧問聞說先賢降誕日紛紛祥瑞現人天今朝和尚壽辰且道有何祥瑞師云萬里長空雲霧盡一輪杲日照無私進云恁麼則金剛正體當陽露不屬春秋暗裡消師云勿勞錦上更添花進云不有珍奇堪供養但將此句展微誠師打云一禮一答從今決切忌隨流取次來僧便喝師復打僧問過去心不可得現在心不可得未來心不可得未審何物方可得師便打進云恁麼則歷歷無回互明明絕覆藏去也師云案山子未肯相許在進云用許作麼師云若不親遭許終成客作兒乃云有物先天地無形本寂寥能為萬物主不逐四時彫言前薦得始知自<span class='corr'>己</span>本命元辰著落處知得自<span class='corr'>己</span>落處始知山僧落處知得山僧本命元辰著落處始知從上佛祖本命元辰落處知得從上佛祖本命元辰可謂不離夢宅而高登正覺之場匪隔幻身而獲具真常之體遂召左右云且道如何是真常體良久云三冬寒夜煖如火六月炎天冷似冰下座。</p>
<p>結制上堂僧問佛法在人日用間運水搬柴頭頭顯現迎賓待客處處分明為甚又要九旬禁足三月安居師云從緣薦得非無謬絕後重蘇始見奇進云恁麼則不經敏手重彫琢到底難成邁古珍師云相識滿天下知心有幾人進云了知尊意原無別只要拖人出蓋纏師云切忌胡卜度僧問鴉鳴鵲噪新言句流水松風舊話頭就裡機關全洩漏等閒錯過又如何師打云當陽點出金剛眼頓使光明照大千進云恁麼則塵塵不昧從今始法法無疑自此通師云休<span class='corr'>寐</span>語乃云山僧無奇特諸方徒念慕聞說夏安居接踵來依附既發如是心韶華休錯度日夜辦精勤工夫勇猛做拶透祖師關免涉他岐路徑歸般若堂同諸佛子住驀顧大眾云且道般若堂在甚麼處以拂子打圓相云經行及坐臥常在於其中下座。</p>
<p>仁吾廖居士祈嗣設齋請上堂僧問不孝有三無後為大若要麒麟現瑞必須何法可求師云但有好風鳴四外自然天賜吉祥兒進云一語千金不易換直須寶愛福無窮師云只恐破袋褁明珠出門還漏卻進云是何言歟師云量體裁衣僧擬語師便打僧問昨夜春風吹古木天明滿地是乾柴且道是何意旨師云多年老榦摧殘夜放出新枝透九霄僧禮謝師乃云仁吾居士入林泉大發施心海眾前更乞山僧揚祖道俾沾康樂夢符緣焉知祖道非言說言說非真豈在詮然雖如是不免開方便門勉為饒舌以應來機去也遂拈拄杖云列祖之道正可謂明如果日寬若太虛誠然貫古通今確實超情越量塵塵顯現而有準有的剎剎圓融而無背無面與麼委悉得何妨津濟四生梯杭九有既如是應物隨機一句作麼生施設卓拄杖云欲期美物從天降直候明秋寫弄璋下座。</p>
<p>清明上堂僧問先哲有言聖人無兩心古今無二道為甚麼儒釋道門庭各別師云春色無高下花枝有短長進云是法平等如何師居上位某立下階師云切忌妄生分別進云如何是不分別處師云但見皇風成一片不知何地有邊疆僧問楓林社日雨茅舍午時鐘且道明甚麼邊事師云佛祖玄關衲僧巴鼻進云不因師指示錯過渾不知師云試道看僧便喝師便打問經中道寶所在近為甚麼學人沒箇入處師招云近前來僧近前師云會麼僧躊躇師云家住在潞安不識居上黨乃云紫燕營巢日黃鶯淚梆辰山花開似錦澗水湛如銀正與麼時人人懷悼古之心各各起追先之念直得處處古墳增墁土家家瓦灶息炊煙即我衲僧家縱不如是施為大抵也沒此等情緣不得既如是畢竟作麼生了得去以拂子拂一拂云囊無長物堪營供但把心香一度燒下座。</p>
<p>冬至上堂僧問如何是賓中主師云滿載金珠歸故上進云如何是主中賓師云橫擔拄杖出雲林進云如何是賓中賓師云萬里鄉關問信音進云如何是主中主師云六戶虛張人莫窺問愛何滾滾是如何師云盡大地人向裡許沒頭浸殺僧舉足云祗有學人挑出了也師云頭上漫漫腳下漫漫僧便喝師便打問和尚是一代宗師因甚逢人不論佛法師云明珠固有千金價豈肯輕拋擲雀兒進云恁麼則慳惜家珍無用處師云自有行家索價來僧擬語師便打問古德道選佛若無如是眼假饒千載亦奚為且道如何是選佛眼師云暗裡繡鴛鴦僧罔然師便打問人人有箇影子因甚自<span class='corr'>己</span>踏不著師云只為太近進云恁麼則學人禮謝去也師云汝實作麼生會僧鳴指云從始至終只是者箇師云認著依然不是真僧罔措師便打遂拈拂子云南至令辰書雲節日石霜挂榜文於戶外為求知<span class='corr'>己</span>洞山退果卓於堂中因愧癡迷正恁麼時山僧也要作箇伎倆遂敲禪床云一陽初動處萬彙悉昭蘇轉眼來春到韶光莫自辜驀招大眾云如何是不自辜處良久擲下拂子云須向靜中忙裡會休將日月等閒過下座。</p>
<p>解制上堂僧問佛制自恣七月半即今何故亂陳規師云男兒自有沖天志不向如來行處行進云可謂大人得自在師云生平不喜佞人詞僧擬議師便打問把住牢關即不問放開一路事如何師云緊捎草鞋進云恁麼則擺手出長途去也師云四面皆荊棘不消胡亂走進云知師真實意不放出頭人師云若是真龍子何須電影摧遂舉拂子云諸方解制是中元我此山中大不然逗到八月初一日始開玄路釋人天遂召左右云諸仁者山僧恁麼作用畢竟如何委悉直下緇素分明一任優游物外放浪寰中脫或未然不得離我者裡何故如斯聻擊香案一下云當今有令妨遊客動著遭人作賊看下座。</p>
<p>十七年四月廿一日太原紅土溝監院思修明空率合城士庶并諸山耆德請師住持是日設齋請上堂師拈香云者瓣香靜而與陰同德動而與陽同波爇向爐中端為祝延　今上皇帝萬歲萬歲萬萬歲伏願清寧獲一易簡函三仁風永播於大塊之中德澤倍加於群生之上復拈香云者瓣香上通三綱下達五常爇向爐中奉為滿朝文武闔國公卿弁今本省諸衙勳貴恭願人人福壽崇高各各子孫貴重又拈香云者瓣香前<span class='corr'>已</span>五回舉過今當六度拈來耑申供養香巖先師宕山大和尚用酬法乳之恩<span class='corr'>斂</span>衣就座上首白椎云法筵龍象眾當觀第一義師舉拂子云償債長平經幾春紛紛苦趣確難陳剛纔躲在無憂處又被人推出亂雲遂環左右云若有冤家債主不妨出眾相見僧問如何是奪人不奪境師云一輪明月挂中天幾片彤雲罩嶽頂進云如何是奪境不奪人師云三更古殿無燈火瞎眼波斯暗誦經進云如何是人境兩俱奪師云子往東南天我歸西北角進云如何是人境俱不奪師云幾樹迎風柳數竿棲鳳竹僧問白雲堂前緇素咸集畢竟將何佛法以為指示師便打進云直下洞然者又作麼生師亦打僧云如是則始終無二道到底絕顢頇師云要子知恩乃云脫洒頭陀應機設教到處為家用縱奪之權行賞罰之令拯俗匡時反常合道扶持野老無盡家風成就叢林萬世基業本非願要強為蓋緣事不獲<span class='corr'>已</span>既如是且展新條令一句作麼生敷演以拂子擊香案云掀翻海宇尋知<span class='corr'>己</span>撥轉山河見太平上首結椎師下座。</p>
<p>立兩序上堂師拈拂子云宗乘一唱凡聖齊臨正恁麼時冰河焰發枯樹花生木人起舞石女翻騰互相嬉戲散我昏沉昏沉既散畢竟作麼生施設以拂子拂一拂云坐看兩堂諸俊傑大家竭力整頹綱下座。</p>
<p>眾士庶設齋請上堂黃居士問緇素雲臻意氣相投即不問且道塞滿山河周遍世界一句作麼生施設師云橫身三界外縱步十虛中進云若人不許如是事和尚又作麼生折合師云敺向無生國方顯太平時楊居士問佛祖因緣即不問且道如何是般若體師豎拄杖云高著眼進云如何是般若用師以拄杖卓一卓云分明薦取士云不是者箇道理師打云領取鉤頭意莫錯定盤星遂揮拂子云士庶請陞堂幾回辭不脫勉強順人情來登曲彔木曲彔木既高登抖搜枯腸將甚說以拂子繫香案云上園榴火正燒空節屆端陽胡麥熟胡麥熟宜早獲莫待風雨來滿地遭零落擲拂子下座。</p>
<p>結制上堂師拈拄杖云安禪定此日海眾雲來集既歸選佛場加功宜上切直若救頭然莫待人鞭逼拶透祖師關心中自喜悅且道悅箇甚麼聻卓拄杖云本固絕希奇焉敢擅遺泄下座。</p>
<p>結制上堂師云頻年結制在初冬今歲安禪又不同拶過人天兩半月方纔重整舊勳庸遂舉拂子召眾云諸兄弟委悉得也未擲下拂子云傚子雅兮學任公單單坐立待魚龍下座。</p>
<p>結制上堂師拈拄杖云因逢歲歉無意安禪十方聚會幾度相攀抑逼不已勉就斯緣弘鑪既設巨鞴勤扇爛銅碎鐵盡力燒煎使生光象取快人天既如是且功不唐捐一句作麼生道卓拄杖一下云莫厭鉗鎚多惡辣當知別有好因由下座。</p>
<p>臘八上堂師云吾佛世尊始從淨飯王宮蠲除恩愛棄絕榮華遁跡雪山六年苦行曾於是夜睹明星而悟道乃云奇哉奇哉一切眾生俱有如來智慧德相皆因妄想執著不能證得借問目前大眾且道離卻妄想執著畢竟喚甚麼作智慧德相直下洞徹分明始可謂離聖凡齊物我心境如一正偏不二脫或未然山僧不惜唇吻特為道破去也以拂子擊香几云無漏國中常顯露有情山下獨深埋下座。</p>
<p>臘八傳戒上堂師拈拂子云松直棘曲鵠白鳥玄寒窮暖至地厚天寬祖師關樞衲僧巴鼻一一分明顯示了也等閑薦得方知釋迦老子曾於是夜睹星悟處會得睹星悟處始可謂眾生受佛戒即入諸佛位位同大覺已即是真佛子脫或未然以拂子擊香几云狂猱勉自挎衣帽究竟原非相好身下座。</p>
</div>
<div class='div-other'><a id='mulu16' /><p>起七晚參師拈拄杖云即此一物在天則與日月齊明在地則與山河並固在汝諸人分上合作麼生者裡緇素得出可謂參學事畢大好隨緣消歲月任運樂昇平其或未然須惜寸陰如尺璧免辜常住一安排擲拄杖下座。</p>
<p>晚參師揮拂子云節屆初冬宜結制十方衲子自雲臨雖然時事多艱苦日逐三餐要奉陳既如是必須從頭驗過始得遂拈拄杖召眾云汝等飯錢畢竟作麼生酬償直下議論相當方容掛搭其或未然卒不相許何故如斯聻驀卓拄杖云行血檀膏非細事無功受祿最難消下座。</p>
</div>
<div class='div-other'><a id='mulu17' /><p>圓七小參拈拂子云今朝二十一受苦事完畢諦觀諸學人身心疲倦極雜念自消忘閑情自殄滅放倒臥禪床憨眠若氣絕遂環顧左右云正恁麼時無夢無想主人公又在甚麼處安身立命良久揮拂子云饒他智慧過鶖子費盡神思卒未諳下座。</p>
<p>為誥封淑人楊門遲氏對靈小參師陞座拈拂子云<span class='corr'>已</span>故遲淑人生平氣宇迥異庸凡道化群小而有規有範才成庶物而無黨無偏致使賢愚敬重中外欽崇以此論來合當久受榮華何乃韜光太速今既如是且道修因轉薦一句作麼生敷宣擊香案一下云一乘覺路分明示天上人間任往還下座。</p>
<p>為誥封宜人黃門何氏對靈小參師陞座拈香云靈光獨耀迥脫塵根但離妄緣即如如佛<span class='corr'>已</span>故何宜人若得恁麼不用重宣其或未然別施方便去也遂插香云從今卻愛空諸有永斷輪迴生死因。</p>
<p>為誥封宜人何母黃氏對靈小參師至龕前舉茗甌云<span class='corr'>已</span>故黃宜人生居貴室閨閫肅清長配賢良令儀貞淑一旦遽厭塵凡捨宰相命婦之緣竟登覺岸棄子女團圞之好直赴蓮邦簡點將來面承佛記早證菩提去也箇事且置只如今朝僧邀淨行法演宗乘專修薦往一句作麼生道遂奠茶云欲了生人追憶念添花錦上力何辭。</p>
</div></div>
<div class='div-other'><a id='mulu18' />
<p class='h1'>機緣</p><p>僧問生從何來師默然進云死向何去師亦默然進云某甲不會師便打出。</p>
<p>僧參次師云汝是有主沙彌無主沙彌僧云家師是和尚同參師云且道同參阿誰來僧禮拜師云錯僧罔然師云不是西川客徒勞話土風。</p>
<p>僧問如何是新年頭佛法師云門前貼古對壁上挂鍾馗進云此是村意山中事作麼生師云早參三下鼓晚課百椎鐘僧禮謝師云領取鉤頭意莫認定盤星。</p>
<p>水西堂問洞下君臣今不論濟宗人境請師分師云洪鐘在架憑敲磕水云如何是奪人不奪境師云雲合暮山千種態鳥啼花放百般春水云如何是奪境不奪人師云透出虛空無障礙當陽獨露一閒身水云如何是人境俱不奪師云放出無私新日月展開有象舊乾坤進云如何是人境俱兩奪師云煙霞掃盡天區朗海嶽掀翻世界平水云人境<span class='corr'>已</span>蒙師道破玄要機關事若何師云懇禱君無吝酬應我何辭冰云如何是第一玄師云百億彌盧掌上攤水云如何是第二玄師云鐵峰頭上現河山水云如何是第三玄師云了知父母未生前水云如何是第一要師云豐儉隨家道進云如何是第二要師云莫貪人所好進云如何是第三要縱奪機關妙水云為憐三歲子不惜兩莖眉師云賓主不辭明指示兒孫免使混常流水禮謝而退。</p>
<p>師問僧何處來僧云乾明師云乾明和尚具眼否僧云某甲素不言人是非師云藏經閣靈化士重修功成也未僧云功雖成無錢莊嚴在師云莫道不說是非好僧擬進語師搖手云再犯不容。</p>
<p>僧參次師云發足何處僧云林莊師云東菴西菴僧云總不在兩頭師云畢竟在甚處僧云某從雲水來師云沒地頭漢便打僧便喝師云短販樵人徒誇書劍。</p>
<p>僧自塔院回師云古塔主在家麼僧云不在師云阿誰與爾飯喫僧云殿西家師云為甚道不在僧云他不是塔主師云是即是奈爾不識。</p>
<p>師問僧號甚麼僧云好喫師豎拳云試下口看僧擬語師打云噎殺鬼僧禮拜師云轉見不堪。</p>
<p>僧問師學人一肚子妄想望和尚慈悲除卻師展手云把將來僧躊躇師直打出。</p>
<p>僧問如何是般若燈師云通上徹下僧云還假挑剔也無師云不挑剔僧云不挑剔則光燄何增師云對盲者難言五色。</p>
<p>僧行茶至師云甚處得來的僧便喝師云好好問你亂唱作麼僧云不得不如是師云如是箇甚麼僧又喝師托開云放你三十<span class='corr'>棒</span>。</p>
<p>僧問生從何來師云老大箇來處也不知僧云死從何去師云腳跟下薦取僧云來去即不問未審和尚即今在甚麼處安身立命師便打。</p>
<p>僧問舊事冰消瓦解箇中已得清淨時如何師云汝未到者田地在僧云親言出親口師云莫守寒岩異草青坐著白雲終不妙僧作禮師徵云會得也未僧擬語師便打。</p>
<p>僧乞開示師舉念珠云此串摩尼一百八僧禮拜師云會得也未僧罔然師打云分明記取。</p>
<p>僧問千兵易得一將難求如何是難求之將師云不動干戈見太平進云恁麼則神機天莫測妙智佛難量師云確進云只如平定後安之何所師云趕向無生國。</p>
<p>僧問如何是山裡禪師云日出彩霞籠壁嶂黃昏幽鳥噪危巒進云如何是市裡禪師云風流公子誇豪態紅粉佳人賣俏顏進云如何是鄉裡禪師云始完稅賦方歌飲才了桑麻便插田僧拜云謝指示師云切忌忘卻。</p>
<p>僧問牛頭未見四祖時如何師云家有白澤圖進云見後如何師云家無白澤圖進云見與未見時如何師云熱向風前寒歸煖室。</p>
<p>僧問某甲昨飲宿食滯在胸中欲吐不能出欲屙不能下特請和尚敕濟師便打僧云慈悲何在師復打云更加一粒狠虎丸僧禮拜師云切忌生冷。</p>
<p>僧問不殺生是佛戒否師云是僧云南泉歸宗因甚又斬蛇貓師云大用現前無生可見僧云如何是大用師便打。</p>
<p>僧問登山涉水日逐忙忙如何是不動的主人公師云登山涉水日逐忙忙者是僧云和尚莫瞞人好師云山僧罪過。</p>
<p>僧問和尚尊庚多少師云與太虛空一樣僧云不審太虛空壽多少師云與山僧一般僧云恁麼則不增不減去也師云那裡是他無增減處僧便喝師便打。</p>
<p>僧問盡大地是一卷經未審如何奉持師云全身在裡許僧云如是即動靜不違也師云非爾境界。</p>
<p>僧問古人道世界闊一尺古鏡闊一尺世界闊一丈古鏡闊一丈意旨如何請師方便師云水漲船高泥多佛大僧云學人愚昧不會乞師委曲垂慈師云驢馱五斗馬馱一石。</p>
<p>僧問大悲菩薩用許多手眼作麼師云拈匙把筋驗正識邪僧云恁麼則捻少他不得也師云少不得且置汝在甚處見菩薩手眼僧擬議師便打。</p>
<p>僧問百骸俱潰散一物鎮長靈未審一物長靈相去多少師云水流終向海月落不離天。</p>
<p>僧問路逢猛虎時如何師云教你有命難逃僧便喝師云棺木裡瞪眼僧無語師直打出。</p>
<p>師問僧汝號甚麼僧云月光師云倏爾雲遮月揜光在甚處僧拜云請師鑑師云鑑即不無也只是點螢焰。</p>
<p>僧問宗與教是同是別師云黃河九曲華山萬仞僧云去此兩途請師別道師舉手云握則成拳展則成掌僧云恁麼則學人禮謝去也師云汝當作麼生會僧無語師直打出。</p>
<p>僧問何如是正法輪師云不撥自轉僧云轉後如何師云千聖搖不動。</p>
<p>僧問如何是西來意師云破糞箕僧云請師顯示師云短笤帚僧云某甲不會師云分明猶不會何況暗指陳。</p>
<p>僧問如何是第一玄師云海底泥牛蹈破天進云如何是第二玄師云峰頭木馬齧殘煙進云如何是第三玄師云紅爐焰裏發青蓮僧云如何是第一要師云無魚休下釣僧云如何是第二要師云遇緣方作造僧云如何是第三要師云暗室須燈炤僧云玄要<span class='corr'>已</span>蒙師指示脫體風流事若何師云剎塵無處不稱尊僧禮拜師便打。</p>
<p>僧問數日連陰天昏地暗無位真人當居何所師云三條椽下七尺單前僧云恁麼則動靜不相離去也師云且莫詐名頭僧禮拜師云果然。</p>
<p>僧問遍大地是箇話頭未審如何分別師云穩當的是山石活鱍的是雲水僧云謝指示師展手云還我話頭來僧作擎拳勢師與一摑云也不得放過。</p>
<p>師問僧甚處來僧云邠州師云潼關關吏甚嚴汝怎麼得度僧云某有照程在師展手云把來看僧停思師直打出。</p>
<p>師問僧上座仙鄉何處僧云西蜀師云和我打箇鄉談看僧擬語師云詐認地頭漢便打。</p>
<p>僧問普賢萬行莊嚴方證聖果嬾饡一事不為因甚也上傳燈師云不是閒人閒不得閒人不是等閒人僧云祗如和尚或時務或時閒是欲上傳燈也欲證聖果也師云二途俱不涉僧云畢竟如何聻師便打。</p>
<p>一僧指師看巧雲云那朵雲大似丹青一筆畫的師云你道從何處起手僧擬語師與一掀云下落也不知僧禮拜師與一踏。</p>
<p>僧問如何是露地白牛師云耕田不喫草僧云恁麼則其力不充也師與一掀云是充是不充僧躊躕師云立地死漢便打。</p>
<p>士問如何是佛師云科頭赤足士云如何是法師云絲毫無差士云如何是僧師云方袍圓頂士云三寶<span class='corr'>已</span>明向上事如何指示師便打。</p>
<p>士問弟子尋常念佛只是不知念佛的是誰師召云禮拜著士禮拜師云會麼士無語師直打出。</p>
<p>僧問如何是學人本來面目師云眉橫額上耳挂腮邊僧以手摹面云不因漁父引爭得見波濤師云你見箇甚麼道理便乃如是僧禮拜師與一蹋。</p>
<p>僧問蓮華未出水時如何師云根在泥裡僧云出水後如何師云葉覆清波僧云出與未出時如何師云放開捏聚任憑他僧禮拜師云汝會也僧擬語師便打。</p>
<p>師問僧貓兒因甚愛捉老鼠僧云是伊活計師云有鼠捉鼠無鼠又作甚麼僧云吃飯了打睡師云恁麼則虛消歲月去也僧云得安閒處便安閒師云貪安漢他日如何償飯債僧擬語師便打。</p>
<p>陀頭僧參未人事師云汝是甚麼神道僧懡㦬而立師云只說是位真武將軍原來是箇披毛鬼子便打。</p>
<p>僧云某甲特來親覲和尚為甚如此師云將得甚麼來僧無語師云不但作怪兼且弄虛復與一頓。</p>
<p>師至天竺指觀音像問同行僧祗者是別更有僧云還有兩尊在師云菩薩有三十二相因甚祗有三尊僧云那些都是應身耳師云汝喚甚麼作真身僧指像云者便是師云錯認不少。</p>
<p>僧問云四大分離時主人公向甚麼處安身立命師便掌僧云未審者一掌落在甚麼處師云不妨疑著奮鵬張文學問如何是山中境師云釣炭轆轤頻上下運謀車輛自東西學云如何是境中人師云口青面黑形如鬼透孔穿山伎甚精學云是伊有何受用師云溽暑乘涼流水畔祈寒就煖地爐前學云蒙師點出山中趣消我迷雲幾萬層師云就裡無窮闊窄意莫把封皮作信看學罔措師拱揖相讓云明日再盤桓。</p>
<p>師問素維那靈雲道自從一見桃花後直至而今更不疑且道那裡是他不疑處素云一了百當師云畢竟如何是他一了百當處素便喝師云情知爾祗解者一喝素禮拜師便打。</p>
<p>師拈拄杖問獨侍者在山僧手裡喚作拄杖在闍黎分上喚作甚麼獨躐師前捉杖送一送師托開放下拄杖云離卻者箇子又作麼生獨禮拜師便打獨便喝師復打獨復喝師連棒打出。</p>
<p>師問荊悅眾如何是爾本參荊擊引磬一下師云被人奪卻引磬時子又作麼生荊便喝師云離此之外親切道一句看荊復喝師便打。</p>
<p>師問巨侍者以手指師得罪無量昨夜子打山僧當得何罪巨禮拜云請和尚朁學人懺悔師便打巨近前作奪杖勢師托開云更來者裡作惡在復打巨抽身歸位師隨後痛與一棒。</p>
<p>師卓拄杖顧契侍者契即禮拜師云見甚麼道理便禮拜契便喝師便打契復喝師復打。</p>
<p>師喚慧侍者慧近前師云瞌睡虎試露爪牙看慧便喝師云莫亂統慧禮拜師云原來是隻犬。</p>
<p>師問拙寮元昨夜許多喧鬧今朝向何處去也拙云來處來去處去師云且道從何處來拙擬語師云有棒不打者鈍漢。</p>
<p>師問福田云聞子昨夜得箇境界向前來舉似看福便喝師云不是者箇道理福又喝師連棒打出。</p>
<p>師問無雜不是心不是佛不是物爾道是箇甚麼無便喝師云學來底無禮拜師曰果然。</p>
<p>師問從聞適纔汝者一覺主人公向甚處去了從鳴指一下師云未在親切處道將來從便喝師打云錯從又喝師云好喝再喝喝看從復喝師云沒量漢卻隨語默裡轉去了便打。</p>
<p>澄明面壁立師問面壁意如何澄轉身禮拜師云只解禮拜不解面壁意在澄云明得者處處風光師云試逞風光看澄拂袖便出師隨後便打。</p>
<p>師問次泉有物先天地無形本寂寥能為萬象主不逐四時彫如何是不彫的意泉云動靜如常師云那裡是爾如常處泉云步步相隨師云向上道道看泉禮拜師打云也不得放過。</p>
<p>師指燭問心光者便是光汝喚甚麼作心心以手作圓相師云拈拳豎指瞬目揚眉總未是在心便喝師便打心又喝師痛與一頓。</p>
<p>僧問如何是菩提果師云沒滋味僧云還許學人咬嚼否師打○相云試下口看僧無語師喚侍者云拖出者噎殺僧去。</p>
<p>僧問佛祖心宗即不問清涼景況事若何師云萬疊青山從北峙一溪碧水自西流僧云蒙師指點出當下得奇聞師云聞後作麼生僧云不向他方尋寶所單來者裡樂幽閒師云無爾措足處僧禮拜師便打。</p>
<p>師問容侍者如何是爾日用事容云與和尚燒香換水師云此外又如何容禮拜師與一踏。</p>
<p>僧問如何是學人本來面目師與揭卻帽子云高著眼僧忙然師便打。</p>
<p>僧問不是心不是佛不是物畢竟是箇甚麼師便掌進云者裡莫和尚下手處師復掌云猶要第二杓惡水在僧拂袖便走師召云轉來與爾道僧回頭作禮師痛與一頓。</p>
</div>
<div class='div-other'><a id='mulu19' />
<p class='h1'>聯芳</p>
<div class='div-other'><a id='mulu20' />
<p class='h2'>酆都巨朗昭座元</p><p style="text-indent:0em" class="lg-abnormal"><div class='lg-row'>毒中黃龍<span class='corr'>已</span>有年深潛頭角但裝憨丹霞一見重挑撥始露風規起世賢</div>
</p></div>
<div class='div-other'><a id='mulu21' />
<p class='h2'>閬州大曉順西堂</p><p style="text-indent:0em" class="lg-abnormal"><div class='lg-row'>萬人叢裡奪高標鐵額銅頭吐舌睄一柄太阿親囑付衝園破敵任稱豪</div>
</p></div>
<div class='div-other'><a id='mulu22' />
<p class='h2'>達州仁者靜書記</p><p style="text-indent:0em" class="lg-abnormal"><div class='lg-row'>昂昂氣宇世無如眼正心高志最孤不與諸方同榜樣偷天換日誑豪徒</div>
</p></div>
<div class='div-other'><a id='mulu23' />
<p class='h2'>益州嚮谷梵知客</p><p style="text-indent:0em" class="lg-abnormal"><div class='lg-row'>無皮鼓子寄君韜莫當尋常歌舞鞠秘待風雲時聚會始堪揭搕動英豪</div>
</p></div>
<div class='div-other'><a id='mulu24' />
<p class='h2'>新繁孚聖文書記</p><p style="text-indent:0em" class="lg-abnormal"><div class='lg-row'>蹋到玄關自不欺始荷大任莫遲遲恒將惠澤消時獘祖佛皆稱信有之</div>
</p></div>
<div class='div-other'><a id='mulu25' />
<p class='h2'>燕京水輪圓西堂</p><p style="text-indent:0em" class="lg-abnormal"><div class='lg-row'>洞山滯貨麻三斤代賣之端貴子勤四海英靈咸赴販更增聲價嚇時聞</div>
</p></div>
<div class='div-other'><a id='mulu26' />
<p class='h2'>燕京藏一然知客</p><p style="text-indent:0em" class="lg-abnormal"><div class='lg-row'>道大江西馬簸箕誠堪負荷我家私欲將苦海群靈度鼓棹揚帆莫待遲</div>
</p></div>
<div class='div-other'><a id='mulu27' />
<p class='h2'>開封徹[目*署]照維那</p><p style="text-indent:0em" class="lg-abnormal"><div class='lg-row'>姑射山前白額虎爪牙素不亂開張威獰但得隨機露狐兔紛紛自隱藏</div>
</p></div>
<div class='div-other'><a id='mulu28' />
<p class='h2'>并州戒香桂座元</p><p style="text-indent:0em" class="lg-abnormal"><div class='lg-row'>久經行陣老英才諱影韜光養聖胎斷送不辭分化令法幢隨處任支開</div>
</p></div>
<div class='div-other'><a id='mulu29' />
<p class='h2'>五臺天鑑曠都監</p><p style="text-indent:0em" class="lg-abnormal"><div class='lg-row'>自將赤幟樹紅溝獻款忻先到斗幬對眾一言親印可風光何止遍閻浮</div>
</p></div>
<div class='div-other'><a id='mulu30' />
<p class='h2'>潞州紫巖湛維那</p><p style="text-indent:0em" class="lg-abnormal"><div class='lg-row'>棒喝交加絕覆藏幾經痛辱面承當了知怨恨根由大從向諸方漫舉揚</div>
</p></div></div>
<div class='div-other'><a id='mulu31' />
<p class='h1'>拈古</p>
<div class='div-orig'><p>舉文殊命善財採藥云是藥者採將來善財遍觀無不是藥卻來白云無不是藥者文殊云是藥者採將來善財乃拈一莖草度與文殊文殊拈起示眾云此藥亦能殺人亦能活人天童華云大小文殊被善財換卻眼睛。</p>
</div>
<div class='div-commentary'><p style="margin-left:1em">拈云天童祗知文殊被善財換卻眼睛卻不見善財被文殊呼遣若是丹霞待伊命採藥時但問有甚麼病看伊動定便云救不得也不惟自<span class='corr'>己</span>安樂亦免文殊賣弄。</p>
</div>
<div class='div-orig'><p>舉國師三喚侍者話。</p>
</div>
<div class='div-commentary'><p style="margin-left:1em">拈云國師三喚侍者三應可謂上呼下應理出常情祗如道將謂吾孤負汝卻是汝孤負吾意作麼生擲下拂子云流水易消溪畔石教人除卻是非難。</p>
</div>
<div class='div-orig'><p>舉石梯問侍者甚麼處去者云上堂齋去梯云我且不知汝上堂齋去者云除此之外別道甚麼梯云我祗問汝本分事者云若問本分事某甲實是上堂齋去梯云不謬為吾侍者天童拈云放過即不可直與扭得鼻孔痛打得骨頭出免見瞎驢趁大隊。</p>
</div>
<div class='div-commentary'><p style="margin-left:1em">拈云石梯重重探問侍者一一相酬可謂師資道合父子機投復云不謬為吾侍者因甚天童道直須扭得鼻孔痛打得骨頭出又作麼生還會麼設使功高無比處不容坐享太平時。</p>
</div>
<div class='div-orig'><p>舉石鞏見三平來乃張弓架箭三平劈胸當之鞏云三十年一張弓兩隻箭祗射得半箇聖人。</p>
</div>
<div class='div-commentary'><p style="margin-left:1em">拈云石鞏威風浩浩三平氣宇昂昂可謂棋逢敵手將遇行家因甚祗許半箇聖人還會麼十分美麗言無色自古人人罕徹頭。</p>
</div>
<div class='div-orig'><p>舉五祖演云古者道釋迦彌勒猶是他奴且道他是阿誰便下座。</p>
</div>
<div class='div-commentary'><p style="margin-left:1em">拈云五祖空開大口只為無人丹霞若在便與掀倒禪床看伊如何折合。</p>
</div>
<div class='div-orig'><p>舉西天祖師云父母非吾親誰是至親者諸佛非吾道誰是最道者雲蓋本云父母非我親無有不親者諸佛非我道無有不道者祖師得第一句雲蓋得第二句有人添得一句許伊鼎足三分。</p>
</div>
<div class='div-commentary'><p style="margin-left:1em">拈云父母非我親非親不親者諸佛非我道非道不道者祖師也不得第一句雲蓋也不得第二句丹霞也不善添三句何故聻本來無位次孰更強安排。</p>
</div>
<div class='div-orig'><p>舉臨濟大師至京行化到一家門首家嘗添缽有婆云太無厭生濟云飯也未曾何言太無厭生婆閉卻門濟便休。</p>
</div>
<div class='div-commentary'><p style="margin-left:1em">拈云知可而進覺難而退還我臨濟大師且道者臭老婆得何見地便乃如斯驀拈拄杖云若無舉鼎拔山力千里烏<span class='corr'>騅</span>不易騎。</p>
</div>
<div class='div-orig'><p>舉雪峰在洞山作飯頭每晨到曉色未分時大眾便喫粥山問峰曰你作麼生常候得此時節峰云瞻星望月山云忽然雲霧靉靆又作麼生峰無語。</p>
</div>
<div class='div-commentary'><p style="margin-left:1em">拈云雪峰尋常祗在聲色頭邊作活及乎問著影響全收邊事故爾頑無所知丹霞今日路見不平要共渠儂作主驀豎拄杖云謾別個即得。</p>
</div>
<div class='div-orig'><p>舉古寺和尚因丹霞來參經宿明旦粥熟行者祗盛一缽與師又盛一缽自喫殊不顧霞霞亦自盛喫者云五更侵早起更有夜行人霞問師何不教訓行者得恁麼無禮師云淨地上不要點污人家男女霞云洎不問者老漢。</p>
</div>
<div class='div-commentary'><p style="margin-left:1em">拈云行者深知奉重丹霞頗善作賓且道末後一問意在於何環顧眾云若不入水焉見長人。</p>
</div>
<div class='div-orig'><p>舉教中道凡夫實謂之有二乘析謂之無緣覺謂之幻有菩薩當體即空恕忠和尚云虎咬大蟲蛇吞鱉鼻。</p>
</div>
<div class='div-commentary'><p style="margin-left:1em">拈云者般說話美則美矣善則未善丹霞有言盡善盡美也要大家委悉驀豎拂子云春色無高下花枝有短長。</p>
</div>
<div class='div-orig'><p>舉韶山見白頭因問莫是多口白頭因麼因云不敢山云有多少口因云遍身是山云大小二事向甚處屙因云向韶山口裡山云有韶山即從無韶山又作麼生因無語。</p>
</div>
<div class='div-commentary'><p style="margin-left:1em">拈云韶山用處縱奪可觀白頭答時龍頭蛇尾還有為伊作主者麼出來道箇轉身句看良久擲拂子云一機如憩息萬象寂無聲。</p>
</div>
<div class='div-orig'><p>舉洞山虔凡有新到先令搬柴三轉然後參堂有一僧不肯問曰三轉內即不問三轉外如何虔云鐵輪天子寰中敕僧無對虔打令出。</p>
</div>
<div class='div-commentary'><p style="margin-left:1em">拈云者僧肉有千斤志無半兩若問著丹霞敢保虔老亡鋒結舌且道如何抵對喝一喝云天然尊貴徹孰更覓功勳。</p>
</div>
<div class='div-orig'><p>舉龍牙云天下名山到因腳辛苦年深與襪著而今老大不能行手中把柄破木杓東山云白雲即不然腳也不能著草鞋手也不能把木杓端坐受供養施主常安樂。</p>
</div>
<div class='div-commentary'><p style="margin-left:1em">拈云龍牙東山各逞<span class='corr'>己</span>見放過則彼此作家簡點則二俱擔板丹霞者裡一坑埋卻何故聻功德天黑暗女。</p>
</div>
<div class='div-orig'><p>舉雪峰道三世諸佛向火焰裏轉大法輪雲門道火燄為三世諸佛說法三世諸佛立地聽。</p>
</div>
<div class='div-commentary'><p style="margin-left:1em">拈云二大老舉揚箇事不無奇特敢問大眾祗如薪盡火滅時三世諸佛又向甚麼處去也擲下拂子云十方無隱諱遍界絕形蹤。</p>
</div></div>
<div class='div-other'><a id='mulu32' />
<p class='h1'>頌古</p>
<div class='div-orig'><p>世尊纔陞文殊白椎云諦觀法王法法王法如是世尊便下座。</p>
</div>
<div class='div-commentary'><p style="margin-left:1em">凜凜威風入戰場三軍圍繞布旗槍金聲一振收功後四海煙塵盡<span class='corr'>斂</span>藏。</p>
</div>
<div class='div-orig'><p>趙州訪二菴主。</p>
</div>
<div class='div-commentary'><p style="margin-left:1em">桃紅李白露春顏一度風來落翠殘結實成時雖不異到頭滋味有甘酸。</p>
</div>
<div class='div-orig'><p>黃蘗因普請次南泉云如許大身材戴箇些兒小笠藥云三千大千世界總在裡許泉云王老師聻藥戴笠子便行。</p>
</div>
<div class='div-commentary'><p style="margin-left:1em">問處分明答處當大機大用渾全彰須知掉臂抽身意別有威光暗顯揚。</p>
</div>
<div class='div-orig'><p>興化打克賓。</p>
</div>
<div class='div-commentary'><p style="margin-left:1em">正令行時不讓情罰錢出院可憐生應知義絕情亡處今古無人見得真。</p>
</div>
<div class='div-orig'><p>百丈選溈山主人。</p>
</div>
<div class='div-commentary'><p style="margin-left:1em">當陽樹垛驗英雄去占溈山第一峰縱使楚王弓力健卒然倍負養由翁。</p>
</div>
<div class='div-orig'><p>瑞巖主人公。</p>
</div>
<div class='div-commentary'><p style="margin-left:1em">自呼自應老爺爺不令偷閒學客家無漏國中從放蕩一生常共享榮華。</p>
</div>
<div class='div-orig'><p>子湖狗子。</p>
</div>
<div class='div-commentary'><p style="margin-left:1em">不高不䂐箇身材兀坐當軒待客來擬議便遭渠惡口萬中無一得生回。</p>
</div>
<div class='div-orig'><p>疏山造塔。</p>
</div>
<div class='div-commentary'><p style="margin-left:1em">堆磚疊石建浮圖價直相酬恐莫如不遇行家公判斷到頭無地著殘軀。</p>
</div>
<div class='div-orig'><p>無著問善財我欲見文殊何者即是財曰汝發一念心清淨即是著云我發一念心清淨為甚不見財云是真見文殊。</p>
</div>
<div class='div-commentary'><p style="margin-left:1em">借問酒家何處是牧童遙指杏花村到來一醉渾如夢不審阿誰是主人。</p>
</div>
<div class='div-orig'><p>西山亮座主。</p>
</div>
<div class='div-commentary'><p style="margin-left:1em">教海掀翻沒地藏白雲堆裡遂韜光靈龜拽尾擬無跡孰曉其痕愈見彰。</p>
</div></div>
<p class='juan'>古宿尊禪師語錄卷三終</p>
</div><!-- end of div[@id='body'] -->
</body></html>