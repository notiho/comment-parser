<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古宿尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>古宿尊禪師語錄卷之二</p><p class="byline">住河東水月嗣法門人明圓編</p>
<div class='div-other'><a id='mulu10' /><p>康熙壬子春洪洞趙城兩縣士庶請住靈巖禪寺是冬十月十五結制瀛洲監院率眾設齋請上堂師拈香云者瓣香大包天地而有餘細入秋毫而無間爇向爐中端為祝延今上皇帝聖躬萬歲萬萬歲伏願堯仁廣播八方咸歌有道舜德彌彰四海盡樂無虞復拈香云者瓣香磨而不磷涅而不緇爇向爐中奉為滿朝文武闔國公卿平陽府主洪趙邑侯諸位尊官併今在會鄉紳文學眾緇素等恭願人人福海增深各各壽山益峻再拈香云者瓣香論貴則價重娑婆論賤則分文不值今當第三回拈出爇向罏中耑申供養鄧州香嚴傳曹溪正胍第三十六世宕山先師大和尚以酬法乳之恩攝衣就座上首白槌云法筵龍象眾當觀第一義師云第一義諦剎剎塵塵皆悉周備有解觀者出眾商量看僧問罏鞴弘開學人故來請師一接師便打進云恁麼則當下洞明去也師云試呈<span class='corr'>己</span>見看僧禮拜師云此是隨例起倒僧擬進語師復打僧問選佛場開象龍聚會未審和尚當譚何事以為極則師云門前野水拖藍練戶外奇雲擁翠屏進云離此之外別請垂慈師便打僧便喝師又打僧罔措師乃拈拂云道源不遠性海非遙弘之在人得之由<span class='corr'>己</span>苟得也一任權衡佛祖號令人天放行把住全由自<span class='corr'>己</span>卷舒出沒盡在當人說法利生有何不可山僧如是展演莫道土廣人稀相逢者少若能直下知歸不但今朝在會檀那功歸有地兼與靈岩更添無限光彩驀召左右云有麼有麼良久云茫茫宇宙人無數那箇男兒是丈夫上首復白槌師下座。</p>
<p>夏期眾請上堂師以拄杖作垂釣勢云風前垂釣意待金鱗有負命者不妨出眾相見僧問大事未明如喪考妣大事<span class='corr'>已</span>明為甚麼亦如喪考妣師云不是苦心人不知進云苦心事如何保任師云切進云明與未明的人又如何保任師便打僧禮拜師乃云靈巖門外一道危溪鎖岸淨聖堂前兩莖古柏撐天正法眼藏涅槃妙心一一分明露布了也通方上士一舉洞然免向七尺單前徒遭鈍置三條椽下枉受饑寒盡虛空遍法界即是當人一箇清淨覺場於其中間一任逍遙快活更與白牯黧奴同宣法化泥豬疥狗共讚昇平縱遇釋迦彌勒同時下降驀地相逢自是深生恭敬未敢輕於汝等山僧恁麼告報眾中若有如是高流大好乘緣吐露靈岩為爾證明設或未能九旬聖制誠難遇黽力精參莫放閒。</p>
<p>雲壽曉長老誕日請上堂僧問高登猊座天人擁驀舉烏藤佛祖驚一番施設即不問當今慶祝句若何師云福如東海闊千里壽比南山高萬尋進云如何是天人師師舉杖云大眾瞻仰進云如何是超群底事師便打問殺父殺母佛前懺悔殺佛殺祖又向何處懺悔師卓杖云須向者裏吐露僧禮拜師乃云一念精修志不移頻添花甲固相宜今朝覿面無他讖劫石消磨壽有餘遂召左右云山僧與麼慶讚了也汝等作麼生助祝眾無語師云其或未然尊上座代為敷宣去也驀豎拂子云但將此箇無私物指出須彌作壽山。</p>
<p>結制上堂僧問罏鞴重開即不問向上宗乘事若何師便打進云妙莊嚴路從何超出師卓杖云從者裏超出僧禮謝師云蹉過了也乃云今朝十月十五龍象歸投若堵謹遵上古遺規打開欄圈關住水草日夜勤添鞭槌密密觸忤逼教當下翻身未容停思佇慮忽地蹋倒界墻任伊人天闊步縱有如是奇特缽袋由未相許必待脫盡皮膚那時兩手分付驀召左右云諸兄弟山僧恁麼告報且道意在于何卓杖云選佛若無如是眼宗風那得常流布下座。</p>
<p>師誕日興福冰長老領洞縣眾文學及諸緇素設齋請上堂僧問和尚降誕即不問大用現前事若何師云二株翠柏當階立一道高原覿面橫進云恁麼則歷歷甚分明師云恰被闍黎道著一半僧問古哲降誕天雨寶花地搖六震和尚降誕畢竟有何祥瑞師云嶺畔木人詳舉似溪邊石女細分疏進云恁麼則人天罔測去也師云自處覆盆下莫怨太陽偏僧問世尊昔日降生諸天圍繞八部雲臻和尚今日降誕未審諸天還來也無師舉杖云一眾瞻仰進云畢竟諸天在甚麼處師便打僧云恁麼則一句頓開千聖眼三千里外絕形蹤師云莫亂統僧問素日消息即不問今朝降誕事如何師云人天慶賀進云和尚未出世時如何師云凡聖莫測僧云出世後如何師云處處光輝云恁麼則壽量虛空等萬年無盡春師云無勞讚歎僧禮拜師乃云開北海之尊獻南山之祝乃致鶴算呈祥龜齡衍數簡點將來盡落今時俗套于我衲僧分上總未是在祇如衲僧分上畢竟作麼生聻遂以拂子打○相云苟能拶過者重玄關始離凡聖窠窟方脫生死蓋纏不妨橫身三界獨步大方仍于光天化日之下彈沒絃琴唱無腔調閒消清書坐享遐齡灑灑落落作箇無依道者驀卓拄杖云山僧恁麼告報還有互相委悉者麼儻能委悉應須保任脫或未然問取冰輪圓長老渠儂善解與分疏。</p>
<p>師至汾州掃善昭禪師塔設供上堂拈香云才能越格志識超群光首山之祖道大臨濟之宗乘勛名雷動有耳皆聞某承夙願忝在孫倫今既遠來畢竟將何報答遂燒香云所懷無限歸恩款面對慈顏一例傾。</p>
<p>曲沃縣忠賢定寧領眾請上堂僧問西來祖意即不問如何是和尚密傳底事師便打僧舉坐具云莫便是者箇麼師云切忌喚鐘作甕進云重重疑殼蒙師破數數慇懃謝指南師云知恩能有幾僧問如何是第一玄師云藕絲牽象出雲端進云如何是第二玄師云慣向虛空駕鐵船進云如何是第三玄師云萬億須彌一芥含進云三要即不問今日消息又若何師便打僧禮拜師豎拂子云喚作拂子則觸不喚作拂子則背能向者觸背不得處分明透脫得去可謂步步蹋佛階級頭頭入祖信位何妨變大地作黃金攪長河為酥酪于一毫端現寶王剎坐微塵裏轉大法輪不是神通妙用亦非法爾如然箇事且置且道因齋慶讚一句作麼生道以拂子擊香几云一番為法真誠處今古人間最罕聞下座。</p>
<p>元旦上堂師云三微成朔四始開辰正當聖明御極之初普天咸歌治化遍界互樂清平即我衲僧家雖處四民之外亦仗恩光山居無難入道多祥既如是畢竟作麼報答聻遂燒香云旃檀一片焚金鼎願祝遐齡莫盡春。</p>
<p>打七上堂僧問佛祖宗乘即不問宏開罏鞴事如何師云所貴真金耀眼美玉當前進云深知和尚求賢意師云爭奈土廣人稀進云自今七日後定有出群人師云坐待闍黎變化來僧禮拜師豎拂子云百千三昧無量妙義盡從者拂子頭上流出直下洞然何消七晝夜勞筋苦骨枉費精神自是<span class='corr'>己</span>靈獨耀心月孤圓遍現剎塵了無遺漏若到與麼地可謂參學事畢堪受人天供養設或未到與麼地廢寢忘餐當自勉志專求道學常啼擲拂子下座。</p>
<p>解制上堂師以如意打圓相召眾云委悉得麼羅籠三界包括十虛直下明得用舍行藏頭頭合道縱擎殺活法法通宗四恩獲其總報九有得<span class='corr'>已</span>齊資是則固是祇如今朝解制一句畢竟作麼生展演放下如意云掀翻海嶽乾坤闊南北東西任往還下座。</p>
</div>
<div class='div-other'><a id='mulu11' /><p>康熙十三年住上黨聖泉禪院十月十五日結制南董信士郭養性王之弼董自旺同眾設齋請上堂師拈香祝聖畢僧問冬來景況即不問今朝結制事如何師云無繩自縛萬峰頭進云如何是制中人師云夕究朝參恒不倦攀緣續慮總無因僧擬語師便打。</p>
<p>僧問如何是聖泉景師云月映芳池魚汕汕雲籠碧嶂鳥關關進云如何是和尚行止處師云千聖莫能知僧云如何是學人自<span class='corr'>己</span>事師云腳跟下薦取僧問聖泉堂上龍象徘徊若人問時和尚將何答對師云一棒一條痕進云不涉肯綮的又作麼生師云一掌一握血僧禮謝師舉如意云即此一事如天普蓋似地普擎剎剎塵塵了無遺漏怎奈目前緇素背覺合塵不能見得茲者聖泉深生痛惜故開方便之門遵上古之宏規立九旬之死限頓使人人于其中間屏息閑情大發勇猛暮究朝參一旦洞徹根源得共釋迦老子倒乘寶筏利濟群生豈不盡善盡美者哉正恁麼時今朝請法信士有何功德以如意擊香案一下云壽等彌盧高有準福如滄海闊無涯。</p>
<p>沔陽信士文雲生請上堂僧問人天交接兩得相見事如何師云一堂風冷淡千古意分明僧問如何是佛師云水火害難侵春秋老不著僧云如何是法師云非賢未可明是聖方能達僧云如何是僧師云了無人我見不有聖凡情僧云三寶<span class='corr'>已</span>蒙師指示且道今朝設齋施主有何利益師云家門恒迪吉稚老悉安康僧擬進語師便打士問此心不在內不在外不在中間畢竟在于何處師便打士禮拜師舉如意云天際日上月下人間夜暗晝明大道全然不昧何消妄外指陳然雖如是事無一向所以聖泉今日隨風倒浪陞箇座子搖脣鼓舌論有談空大似一番妄為究竟將來別有意在何也所謂道不因紫陌花開謝怎得黃鶯下柳稍。</p>
<p>福祥禪人誕日請上堂僧問如何是日上師舉杖云仰望著僧云如何是月下師打云照顧著進云日月交光又若何師橫按拄杖云會麼僧罔措師復打僧問如何是池中水師云瑩然湛湛地僧云如何是池中月師云波光兩曜然進云池映明月即不問月映池中事若何師便打僧問上酬佛祖之洪恩下報父母之厚德且道將何酬報師卓杖云報德祗憑方寸地酬恩獨借者條藤僧禮退師乃云茲者祥公生辰遂將衣缽之貲辦諸餚饌供養十方仍請山僧舉揚佛祖宗乘與眾結箇無上良緣頓令亡過考妣轉苦為樂得證真常焉知佛祖宗乘渠未啟請時山僧未離煖室之際早被虡邊建鼓架上洪鐘一一分明吐露了也更要饒舌堪成何濟山僧與麼詶唱鷂子山聞得下拜于前曰是則固是祥公分上當為奉祝一句可耳聖泉未免從渠所請去也遂呈如意云芥城空盡精神熾劫石消完視聽聰。</p>
<p>打三上堂僧問道泰不傳天子敕時清休唱太平歌為甚今朝陸地波濤師云怕汝在澄潭裏浸殺進云知師一片婆心切直逼金鱗躍上天師舉杖云試翻騰看僧以坐具搭肩上便走師與一棒云縱不堪燒尾應須點額歸僧問十載諸方罕逢知<span class='corr'>己</span>聞風遠至願一指南師卓拄杖云此去長安九百程進云蒙師指出當陽路一任優遊返故鄉師云須知關吏威嚴極卒不糊塗放過人僧便喝師便打僧禮拜師乃云躲嬾偷安終成廢器真參實悟始越常倫因此定規立限貴使諸人在內明心時鞭刻逼專求大眾當機領解從他高明笑怪任彼俗惡譏嫌遂喚左右云還會麼為憐三歲子用盡百般心下座。</p>
<p>除夕上堂僧問送舊事如何師云爆竹驚天地僧云迎新事若何師云燒香拜聖賢僧云新舊交接事若何師便打僧便喝師復打僧問舊去新來即不問今朝設供事如何師云雲氣當軒天<span class='corr'>已</span>示水聲透壁地重明僧罔然師乃云一年晝夜三百六逗到今宵剛數足正當恁麼時戶戶釘桃符家家燒爆竹送舊者憨忙薦亡者痛哭好笑世間人都被時緣逐祇有聖泉僧恬然似不覺是則固是忽有傍不甘的出來道有何長處始得恁麼畢竟如何抵對伊去擲下拂子云從前打疊下諸緣故爾臨機安順篤下座。</p>
<p>東和信士和養吾設齋請上堂僧問橫抽寶劍豎亞神鋒如何是萬象之中獨露身師便打僧便喝師云莫亂統進云大鵬欲展摩霄翼誰顧奔騰六合雲師云切忌妄誇豪僧問明鏡當臺時如何師云一點瞞不得進云本來無一物又照箇甚麼師打云餘此一事在僧問如何是父母未生前本來面目師云描不成畫不就士問如何是般若體師云寒毛卓豎進云爐鞴弘開大眾于中鍛箇甚麼師云無孔鐵鎚進云諸行無常是生滅法如何是不生滅的法師云滿口為君言不盡士禮拜師乃云養吾和居士特地到聖泉施貲并施帛其意最精虔堅請吾饒舌說法利人天山僧本欲無言第恐違渠好處故向葛藤椿上牽枝引蔓較量短長得以塞乎來命遂拈如意云乾坤之內宇宙之間中有一寶秘在形山驀呈如意召眾云者便是山且道寶在甚處靈利漢雙眸覷的隻手拈來不但養吾居士功歸有地更與聖泉加添一段光彩箇事且置因齋敘謝一句又作麼生放下如意云齡社從緣當更盛本枝賴佛自然蕃。</p>
<p>佛成道日潤寰監院請上堂師拈拂子云釋迦如來曾于是夜睹明星而悟道乃云一切眾生俱有如來智慧德相皆因妄想執著不能證得者般說話可謂傾心吐膽怎奈時人癡迷殼厚惡業因深不能領解使我世尊情不獲<span class='corr'>已</span>口吧吧地四十九年費盡神機說頓說漸說有說空末後拈花一場狼籍帶累兒孫直至于今收攝不盡尊上座恁麼告報本非閒打草特地要蛇驚大眾苟能一聞千悟足見山僧功不唐捐脫或未然匪但雪山徒費力聖泉今又枉勞神。</p>
<p>韓川郝鳳臺同眾設齋請上堂僧問聖泉寺內爐鞴鉗鎚即不問且道今朝設齋施主有何功德師云夫婦同緣增福壽兒孫遞代享榮華進云如何是法中王師打云覿面薦取士問六賊作亂如何降伏師打云但誅此師即安寧士禮拜師拈如意云信士請陞堂自知辭不脫法服一肩被烏藤兩手握勉強順人情來登曲<span class='corr'>彔</span>木正當恁麼時誰論聖和凡那分僧與俗或問或無言從頭儘死搉即此是良因莫道胡敲搕絕後再蘇時方知恩義著驀召左右云且道誰是知恩者良久以如意擊禪床云買賣不相當徒勞眼卓朔下座。</p>
<p>解制上堂僧問結制安禪即不問今朝解制事如何師云蹋倒玄關無障礙進云解制後又如何師云十方世界任逍遙僧問獨立孤峰即不問散手懸崖後若何師云無處不稱尊進云如何是稱尊處師便打僧禮拜師乃云鳳縈金網趨霄漢以何期龍滯瑤池會風雲而何際若解轉身一路何妨任意飛騰然雖如是近日王令尊嚴前面關頭有礙時汝等諸人作麼得度聻驀卓拄杖云大膽衝頭突杌過小膽哀鳴告所由下座。</p>
</div>
<div class='div-other'><a id='mulu12' /><p>康熙十四年五月十三日貴菴監寺率眾緇素請師住高平佛掌禪院六月初一結制值師誕辰高平長治兩邑士庶同諸山禪德并兩序大眾設齋請上堂師陞座拈香云者瓣香無去無來冥通三際非中非外洞徹十方爇向爐中端為祝延今上皇帝聖躬萬歲萬萬歲伏願皇圖鞏固慧日與佛日常明帝道遐昌金輪同法輪共轉復拈香云者瓣香無作無為而有收有放爇向爐中奉為滿朝文武闔國公卿澤州牧主高平邑侯并諸護法鄉紳伏願同增祿位共享遐齡常為王室之金湯永作法門之保障再拈香云者瓣香拈來則山河起舞放去則日月韜光今當第五回恭對人天爇向爐中耑申供養鄧州香嚴傳臨濟正宗三十二世宕山遠先師大和尚以酬法乳之恩<span class='corr'>斂</span>衣就座顯宗座元白槌云法筵龍象眾當觀第一義師拈拄杖云第一義覿面極周全當陽無隱諱適被者上座驀地一槌致令七花八裂了也眾中有能為者出來補綴看僧問選佛場開人天普集祖令當行如何舉唱師揮拂子云拂開萬里雲和霧放出冰輪照大千進云丹霞家風即不問佛掌家風又若何師云一棒一條痕進云遍界了無尋覓處分明一點座中圓師云放你三十棒僧問如何是第一玄師云蟭螟眼裏打鞦韆進云如何是第二玄師云東土西乾一箭穿進云如何是第三玄師云無毛鷂子飛上天進云如何是第一要師云逆順關頭休昧道進云如何是第二要師云莫隨時事改腔調進云如何是第三要師便打僧問如何是奪人不奪境師豎起拄杖進云如何是奪境不奪人師掉轉拄杖進云如何是人境兩俱奪師放下拄杖進云如何是人境俱不奪師和聲便打僧禮拜師乃云各人<span class='corr'>己</span>躬下一著子可謂圓同太虛無欠無餘遂卓拄杖云直下明得自是不求福而福自至不求壽而壽自永何妨到處豎法幢隨方興教化然雖如是也要人天樂助緇素欣從纔得舉一言而賢愚敬信行一令而中外無違敢問大眾且互相成禠一句作麼生展演良久擲下拄杖云天上有星皆拱北人間無水不朝東上首結槌師下座。</p>
<p>德宗禪人挂鐘請上堂僧問洪鐘在架隨扣擊以騰聲只如不扣不擊時聲居何地師以杖作○相示之進云蒙師親指出當下了然知師云知底事作麼生僧擬議師便打僧問一棒清音出三塗息苦酸且道是神通也妙用也師云不妨疑著進云一般清意味料得少人知師云試吐露看僧便喝師云且道者一喝是甚麼味僧復喝師便打乃云一鑪鑄就表裏先生覿面懸來了無回互只得希聲震處八難停酸清韻傳時三塗苦息遂召左右云諸仁者委悉得也未良久擊香几云若將耳聽終難會眼裏聞聲方始知下座。</p>
<p>解制上堂僧問三月功圓九旬行滿即不問雲遊一句請師宣師云暮逢古寺宜投宿渴遇煙村可問茶進云途中事業蒙師指歸家一事作麼生師云從前故套休重論別展新規示近鄰進云二六時中如何保任師云自愛為先進云恁麼則學人禮謝去也師云不消起倒僧問制中消息全然曉制外風規又若何師云隨緣消舊業更莫造新殃進云知師一片婆心切五內徒銘不敢忘師卓杖云即此一著聻進云了了常知師云切忌拖泥帶水僧便喝師便打僧問父母非我親誰是最親者師云禮拜著僧禮拜師云收起坐具來僧起具師云會麼僧無語師便打乃云九旬行滿三月功圓正當恁麼時我諸眾等各匕麻纏紙裹忙收骨董人人負缽擔囊急奔前程<span class='corr'>已</span>曾打破漆桶底自是八面玲瓏十方通暢一直歸家了無滯礙設或未經打破者莫隨妄想空馳逐流落他鄉悔後遲下座。</p>
<p>羊頭山六名禪寺結制是日傳戒監院真空領眾鄉紳文學及兩堂雲水并諸求戒弟子等請上堂僧問具足凡夫法凡夫不知具足聖人法聖人不會去此二途和尚當說何法師卓拄杖一下云分明薦取進云既然如是且道凡聖相去幾何師云伸手拳在縮手裏問六名祥瑞即不問遠公再來事若何師云急須照管進云來作何事師云單為闍黎不唧溜僧便喝師便打問世尊拈花示眾迦葉微笑承當未審承當個甚麼師便打進云今朝六名示眾學人直下領解且道是同是別師云同則總同別則總別問開山創業即不問且道如何是六名境師云炎帝廟前雲靄靄金龍池畔水潺潺進云如何是境中人師云一衲寒暄終不易孤笻南北確無憂僧禮拜師乃云碧霧彌天日玄霜遍界時法幢高豎起龍象眾來歸正當恁麼時蓮華池畔鐘鼓齊鳴甘露亭前煙霞四布一一文殊境界重重古佛道場禪月戒珠于中交光相映而無欠無餘與麼委悉得在此在彼從施法化于東于西任闡玄猷雖然如是畢竟今朝安禪設戒一句作麼生展演以如意擊香案云水歸大海波濤息雲到蒼梧氣象閒下座。</p>
<p>君輔王居士薦妻請上堂師拈拂子云持家遵古制訓屬越常規佛音無間斷白業最精微此係<span class='corr'>已</span>故田孺人生平作略既然如是即今四大分張百骸潰散畢竟神遊何界去也遂從空畫[○@女]相復抹卻云五障垢身從此脫一靈真性入蓮胎下座。</p>
<p>上堂僧問盡大地是箇火坑得何三昧不被燒卻師拊案一下僧擬語師云立地死漢僧問十方雲集在此合作何事師云饑食渴飲進云除此之外更有何為師云閒坐倦眠僧禮拜師乃云結制半箇月不聞甚消息拽杖故陞堂考驗虛和實虛實既了然更有何言說普請各歸寮體究真常訣驀呈如意召眾云諸仁者此是真常訣且道作麼生體究良久云流光有限莫蹉跎須惜寸陰如尺壁下座。</p>
<p>解制上堂僧問把住放行即不問三陽開泰事如何師云嫩柳舒青眼天桃破粉腮進云昨夜銀花放今朝白雪飛玄旨分明露當下絕狐疑格外風規專求指示師便打僧便喝師復打進云重賞之下必有奇功復喝一喝歸位師云饒君縱有安邦作不得封侯也是閒僧問客在異鄉休更論歸家一句作麼生師云六親咸有賴百事總無憂進云恁麼則坐享無虞去也師云拄杖子未肯點頭在進云聞說宗門無肯語今朝始覺是真傳師云莫亂統僧禮拜師乃云把住玄關立限期纖毫走作更由誰今朝踏倒無遮障南北東西任意之雖然如是當知胡大老善會別機宜問著臨機句相酬莫待遲遂召眾云試道道看眾罔措師以杖劃一劃云即此關頭親透過人間何處不風流下座。</p>
<p>示眾云雲巖四十年脅不沾席長慶坐破七箇蒲團方纔打徹豈象時人入一保社住一禪堂未經期年參不實參悟不實悟慣向三條椽下七尺單前唐喪韶華虛消神氣不是高譚闊論便是瞌睡攀緣恁麼體究莫道今生難打徹第恐暖息盡時鐵面老子索著飯錢忙無所措在山僧如是苦口蓋為事有相關情弗獲<span class='corr'>已</span>滿腔心血因而吐露知我罪我我何辭焉。</p>
<p>示眾云鍾離委珠璣于殿土眾人皆濁而彼獨清李勉投犀象于江中舉世盡汙而渠自潔故得聲震一時名喧百代參學道流苟能不汩沒于斷常之淵縱神情于昏散之地兼乎群居眾處決定類之弗齊一朝行業圓成敢保天龍送出等閒發一言行一事自然耀古騰今設或隨緣順境一暴十寒非但目前嘉聲智種難得增長縱經塵劫猶未稱在何也不見道功勳不下穿靈沼怎得冰輪影現中。</p>
<p>示眾云霜風一陣來黃葉滿階砌謹白參禪人光陰莫虛棄豎起鐵脊梁時時逼拶去驀拈拄杖畫一劃云拶穿者格子免受閻君氣。</p>
<p>示眾云無位真人隱顯難辨或出或沒如風若電追之不及尋之不見不追不尋隨緣示現在恁麼時湛寂凝然一句作麼生道良久云一切水一月攝。</p>
<p>示眾云佛爐峰上休冬聖水池邊度夏所謂道法無定相遇緣即宗干木隨身逢場作戲有時孤峰獨宿有時水底游行有時灰頭土貌而和光混俗有時神出鬼沒而隨數現形一一該由自<span class='corr'>己</span>頭頭示現本真既如是祗如今日解包卸笠一句作麼生展演擲下拂子云放下身心無別念得安閒處便安閒。</p>
</div>
</div><!-- end of div[@id='body'] -->
</body></html>