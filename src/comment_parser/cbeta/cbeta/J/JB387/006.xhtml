<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古宿尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu243' />
<p class='juan'>古宿尊禪師語錄卷六</p><p class="byline">嗣法門人明矌編</p>
<div class='div-other'><a id='mulu244' />
<p class='h1'>五言律</p>
<div class='div-other'><a id='mulu245' />
<p class='h2'>送真輔唐元戎赴任</p><p style="text-indent:0em" class="lg-abnormal"><div class='lg-row'>負勇干城士威風此日添旌收雲霧斂令下虎狼潛品物因仁阜群靈賴力瘞河山帶礪日偉績勒燕然</div>
</p></div>
<div class='div-other'><a id='mulu246' />
<p class='h2'>淨雲社</p><p style="text-indent:0em" class="lg-abnormal"><div class='lg-row'>紅溝古梵剎壯麗越塵寰石徑深雲裏瓊陶杪麓間四顧千峰衛頻瞻百衲閒欲覓真仙境無煩過別山</div>
</p></div>
<div class='div-other'><a id='mulu247' />
<p class='h2'>次青主傳先生悼肖柴高居士原韻</p><p style="text-indent:0em" class="lg-abnormal"><div class='lg-row'>龐老歸根意洞然達隱情彼能消物欲君善易昏明止作同鳩拙防非倣聖靈頻聞天籟響疑是梵音聲</div>
</p></div>
<div class='div-other'><a id='mulu248' />
<p class='h2'>悼子靖尹文學</p><p style="text-indent:0em" class="lg-abnormal"><div class='lg-row'>賢人委化處不與世同模一曲辭諸友九泉笑獨徂琴書空棄置妻子任號呼痛悼誠難<span class='corr'>已</span>臨風強自歈</div>
</p></div>
<div class='div-other'><a id='mulu249' />
<p class='h2'>祝清涼老喇嘛八旬華誕</p><p style="text-indent:0em" class="lg-abnormal"><div class='lg-row'>從經五頂後每憶活文殊華梵隨機演恩光應物敷笻鳴滯屈醒幟樹鬼神徂四相公然遠人徒以壽誣</div>
</p></div>
<div class='div-other'><a id='mulu250' />
<p class='h2'>壽仁吾楊居士</p><p style="text-indent:0em" class="lg-abnormal"><div class='lg-row'>譚禪知味客混俗了時情取捨機關巧施為智力精塵緣羞妄造道路喜常平花甲期何限籌添海屋盈</div>
</p></div>
<div class='div-other'><a id='mulu251' />
<p class='h2'>悼卻波呂參軍</p><p style="text-indent:0em" class="lg-abnormal"><div class='lg-row'>西楚從相識心交絕比鄰行山期伴隱汾水願同畇遽動升遐局俄興卻愛因飛旌無計輓恤悒若為悛</div>
</p></div>
<div class='div-other'><a id='mulu252' />
<p class='h2'>植松</p><p style="text-indent:0em" class="lg-abnormal"><div class='lg-row'>得木從幽谷栽來壯法城輕梢含艷翠嫩葉帶榮青雅韻當風動天姿傲雪硜棟梁材可企節操固難更</div>
</p></div>
<div class='div-other'><a id='mulu253' />
<p class='h2'>蒔柳</p><p style="text-indent:0em" class="lg-abnormal"><div class='lg-row'>靖節唯栽五余偏植兩行春光憑漏洩瑞靄任敷揚脆質依高砌輕絲挂矮牆尋常當送客得便折枝旁</div>
</p></div>
<div class='div-other'><a id='mulu254' />
<p class='h2'>贈靈知和尚<span class='note-inline'>(雲居嗣)</span></p><p style="text-indent:0em" class="lg-abnormal"><div class='lg-row'>雲居主道德機昧如何測舉措上醇風抑揚遵軌則善除生滅根能斷虛浮惑屈指繼高明知君才智克</div>
</p></div>
<div class='div-other'><a id='mulu255' />
<p class='h2'>務農</p><p style="text-indent:0em" class="lg-abnormal"><div class='lg-row'>農家何所樂樂處有奇緣耮土披星出耕畬帶月還煙蓑頻薙草雨笠獨耘田微賸斯須空鋤頭作枕眠</div>
</p></div>
<div class='div-other'><a id='mulu256' />
<p class='h2'>漢江夜泊次林覺老韻</p><p style="text-indent:0em" class="lg-abnormal"><div class='lg-row'>碧浪滔天湧歸權不言遲帆飽無窮力舟行莫定時雲山轉眼變城郭掉頭離未諳何處宿燈火亂魚磯</div>
</p></div>
<div class='div-other'><a id='mulu257' />
<p class='h2'>舟中話別月明禪丈</p><p style="text-indent:0em" class="lg-abnormal"><div class='lg-row'>兩人離敘處對境動閒愁浪裏風聲急江千月色浮漁歌清韻杳村火淡煙流彼此難違局更殘竟未收</div>
</p></div>
<div class='div-other'><a id='mulu258' />
<p class='h2'>上圓安禪德</p><p style="text-indent:0em" class="lg-abnormal"><div class='lg-row'>自離君左右錫置太行巔近覺形衰邁頻愁髮鬢鮮五丁惟夢度三峽獨詩旋遣悶無奇術因書上榻前</div>
</p></div>
<div class='div-other'><a id='mulu259' />
<p class='h2'>送怡和尚北遊</p><p style="text-indent:0em" class="lg-abnormal"><div class='lg-row'>聞說辦行裝愁縈百折腸人情交處好友道別時傷賦就悲盈楮歌來願滿堂北平緣分定莫惜惠瑤章</div>
</p></div>
<div class='div-other'><a id='mulu260' />
<p class='h2'>次玉淵曹護法過訪原韻</p><p style="text-indent:0em" class="lg-abnormal"><div class='lg-row'>不負三生約偷閒入亂峰停驂依絕島徒几面蒼松獲遂同條好因傳共飯鐘一言空彼此上下卻迷封</div>
</p></div>
<div class='div-other'><a id='mulu261' />
<p class='h2'>悼覺賢禪德</p><p style="text-indent:0em" class="lg-abnormal"><div class='lg-row'>高賢初示寂四眾發悲呻形謝道猶在堂空風尚醇冥龕掩幻質寶鐸露歸神故現無常相因憐昧本人</div>
</p></div>
<div class='div-other'><a id='mulu262' />
<p class='h2'>悼月菴禪人</p><p style="text-indent:0em" class="lg-abnormal"><div class='lg-row'>性等虛空界何曾屬死生去來無障礙隱顯有名聲道行千秋法言辭百代衡浮圖斂幻相六類苦悲惸</div>
</p></div>
<div class='div-other'><a id='mulu263' />
<p class='h2'>暮宿靈巖</p><p style="text-indent:0em" class="lg-abnormal"><div class='lg-row'>暮臨古佛剎獲見景之餘埜水縈朱壁香光映紫書月明松色翠風定竹聲疏丈室寒燈朗更殘獨照余</div>
</p></div>
<div class='div-other'><a id='mulu264' />
<p class='h2'>示省元李居士</p><p style="text-indent:0em" class="lg-abnormal"><div class='lg-row'>無心遠宦海有志入禪宮世務從先斷宗乘取次窮渾忘驕富態洞徹聖明衷機辨過天覺燈傳記日通</div>
</p></div>
<div class='div-other'><a id='mulu265' />
<p class='h2'>示麟英史居士</p><p style="text-indent:0em" class="lg-abnormal"><div class='lg-row'>紅溝經幾度此會始相親臘雪連宵賞新詩徹夜吟嶺梅將現瑞岸柳半含春預定同條好生生共法林</div>
</p></div>
<div class='div-other'><a id='mulu266' />
<p class='h2'>壽燦若李居士</p><p style="text-indent:0em" class="lg-abnormal"><div class='lg-row'>有為多合道福德固巍然異口欽從朴群靈重體先河山爭獻頌朱紫競開筵允以空城芥期君不老年</div>
</p></div>
<div class='div-other'><a id='mulu267' />
<p class='h2'>次張元公過訪原韻</p><p style="text-indent:0em" class="lg-abnormal"><div class='lg-row'>不負靈山約乘與破暑來柴門瑞靄合古樹覺花開逸句光禪榻佳吟壯法臺金湯時有賴赤幟任高栽</div>
</p></div>
<div class='div-other'><a id='mulu268' />
<p class='h2'>過壽寧寺</p><p style="text-indent:0em" class="lg-abnormal"><div class='lg-row'>尋芳入古寺紺殿出雲林補衲僧容瘦拈花佛面黔攀藤猿繼下栖樹鳥頻吟幽況誠難解投閒思莫禁</div>
</p></div>
<div class='div-other'><a id='mulu269' />
<p class='h2'>送閒長老再歸西楚</p><p style="text-indent:0em" class="lg-abnormal"><div class='lg-row'>萬里同為客風塵共老人團圞方半夏結好似多春山水依前列歌吟瞥爾興曲中無限苦苦是最孤身</div>
</p></div>
<div class='div-other'><a id='mulu270' />
<p class='h2'>晏起</p><p style="text-indent:0em" class="lg-abnormal"><div class='lg-row'>恬眠不覺曉何事可相關旭日窺高枕浮雲度遠山松聲頻諈諉鳥語競鉤扳勉強隨機變呼童汲水還</div>
</p></div>
<div class='div-other'><a id='mulu271' />
<p class='h2'>贈唯禪人</p><p style="text-indent:0em" class="lg-abnormal"><div class='lg-row'>能光祖道客當下許誰人四海清風布殊方慧澤均天龍咸仗望黑白自欽恂勿謂徒稱獎因才德邁倫</div>
</p></div>
<div class='div-other'><a id='mulu272' />
<p class='h2'>贈玉山李道長</p><p style="text-indent:0em" class="lg-abnormal"><div class='lg-row'>熟究先天理懷藏在<span class='corr'>己</span>躬晨昏知進退刑德識偏中兔髓精炮煉烏肝碎搗礱均同藥物餌專治病頑懵</div>
</p></div>
<div class='div-other'><a id='mulu273' />
<p class='h2'>春日次高元老韻</p><p style="text-indent:0em" class="lg-abnormal"><div class='lg-row'>東風帶暖日鳧鷖下汀洲新水侵危岸輕波蕩小舟春光嗟<span class='corr'>已</span>往老況幸重留逸曲依雲島寥寥若共酬</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>流落風塵久鄉音素不聞愁懷包萬有壯氣掃諸紛擊缶吟春谷狂歌對夕曛溢腔難盡意未敢向人傾</div>
</p></div>
<div class='div-other'><a id='mulu274' />
<p class='h2'>悼魏母林氏</p><p style="text-indent:0em" class="lg-abnormal"><div class='lg-row'>天生魏氏母倩節固難量馭下端從朴尊親道反常威嚴齊孟[女*畢]才志并姬姜倏爾歸真際其誰不慘傷</div>
</p></div>
<div class='div-other'><a id='mulu275' />
<p class='h2'>康石翁北上</p><p style="text-indent:0em" class="lg-abnormal"><div class='lg-row'>朝天意縱切猶帶故交情玄旆隨風入緇叢冒暑攖離歌花鳥吐別況水雲傾曲盡通宵月依依未忍行</div>
</p></div>
<div class='div-other'><a id='mulu276' />
<p class='h2'>山南古道</p><p style="text-indent:0em" class="lg-abnormal"><div class='lg-row'>一條曲直路無間走風塵嶮巇勞車馬平夷暢客人東西通蜀魏南北度關津名利相干者從來不厭頻</div>
</p></div>
<div class='div-other'><a id='mulu277' />
<p class='h2'>晉源古柏</p><p style="text-indent:0em" class="lg-abnormal"><div class='lg-row'>昂然撐碧漢倒影罩莓苔寒暑侵無恙風霜勁莫摧粗膚雲翳合翠靄月華開柢畔源泉潔天龍擁衛來</div>
</p></div>
<div class='div-other'><a id='mulu278' />
<p class='h2'>訪鑑明老衲</p><p style="text-indent:0em" class="lg-abnormal"><div class='lg-row'>大隱居廛士聞風遠叩閽玄談知可法素行識堪旌龜鶴偕長算河山并久齡詩歌咸妙麗盡在樂昇平</div>
</p></div>
<div class='div-other'><a id='mulu279' />
<p class='h2'>秋懷</p><p style="text-indent:0em" class="lg-abnormal"><div class='lg-row'>一陣[雨/弄][雨/冬]雨漁樵繼踵過寒螿沿磩鬧埜雀遍山歌對月砧聲亂迎霜草色皤愁生孤枕上消遣莫如何</div>
</p></div>
<div class='div-other'><a id='mulu280' />
<p class='h2'>偶成</p><p style="text-indent:0em" class="lg-abnormal"><div class='lg-row'>七載住紅溝霜生短髮頭眼昏慵誦讀身老愛閒休任月來親近從雲到淹留送迎渾不理安享度春秋</div>
</p></div>
<div class='div-other'><a id='mulu281' />
<p class='h2'>植花木</p><p style="text-indent:0em" class="lg-abnormal"><div class='lg-row'>緣有山林癖群芳植念純枝枝擎曉露葉葉獻先春月映扶疏影風搖妙悄身看經時眼倦就此暢遊頻</div>
</p></div>
<div class='div-other'><a id='mulu282' />
<p class='h2'>大檀越圖冒雪枉顧勉成以贈</p><p style="text-indent:0em" class="lg-abnormal"><div class='lg-row'>雪霰彌天日明公過草堂門牆敷秀氣泉石現殊光茶煮凝冰水詩傾草率腸歸輿一笑轉展翰有風彰</div>
</p></div>
<div class='div-other'><a id='mulu283' />
<p class='h2'>杌立蒼鷹</p><p style="text-indent:0em" class="lg-abnormal"><div class='lg-row'>枯椿堪措足斂翮便停休怪鳥驚潛谷妖狐懼守丘蹲身伺狡兔側耳聽鴟鶹影響微彰露空擎活不由</div>
</p></div>
<div class='div-other'><a id='mulu284' />
<p class='h2'>春日偕朋遊崛[山*圍]山</p><p style="text-indent:0em" class="lg-abnormal"><div class='lg-row'>偕朋登崛[山*圍]佳況笑平分碧嶂含春色青巒帶曉雲幽情期自滿天語教誰聞世緣從此遠何更惹囂氛</div>
</p></div>
<div class='div-other'><a id='mulu285' />
<p class='h2'>洞居</p><p style="text-indent:0em" class="lg-abnormal"><div class='lg-row'>土壑中空處長窯鑿岸邊淒清離市井寂寞隔村煙閉戶安全拙開門閱線天塵緣飛不到勝昔在林泉</div>
</p></div>
<div class='div-other'><a id='mulu286' />
<p class='h2'>螳螂</p><p style="text-indent:0em" class="lg-abnormal"><div class='lg-row'>一丸糞彈子孕出黑蟲兒見臭眉長展聞腥腳亂馳胸中多穢惡面上闕光輝好笑行藏處清香淨不宜</div>
</p></div>
<div class='div-other'><a id='mulu287' />
<p class='h2'>駃騠</p><p style="text-indent:0em" class="lg-abnormal"><div class='lg-row'>伯樂未知名追風力現成揚鞭逐日快攬轡踏雲輕海岳嘶哮動煙霞蹀躞生衝危破敵故果敢占先行</div>
</p></div>
<div class='div-other'><a id='mulu288' />
<p class='h2'>贈寶三秦社長</p><p style="text-indent:0em" class="lg-abnormal"><div class='lg-row'>菩提種自熟清興異人天財色虺蛇論恩榮鳩毒<span class='corr'>涎</span>常情寤寐遠祖道志心穿竊願偕龐老妻孥一併仙</div>
</p></div>
<div class='div-other'><a id='mulu289' />
<p class='h2'>示元雅禪人</p><p style="text-indent:0em" class="lg-abnormal"><div class='lg-row'>克家知子可故不倦提撕莫厭箝鎚辣應慚道行危功加忘寢食行益勉修持拶透玄關日芳塵繼武隨</div>
</p></div>
<div class='div-other'><a id='mulu290' />
<p class='h2'>寄贈萬休和尚</p><p style="text-indent:0em" class="lg-abnormal"><div class='lg-row'>萬事知休息含靈仰道豐嘉聲彌覆載美譽塞邊中濟北煙波㴭斗南智化洪障回冥草日術自讓君通</div>
</p></div>
<div class='div-other'><a id='mulu291' />
<p class='h2'>示道生副寺</p><p style="text-indent:0em" class="lg-abnormal"><div class='lg-row'>從荷金帛任出納貴公平儉肖楊岐約廉猶寶壽清三冬儲畜備一會怨嫌輕非為貪圖得皆因有道生</div>
</p></div>
<div class='div-other'><a id='mulu292' />
<p class='h2'>寄贈應信劉元戎</p><p style="text-indent:0em" class="lg-abnormal"><div class='lg-row'>虎帳關山遠徒聞政令香威權鄰頗牧縱奪異何良塞外風塵斂寰中歌詠昌無違鷲嶺囑屏翰倚天長</div>
</p></div>
<div class='div-other'><a id='mulu293' />
<p class='h2'>復素村張文學</p><p style="text-indent:0em" class="lg-abnormal"><div class='lg-row'>時序從更改心交自若然且歌今歲律謾論舊年天問道相尋古稽禪共了緣滿懷疑滯破花鳥話玄篇</div>
</p></div>
<div class='div-other'><a id='mulu294' />
<p class='h2'>英雄聚會處</p><p style="text-indent:0em" class="lg-abnormal"><div class='lg-row'>常聞聚會處今始近其前古道西靈石雄關北冷泉雙騎懸斷岸一榻置幽岍品坐通機密飛龍不再眠</div>
</p></div>
<div class='div-other'><a id='mulu295' />
<p class='h2'>偕友再登通明閣</p><p style="text-indent:0em" class="lg-abnormal"><div class='lg-row'>孤危撐碧漢四顧絕諸鄰戶外煙塵少窗中氣象新問天從措足聽月任存身珍重同緣者登高莫厭頻</div>
</p></div>
<div class='div-other'><a id='mulu296' />
<p class='h2'>次雲鵬張護法原韻</p><p style="text-indent:0em" class="lg-abnormal"><div class='lg-row'>弘才博達士屈指讓誰人報國輸奇策談真遠幻身輕狂嫌濁富樂道喜清貧宦海知無盡維舟上石峋</div>
</p></div>
<div class='div-other'><a id='mulu297' />
<p class='h2'>復太一禪德</p><p style="text-indent:0em" class="lg-abnormal"><div class='lg-row'>祖道垂秋日斯人尚典型心交頭共白意合眼中青古木嗷鸚鵡蒼巖喧鶺鴒紛紛言論處互落在零丁</div>
</p></div>
<div class='div-other'><a id='mulu298' />
<p class='h2'>贈西河劉廣文</p><p style="text-indent:0em" class="lg-abnormal"><div class='lg-row'>藝苑純誠客天然志量過崇儒宗中子佐釋繼維摩守約思原憲懷公體孟軻廣長舌尚巧話絕聖凡科</div>
</p></div></div>
<div class='div-other'><a id='mulu299' />
<p class='h1'>七言律</p>
<div class='div-other'><a id='mulu300' />
<p class='h2'>次紫溪張公遊晉祠原韻</p><p style="text-indent:0em" class="lg-abnormal"><div class='lg-row'>靈祠古範屬天開冒雨乘車一翫來翠柏扶疏雲外顯甘泉環遶案前洄仰瞻勝蹟詩狂熾深入玄宮世慮衰擬就黃冠求半榻免將清況復塵埃</div>
</p></div>
<div class='div-other'><a id='mulu301' />
<p class='h2'>次范陽張公過訪原韻</p><p style="text-indent:0em" class="lg-abnormal"><div class='lg-row'>紅溝法道古今通名冠諸山海宇雄雲水駢臻消旅況象龍磅礡悟真空幽龕夜月懸宗鏡覺苑寅鍠演化風幸一停驂共促膝遞相酬唱樂其中</div>
</p></div>
<div class='div-other'><a id='mulu302' />
<p class='h2'>送古交呂元戎再任南征</p><p style="text-indent:0em" class="lg-abnormal"><div class='lg-row'>蘆川放浪幾春秋飛檄頻招不自留執銳英豪須虎豹披堅威武用貔貅先敷大義為旗幟次建宏功顯智謀掃盡滇黔氛翳後定當優命著封侯</div>
</p></div>
<div class='div-other'><a id='mulu303' />
<p class='h2'>募結蓮社</p><p style="text-indent:0em" class="lg-abnormal"><div class='lg-row'>欲轉東林舊有風必須曠士與奇雄心堅上品堪前陟志銳凡情可備窮淨土他時完勝概閻浮此會益豐功易輸海眾難輕物敢保金僊展笑容</div>
</p></div>
<div class='div-other'><a id='mulu304' />
<p class='h2'>壽思修耆宿<span class='note-inline'>(善醫)</span></p><p style="text-indent:0em" class="lg-abnormal"><div class='lg-row'>婆心一片覺無虧刮毒砭瘊分外奇化育群靈方聖哲才成庶物并天時回生術妙人皆重卻症功神我素掎瘱願鬚眉長不白籌盈海屋尚驕姿</div>
</p></div>
<div class='div-other'><a id='mulu305' />
<p class='h2'>留怡和尚</p><p style="text-indent:0em" class="lg-abnormal"><div class='lg-row'>淨業西峰落照殘故人辭我度邯鄲盂囊有興朝金闕杖履無心置草壇薄霧輕迷楊柳陌淡雲深鎖杏花巒憑闌正慮春光減願一停車謝苦酸</div>
</p></div>
<div class='div-other'><a id='mulu306' />
<p class='h2'>送珮公張護法南行</p><p style="text-indent:0em" class="lg-abnormal"><div class='lg-row'>喜見文明最老誠渾忘高貴論交情今宵詩賦機鋒捷來日溪山逸興新月映行車莊夙駕神供妙筆注離情汾江甕嶺絃歌戚尚帶依依返顧聲</div>
</p></div>
<div class='div-other'><a id='mulu307' />
<p class='h2'>辛酉初度直兇荒</p><p style="text-indent:0em" class="lg-abnormal"><div class='lg-row'>時逢初度業緣多白雪陽春強自歌破悶格言從燕塞消愁清況習東坡田廬勉就依汾水夢想全空赴岷峨一訣暗除諸幻事且偷閒老住娑婆</div>
</p></div>
<div class='div-other'><a id='mulu308' />
<p class='h2'>悼風穴雪和尚</p><p style="text-indent:0em" class="lg-abnormal"><div class='lg-row'>善法堂前脫蹝之多般若恨向誰遺同條未罄三生約別款徒加四眾疑性海浪平歸櫂疾行山雲[雨/暗]慰書遲焚檀對影深籌度祖道荒涼漸有時</div>
</p></div>
<div class='div-other'><a id='mulu309' />
<p class='h2'>募水陸會</p><p style="text-indent:0em" class="lg-abnormal"><div class='lg-row'>無遮大會若開壇所集殊勳不易宣水陸諸真咸供奉冥陽兩利悉周全繽紛香霧彌三界鏜鎝鯨音震九天就裏良緣誠罕遇幸加精進一回旋</div>
</p></div>
<div class='div-other'><a id='mulu310' />
<p class='h2'>除夕</p><p style="text-indent:0em" class="lg-abnormal"><div class='lg-row'>殘臘經除舉世忙庵居老叟但如常不燒爆竹敺魈孽孰挂桃符禦祟殃栴動芳心舒美態柳含春色逞輕狂諦觀人物遷更處總被生成夙習妨</div>
</p></div>
<div class='div-other'><a id='mulu311' />
<p class='h2'>荒歲募粟</p><p style="text-indent:0em" class="lg-abnormal"><div class='lg-row'>招提舊設在紅溝豐儉隨家計獨謀鄙習頓除根易盡饑瘡頻塞故難休土銼空負無煙悴瓦[(工*几)/瓦]虛懷絕粒憂欲罷愁衷干德士福田早種必多收</div>
</p></div>
<div class='div-other'><a id='mulu312' />
<p class='h2'>壽澂光西堂</p><p style="text-indent:0em" class="lg-abnormal"><div class='lg-row'>斗南山北有高風素行精嚴固不同人以慈航方若士我將玄鑑類于公頭邊短髮均黧皙衣裏神珠間紫紅約摸春秋多少數河沙算至海門東</div>
</p></div>
<div class='div-other'><a id='mulu313' />
<p class='h2'>送蘊長老歸秦</p><p style="text-indent:0em" class="lg-abnormal"><div class='lg-row'>驀地相逢興味長一天雸雨助群芳榴花噴火依危岸埜杏垂金過矮牆賦就分燈明上下詩成對月論存亡幢懸鳳嶺辭歸去臨濟宗風任主張</div>
</p></div>
<div class='div-other'><a id='mulu314' />
<p class='h2'>玉淵曹護法過訪原韻</p><p style="text-indent:0em" class="lg-abnormal"><div class='lg-row'>驪駒踏凍入荒叢共了蘇文卸玉衷斗室清燈光灝灨寒巖春氣暖烘烘訝窮今古興衰事話盡煙涼錯亂風一榻安眠情未備鐘聲敲出日輪紅</div>
</p></div>
<div class='div-other'><a id='mulu315' />
<p class='h2'>暮春感懷</p><p style="text-indent:0em" class="lg-abnormal"><div class='lg-row'>憑闌乍見百花萎對景空嗟幻化姿為惜輕肥夭折態因憐衰病虺隤時寬心但續陶潛賦遺興徒<span class='corr'>賡</span>杜甫詩慚愧春光能幾幾諸緣宜趁早旋辭</div>
</p></div>
<div class='div-other'><a id='mulu316' />
<p class='h2'>思鄉</p><p style="text-indent:0em" class="lg-abnormal"><div class='lg-row'>每憶鄉邦越劍門夢遊生長舊亭園玄都殿閣隳隤盡白帝城隍草樹蕃像毀宗祠空痛念荊埋古殿獨悲存滔滔逝水分情緒難罄充腸怨恨根</div>
</p></div>
<div class='div-other'><a id='mulu317' />
<p class='h2'>雪師子</p><p style="text-indent:0em" class="lg-abnormal"><div class='lg-row'>素質端然絕妙奇張牙露爪踞丹墀妖邪畏避潛蹤遠獰惡驚逃諱影[罕-干+米]威鎮乾坤山海淨氣吞雲漢景星熹翔陽切恐含生㤕驀卻雄豪令早施</div>
</p></div>
<div class='div-other'><a id='mulu318' />
<p class='h2'>募修藏經閣</p><p style="text-indent:0em" class="lg-abnormal"><div class='lg-row'>頻瞻廢閣暗嗟憐寶藏雖存<span class='corr'>已</span>半瘨斷碣爛全千古誌虛堂斜架數枝椽摧殘老樹依雲表<span class='corr'>圮</span>圻高垣墮澗邊欲啟法筵仍舊貫因祈檀度快當先</div>
</p></div>
<div class='div-other'><a id='mulu319' />
<p class='h2'>壬<span class='corr'>戌</span>李秋別眾赴汾陽</p><p style="text-indent:0em" class="lg-abnormal"><div class='lg-row'>萬井風塵葉落霜江千漁火鬧斜陽翩翩遠<span class='corr'>雁</span>離沙漠唧唧山禽寄草堂榻近寒時炊石火詩從別處罄孤囊臨機有句難為密西度河汾路邈茫</div>
</p></div>
<div class='div-other'><a id='mulu320' />
<p class='h2'>送汝兆戴護法赴任西粵</p><p style="text-indent:0em" class="lg-abnormal"><div class='lg-row'>昇平時樂七年全多賴神君一善權花發河陽香滿地柳垂彭澤蔭當天清風徒使依恒嶺明月空移挂粵巔但願上蒼憐晉土孤光仍著照汾川</div>
</p></div>
<div class='div-other'><a id='mulu321' />
<p class='h2'>贈大司空崑嶽楊公九旬初度</p><p style="text-indent:0em" class="lg-abnormal"><div class='lg-row'>跡混塵寰九十年嘉聲彌布動人天功施佛國為雄塹策獻皇廷重德銓恩澤正堪遺後胤才華端可繼前賢願將補袞調羹手壯我宗風覺世顛</div>
</p></div>
<div class='div-other'><a id='mulu322' />
<p class='h2'>寄祝遴我高護法壽</p><p style="text-indent:0em" class="lg-abnormal"><div class='lg-row'>知君福德等穹窿尚自殷勤進益功建寺安僧弘祖道設規課子重淳風口碑載義傳中外舌冊題仁布海嵩以此定期花甲數恒沙算盡欠雷同</div>
</p></div>
<div class='div-other'><a id='mulu323' />
<p class='h2'>仝南明賈護法枉道遊綿山</p><p style="text-indent:0em" class="lg-abnormal"><div class='lg-row'>驟然別舊攬歸鞭捨近從迂上古綿渴赴煙村忙問水倦投荒寺暫停驙懸梯棧道褰裳躡絕壁狐岩繼踵旋月窟幸同消世況燒燈靜夜埋前緣</div>
</p></div>
<div class='div-other'><a id='mulu324' />
<p class='h2'>偕南明賈護法綿山共榻次韻</p><p style="text-indent:0em" class="lg-abnormal"><div class='lg-row'>雲龕抵足共恬眠利祿無端可上前水韻松聲爭入戶月光山色競臨筵岩懸萬鐸鳴終夜殿徹孤燈映兩單寤寐笑同居佛地此生何更覓三禪</div>
</p></div>
<div class='div-other'><a id='mulu325' />
<p class='h2'>贈本悟書記</p><p style="text-indent:0em" class="lg-abnormal"><div class='lg-row'>道者胸懷慧鏡清明鑑無私可讓情怡然兀坐忘終日倏爾經行越限程布衲襤襂高下重霜鬚髟鬄智愚驚譚禪有興當風立龍象夔夔露眼睛</div>
</p></div>
<div class='div-other'><a id='mulu326' />
<p class='h2'>悼青主傅先生賢喬梓二首</p><p style="text-indent:0em" class="lg-abnormal"><div class='lg-row'>年來紙價晉陽增蓋為公家筆法徵名動九重曾應詔才冠一代<span class='corr'>已</span>通稱頻聞喬梓昇遐急遍睹賓朋助賻競我辱道交非淺尟寧無痛淚洒龕燈</div>
</p><p style="text-indent:0em" class="lg-abnormal"><div class='lg-row'>簪纓積代有家風父子疏狂不欲同酷好煙霞消歲月樂施慈惠福頑懵軒岐妙術胸中蘊李杜才華筆下通從此罷功歸淨土金仙應許道和融</div>
</p></div>
<div class='div-other'><a id='mulu327' />
<p class='h2'>夏日賞花</p><p style="text-indent:0em" class="lg-abnormal"><div class='lg-row'>坐對南山納晚涼千葩秀麗現當陽[羽*也][羽*未]化蝶周旋覓頡頑幽禽絡繹將香氣襲人人愛重嬌姿動客客思長殷勤寄語驚秋<span class='corr'>雁</span>勿惹霜風過埜塘</div>
</p></div>
<div class='div-other'><a id='mulu328' />
<p class='h2'>壽鳳山偉和尚八旬初度</p><p style="text-indent:0em" class="lg-abnormal"><div class='lg-row'>花甲重新二十年化行山右免隨緣幢開鳳嶺聲名著剎豎龍泉穢惡蠲法雨遍滋榮草木真風彌布卻痴瘨勞生欲罷繁難責劫盡三祗後有天</div>
</p></div>
<div class='div-other'><a id='mulu329' />
<p class='h2'>送青子蕭副使北上</p><p style="text-indent:0em" class="lg-abnormal"><div class='lg-row'>白雲深處久偷藏孰度輕騎到榻傍放下文明真晃耀撒開屏翰確高昂對談夢幻灰機疾頻索宗乘願力芳此去朝天添厚爵清光旋轉映門牆</div>
</p></div>
<div class='div-other'><a id='mulu330' />
<p class='h2'>圖閣下冒雪左顧賜韻勉成</p><p style="text-indent:0em" class="lg-abnormal"><div class='lg-row'>旌旗隊隊出郊坰冒雪披霜到野亭山合凍雲迷上下僧懷愚魯慢賢靈坐中禮貌忘賓主言外風規壯典刑喜獲吉星臨是處堯天舜日又重親</div>
</p></div>
<div class='div-other'><a id='mulu331' />
<p class='h2'>復禹九范文學</p><p style="text-indent:0em" class="lg-abnormal"><div class='lg-row'>桃李承春氣象開達人風味逐中來毫端瑞彩沖銀漢簡上清香壓老梅獨露三張微妙手頻施二陸邁奇才綠酬鷲嶺先天約莫厭雲深到處臺</div>
</p></div>
<div class='div-other'><a id='mulu332' />
<p class='h2'>春日同天厚高護法遊雙塔</p><p style="text-indent:0em" class="lg-abnormal"><div class='lg-row'>春光承仗過伽藍攬轡歌謠敢并先馬逐和風蹄更疾人逢輕煖易施權桃腮半破清香復柳眼微開玅趣旋雙塔斜陽移影轉相催返望白雲還</div>
</p></div>
<div class='div-other'><a id='mulu333' />
<p class='h2'>送亢宗俞都憲榮任檇李</p><p style="text-indent:0em" class="lg-abnormal"><div class='lg-row'>俄聞車馬動行聲冠蓋如雲出晉城黔首競攀遮古道綺筵爭設翳長營憐離韻轉孤亭月惜別風搖萬里旌願去嘉和全偉勣再來山右牧軍[云*民]</div>
</p></div>
<div class='div-other'><a id='mulu334' />
<p class='h2'>鳴雞</p><p style="text-indent:0em" class="lg-abnormal"><div class='lg-row'>自古嘉稱號德禽人間子午定諸聲孟文假詠開關鍵孔聖將名諭武城一切痴頑因叫醒百般勞苦為啼生如其寂默休張口困殺閻浮怠惰賓</div>
</p></div>
<div class='div-other'><a id='mulu335' />
<p class='h2'>夜蚊</p><p style="text-indent:0em" class="lg-abnormal"><div class='lg-row'>堪嘆無情化有情懷藏惡習最難更長舒利觜思戕物突露雙睛喜背明唼血安知他受苦刺人寧識自傷生冤家合會時緣到償報捐軀事易成</div>
</p></div>
<div class='div-other'><a id='mulu336' />
<p class='h2'>羈猿</p><p style="text-indent:0em" class="lg-abnormal"><div class='lg-row'>身羈縲絏不自由徒將雙手亂搔頭青山夢斷三更月白晝愁乾一寸喉瘦影漸從栖畔現狂情頻向索邊休雲林歸去知無分枉把紛紛汩苦流</div>
</p></div>
<div class='div-other'><a id='mulu337' />
<p class='h2'>募修藏閣</p><p style="text-indent:0em" class="lg-abnormal"><div class='lg-row'>法寶歸藏計欲全必須檀度一欣然良緣此會周為首福果當來勝自先干霄傑閣能成就動地勳名自遠傳頓使人天生慶快子孫貴顯世綿綿</div>
</p></div>
<div class='div-other'><a id='mulu338' />
<p class='h2'>薦僧可禪人</p><p style="text-indent:0em" class="lg-abnormal"><div class='lg-row'>染緣頓棄了無干放曠逍遙許自然三界縱橫從出沒八方來去任周旋彼生此滅因由斷入聖超凡事理全法演上乘仍助薦光風有分適西乾</div>
</p></div>
<div class='div-other'><a id='mulu339' />
<p class='h2'>鼎玄朗虛二禪德造藏還山喜贈</p><p style="text-indent:0em" class="lg-abnormal"><div class='lg-row'>玄奘西遊二八霜琅[王*函]始負遠歸唐敢興志願依弘範樂任馳驅越太行溽暑炎歊甘領受祁寒凍徹笑承當忘身為法勳勞在此後芬芳果自颺</div>
</p></div>
<div class='div-other'><a id='mulu340' />
<p class='h2'>登芳林寺</p><p style="text-indent:0em" class="lg-abnormal"><div class='lg-row'>尋幽徑入亂雲賒杲日當天映紫霞峻嶺初登勞杖履小溪重度涉泥沙鳥啼芳樹饑思食人蹈孤岩渴慕茶一聲長嘯䀽空谷露出樓臺老衲家</div>
</p></div>
<div class='div-other'><a id='mulu341' />
<p class='h2'>贈濮清羅護法</p><p style="text-indent:0em" class="lg-abnormal"><div class='lg-row'>從敷堡障隔風沙異口同音歎所嘉五褲恩端鳴遠邇連城價重出煙霞彌天月映來公柏遍地春歸潘岳花指日丹書當下降二千石任屬誰家</div>
</p></div>
<div class='div-other'><a id='mulu342' />
<p class='h2'>賞雪</p><p style="text-indent:0em" class="lg-abnormal"><div class='lg-row'>六花吐瑞滿長空一色溪山絕異同細密無聲驚眾聽飄揚有分釋群忡閉門免肖袁安臥踏凍翻尋孟浩風折得清香梅上案高歌來歲合時豐</div>
</p></div>
<div class='div-other'><a id='mulu343' />
<p class='h2'>示悟玄禪人</p><p style="text-indent:0em" class="lg-abnormal"><div class='lg-row'>學佛心專縱不遺一經故敪行由虧須知舉錯繁難責勉進朝昏供給倭願透玄關休外涉欲明祖意莫他咨慇懃叩<span class='corr'>己</span>功無間自有通方達道時</div>
</p></div></div>
<div class='div-other'><a id='mulu344' />
<p class='h1'>五言絕</p>
<div class='div-other'><a id='mulu345' />
<p class='h2'>復止菴原韻</p><p style="text-indent:0em" class="lg-abnormal"><div class='lg-row'>連年多病障學業盡荒蕪跡寄深山裏從人笑我愚</div>
</p></div>
<div class='div-other'><a id='mulu346' />
<p class='h2'>靜夜聞鐘</p><p style="text-indent:0em" class="lg-abnormal"><div class='lg-row'>鐺䥨鯨音響恬眠瞌睡罔愧衾故不生五內確清爽</div>
</p></div>
<div class='div-other'><a id='mulu347' />
<p class='h2'>村居四首</p><p style="text-indent:0em" class="lg-abnormal"><div class='lg-row'>遠卻諸城市慇懃辦耒耜二三老耆年相共樂田里欲覓老僧家無千山水處迢遙紅土溝就裏有蓬戶我本窮和尚寒來秪一衲飯蔬食飲水此外無他法淨業古招提高明到者寡不因遠市廛無路通車馬</div>
</p></div>
<div class='div-other'><a id='mulu348' />
<p class='h2'>凶歲三首</p><p style="text-indent:0em" class="lg-abnormal"><div class='lg-row'>三年兩不收囷鹿空虛了好笑我諸僧朝朝嫌飯少</div>
</p><p style="text-indent:0em" class="lg-abnormal"><div class='lg-row'>接年遭大旱少壯皆逃竄眼見好親朋都將顏面換</div>
</p><p style="text-indent:0em" class="lg-abnormal"><div class='lg-row'>窮愁臥不起人喚喫糠秕勉坐且加食溢腔甘且美</div>
</p></div>
<div class='div-other'><a id='mulu349' />
<p class='h2'>洞居二首<span class='note-inline'>(係六言)</span></p><p style="text-indent:0em" class="lg-abnormal"><div class='lg-row'>既將土洞為屋孰更編荊作籬勝彼雕梁畫棟何愁日炙風吹</div>
</p><p style="text-indent:0em" class="lg-abnormal"><div class='lg-row'>一間洞傍雲隈貴客佳賓不來儘可藏頭自在無心分外安排</div>
</p></div></div>
<div class='div-other'><a id='mulu350' />
<p class='h1'>七言絕</p>
<div class='div-other'><a id='mulu351' />
<p class='h2'>壽懷信巨社長</p><p style="text-indent:0em" class="lg-abnormal"><div class='lg-row'>老狀童顏陸地仙心師須達辦奇緣海山福壽應全具素祝何妨亦獻前</div>
</p></div>
<div class='div-other'><a id='mulu352' />
<p class='h2'>清涼石</p><p style="text-indent:0em" class="lg-abnormal"><div class='lg-row'>一方靈石架雲臺大士談玄幾度來此物應知非世寶從經劫火信無災</div>
</p></div>
<div class='div-other'><a id='mulu353' />
<p class='h2'>禱雨</p><p style="text-indent:0em" class="lg-abnormal"><div class='lg-row'>旱魃為殃遍界周嘉禾失望鬼神愁仰祈膏雨彌天下頓使蒸民鼓腹謳</div>
</p></div>
<div class='div-other'><a id='mulu354' />
<p class='h2'>聞鷓鴣</p><p style="text-indent:0em" class="lg-abnormal"><div class='lg-row'>綠楊樹上鷓鴣鳥夜半高聲啼到曉村埜聞人睡不成家家海鬧鋤荒草</div>
</p></div>
<div class='div-other'><a id='mulu355' />
<p class='h2'>示僧祖道</p><p style="text-indent:0em" class="lg-abnormal"><div class='lg-row'>欲明祖道自鑽研鐵壁銀山須教穿透得頭頭俱不礙始堪對客話三玄</div>
</p></div>
<div class='div-other'><a id='mulu356' />
<p class='h2'>壽小泉王居士</p><p style="text-indent:0em" class="lg-abnormal"><div class='lg-row'>紅塵淮裏事紛紛獨脫無依故讓君福壽自當增數倍鶴南飛韻亦須聞</div>
</p></div>
<div class='div-other'><a id='mulu357' />
<p class='h2'>聞花鳥</p><p style="text-indent:0em" class="lg-abnormal"><div class='lg-row'>暖風吹綻杏花顏野雀飛來上下攀將謂隔牆人覺見忙忙共語過東灣</div>
</p></div>
<div class='div-other'><a id='mulu358' />
<p class='h2'>晝寢</p><p style="text-indent:0em" class="lg-abnormal"><div class='lg-row'>茅屋低低傍小陬枕書高臥笑封侯醒來獨步高峰上細把煙霞趣自謳</div>
</p></div>
<div class='div-other'><a id='mulu359' />
<p class='h2'>示博容禪人</p><p style="text-indent:0em" class="lg-abnormal"><div class='lg-row'>嘉言善行可遵依休肖時流弄滑機老實到頭神鬼重方知斯道確玄微</div>
</p></div>
<div class='div-other'><a id='mulu360' />
<p class='h2'>示宗閭陳居士</p><p style="text-indent:0em" class="lg-abnormal"><div class='lg-row'>時丁像季世情顛惡禿孜孜好贈錢賸爾胸前有別調當風詠出謝愁緣</div>
</p></div>
<div class='div-other'><a id='mulu361' />
<p class='h2'>示隱陶禪人</p><p style="text-indent:0em" class="lg-abnormal"><div class='lg-row'>昂昂氣宇邁常倫惡辣鉗鎚下轉身直肖瞎驢充大象踏翻山嶽碎為塵</div>
</p></div>
<div class='div-other'><a id='mulu362' />
<p class='h2'>溫泉</p><p style="text-indent:0em" class="lg-abnormal"><div class='lg-row'>山靈竭力備溫湯不限春秋輒變常浴淨眾生陳垢染方隨流水下東洋</div>
</p></div>
<div class='div-other'><a id='mulu363' />
<p class='h2'>荒年散眾</p><p style="text-indent:0em" class="lg-abnormal"><div class='lg-row'>薦臻饑饉累山夫肚瘦腸空一物無海眾自當尋活計莫強隨我待身殂</div>
</p></div>
<div class='div-other'><a id='mulu364' />
<p class='h2'>示明吾張居士</p><p style="text-indent:0em" class="lg-abnormal"><div class='lg-row'>學道應須識自心自心識得萬靈欽始知混跡凡塵裏別有生機邁古今</div>
</p></div>
<div class='div-other'><a id='mulu365' />
<p class='h2'>題睡翁圖</p><p style="text-indent:0em" class="lg-abnormal"><div class='lg-row'>六戶虛張不下簾琴書滿案畫堂前支頤榻上齁鼾睡口角長流酒肉涎</div>
</p></div>
<div class='div-other'><a id='mulu366' />
<p class='h2'>贈智光祖文學</p><p style="text-indent:0em" class="lg-abnormal"><div class='lg-row'>舉世昏昏不可稽天將夫子覺痴迷含生頓使顛邪絕別展靈機向上提</div>
</p></div>
<div class='div-other'><a id='mulu367' />
<p class='h2'>晚炊</p><p style="text-indent:0em" class="lg-abnormal"><div class='lg-row'>品字柴頭把銚煨一筐野菜帶根裁和雲爛煮將饑塞坐聽蒼猿嘯月來</div>
</p></div>
<div class='div-other'><a id='mulu368' />
<p class='h2'>示本覺禪人</p><p style="text-indent:0em" class="lg-abnormal"><div class='lg-row'>從來淨業幾秋霜猶欠將身入奧堂覿面玄關須早透莫空惆悵倚門牆</div>
</p></div>
<div class='div-other'><a id='mulu369' />
<p class='h2'>夜宿劉園</p><p style="text-indent:0em" class="lg-abnormal"><div class='lg-row'>金谷名園類不疑就中花木萬般奇鳥啼雲散三更月且喜琴書伴靜時</div>
</p></div>
<div class='div-other'><a id='mulu370' />
<p class='h2'>方山聽笛</p><p style="text-indent:0em" class="lg-abnormal"><div class='lg-row'>故山歸夢破雲林凜凜寒風碎客心高枕石床窺皓月亂來羌笛帶秋聲</div>
</p></div>
<div class='div-other'><a id='mulu371' />
<p class='h2'>暮抵綿山</p><p style="text-indent:0em" class="lg-abnormal"><div class='lg-row'>攬轡尋幽問佛巖村翁遙指過雲嵌到來坐聽鯨音響歷歷分明在碧巉</div>
</p></div>
<div class='div-other'><a id='mulu372' />
<p class='h2'>圖閣下冒雪左顧賜韻勉成</p><p style="text-indent:0em" class="lg-abnormal"><div class='lg-row'>紛紛白雪遍長空車馬臨門信孰通山寺無緣堪作供敲冰旋煮獻檀翁</div>
</p></div>
<div class='div-other'><a id='mulu373' />
<p class='h2'>紫荊樹</p><p style="text-indent:0em" class="lg-abnormal"><div class='lg-row'>當陽示現紫金身瑞靄清香絕等倫百卉叢中憑賣俏赤條條地顯光新</div>
</p></div>
<div class='div-other'><a id='mulu374' />
<p class='h2'>廣勝寶塔</p><p style="text-indent:0em" class="lg-abnormal"><div class='lg-row'>撐天拄地勢軒昂磨滅虛空氣燄長古佛骨身藏就裏神龍呵衛顯諸光</div>
</p></div>
<div class='div-other'><a id='mulu375' />
<p class='h2'>永祚雙塔</p><p style="text-indent:0em" class="lg-abnormal"><div class='lg-row'>兩莖玉柱插丹霄日月磨磋光影饒突露擎天剛氣象滄桑從變勢猶矯</div>
</p></div>
<div class='div-other'><a id='mulu376' />
<p class='h2'>小圃雞冠</p><p style="text-indent:0em" class="lg-abnormal"><div class='lg-row'>兩兩三三傍玉闌遞相翹首望雲攢倏然風動輕搖拽奮勇交爭鬥不殘</div>
</p></div>
<div class='div-other'><a id='mulu377' />
<p class='h2'>植桃</p><p style="text-indent:0em" class="lg-abnormal"><div class='lg-row'>買得夭桃數十根環菴栽向狄梁村玄都觀裡言千顆愧莫如他蒔滿園</div>
</p></div>
<div class='div-other'><a id='mulu378' />
<p class='h2'>募石炭</p><p style="text-indent:0em" class="lg-abnormal"><div class='lg-row'>煖房熱炕好生涯不在無錢道者家但願高明知此意爭先助我一牛車</div>
</p></div>
<div class='div-other'><a id='mulu379' />
<p class='h2'>堤行</p><p style="text-indent:0em" class="lg-abnormal"><div class='lg-row'>和風衰草滿堤䣻隔水諸山擁翠嵐僧舍望來何處是紛紛黃葉隱孤菴</div>
</p></div>
<div class='div-other'><a id='mulu380' />
<p class='h2'>繫舟山</p><p style="text-indent:0em" class="lg-abnormal"><div class='lg-row'>當年洪水積滔天疏鑿功歸帝禹前不信繫舟山尚在摩霄屹立勢巍然</div>
</p></div>
<div class='div-other'><a id='mulu381' />
<p class='h2'>贈柏舟禪德</p><p style="text-indent:0em" class="lg-abnormal"><div class='lg-row'>浮玉山前風浪高柏舟橫架往來橋工程無間真奇絕絡繹嘉聲并海潮</div>
</p></div>
<div class='div-other'><a id='mulu382' />
<p class='h2'>韓侯嶺</p><p style="text-indent:0em" class="lg-abnormal"><div class='lg-row'>殊勳異績付東流名姓空遺置嶺頭廟貌縱令疏血食威風咸著貫華優</div>
</p></div>
<div class='div-other'><a id='mulu383' />
<p class='h2'>王維詩畫後</p><p style="text-indent:0em" class="lg-abnormal"><div class='lg-row'>開元十九占魁名世有工高詩畫聲風水晉陽稱最吉毓靈鍾秀奪天英</div>
</p></div>
<div class='div-other'><a id='mulu384' />
<p class='h2'>狄公祠</p><p style="text-indent:0em" class="lg-abnormal"><div class='lg-row'>取日虞淵智勇均天知仁傑出常倫白雲飛處新家廟貴使蒼生識重臣</div>
</p></div>
<div class='div-other'><a id='mulu385' />
<p class='h2'>杵臼墓</p><p style="text-indent:0em" class="lg-abnormal"><div class='lg-row'>繼世扶孤一片心古今能得幾同人只緣大義干霄漢丘壟牛羊未敢循</div>
</p></div>
<div class='div-other'><a id='mulu386' />
<p class='h2'>程嬰祠</p><p style="text-indent:0em" class="lg-abnormal"><div class='lg-row'>祝褲聞號智勇周藏真示假塞兇流局終殞命酬知<span class='corr'>己</span>正氣悲風詠不休</div>
</p></div>
<div class='div-other'><a id='mulu387' />
<p class='h2'>子推廟</p><p style="text-indent:0em" class="lg-abnormal"><div class='lg-row'>人世興衰兆有緣由乎真偽兩機全從亡受賞多榮貴難置先生綿上田</div>
</p></div></div>
<div class='div-other'><a id='mulu388' />
<p class='h1'>行實</p><p>大清康熙癸卯歲師住鄧州丹霞兩序大眾焚香入室請說生平履歷師固止之眾再三堅請師不得已乃云余非天生彌勒地湧釋迦本係西蜀成都人父姓胡母徐氏生于崇禎二年歲在己巳六月初一日自離乳哺不喜喧譁常從靜處趺坐合掌念誦觀音名號閭閈父老聞見者無不驚異七歲入鄉校十二上頗知時務便欲出家因缺兄弟父母勉留不得已權順親意後遭甲乙之變家屬盡亡于非命惟余獲生遂自逃奔西山與充淵隱士同居數月見淵行藏越格智識超群每每求教蒙淵開發入道之要雖值山荒三載落于流離顛沛之中時時體究不捨寸陰年十九禮唐安惟心靜主薙染即受具戒一日下山緣幹被真宗長老問云如何是爾本分事一時無語負愧還山放下行李便入室中問師如何是某本分事師云途中辛苦去歇歇來與爾說余出少選復近師前纔欲開口師云且取炭添在爐中著余即取炭送入爐中師云太多生余便抽兩橛置于舊處剛轉身師指傍凳示余云會麼余忽有省遂作禮云早知燈是火飯熟幾多時師云見甚麼道理便與麼亂統余云今後瞞不得我了師云我瞞爾且置如何是爾不自瞞處余云某甲饑渴在待去喫些茶飯來從頭舉似拂袖便出師乃頷之然雖如是猶未肯休次日俶裝遍參終南義讓淡竹惟宗諸大知識各有機緣難已備論大凡蜀中名山巨剎周遊一半將及一載有奇身體疲倦遂向溫江三聖結茅辛卯秋忽被同參電影兄相邀往成都俄聞離指和尚在保寧其時道途有礙互相裹糧拌命忘軀晝眠夜走過半月始抵閬州禮離指于觀音離見一一問余來緣余據實答離聞知深生痛惜遂留依附一日命與同參諸兄作擔水偈余即信筆書云緊挽繩頭慢汲泉和雲帶月一肩擔勞形苦骨無他事貴要將來接遠賢遂對眾呈上離接得冷笑云非公境界余云阿誰無分離云三十年後許爾恁麼道余云莫將懸讖徒加我坐聽春雷啟蟄聲便喝離喚侍司云把鍾茶與者漢溼溼嘴余云大功不受小賞抽具便出又一日余自殿前順風掃地離舉手逆指云何不正掃余云順水推舟少費力離云只解順水推舟未會逆風掌舵在余即驀豎苕帚云請和尚穩坐中倉離云忽遇洪波浩渺白浪滔天爾又作麼生余以帚作搖櫓勢云有某甲在和尚不消憂慮離即首肯後以衣拂沿流幾度授余余堅卻不受遂辭上朝天過五丁入漢中買舟下楚南詢所到諸方名宿處無一不以上賓相待各有機緣茲不重舉丙申秋復回東川親覲破山和尚于金城雙桂纔入門破問余何處人余云成都破云今從何來余云漢南破云何故走者些曲折余云若不如是焉到者裏破云者裏是甚麼所在余云和尚為甚自己忘卻破云未在別道一句看余即向前問訊云千聖亦不識遂命入參堂己亥春復歸保寧同鐵符指月六奇諸兄結夏于東山時值本師還鄉祭祖聞其高風弗獲面覲次年上廣元過通巴抵達郡禮本師于金鳳山天台禪院師一見便問余上座發足何地余云北道師云從何路來余云通巴師云關津時有阻焉得至其間余云山川雖險礙雲月任往還師云一向親覲何人余便喝師云好好商量惡發作甚余云得人一牛還人一馬師云滑觜禪和如麻似粟余云切忌壓良為賤師遂喝余亦喝師便打余復喝師放下拄杖噓一噓余掉臂歸客堂次早師出公案二十則示余余接得是日一一著語呈上甚恰師意遂以從上沿流并衣拂等物當堂付余辭不獲<span class='corr'>已</span>勉強領荷時年庚子三月十五也後同師回香嚴蒙命重修下堂義端祖剎事畢仍命監修上堂大殿功業將完余染病在身因而告假下山時值定慧禪人請住隨州觀子嶺無文聰祖道場路遠難行權寓鎮平菩提休冬適蒙張護法王山主有緣禪人敦請重開此剎者便是余半生不唧溜事一一從頭吐露了也汝等慎勿記持以為笑具一眾欣喜禮拜而退乙丑春新舊兩序懷香入室請師繼說丹霞已後二十餘年所行事業師云病朽二十餘年之中運蹇時垂好惡因緣萬緒千端誠難記憶今眾勉令重言直得聊表未忘之事以應輿情幸勿見笑乃云朽自甲辰孟冬先師示寂便蒙宛陽當道文武簡命還山完全先師未了公案其時無計推脫即將丹霞轉請世雄法弟于中繼席朽赴香嚴勉領院務待至新春便命頭首執事馳書黃龍三度懇請寄然法兄來繼師席是時寄兄惟以老病推辭因息是舉仍命二僧前赴天柱下書恭迎蜀叟法兄來荷院務蜀兄允從隨僧即至其時兩堂龍象并及故舊諸僧俱不悅從朽向其中善言誘諭使彼互相欣然屈全箇事逮至秋間香嚴一應修理事業并及先師靈塔工程悉皆告竣朽即辭眾徑往終南幽深之處縛茆支鐺以完素願不料路過鄖西倏值玉玖喬鄉紳當陽把著不容前去鈍置清涼權居三月仍行故套以應時宜次春解制即應上津鐵山靈然之請赴彼放戒事畢遂上白河又遭四眾勉留復開戒壇以順輿念事畢拽杖渡江過竹溪訪尋仁者靜書記于山莊小菴聚首未幾便蒙隱凡徐鄉紳請住桐溪蘭若及至其中日逐人事紛紜勞煩特勝舊病復舉猶強應荷未幾之間因事散眾時有法安上座原係先師門下有德弟子至心懇請暫向香臺峰上杜絕外緣恬然靜養將近兩月諸病消除幻形稍健一旦忽被興元天聖無相律主聞朽在彼親來相接感相高情未便堅卻直得偕往逮到天聖人事紛紜彷彿桐溪恐蹈前轍即入山中不語菴內遠遁幽棲歇念休心以保無病閒居半載復還天聖暫停數日惟帶兩人買舟順流下楚遍遊匡廬名勝之處後度鄱陽抵南昌進西山遍訪諸剎故舊後過饒徽等處附載隨流遊吳適越登雲門上雪竇復轉天童拜禮祖塔住未幾偶動普陀之興遂到招寶其時海中國禁罔獲如意復返吳興市諸典籍附舶溯流重遊舊道待抵襄陽維舟長門之下方過三日猶欠卸載便值法輪主人大拙來請到彼休冬安禪放戒是時香嚴虛席許久內有南極知藏志參副寺煥然直歲前來三度懇請回山繼席卒不應許拂袖便行重下襄州檀溪相伴梓舟老弟同居數月一旦忽蒙內鄉仙陀了塵大德幾度相邀因而赴彼入他圈繢勞苦多日自後了塵心腸漸改海眾難居朽故不悅擊鼓散眾即便拽杖徑往均陽觀音了性禪德處權寓兩月嗣後復蒙檀溪梓老請下襄陽同居未幾天岳大士率領兩城士庶僧俗并偕谷隱無擇大士請住洞山峴石禪院爾時賤軀雖病念係歷代祖庭詎肯輕棄遂領是任躬向其中無論晝夜不厭精勤志在恢復及至秋杪忽蒙河東太平大曉順公同彼縉紳季侯王公專人遠請卻不得已遂將洞山轉請五龍益和尚代為住持朽乃置辦行儀來應太平雲壽之請逮到雲壽寺中便蒙季侯王公同眾懇留病朽即就雲壽開堂以施法化次年因赴汾陽拜掃昭祖靈塔路過洪洞暮宿北橋忽遭士庶人等通知趙邑遠近緇素留住靈巖禪院將周二載其中事體多端難<span class='corr'>已</span>備論甲寅初秋因過土黨訪尋知<span class='corr'>己</span>路經八佾聖泉時蒙主者潤寰師徒偕眾勉留駐錫其間倏度數月又被高平慧菴上座并與悠然法師請住佛掌禪院腳到佛掌即隨眾念便結長期三載後應六名主人了愛之請赴彼安禪設戒諸緣既畢仍歸佛掌戊午歲朽年五十願上五臺拜禮文殊并與合山大眾結箇些小良緣以報父母生成之德于萬分之一即自二月起程路過太原暮投此間其時當代住持天澤潤公律師謝世一載有餘即于是夕思修明空二上座并及合蘭老幼諸僧具禮設茶懇留繼席病朽知其冤家路窄無方逃避因而勉強應許後上五臺齋僧事畢仍歸此處便蒙思明二上座率領闔城士庶諸山師友同誠設齋恭請上堂承當院務既承當<span class='corr'>已</span>即從是夏興工修理逮閱三載其中一應殿堂寮舍方丈土窯悉皆改革增廣門巷園圃道路丹墀悉皆平墁弘開後值歲歉三載菴內時常食口不下數百隨緣共度毫不憂慮最所慮者其間大眾各各孤負<span class='corr'>己</span>靈獨好時緣不求上進為僧之道大有乖違豈不虛消信施仰愧龍天朽因厭處即欲他行正猶豫間忽值河東鄉宦南明賈公臨菴左顧盤桓數日一旦論及常住闕藏之說便蒙賈公輸誠樂助三分之一嗣後朽因他故特下河東專申拜謝大司空宜之楊公于大雅堂內座間論其造藏之事楊公聞知亦皆輸誠布施并募四眾共結良緣因命鼎玄朗虛二禪德前往江南印造還菴永遠俾眾取便披閱以進道業朽住此間焂經七載多般事業始獲完成簡點將來宛如一夢竊慮病朽二十餘年徒將有限身心勉作無窮幻化自西自東自南自北到處勞筋苦骨拖犁拽耙償人夙債之由即今依舊從頭露布了也敢問諸人適纔所言者些絡索且道是佛法耶是世法耶直下緇素分明可謂功歸有地脫或未然啼得血流無用處莫如緘口過殘春時眾默然禮拜而退。</p>
</div>
<div class='div-w'><p class="pre">　山西平陽府洪洞縣信宦高擢仝室鄭氏<br/>　男以位素位捐資刻語錄一部先祝時和<br/>　國泰次祈物阜民安更冀家門迪吉祿位<br/>　崇遷增壽算於千齡愍覺花於九界厥子<br/>　及孫復進簪纓之列惟男斯女同延龜鶴<br/>　之秋凡有所求吉祥如意者</p>
<p>　板存嘉興楞嚴寺般若堂附藏流通</p>
<p>　康熙丙寅　荷月　吉旦</p>
</div>
</div><!-- end of div[@id='body'] -->
</body></html>