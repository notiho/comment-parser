<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古宿尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu115' />
<p class='juan'>古宿尊禪師語錄卷五</p><p class="byline">住河東水月嗣法門人明圓編</p>
<div class='div-other'><a id='mulu116' />
<p class='h1'>雜偈</p>
<div class='div-other'><a id='mulu117' />
<p class='h2'>野眠</p><p style="text-indent:0em" class="lg-abnormal"><div class='lg-row'>日午時登石上眠長天作被任<span class='corr'>齁</span>鼾一回睡醒跏趺坐靜聽松風若管絃</div>
</p></div>
<div class='div-other'><a id='mulu118' />
<p class='h2'>功圃</p><p style="text-indent:0em" class="lg-abnormal"><div class='lg-row'>每愛居山好樂閒及乎一住幾曾然開畦種菜剛才苗麋鹿重經要挾園</div>
</p></div>
<div class='div-other'><a id='mulu119' />
<p class='h2'>晏起</p><p style="text-indent:0em" class="lg-abnormal"><div class='lg-row'>山前紅日高三丈正是儂家熟睡時野鳥不容人自在飛來簾外鬧花枝</div>
</p></div>
<div class='div-other'><a id='mulu120' />
<p class='h2'>宿小孤山</p><p style="text-indent:0em" class="lg-abnormal"><div class='lg-row'>千峰盡處湧微岑半入煙波半入雲兩岸無船空寂寂僊宮但與月為鄰</div>
</p></div>
<div class='div-other'><a id='mulu121' />
<p class='h2'>姑蘇夜發</p><p style="text-indent:0em" class="lg-abnormal"><div class='lg-row'>埜水輕帆送小舟眠霜臥月枕風流雙眸合卻時方好舵長呼云上虎丘</div>
</p></div>
<div class='div-other'><a id='mulu122' />
<p class='h2'>遠望廬山</p><p style="text-indent:0em" class="lg-abnormal"><div class='lg-row'>片帆高挂雨初晴五老橫披淡淡雲極目諦觀如畫軸禪林是處有煙生</div>
</p></div>
<div class='div-other'><a id='mulu123' />
<p class='h2'>休寧晚櫂</p><p style="text-indent:0em" class="lg-abnormal"><div class='lg-row'>綠水之流遶茂林月波細細涌飛金櫓聲松韻時相和隱几何須再整琴</div>
</p></div>
<div class='div-other'><a id='mulu124' />
<p class='h2'>夜宿采石懷太白</p><p style="text-indent:0em" class="lg-abnormal"><div class='lg-row'>一片白雲橫古渡江風遠送過瑤亭夜來明月隨波上疑是先生醉酒臨</div>
</p></div>
<div class='div-other'><a id='mulu125' />
<p class='h2'>示竹叟禪人</p><p style="text-indent:0em" class="lg-abnormal"><div class='lg-row'>辛勤數載伴丹霞一別南詢去路賒參罷諸方還舊處鋤雲種月是生涯</div>
</p></div>
<div class='div-other'><a id='mulu126' />
<p class='h2'>寄懷離指和尚</p><p style="text-indent:0em" class="lg-abnormal"><div class='lg-row'>憶昔巾瓶侍閬州幾經毒手恨難休頻拈柏子因風上莫道無香過鼻頭</div>
</p></div>
<div class='div-other'><a id='mulu127' />
<p class='h2'>寄朝陽大徹友人</p><p style="text-indent:0em" class="lg-abnormal"><div class='lg-row'>與君同甲又同鄉別後無聞在那方忽地鴻音輕漏泄飛聲星夜到朝陽</div>
</p></div>
<div class='div-other'><a id='mulu128' />
<p class='h2'>示秋月禪人結茆</p><p style="text-indent:0em" class="lg-abnormal"><div class='lg-row'>計窮力極如何好刈把長茅住嶺邊夜聽松濤瞪夢眼得瞻秋月照危巒</div>
</p></div>
<div class='div-other'><a id='mulu129' />
<p class='h2'>春遊</p><p style="text-indent:0em" class="lg-abnormal"><div class='lg-row'>上林花鳥鬧喧天定起尋芳自偶然冷笑春風狂甚我亂拋榆線撒金錢</div>
</p></div>
<div class='div-other'><a id='mulu130' />
<p class='h2'>漁即驚鶩</p><p style="text-indent:0em" class="lg-abnormal"><div class='lg-row'>煙雨樓臺半啟窗漁即蓑笠過沙矼曲腰把釣忙忙箇驚散團圞鶩一雙</div>
</p></div>
<div class='div-other'><a id='mulu131' />
<p class='h2'>示體玄監院</p><p style="text-indent:0em" class="lg-abnormal"><div class='lg-row'>庭前萬竹點微霜佛法分明為舉揚直下若能親見徹方知遍界不曾藏</div>
</p></div>
<div class='div-other'><a id='mulu132' />
<p class='h2'>漁翁</p><p style="text-indent:0em" class="lg-abnormal"><div class='lg-row'>一笠一蓑一小艖妻孥常伴在煙波金鱗釣得時憨睡孰慮來朝米不多</div>
</p></div>
<div class='div-other'><a id='mulu133' />
<p class='h2'>示慧生禪人</p><p style="text-indent:0em" class="lg-abnormal"><div class='lg-row'>觀君氣骨固非常宜力精勤辦所長興福有言無漏逗且藏牙爪慢開張</div>
</p></div>
<div class='div-other'><a id='mulu134' />
<p class='h2'>示定寧監院</p><p style="text-indent:0em" class="lg-abnormal"><div class='lg-row'>楊岐執役輔慈明千古英風道尚存若是當家真種草何妨奮發繼芳聲</div>
</p></div>
<div class='div-other'><a id='mulu135' />
<p class='h2'>示瀛洲監院</p><p style="text-indent:0em" class="lg-abnormal"><div class='lg-row'>靈根夙植道心濃入我門來須契宗善學楊岐成底事人非人等自尊從</div>
</p></div>
<div class='div-other'><a id='mulu136' />
<p class='h2'>示天德禪人</p><p style="text-indent:0em" class="lg-abnormal"><div class='lg-row'>學牧工高信有餘亡羊終不慮他岐深知故嚼山藤處呼逐流雲過小溪</div>
</p></div>
<div class='div-other'><a id='mulu137' />
<p class='h2'>示永德禪人</p><p style="text-indent:0em" class="lg-abnormal"><div class='lg-row'>脫卻塵中諸苦因飄然步入象龍群玄關疊疊應通透莫負當年殊勝心</div>
</p></div>
<div class='div-other'><a id='mulu138' />
<p class='h2'>示默會侍者</p><p style="text-indent:0em" class="lg-abnormal"><div class='lg-row'>執事巾瓶志不灰麤拳痛棒幾酬來有時覿面知端的任把虛空自剪裁</div>
</p></div>
<div class='div-other'><a id='mulu139' />
<p class='h2'>化磨</p><p style="text-indent:0em" class="lg-abnormal"><div class='lg-row'>洞山日用無他計欲倩毛車轉法輪長者慨然施器具滿堂龍象即霑恩</div>
</p></div>
<div class='div-other'><a id='mulu140' />
<p class='h2'>旅夜</p><p style="text-indent:0em" class="lg-abnormal"><div class='lg-row'>微風細雨正三更四壁寒螿瑟瑟鳴獨對孤燈難假寐教人怎得罷孤吟</div>
</p></div>
<div class='div-other'><a id='mulu141' />
<p class='h2'>壽慧融禪德</p><p style="text-indent:0em" class="lg-abnormal"><div class='lg-row'>殑伽沙數配君期此外無籌算可宜笑指虛空方福德高歌一曲凍雲飛</div>
</p></div>
<div class='div-other'><a id='mulu142' />
<p class='h2'>家豹</p><p style="text-indent:0em" class="lg-abnormal"><div class='lg-row'>毛蟲之類許多般寢食同人得幾然有問何緣當若是詩書無恙賴渠䀽</div>
</p></div>
<div class='div-other'><a id='mulu143' />
<p class='h2'>螢火</p><p style="text-indent:0em" class="lg-abnormal"><div class='lg-row'>清光每對明中滅赤焰常從暗裡生莫道世間無用處晉車學業固由成</div>
</p></div>
<div class='div-other'><a id='mulu144' />
<p class='h2'>爆竹</p><p style="text-indent:0em" class="lg-abnormal"><div class='lg-row'>儀容裝點似堪親滿肚無明怕殺人忽遇丙丁輕觸犯一聲哮吼震乾坤</div>
</p></div>
<div class='div-other'><a id='mulu145' />
<p class='h2'>再歸仙陀</p><p style="text-indent:0em" class="lg-abnormal"><div class='lg-row'>古寺離違月兩圓歸來人事著驚看獨憐岸菊情如舊漫散清香入戶寒</div>
</p></div>
<div class='div-other'><a id='mulu146' />
<p class='h2'>初秋值寒</p><p style="text-indent:0em" class="lg-abnormal"><div class='lg-row'>秋風秋雨動玄關半摺南華仰臥看落葉滿階躬去掃且煨爐火禦新寒</div>
</p></div>
<div class='div-other'><a id='mulu147' />
<p class='h2'>睡起</p><p style="text-indent:0em" class="lg-abnormal"><div class='lg-row'>食後剛閒瞌睡來<span class='corr'>齁</span>鼾一覺眼重開樵郎小大無知甚刀斧團團斫我柴</div>
</p></div>
<div class='div-other'><a id='mulu148' />
<p class='h2'>山庵停步</p><p style="text-indent:0em" class="lg-abnormal"><div class='lg-row'>一缽孤囊暫息肩桃花開落遍溪邊幾株嫩柳何奇怪打雨敲風帶晚煙</div>
</p></div>
<div class='div-other'><a id='mulu149' />
<p class='h2'>示月輝禪人</p><p style="text-indent:0em" class="lg-abnormal"><div class='lg-row'>箇事分明要爾知精勤力任勿遲疑挑開碧落雲和霧露出當天一月輝</div>
</p></div>
<div class='div-other'><a id='mulu150' />
<p class='h2'>壽靡藏醫士</p><p style="text-indent:0em" class="lg-abnormal"><div class='lg-row'>一囊滿貯阿伽陀專與群生治病魔所願從今增上壽春秋無復讓誰多</div>
</p></div>
<div class='div-other'><a id='mulu151' />
<p class='h2'>示心光禪人</p><p style="text-indent:0em" class="lg-abnormal"><div class='lg-row'>好醜境緣起自心光前絕後莫容霃這般去就恒無間纔得高風動客吟</div>
</p></div>
<div class='div-other'><a id='mulu152' />
<p class='h2'>雲生文居士共敘</p><p style="text-indent:0em" class="lg-abnormal"><div class='lg-row'>水雲驟合在東山共話頻年往復艱一夜曲衷難盡處愁于何日到鄉關</div>
</p></div>
<div class='div-other'><a id='mulu153' />
<p class='h2'>贈憲廷張護法</p><p style="text-indent:0em" class="lg-abnormal"><div class='lg-row'>天覺金湯我法局勳名雷動不無聆嘉聲克紹誰堪任緇素爭傳老憲廷</div>
</p></div>
<div class='div-other'><a id='mulu154' />
<p class='h2'>雲菴夜作</p><p style="text-indent:0em" class="lg-abnormal"><div class='lg-row'>村驢㰻㰳夢初甦一枕鄉思概未逋萬里孤身誰太息長廊唃唃幾飛奴</div>
</p></div>
<div class='div-other'><a id='mulu155' />
<p class='h2'>示慧覺禪人</p><p style="text-indent:0em" class="lg-abnormal"><div class='lg-row'>錦衣玉食妙年時老入緇叢志願丕欲與洞山全舊案不辭寒暑事先之</div>
</p></div>
<div class='div-other'><a id='mulu156' />
<p class='h2'>瀑布泉</p><p style="text-indent:0em" class="lg-abnormal"><div class='lg-row'>懸崖赤壁噴飛泉引月穿雲下半天無限風光藏不著明明漏逗與人看</div>
</p></div>
<div class='div-other'><a id='mulu157' />
<p class='h2'>水簾洞</p><p style="text-indent:0em" class="lg-abnormal"><div class='lg-row'>石室無門水作簾和風高挂白雲間黃昏不用呼童捲自有娥眉月上懸</div>
</p></div>
<div class='div-other'><a id='mulu158' />
<p class='h2'>珍珠泉</p><p style="text-indent:0em" class="lg-abnormal"><div class='lg-row'>冷泉源向石邊開日夜傾珠萬斛來寄語未臨寶所客此間得到莫空迴</div>
</p></div>
<div class='div-other'><a id='mulu159' />
<p class='h2'>清風嶺</p><p style="text-indent:0em" class="lg-abnormal"><div class='lg-row'>莫謂<span class='corr'>雁</span>門風最惡此間猶勝彼間嚴雄威利若吹毛劍微犯輕挨透膽寒</div>
</p></div>
<div class='div-other'><a id='mulu160' />
<p class='h2'>贈了塵禪師</p><p style="text-indent:0em" class="lg-abnormal"><div class='lg-row'>舊店重開不記春孰愁寒暑病魔侵時燒榾柮烹風月一任人來滿肚撐</div>
</p></div>
<div class='div-other'><a id='mulu161' />
<p class='h2'>寄秀然禪人</p><p style="text-indent:0em" class="lg-abnormal"><div class='lg-row'>寄語菴中箇主人耕雲種月占先春爭前奪早無他故免使饑寒事逼身</div>
</p></div>
<div class='div-other'><a id='mulu162' />
<p class='h2'>送見座主金州行化</p><p style="text-indent:0em" class="lg-abnormal"><div class='lg-row'>興元緇白固純和向慕高明導進他此去不辭施敏手人天胥慶待來歌</div>
</p></div>
<div class='div-other'><a id='mulu163' />
<p class='h2'>示明暗顧居士</p><p style="text-indent:0em" class="lg-abnormal"><div class='lg-row'>愛爾真誠學佛人洞山席下幾咨詢頻拈白棒當陽示領取無疑道始親</div>
</p></div>
<div class='div-other'><a id='mulu164' />
<p class='h2'>遠眺三山寺</p><p style="text-indent:0em" class="lg-abnormal"><div class='lg-row'>孤帆曉挂綠蘆灣望斷波濤古岸邊一棒鐘聲雲散處許多樓閣倚蒼天</div>
</p></div></div>
<div class='div-other'><a id='mulu165' />
<p class='h1'>雜詠</p>
<div class='div-other'><a id='mulu166' />
<p class='h2'>示契中禪人</p><p style="text-indent:0em" class="lg-abnormal"><div class='lg-row'>祖道陵夷日重光屬爾先化風清上下法雨洗中邊佛事觀機設禪燈相器聯我宗時有賴喜見得人賢</div>
</p></div>
<div class='div-other'><a id='mulu167' />
<p class='h2'>寄友人藏朴</p><p style="text-indent:0em" class="lg-abnormal"><div class='lg-row'>參商來許久屈指尚餘年路遠情何爾音疏意豈然君余雖各地星月本同天良晤期誰定龍舟競渡前</div>
</p></div>
<div class='div-other'><a id='mulu168' />
<p class='h2'>示紫巖禪人</p><p style="text-indent:0em" class="lg-abnormal"><div class='lg-row'>歷驗空群物真誠氣宇雄天衢堪上達雲路可深通逐日機雖備追風況且蒙呂梁從放浪高舉待時沖</div>
</p></div>
<div class='div-other'><a id='mulu169' />
<p class='h2'>行腳</p><p style="text-indent:0em" class="lg-abnormal"><div class='lg-row'>棄卻匡徒任逍遙世界中一身多快活兩袖足清風法範當今別禪規不古同頹綱知莫挽甘分學愚蒙</div>
</p></div>
<div class='div-other'><a id='mulu170' />
<p class='h2'>別了性禪人</p><p style="text-indent:0em" class="lg-abnormal"><div class='lg-row'>三冬頻話聚一旦動行思此際茗同啜他鄉路自之風帆呈別恨花鳥獻離詞楚普相關遠團圞在幾時</div>
</p></div>
<div class='div-other'><a id='mulu171' />
<p class='h2'>謝五龍和尚</p><p style="text-indent:0em" class="lg-abnormal"><div class='lg-row'>旅亭耽寂寞支首聽鳴禽念甚騰空月情方倚障霧燈殘歸夢杳漏盡客愁深法駕來天外姑疏杖笠吟</div>
</p></div>
<div class='div-other'><a id='mulu172' />
<p class='h2'>別明教和尚</p><p style="text-indent:0em" class="lg-abnormal"><div class='lg-row'>家計無緣此囊書下翠嶒溪山隨所好風月任為朋匿跡消群怪潛蹤信<span class='corr'>己</span>能預卜嵩和岱支鐺事可恆</div>
</p></div>
<div class='div-other'><a id='mulu173' />
<p class='h2'>樓中懷友</p><p style="text-indent:0em" class="lg-abnormal"><div class='lg-row'>傑閣通霄漢登臨覺有誰雲塗金壁艷月抹玉攔貾野水簷前落雄峰檻外俾坐中忘管待不沒故人思</div>
</p></div>
<div class='div-other'><a id='mulu174' />
<p class='h2'>喜雨</p><p style="text-indent:0em" class="lg-abnormal"><div class='lg-row'>聖澤滋寰宇群靈慮始疏黍知必稔倉廩諒無虛道泰緇遊闊時清士讀餘歡聲聞四野自此得閒居</div>
</p></div>
<div class='div-other'><a id='mulu175' />
<p class='h2'>登招寶次韻</p><p style="text-indent:0em" class="lg-abnormal"><div class='lg-row'>東南無寸地淮山有石城潮來緇白怖汐退灶漁驚洞口多龍氣嵒邊足士名蜃樓幻出外乍見遠帆橫</div>
</p></div>
<div class='div-other'><a id='mulu176' />
<p class='h2'>春日訪太和溫封翁</p><p style="text-indent:0em" class="lg-abnormal"><div class='lg-row'>荷榮荒郊外原歌數採桑運籌生計少懷友意思常[糸*戢]柳黃鶯急穿花紫燕忙飄然忘路迥習習谷風香</div>
</p></div>
<div class='div-other'><a id='mulu177' />
<p class='h2'>春遊</p><p style="text-indent:0em" class="lg-abnormal"><div class='lg-row'>㫹日御虛碧和風捲落霞澗鳴新泛水樹發舊藏芽巢鳥歌奇調懸猿獻異葩恍疑臨佛國薄暮厭歸家</div>
</p></div>
<div class='div-other'><a id='mulu178' />
<p class='h2'>登高二首</p><p style="text-indent:0em" class="lg-abnormal"><div class='lg-row'>日暖風和際摳衣躡翠微茁沙茅箭利破土萁拳肥搖擺藤猶醉歪斜石似饑錦城無是趣有意待來扉黃鳥多饒舌乘緣上碧峰花香添賞興草色壯遊憧縱目諸氛斂舒身萬象恭暮歸何所似落日映青松</div>
</p></div>
<div class='div-other'><a id='mulu179' />
<p class='h2'>夜過吳江</p><p style="text-indent:0em" class="lg-abnormal"><div class='lg-row'>海月看將上孤帆勢莫留板橋人馬寂山寺鼓鐘休不喚權停棹誰云且繫舟猶嫌風力錯引水向東流</div>
</p></div>
<div class='div-other'><a id='mulu180' />
<p class='h2'>顯宗老禪過訪有感</p><p style="text-indent:0em" class="lg-abnormal"><div class='lg-row'>不厭長途苦乘車赴法筵明符我舊願暗動彼新虔克拓禪綱墜能挰祖幟蹎神情勇健處固在諗翁先</div>
</p></div>
<div class='div-other'><a id='mulu181' />
<p class='h2'>示平寰王護法</p><p style="text-indent:0em" class="lg-abnormal"><div class='lg-row'>懷藏志卓犖嘉運弗丁辰釣富端彌沒邀名故獨踆才寧甘自棄名卻葸人詢益老無他術孳孳與道鄰</div>
</p></div>
<div class='div-other'><a id='mulu182' />
<p class='h2'>病中有感</p><p style="text-indent:0em" class="lg-abnormal"><div class='lg-row'>自經痿痺症交態笑全疏動定從儔缺歌吟伴黨虛只餘風入戶但剩月臨除枯坐閒籌度人情獲幾如</div>
</p></div>
<div class='div-other'><a id='mulu183' />
<p class='h2'>示巨賢侍者</p><p style="text-indent:0em" class="lg-abnormal"><div class='lg-row'>欲習屠龍技千朝立限期宜懷出世想莫廢佐時思勤辦精奇作陰謀絕巧為幸高平漫術饒益有情疑</div>
</p></div>
<div class='div-other'><a id='mulu184' />
<p class='h2'>贈道源座主</p><p style="text-indent:0em" class="lg-abnormal"><div class='lg-row'>羨君無畏口善析佛心宗法苑真英俊禪林老象龍風雷注滿舌錦繡著盈胸軌範師玄慧人天自樂從</div>
</p></div>
<div class='div-other'><a id='mulu185' />
<p class='h2'>遊景明山</p><p style="text-indent:0em" class="lg-abnormal"><div class='lg-row'>久懷名勝地合伴故來遊仰望峗峨極旋瞻境界優奇端思盡覽佳況欲全收山峻樵蹤寡林深鳥韻稠僧廬懸峭壁民社寄斜陬水出峰臍下雲籠嶂腦頭嵐光映日轉谷氣逐煙浮意篤貪安穩良緣竟莫周</div>
</p></div></div>
<div class='div-other'><a id='mulu186' />
<p class='h1'>山居雜律</p><p style="text-indent:0em" class="lg-abnormal"><div class='lg-row'>單瓢隻笠住深林收展隨宜度晚陰泉石消磨千種慮煙霞娛樂半生心甘從曠闊山中老免向恩榮浪裏沉坐斷世緣恬自快尋花聽鳥漫歌吟</div>
</p><p style="text-indent:0em" class="lg-abnormal"><div class='lg-row'>當陽覷破上頭關倒弄顛拈悉是禪洞徹佛心無彼此了明祖意絕中邊雲凝壁嶂舒真印月照寒潭露本緣法法全彰人自昧風吹石臼更重宣</div>
</p><p style="text-indent:0em" class="lg-abnormal"><div class='lg-row'>覷破浮生夢一場頻將身寄水雲鄉四蛇停篋人競弄二鼠侵藤我獨傷鑿石為航癡備息蒸沙作飯惑全亡殘經對月看完後就便和衣臥竹床</div>
</p><p style="text-indent:0em" class="lg-abnormal"><div class='lg-row'>人為財名甘受屈我因智短寄雲豂喜同瑞獸潛頭角厭并癡禽惜羽翹菜圃有肥須數上粟田無莠亦三穮所言碌碌非圖富貴莫閒將歲月消</div>
</p><p style="text-indent:0em" class="lg-abnormal"><div class='lg-row'>遯世全真入亂峰故教名利絕來蹤盈眸野色天然別溢壑浮雲分外濃鳥語如絃聽不厭山形猶畫翫何窮黃精紫菜供廚足孰更持盂下嶺東</div>
</p><p style="text-indent:0em" class="lg-abnormal"><div class='lg-row'>支那歷遍隱空林佳景誠堪悅病心四面奇峰安石畫一溪流水伯牙琴雲關疊疊重圍護谷鳥喃喃數誦箴聲色縱橫消世慮怡然獨抱此幽情</div>
</p><p style="text-indent:0em" class="lg-abnormal"><div class='lg-row'>自縛茅菴翠靄中羊腸苔徑絕人通慈風遍扇諸塵斂慧日高懸萬象空白髮既生無藥治朱顏苟變沒方紅普天匝地忙忙輩輸我煢然箇散翁</div>
</p><p style="text-indent:0em" class="lg-abnormal"><div class='lg-row'>相逢罕遇是同科故爾煢居在翠峨畏影逃形嗟憒甚揚湯息沸笑愚多能持慧劍誅家寇安用神鋒掃異魔我亦老來明此意知他流俗又如何</div>
</p><p style="text-indent:0em" class="lg-abnormal"><div class='lg-row'>萬疊雲山護竹關恬然素守絕他攀許多榮辱閒中了無限貪瞋靜裏刪伎善屠龍歸術黨行能誇鶴入仙班我菴終不容其類一任將名與世傳</div>
</p><p style="text-indent:0em" class="lg-abnormal"><div class='lg-row'>至道從來絕變更頭頭顯露甚分明凡情聖智同心設佛種魔根共性生大小峰巒舒玅相高低流水弄玄韺癡迷眷屬咸求教痛棒麤拳吝不成</div>
</p><p style="text-indent:0em" class="lg-abnormal"><div class='lg-row'>箇事本來無靜鬧所緣痼癖好山焉猗猗翠竹連溪口淡淡彤雲覆嶽肩[木*突]杌柴頭炊鼎破沙盆子掬流泉孃生襖褲時披著不落春風秋雨便</div>
</p><p style="text-indent:0em" class="lg-abnormal"><div class='lg-row'>斗室棲遲在翠嶒雲深未許客來尋蒼松遐邇迷幽徑野鳥晨昏弄好音白髮幾莖空世夢青山溢目壯閒心那知更有貪婪輩趨利求名不解禁</div>
</p><p style="text-indent:0em" class="lg-abnormal"><div class='lg-row'>年來活計钁頭邊棄故營新了世緣斸斷山腰栽紫芋鑿開地面種青蓮幽棲巖畔麋為友嬾臥松前葉作氈笑彼人間多富貴無由得樂在林泉</div>
</p><p style="text-indent:0em" class="lg-abnormal"><div class='lg-row'>眾山環抱一孤菴寂滅身心儘自然絕頂四時雲幕罩險巖千仞棧梯懸是非不到群情息物我忘分萬法捐莫謂杜多癡長老生平無事到人前</div>
</p><p style="text-indent:0em" class="lg-abnormal"><div class='lg-row'>柴門亙古向南開一任魔來與佛來方便暫容呈本據等閒未許弄奇才不嫌菸蒐潛深谷且喜狻猊臥上臺老病無他惟藥餌貴延殘喘化癡獃</div>
</p><p style="text-indent:0em" class="lg-abnormal"><div class='lg-row'>吾儕久矣住岩阿不見籬邊盜筍婆苦口向人分皂百直言與世判淆訛茅簾罷捲妨風入草榻重苫畏雨過密意分明俱漏逗客來猶更問如何</div>
</p><p style="text-indent:0em" class="lg-abnormal"><div class='lg-row'>不學諸方樂世便單丁雲窟到驢年三餐糲飯生緣足一箇茅菴身計全志在耕煙非舊習情羈種月乃新顛疏慵誰復貪名聞潦倒無機更論禪</div>
</p>
<div class='div-other'><a id='mulu187' />
<p class='h2'>夏日寄聲遠鍾護法</p><p style="text-indent:0em" class="lg-abnormal"><div class='lg-row'>榴火燒空炎晝長當窗南面納微涼有懷捲幕窺雲氣無意攤書對月光三弄彩毫詞始備數磨香劑句初張安居幸獲鄰高隱茗碗時攜話梓桑</div>
</p></div>
<div class='div-other'><a id='mulu188' />
<p class='h2'>懷電影同參</p><p style="text-indent:0em" class="lg-abnormal"><div class='lg-row'>隱几樓臺花木香村南村北鬧蠶桑懷仁對竹孤吟朗惗義臨風一調長昔日名山同拮據今時荒院獨奔忙晴川野水翻雲浪不遏朝昏鬱暮狂</div>
</p></div>
<div class='div-other'><a id='mulu189' />
<p class='h2'>夏日還蜀梓舟兄固留有感</p><p style="text-indent:0em" class="lg-abnormal"><div class='lg-row'>罷釣收綸返故鄉孤裝何幸遇同堂團圞磬徑他山債把臂詞消炎暑忙晉柏晚霞吞瑞質檀溪夜月煥文章乘緣夢破親親事孰更求湯瀉熱腸</div>
</p></div>
<div class='div-other'><a id='mulu190' />
<p class='h2'>同六安何護法登凌波山</p><p style="text-indent:0em" class="lg-abnormal"><div class='lg-row'>張帆鼓櫂謁凌波乘興披雲意趣多萬頃風濤涵雪塢四維春色入煙蘿玄猿競集鳴高樹白鷺爭馳戲淺沙疊足垂緡消世慮頻呼人謾舉歸歌</div>
</p></div>
<div class='div-other'><a id='mulu191' />
<p class='h2'>寄漢伯于護法</p><p style="text-indent:0em" class="lg-abnormal"><div class='lg-row'>斗山名譽士農訇德業彌彰蔭眾生禮樂傳家中外仰詩書課子智才宏朝昏竭力勤王事動止存心壯法城祖道垂秋吾不慮扶持奈有繼商英</div>
</p></div>
<div class='div-other'><a id='mulu192' />
<p class='h2'>中秋賞月</p><p style="text-indent:0em" class="lg-abnormal"><div class='lg-row'>黃昏待月聚諸賓海角圓明箇樣新且喜翠微光預照更憐碧澗影初陳詞壇易發驚群句歌館能全樂眾因自是八方人共慶何堪天曉又西傾</div>
</p></div>
<div class='div-other'><a id='mulu193' />
<p class='h2'>登滄浪亭</p><p style="text-indent:0em" class="lg-abnormal"><div class='lg-row'>瑤亭高插翠微顛萬象森羅列檻前霧散長空舒玉冕雲開太岳露金仙槐關古渡歸騎疾滄浪宏<span class='corr'>奫</span>浴鷺旋對景賞心忘日暮尋詩琢句倚闌干</div>
</p></div>
<div class='div-other'><a id='mulu194' />
<p class='h2'>次李太史登接引閣韻</p><p style="text-indent:0em" class="lg-abnormal"><div class='lg-row'>畫檻雕欄大覺宮珠簾繡幕動慈風讓君闊步瑤臺上惜彼憨眠火宅中玉級數登塵念盡瓊樓一敘宦情空東林以酒邀賢士我社惟詩款相公</div>
</p></div>
<div class='div-other'><a id='mulu195' />
<p class='h2'>冬夜共素懷友敘別</p><p style="text-indent:0em" class="lg-abnormal"><div class='lg-row'>夜盡更深興未闌重添松火再盤桓瓶花凍合清香減山月雲遮素影殘邂逅片時難盡意離違一度曷忘寒生涯各別徒惆悵厭把新詞拭眼看</div>
</p></div>
<div class='div-other'><a id='mulu196' />
<p class='h2'>次友客窗夜雨韻</p><p style="text-indent:0em" class="lg-abnormal"><div class='lg-row'>千峰含色斂深雲獨藉銀缸代晚曛壁嶂松音尤可聽芳池蛙韻不堪聞三思病眼憑誰刮幾度孤窮向孰分幸有同堂知識在簷前滴滴已先君</div>
</p></div>
<div class='div-other'><a id='mulu197' />
<p class='h2'>讀節孝傳贈三省柯居士</p><p style="text-indent:0em" class="lg-abnormal"><div class='lg-row'>節孝聯芳井斗山口碑史冊自弘傳一門垂範楊千古兩代貽風譒萬年匪但皇都增瑞氣兼于帝里種奇緣郢城四海稱名最又得嘉聲越世便</div>
</p></div>
<div class='div-other'><a id='mulu198' />
<p class='h2'>別懷璞張護法</p><p style="text-indent:0em" class="lg-abnormal"><div class='lg-row'>與君大好再盤桓無奈從前底事攀縱沒雄心恢祖道咸餘壯志斸青山曉雞初唱添愁緒曙色微分動楚顏幾度欲離離未得只因歸路透藍關</div>
</p></div>
<div class='div-other'><a id='mulu199' />
<p class='h2'>淨光乞偈修街</p><p style="text-indent:0em" class="lg-abnormal"><div class='lg-row'>八達通衢圮坼時腳頭步步有參差晴乾礧硌車程澀陰雨泥濘客路遲莫道罕逢良匠手須知少扣德人惟慇懃遍告諸檀護一任爭先布福基</div>
</p></div>
<div class='div-other'><a id='mulu200' />
<p class='h2'>問樵</p><p style="text-indent:0em" class="lg-abnormal"><div class='lg-row'>忽聽林樵伐木柯胡歌村調出煙蘿雖知苦樂平均受孰曉春秋活亂過利斧但尋溪畔石求朋直入背陰披一聲嘯齒遙呼應藉問君柴夠也麼</div>
</p></div>
<div class='div-other'><a id='mulu201' />
<p class='h2'>寄祝玉玖喬護法</p><p style="text-indent:0em" class="lg-abnormal"><div class='lg-row'>益壽延年那著子知君不待我重云佛門作護心無厭宦海優游念罔聞每以琴書消歲月恆將詩酒樂清平吮毫遠寄蟠桃句願入東都九老群</div>
</p></div>
<div class='div-other'><a id='mulu202' />
<p class='h2'>哭破山老和尚</p><p style="text-indent:0em" class="lg-abnormal"><div class='lg-row'>訃命函關血淚漣只緣恩過育身邊人神恫慕烹豯聖釋梵悲懷嗜[酉*必]禪滄海巨同師德共虛空闊類我愁然追風無暨登兜率百拜香燒幻影前</div>
</p></div>
<div class='div-other'><a id='mulu203' />
<p class='h2'>禮天童密祖翁塔</p><p style="text-indent:0em" class="lg-abnormal"><div class='lg-row'>遠躡溪山入四明殷勤九拜竭真誠千峰瑞靄舒金帳廿里松杉鼓梵音景侵霞生香篆結清關水出素懷傾長歌一調酬先德萬象森羅暗裏驚</div>
</p></div>
<div class='div-other'><a id='mulu204' />
<p class='h2'>禮林師翁塔</p><p style="text-indent:0em" class="lg-abnormal"><div class='lg-row'>為慕原初過百城今朝喜獲拜華塋一爐香上酬恩重三盞茶傾報德深窣堵波間寒夜月狻猊座畔冷寅鍠聲光影裏悽然處流水滔滔赴海濱</div>
</p></div>
<div class='div-other'><a id='mulu205' />
<p class='h2'>悼黃龍法兄奇和尚</p><p style="text-indent:0em" class="lg-abnormal"><div class='lg-row'><span class='corr'>雁</span>鴻分影不無怮淚灑山河雜雪瀌驚起有情時怲怲喚回含識刻憀憀禪庭懼折擎天柱苦海愁沉濟世舠擁局悲端權自化幸遺猶子繼聲高</div>
</p></div>
<div class='div-other'><a id='mulu206' />
<p class='h2'>送飛白李護法北上</p><p style="text-indent:0em" class="lg-abnormal"><div class='lg-row'>良驥追風赴盛京者回端的重皇情應知受秩非常品可信承恩故不輕助君萬里榮登讖樹我千山樂道旌疊足靜聞音律降莊嚴佛土一時新</div>
</p></div>
<div class='div-other'><a id='mulu207' />
<p class='h2'>贈方升張文學</p><p style="text-indent:0em" class="lg-abnormal"><div class='lg-row'>頗知才學類滄瀛放膽擬窮幾萬程煙浪滔滔連碧漢雲波浩浩接芳城欲求明月珠歸去故蕩幽楠槳快迎得得在懷時愛惜心碑咸自勒佳名</div>
</p></div>
<div class='div-other'><a id='mulu208' />
<p class='h2'>次韻贈天台主人</p><p style="text-indent:0em" class="lg-abnormal"><div class='lg-row'>般若流通海宇香頭頭獨露冷冰霜超凡骨格寧消飾越聖襟懷詎假粧舌上神鋒灰佛膽眉端寶劍裂魔腸大雄山裏憑跧跡孰使庸緇伴隱藏</div>
</p></div>
<div class='div-other'><a id='mulu209' />
<p class='h2'>次韻復奉先秦護法</p><p style="text-indent:0em" class="lg-abnormal"><div class='lg-row'>忠心皎皎似銀蟬匪但舒光映法筵樵牧有聲歌德政士民無曲詠恩偏異端息熾因風偃聖教流通賴力牽濟溺扶傾功行著金湯千古任弘傳</div>
</p></div>
<div class='div-other'><a id='mulu210' />
<p class='h2'>祝阿王老藏八旬初度</p><p style="text-indent:0em" class="lg-abnormal"><div class='lg-row'>東皇晏起暮春天仙子承籌慶上賢法海餘波滋萬彙華壇清韻攝諸緣憑翻梵語為唐語任展真權作世權北望雲山申素祝常懸化日照三千</div>
</p></div>
<div class='div-other'><a id='mulu211' />
<p class='h2'>次白玉張護法過訪元韻</p><p style="text-indent:0em" class="lg-abnormal"><div class='lg-row'>雱雲靉靆望中迷孰卜文光射嶺西題罷墨花香梵剎詠殘白雪樂僑棲不緣酒美成佳會為羨風清度小溪擬搆草菴依上黨晨昏堪就八叉攜</div>
</p></div>
<div class='div-other'><a id='mulu212' />
<p class='h2'>壽雲峰孟護法</p><p style="text-indent:0em" class="lg-abnormal"><div class='lg-row'>挂冠解綬入林泉頤養天真樂自然翠竹青松貪久伴黃扉紫閣倦重旋灌花有節呼童稚對境無機外老禪了得閒中多意趣長生奚必在丹延</div>
</p></div>
<div class='div-other'><a id='mulu213' />
<p class='h2'>壽貴菴監院</p><p style="text-indent:0em" class="lg-abnormal"><div class='lg-row'>鬚眉半類伯陽皤萬行完全智慧多大起伽藍光祖道弘開保社福檀那樓臺棋布天人仰戒德風飆少老歌花甲願增無盡限從渠長住在娑婆</div>
</p></div>
<div class='div-other'><a id='mulu214' />
<p class='h2'>壽子厚張護法</p><p style="text-indent:0em" class="lg-abnormal"><div class='lg-row'>忠孝家聲德頌殷時逢放鶴更繁聞斗山望重冠天覺文武才高壓子雲保障四民增祉祚陶鎔萬化倍功勳我宗欲墜承風振應享遐齡沒盡春</div>
</p></div>
<div class='div-other'><a id='mulu215' />
<p class='h2'>贈允升禪德</p><p style="text-indent:0em" class="lg-abnormal"><div class='lg-row'>道德嘉聲遍界鳴群靈無不動欽誠龍盂展處飛騰歇虎錫搖時滯屈行濟世仙丹瘳眾苦刮膜金鎞瘥諸盲我嬰酷瘞煙霞疚幸直光風幾度清</div>
</p></div>
<div class='div-other'><a id='mulu216' />
<p class='h2'>贈了緣書記</p><p style="text-indent:0em" class="lg-abnormal"><div class='lg-row'>益老風光孰讓他夕昕常演妙伽陀機先有句凡情寡句下無私道味多榮辱匪干心上策利名罔係目前科滿腔浩氣空今古法法誰輕意放過</div>
</p></div>
<div class='div-other'><a id='mulu217' />
<p class='h2'>關周雲中顯聖</p><p style="text-indent:0em" class="lg-abnormal"><div class='lg-row'>主伴雲間顯聖容威風凜凜震寰中洗清天地功勳著掃淨山河氣宇洪義釋曹瞞真德士力扶漢室果英雄冥資佛國為屏翰魔外無塵落梵宮</div>
</p></div>
<div class='div-other'><a id='mulu218' />
<p class='h2'>羊頭山<span class='note-inline'>(上有石羊一隻)</span></p><p style="text-indent:0em" class="lg-abnormal"><div class='lg-row'>楊子鄰人不見蹤焉知渠上此孤峰春秋幾度無遺色寒暑頻經未改容獨立一身當燕塞長舒兩角鎮秦墉自從蘇武收功後千載誰來更剪㲨</div>
</p></div>
<div class='div-other'><a id='mulu219' />
<p class='h2'>壽漢清張護法</p><p style="text-indent:0em" class="lg-abnormal"><div class='lg-row'>大福德人初度天紛紛仙侶降堂前圖陳白鶴雲中舞軸獻青松壁上懸朱紫循行施禮貌兒孫次第設佳筵互歌一調饒君壽鶴老松枯莫盡年</div>
</p></div>
<div class='div-other'><a id='mulu220' />
<p class='h2'>壽靈壁禪德</p><p style="text-indent:0em" class="lg-abnormal"><div class='lg-row'>面對長空奏鶴南兩堂雲水競爭先食陳上味般般美果獻蟠桃粒粒鮮竺土群賢歌古調蓬萊列士續佳聯期君壽算超然處迥出彌盧萬八千</div>
</p></div>
<div class='div-other'><a id='mulu221' />
<p class='h2'>贈弘道商文學</p><p style="text-indent:0em" class="lg-abnormal"><div class='lg-row'>五典三墳一肚收才華端的世難求胸中氣宇堯天闊筆底篇章泗水流有限龍門從獨步無邊宦海任優遊來年桂節登文陣更讓其誰奪首籌</div>
</p></div>
<div class='div-other'><a id='mulu222' />
<p class='h2'>賀君弼林護法</p><p style="text-indent:0em" class="lg-abnormal"><div class='lg-row'>抱德懷仁隱士家俄驚丹詔落煙霞寶坊喜見旌旗擁畫鼓欣聞曉夜撾雲合翠峰迷鳥道天開紫氣納靈車聖明此日求賢切一舉三遷故不差</div>
</p></div>
<div class='div-other'><a id='mulu223' />
<p class='h2'>次韻寄懷元亮高護法</p><p style="text-indent:0em" class="lg-abnormal"><div class='lg-row'>渴慕金湯刻甚年陳蕃榻下又高懸恍疑詩酒羈行旆妄憾賓朋挽座船雲水幾時同湊合龍魚何日共翩遷頻將几案慇懃拶翹首西嶜望眼穿</div>
</p></div>
<div class='div-other'><a id='mulu224' />
<p class='h2'>閒吟七首</p><p style="text-indent:0em" class="lg-abnormal"><div class='lg-row'>雲根耨地三畝自種梅花與茶佛口蛇心固畏虎皮羊質堪嗟洞明物我原幻始覺聖凡路差解得其中意趣何妨老在煙霞</div>
</p><p style="text-indent:0em" class="lg-abnormal"><div class='lg-row'>小屋自從一住悶然忘卻朝期朱顏為病方減拙志因書乃遺大福憑他受用深山任我棲遲尋花聽鳥之外屈膝風前誦詩</div>
</p><p style="text-indent:0em" class="lg-abnormal"><div class='lg-row'>本是一員懶漢空諸禮貌溫恂披緇<span class='corr'>已</span>獲衰老說法怕搖舌脣飯罷忻舒腳睡臨淵厭展絲綸雲關固閉幽隱了沒貪瞋念真</div>
</p><p style="text-indent:0em" class="lg-abnormal"><div class='lg-row'>浮名薄利捐卻分外何貪可前屋漏寧同露地糧空不至餐氈坐窺松上明月臥聽林間響泉但願生生若是誰思成佛成仙</div>
</p><p style="text-indent:0em" class="lg-abnormal"><div class='lg-row'>人生夢幻因緣此理無煩再詮鬚髮俄然變白形軀倏爾彫殘良琴徐撥松下佳句漫敲水邊看罷山中景致歸來一榻高眠</div>
</p><p style="text-indent:0em" class="lg-abnormal"><div class='lg-row'>日把南華誦罷坐彈舊有焦桐數聲清磬音息一曲村歌款窮明月忽生小沼白雲倏挂孤松藤床脫膊鼾睡夜夢塵緣罕逢</div>
</p><p style="text-indent:0em" class="lg-abnormal"><div class='lg-row'>乾坤任我週遍愛此山佳喜藏疏壁唯分野色矮牆孰禁花香松聲匪異琴響草屋何殊畫堂眼裏森羅萬象洞然滿腹文章</div>
</p></div></div>
<div class='div-other'><a id='mulu225' />
<p class='h1'>五言古</p>
<div class='div-other'><a id='mulu226' />
<p class='h2'>復明法禪翁</p><p style="text-indent:0em" class="lg-abnormal"><div class='lg-row'>雄才超七步道貌老如童崇山恣隱逸大塊任西東赤幟懸名剎烏藤振祖風魔蹤萬里絕法令五湖通塵畔英靈廣椎邊妙術空自慚羈化外罔獲而慈容</div>
</p></div>
<div class='div-other'><a id='mulu227' />
<p class='h2'>淨如禪人出關</p><p style="text-indent:0em" class="lg-abnormal"><div class='lg-row'>三載學偷閒諸緣許自蠲宗乘頻體究祖意細鑽研憤志師長慶懷才繼道宣禪宮為柱礎苦海作舟船功行休云足玄途謾語邅隨宜須改轍別上鷲峰巔</div>
</p></div>
<div class='div-other'><a id='mulu228' />
<p class='h2'>寄月巖禪師</p><p style="text-indent:0em" class="lg-abnormal"><div class='lg-row'>自昔參商後萍蹤寄楚西鄉關天地迥客路縱橫迷短髮因愁白孤笻為法提身隨四眾養狂向一機刲篤愛何消滅翦詞詎假[利-禾+卑]尪羸多病狀零落老岩窐歲月從支遣誰將外事卟</div>
</p></div>
<div class='div-other'><a id='mulu229' />
<p class='h2'>次雙塔雪峰禪德原韻</p><p style="text-indent:0em" class="lg-abnormal"><div class='lg-row'>暫斂琴書案乘暇赴社來輕敷憐客意聊展<span class='corr'>羨</span>賢才華藻捐疲狀玄談挽逝咳頑機因力轉僻疚賴詩裁道行群生仰仁慈四眾推智超雙塔聳情越萬山堆佛日當天揭禪關信手開眼中空彼此舌上足風雷拯溺端休論扶衰況莫猜頻頻希一諾得共造蓮臺</div>
</p></div>
<div class='div-other'><a id='mulu230' />
<p class='h2'>餞別玉淵曹護法</p><p style="text-indent:0em" class="lg-abnormal"><div class='lg-row'>先生魏武後才德高為首慧性十方空賢名四海有懷藏至聖心袖出巨靈手精忠貫古今豪氣沖牛斗節孝等彌山清廉同渭瀏富貴任牽纏煙霞念不朽盤桓謝往因瀟灑蠲塵垢劍挂赤松間詩吟白足右仕林厭久居法窟貪長蹂飽飫菩提羹醉酣般若酒珠璣噴草廬意趣炙人口泉石競增光妖邪自斂醜屏藩注念多保障輸誠厚返旆上天衢綣情向拙叟信筆兩三篇慇懃千萬揉誓歸帝子鄉轉助持顛肘勒玟識遺風神龍願謹守</div>
</p></div>
<div class='div-other'><a id='mulu231' />
<p class='h2'>六通韓居士過訪喜作</p><p style="text-indent:0em" class="lg-abnormal"><div class='lg-row'>朔風吹岸嶺鞍馬遙來冷暖日無遺色寒雲有皓影尋幽意直切訊牧意何省不廢煙霞約寧忘忠信憬蒼松傲白雪翠竹垂青穎針芥幸相投主賓緣并整挑燈話宿情撥火消更永出處厭殊方團圞喜共秉推窗咸拜月結好願頻請</div>
</p></div>
<div class='div-other'><a id='mulu232' />
<p class='h2'>上元日圖督撫護法偕諸當道文武勳貴臨菴著此奉贈</p><p style="text-indent:0em" class="lg-abnormal"><div class='lg-row'>聖主推賢德同來典并州帡幪知早布燈火覺今優生民前受困樵牧近忘愁四野欣堯日千邦樂舜秋壤歌彌海甸角韻絕邊樓斑白荷擔息饑寒瘦[病-丙+生]瘳恩波高下給惠澤縱橫賙老衲巖棲廣青衿塾學稠多因藩憲策總賴撫巡謀百辟皆從治群靈共仰庥文華當更熾武略遂重修已復成康世仍光周召由飽諳三晉地遍喜甘棠留</div>
</p></div>
<div class='div-other'><a id='mulu233' />
<p class='h2'>復周鼎范先生扇頭來韻</p><p style="text-indent:0em" class="lg-abnormal"><div class='lg-row'>閒稽周鼎銘旨趣確高深密密彰玄化孳孳露酌斟陶鎔萬象冶覆幬四民衾隱逸為佳寶英才作美琳乾乾思黽勉切切當規箴忽地遺幽曲忙然續妙音風傳不二諦韻出沒絃琴細演浮沉訣弘開聖哲心節屆青陽際貪聞白雪吟尋蹤登極閣覓跡度長林願謝孤悽憑施八法鍼塵中偕放浪世外各冠簪共造團圞局無如商與參</div>
</p></div>
<div class='div-other'><a id='mulu234' />
<p class='h2'>都閫陸護法臨菴飯僧因成奉贈</p><p style="text-indent:0em" class="lg-abnormal"><div class='lg-row'>朝野稱忠義檀那并有之光風多利益軌範絕磷緇品物承春日群生被澤時賢愚爭獻頌遐邇競投詩南極騰輝照北辰吐靄推金湯三寶著牆塹四民宜月漏封侯節雲傳蔭襲期河山若帶礪名行不遷移運祚無休局勳庸有定基萬年屏翰鞏百代恩榮奇步武芳塵者綿綿繼陸螭</div>
</p></div>
<div class='div-other'><a id='mulu235' />
<p class='h2'>餞濟翁朱護法歸東魯</p><p style="text-indent:0em" class="lg-abnormal"><div class='lg-row'>盛世喬才客長興瀚海瀾攜琴隨素鶴佩玉服峨冠裕民念切切報國行乾乾飄然歸舊治放浪臨清灘一片廉明口善分甜與酸肥鮮厭滿几虀萊喜盈盤固係翀霄物蓬叢詎可安扶搖機未息展翮志何闌夙慧堪高爵天姿可上官停驂知不易發軔覺無難迎風張皂蓋冒雪列朱竿坦途車馬速賺我守孤寒</div>
</p></div></div>
<div class='div-other'><a id='mulu236' />
<p class='h1'>七言古</p>
<div class='div-other'><a id='mulu237' />
<p class='h2'>壤室新就有作</p><p style="text-indent:0em" class="lg-abnormal"><div class='lg-row'>自穿一竅依平麓便作閻浮幻住屋免從村肆乞工貸罷向山林尋揀袱灰泥孰更另糊塗椽瓦何須再架覆甕牖荊扉覿面安地爐土炕沿旁築真誠境界異朝堂風不入兮雨不沐確然氣象傲人天熱則涼兮冷則燠道者機宜頗稱情置身儘可深藏六此窯若問壽春秋請與太虛同定度</div>
</p></div>
<div class='div-other'><a id='mulu238' />
<p class='h2'>贈徹禪人</p><p style="text-indent:0em" class="lg-abnormal"><div class='lg-row'>憶子當年入我窟大端氣志真難發慇懃曉夜不辭勞左右巾缾焉敢忽願以切磋成器曰百般煆煉喜忻然鉗鎚惡辣懼中闕咸言要到銷頑骨脫盡皮膚罕少存尚懇孳孳再刌劂諒有真誠學佛心此心詎肯輕埋沒必期眼見越庸流續燄分燈命手掘孰卜師資道欠全盂囊輒順他痴訥金毛誤上野狐群妥尾藏頭三五月遂惹腥臊四遠聞風前猶更賣[香*旁]馞蠅蟻尋臭唼其軀乃恨何緣遭揪窣遇苦翻思舊日巢奮勇旋歸深自汩捨妄從真內蘊慚纖毫軌範誰倉卒彼既知非此亦歡仍施草料待重齕形容漸漸變如初肚裏徐徐蠲穢滑頓除習染樂天人明扶暗送出雲崒去住隨宜化有情酬昔依依辛苦矻是故老朽勉就機烏藤七尺俾親捽逐電敺雷任舉揚兒孫迭代相緒紇緒紇綿綿勿暫停百劫千生定莫竭一番饒舌和根揭貴使知音知罔悖</div>
</p></div>
<div class='div-other'><a id='mulu239' />
<p class='h2'>次廷才范護法題紅溝法席原韻</p><p style="text-indent:0em" class="lg-abnormal"><div class='lg-row'>狄梁村畔亂陵叉曲折紅溝莫盡涯一派東來迷埜色幾灣西去達汾沙規模神授為精舍景象天開作釋家鑿得高原深井水養成圠圃數般花門連峭壁風難入戶傍孤巖月易斜遶砌縱栽彭令菊環菴猶種邵平瓜饑餐[米*崔][米*曷]金牛飯渴飲清香趙老茶曉夜鯨音疏醉夢參差古洞帶煙霞霜生短髮禪機熾病著贏軀世念賒慚愧利名全不有空餘閒老蒔桑麻</div>
</p></div>
<div class='div-other'><a id='mulu240' />
<p class='h2'>次杜工部古柏行韻寄靈徹禪人</p><p style="text-indent:0em" class="lg-abnormal"><div class='lg-row'>臥龍岡畔蒼蒼柏壯硬根莖似鐵石周旋巨度廿三圍上下長揆五百尺清香飄[颱-台+率]四民忻翠影扶疏多士惜霜彫萬卉葉猶青雪覆群巒枝不白唯子天然氣質同當年侍我梵王宮卓<span class='corr'>犖</span>迥超千聖外軒昂雄戰十方空滄桑改變無遺色寒暑遷流有操風孤高獨賴陰陽力俊偉咸承造化功法門將<span class='corr'>圮</span>要梁棟寄語山靈須愛重應時刌截去皮膚剋日輸勤來遞送俾修月窟待英豪使架雲巢棲彩鳳區區勿謂強徒勞自古大材宜大用</div>
</p></div>
<div class='div-other'><a id='mulu241' />
<p class='h2'>擬歸</p><p style="text-indent:0em" class="lg-abnormal"><div class='lg-row'>錫憩紅溝許久閒時悄地思量山川大抵如舊松菊洵乎已荒獨厭孤笻寂寞徒嫌萬里蒼黃泉聲瀝瀝臨耳月色昌昌過堂百種狂心易滅溢腔怨恨難忘幾度冥蒐暗測總歸妄礙貪妨自此收綸罷釣從他路遠天長兩袖清風歸去甚諸滿載還鄉</div>
</p></div>
<div class='div-other'><a id='mulu242' />
<p class='h2'>憩質晉陽</p><p style="text-indent:0em" class="lg-abnormal"><div class='lg-row'>妙齡跋涉遍西東老病方纔愧不通挂錫九年依上苑懸囊一味理高風攤書自恨雙眸眚聽曲徒嗟兩耳聾彭澤賦歸機瓦合梅山旋遁志雷同煨芋懶僧窮計就栖雲曠士隱情終勤專祖訓填枵腹細討莊騷助道衷四境渾無遺供客殊邦常有索詩翁孤笻轉動妨顛仆毳衲炎涼蔽<span class='corr'>己</span>躬七箇蒲團曾坐破六根妄惑頓消融蓬門曉待辰光啟甕牖寒焚石火烘幻泡浮軀受用足免將家信寄飛鴻</div>
</p></div></div>
<div class='div-w'><p class="pre">　　　　　　　　　　<span class='note-inline'>(江南徽州府休寧縣信士陳德<br/>　　　　　　　　　　省仝室程氏喜助刻語錄銀貳<br/>　　　　　　　　　　兩祈保夫妻偕老子息繁昌如<br/>　　　　　　　　　　意者)</span></p>
</div>
<p class='juan'>古宿尊禪師語錄卷五終</p>
</div><!-- end of div[@id='body'] -->
</body></html>