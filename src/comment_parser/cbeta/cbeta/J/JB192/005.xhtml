<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大休珠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu31' /><a id='mulu32' />
<p class='juan'>曹溪大休珠禪師住桐鄉密印寺語錄卷第五</p><p class="byline">侍者德滿錄</p><p class="byline">瑞鹿法孫行信編次</p>
<div class='div-other'><a id='mulu33' /><p>入院日，總憲存，憶唐公同眾護法。暨本寺勤舊請上堂。師陞座祝聖拈香畢，維那白椎竟，乃云：天得一以清，地得一以寧，君王得一治，天下大夫得一燮理，乾坤衲僧得一收，放縱橫風，以時雨以時，萬彙霑榮，是天地之一也。舉賢才，薄稅<span class='corr'>斂</span>，萬民歡而天下樂，不動干戈自太平，是君王之一也。不忘靈山付囑，永作法海金湯，生生為柱石，世世作津梁，此是唐大夫之一也。如何是衲僧之一？山僧有時拈頭作尾，有時拈尾作頭，頭尾無拘。其則須知收放自由，縱橫無礙。收起時，鬼神難測。放開時，葛藤遍滿。豎拂云：葛藤樁子豎起也，前廊後架也是葛藤，東西方丈也是葛藤，佛殿山門也是葛藤，十字街頭也是葛藤，使其若佛若祖，若智若愚，若天人、阿修羅、地獄餓鬼、六道四生，一個個踢腳絆手跌倒爬起云：和尚！唐府請你上堂，為甚麼有這許多葛藤？山僧即向他道：密印多年古道場，佛法無人為舉揚。而今四眾焚香，請謾將葛藤作商量。商量即且置，且道為甚麼人舉揚？復豎拂子云：俞任袁、柳酆。鮑史唐擊拂子。下座。</p>
<p>結制上堂。結結解解無他事，豎拂子云：秪要諸人會這個。擲拂子云：而今撒向階前也。試問還曾薦得麼？僧出眾禮拜起。師打云：三個孩兒抱花鼓，莫來攔我毬門路。下座。</p>
<p>佛日老和尚送法衣至，上堂：高峰出身處，密印古道場，佛法疏來久，無人為舉揚。遂舉袈裟角云：舉也，舉也。放下袈裟角。揮拂一拂，云：揚也！揚也！放下拂子云：借問諸兄作麼生會？古今不異當年事，不妨拈出大家知。下座。</p>
<p>上堂。三百禪和二百洲，無繩自縛萬山頭。若能言外知端的，鞭起泥牛下海游。大眾！端的還知否？脫或未知，達磨西來原無意，妄想，狂心歇便休。擲拂子，下座。圓戒上堂，師拈如意云：若論那邊事，說佛說祖不可得，止持作犯不可得。山僧說底不可得，諸人聽底不可得，曷用鳴鐘擂鼓？集眾陞堂，正眼觀來，合喫拄杖。此棒當山僧代喫眾，大德分中又作麼生？若教將錯，還就錯日用，毋令毫髮差。下座。</p>
<p>南潯董氏，法名德熏，為薦先母顧氏孺人請上堂：生是死之生，死是生之死，生死與去來。豎拂子云：總不出於此。若向這裡會得，方知顧氏孺人，生而不曾生，滅而未常滅。不生不滅識根源，始信山僧真實說，作麼說麻三觔乾屎橛。擲拂，下座。</p>
<p>師誕日上堂：叢林秋晚實堪悲，百丈清規孰護持？拂子頭邊如不薦，衲衣下事復吾欺。遂豎拂子云：還薦得也未？象田先師來也。現今在山僧拂子頭上為諸人葛藤云：天也如是，地也如是，山也如是，水也如是見，今請主也如是。珠上座：說的也如是，諸闍黎聽的也如是。山僧則拔劍攪龍門，當仁不讓師，只向他天也不如是，地也不如是，山也不如是，水也不如是見，今請主也不如是。珠上座說的也不如是，眾闍黎聽的也不如是，畢竟如何？拂拂子云：不是！不是！僧問：拂子頭邊即不問，吾師壽量事如何？師云：拂子頭邊薦取。進云：恁麼則清風敲竹韻，紅日綴花梢。師云：衲衣下事如何？僧禮拜。師云：也非分外。下座。</p>
<p>佛日老和尚訃音至，上堂：一生岣嶁頭，今朝驀直去，合掌微笑休，日照山河麗。大眾！且道這老漢向甚麼處去了？咦！東家作驢，西家作馬。要騎便騎，要下便下，付雪山濟禪人。上堂，雪山問：如何是曹洞宗？師云：腦後見腮，莫與往來。進云：恁麼則超出言相外，不落有無機。師云：子既親薦，得須知我不？私雪禮拜云：也要大眾證明。師乃云：山僧布個漫天網子，意欲撈摝滄海錦鱗，使其一個個大者大，成，小者小，就今日蛟龍出現也。擲拂子云：佛祖大事親相付，作浪興波任汝為下座。</p>
<p>解制上堂。僧問：如何是出門一句？師云：看腳下。乃云：去即印住，住即印破；不去不住，二俱有過。大眾！作麼生免得此過？良久，云：四維上下絕遮攔，東西南北無回互。下座。</p>
</div>
<div class='div-other'><a id='mulu34' /><p>結制示眾，師云：真獅出窟吼，林間絕野干。若是獅子兒，請出來相見。眾默然。師云：只此就是礙膺不盡，所以臨機用不著了也。山僧此番結制，不比尋常，各各將自<span class='corr'>己</span>從前眼裡見底耳裡聞底，心裡記底，盡情放下，將放下又放下，放到無放處，大家摸索看。若摸索不著，參。</p>
<p>落堂示眾：山僧作事狂卻，被無明障。僧也三十棒，俗也三十棒，從頭至尾打將來，秪為婆心而放。曠究竟底事意如何？各各眉毛橫眼上。</p>
<p>示眾。師云：洞上知識此時多，唯有山僧第一拙，不會長四與短三，動動就是乾屎橛。驀拈拄杖云：雲門大師來也，且作麼生會？若也會得，方許你具隻眼。居士問：何是佛意？師云：拄杖橫擔不顧人。進云：如何是祖意？師云：直入千峰萬峰去。進云：如何是和尚意？師云：奈山僧無意。士禮拜，師呵呵大笑。</p>
<p>元旦示眾。年新月，新日新，四方八面開門，南山貍奴白牯，恭賀無位真人。大眾！無位真人在甚麼處？眾下語不契。師下座，連揖云：年年相見，歲歲相逢。</p>
</div>
<div class='div-other'><a id='mulu35' />
<p class='h2'>頌古</p>
<div class='div-orig'><p>五祖至碓坊，見六祖腰石舂米，乃問曰：米熟也未？六祖曰：米熟<span class='corr'>已</span>久，猶欠篩在。五祖擊碓，三下而去。能會祖意，三鼓入室，五祖以袈裟遮圍，不令人見，囑云：流布將來，無令斷絕。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>一法無為萬法親，相傳只貴有知音，黃梅消息今猶在，擊碓三更上祖燈。</div>
</p></div>
<div class='div-orig'><p>祖示惠明曰：不思善，不思惡云云。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>不思善不思惡，人人到此難摸索。村裡婆婆不著鞋，未到人前先露腳。</div>
</p></div>
<div class='div-orig'><p>本來無一物，何處惹塵埃？</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>一滴水，潑天波，五百高僧沒奈何，謾云祖師不識字。且道其中有甚麼？</div>
</p></div>
<div class='div-orig'><p>不是風動，不是旛動，仁者心動。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>昨夜得個黃粱夢，四顧山光一點空，末劫比丘閑戲論，又云旛動又云風。</div>
</p></div>
<div class='div-orig'><p>永嘉玄覺禪師參，遂遶座三匝，振錫而立，祖曰：夫沙門！具三千威儀，八萬細行，大德自何方來，生大我慢？覺曰：生死事大，無常迅速。祖曰：何不體取無生，了無速乎？覺曰：體即無生，了本無速。祖曰：如是！如是！</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>釣竿直墜萬重波，豈肯輕輕放過他？體即無生生亦了，曹溪路上有人過。</div>
</p></div>
<div class='div-orig'><p>世尊陞座，文殊白椎。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>無端平地起干戈，猶是將身入賊窩，劈面一椎成粉碎，至今分散滿娑婆。</div>
</p></div>
<div class='div-orig'><p>翠巖令參禪師，上堂曰：今夏與諸兄弟東語西話，看取翠巖眉毛在麼？長慶云：生也。雲門云：關。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>發言必須心無怯，行事當知理要長。擬動唇皮先墮意，觀來也是錯商量。</div>
</p></div>
<div class='div-orig'><p>香林因僧問：如何是衲衣下事？師曰：臘月火燒山。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>陌面人傳家裡信，聽得分明說不清，及至歸家問端的，忘卻從前寄信人。</div>
</p></div>
<div class='div-orig'><p>石門徹禪師，因僧問：如何教外別傳一句？徹曰：東村王老夜燒錢。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>東村王老夜燒錢，月映長江水映天，野老不知何處去，翻身依舊枕頭邊。</div>
</p></div>
<div class='div-orig'><p>玄沙三種病人：</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>玄沙三種病人話，個段光明夜不收，天曉依然還一樣，出門踏著腳尖頭。</div>
</p></div>
<div class='div-orig'><p><span class='corr'>澧</span>州大同普濟禪師，因僧問：如何是本來人？濟云：共住不相識。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>同行同坐不知名，撒手相將秪麼行，萬仞峰頭休駐足，還須踢倒鐵圍城。</div>
</p></div>
<div class='div-orig'><p>魯祖因僧問：如何是不言言？祖曰：汝口在甚麼處？僧曰：某甲無口。祖曰：將甚麼喫飯？僧無語。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>這僧置一問，似乎討棒打，自云不識字，猶念之乎也。</div>
</p></div>
<div class='div-orig'><p>阿難獲本妙心。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>南北東西處處通，何須特地捉虛空？為汝指個安心法，踢倒門前雙徑峰。</div>
</p></div>
<div class='div-orig'><p>世尊因五通仙人問云：佛有六通，我有五通。如何是那一通？世尊召仙人！仙人應諾。世尊曰：那一通，爾問我。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>那一通，這一通，四方八面盡包容，聲前略露些些子，遍地春光遍地風。</div>
</p></div>
<div class='div-orig'><p>志公曰：終日拈香擇火，不知身是道場。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>結個茅菴在嶺西，山深不聽五更雞，侵早起來燒淨水，撥盡寒爐火一堆。</div>
</p></div>
<div class='div-orig'><p>般若經云：清淨行者不入涅槃，破戒比丘不墮地獄。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>大千俱捏碎，何復有形骸？不踏涅槃路，定不受三災。</div>
</p></div>
<div class='div-orig'><p>即心是佛。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>軟似麻繩硬似錐，甜如蜂蜜毒如砒。諸人若餂刀頭味，割舌毋嫌馬簸箕。</div>
</p></div>
<div class='div-orig'><p>南泉住菴，被僧打破鑊子。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>作家把手泛江湖，湖客逞兇打破鍋，從來好心招好報，惡人自有惡人磨。</div>
</p></div>
<div class='div-orig'><p>乾屎橛，</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>雲門乾屎橛，咄咄咄咄咄，老鼠拽須彌，烏龜爬上壁。</div>
</p></div>
<div class='div-orig'><p>女子出定。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>說出說入，棹棒打月，罔明文殊，一齊趁出。舌頭從來在口中，牙齒純是一具骨。</div>
</p></div>
<div class='div-orig'><p>法眼指簾，</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>指尖頭上露鋒芒，逐塊師僧自喪亡，若能連座俱掀倒，落得當堂戰一場。</div>
</p></div>
<div class='div-orig'><p>疏山造塔。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>一文二文與三文，倒指分明數目親，羅山古佛多饒舌，爭奈重增痛上疼。</div>
</p></div>
<div class='div-orig'><p>德山托缽。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>鐘未鳴，鼓未響，家常茶飯任君嘗。密啟意，善參詳，纔著思惟手腳忙。</div>
</p></div>
<div class='div-orig'><p>趙州勘婆子。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>趙州特去勘婆子，覿面相逢秪如此。婆子指路與趙州，也是班門弄斧頭。</div>
</p></div>
<div class='div-orig'><p>無夢、無想。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>無夢無想主人翁，到晚歸單睡正濃。山家忘卻山中境，伸足柴床日<span class='corr'>已</span>紅。</div>
</p></div>
<div class='div-orig'><p>枕子落地。</p>
</div>
<div class='div-commentary'><p style="margin-left:1em">頌云：</p>
<p style="text-indent:0em" class="lg-abnormal"><div class='lg-row'>忽然枕子撲落地，花落鳥啼原不異，網羅跳出任施為，拈取須彌塞海水。</div>
</p></div></div>
<div class='div-other'><a id='mulu36' />
<p class='h2'>佛事</p>
<div class='div-other'><a id='mulu37' />
<p class='h3'>總憲存憶唐公請為正法禪師封龕。</p><p>生悠悠死悠悠，衲僧似海水長流。曾為弁嶽參禪客，更接天童法乳儔。仔細從頭一打算，萬事無如歇了休。休則不無，且道臨行一句作麼生道？遂掩龕云：事<span class='corr'>已</span>了意<span class='corr'>已</span>休，那事須知觸處周。</p>
</div>
<div class='div-other'><a id='mulu38' />
<p class='h3'>又<span class='note-inline'>(祭正法師)</span></p><p>一炷香，一杯水，法門相知供養你。且道知後如何？良久，云：唯。</p>
</div>
<div class='div-other'><a id='mulu39' />
<p class='h3'>元旦祭高峰大師</p><p>來來去去入娑婆，秪為時人太多事。山僧年初三上香，誰識其中自拜自顧視大眾云：那個是自聻？良久，云：相看原是舊時人，不合而今新指示。</p>
</div>
<div class='div-other'><a id='mulu40' />
<p class='h3'>高念祖、汝揆兩居士，為薦祖考，<span class='corr'>己</span>未進士，玄期府君，祖妣屠，太宜人，顯考庚辰進士，寓公府君，請對靈小參。</p><p>道遠乎哉？觸事而真。曾經鬧市街前過，眼裡何曾見一人聖？遠乎哉？體之則神，自攜瓶去沽村酒，卻著衫來作主人。大眾！今日高府請薦亡小參，且道亡靈即今在甚麼處？師良久，彼彼不相干涉處，何必叨叨更問渠。下座。</p>
</div>
<div class='div-other'><a id='mulu41' />
<p class='h3'>為覺非沈府君對靈小參<span class='note-inline'>(雖一乃沈君之別號)</span></p><p>寂處如何論淺深？應之於手，得之於心。玄機不藉他人力，石上栽花孰可親？坏土三魄真活計，再四思君不見君。山僧重重為指示，枯木抽芽別有春。師乃召眾云：既是別有府君神靈在甚麼處？卓拄杖云：唯此一事實。又卓一卓云：餘二則非真。</p>
</div>
<div class='div-other'><a id='mulu42' />
<p class='h3'>為雲心參頭火<span class='note-inline'>(參頭坐脫)</span></p><p>曾經千槌萬煆，而今爐鞴俱銷。衲僧別無奇特，臨行撒手逍遙。擲火炬云：山僧從來無妙訣，一把枯柴萬事消。</p>
</div>
<div class='div-other'><a id='mulu43' />
<p class='h3'>為歸仁禪人火</p><p>生不涉死，無干那事，須知總一般。擲火炬云：索性與汝重道破，火裡圓光君自看。</p>
</div>
<div class='div-other'><a id='mulu44' />
<p class='h3'>為宗聞禪人封龕</p><p>生也不道，死也不道，生死兩關，如鳥出巢，海闊天高任鳥飛。掩龕云：這裡不得錯過。好錯過且置。且道這裡是甚麼所在？良久，云：了。</p>
</div>
<div class='div-other'><a id='mulu45' />
<p class='h3'>又舉火</p><p>父母未生前，衲僧舌頭遍大千父母<span class='corr'>已</span>生後，阿誰不具窮相手。拈卻前後這些些，從教火裡翻觔斗翻觔斗，蘇州有兮常州有。還有一句臨行語，途中緊絆草鞋走。</p>
</div>
<div class='div-other'><a id='mulu46' />
<p class='h3'>為靈源菜頭火</p><p>天台出跡，天華菜頭，二俱不住，燒了便休。休則不無，且道靈源即今在甚麼處？擲火炬云：撒手相將無住處，靈源何處不風流？</p>
</div>
<div class='div-other'><a id='mulu47' />
<p class='h3'>又入塔</p><p>盡大地是個普仝。且道向甚麼處入？擲骨云：向這裏入。</p>
</div>
<div class='div-other'><a id='mulu48' />
<p class='h3'>為圓覺禪人火</p><p>生未圓，死合覺，撒手懸崖，日昇月落。且道落後如何？擲火炬云：一把乾柴一堆灰，是則名為真解脫。</p>
</div>
<div class='div-other'><a id='mulu49' />
<p class='h3'>為空我老師火</p><p>空我空人，何處不親？便與麼去少分相應？</p>
</div>
<div class='div-other'><a id='mulu50' />
<p class='h3'>為新耕禪人入塔</p><p>昨日纔燒，今朝又煆，兩段不同，請君一看。舉骨云：與麼會去便會去，不會更入紅爐煆。</p>
</div>
<div class='div-other'><a id='mulu51' />
<p class='h3'>為智華禪人火</p><p>智華，智華切忌，周遮驀直行，去管保不差，灰飛煙滅後，何處不為家？</p>
</div>
<div class='div-other'><a id='mulu52' />
<p class='h3'>為一徑言菴主下火</p><p>師以火炬打圓相云：生也全憑爾，死也全憑爾。透過生死兩重關，內中別有些些子，言菴主須記取。擲火炬云：我見燈明佛，本光瑞如此。</p>
</div>
<div class='div-other'><a id='mulu53' />
<p class='h3'>為開石禪人下火</p><p>生不錯，死無差，夜半翻身摸著他，通身顯現通身露，一回煨燼一回賒。</p>
</div>
<div class='div-other'><a id='mulu54' />
<p class='h3'>為聖襄弼維那封龕</p><p>不是吾徒輔弼，幾乎流落村莊。吾今道<span class='corr'>已</span>行也，子猶長往他邦。更有末後一句，不曾為子商量。大眾商量則且止，如何是末後一句？遂掩龕云：藏身處須沒蹤跡，沒蹤跡處不宜藏。秪麼坐斷毘盧頂，十方世界總家鄉。</p>
</div>
<div class='div-other'><a id='mulu55' />
<p class='h3'>又下火</p><p>刀難砍火難燒，俊哉無形本寂寥。撩起便行真衲子，不存毛髮於絲毫。切須記我臨行句，大覺山前走一遭。</p>
</div>
<div class='div-other'><a id='mulu56' />
<p class='h3'>為守齋朱道人火</p><p>客歲死今歲燒，勝熱門前怎肯饒？今歲燒客歲死，生死兩途俱如此。就中一著絕商量，欲假言詮須止止。舉火炬云：個段光明亙古今。擲火炬云：不妨拈出些些子。</p>
</div>
<div class='div-other'><a id='mulu57' />
<p class='h3'>為空上座火</p><p>師云：真性無住，真心無心，真滅無滅，真生無生。空上座向這裡撩起便行，說性說心，說滅說生，總是閑家具，不若休長老，助汝丙丁送入火光三昧。</p>
</div>
<div class='div-other'><a id='mulu58' />
<p class='h3'>為開石禪人封龕</p><p>眨上眉毛事若何？卓拄杖云：這些還曾薦得麼？遂以手指龕云：驀直去，莫蹉跎！回途入室再揩磨。</p>
</div></div>
<div class='div-other'><a id='mulu59' />
<p class='h2'>雜著</p>
<div class='div-other'><a id='mulu60' />
<p class='h3'>僧約</p><p>良材不彈而自直，智人不令而自行。楩楠自具真繩，筠松自嫻法墨，其如品類，間有不齊。是以百丈立叢林所至，有理法以接淳厚之士，有擯辱以懲躍冶之徒，務使人人舉措得宜，威儀整肅，預防不肖之心，以登正覺之路，略取數條，以砥智刃。庶使溝澮之流共入法海，南山之竹不扶自直耳。</p>
</div>
<div class='div-other'><a id='mulu61' />
<p class='h3'>募修造</p><p>白蓮山僧初住，爭奈百無一有，欲要整舊如新，只貴大家出手。龍象蹴踏交參頓破，時流窠臼。且道破後如何？咦！瓦礫翻成帝釋宮，草木叢林獅子吼。</p>
</div>
<div class='div-other'><a id='mulu62' />
<p class='h3'>齋單</p><p>金牛撫掌處，堂前喫飯來。滿盤俱托出，何用別疑猜？莫疑猜須知，慶讚遇香齋。</p>
</div>
<div class='div-other'><a id='mulu63' />
<p class='h3'>募知浴</p><p>大地法王身，諸人作麼洗？若將水洗塵，決定無此理。更問事如何？擲筆云：急須自薦取。</p>
</div>
<div class='div-other'><a id='mulu64' />
<p class='h3'>跋成中理書記手書金剛經</p><p>金剛大義無住處，擬假言詮落躊躇，但得言空義也空，三十二分誰分數？曹谿當初聞此言，我從源頭今流住，不敢作解別生枝，只將斯語為緇素。</p>
</div>
<div class='div-other'><a id='mulu65' />
<p class='h3'>高念祖居士以白蓮寺十景詩見示次韻奉答</p><p>身似孤雲任卷舒，雙谿澄碧遶僧廬。渡頭春漲堪閒泛，村落煙迷好卜居。羌篴秪因苔徑隔，胡笳不到柳塘紆。青田龍臥聲光赫，白社蓮開香影孤。月朗天中禪定起，風恬簾外諷經初。有詩漫和達夫韻，無酒難留元亮車。貧至兩餐纓絡粥，聽君匡坐讀奇書。</p>
</div>
<div class='div-other'><a id='mulu66' />
<p class='h3'>大休和尚屬詠白蓮寺十景漫成長律應之<span class='note-inline'>(附)</span>念祖高居士原韻。</p><p style="margin-left:1em">繙經水國壯懷舒，漢魏分流映佛廬。柱史抽簪貽勝覽，文成攜笈重幽居。鐘聲夜度龍山近，帆影朝懸角里紆。散步農疇春事好，閒聽漁唱物情疏。繞簷翠竹搖風細，拂檻香桐漏月初。五柳塘邊堪載酒，嘗豐橋畔少驅車。余家四世留吟案，半是逃禪半讀書。</p>
</div></div></div>
<p class='juan'>卷第五</p>
</div><!-- end of div[@id='body'] -->
</body></html>