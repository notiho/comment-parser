<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大休珠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu69' />
<p class='juan'>曹溪大休珠禪師住越城天華寺百問卷第七</p><p class="byline">嗣法弟子德明答頌</p><p class="byline">瑞鹿法孫行信編次</p><p>問：有句無句，如藤倚樹，樹倒藤枯。且道句歸何處？</p>
<p style="margin-left:1em">答：夜來床席煖，伸腳到天明。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>一條白棒沒頭埋，脫落一聲天外來，獅子翻身擒住也，至今懸挂在眉台。</div>
</p><p>問：若論此事，直饒辨若懸河？答如流水，總與那事沒交涉。如何是那事？</p>
<p style="margin-left:1em">答：某甲忘卻了。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>東風昨夜到天邊，吹落寒光隱翠巔，縱有兜羅攀不住，夜深倒挂月明前。</div>
</p><p>問：千說萬說，不如一決。且道決個甚麼？</p>
<p style="margin-left:1em">答：鼻孔大頭垂。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>古澗溪頭楊柳青，黃鸝處處弄機聲，東風一陣吹將盡，花蕊紛紛滿四鄰。</div>
</p><p>問：喝一喝云：是賓耶？是主耶？</p>
<p style="margin-left:1em">答：某甲昨日從天台來。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>耀武揚威振萬兵，一番提起一番新，紅輪透出金鞭響，得勝歸來萬國欽。</div>
</p><p>問：拈拄杖云：一千七百則葛藤皆從這裡出。且道這個又從甚麼處出？</p>
<p style="margin-left:1em">答：且放下著。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>驀地翻身透萬峰，吹毛揮處落霜紅，展開兩隻修羅手，百億須彌不露蹤。</div>
</p><p>問：不是嶺頭傳底事，豈從雞足付將來？即今手裡拈的口裡道的畢竟從甚麼處得來？</p>
<p style="margin-left:1em">答：拂子頭邊。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>昨夜泥牛翻海底，今朝木馬吼春風，須彌撥轉青霄外，大地收來掌握中。</div>
</p><p>問：心明能超曠劫，英雄力破重圍，為甚麼道秪為分明極番令所得遲？</p>
<p style="margin-left:1em">答：太平原是將軍致，不許將軍見太平。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>百戰場中得自由，將軍韜略掌中籌，揮開日面驅雷電，萬里關山暗點頭。</div>
</p><p>問：如是我聞，與乾屎橛是同是別？</p>
<p style="margin-left:1em">答：冬瓜直儱侗，瓠子曲灣灣。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>犀牛驀地翻身轉，踏破煙霞幾萬重，滿目春光留不住，海門迸出一輪紅。</div>
</p><p>問：東家作驢，西家作馬，要騎便騎，要下便下。且道此人得何三昧？</p>
<p style="margin-left:1em">答：腰纏十萬貫，騎鶴上楊州。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>金毛擺尾出雲峰，搖落桃花遍地紅，踏破珊瑚枝上月，木人起舞笑春風。</div>
</p><p>問：夜深不向蘆灣泊，迥脫中間與兩頭，且道此人如何行履？</p>
<p style="margin-left:1em">答：風力扶帆行不棹，笛聲邀月下滄洲。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>梁主追尋過別峰，流傳千古與誰通？秋江暗渡無人識，不住蘆花兩岸中。</div>
</p><p>問：在眼曰見，在耳曰聞，在手曰捉，在足曰奔。便恁麼承當，還有過也無？</p>
<p style="margin-left:1em">答：親者不問，問者不親。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>一葉扁舟江上遊，十分春色許誰收？獰龍迅轉千層浪，曾把須彌作繡毬。</div>
</p><p>問：高峰四句內有一句能縱能奪，能殺能活，且道是那一句？</p>
<p style="margin-left:1em">答：問處甚分明。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>芒鞋踏破鐵城東，聊借烏藤下別峰，格外乾坤都掃蕩，輕輕拈向缽盂中。</div>
</p><p>問：趙州東壁挂葫蘆，意旨如何？</p>
<p style="margin-left:1em">答：無意旨。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>一毫頭上露天機，凡聖由來總不知，輕輕撥轉關捩子，枯木花開劫外枝。</div>
</p><p>問：此眾無枝葉，惟有諸真實，作麼生說個真實底道理？</p>
<p style="margin-left:1em">答：人人腳跟點地。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>八面玲瓏遶翠微，通身毛羽利如錐，谿山怪石都穿過，脫殼烏龜也解飛。</div>
</p><p>問：摘葉尋枝則不問，直截根源事若何？</p>
<p style="margin-left:1em">答：曲了也。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>長空迸出一輪秋，萬國驪龍捧玉毬，拍碎寒光飛遍地，還他作者始能收。</div>
</p><p>問：殺父殺母，向佛前懺悔。殺佛殺祖，向甚處懺悔？</p>
<p style="margin-left:1em">答：燈籠露柱。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>怪石叢中白象王，六牙纔現紫雲彰，玉蹄踏轉千溪月，撲落寒梅遍地香。</div>
</p><p>問：無舌人解語、無手人行拳，無手人打、無舌人無舌人，說個甚麼？</p>
<p style="margin-left:1em">答：逢人但恁麼問。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>四十年來懶坐禪，常將古佛枕頭眠，睡中無甚真消息，鎮夜齁齁大打鼾。</div>
</p><p>問：普慧雲興二百問，普賢瓶瀉二千酬。且道問底答底從甚麼處來？</p>
<p style="margin-left:1em">答：隨聲便喝。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>紫氣騰騰山色奇，靈峰怪石露天機，三間茅屋從來住，一滴曹溪遶翠微。</div>
</p><p>問：多年塵土無人拂，一身常鎮在天涯，為甚長安大鬧。</p>
<p style="margin-left:1em">答：錦上鋪花。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>拋出傾湫倒嶽機，虛空凜凜雪花飛，夾山無限清平樂，不值山家兩道眉。</div>
</p><p>問：有語成謗，無語成誑，有無俱遣。且道作麼生商量？</p>
<p style="margin-left:1em">答：老漢忘卻話頭了也。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>夜深無事躡高巔，獨步攜笻到壑邊，惟有一輪明月照，棒頭獨破水中天。</div>
</p><p>問：風吹日炙還當得祖師西來意麼？</p>
<p style="margin-left:1em">答：爛卻多少。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>虛空吐出一枝花，馥馥清香映碧霞，一陣狂風吹欲盡，紛紛幾點落誰家？</div>
</p><p>問：三腳驢子上天台，且道日行多少？</p>
<p style="margin-left:1em">答：一去，二、三里。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>良馬追風不用鞭，誰將雲影挂青天？翻身不覺騰霄漢，踏破長江月一團。</div>
</p><p>問：參禪學道人秪要會得本命元辰的落處，假若四大分張，本命元辰落在甚麼處？</p>
<p style="margin-left:1em">答：只在此山中。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>參禪須要識元辰，枯木花開劫外春，杖頭點出無心月，堪作人間第一燈。</div>
</p><p>問：劫火洞然，大千俱壞，未審此個壞不壞。</p>
<p style="margin-left:1em">答：長安雖鬧，我國晏然。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>那事明明偏剎塵，何須特地問知音，哮吼一聲天地裂，大千無處不稱尊。</div>
</p><p>問：玄沙三種病人，如何接得？</p>
<p style="margin-left:1em">答：便與麼去。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>沙裡淘金始見真，百般捏怪度殘生，本來一個風流漢，何必人前叫苦聲！</div>
</p><p>問：道遠乎哉？觸事而真。如何是道？</p>
<p style="margin-left:1em">答：飢來喫飯倦來眠。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>萬念灰來一物無，悠悠何事涉程途，推開日西月面佛，透出江心月下波。</div>
</p><p>問：古人道：向上一路。千聖不傳。向上一路。千聖不然不傳。不然則不問，如何是向上一路。</p>
<p style="margin-left:1em">答：觸破天邊月。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>翠竹黃花古佛心，銛刀利刃耀乾坤。夜深碧澗寒潭底，透出團團月一輪。</div>
</p><p>問：般若如大火聚動動則燎卻面門，為甚麼又道眼光爍破四天下？</p>
<p style="margin-left:1em">答：不離當處。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>坐臥經行總一般，更無一法雜其間，悠悠踏斷山頭路，香滿溪山花滿園。</div>
</p><p>問：一即六，六即一，一六俱忘時如何？</p>
<p style="margin-left:1em">答：家家門前火把子。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>密密綿綿不漏機，山花澗水兩相宜，誰知六一俱忘後，千聖從來不識伊。</div>
</p><p>問：拈一莖草遍覆大千。還信得及麼？</p>
<p style="margin-left:1em">答：少賣弄。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>金風吹過碧峰頭，赤腳胡僧得自由，蒼松白石融心劫，逆水長江晝夜流。</div>
</p><p>問：觀世音菩薩將錢買糊餅，放下卻是饅頭，還是神通妙用，還是法爾如然。</p>
<p style="margin-left:1em">答：栗棘蓬。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>栗棘蓬邊得自由，原來放下是饅頭，夜半日輪當午照，金雞啼在五更頭。</div>
</p><p>問：開口早經千萬里。低頭思慮萬重關。指人若也無正眼。何啻前程作野犴。作麼生是指人底正眼。</p>
<p style="margin-left:1em">答：爛冬瓜。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>風寒吹凜烈，碧雲千古潔，牛頭未見時，百花頻落葉。</div>
</p><p>問：雲門扇子[跳-兆+孛]跳上三十三天，築著帝釋鼻孔，東海鯉魚打一棒，雨似盆傾，試道道看。</p>
<p style="margin-left:1em">答：打云放過則不可。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>扇子何曾跳上天？雲門拈向鼻頭尖。嚇得釋提心膽碎，幾乎躲在碧巖前。</div>
</p><p>問：肅宗夢發菩提心，誌公向宗道十二，其中還有道理麼？</p>
<p style="margin-left:1em">答：相識滿天下，知心能幾人？</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>菩提寶鏡映三台，漁翁把釣送將來，接得驪珠藏世界，休將世界挂心懷。</div>
</p><p>問：江山改而心不易，海嶽遷而志不移，為甚麼有得有失？</p>
<p style="margin-left:1em">答：石人無夢。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>山河改變有當人，花發枝頭樹樹新，等閒識得東風面，萬紫千紅總是春。</div>
</p><p>問：瞬目<span class='corr'>已</span>經千萬劫，揚眉猶隔萬重關。作麼生得勦絕去？</p>
<p style="margin-left:1em">答：未開口前。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>雲從山裡過，撞著火柴頭，燒盡虛空界，紅光射斗牛。</div>
</p><p>問：徹底掀翻的我道未在鼻孔撩天者，尚不放行。且道山僧具甚麼眼目？</p>
<p style="margin-left:1em">答：瞎。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>掀翻大地有何難？莫把煙霞仔細看，劃破長江流注涇，鷓鴣啼處百花殘。</div>
</p><p>問：世尊言：應如是知、如是見、如是信解，不生法相。驀拈拄杖云：喚作個甚麼？</p>
<p style="margin-left:1em">答：沒有名字。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>雷轟電閃，一條白練，兩個古錐，佛也不見。</div>
</p><p>問：談真即逆俗，順俗則違真，如何得不相違去？</p>
<p style="margin-left:1em">答：君明臣良。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>寂寂本來空虛名，待雪峰松下問童子，只在此山中。</div>
</p><p>問：法不在內外中<span class='corr'>間</span>，未審在甚麼處？</p>
<p style="margin-left:1em">答：鳴指云：在這裡。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>法法頭頭得自由，將軍有令定機謀，手敲石鼓叮咚嚮，撥轉機輪向上酬。</div>
</p><p>問：會得那邊事，卻來這邊行履。且道那邊事作麼生？</p>
<p style="margin-left:1em">答：逢人切忌錯舉。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>雞足山中等個人，龜毛頭上解翻身，赤腳波斯空裡走，悠悠獨步在江濱。</div>
</p><p>問：莫向白雲深處坐，切忌寒灰煨殺人。畢竟如何出得此過？</p>
<p style="margin-left:1em">答：剎竿頭上風車子。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>獨坐孤峰看月華，眼裡何曾著得沙？踏斷浮雲千萬片，如何及得老僧家？</div>
</p><p>問：拈拄杖云：喚作是亦不得喚作非亦不得。畢竟喚作個甚麼？</p>
<p style="margin-left:1em">答：胡張三、黑、李四。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>獨憐幽草澗邊生，上有黃鸝深處鳴，春潮帶雨晚來急，野渡無人舟自橫。</div>
</p><p>問：三玄收不得，四句豈能該？未審是個甚麼？</p>
<p style="margin-left:1em">答：石女不揚眉。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>閃電光輝，當門霹靂，作家相見，東墻西壁。</div>
</p><p>問：一輪超出三界外，當軒照破萬家門，即今山門佛殿作麼生說個超破的道理？</p>
<p style="margin-left:1em">答：竹密不妨流水過，山高豈礙白雲飛。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>撾毒鼓震大千，水裡無筋透碧天，杖頭點破摩醯眼，撥轉乾坤風月前。</div>
</p><p>問：猿抱子歸青嶂裡。鳥啣花落碧岩前。不得作境會。且道作麼生會？</p>
<p style="margin-left:1em">答：舌頭無骨。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>細雨紛紛灑玉樓，佳人對鏡早梳頭，忽然打破菱花鏡，一道寒光射斗牛。</div>
</p><p>問：劫火洞然而常靜，步行踏斷流水聲，還有是般人麼？</p>
<p style="margin-left:1em">答：十字街頭石敢當。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>金雞聲唱太平歌，兔子從來不出窩。語若雷兮轟劫外，光鋩一點射娑婆。</div>
</p><p>問：汝若胡喝亂喝，我即橫打豎打。且道賓主相見還有過也無？</p>
<p style="margin-left:1em">答：赤眼撞著柴火頭。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>擊碎重關，拈出布衫，有過無過，揭過一班。</div>
</p><p>問：善財參遍處，黑豆未生芽，且道明甚麼邊事？</p>
<p style="margin-left:1em">答：踏著秤鎚原是鐵。</p>
<p style="margin-left:1em">頌：</p>
<p style="text-indent:1em" class="lg-abnormal"><div class='lg-row'>藕絲縫裡步雲霞，楖栗橫擔日月斜，黑豆而今拋出也，從教何地不生芽？</div>
</p>
<p class='juan'>卷第七</p></div>
</div><!-- end of div[@id='body'] -->
</body></html>