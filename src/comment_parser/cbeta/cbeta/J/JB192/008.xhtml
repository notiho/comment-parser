<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大休珠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu70' /><a id='mulu71' />
<p class='juan'>曹溪大休珠禪師書問卷第八</p><p class="byline">侍者德瀾錄</p><p class="byline">瑞鹿法孫行信編次</p>
<div class='div-other'><a id='mulu72' />
<p class='h2'>附鎮臺張公國勛請住曹溪來書<span class='note-inline'>(法諱愚)</span></p><p style="margin-left:1em">自三請閘口拜違慈顏，於十月十九日抵江寧，十二月初十日，鼓棹長行矣。俟到粵任諸事役務，少有頭緒，耑使迎接吾師聽風旛話，千祈慨允，不勝榮荷，翹首膽戀，不盡依依。</p>
<p class="head2">復</p>
<p>去冬拜送，使我懸心神馳左右，奈關山迢遞不克問候為歉，忽接來翰，方知萬福則樂然也。承諭風旛，教我某才疏，德涼急欲覓一山窟，以盡殘喘。若以南華累我，力弱難支，請另擇高明尊宿，恢復祖道。況某浙中一人，身羈兩剎，百務勞心，公亦深知，胡不諒之？</p>
<p class="head2">二請書</p>
<p style="margin-left:1em">愚自舒城虔修小函，差王中軍送至蓮座，嗣來溯洄江水，遠企慈雲，如挹吾師德範茲月二十一日，度庾關，將至端峽矣。韶陽於曹溪僅隔一水，彼中為南派正宗愚懇請再整鷲塵。弟子去彼匪遙，得吾師駕，至使菩提樹下，復光，乃弟子之深願：粵中士民之深幸也。萬萬放心，振錫而來，愚則<span class='corr'>已</span>之不來，不休而<span class='corr'>已</span>矣。特遣舍侄奉迎，翹首錫音，無既瞻切。</p>
<p class="head2">又復</p>
<p>某自出世以來，叢林七住六處開堂，於中千辛萬苦不記數也。此時此際荒亂交加，出頭不如縮頭好，進步無如退步高，定隱白蓮，尚不願住。欲休老于深山，再加一曹溪破院，任在我身，可謂苦中之更苦，也不是生退屈，實乃怕事多端。若弘法者俱肯如斯法門不致寥落。便恁麼休去，亦不負老象田。冀高明再訪達者寬宥余情。</p>
<p class="head2">三請書</p>
<p style="margin-left:1em">愚拜辭吾師，曾三具荒，函想俱投蓮座矣。粵中情況，寇賊作<span class='corr'>祟</span>，生民不得安枕，回視嘉禾。吾師教化之所，宛然另一景界，吾師何不普慈雲于炎海，令吳越獨私造化耶？懇其飛錫，萬勿固辭。駕過嶺東，慈航早發，使登彼岸愚，敬拭一單，躬迓南華，道左矣。弟子身沉宦海，苦不可言，冀法幢高豎，愍心教我臨楮，不勝懸切之至。</p>
<p class="head2">三復</p>
<p>承請者三，敢不奉命。欲到肇慶一面不意。南韶道鎮府縣預下請書，南華耆舊欣然迎接，於是十月十五日進山滿子，昔日之願矣。冀欲再會，奈因結制日近戒子遠來，諸事匆匆，又不克如。願為歉曹溪久無主法者，可謂荒涼之極。意欲聊拓數椽，以闡宗風。子宜留心與李制臺為我致意，不及另草，待時世少，寧把臂一笑何如？</p>
</div>
<div class='div-other'><a id='mulu73' />
<p class='h2'>附汪振老書<span class='note-inline'>(諱裕)</span></p><p style="margin-left:1em">白蓮寺乃荒蕪久矣。天假大和尚駐錫於茲五六年，拮据之苦，漸漸可觀，不謂忽有粵遊聞之，若為所失？彼乃佛祖道場虛席以待佛祖接踵，無計挽留。裕恐白蓮旦夕間仍然鞠為茂草數年前荒蕪之景象，復見于今日矣。昨欲借重雪山師主持方丈，觀其言語，尚在吞吐之間，必望和尚委曲慰留，須在初一法駕未發之前，擇一吉期，請坐方丈，緇侶幸甚！外護幸甚！和尚雖在數千里外，得無顧慮矣。代布不盡。</p>
<p class="head2">復</p>
<p>某住白蓮，萬苦千辛，愧福薄耳。承台下多方衛護，且喜得安。今東粵之行<span class='corr'>已</span>決，如果不負我心，請再擇明眼宗匠主持方丈接納方來，某心亦足矣。雪首座似有西山之行，領命苦苦相留乞台下作速安頓以慰我懷<span class='note-inline'>(雪山果主白蓮)</span>。</p>
</div>
<div class='div-other'><a id='mulu74' />
<p class='h2'>附天華遠和尚書</p><p style="margin-left:1em">曹溪乃余之所住過極，欲與和尚到菴細談，其中情節三回兩度，俟駕不來。但吾人襟懷廓落法道，從此馨香遍界，此行大振吾宗也，欣慶欣慶。</p>
<p class="head2">復</p>
<p>某欲拜辭起身數四，奈各府縣善信踵門拜謁，不絕一刻，不暇不及，拜別罪歉罪歉。復望吾師為法為人，莫生疲倦，眾生難度，方便垂慈，轉見師之深願耳。法門，凋零之際，乏人弘道之時；主法者以包天括地之量。撐持末運，是某之至。禱曹溪機緣非偶，舉措聽憑龍天，但抱道化導，用酬佛祖，進退得失，付之造物，豈由預備哉？</p>
</div>
<div class='div-other'><a id='mulu75' />
<p class='h2'>附葵公張護法來書</p><p style="margin-left:1em">頃聞飛錫過庾嶺，深幸吾道南來矣。途路修長，跋涉為勞，雖筏渡不憚津梁，而弟子之心，則甚感且念也。肅請往肇大闡性宗丐楊枝，法雨普濟殘黎為望。臨函神往。</p>
<p class="head2">復</p>
<p>一載不面，如間三秋逞肇之念勃勃，但韶石眾護法虔請之，誠似不可，卻待進院後諸事少有就緒來作不請友也。</p>
<p class="head2">又上</p>
<p style="margin-left:1em">吾師重振祖庭，人天歡喜，弟子惄擬膜拜法座，瞻仰慈光，但疏節為愆，彼中同衣如水乳否？山川風土能容錫否？將此身心奉塵剎，是則名為報佛恩。吾師願力，弘深大千，皆領法旨也。舍弟素稱信心業<span class='corr'>已</span>，托為外護，諒能料理，俟少刻暇，當晤三生石上，必留弟子片席，以話無生耳。冗中草泐，慚愧不盡。</p>
<p class="head2">又復</p>
<p>世事如阱塵勞困人，返照迴光，萬中無一公。人情善世道義兩全浙粵二山，無不稱讚托，清光遠映，林下且安淡薄難支。我領眾衲篾束肚皮守去，可謂入定<span class='corr'>已</span>忘三秋事起來不見四時推。法喜禪悅，爽我襟懷。山中滋味，特與公說。</p>
<p class="head2">又上</p>
<p style="margin-left:1em">自秋徂冬，今且春半，曾未特一走耑候，弟子之罪，誠莫贖矣！雖吾師慈悲知我塵緣所縛，而弟子寤寐之間，真無處置顏面也。二舍弟來，肇云：吾師宗風日振，淡薄自甘，誰為為之？豈無慚汗？日來制臺，巡行高涼，弟子居端城守，冗忙更甚。茲以鱗便，附候慈祉，即啚差員，虔叩不一。</p>
<p class="head2">又復</p>
<p>殘冬接來翰，深知公冗為羈邇來國事匆匆，莫生罷倦。更宜耐心耐意，煆煉真空。但恁麼去，則事理不外也。令侄至深知來意，山中諸事，色色妥當，不勞掛心。老僧放出補袞調羹手，撥轉如來正法輪。呵呵。</p>
<p class="head2">又上</p>
<p style="margin-left:1em">吾師南來，梵臘階前，禪心江上，祖庭自當，大轉法輪矣。但弟子去歲自秋暨冬，靡盬晝夜，而硜硜株守，味澹如水，一切餽遺，概為峻謝。即獻歲方升，不遑馳一介，叩賀慈祉，不特地主之誼歉然。且拈花以上椒頌，俱為缺節，罪誠莫逭，藉和尚慈悲，或邀懺釋耳。待地方調劑之後，當有餘暇，拜晤金容，以消積歉，秪此附候新禧不既神往。</p>
<p class="head2">又復</p>
<p>自進院以來，說戒三壇，結制兩期，百務匆匆不及遣人問候，彼此相思，何緣一面？某亦諒公想公定諒我也。今應元長老舊為南華住持，甚的當因水月當家輪著，即退任而任之也。亦是我門下老弟子，乞清目垂顧，將水月轉為法地，浩歸四方，衲子亦在公一臂之力耳。小徒來久，何以不回？懸念懸念，乞發行為快。衷曲之談，筆下難盡。秋末冬初，盤譚不宣。</p>
<p class="head2">又上</p>
<p style="margin-left:1em">我師重振祖庭，緇素雲集，可謂法海。信哉道高，龍虎伏者也。使人人盡歡喜讚嘆，得所未有。但弟子一官束縛，未得頓脫塵緣，碧水青山，徒有神往。然而二十餘年，戰場味如嚼蠟，到頭一著未猛惺，將圖兩隻芒鞋一個蒲團，孤雲野鶴，五葉一枝，亦願侍從蓮花座下，也不識吾師許可否？前兩師兄來端諗，悉道範清吉，捧誦月上三更坐釣臺之句，尤感吾師接度之切，具大手眼，領教與惠漢水峨山不足喻高深也。侍師回南華無物，將敬聊吟近作錄之扇頭請政，幸叱存。</p>
<p class="head2">又復</p>
<p>渴想君家，神馳久矣，忽接來翰，爽我心目。山僧以麤言冒瀆，公不介懷，可謂言外取意，小徒在府。承惠擾齋傳聞公之切心道心，使我愚師徒飽領清誨，我亦放心行道也。闔山耆舊欲來拜謝，公請山僧住持曹溪真水乳相合也，闔山相安也。山門穩固，則法道凋而再整，枯木謝以重榮，全賴吾人之力耳。</p>
<p class="head2">又上</p>
<p style="margin-left:1em">祖庭一席，風冽山寒，弟子三月登埤，疲于奔命，茲者責任，亦無能為也。吾師法眼視之，特蝸角耳。獨弟子終日匆忙，勞怨叢集，蠅鑽故紙，不克一了。究竟吾師婆心甚切，乞為弟子下一金篦，何如節屆青陽冗甚，未遑耑役奉賀。</p>
<p class="head2">又復</p>
<p>某以法眼觀之，如飲淡水，如刀剖空。用世眼觀之，蠅鑽故紙。誠哉是言矣！幸有此心！此念切不可忘，忽時鑽透，方識天外，天不待問人也。</p>
</div>
<div class='div-other'><a id='mulu76' />
<p class='h2'>附聖翁張太老書<span class='note-inline'>(諱世臣)</span></p><p style="margin-left:1em">數日不聞，問諒法體，康泰、祖庭諸事<span class='corr'>已</span>整，頓有緒矣。幾番欲趨侍猊座，載聆塵譚，弟子為俗務所羈，弗克如願。適蒙手教儼然耳提面命，深慰企思，眼前雖不能，即居山谷，然于此事亦知用心，爭奈只在心性義理上穿鑿，疑不發起。古德有言：若事上覷，則疾，若在意根下思量卜度，即沒交涉。如何是向事上覷下手工夫？乞和尚直捷指示。弟子依而行之，至懇至懇。</p>
<p class="head2">復</p>
<p>接尊翰，方知前字，<span class='corr'>已</span>蒙台覽矣。承問事上如何下手？老休有一問，盡大地俱是事，且道向何處覓理？試拈出事看。若拈不出，依舊賊入空屋。且問說事的又是個甚麼？即如僧問雲門：如何是佛？門云：乾屎橛老休。云：說了也，且道他說個甚麼？老休云：乾屎橛。喚作事得麼？便恁麼會，略較些子。乞老居士舉起慧劍一揮兩段，將此葛藤椿送到東洋大海外則可也。豈不聞知之一字，眾禍之門，正此之謂歟？</p>
<p class="head2">又上</p>
<p style="margin-left:1em">弟子在熱鬧場中輥了一世，自<span class='corr'>己</span>安身立命處全未打點，幸得諦聽法旨，覺此中恍然有躍的光景及離座下，仍復憤憤，不知是業深根鈍，于此事無緣耶？抑年老氣衰，弗能承當耶？或心不真實，志未決定耶？懇請開示，諒大師老婆心切，當必為我直指也。霜林寒色，大異城中，願言珍攝，以葆天和，有懷如縷，嗣容面悉。</p>
<p class="head2">又復</p>
<p>前在韶城，過蒙鼎力，真一箭射入九霄也青天亦須喫棒，但向後亦宜筈筈相承，自然箭箭中的也。文武須知不外，則事理盡在其中，何有老少之分別、根基之純鈍耶？來云：躍然的光景，此乃塵心暫歇，一時輕安。老居士根性勇利，拂塵而行，久久自然相應。若依舊涉事，依舊走作喚，熟習難忘，要到四稜踏地，不亦難乎？必須退居山谷，晝夜用心，管保歸家穩坐也。然雖年尊，色力尚健，氣宇過人，參究此道，綽綽有餘，萬不可中途生倦，失老休之望也。</p>
</div>
<div class='div-other'><a id='mulu77' />
<p class='h2'>寄張鎮臺書<span class='note-inline'>(諱瑋)</span></p><p>屢承厚誼，感佩殊深。此因非淺，定在靈山，同願今日方滿也。賜額一至，草木增輝，即法堂前煥然一新矣。更冀移玉入山，為戒壇主盟，山門有慶，眾僧有慶，即山野亦有慶也。是望。</p>
</div>
<div class='div-other'><a id='mulu78' />
<p class='h2'>復周道臺書<span class='note-inline'>(諱日燦)</span></p><p>捧讀琅函，超超玄著，非受靈山之囑，能于紅塵堆裡作世外想耶？從來佛法付與大臣，如趙清獻、張無盡蘇子瞻黃山谷，以宰官而傳祖燈，尤彰明昭著者也。昔憨大師弘法曹溪君家海門居士，竭力扶持，至今傳為美談。浴佛戒期，承高軒往顧，泉石增輝。某披拂汪懷，澄之不清，撓之不濁，可勝慶快。且蒙賜佳額名聯，字字珠璣，前無古人，後無作者，藏之祖室，永鎮伽藍，當與天壤同不朽耳。公事之餘，倘惠然命駕入理，深談一番，了過去生中般若因緣，此大丈夫之所為，而某之所喜出望外者也。夏日炎蒸，惟冀台臺為道，為天下自愛，臨楮曷勝瞻依？</p>
</div>
<div class='div-other'><a id='mulu79' />
<p class='h2'>寄南雄鄭太尊書<span class='note-inline'>(諱龍光)</span></p><p>某在浙中聞清名耳熱，及至南雄，不敢擅自造謁，權住青蓮剛兩三日，張公促行，又不克一面為歉。承游揚、張鎮臺，何太尊色色周全，或往來其間，乞致謝一聲。于是月結制也。但齋糧乏少，僧眾來多，特遣小徒拜謝，或有外緣為我指南。</p>
</div>
<div class='div-other'><a id='mulu80' />
<p class='h2'>寄韶州何太尊書<span class='note-inline'>(諱鳴鳳)</span></p><p>屢承厚貺，感佩殊深，山中頗安，全賴覆庇。某時抱五內前聞道體違和，某甚懸念，特差小徒問候，想弗藥有喜也。鄙寺前住持<span class='corr'>已</span>退，今有一老誠者，某見其為人，近古勸任住持，接待高賓，乞台臺垂青為幸。</p>
</div>
<div class='div-other'><a id='mulu81' />
<p class='h2'>寄韶州梅二府<span class='note-inline'>(諱欽)</span></p><p>老老大大尚沒料理，雖擔世外之名，竟業識忙忙，為尋歸路，有違尊召，至今歉然，幸相忘形外，恕我可也。周岐老進山某亦面訂，至端午後，偕駕同來某灑掃苔徑，迎于南華道左矣。</p>
</div>
<div class='div-other'><a id='mulu82' />
<p class='h2'>復韶州周三府<span class='note-inline'>(諱憲章)</span></p><p>城中握別又易，一冬可見，光陰如電，山野常切切，于斯如夢不來，又隔一生也。台下：神情凜烈，雅致清高。某時復三思。不審台臺不棄山野乎托清光遠映，是月結制也。臘月初一日說三壇大戒，乞駕進山一敘，以慰我懷。</p>
</div>
<div class='div-other'><a id='mulu83' />
<p class='h2'>復曲江諶縣尊書<span class='note-inline'>(諱紹津)</span></p><p>恭惟大居士台臺，豫章宗匠，盛世循良筆，端吐造化鹿鳴興歌心上起，經綸牛刀暫試喜。燕臺之市駿在即，幸雲山之付囑未忘其藏拙亞地，深愧入廛，仰瞻德容，飲醇心醉。正擬借光于戒室，猥蒙隆施于山廚。禪流之枵腹果然，檀那之慶餘無既，肅楮申謝，嗣容圖晤，清誨不盡。</p>
</div>
<div class='div-other'><a id='mulu84' />
<p class='h2'>復曾旅老書<span class='note-inline'>(諱弘)</span></p><p>久向道雅，不克瞻依，拽杖南遊，為尋知<span class='corr'>己</span>。台臺高名，朗于寰宇，某未發足以前，早與神契也。粵中土廣人稀相逢者少。即今垂鉤四海，為釣獰龍未卜台臺，不葉山野否？</p>
</div>
<div class='div-other'><a id='mulu85' />
<p class='h2'>寄滄然侍者書</p><p>數旬不見，使我夢寐心驚云：莫非中道而止之耶？俗務牽纏耶？不然，何不過我以完未了公案世事，如身之與影，愈走而愈急也。貴乎識得破，就陰而止之，則影自消也，跡自滅也。山中諸事極妥四方，衲子如雲，觀曹溪風景，當有興色，但我丈室無人談談，希子速來慰我，神馳不盡。</p>
</div>
<div class='div-other'><a id='mulu86' />
<p class='h2'>寄德盟黃道人書</p><p>山中寂寞，無可談心，公何意久假不歸懸？念懸念爾我飄然方外，真如泡影，何勞奔馳于聲色之場乎？千祈策杖而回慰我遐思。</p>
</div>
<div class='div-other'><a id='mulu87' />
<p class='h2'>寄五倫侄<span class='note-inline'>(果然出家即坤雷)</span></p><p>自到浙中，不無眷想，母兄俱亡，時痛切焉。我在外，晝夜忘眠，為成道業，道業<span class='corr'>已</span>成。又承先象田將法門大事累身，因不敢負先人苦心，咬定牙關，恢弘祖道，以報先祖道，以報爾先祖母一片撫育之心，正是一子出家，九族生天也。舊歲有朗徹禪人，為眾多特往吾里募米，方見吾侄親筆來書，兼以道心深信三寶。今又差雷空書記自如禪人一同過我求出世法，趁汝後生時，還可策勵二侄，分付他守定家業。汝一一倒斷來，自有安頓之方。所謂即今要休便休去，欲覓了時無了時。至囑！</p>
</div>
<div class='div-other'><a id='mulu88' />
<p class='h2'>寄本源和尚書</p><p>時景易過，轉眼風光，不覺二秋矣。侍者來時，弟尚望兄候至冬底，法駕不來，不知何阻，使我歉然。浙中衲子檀護根基純熟，彼此信然，不料張葵老，夙以願力興復。曹溪七月初一日乘舟，初二日，長行湖嘉，四眾不勝，依依南華，機緣甚偶，弟欲恢復，然而孤掌不浪鳴，特令默之來請乞兄偕往，庶滿昔日同參之願耳。更冀舉起慧劍，斬斷葛藤，撩起便行，垂模萬古，舟次匆匆，不盡欲言。南都翹首，細談衷曲。</p>
</div>
<div class='div-other'><a id='mulu89' />
<p class='h2'>與密宗庫司書</p><p>古聖遺訓云：作福如搶，寶在吾徒，不惟搶寶，亦寶內擇。其至寶也，叢林一肩擔當，盡心料理，使老僧安心行道，來眾依棲，在子一人之力耳。貴乎如悉達取寶入海，不見其深沒頭沒腦全身在裏許一踏到底，管保唾手而得矣。</p>
</div>
<div class='div-other'><a id='mulu90' />
<p class='h2'>復天界浪和尚書</p><p>此際法門下衰，宗風寥落在乎老人坐振此道，使洞宗源遠流長也。此行某仗老人，慈光庇蔭，南華再整，六祖重輝，某在東粵。焚香頂，禮不盡。</p>
</div>
<div class='div-other'><a id='mulu91' />
<p class='h2'>寄穀山金峰和尚書</p><p>弁山法道，海內橫行，在乎吾師之力耳。乃先人高明遠見，付授四十餘人。彼時小見局隅之流，皆紛紛議論，不料末法，全賴諸善知識慈航普渡，庶使茲輩杜詞抱愧流落，在常行粥飯僧數裡。某道過南華，聞和尚法道之隆，僧俗讚嘆不<span class='corr'>已</span>，某亦欣然。惜乎弁山諸善知識長往者多幫手，又少似覺法門寥落，某則茫然無措。幸吾師在急流中下一柱石，且喜老雲門道振天南也。</p>
</div>
<div class='div-other'><a id='mulu92' />
<p class='h2'>寄汪爾老護法書<span class='note-inline'>(諱挺)</span></p><p>去秋握別，倏爾金風又至矣，流光如電，誠不我待也。台臺近履更勝否？造詣更精否？太封翁萬福否？冀一一回音，慰我遐思。某在天南，荷台臺庥庇四眾，欣欣龍象，常盈數千，乃六祖遺風尚在耳。山僧鼓舞餘勇，痛加鉗錘。但得法雲四出，則此一番公案畢也。白蓮乞大護，法加覆之，今差小徒耑候清吉端溪一方引意，惟希鑒茹不既。</p>
</div>
<div class='div-other'><a id='mulu93' />
<p class='h2'>寄實行兄書</p><p>自江寧一別不覺一秋也一路。切念我兄熱腸，奈因行促，不克細細盤桓，令人歉然。于十月十五日，曹溪進院也。結制說戒，來眾益多，托兄之福，內外俱安。弟孤雲野鶴，翩翩無侶，如江寧事畢，速還南華。釋弟之遠望。</p>
</div>
<p class='juan'>卷第八</p></div>
</div><!-- end of div[@id='body'] -->
</body></html>