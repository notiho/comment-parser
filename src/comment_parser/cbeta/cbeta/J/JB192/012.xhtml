<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大休珠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu115' /><a id='mulu116' />
<p class='juan'>曹溪大休珠禪師偈讚卷第十二</p><p class="byline">侍者廣熙錄</p><p class="byline">瑞鹿法孫行信編次</p>
<div class='div-other'><a id='mulu117' />
<p class='h2'>偈</p>
<div class='div-other'><a id='mulu118' />
<p class='h3'>贈雲松和尚</p><p style="text-indent:0em" class="lg-abnormal"><div class='lg-row'>且喜柴門對竹開綠陰，終日覆蒼苔，從教夏熱炎如火到底，無能入得來。</div>
</p></div>
<div class='div-other'><a id='mulu119' />
<p class='h3'>寄宗始兄</p><p style="text-indent:0em" class="lg-abnormal"><div class='lg-row'>法門寥落冷如灰，爾<span class='corr'>已</span>休心我<span class='corr'>已</span>頹。山住總忘人世夢，自閒閒地自徘徊。</div>
</p></div>
<div class='div-other'><a id='mulu120' />
<p class='h3'>寄大田兄</p><p style="text-indent:0em" class="lg-abnormal"><div class='lg-row'>獨坐山關懶世酬，蕭然不覺幾時秋，法門此際難為也，聊把枯茅且蓋頭。</div>
</p></div>
<div class='div-other'><a id='mulu121' />
<p class='h3'>示越峰關主</p><p style="text-indent:0em" class="lg-abnormal"><div class='lg-row'>見得分明識得他，莫貪水草臥煙霞。直須倒嶽傾湫去，始露宗門利爪牙。</div>
</p></div>
<div class='div-other'><a id='mulu122' />
<p class='h3'>示重目禪人</p><p style="text-indent:0em" class="lg-abnormal"><div class='lg-row'>離亂韶光弘道難，眾緣相逼不身閑，數載精勤方休歇，卻被休心趁出山。</div>
</p></div>
<div class='div-other'><a id='mulu123' />
<p class='h3'>示嘯石禪人</p><p style="text-indent:0em" class="lg-abnormal"><div class='lg-row'>大用無用用現前，信手拈來覆大千，點開上古金剛眼，炤澈今時天外天。</div>
</p></div>
<div class='div-other'><a id='mulu124' />
<p class='h3'>示無瑕禪人</p><p style="text-indent:0em" class="lg-abnormal"><div class='lg-row'>終日談禪口不開，不開口處可疑猜，忽然看破開口處，謾云千里賺吾來。</div>
</p></div>
<div class='div-other'><a id='mulu125' />
<p class='h3'>示一魚禪人</p><p style="text-indent:0em" class="lg-abnormal"><div class='lg-row'>個事分明本現成，何勞特地向他尋？從教事事無心去，眨眼由來隔幾層。</div>
</p></div>
<div class='div-other'><a id='mulu126' />
<p class='h3'>示彰甫徐居士</p><p style="text-indent:0em" class="lg-abnormal"><div class='lg-row'>但自無心塵不染，開談句句占機先子能善具超方眼，我與袈裟搭半肩。</div>
</p></div>
<div class='div-other'><a id='mulu127' />
<p class='h3'>贈張玉可居士<span class='note-inline'>(善真)</span></p><p style="text-indent:0em" class="lg-abnormal"><div class='lg-row'>墨未濡時面目真，纔形半點更精神，誌公閃爍難為筆，老衲那伽豈易臨？萬里碧空惟朗月，一天虛皓絕纖雲。從來此處無人見，子與僧繇寫得親。</div>
</p></div>
<div class='div-other'><a id='mulu128' />
<p class='h3'>姚子謙居士為先君懷泉公徵放生河偈</p><p style="text-indent:0em" class="lg-abnormal"><div class='lg-row'>聞說生兮思惘然，勿云何處覓因緣？從前誤出鳶魚話，以後相隨亥豕傳。活潑自忘萍跡遠，機關豈到蓼花邊？哲人幻去恩波外，獨有觀河見不遷。</div>
</p></div>
<div class='div-other'><a id='mulu129' />
<p class='h3'>示不遷勤侍者</p><p style="text-indent:0em" class="lg-abnormal"><div class='lg-row'>禪家萬事俱拋去，潑天作略一時來，山僧切囑宜相信，不信吾言任子猜。</div>
</p></div>
<div class='div-other'><a id='mulu130' />
<p class='h3'>示應元長老</p><p style="text-indent:0em" class="lg-abnormal"><div class='lg-row'>六十年來老比丘，形容幸與我同流。山門體段須謹慎，仔細而今多事秋。</div>
</p></div>
<div class='div-other'><a id='mulu131' />
<p class='h3'>示僧官道生</p><p style="text-indent:0em" class="lg-abnormal"><div class='lg-row'>僧中宰相，俗中僧二諦融通悟未曾顧問也無三昧法，腰間不墜愧盧能。</div>
</p></div>
<div class='div-other'><a id='mulu132' />
<p class='h3'>示渠演監院</p><p style="text-indent:0em" class="lg-abnormal"><div class='lg-row'>老來無事可干懷，一榻高眠萬念灰，入定久<span class='corr'>已</span>忘出定，童子敲門喚不回。</div>
</p></div>
<div class='div-other'><a id='mulu133' />
<p class='h3'>示映輝知客</p><p style="text-indent:0em" class="lg-abnormal"><div class='lg-row'>山僧從不解欺心，吐膽傾肝說向人。擬問西來何意旨，向道眉毛眼上橫。</div>
</p></div>
<div class='div-other'><a id='mulu134' />
<p class='h3'>示輥石侍者</p><p style="text-indent:0em" class="lg-abnormal"><div class='lg-row'>宗主拈提貴正眼，陞堂聚眾令雙行，禪門此際惟知解，徹底掀翻第一人。</div>
</p></div>
<div class='div-other'><a id='mulu135' />
<p class='h3'>示石愚書記</p><p style="text-indent:0em" class="lg-abnormal"><div class='lg-row'>蓬壁寥寥接水涯，野雲無住即為家，經行飯罷山前遶，亂石橋虹燕子斜。</div>
</p></div>
<div class='div-other'><a id='mulu136' />
<p class='h3'>示心白維那</p><p style="text-indent:0em" class="lg-abnormal"><div class='lg-row'>禪翁何事到山家？拾得松芽且當茶。問我西來無抵對，攜籃圃外採藤花。</div>
</p></div>
<div class='div-other'><a id='mulu137' />
<p class='h3'>示吉中知藏</p><p style="text-indent:0em" class="lg-abnormal"><div class='lg-row'>不是嶺頭傳底事，豈從雞足付將來？老僧一語告吾子，終日談禪口不開。</div>
</p></div>
<div class='div-other'><a id='mulu138' />
<p class='h3'>示渠梵書記</p><p style="text-indent:0em" class="lg-abnormal"><div class='lg-row'>謝世飄然繫短蓬，半肩破衲斷麻縫。有人問我西來意，笑指庭前雙徑松。</div>
</p></div>
<div class='div-other'><a id='mulu139' />
<p class='h3'>示宇寬知客</p><p style="text-indent:0em" class="lg-abnormal"><div class='lg-row'>丈室蕭然竹數椽，門前流水是清漣，老僧心地常如此，論物還他事不遷。</div>
</p></div>
<div class='div-other'><a id='mulu140' />
<p class='h3'>示卻塵悅眾</p><p style="text-indent:0em" class="lg-abnormal"><div class='lg-row'>不煩著意打重關，但得心閒物自閒。一味卻塵塵亦了，茅苫一片伴青山。</div>
</p></div>
<div class='div-other'><a id='mulu141' />
<p class='h3'>示溪舌悅眾</p><p style="text-indent:0em" class="lg-abnormal"><div class='lg-row'>溪邊黃葉隨流水，流去無心趁落花，舉目望來長舌所，返觀總屬道人家。</div>
</p></div>
<div class='div-other'><a id='mulu142' />
<p class='h3'>示瀰昌知事</p><p style="text-indent:0em" class="lg-abnormal"><div class='lg-row'>存心一處細心窮，窮到無心始合宗，不是老僧來道磅，焉能整作舊家風？</div>
</p></div>
<div class='div-other'><a id='mulu143' />
<p class='h3'>示仁哲知事</p><p style="text-indent:0em" class="lg-abnormal"><div class='lg-row'>仁慈皆育物，事理盡雙彰，古哲無他法，菩提心歇狂。</div>
</p></div>
<div class='div-other'><a id='mulu144' />
<p class='h3'>示體瑩貼案</p><p style="text-indent:0em" class="lg-abnormal"><div class='lg-row'>體遍虛空界，瑩光映十方，分明都說了，莫謂我囊藏。</div>
</p></div>
<div class='div-other'><a id='mulu145' />
<p class='h3'>示德彰道人</p><p style="text-indent:0em" class="lg-abnormal"><div class='lg-row'>大德化兮小德川，曾聞斷臂乞心安，我今高報諸仁者，但得心堅石也穿。</div>
</p></div>
<div class='div-other'><a id='mulu146' />
<p class='h3'>示懋芳耆舊</p><p style="text-indent:0em" class="lg-abnormal"><div class='lg-row'>衲僧氣宇絕遮攔，禪道是非俱不攀，為甚超然渾不顧，皆因打透那重關。</div>
</p></div>
<div class='div-other'><a id='mulu147' />
<p class='h3'>寄體印老宿</p><p style="text-indent:0em" class="lg-abnormal"><div class='lg-row'>久埋寶鏡不當軒，包括先天與後天，日食三食高枕臥，鼻頭焉著用繩牽。</div>
</p></div>
<div class='div-other'><a id='mulu148' />
<p class='h3'>示愚道人<span class='note-inline'>(即請主)</span></p><p style="text-indent:0em" class="lg-abnormal"><div class='lg-row'>枯木逢春花未開，花開要等個人來，南華嶺畔重為望，月上三更坐釣臺。</div>
</p></div>
<div class='div-other'><a id='mulu149' />
<p class='h3'>懷張嶧老</p><p style="text-indent:0em" class="lg-abnormal"><div class='lg-row'>食了松華又食槐，門前不見故人來。遙膽樹影疑君至，拽杖遶山走幾回。</div>
</p></div>
<div class='div-other'><a id='mulu150' />
<p class='h3'>示玉寰張居士<span class='note-inline'>(法諱坤)</span></p><p style="text-indent:0em" class="lg-abnormal"><div class='lg-row'>青山綠綠如相似，萬里程途跋涉來，他日逢君今日始，倒拖拄杖上天台。</div>
</p></div></div>
<div class='div-other'><a id='mulu151' />
<p class='h2'>讚</p>
<div class='div-other'><a id='mulu152' />
<p class='h3'>徑山大慧杲讚</p><p style="text-indent:0em" class="lg-abnormal"><div class='lg-row'>牙如劍樹，口似血盆，呵罵諸方不近人情罹難一十八載，且喜致之無聞比今脅肩諂笑者，慚惶殺人。</div>
</p></div>
<div class='div-other'><a id='mulu153' />
<p class='h3'>洞山价祖讚</p><p style="text-indent:0em" class="lg-abnormal"><div class='lg-row'>寶鏡三昧，印心過水，睹影打徹，臨終來去自由，吾今常于此切。</div>
</p></div>
<div class='div-other'><a id='mulu154' />
<p class='h3'>黃梅五祖忍讚</p><p style="text-indent:0em" class="lg-abnormal"><div class='lg-row'>面如滿月，具四十齒。周家繼女所生世謂無父之子，肉身千載鎮黃梅，為甚又教衣缽止。咄！</div>
</p></div>
<div class='div-other'><a id='mulu155' />
<p class='h3'>佛日石雨老和尚像讚</p><p style="text-indent:0em" class="lg-abnormal"><div class='lg-row'>叢林九住，道振八山，若論向上，揭過一班。咄！舉世有眼人皆見，若個男兒用手攀。</div>
</p></div>
<div class='div-other'><a id='mulu156' />
<p class='h3'>覺非沈居士像讚</p><p style="text-indent:0em" class="lg-abnormal"><div class='lg-row'>為國柱石力護吾宗，儒釋并拈心空法空。其形蒼古其音黃鐘學貫今古，惟一老翁。<span class='note-inline'>(惟一別號)</span></div>
</p></div>
<div class='div-other'><a id='mulu157' />
<p class='h3'>懷泉姚居士像讚</p><p style="text-indent:0em" class="lg-abnormal"><div class='lg-row'>滅之曰隱，生之曰微；生滅滅<span class='corr'>已</span>，名曰道基。達道逍遙是阿誰？檇李懷泉老古錐。</div>
</p></div>
<div class='div-other'><a id='mulu158' />
<p class='h3'>高念祖居士松菊叢中拈拂坐石小像讚</p><p style="text-indent:0em" class="lg-abnormal"><div class='lg-row'>穎墨未濡，一真獨放，纔形朕兆，便落比量。即此離此，妙觀儼焉。念祖模樣，天縱體用，雙彰顯現，拂子頭上。</div>
</p></div>
<div class='div-other'><a id='mulu159' />
<p class='h3'>自讚<span class='note-inline'>(雪山濟請)</span></p><p style="text-indent:0em" class="lg-abnormal"><div class='lg-row'>這個漢出頭早信口呵罵諸方，討得許多煩惱不管。是之與非一味，只是掀倒野犴，驚走無門。獅兒聞之碎腦，有時直截根源。有時盤桓落草，費盡一片，婆心深嘆，無人知好。</div>
</p></div>
<div class='div-other'><a id='mulu160' />
<p class='h3'>又<span class='note-inline'>(若水華長老請)</span></p><p style="text-indent:0em" class="lg-abnormal"><div class='lg-row'>山僧做底事，諸方做不到，非但玄中玄，亦且妙中妙。少者授年尊，見聞俱笑，倒舉世所不信，父少而子老。</div>
</p></div>
<div class='div-other'><a id='mulu161' />
<p class='h3'>又<span class='note-inline'>(越峰敬請)</span></p><p style="text-indent:0em" class="lg-abnormal"><div class='lg-row'>面容自覺，年將半眉端唯有法門愁，踏遍諸方。無可意得子，吾心<span class='corr'>已</span>罷休。</div>
</p></div>
<div class='div-other'><a id='mulu162' />
<p class='h3'>又<span class='note-inline'>(錢鳳溪居士請)</span></p><p style="text-indent:0em" class="lg-abnormal"><div class='lg-row'>胸襟海闊無涯，拽杖東走西走。更問如何若何，便棒不容開口。這般慶快是誰？密印堂上老朽。</div>
</p></div>
<div class='div-other'><a id='mulu163' />
<p class='h3'>又<span class='note-inline'>(河南府王大士張啟聖二居士請)</span></p><p style="text-indent:0em" class="lg-abnormal"><div class='lg-row'>荊棘叢中駐足，是非堆裏安身，隨方開堂說法，到處攪亂叢林，世人或憎或愛，龍天且喜且欣，禪者扣其捷要，直心一味，披襟生辰岡岡，四九海內，聞汝臭名，不管是非，得失拽杖，驀直前行，將謂硬鋼打就，似乎生鐵鑄成，拈來拋向河南府，點開時人的眼睛。</div>
</p></div>
<div class='div-other'><a id='mulu164' />
<p class='h3'>又<span class='note-inline'>(重目維那請)</span></p><p style="text-indent:0em" class="lg-abnormal"><div class='lg-row'>者個漢真倔強坐，若獅猊行若象談禪不動唇皮，應機橫棒豎棒。與麼鹵，莽接諸方，如何做得人榜樣？</div>
</p></div>
<div class='div-other'><a id='mulu165' />
<p class='h3'>又<span class='note-inline'>(雲心祥請)</span></p><p style="text-indent:0em" class="lg-abnormal"><div class='lg-row'>假既不住，詎可立真？真假不住，分付雲心。</div>
</p></div>
<div class='div-other'><a id='mulu166' />
<p class='h3'>又<span class='note-inline'>(無瑕禪人請)</span></p><p style="text-indent:0em" class="lg-abnormal"><div class='lg-row'>叢林東住西住，拄杖南打北打。恁麼不順人情，只要時人放下。更問放下如何？良久，云：哪。</div>
</p></div>
<div class='div-other'><a id='mulu167' />
<p class='h3'>又<span class='note-inline'>(離塵本請)</span></p><p style="text-indent:0em" class="lg-abnormal"><div class='lg-row'>像不像三十棒，留與後人作榜樣。咄！是何形狀？</div>
</p></div>
<div class='div-other'><a id='mulu168' />
<p class='h3'>又<span class='note-inline'>(裕之滌西堂請)</span></p><p style="text-indent:0em" class="lg-abnormal"><div class='lg-row'>這漢作事，十聞九怕，動手便打，動口便罵。為甚用此辣鉗錘？秪要時人盡放下，而今要報這冤仇，短短麻繩長空掛。</div>
</p></div>
<div class='div-other'><a id='mulu169' />
<p class='h3'>又<span class='note-inline'>(智柏容後堂請)</span></p><p style="text-indent:0em" class="lg-abnormal"><div class='lg-row'>法道浙東行遍意思，更往西遊。願力如山似海，異乎淺見之流。子若描渠供養，切勿效彼之尤。咦！本色住山為活計，一把蓬茅且蓋頭。</div>
</p></div>
<div class='div-other'><a id='mulu170' />
<p class='h3'>又<span class='note-inline'>(巨平止請)</span></p><p style="text-indent:0em" class="lg-abnormal"><div class='lg-row'>一有多種，二無兩般。咄！懸起了也，急著眼看。</div>
</p></div>
<div class='div-other'><a id='mulu171' />
<p class='h3'>又<span class='note-inline'>(鶴林茂侍者請)</span></p><p style="text-indent:0em" class="lg-abnormal"><div class='lg-row'>三玄三要齊拈卻，那許其中話正偏，定隱門下真消息，貴在當人接上肩。</div>
</p></div>
<div class='div-other'><a id='mulu172' />
<p class='h3'>又<span class='note-inline'>(自如原禪人請)</span></p><p style="text-indent:0em" class="lg-abnormal"><div class='lg-row'>親近山僧數十秋，也無歡樂也無憂，洞上一枝無孔笛，分付原禪老實頭。</div>
</p></div>
<div class='div-other'><a id='mulu173' />
<p class='h3'>又<span class='note-inline'>(可敬請)</span></p><p style="text-indent:0em" class="lg-abnormal"><div class='lg-row'>浙地開堂數十秋，談禪說道水長流，此行拽杖曹溪去，端坐從容伴帝侯。</div>
</p></div>
<div class='div-other'><a id='mulu174' />
<p class='h3'>又<span class='note-inline'>(必成尊菴主請)</span></p><p style="text-indent:0em" class="lg-abnormal"><div class='lg-row'>這漢拈提向上事，從來不肯鼓唇皮。或問其間何意旨，只貴當人自絕疑。</div>
</p></div>
<div class='div-other'><a id='mulu175' />
<p class='h3'>又<span class='note-inline'>(應期錢居士請)</span></p><p style="text-indent:0em" class="lg-abnormal"><div class='lg-row'>願力如山重，胸襟似海深。慣吹無孔笛，大休珠道人。</div>
</p></div>
<div class='div-other'><a id='mulu176' />
<p class='h3'>又<span class='note-inline'>(心白西堂請)</span></p><p style="text-indent:0em" class="lg-abnormal"><div class='lg-row'>這個老禿口快，心直法嗣，遍布江楚，不怕法門，狼籍胸懷，馬祖遺風，要付八十之一，不懼諸方所呵，住在曹溪山窟作略潑地潑天棒，人棒得骨出。更有末後句子分付宗禪心白咦。</div>
</p></div>
<div class='div-other'><a id='mulu177' />
<p class='h3'>又<span class='note-inline'>(樂然公請)</span></p><p style="text-indent:0em" class="lg-abnormal"><div class='lg-row'>一生討便宜，不解看文墨，轉看轉繁轉跋碌，胸中徒爾多堆塞。出言吐語不驚人，如何教人為法則？吾家有個善超方，十二時中如癡兀。</div>
</p></div>
<div class='div-other'><a id='mulu178' />
<p class='h3'>又<span class='note-inline'>(慕賢公請)</span></p><p style="text-indent:0em" class="lg-abnormal"><div class='lg-row'>老休做人，極條直高拱手兮低作揖，佛法會也得世法會也得，高下隨宜爭定他，水銀墮地無蹤跡。</div>
</p></div>
<div class='div-other'><a id='mulu179' />
<p class='h3'>又<span class='note-inline'>(義成公請)</span></p><p style="text-indent:0em" class="lg-abnormal"><div class='lg-row'>一生搜索之極，揀人痛處下針，知我者百病百愈，不知者番作生嗔。極寬極恕極仁，便是大休道人。不動聲色，坐振叢林。現主曹溪法席，海內個個遍聞，放出調羹之手，內外如水之平。時逢像季，人多鬥爭，法門振作，借重老僧。</div>
</p></div>
<div class='div-other'><a id='mulu180' />
<p class='h3'>又<span class='note-inline'>(若虛公請)</span></p><p style="text-indent:0em" class="lg-abnormal"><div class='lg-row'>讚了一軸又一軸，大休如何有許多？尋常語話來搪塞，大家靜坐薩婆訶。</div>
</p></div>
<div class='div-other'><a id='mulu181' />
<p class='h3'>又<span class='note-inline'>(僧官道生請)</span></p><p style="text-indent:0em" class="lg-abnormal"><div class='lg-row'>家無四壁，八面玲瓏，是非不到處，形跡杳無蹤。閑挑野菜和根煮，猶讓山家老禿儂。</div>
</p></div>
<div class='div-other'><a id='mulu182' />
<p class='h3'>又<span class='note-inline'>(茂芳公請)</span></p><p style="text-indent:0em" class="lg-abnormal"><div class='lg-row'>說大又不大，說休又不休，有時隨宜上下，法道處處周流。咄！</div>
</p></div>
<div class='div-other'><a id='mulu183' />
<p class='h3'>又<span class='note-inline'>(天濟公請)</span></p><p style="text-indent:0em" class="lg-abnormal"><div class='lg-row'>果是法門中龍象，極肯低頭極，謙讓不三不四好，為人不是機，呵便是棒。</div>
</p></div>
<div class='div-other'><a id='mulu184' />
<p class='h3'>又<span class='note-inline'>(體印公請)</span></p><p style="text-indent:0em" class="lg-abnormal"><div class='lg-row'>牙爪俱備，事理兼通。坐象王山下，振六祖家風，這是何人像？曹溪大休翁。</div>
</p></div>
<div class='div-other'><a id='mulu185' />
<p class='h3'>又<span class='note-inline'>(應元公請)</span></p><p style="text-indent:0em" class="lg-abnormal"><div class='lg-row'>檢點人之短處，便請捨短從長，恐子不知長短，我為橫量豎量。喝一喝，云：長多少？良久，云：劍號巨闕，珠稱夜光。</div>
</p></div>
<div class='div-other'><a id='mulu186' />
<p class='h3'>又<span class='note-inline'>(寶航公請)</span></p><p style="text-indent:0em" class="lg-abnormal"><div class='lg-row'>古云：平常心是道，試問當人薦。未曾悟了，尚要除悟跡三玄三要不須爭。</div>
</p></div>
<div class='div-other'><a id='mulu187' />
<p class='h3'>又<span class='note-inline'>(渠演監院請)</span></p><p style="text-indent:0em" class="lg-abnormal"><div class='lg-row'>這個漢真奇特一條白棒，到處狼籍，人來問著，答云：不識藏頭露尾，作白拈賊。行道五郡，不肯休息，潛行密用，令人難測。渠演上座，莫受他惑。掉在屋角頭邊，免得時人邈模。</div>
</p></div>
<div class='div-other'><a id='mulu188' />
<p class='h3'>又<span class='note-inline'>(映輝知客請)</span></p><p style="text-indent:0em" class="lg-abnormal"><div class='lg-row'>佛祖之冤對法門禍害頭聞名較，些子相見沒來繇，自讚自罵這老漢，世世還同佛祖儔。</div>
</p></div>
<div class='div-other'><a id='mulu189' />
<p class='h3'>又<span class='note-inline'>(宇寬知客請)</span></p><p style="text-indent:0em" class="lg-abnormal"><div class='lg-row'>無心說法，有口談空，是這般人堪繼此宗。</div>
</p></div>
<div class='div-other'><a id='mulu190' />
<p class='h3'>又<span class='note-inline'>(心照首座請)</span></p><p style="text-indent:0em" class="lg-abnormal"><div class='lg-row'>胸襟海闊，願力弘深，一條拄杖，不近人情，隨方說法，報上皇恩。雖然橫說豎說，從來不曾動唇。八不思議三昧，便是大休道人。</div>
</p></div>
<div class='div-other'><a id='mulu191' />
<p class='h3'>又<span class='note-inline'>(敬止禪人請)</span></p><p style="text-indent:0em" class="lg-abnormal"><div class='lg-row'>機用臨時辨得親，一喝何妨三轉身？若還不會山僧話，懸在高堂問此真。</div>
</p></div>
<div class='div-other'><a id='mulu192' />
<p class='h3'>又<span class='note-inline'>(體中直歲請)</span></p><p style="text-indent:0em" class="lg-abnormal"><div class='lg-row'>這老漢雙眼圓明，慣要雷轟電捲，又要盤桓葛藤電捲時偷心頓歇，盤桓時追人腳跟，驗到諦當處偽，自不藏真。</div>
</p></div>
<div class='div-other'><a id='mulu193' />
<p class='h3'>又<span class='note-inline'>(致中公請)</span></p><p style="text-indent:0em" class="lg-abnormal"><div class='lg-row'>自喜還自讚：這個休和尚，細察於秋毫，大包虛空量，仔細又思量，還有一處長，巨細俱不管，隨緣而放曠，涉世無心心，亦無閑坐曲碌木床上。</div>
</p></div>
<div class='div-other'><a id='mulu194' />
<p class='h3'>又<span class='note-inline'>(洞玄副寺請)</span></p><p style="text-indent:0em" class="lg-abnormal"><div class='lg-row'>這漢做事，令人疑謗，參知識四十餘個個當人不讓。早早出世，人前一味，胡揮亂棒，氣宇凜烈。蓋諸方不管尊卑及長上，一切從頭按下來，如何做得人榜樣索性實？告諸仁者：誌公不是閑和尚。</div>
</p></div>
<div class='div-other'><a id='mulu195' />
<p class='h3'>又<span class='note-inline'>(伴月副寺請)</span></p><p style="text-indent:0em" class="lg-abnormal"><div class='lg-row'>行藏不拘，出入無束，應現千差，將錯就錯。高下隨宜不定宗，如何教人能摸索？</div>
</p></div>
<div class='div-other'><a id='mulu196' />
<p class='h3'>又<span class='note-inline'>(澄心書記請)</span></p><p style="text-indent:0em" class="lg-abnormal"><div class='lg-row'>千叮萬囑別無他，只貴當人遇作家，句下翻身須領略，曹源一滴灌天涯。</div>
</p></div>
<div class='div-other'><a id='mulu197' />
<p class='h3'>又<span class='note-inline'>(解脫典座請)</span></p><p style="text-indent:0em" class="lg-abnormal"><div class='lg-row'>這漢做人極謙下，不喜愚夫自莊大，爾要莊腔。我不然，送到天王腳底下動手就要打，開口就要罵，或肯一念自知，非從前惡習都放下，爾也心休，我也罷流通正在今朝話。</div>
</p></div>
<div class='div-other'><a id='mulu198' />
<p class='h3'>又<span class='note-inline'>(吉中知藏請)</span></p><p style="text-indent:0em" class="lg-abnormal"><div class='lg-row'>這個和尚人天榜樣，眼空四海，胸中浩蕩，願力弘深不肯休，想受付囑靈山上。</div>
</p></div>
<div class='div-other'><a id='mulu199' />
<p class='h3'>又<span class='note-inline'>(渠梵侍者請)</span></p><p style="text-indent:0em" class="lg-abnormal"><div class='lg-row'>這老漢真古怪雲門拾得死，貓頭持來兩廣街上賣東也，請開堂西也。請說戒，一生跋碌不停留，想是欠了閻浮債。</div>
</p></div>
<div class='div-other'><a id='mulu200' />
<p class='h3'>又<span class='note-inline'>(輥石侍者請)</span></p><p style="text-indent:0em" class="lg-abnormal"><div class='lg-row'>不似僧兮不似俗，曹溪山裡休老禿。眼目高兮胸襟闊，不是熙兒難湊泊。知我言兮繼我宗，他日逢人謾拈出。</div>
</p></div>
<div class='div-other'><a id='mulu201' />
<p class='h3'>又<span class='note-inline'>(達玄侍請)</span></p><p style="text-indent:0em" class="lg-abnormal"><div class='lg-row'>不住無兮不住有，活潑潑兮如珠走。不啻象王背上行，還要跨下獅子吼。</div>
</p></div>
<div class='div-other'><a id='mulu202' />
<p class='h3'>又<span class='note-inline'>(三洗侍者請)</span></p><p style="text-indent:0em" class="lg-abnormal"><div class='lg-row'>既來求我讚，豈可太謙讓一尺？說一尺一丈還一丈，行道五七郡，橫身江湖上，九坐道場心不休。更要以疏聞皇上，收拾海內的珠璣，送入龍宮鎮寶藏，行藏古怪是何人？曹溪山裡休和尚。</div>
</p></div>
<div class='div-other'><a id='mulu203' />
<p class='h3'>又<span class='note-inline'>(曇宣禪人請)</span></p><p style="text-indent:0em" class="lg-abnormal"><div class='lg-row'>個呵師固難測，量可形跡難覓。寬不處於太虛，窄不處於毫跡。一生熱腸太過，人人攀仰無極。或曰：法門之禍根，或曰法門之柱石。一味道心付人，被人呵為老賊。子得我之真髓，切莫似我狼籍咦。</div>
</p></div>
<div class='div-other'><a id='mulu204' />
<p class='h3'>又<span class='note-inline'>(熙和禪人請)</span></p><p style="text-indent:0em" class="lg-abnormal"><div class='lg-row'>出世為導師，不是小兒戲。上報四重恩，下將三有濟。可笑面南人，聚眾爭閑氣。不若三家村，裏翁也有仁。也有義不覺說到這裡，我也替你慚愧。</div>
</p></div>
<div class='div-other'><a id='mulu205' />
<p class='h3'>又<span class='note-inline'>(道開禪人請)</span></p><p style="text-indent:0em" class="lg-abnormal"><div class='lg-row'>作事不假為法心真得法數十餘載，每每坐到五更，煆得形同槁木，為報佛祖深恩。若不直心直說，誰人知我苦心，告報來學仔細法門擔子不輕。</div>
</p></div>
<div class='div-other'><a id='mulu206' />
<p class='h3'>又<span class='note-inline'>(止水禪人請)</span></p><p style="text-indent:0em" class="lg-abnormal"><div class='lg-row'>順之喜，名為讚；逆之嗔，名為謗。當知毀讚不同途，順逆依然成兩樣。我以正眼看將來，都緣好與三十棒。</div>
</p></div>
<div class='div-other'><a id='mulu207' />
<p class='h3'>又<span class='note-inline'>(卻塵禪人請)</span></p><p style="text-indent:0em" class="lg-abnormal"><div class='lg-row'>作獅子吼，百獸潛藏，為人天樣，個個驚慌。英風凜烈逼人寒，真個末劫大宗匠。</div>
</p></div>
<div class='div-other'><a id='mulu208' />
<p class='h3'>又<span class='note-inline'>(客生禪人請)</span></p><p style="text-indent:0em" class="lg-abnormal"><div class='lg-row'>突出無位真人，且道作麼描摸？一個紙上形容驚動。粵東僧俗，裱者畫者，各勞其力，個個欣然，莊香點燭。行道曾經數往還，攜帶人天造大福。</div>
</p></div>
<div class='div-other'><a id='mulu209' />
<p class='h3'>又<span class='note-inline'>(格新禪人請)</span></p><p style="text-indent:0em" class="lg-abnormal"><div class='lg-row'>不讀詩書，滿腹文章，不參禪道，堪繼後芳。法門擔子甚重，勉力一肩承當。或問大休何所長，這裡就是真榜樣。</div>
</p></div>
<div class='div-other'><a id='mulu210' />
<p class='h3'>又<span class='note-inline'>(月輝禪人請)</span></p><p style="text-indent:0em" class="lg-abnormal"><div class='lg-row'>胸中曠闊無遮擋，若不深知謂我狂，便是而今這等說，自家好處自家揚。</div>
</p></div>
<div class='div-other'><a id='mulu211' />
<p class='h3'>又<span class='note-inline'>(每文庫頭請)</span></p><p style="text-indent:0em" class="lg-abnormal"><div class='lg-row'>慣搜法門人短大家，竭力支撐，放出包空之量，勿有爾我之爭。不見浮山遠代付投子青，密地思量真可法，令我特地向南尋。</div>
</p></div>
<div class='div-other'><a id='mulu212' />
<p class='h3'>又<span class='note-inline'>(客新禪人請)</span></p><p style="text-indent:0em" class="lg-abnormal"><div class='lg-row'>人曰：再來大鑑，我今只日大休盡道應身說法，我亦不知來繇。</div>
</p></div>
<div class='div-other'><a id='mulu213' />
<p class='h3'>又<span class='note-inline'>(行海禪人請)</span></p><p style="text-indent:0em" class="lg-abnormal"><div class='lg-row'>不是老漢饒舌要捄法門，狼籍不諳中道，行太過，太不及，太過不付，一人不及，付到百十。這則淆訛公案，當來再問。彌勒咄！</div>
</p></div>
<div class='div-other'><a id='mulu214' />
<p class='h3'>又<span class='note-inline'>(密宗禪人請)</span></p><p style="text-indent:0em" class="lg-abnormal"><div class='lg-row'>這漢辨才無礙所為胸中梗直，時人作用不似渠，只為此中多委曲。</div>
</p></div>
<div class='div-other'><a id='mulu215' />
<p class='h3'>又<span class='note-inline'>(行果禪人請)</span></p><p style="text-indent:0em" class="lg-abnormal"><div class='lg-row'>熟處要人忘，生處要人熟最惱。傳衣付法人，鎮日忙忙讀。語錄定不修緣不熟，勉強出來呈醜拙題，自<span class='corr'>己</span>讚罵諸方禿，冷地一念自慚惶，水邊林下保養足。</div>
</p></div>
<div class='div-other'><a id='mulu216' />
<p class='h3'>又<span class='note-inline'>(舒周禪人請)</span></p><p style="text-indent:0em" class="lg-abnormal"><div class='lg-row'>上不得師之扶下，不得徒之助一根中心樹子，大海波心直柱觸破龍宮海藏七珍八寶露布，禪者扣問有何能，即此就是真常住。</div>
</p></div>
<div class='div-other'><a id='mulu217' />
<p class='h3'>又<span class='note-inline'>(瞻翠禪人請)</span></p><p style="text-indent:0em" class="lg-abnormal"><div class='lg-row'>自喜這漢一處好，發願弘法弘到老，不是靈山莂記來，怎肯全身入荒草？</div>
</p></div>
<div class='div-other'><a id='mulu218' />
<p class='h3'>又<span class='note-inline'>(有餘庫頭請)</span></p><p style="text-indent:0em" class="lg-abnormal"><div class='lg-row'>這個倔強漢，迥出於常流，不比諸方老。禿牛一日對鏡三梳頭。</div>
</p></div>
<div class='div-other'><a id='mulu219' />
<p class='h3'>又<span class='note-inline'>(自省禪人請)</span></p><p style="text-indent:0em" class="lg-abnormal"><div class='lg-row'>細如秋末大如山，過了重關又一關，山僧智向極猛烈，幾翻悟後幾翻參。</div>
</p></div>
<div class='div-other'><a id='mulu220' />
<p class='h3'>又<span class='note-inline'>(遠塵禪人請)</span></p><p style="text-indent:0em" class="lg-abnormal"><div class='lg-row'>分明拈出時人不識，畢竟如何？拄杖三十。</div>
</p></div>
<div class='div-other'><a id='mulu221' />
<p class='h3'>又<span class='note-inline'>(可宗庵主請)</span></p><p style="text-indent:0em" class="lg-abnormal"><div class='lg-row'>四壁無門處處通，從教八面得相逢。拈槌豎佛多年也，不識誰人契此宗？</div>
</p></div>
<div class='div-other'><a id='mulu222' />
<p class='h3'>又<span class='note-inline'>(張鎮臺法名德崑請)</span></p><p style="text-indent:0em" class="lg-abnormal"><div class='lg-row'>步長松石，下居曹溪山巔侍六祖之側，伴五千狂禪不動聲色，內外如然，攜後昆手，接佛祖肩婆。婆和和，似禪非禪，飢來喫飯，困來打眠夷。老僧只麼閒閒地，夢想渾忘兜率天。</div>
</p></div>
<div class='div-other'><a id='mulu223' />
<p class='h3'>又<span class='note-inline'>(蘿庵王居士請)</span></p><p style="text-indent:0em" class="lg-abnormal"><div class='lg-row'>婆婆和和：說禪說道，是耶非耶？少與草料，不喜落，平常豈肯存玄妙？佛祖位中尚不留，埋頭曹溪深山嶴，愈要潛形眾要追，老休定，作眾生靠。</div>
</p></div>
<div class='div-other'><a id='mulu224' />
<p class='h3'>又<span class='note-inline'>(無住莫居士請)</span></p><p style="text-indent:0em" class="lg-abnormal"><div class='lg-row'>這個老禿真宗門容文又不通字，又不識橫扯豎扯，卻又去得，仔細思量，有些奇特。</div>
</p></div></div>
<p class='juan'>卷第十二終</p></div>
</div><!-- end of div[@id='body'] -->
</body></html>