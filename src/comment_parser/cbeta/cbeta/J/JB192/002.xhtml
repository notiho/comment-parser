<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大休珠禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu9' /><a id='mulu10' />
<p class='juan'>曹溪大休珠禪師住嘉興白蓮寺語錄卷第二</p><p class="byline">侍者德常錄</p><p class="byline">住持嗣法德一編次</p>
<div class='div-other'><a id='mulu11' /><p>入院上堂，宣疏拈香祝聖罷，乃就座，維那白椎云：法筵龍象眾，當觀第一義。師豎拂云：是一是二？上士一決一切了，中下多聞多不信。但自懷中解垢衣，誰勞向外誇精進？真覺大師好與一頓，不合作賊人心虛。今朝法筵初啟，四眾雲臻，倘有騎賊馬，趁賊的出來[跳-兆+孛]跳看。僧問：如何是白蓮境？師云：門前雙井口朝天。進云：如何是境中人？師云：山僧今日多饒舌。僧禮拜。又僧出，師問云：你向未開口<span class='corr'>已</span>前道將一句來。僧擬議，師震威便喝。居士問：我為法王即不問，於法自在事如何？師拈棒，士便出。師云：恁麼則不自在也。乃云：有問有答，落七落八；無問無答，守山鬼窟。休問答莫守窟，淨梵王宮生悉達。吐水九龍天外來，捧足七華從地發。指天指地獨稱尊，一棒當頭要打殺。白蓮仔細簡點來，動著些些正眼瞎。大眾！動著即正眼瞎，作麼生是不瞎的正眼？良久，合掌云：我不敢輕於汝等，汝等皆當作佛。維那再白椎云：諦觀法王法，法王法如是。下座。</p>
<p>乳源上座請上堂，師纔入法堂，顧視左右云：大眾有甚麼事麼？眾無語。遂陞座云：法門寥落，祖道垂秋，若要扶起全賴，大休。休則不無，作麼生說個扶的道理作抖身勢？云：抖擻多年穿破衲，襤毿幾片逐雲飛。復舉：南泉云：王老師自小養一頭水牯牛，擬向溪東牧，不免食他國王水草；擬向溪西牧，亦不免食他國王水草。如今不免隨分納些些，總不見得。師云：山僧亦有一頭水牯牛，也不向溪東牧，也不向溪西牧，也不隨分納些些，不使奔逸，不縱驕奢得放下，且放下是甚曲調？歸堂喫茶。下座。</p>
<p>上堂。一不是，二也。非守真志滿，逐物意移。擲拂子，下座。僧出眾云：大眾證明。師云：證明個甚麼？僧便喝，師便打。</p>
<p>結制。本寺眾勤舊請上堂：封起拄杖頭，結卻衲僧口。大家團圞頭，畢竟有來由。大眾有甚麼來繇聻？卓拄杖云：不是冤家不聚頭。又卓一卓云：不妨頭上又安頭下座。<span class='note-inline'>(問答不錄)</span>。</p>
<p>虞居士誕日請上堂，白椎竟，僧出禮拜起，擬問師云：維那說底甚麼？僧無語，師便打。乃云：居士今年五十九，甲乙丙丁庚戊丑，屈指從頭數得來，數目總在山僧手。其中一個好因緣，自古春秋俱不有。因齋慶讚示諸人，只要人人獅子吼。僧問：如何是寒灰枯木去？師云：荷盡<span class='corr'>已</span>無擎雨蓋，菊殘猶有傲霜枝。進云：恁麼說則易轉身似覺難。師云。不唧溜漢。僧禮拜。師下座。檀越汪振華封翁同李聖徵、姚子謙二居士請上堂，師云：今日是本山護法汪居士，同李居士姚居士設供，請山僧陞於此座，為大眾說些佛法。若論佛法教，山僧無下口處。若說佛，則汝等諸人各各腳跟下放光動地。是個甚麼。若說祖則白蓮恢張法席。廣聚人天鉗錘。衲子又是個甚麼？若說禪則終日拈的示的，露的又是個甚麼？若說道則心裡悟的。口裡說的，耳裏聽的，又是個甚麼？與麼說話，猶是隨緣赴感，應彼來機。若論佛法向上一毫也用不著。何故聻？說佛佛之一字。吾不喜聞。說祖祖師喚來洗腳。若說禪道禪道不在口頭。恁麼則說佛亦不得，說祖亦不得。說禪說道纔不得。只此不得亦不可得。既不可得。秪如今日護法設齋命陞此座。又且如何舉揚？卓拄杖云：流布葛藤無用處，不如收捲過殘冬。下座。</p>
<p>姚敬田居士誕日請上堂：姚老今冬六十四，問著生年不知數，自謙老拙百無能，我道其人有大智。西天達磨不會禪，東魯仲尼不識字。山僧倒讀番本書，卻把張三喚李四。大眾為甚麼卻把張三喚李四？喝一喝，云：只許老胡知，不許老胡會。</p>
<p>元旦上堂。一年三百六十日，今朝又是從頭起。拈香祝：</p>
<p>聖賀新年，試問諸人委不委？又拈香云：更有一炷重拈出，供養象田和尚嘴。為甚麼不熏他鼻孔聻？擊拂子云：鼻孔在我手裡。下座。</p>
<p>師誕日本寺，眾勤舊請上堂，師拈拄杖云：拄杖子今年又添一歲了也，且道拄杖子年多少與山僧齊年？且道山僧年多少與拄杖子齊年？擲下拄杖云：拄杖子與山僧縛作一團，拋向諸人面前，漆桶不會，打鼓普請看。下座。</p>
<p>上堂。出鄉半月餘，眼睛對鼻孔，囊中無一物，拾得個骨董，送入常住中，庫司供大眾，莫作佛法商量，休作世諦。儱侗召眾云：既不許作佛法商量，又不作世諦儱侗，畢竟如何理會聻？卓拄杖云：步行踏斷流水聲，大地山河掌握中。復舉：高峰云：盡十方世界是個缽盂，汝等諸人喫粥喫飯也在裡許屙屎，放尿也在裡許行住坐臥，乃至一動一靜總在裡許。若也識得，達磨大師只與你做得個洗腳奴子若也不識，二時粥飯將甚麼喫參？師云：白蓮則不然，盡十方世界雖是個缽盂喫粥喫飯，也不在裡許，屙屎放尿，也不在裡許，行住坐臥，乃至一動一靜，俱不在裡許。若人識得，達磨大師與汝做個同參；若也不識，燒茶用水炊飯用米，喫得屙，得福不思議。僧問：為尋知<span class='corr'>己</span>即不問，格外玄提事若何？師云：三塔灣七曲八曲。進云：恁麼則全機獨露超調御，意外明宗信不通。師云：四依亭橫行豎行。進云：白蓮堂上獅子吼，鳳凰州內浪滔天。師云：不勞讚嘆。下座。</p>
<p>結制。本寺眾勤舊同崑石王居士請上堂：一年一度解，一年一度結，不是白蓮新規，乃是諸方舊轍。禪客相逢沒故新，須信其中滋味別。寒山騎虎入松林，倒拈苕帚是拾得。普化四方八面來，臨濟堂前罵老賊。二祖斷臂乞安心，及至安心不可得。大眾！山僧從不解欺人，所以一一為拈出。擲拂子，下座。</p>
<p>護法李斗如俞少泉，同眾居士請上堂：西堂問：前百丈不落因果，為甚麼墮卻野狐身？師豎拂云：不離這個。進云：後百丈不昧因果，為甚麼脫卻野狐身？師豎拂云：亦不離這個。進云：不落不昧，畢竟喚作甚麼？師復豎拂云：亦不離這個。西堂云：若無風擾雪，怎顯凍梅香？師云：你只好做西堂侍者。問：大事未明，如喪考妣。大事<span class='corr'>已</span>明，為甚麼亦如喪考妣？師云：果是銅頭鐵額漢，銀山鐵壁必須鑽者。云：如何是大事？師云：掃地去。者禮拜起。云：恁麼則飢來喫飯睡來眠，也無佛法也無？禪師云：纔沾滴水，便解興波。乃云：前百丈不落因果，墮野狐身。豎拂云：不離這個。後百丈不昧因果，脫野狐身豎拂云：也不離這個。不落不昧，畢竟喚作甚麼？復豎拂云：總不離這個這個那個一齊按過，要行便行，要坐便坐。擬議尋思成話墮。放下拂子云：阿呵呵！還會麼？知事少時煩惱少，識人多兮是非多。</p>
<p>侍溪馮居士請上堂。僧問。鐘鼓<span class='corr'>已</span>鳴識得了也。正恁麼時，請師答話。師云。但看未鳴前。進云。龍生金鳳子。撞破碧琉璃。白蓮相肯也無？師云。但識琴中趣。何勞絃外聲。進云。覿面若無宗正眼。焉知全露法王機。師云。三十棒。乃云。一路來一路去。業識茫忙無本據。如刀剖水風吹光。個裏孰分麤與細。喝一喝，下座。</p>
<p>護法同香客請上堂：參也，參到無參處，說也說到無<span class='corr'>說</span>時，參到無參處，正好參說到無說時，正好說。假饒<span class='corr'>參</span>說一齊撥孟八郎漢，如何止遏？所以道：逢強即弱，遇柔即剛。廚房施主設齋香，眾聞鼓響俱進齋堂，莫管東來西來，飽食饅頭粉湯。或問其中旨，婆舌為宣揚果珍李柰菜重芥薑。若還不會，再扣方丈。下座。</p>
<p>上堂。不談佛法不談禪，暮雨連連朔月天。會得其中端的旨，大家喫飯了瞳眠。忽有人來索飯錢，作麼生支遣？不見維那道：法筵龍象眾，當觀第一義。你還是龍象眾麼？若是龍象眾，第一義作麼生觀？若謂維那白椎處是第一義，侍者送拂子來是第一義。擊鼓撞鐘是第一義，燭臺香爐是第一義，佛殿三門是第一義，說者聽者是第一義。若與麼會，秪成個逐色隨聲漢子，於第一義中總沒交涉。汝若要於此事相應，當內不存知，外不立見，世法佛法，一擔掀翻，但飢來喫飯，寒來著衣，無絲毫繫念在心，自然開口道著，動步踏著。且道踏著個甚麼？今朝不覺連綿雨，明日天晴再主張。下座。</p>
<p>元旦淨圓勤舊請上堂，拈香祝聖畢，乃云：年新月，新日新，人人慶賀新春，個個東拜西拜，撞著無位真人。新舊當家齊著力，大家扶起破砂盆。山僧亦不中途倦，拄杖竭力把門撐。卓一卓，下座。</p>
<p>佛日師翁三周忌日，上堂，僧問：昔日巴陵為雲門大師，設忌有三轉語。高峰為雪巖和尚，設忌單單，只有一句。今日和尚為先，老人設忌，又且如何？師云：我這裡一句也無。進云：昔年今日先老人向甚麼處去也？師云：即今抖的。進云：即今又是個甚麼？師豎拂云：會麼？進云：雖然，面目儼然在。一番提起一番，新便禮拜。師乃云：盡道師翁今日死，某道師翁今日生。生死，去來尋常事，為甚諸人特地驚？若能言外知歸去，撥著須教解翻身。於中弗能親薦取，十字街頭等個人。卓拄杖，下座。</p>
<p>解制上堂。師云：結制時，東來西來；解制時，南去北去。雖曰結拂，子未嘗結，何必東來西來？雖曰解拂，子未嘗解，何必南去北去？山僧老實為大眾說個事，中間不在東西南北，有飯喫飯，有粥喫粥，一日三餐，千足萬足。僧問：九旬禁足，大似畫地為牢，忽有羅籠不住，呼喚不回，且道此人還在解結內麼？師云：風吹不響鈴兒草，雨打無聲鼓子花。進云：獅子吼處乾坤裂，毘盧頂上任縱橫。遂以坐具頂頭而出。師云：可憐出盡家中醜，致使傍觀笑破唇。下座。</p>
<p>結制上堂。百日期場今日始，個事諸人自擦磨。牙關咬定疑生死，面皮翻轉疑團破。疑團破，銀山鐵壁，都推倒得失，存亡俱按過。眾中還有是般人麼？如無，山僧下座，往街收供擔頭上為諸人說破。堂主問：世尊說法四十九年，未嘗說著一字。和尚今日高登寶座，闡揚大法，未審說個甚麼？師云：汝見我說個甚麼？堂云：正令<span class='corr'>已</span>行全體露，那分南北與東西？師云：但得時中不瞌睡，碧空原是舊蒼天。堂云：各家門首無為鏡，炤破虛空舊面皮。師云：爭奈門對千竿竹，猶有屋後萬株。松堂云：男兒不具超方眼，焉識吾？師顯大機，便禮拜。師，下座。</p>
<p>師誕日，眾職事請上堂：山僧今年三十七，辰<span class='corr'>巳</span>午未申酉戌乙卯年<span class='corr'>己</span>卯月丙午時辰丁酉日，若將這些作生辰，猶是眼中重添楔。復召眾云：既不將這些作生辰，且道將甚麼作生辰？良久，云：未出母胎，度人<span class='corr'>已</span>畢。堂主問：開口只說無生話，如何是和尚生辰？師云：生也。堂云：恁麼則金風搖動澄潭月，嶺外梅花徹體香。師云：但得無心並無事，何勞南北與東西？堂云：洞上一宗開正眼，分明全露法王機。師云：痛上加鞭策，辭中更著詩。下座。</p>
</div>
<div class='div-other'><a id='mulu12' /><p>解制晚參師垂語云。白蓮不住資聖。不居衲僧家。向甚處安身好<span class='note-inline'>(時江南資聖寺請師)</span>。維那云。擺手出長安。師云。新維那說舊話。一僧作咳嗽聲。師云。作麼。僧云。某甲傷風。師云。子是真病。乃云。諸兄弟東去西去。那事中間須仔細。三條椽下好安身。七尺單前非容易。福薄身輕心不安。途中切莫生他計。逢溪先把杖頭探。腳底恒將草鞋繫。何故聻石頭路滑。</p>
<p>無瑕庵主請晚參，師云：久不到家鄉，相逢語話長。途中多風雨，搭船坐中倉。及至歸家<span class='corr'>已</span>，拄杖左右量。長不是短，圓不是方。若能不在方圓上，踢倒門前枯樹椿。</p>
<p>除夕晚參。僧問：如何函蓋乾坤句？師云：普。如何是截斷眾流句？師云：住。如何是隨波逐浪句？師云：今晚三十夜，初一早商量。乃云：一年一年又一年，一月一月又一月。光陰易過人易老，忙忙日月相催逼。未透前三與後三，腳跟底事黑漆漆。朝參暮究不相似，只為馳求不肯歇，但把奔逸盡拋離，此是山僧真秘訣。秘訣不假於心思，那許其中著言說？龍樹昔年誹大乘，自悔持刀把舌割。諸大德！參禪學道，不為別事，只要臘月三十日眼光落地時，這一片田地，四至界分著實分明。今正其時，還有著實分明底人麼？良久，云：莫把是非來辨我，平生穿鑿不相關。</p>
<p>晚參。言前薦得猶成滯，句後承當早<span class='corr'>已</span>遲。為恐諸人未勦絕，吾今暫說不如斯。擲拂子云：吐膽傾肝俱說了，不是飽參人不知。</p>
</div>
<div class='div-other'><a id='mulu13' /><p>結制示眾，師云：結制不覺經一七個事，諸人畢未畢；如未畢，山僧為汝重剖析。大眾但不得動著，動著則頭破腦裂。僧纔出，師便打云：動了也。</p>
<p>示眾。有收有放，鞭繩在手，能殺能活，鮮血淋漓。是者等人，方能喫佛。飯穿佛衣，受佛戒罵佛非不脩，福不造罪，隻手提起，利剛錐；佛也錐，祖也錐。何故聻？良久，云：者裡無處著落，莫怪山僧用鉗錘。</p>
<p>示眾。卓拄杖云：如是見，如是知，如是解，不生法相。拈拄杖云：法相生也，是凡是聖。擲下拄杖云：今夏常住淡薄，一日三食冷飯，大眾喫得肚脹，行住坐臥如然，好個參禪榜樣。</p>
<p>示眾。僧問：入理深談即不問，七縱八橫事如何？師云：非公境界。僧無語。師云：果然。乃云：入理深談，朝三暮四，出長安道，七縱八橫。具如是作略方堪荷擔吾宗。復顧視左右云：還有克家種草麼？如無，山僧為爾道破。卓拄杖云：者裡親薦取，獨步任西東。</p>
<p>示眾。僧纔出，師便打。又僧出，師云：三十棒。僧無語。師云：蒼天！蒼天！乃云：拄杖子橫打豎打，不曾打著一個。還有向未拈棒前撩起便行底麼？</p>
<p>因侍者有省，示眾，師云：禪不屬參，道不屬悟，佛亦不成，眾生不做。向這裡摸著鼻孔，一任隨緣放曠，任性逍遙，拗折拄杖，放下腰包。其或未然，一狐疑了一狐疑，江北江南問王老。</p>
<p>示眾。師云：寸絲不掛，自然赤條條粒；米不嚼，各各飽齁齁。即今身上穿底口裡喫底，又明甚麼邊事？還有撥轉此關者麼？</p>
<p>示眾。師云：三祗煉性脫落，只在暫時；八定四禪取證，不離當處。還有，不假脩證者麼？</p>
<p>示霞山道者</p>
</div>
<div class='div-other'><a id='mulu14' /><p>四生、六道，蓋為此○不明，故有輪迴之相。汝幸生富貴之家，無衣食之逼，正好趁色，力康健時，參究此道。但看未生董宅之時，這能語能言，一點靈明在甚麼處安身？既生之後，能語能言，復是何物？者裡看得破念佛是誰，不須問人矣。</p>
<p>參究用工之法，不得放緩，緩則被散亂妄想混擾，難得成片，名為間斷。古云：學道如鑽火，逢煙切莫休，直待金星現，歸家始到頭。思之！</p>
<p>人身難得，佛法難聞，世人匆匆，混過一生，向此門中，問道有幾。幸汝夙植善根，得遇善知識，發心參禪，求出世因，實難得耳。但要信得，及久久不退，定有相應分也。至囑！</p>
<p>掛鐘板，師擊板一下，云：打破趙州關。又擊一下，云：擊碎雲門普，雪峰三輥毬，禾山四打鼓，普化掣風顛。面壁是魯祖白蓮爐韝新開大者歡欣，小者舞休歡舞。復擊一擊云：觀音妙智力，能救世間苦。</p>
</div></div>
<p class='juan'>卷第二</p>
</div><!-- end of div[@id='body'] -->
</body></html>