<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛般若經疏論纂要刊定記會編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu18' />
<p class='juan'>金剛般若經疏論纂要刊定記會編卷第十</p><p class="byline">秦三藏法師鳩摩羅什譯經</p><p class="byline">唐　圭山大師宗密　述疏</p><p class="byline">宋　長水沙門子璿　錄記</p><p class="byline">清荊溪後學沙門行策會編</p>
<div class='div-commentary'><p style="margin-left:1em;text-indent:-1em">○二十三斷佛果非關福相疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">由前相比法身是失又聞以色見聲求是邪遂作念云佛果一向無相無為若爾則修福德之因但成相果相果既非佛果佛果則不以具相而得故佛果畢竟不關福相故論云有人起如是心若不依福德得大菩提如是諸菩薩則失福德及失果報。</p>
<p style="margin-left:2em">初二句指疑起處此從二十二中來遂作下作一向離相解便是指起疑之宗也若爾下結成疑也意云福但成相果相既非佛修福何益故佛果下結成疑名也論云下引證失福者非菩提因故失果者非菩提果故。</p>
<p style="margin-left:2em;text-indent:-1em">●二依經斷疑四如疏列。</p>
<p style="margin-left:1em;text-indent:-1em">○斷之文四初遮毀相之念。</p>
</div>
<div class='div-orig'><p>須菩提汝若作是念如來不以具足相故得阿耨多羅三藐三菩提須菩提莫作是念如來不以具足相故得阿耨多羅三藐三菩提。</p>
</div>
<div class='div-commentary'><p style="margin-left:2em">意云汝若謂如來不以具足相故得菩提莫作是念文勢似重意實不重但前敘後遮也。</p>
<p style="margin-left:1em">華嚴經云色身非是佛音聲亦復然亦不離色聲見佛神通力肇云不偏在色聲故言非非不身相故復言是大雲云若言如來不以相具斷滅見矣故佛止云莫作是念。</p>
<p style="margin-left:2em">華嚴偈中前半屬前文後半屬此段以文意鉤鎖故就一處而引既言不離色聲豈合一向毀相毀相非理故此遮之肇云下亦前後相半耳不偏等者相不定故如輪王非佛非不等者應機即現不離法身故如釋迦是佛斷滅見者義在次文。</p>
<p style="margin-left:1em;text-indent:-1em">○二出毀相之過。</p>
</div>
<div class='div-orig'><p>須菩提汝若作是念發阿耨多羅三藐三菩提心者說諸法斷滅莫作是念。</p>
</div>
<div class='div-commentary'><p style="margin-left:1em">毀相則墮斷滅斷滅是損減之過斷見邊見之過。</p>
<p style="margin-left:2em">損減等者謂執有是增益過執無是損減過今既一向離相正當此句斯則於果損福德莊嚴於因損五度之行壞俗諦也斷見者中論云定有則著常定無則著斷今既一向作無相解正當斷見邊見者空有斷常皆是著邊邪之見並非正見故云過也。</p>
<p style="margin-left:1em;text-indent:-1em">○三明福相不失。</p>
</div>
<div class='div-orig'><p>何以故發阿耨多羅三藐三菩提心者於法不說斷滅相。</p>
</div>
<div class='div-commentary'><p style="margin-left:2em">徵意云以何義故令不作此念釋意云但發菩提心者皆不作此念故知作此念者豈非過與。</p>
<p style="margin-left:1em">無著云於法不說斷滅者謂如所住法而通達不斷一切生死影像法於涅槃自在行利益眾生事此中為遮一向寂靜故顯示不住涅槃偈云不失功德因及彼勝果報論云雖不依福德得真菩提而不失福德及彼果報以能成就智慧莊嚴功德莊嚴。</p>
<p style="margin-left:2em">如所住法者所住之法即大菩提心菩提心者即悲智願也一切菩薩皆安住此心行菩薩行有大智故不住生死有大悲故不住涅槃今令離於斷常二見即是不住生死涅槃故云如所住法即七最勝中依止最勝不斷等者意云生死本空猶如影像影像不有復何斷焉今言不斷者非謂固留但了性不有了相不無隨順俗諦故云不斷此即通達之義於涅槃等者若被寂所縛即不自在今寂而常用用而常寂是自在義此中下顯偏說之意然據不斷生死利益眾生但成大悲不住涅槃如其具論亦須不住生死方成如所住法一向下即出偏說之意遮寂者即二乘人灰身滅智撥喪無餘被涅槃所拘是不自在今以不具相發心正墮於此為對治故偏示一門下文菩薩不受福德即不住生死義則圓矣偈云下引證論云下釋偈雖不依下縱也法身真佛是真菩提正由智了為因故不依彼而不失下奪也福德是因即五度果報是果即三十二相相非不佛故言不失既不失果即不失因以能下明不失之由謂真菩提必須具足二莊嚴故智慧即真身福德即應身故論云法身者智相身福相者異相身以諸如來皆合具此二種相故故法華云如其所得法定慧力莊嚴以此度眾生自證無上道。</p>
<p style="margin-left:1em;text-indent:-1em">○四明不失所以二初明得忍故不失。</p>
</div>
<div class='div-orig'><p>須菩提若菩薩以滿恒河沙等世界七寶持用布施若復有人知一切法無我得成於忍此菩薩勝前菩薩所得功德。</p>
</div>
<div class='div-commentary'><p style="margin-left:2em">意云菩薩於無我心中所修福德勝彼有我心中所修福德以莊嚴法身究竟不失故。</p>
<p style="margin-left:1em">論云有人起如是心諸菩薩得出世智失彼福德及以果報為遮此故偈云得勝忍不失以得無垢果無我者二種無我也。</p>
<p style="margin-left:2em">有人等者先敘所遣之念念云若出世無分別智正是佛因即所修福德盡皆失也何以故福非因故為遮此故者引起能遣之文得勝忍不失者正明不失義謂若心住相修諸福德墮於有漏此福則失若心離相修諸福德成於無漏此福不失也以得下出不失之由斯則以果驗因成不失義無垢即清淨無漏是佛身矣二無我者人法也得此二空之智名之為忍。</p>
<p style="margin-left:1em;text-indent:-1em">○二明不受故不失二初正明。</p>
</div>
<div class='div-orig'><p>何以故須菩提以諸菩薩不受福德故。</p>
</div>
<div class='div-commentary'><p style="margin-left:2em">徵意云以何義故言無我所修之福為勝耶釋意云秖由菩薩不受福故。</p>
<p style="margin-left:1em">論云彼福德得有漏果報故可訶也無著云此顯示不著生死故若住生死即受福德。</p>
<p style="margin-left:2em">可訶等者明不受之由亦是以果驗因成不受義意云果若有漏則知受福是可訶責果既無漏則知不受云何可訶無著下顯對前文不住涅槃前後相望共成悲智之義耳若住下反明。</p>
<p style="margin-left:1em;text-indent:-1em">○二徵釋。</p>
</div>
<div class='div-orig'><p>須菩提白佛言世尊云何菩薩不受福德須菩提菩薩所作福德不應貪著是故說不受福德。</p>
</div>
<div class='div-commentary'><p style="margin-left:2em">意云菩薩作福若生貪著則成有漏因既有漏果亦有漏得三十二相但同輪王不名為佛此則因果俱失成其所疑今既作福不生貪著則因成無漏因既無漏果亦復然所得三十二相莊嚴法身名之為佛云何疑其失因及果。</p>
<p style="margin-left:1em;text-indent:-1em">○二十四斷化身出現受福疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">論云若諸菩薩不受福德云何諸菩薩福德眾生受用。</p>
<p style="margin-left:2em">初句指疑起處即從次前文來論中即云若菩薩不受彼果報等云何下結成疑也眾生受用者據佛壽量合滿百年至八十便入涅槃意留二十年福與後代弟子受用又於佛供養承事能令眾生獲福無量斯亦佛福眾生受用也問前云菩薩不受今何難佛受用又前言受是取義今疑受是用義文義既異何以成疑答此皆以果驗因也因中若不受取果中焉合受用果中尚自受用因中豈無受取耶。</p>
<p style="margin-left:2em;text-indent:-1em">●二依經斷疑二如疏列。</p>
<p style="margin-left:1em;text-indent:-1em">○斷之文二初斥錯解。</p>
</div>
<div class='div-orig'><p>須菩提若有人言如來若來若去若坐若臥是人不解我所說義。</p>
</div>
<div class='div-commentary'><p style="margin-left:2em">意云若人言如來出現來入滅去住世間皆不解我所說義。</p>
<p style="margin-left:1em">偈云是福德應報為化諸眾生自然如是業諸佛現十方。</p>
<p style="margin-left:2em">是福等者是彼無漏福德之應報即無垢果也果中無有色相故論云佛果無有色相迭相見故又論云佛果無別色聲唯如如及如如智獨存故無來去等為化下或問曰既佛果無別色聲來去等何以出現受福為眾生受用耶故此釋之意說眾生根熟為能感緣以佛無緣大悲無量劫來利他善根熏淨法界以成善習有感即應任運無心如一月不下降百水不上升慈善根力法爾如是正是斷疑之意若果中有心受用則因中亦有心受取果中既是自然因中足明無著也。</p>
<p style="margin-left:1em;text-indent:-1em">○二示正見。</p>
</div>
<div class='div-orig'><p>何以故如來者無所從來亦無所去故名如來。</p>
</div>
<div class='div-commentary'><p style="margin-left:2em">徵意云以何義故名為如來既名為來亦表其去何言錯解釋意云以真佛本來無來去故。</p>
<p style="margin-left:1em">偈云去來化身佛如來常不動大雲云眾生心水若清淨則見佛來來無所從濁則見雙林示滅則云佛去去無可至肇云解極會如體無方所緣至物現來無所從感畢為隱亦何所去。</p>
<p style="margin-left:2em">偈云等者標真化異也如來即是法身本來不動猶若虛空故不同化身隨機來去此非異而異也大雲下釋此約機心染淨遂見佛有來去名為化身來無所從去無所至即是不動名為法身斯則機見有佛來去佛實不動云云自彼於我何為此中略舉水喻眾生心則知月喻法身影喻化體清濁喻染淨也水清月現月亦不來水濁月隱亦非月去但是水有清濁非謂月有升沈法中亦爾心淨見佛非是佛來心垢不見亦非佛去但是眾生垢淨非謂諸佛隱顯解極等者謂解極則心絕心絕則會如如體本周故無方所此明即應之真緣至下明即真之應也意同大雲隱顯斷疑意者諸佛本無來去眾生妄見去來尚無出現之佛寧有受福之事耶。</p>
<p style="margin-left:1em;text-indent:-1em">○二十五斷法身化身一異疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">據前不可以化相比知法身法身無去來坐臥即似真化異據遮斷滅之念又顯不失福相即似真化一故成疑也此約微塵世界委釋非一非異義以斷此疑。</p>
<p style="margin-left:2em">論文於此不別敘疑而義意合有也據前等者指疑起處此從三處來不可以化下第二十二也濫於輪王故法身無去下二十四也斥為錯解故據遮下二十三也不失等者彌勒頌云得勝忍不失一異相反難為存去故成疑也此約下懸指斷疑之意彼約一異雙存而難此據一異俱非而通也。</p>
<p style="margin-left:2em;text-indent:-1em">●二依經斷疑二如疏列。</p>
<p style="margin-left:1em;text-indent:-1em">○文二初約塵界破一異五初細末方便破麤色須菩提若善男子善女人以三千大千世界碎為微塵於意云何是微塵眾寧為多不甚多世尊。</p>
<p style="margin-left:2em">問答如文可知。</p>
<p style="margin-left:2em;text-indent:-1em">●疏三初引天親明斷疑。</p>
<p style="margin-left:1em">偈云於是法界處非一亦非異論云彼諸佛如來於真如法界中非一處住亦非異處住為示此義故說世界碎為微塵故偈云世界作微塵此喻示彼義。</p>
<p style="margin-left:2em">偈云下標也論云下釋也一真法界數量消滅非一異故諸佛證此亦非一異而言處住者以非此二義可住著故為示下正顯住意意以界喻真身塵喻化身也塵因界碎故非異喻從真起應也塵細界麤故非一喻真實應假也故偈云下引證可知。</p>
<p style="margin-left:2em;text-indent:-1em">●二引無著破執法。</p>
<p style="margin-left:1em">無著云為破名色身故說界塵等於中細末方便及無所見方便塵甚多者是細末方便。</p>
<p style="margin-left:2em">此別是一義非斷疑也名身即受等四蘊色身即地等四大於中下以細末破色身以無所見破名身無所見即不念也此段說塵甚多正是初方便也。</p>
<p style="margin-left:2em;text-indent:-1em">●三引大雲示破相。</p>
<p style="margin-left:1em">大雲云即是析塵至於細末以此方便破麤色矣此言微麈依大乘宗於一摶色假想分析至極略色為塵非小乘宗實塵矣。</p>
<p style="margin-left:2em">即是等者明方便之相以能破是細末所破是麤色能所合之故成科名此言下揀異大小大乘用觀假想分別起其慧數破析彼色一一分析至於極微二乘天眼所不能見此則細末之極不可破析名極略色非小乘等者以彼宗迷唯識理不達諸法即空計此微塵以為實有故說積諸微塵以成世界故俱舍論云極微微金水兔羊牛隙塵蚤蝨麥指節彼後增七倍等今此揀去故云非實塵也。</p>
<p style="margin-left:1em;text-indent:-1em">○二不念方便破微塵。</p>
</div>
<div class='div-orig'><p>何以故若是微塵眾實有者佛則不說是微麈眾所以者何佛說微塵眾則非微塵眾是名微塵眾。</p>
</div>
<div class='div-commentary'><p style="margin-left:2em">徵意云以何義故說微塵耶釋意云以無實體故又徵意云所以說微塵空又說微塵者何謂也釋意云佛所說者非實微塵是空微塵也。</p>
<p style="margin-left:2em;text-indent:-1em">●疏二初約斷疑釋。</p>
<p style="margin-left:1em">論云塵碎為末故非一處塵眾聚故故非異處如是佛住法界中非一處住非異處住。</p>
<p style="margin-left:2em">塵碎等者喻說塵是碎世界為末也故界麤而塵細是非一也塵眾聚者世界是眾塵成故塵界非異也如是下法合謂應現十方故非一同依一體故非異又依法起化故非一離法無化故非異。</p>
<p style="margin-left:2em;text-indent:-1em">●二約破法釋。</p>
<p style="margin-left:1em">又若塵眾實有者世間凡夫悉亦自知何須佛說只為不知體不成就故佛說矣故無著云世尊說非者以此聚體不成就故若異此者佛雖不說亦自知是聚。</p>
<p style="margin-left:2em">亦是約喻法說者若化是實亦不用佛說只為是虛餘人不知故佛說矣無著下引證同此。</p>
<p style="margin-left:1em;text-indent:-1em">○三不念方便破世界。</p>
</div>
<div class='div-orig'><p>世尊如來所說三千大千世界則非世界是名世界。</p>
</div>
<div class='div-commentary'><p style="margin-left:2em">意云非唯所起微塵是空微塵抑亦能起世界亦是空世界。</p>
<p style="margin-left:1em">本論破世界不實之義可知無著云此破名身世界者眾生世界。</p>
<p style="margin-left:2em">本論等者如次文所說眾生世界者有情世間也以心法無質不可分析故但以不念方便破之念之則有不念則無故起信云心生則法生心滅則法滅等也。</p>
<p style="margin-left:1em;text-indent:-1em">○四俱約塵界破和合。</p>
</div>
<div class='div-orig'><p>何以故若世界實有者則是一合相如來說一合相則非一合相是名一合相。</p>
</div>
<div class='div-commentary'><p style="margin-left:2em">徵意云以何義故說世界耶釋意云世界若實則是一合佛說一合者非實有之一合是空無之一合。</p>
<p style="margin-left:2em;text-indent:-1em">●疏二初引天親解。</p>
<p style="margin-left:1em">論云若實有一世界如來則不說三千界大雲云若實有一世界冥然是一一和合矣是則不合有多差別今既佛說三千明非冥然一矣故約三千破一界也。</p>
<p style="margin-left:2em">初引論標大雲下釋冥合也冥然合為一也一即和合故云一合矣三千破一者既言三千則非一義此乃通明五蘊無一合義也。</p>
<p style="margin-left:2em;text-indent:-1em">●二引無著解。</p>
<p style="margin-left:1em">無著云為並說若世界若微塵界故有二種摶取謂一摶取及差別摶取大雲云此明塵眾及眾生類俱名世界一合相者即是摶取摶取為一故云和合故此一合有二摶取一者一摶取即是世界和合為一二差別摶取即是微塵有眾多極微名為差別非一合者第一義中二界無實故。</p>
<p style="margin-left:2em">並說等者情器雙明也故有下且標二摶取大雲下顯明情器俱名世界謂塵眾則器世界眾生則有情世界摶取為一等者謂情器不分為一世界也此一合有二摶取於五蘊中分色心故本以合二為一今則開一成二然和合摶取蓋是一義但秦魏譯異耳一摶取者是名身眾生世界義不可分但有一義故差別摶取者是器世界聚多微塵成一世界故故無著論云眾生世界有者此為一摶取微塵有者此為差別摶取二界無實等者故心經云是故空中無色無受想行識無眼耳鼻舌身意無色聲香味觸法等經是名一合相者約俗諦說有明在次文。</p>
<p style="margin-left:1em;text-indent:-1em">○五佛印無中妄執有。</p>
</div>
<div class='div-orig'><p>須菩提一合相者則是不可說但凡夫之人貪著其事。</p>
</div>
<div class='div-commentary'><p style="margin-left:2em">意云此一合相無體可說但為凡夫妄生貪著。</p>
<p style="margin-left:1em">論云以彼聚集無物可取虛妄分別故云妄取若有實者即是正見無著云世諦說摶取第一義不可說彼小兒凡夫如言說取大雲云執見五蘊取其和合是貪著事迷於事法起煩惱矣。</p>
<p style="margin-left:2em">以彼等者釋經中不可說也五蘊和合無實體故斯則界歸於塵則無界可取塵歸唯識則無塵可取四蘊離念則無心可取也眾生取著皆由虛妄分別故起信云一切境界唯依妄念而有差別此明經中但凡夫已下文若有下反顯也以世界體若是實有不名虛妄分別合是正見世諦說者即前是名也同論云以彼聚集第一義不可說即前即非也同前無物可取小兒等者世諦雖說但是假有凡夫不敏執之為實猶彼小兒如言執物見五蘊者不了法空是法執也取和合者不達眾法即我執也二執不亡故名貪著其事也迷於事法所知障也煩惱可知是依二執起於二障也。</p>
<p style="margin-left:1em;text-indent:-1em">○二約止觀破我法二。</p>
<p style="margin-left:2em">破我法者前破我法所緣之境令知不實今破能緣我法見心見心乃是所起分別今即破之令亡分別入聖道也故偈云非無二得道遠離於我法。</p>
<p style="margin-left:1em;text-indent:-1em">○初除我執二初斥錯解。</p>
</div>
<div class='div-orig'><p>須菩提若人言佛說我見人見眾生見壽者見須菩提於意云何是人解我所說義不不也世尊是人不解如來所說義。</p>
</div>
<div class='div-commentary'><p style="margin-left:2em">問答並可知但不解必錯解也。</p>
<p style="margin-left:1em;text-indent:-1em">○二遣言執。</p>
</div>
<div class='div-orig'><p>何以故世尊說我見人見眾生見壽者見即非我見人見眾生見壽者見是名我見人見眾生見壽者見。</p>
</div>
<div class='div-commentary'><p style="margin-left:2em">徵意云以何義故說為不解釋意云佛說我人等見非實我人等見是假名我人等見眾生不解謂之為實所以前科判云錯矣。</p>
<p style="margin-left:1em">論云我見虛妄分別佛說即是不見無著云此顯示如所不分別云何顯示如外道說我如來說為我見故安置人無我又為說有此我見故安置法無我如是觀察菩薩入相應三昧時不復分別即此觀察為入方便。</p>
<p style="margin-left:2em">虛妄等者見有我故名為我見體實無故乃云虛妄虛妄無實元是不見如繩處見蛇豈是實見如所下兩意一以真如為所如彼真如不分別故二以我法為所我法本無如所知故云何下徵如外道下釋人無我等者一法界中無我無無我今對有我說於無我權說假言故云安置法無我等者以見是心心所法執有此見名為法執心法不實故言安置此文破法我者是連帶引之非謂正意也相應等者入地證如也不分別者離分別障也即此等者若存我法即分別無窮但了二空則自無分別即此二空觀為入理之方便也。</p>
<p style="margin-left:1em;text-indent:-1em">○二除法執二初除分別。</p>
</div>
<div class='div-orig'><p>須菩提發阿耨多羅三藐三菩提心者於一切法應如是知如是見如是信解不生法相。</p>
</div>
<div class='div-commentary'><p style="margin-left:2em">意云發菩提心者於一切法應如是知見信解不生法相。</p>
<p style="margin-left:2em;text-indent:-1em">●疏二初明無分別所依二初總徵三法。</p>
<p style="margin-left:1em">無著云此顯示何人無分別於何法不分別何方便不分別。</p>
<p style="margin-left:2em">顯示下節節以疏徵起以經答之何人等者即經中發菩提心者於何法者即經中一切法何方便者即經中應如是知見信解也。</p>
<p style="margin-left:2em;text-indent:-1em">●二別釋第三二初總標。</p>
<p style="margin-left:1em">此顯示增上心增上智故於無分別中知見勝解。</p>
<p style="margin-left:2em">增上心即定也增上智即慧也皆是增勝上法故云增上知見勝解者定慧之後位也。</p>
<p style="margin-left:2em;text-indent:-1em">●二別釋二初總彰三義。</p>
<p style="margin-left:1em">於中若智依止奢摩他故知依止毗缽舍那故見此二依止三摩提故勝解。</p>
<p style="margin-left:2em">於中者於彼三事之中也若智等者明此三種體即是智但依止方便不同故立三名也奢摩他此云止止即是定智依此定併息萬緣唯心獨存故云知也毗缽舍那此云觀觀即是慧依此慧故觀察一切委細推求歷歷分明故名為見此二者知見也三摩提此云等持但以定慧等處名三摩提依此義故名為勝解言依止者名依義立也。</p>
<p style="margin-left:2em;text-indent:-1em">●二轉釋後義。</p>
<p style="margin-left:1em">以三摩提自在故解內攀緣影像彼名勝解。</p>
<p style="margin-left:2em">自在者定慧無閡故內緣等者既未證真但緣影像以真如法離心緣故今既變影緣如但名勝解從此能引根本正智無分別中為近方便故。</p>
<p style="margin-left:2em;text-indent:-1em">●二正顯無分別理。</p>
<p style="margin-left:1em">云何無分別此正顯無分別大雲云前之方便是加行智今不分別是根本智即親證真如離能所取名不分別。</p>
<p style="margin-left:2em">云何等者即論釋經中不生法相也初句徵起次句正顯大雲下約位釋論前方便等者即知見勝解此當地前四加行位今不分別者即不生法相通在十地及佛地也雖滿分不同皆用根本無分別智親證諦理也如唯識見道頌云若時於所緣智都無所得爾時住唯識離二取相故。</p>
<p style="margin-left:1em;text-indent:-1em">○二顯本寂。</p>
</div>
<div class='div-orig'><p>須菩提所言法相者如來說即非法相是名法相。</p>
</div>
<div class='div-commentary'><p style="margin-left:2em">意云所言法相非實有之法相是本無之法相。</p>
<p style="margin-left:1em">無著云此顯示法相中不共義及相應義如前已說。</p>
<p style="margin-left:2em">不共者非法相也勝義諦中不容他故離性離相非和合故相應者是名法相也性起為相不離性故如前金中無器不離金也。</p>
<p style="margin-left:1em;text-indent:-1em">○二十六斷化身說法無福疑。</p>
<p style="margin-left:2em">論文於此不言斷別疑故雲外二疏皆攝入前段合疏詳文合有是故開之。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">因聞真化非一非異意云若就非一化唯虛假若就非異又唯冥合歸一法身即化身終無自體若爾即所說法受持演說無福。</p>
<p style="margin-left:2em">初句指疑起處此從二十五中來意云下立理即化身下指無化體若爾下結成疑也意云能說之佛既虛所說之教豈實持說不實之教寧有福耶。</p>
<p style="margin-left:2em;text-indent:-1em">●二依經斷疑二如疏列。</p>
<p style="margin-left:1em;text-indent:-1em">○斷之文二初明說法功德。</p>
</div>
<div class='div-orig'><p>須菩提若有人以滿無量阿僧祇世界七寶持用布施若有善男子善女人發菩薩心者持於此經乃至四句偈等受持讀誦為人演說其福勝彼。</p>
</div>
<div class='div-commentary'><p style="margin-left:2em">經之校量可解阿僧祇此云無數發菩薩心者揀餘人。</p>
<p style="margin-left:1em">偈云化身示現福非無無盡福論云雖諸佛自然化身作業而彼諸佛化身說法有無量無盡無漏功德。</p>
<p style="margin-left:2em">偈云下標論云下釋先牒疑縱之而彼下據理奪之無量下揀有量等斯則三重顯於持說之勝也。</p>
<p style="margin-left:1em;text-indent:-1em">○二明說法不染。</p>
</div>
<div class='div-orig'><p>云何為人演說不取於相如如不動。</p>
</div>
<div class='div-commentary'><p style="margin-left:2em">徵意云云何演說便獲如是功德釋文可見前云發菩薩心者意在於此若非菩薩焉能如是。</p>
<p style="margin-left:2em;text-indent:-1em">●疏二初引無著解二初申經意。</p>
<p style="margin-left:1em">無著云為說法不染故以有如是大利益故決定演說如是演說即無所染。</p>
<p style="margin-left:2em">既說法之心如彼真如無有分別不取能所說相所獲功德利益至矣故決定說也無所染者即無分別不取不動也此則正是斷疑之意謂佛所有說皆如真實傳授之人要皆如是既如其法福乃無邊何疑持說無功德耶又如偈云諸佛說法時不言是化身以不如是說是故彼說正意云若言是化則人無敬心所說之法寧肯信受由不說故人皆宗奉所說之教咸悉受持無漏之福自然無量等。</p>
<p style="margin-left:2em;text-indent:-1em">●二銷經文。</p>
<p style="margin-left:1em">云何演說等者顯示不可言說故若異此者則為染說以顛倒義故又說時不求信敬等亦為無染說法。</p>
<p style="margin-left:2em">不可等者此明離於說相非全不說前云無法可說淨名無說無示是名說法故魏經云如不演說若異下反明以取相故有分別故不如如故既不如如即成顛倒又說時下約事明無染前約不稱理今約不稱事夫說法者本為利生今為名利豈非染說。</p>
<p style="margin-left:2em;text-indent:-1em">●二引大雲解。</p>
<p style="margin-left:1em">大雲云若能不以生滅心行說實相法則如彼真如故曰如如又心如境如故曰如如不動者則無染義。</p>
<p style="margin-left:2em">生滅心行即有所得分別取相今既不以即與如合故曰如如上如即似義下如即真如似於真如故曰如如心境如者即兩皆真如無似義也則無染者謂擬心即差便名為染故論云動即有苦果不離因此則微細念慮盡名為染不必貪欲也。</p>
<p style="margin-left:1em;text-indent:-1em">○二十七斷入寂如何說法疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">論云若諸佛如來常為眾生說法云何言如來入涅槃。</p>
<p style="margin-left:2em">初二句指疑起處此從二十六中來以化身如來常說法故前雖無文而有此意云何下結成疑也涅槃即是不動無為義如前文云若人言如來若來去坐臥即不解所說義如來者無所從來亦無所去故名如來斯則佛入涅槃也意云涅槃寂靜說法喧動動寂相乖云何兩存。</p>
<p style="margin-left:2em;text-indent:-1em">●二依經斷疑。</p>
<p style="margin-left:1em">斷者。</p>
</div>
<div class='div-orig'><p>何以故一切有為法如夢幻泡影如露亦如電應作如是觀。</p>
</div>
<div class='div-commentary'><p style="margin-left:2em">徵意云以何義故佛常說而不閡涅槃如論所敘釋意云由佛有妙智觀諸法空如夢幻等雖現說法似有為相而常住涅槃無作之理復何疑哉若於論外不作斷疑釋者此文但責說法不染徵意云以何義故說法之時不取於相得合真如不動不染耶釋意云但觀諸有為相猶如夢幻等自然於說不取不著契合真如無有動搖分別等也。</p>
<p style="margin-left:2em;text-indent:-1em">●疏二初開章指文。</p>
<p style="margin-left:1em">釋此文為三初約兩論釋魏本中九喻魏本云一切有為法如星翳燈幻露泡夢電雲應作如是觀。</p>
<p style="margin-left:2em">魏本等者以彼此二經皆說譬喻就中彼廣此略今則標廣以釋也。</p>
<p style="margin-left:2em;text-indent:-1em">●二隨章辨釋三初約兩論釋九喻二如疏列。</p>
<p style="margin-left:1em">於中文二初約本論斷疑偈云非有為非離諸如來涅槃九種有為法妙智正觀故論云諸佛得涅槃化身說法故非有為非離有為何故示現世間而不住有為由妙智正觀有為如九喻虛假故。</p>
<p style="margin-left:2em">偈云下標論云下釋初釋前二句真化不一故非有為真化不異故不離有為言諸佛者揀小乘涅槃一向寂滅如來涅槃悲智兼運名無住處何故下躡前徵起釋後二句徵意可知由妙智等者妙智揀二乘麤智正觀揀凡夫倒見既以妙智正觀有為諸法如夢幻等故涉有而不住有觀空而不住空用而常寂寂而常用故終日說法終日涅槃如華嚴疏云寂寥於萬化之域動用於一虛之中也故知若不涉有豈名大乘涅槃若不證如何名無染說法言雖似反意乃相符善現約極違以申疑如來據極順以通釋理實深妙光茲末篇。</p>
<p style="margin-left:1em">二兼無著釋相。</p>
<p style="margin-left:2em;text-indent:-1em">●文二初據論分文。</p>
<p style="margin-left:1em">無著云此偈顯示四有為相文四。</p>
<p style="margin-left:2em">此偈者魏經文也四有為者即下自性等四。</p>
<p style="margin-left:2em;text-indent:-1em">●二隨文正釋四如疏列。</p>
<p style="margin-left:1em">一自性相。</p>
<p style="margin-left:2em;text-indent:-1em">●文二初釋章意。</p>
<p style="margin-left:1em">此見相二用識為體生死根本故。</p>
<p style="margin-left:2em">此見等者謂見相二分以自證分為體然此三法是生死之自性一切生死從此而生故名此三為根本矣此通八識也。</p>
<p style="margin-left:2em;text-indent:-1em">●二別解文三如疏列。</p>
<p style="margin-left:1em">文三一星喻見無著云無智闇中有彼光故有智明中無彼光故。</p>
<p style="margin-left:2em">此中見分者雲云第六識也計度分別緣共相境世間諸智盡在其中故以星光況於此識此約執計強盛故獨指第六非不通八也無智等者此中法喻相兼文猶闕略若具配屬即法喻四對謂以日喻智以星喻識以明喻悟以闇喻迷且如喻中意云無日闇中有星光故有日明中無星光故法中無智迷中有識用故有智悟中無分別故其猶昏夜日光黯然唯星獨存略辨南北杲日纔現星光自沈法中亦爾生死迷中本智未顯意識分別似有鑒覺若智顯彰光明遍照分別念慮泯然無餘無彼光者此約分喻喻中但無星光而不無星體法中融同一智無別識心故。</p>
<p style="margin-left:1em">二翳喻相論云如目有翳則見毛輪等色觀有為法亦爾以顛倒見故無著云人法我見如翳以取無義故。</p>
<p style="margin-left:2em">如目等者意云翳若在眼則見毛輪執若在意見實我法若正配法喻即翳喻第七識毛輪等喻所見分今標翳喻所見分者此有三意一密配第七識謂若但取毛輪則唯喻所見第七意識無因可收故此密配無所遺也二交互影略以喻上舉能法中言所自然影略統收所餘三顯示毛月無有體性意雖在所今卻舉能以顯所從能生足知無體也以顛倒見者出無體所以於無見有故云顛倒取無義者情有理無故。</p>
<p style="margin-left:1em">三燈喻識燈約膏油相續不絕識依貪愛生死無休。</p>
<p style="margin-left:2em">燈喻識者理則雖通義當前五以六七八識各有配故燈約等者以膏油喻貪愛以燈喻識若無膏油則燈光不起若無貪愛則識念不生故論云依止貪愛法住然此上三喻皆是能熏染汙根本故通名自性相其所熏第八識持種引心配屬雲喻如下所明或可星喻見分翳目所見毛月喻相分燈喻自證分自證分即第八識其後雲喻但況識中種子為未來法。</p>
<p style="margin-left:1em">二著所住味相論云幻喻所依住處以器世間種種差別無一體實故無著云味著顛倒境故大雲云幻出城郭誑人識變山河不實故。</p>
<p style="margin-left:2em">著所住味者即是味著所住幻喻等者即約所幻境說如結巾為兔結草為馬乃至變現種種境界以器下所喻法也六塵境界不一故云種種無著下會釋科文大雲釋意可知能變之識尚猶不實所變之境豈得有體故起信云一切境界唯依妄念而有差別若離心念則無一切境界之相。</p>
<p style="margin-left:1em">三隨順過失相。</p>
<p style="margin-left:2em;text-indent:-1em">●文二初釋章意。</p>
<p style="margin-left:1em">自身及受用是過失觀此無常是名隨順又解云隨順身受即是過失。</p>
<p style="margin-left:2em">自身等者明身受當體是過失觀此等者隨順出離也又解等者執著身受是隨順過失也所謂執身為常執受為樂即是顛倒顛倒即過失也。</p>
<p style="margin-left:2em;text-indent:-1em">●二正解文二如疏列。</p>
<p style="margin-left:1em">文二初露喻身論云身亦如是少時住故。</p>
<p style="margin-left:2em">少時住者如草上之露日出即晞眾生妄身亦復如是然有三意一命脩短有纔生即死故二比於上界時極促故三念念遷謝即生即滅故有斯三意故云少時。</p>
<p style="margin-left:1em">二泡喻受論云所受用事亦復如是以受想因三法不定故無著云顯示隨順苦體以受如泡故功德施云觀察壽如水泡或始生未成體或纔生或蹔停住即歸散滅。</p>
<p style="margin-left:2em">受用事者受能領納即此領納是受之用即此受用便名為事受想等者因即是觸受之因故想能助受故俱舍云受同飲食想同助味三法不定者有三釋一則苦樂捨三受不定也二則受想因於三法而不定三法即違順等三境也三則受想觸為三三皆不定也以一不定餘皆不定故然此雖說想觸意明於受如風水相投即有泡起觸想和合則有受生是故以泡喻於受也故大雲云水上之泡出沒不定心中之受苦樂不常苦體等者受是苦體苦謂三苦彼苦身中有苦生故是苦苦破滅是壞苦不相離是行苦逐境住情妄生樂想故名隨順功德施下意說壽命不同前義喻則可知法中始生等者托蘊腹中名生形體未成即有死者纔生者生下即死也蹔停住者五歲十歲乃至百歲通名蹔住初天所見人間半百尚同晝夜況聖智乎故正法念經云有於胎藏中死有生而已命終有能行便亡有能走便卒雖脩短之異皆歸死處故淨名云是身虛偽假以澡浴衣食必歸磨滅也。</p>
<p style="margin-left:1em">四隨順出離相。</p>
<p style="margin-left:2em;text-indent:-1em">●文三初釋章意。</p>
<p style="margin-left:1em">無著云隨順人法無我故得出離。</p>
<p style="margin-left:2em">隨順人法等者二空真智能出二死方便觀察名為隨順。</p>
<p style="margin-left:2em;text-indent:-1em">●二正解文三如疏列。</p>
<p style="margin-left:1em">文三初夢喻過去無著云彼過去行以所念處故如夢論云應觀過去所有集造同於夢境但唯念性故功德施云觀察作者如夢中隨見聞之境以念分別熏習住故雖無作者種種境界分明現前如是眾生無始時來有諸煩惱善不善業熏習而住雖無我是能作者而現無涯生死等事。</p>
<p style="margin-left:2em">如夢者人之神遊也以過去所作見聞事業皆是所念之處與夜來夢無有差別憶之可說掬之不見如經云如寤時人說夢中事心縱精明欲何因緣取夢中物唯念性者以念為體性故念之似有不念全無觀察等者謂白日見聞境界所熏夢中宛然還見雖即無人造作境界分明現前如是下法合過去業因所熏感招現在果報雖則無人造作不免生死輪迴故淨名云無我無造無受者善惡之業亦不亡若夢寤時則夢所見事一無所有若迷覺已則生死輪迴杜絕蹤跡故起信云應觀過去所念諸法恍惚如夢。</p>
<p style="margin-left:1em">二電喻現在論云以剎那不住故功德施云觀察心如電生時即滅。</p>
<p style="margin-left:2em">不住生滅文異義同凡是有為即生即滅無異時也以無性故體虛妄故經云因緣和合虛妄有生因緣別離虛妄名滅楞伽經云初生即有滅不為愚者說起信云應觀現在所念之法猶如雲光。</p>
<p style="margin-left:1em">三雲喻未來論云以於子時阿梨耶識與一切法為種子根本無著云彼麤惡種子似虛空引心出故如雲。</p>
<p style="margin-left:2em">子時者在種子位時根本等者應云阿梨耶識在種子位時為一切法作種子根本以一切諸法從種子生故麤惡種者有漏種也以無漏種子為細妙故似空者喻多也華嚴云若此惡業有體相者盡虛空界不能容受如雲者空喻種子雲喻未來所起現行之法以雲依空忽然起故故起信云應觀未來所現諸法猶如於雲忽爾而起。</p>
<p style="margin-left:2em;text-indent:-1em">●三總結示。</p>
<p style="margin-left:1em">無著云如是知三世行則達無我此顯示隨順出離相大雲云過未無體現又不住則三世空達無我矣。</p>
<p style="margin-left:2em">此通明三事結釋科文大雲下顯無著科意三世既空憑何有我執我既不出離達無我者必出離也故偈云觀根及受用觀於三世事於有為法中得無垢自在。</p>
<p style="margin-left:2em;text-indent:-1em">●二約諸經顯喻意。</p>
<p style="margin-left:1em">二約諸經顯諸虛假喻之大意佛說一切法空疑云云何現見一切境界故說如幻幻法雖無分明可見又疑云幻法既無人何愛著故說如陽燄渴鹿謂之水愛著奔趣又疑云渴鹿畢竟不得水貪者如何皆得受用故說如夢夢中所見亦得受用又疑云夢造善惡寤無業報夢打尊長寤無憂懼故說如影如響雖全無體明鏡對色空谷對聲妍媸高低一一皆應必無雜亂必無參差又疑云若都無實菩薩何以作利樂事故說如化謂變化者雖知不實而作化事。</p>
<p style="margin-left:2em">諸經等者謂如來說法多以夢幻虛假之事況諸法空義或廣或略散在諸經諸論隨何經論宗趣雖殊大意皆破眾生遍計情執或情執多者不達法者約喻生疑病既連綿藥還邐迆以悟為限法喻重重今約華嚴十忍品疏文兼攝大乘論意勢顯諸喻意令無混濫也一切法空者此是義宗若是上根聞之便解中根之類一喻即明下根之流展轉生惑更以諸喻如下所辨現見等者難曰諸法若不見任說法皆空現見歷然在因何得是空故說如幻下以喻釋喻也下皆準此愛著等者難曰眾生不愛著任說法如幻既生愛著心云何得如幻故說如燄下釋也不得水者難曰貪求若不得任說法如燄求者皆遂心云何得如燄故說如夢下釋也夢造等者難曰善惡無果報任說法如夢因果事昭然云何得如夢故說如影下釋也妍美好也媸醜陋也此說對鏡之色高低者此說對谷之聲也一一應者無一像而不應色無一響而不應聲無雜亂等者必不對美現醜對高應低故利樂等者難曰菩薩不化生任說如影響菩薩既化生云何如影響故說如化下釋也作化事者不可謂作化事便言為實不可謂度眾生便謂眾生實有良為眾生即空迷故不覺為說令覺若實有體化之何益故淨名云觀眾生如幻化如水月鏡像如龜毛兔角等文殊問云若然者菩薩云何行慈維摩詰言為眾生說如是法是真實慈也上來五重徵釋皆顯法空蓋因喻生迷遂展轉訓曉極茲後位喻盡法彰疑冰自釋然諸經中或說乾城水月杌鬼繩蛇翳目空華龜毛兔角等皆隨機隨說引令得出必不依次有是五重也。</p>
<p style="margin-left:2em;text-indent:-1em">●三會秦經明廣略。</p>
<p style="margin-left:1em">三會通秦譯經本。</p>
<p style="margin-left:2em;text-indent:-1em">●文二初指喻顯法。</p>
<p style="margin-left:1em">夢幻泡影空理全彰露電二喻無常足顯悟真空則不住諸相觀生滅則警策修行妙符破相之宗巧示亡情之觀。</p>
<p style="margin-left:2em">夢幻等者以夢等四事皆無體性若觀有為諸法如其夢等則空理易明露電二事暫有即無若觀諸法如其露電則無常自顯悟真空下顯益不住相者凡夫迷真空既住相當知悟真空即不住相也住即執取染著之義又凡夫顛倒不了無常故戀世間不務修進當知達彼一切悉無常性念念遷謝不住不久由是怖畏生死樂趣涅槃如救頭然寸陰是競所以佛於涅槃會中偏讚此觀以為第一然二句中各有解行配釋可知妙符下結歎符破相宗者歎前四喻也然佛一代教門就大乘中宗塗有三一法相宗謂解深密等經瑜伽唯識等論二破相宗謂般若等經中百門等論三法性宗謂法華涅槃等經起信寶性等論既般若宗於破相今說有為喻以夢幻泡影則妙符宗旨也示亡情觀者歎後二喻若觀世間諸法如露電等自不繫情於身命財而生常解又由前四喻故慧解亡情由後二喻故習定亡情又前亡執有之情後亡計常之情若不覺空無常即繫情於身命資具今既悟此空無常理則情念沮壞真智現前斯則上合經宗故云妙下契物情故云巧也。</p>
<p style="margin-left:2em;text-indent:-1em">●二正會廣略。</p>
<p style="margin-left:1em">魏譯九喻秦本略者以星燈有體雲種含生恐難契空心潛滋相想取意之譯妙在茲焉。</p>
<p style="margin-left:2em">魏譯等者牒問也或問曰魏譯九喻秦經略三者何也今此牒之以星下釋通有體者雖星不如日燈藉膏油未是全空故云有體雲種者法喻雙舉雲能含雨種必生芽故云含生難契等者本為執情堅固不了即空由是設喻以蕩分別若觀有體之物便同析色難悟即空空觀不成故云難契潛滋等者既不了無常唯於境相而生常想不能捨離縱不故意任運生情不覺而起故曰潛也取意等者先德皆云敵對唐梵則奘稱能取意譯經則什為最然雲等三喻則直下翦除於餘六中又換一喻謂以影代翳也所以換者影並於翳空義顯故。</p>
<p style="margin-left:1em;text-indent:-1em">○第三流通分。</p>
</div>
<div class='div-orig'><p>佛說是經已長老須菩提及諸比丘比丘尼優婆塞優婆夷一切世間天人阿修羅聞佛所說皆大歡喜信受奉行。</p>
</div>
<div class='div-commentary'><p style="margin-left:2em">經文可見佛說是經已者本為空生致問故佛答降住修行答問既終便合經畢仍以躡跡起疑連環二十七段洎乎此文疑念冰釋既善吉無問故能仁杜宣一卷經內雖兼有師資以其就勝故但云佛說長老等義如前所解。</p>
<p style="margin-left:2em;text-indent:-1em">●疏二初隨經文別釋。</p>
<p style="margin-left:1em">尼者此云女也優婆塞此云近事男優婆夷此云近事女親近比丘比丘尼而承事故阿修羅此云非天皆大等者文殊所問經云有三種義歡喜奉行一說者清淨不為取著利養所染二所說清淨以如實知法體三得果清淨。</p>
<p style="margin-left:2em">近事男女者標釋可知亦云近住男清信男等並可知非天者亦非人也謂非天人趣之所攝故亦云無酒如實等者說理如理說事如事故果淨者依解起行得無漏故。</p>
<p style="margin-left:2em;text-indent:-1em">●二引論疏讚釋。</p>
<p style="margin-left:1em">無著云若聞如是義於大乘無覺我念過於石究竟無因故天親云諸佛希有總持法不可稱量深句義從尊者聞及廣說迴此功德施群生大雲云大聖說經妙理斯畢二空圓極四眾奉行肇云同聽齊悟法喜蕩心服翫遵式永崇不朽資聖云般若深經三世佛母聞經四句以超惡趣之因一念淨持必獲菩提之記故人天異類莫不虔受奉行矣。</p>
<p style="margin-left:2em">無覺者不發二空智也二執牢固如石之堅石猶可磨可琢聞經不能無我而解不啻如石故云過於詩云我心匪石不可轉也轉猶動也磨琢皆是動義又論云下人於深法不能覺及信世人多如此是故法荒廢無因者無大乘正因不得菩提故總持法者祕密般若也深句義者顯了般若也或總持法是經文深句義是本偈從尊者即彌勒無著也廣說即自指論文佛母者以能生諸佛及菩提法故餘文易知。</p>
</div>
<p class='juan'>金剛般若經疏論纂要刊定記會編第十卷<span class='note-inline'>(終)</span></p>
<div class='div-w'>
<p class='h2'>校訛</p>
<ul class="">
<li>第三紙<span class="note-inline">(九行徵楞嚴寺流通本作微又令流通本作今)</span></li>

<li>第四紙<span class="note-inline">(十九行得北藏作德流通本同)</span></li>

<li>第五紙<span class="note-inline">(十五行以果之以北藏空白流通本闕疑未刻十八行二明之二北藏作一流通本同)</span></li>

<li>第七紙<span class="note-inline">(十九行及北藏作又流通本同)</span></li>

<li>第九紙<span class="note-inline">(十行一流通本作有十二行比北藏作此流通本同)</span></li>

<li>第十三紙<span class="note-inline">(二十行謂北藏作為流通本同)</span></li>

<li>第十六紙<span class="note-inline">(七行必字下北藏多不字流通本同)</span></li>

<li>第二十三紙<span class="note-inline">(十二行由北藏作常流通本同)</span></li>

<li>第二十六紙<span class="note-inline">(三行但北藏作俱十三行統北藏作說流通本並同)</span></li>

<li>第三十二紙<span class="note-inline">(七行若北藏作苦九行北藏脫作字流通本並同)</span></li>

<li>第三十三紙<span class="note-inline">(十二行令北藏作今流通本同)</span></li>

<li>第三十五紙<span class="note-inline">(十四行析北藏作折流通本同)</span></li>
</ul></div>
<div class='div-w'><p style="margin-left:0em;text-indent:1em"><span class='note-inline'>(助刻芳名天目大覺和尚三兩　嘉禾比丘超德三十八兩　照光一兩　淨心五錢　嘉禾居士洪亮五兩　鄒宗仁四兩　金成泰二兩　何其文一兩　方必正一兩　施紀山五錢　歸廷彥五錢　劉子芳五錢　信女施門錢氏五錢　歸門樂氏五錢　共銀五十八兩刻此金剛般若經疏記會編全部十卷計字十二萬零一百八十六箇該銀六十七兩一錢七分尚少銀十二兩　荊溪比丘行策己　　一兩五錢八分　楞嚴寺經坊餘貲八兩　　一二分補足刻成康熙己酉年孟秋月嘉禾楞嚴寺般若堂識)</span></p>
</div></div>
</div><!-- end of div[@id='body'] -->
</body></html>