<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛般若經疏論纂要刊定記會編</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu14' />
<p class='juan'>金剛般若經疏論纂要刊定記會編卷第六</p><p class="byline">秦三藏法師鳩摩羅什譯經</p><p class="byline">唐　圭山大師宗密　述疏</p><p class="byline">宋　長水沙門子璿　錄記</p><p class="byline">清荊谿後學沙門行策會編</p>
<div class='div-commentary'><p style="margin-left:1em;text-indent:-1em">○二躡跡斷疑。</p>
<p style="margin-left:2em">躡跡斷疑者謂躡前語跡斷彼疑情經中雖不顯有疑辭而伏在文內故但言斷而不言起也彌勒頌中亦同於此故偈云調伏彼事中遠離取相心及斷種種疑亦防生成心。</p>
<p style="margin-left:2em;text-indent:-1em">●疏二初約論分文。</p>
<p style="margin-left:1em">論云自此已下示現斷生疑心於中文分二十七段。</p>
<p style="margin-left:2em">示現者二意一則空生假設云為二則指示顯現故。</p>
<p style="margin-left:2em;text-indent:-1em">●二依論科釋二十七如疏列。</p>
<p style="margin-left:1em;text-indent:-1em">○一斷求佛行施住相疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">疑云為求佛果行施即是住所求佛相云何無住又不住相為因豈感色相之果因果不類故。</p>
<p style="margin-left:2em">為求等者指疑起處也此從不住相布施中來為聞前不住三世空有等相方名真施遂疑云凡所行施蓋為求佛既有所求云何無住又不住等者此縱難也設使因成無住此亦非理故次云因果不類故夫為因果必須相類有即俱有空即俱空染淨皆爾既若色相是果云何以無住為因則因空果有理恐不然今將果驗因因合有住佛說無住是誑我耶。</p>
<p style="margin-left:2em;text-indent:-1em">●二依經斷疑四如疏列。</p>
<p style="margin-left:1em;text-indent:-1em">○斷之文四初舉疑因以問。</p>
</div>
<div class='div-orig'><p>須菩提於意云何可以身相見如來不。</p>
</div>
<div class='div-commentary'><p style="margin-left:2em">意云於汝意中還可用三十二相之身見法身如來為不可耶此相是起疑之因故舉以問。</p>
<p style="margin-left:1em">本秖因以相為佛故對前不住相起疑佛舉疑起之因問答欲令除斷。</p>
<p style="margin-left:2em">釋疑起之因也以二乘人唯取丈六相為真佛既將此相為果故不信無住之因因果不相類故佛今舉果以問令知果海無相自然於因不惑無住也。</p>
<p style="margin-left:1em;text-indent:-1em">○二防相得以酬。</p>
</div>
<div class='div-orig'><p>不也世尊不可以身相得見如來。</p>
</div>
<div class='div-commentary'><p style="margin-left:2em">空生見佛舉相以問即知不得相求故答不也。</p>
<p style="margin-left:1em">遮防疑者欲以相求令得見佛故答云不可以相得見論云為防彼相成就得如來身。</p>
<p style="margin-left:2em">遮防等者意恐末代眾生不達此理取相為真故此遠遮迷見準義則正斷空生現行遮防未來種子也遮斷之義具在懸談論云下引證問經中云見論釋云成就豈合佛意耶答既作此見必作此證故無違也。</p>
<p style="margin-left:1em;text-indent:-1em">○三釋體異有為。</p>
</div>
<div class='div-orig'><p>何以故如來所說身相即非身相。</p>
</div>
<div class='div-commentary'><p style="margin-left:2em">徵意云以何義故不以三十二相見法身如來釋意云以如來所說三十二相之身相即非法身之相故即猶是也非猶不也本文猶倒正言不是也。</p>
<p style="margin-left:1em">相是有為生住異滅佛體異此故非身相偈云三相異體故者佛體異於有為三相也住異二相同是現在故合為一若細分即四故唯識云生表此法先非有滅表此法後是無異表此法非凝然住表此法暫有用。</p>
<p style="margin-left:2em">相是等者謂三十二相蓋是鏡智之上所現影像既墮有為之數故當四相所遷況對機宜有無不定焉可將此而為法身故言相是有為等此釋經中如來所說身相也佛體異此等者法身佛體異此有為故說三十二相不是法身相也此釋即非身相偈云下引證具云分別有為體防彼成就得三相異體故離彼是如來於中初二句義當前段後一句當次科第三一句合當此文故偏引證佛體下轉釋偈文即經云即非身相住異下釋三相義以前標四相此偈唯三者以生在過去滅屬未來住異二種同處現在又此二相不相捨離即住而異即異而住以同時處故合為一恐濫常住但標異也若細下約義細分即為四也此引唯識釋相謂從無而有名生自有而無為滅前後改變為異暫爾相續為住然法身如來非前際生非後際滅無有變異不可破壞故異此也。</p>
<p style="margin-left:1em;text-indent:-1em">○四印佛身無相。</p>
</div>
<div class='div-orig'><p>佛告須菩提凡所有相皆是虛妄若見諸相非相則見如來。</p>
</div>
<div class='div-commentary'><p style="margin-left:2em">意云夫一切相皆從妄念而生是故佛相亦是虛妄若分別不起相自無生即見非相諸相既亡唯是覺體名見如來由是則知佛身無相。</p>
<p style="margin-left:2em;text-indent:-1em">●疏二初釋前二句二初正釋。</p>
<p style="margin-left:1em">非但佛身無相但是一切凡聖依正有為之相盡是虛妄以從妄念所變現故妄念本空所變何實。</p>
<p style="margin-left:2em">非但者不獨也凡即六道眾生聖即三乘賢聖依有淨穢正即凡聖為對依報故重牒之諸法雖多不出此四雖舉四法該一切也此釋經中凡所有相皆是虛妄恐人聞說身相非相將謂唯獨佛身今言凡所以遮局見以從下釋所以凡聖染淨勝劣雖殊皆從念生無不虛妄念無自相不離覺性念尚無性況所現相而實有耶以念是所依相是能依所依尚虛能依何有其猶皮既不存毛將安附。</p>
<p style="margin-left:2em;text-indent:-1em">●二引證。</p>
<p style="margin-left:1em">故起信云一切境界唯依妄念而有差別若離心念即無一切境界之相。</p>
<p style="margin-left:2em">於中順顯反顯詳而悉之。</p>
<p style="margin-left:2em;text-indent:-1em">●二釋後二句二初正釋。</p>
<p style="margin-left:1em">若見諸相等者遮離色觀空也恐聞相是虛妄又別求無相佛身故云相即非相便是如來不唯佛化身相是如來所見一切相相皆無相即如來也。</p>
<p style="margin-left:2em">遮離等者以色即是空空即是色離色求空斯為大失故此遮矣不唯等者又恐聞相即非相是如來將謂只約佛身相說除佛身外相非如來故云一切相皆無也此釋經中諸字也譬如鏡中現一人像兼現餘物不唯人像空處是鏡餘物空處亦皆是鏡合法可知如是了者則知見與見緣似現前境元我覺明。</p>
<p style="margin-left:2em;text-indent:-1em">●二引論釋四初引起信。</p>
<p style="margin-left:1em">故起信云所言覺義者謂心體離念離念相者等虛空界即是如來平等法身。</p>
<p style="margin-left:2em">此有二意一證諸相皆無相義以相依念生覺體尚離於念何況於相耶二證諸相無處皆如來義離念之相名為法身法身既等虛空虛空何曾有相無相平等攝一切相即是法身下文云離一切相即名諸佛又云如來者即諸法如義故云不唯等也。</p>
<p style="margin-left:2em;text-indent:-1em">●二引肇注。</p>
<p style="margin-left:1em">肇云行合解通則為見佛。</p>
<p style="margin-left:2em">此即明見法身佛之行相恐人聞諸相非相即見如來便希無相之佛昭然目前若如是者何殊彼相故云行合等智與理冥心與神會故云行合解通者如前解了一切相非相也前是真見此是似見故起信云法身無有彼此色相迭相見故。</p>
<p style="margin-left:2em;text-indent:-1em">●三引本論。</p>
<p style="margin-left:1em">偈云離彼是如來者離彼三相是法身如來也。</p>
<p style="margin-left:2em">即前殘偈此依天親論釋。</p>
<p style="margin-left:2em;text-indent:-1em">●四引無著。</p>
<p style="margin-left:1em">無著則於色身但離遍計不執色相即真色身故彼論云此為顯示如來色身又此當第三欲得色身住處。</p>
<p style="margin-left:2em">離遍計者不執虛相為實故唯識云圓成實於彼常遠離前性真色身者有兩意一則以虛妄為虛妄但如其事不必取不生不滅以為真也如以水月為水月雖似而非真矣故華嚴云於實見真實不實見不實如是解法相是則名為佛二謂相即無相同法身故攝末歸本名真色身即真善妙色也故涅槃云吾今此身即是常身法身金剛不壞之身問前則泯相此乃存相何相違耶答前顯法身故云相即非相今明色身故言無相即相蓋以果佛必具二身二身相即如波與水兩論之中各顯一義言似相反意實相符菩薩巧便妙在於此故彼下兩文皆證顯色身義耳然此一段疑中從微至著明真應二身總有六重一明佛相非相二明佛相非即如來三明一切相皆非相四明一切相非相皆如來五明唯證相應無佛可見六明無相之相是真色身然此六重前前則淺後後轉深文不累書理即頓現達者所見必須一時無前後耳。</p>
<p style="margin-left:1em;text-indent:-1em">○二斷因果俱深無信疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">論云無住行施因深也無相見佛果深也未來惡世必不生信空說何益。</p>
<p style="margin-left:2em">初四句指疑起處無住等者此指正答住修降問也無相見佛即前若見諸相非相即見如來未來下結成疑也意云因果既皆無相即因果俱深如我親承方能領悟末世鈍根云何信受既不信受空說何益耶。</p>
<p style="margin-left:2em;text-indent:-1em">●二依經斷疑四如疏列。</p>
<p style="margin-left:1em;text-indent:-1em">○斷之文四初約無信以呈疑。</p>
</div>
<div class='div-orig'><p>須菩提白佛言世尊頗有眾生得聞如是言說章句生實信不。</p>
</div>
<div class='div-commentary'><p style="margin-left:2em">問意云未來末世能有眾生聞此因果俱深章句生真實信心不頗能也意揀汎爾之信故言實信。</p>
<p style="margin-left:1em">魏云頗有眾生於未來世云云今略此句者影在後五百歲也句詮差別章者解句實信者大品云於一切法不信是信般若。</p>
<p style="margin-left:2em">魏云等者引魏本會文魏經有之此經闕者羅什巧譯妙在影略耳亦可此文通約現未為問以佛世時亦有難信此深法者如諸小乘及外道等法華會上猶有退席聲聞況今般若至下佛答但舉末世以況現在末世尚有佛世豈無故今秦本不言未來等也句詮差別者以名但詮諸法自性如言色即揀非心等言心揀非色等然其色心各有多種而未明此何色心耶句能分辨真心妄心形色顯色等故云句詮差別也章解句者以句雖詮差別而未廣顯義理以真妄形顯色心之中含多義故章能明之故云解句章猶彰也疏文順義故先釋句大品下明信之相謂見有色心三科等法是信一切法也今以般若照之一切浮塵諸幻化相當處出生隨處滅盡幻妄稱相其性真為妙覺明體是不信一切法方名信般若矣其猶淨眼不見空華若執空華豈信淨眼法合可知。</p>
<p style="margin-left:1em;text-indent:-1em">○二訶疑詞以顯信。</p>
</div>
<div class='div-orig'><p>佛告須菩提莫作是說如來滅後後五百歲有持戒修福者於此章句能生信心以此為實。</p>
</div>
<div class='div-commentary'><p style="margin-left:2em">莫作是說者訶勸之辭豈謂後世一向無信如佛滅後末法之中有戒定者能於深義實有信心信此為實也。</p>
<p style="margin-left:1em">後五百歲者大集云初五百歲解脫牢固第二五百歲禪定牢固三多聞四塔寺五鬥諍皆如初二句例本疑惡世無信故舉惡世以斷疑持戒修福者戒定也以此為實者正解無倒無著云增上戒等三學顯示修行少欲等功德戒出三塗定出六欲慧出三界。</p>
<p style="margin-left:2em">大集下明佛滅後有五五百歲前前勝後後劣解脫者證也即三乘聖果禪定者行也即漏無漏大小乘事理等定也多聞者解也即頓漸偏圓空有等解此上三者前必具後後未必具前塔寺者謂不求至道多好有為以身外資財修世間福業等鬥諍者此明佛法之中多有諍論且如西天大小乘宗分河飲水大乘之內性相又殊小乘之中二十部異各皆黨己自是非他爰及此方未免於是若相若性南宗北宗禪講相非彼此朋黨互不相許名鬥諍也皆如例者須有五百歲及牢固之言牢固者人多相襲決定不捨也然此但就增勝說之非不相通如佛滅後二百年內育王造塔豈局第四耶又菩薩藏經云後五百歲無量善人修禪定解脫多聞豈唯一二三耶今經云後五百歲即此時也雖當鬥諍之代亦有戒德之人是知五種牢固但約增勝而說本疑下即以斷疑之文照前呈疑之處是顯空生疑於惡世無信也前引魏經以證斯義惡世尚爾況餘世耶戒定下約三學釋定是福體故對於定正解無倒者既有正解必無倒惑以解因果無相道理名為實信即慧學也無著下引證魏經云有持戒修福得智慧者彌勒頌云說因果深義於後惡世時不空以有實菩薩三德備三德即是三學今文但取於此章句能生信心以此為實即是慧也若其無慧孰能以此為實而生信耶少欲下持戒少欲修定靜亂習慧斷惑故言等也言增上者以戒等三學是增勝上法經中說為三決定義戒出下辨三益相有戒者不墮地獄餓鬼畜生生四洲六欲故戒經云欲得生天上若生人中者常當護戒足勿令有毀損定出六欲者欲界無定故得定者生上二界故圓覺經云棄愛樂捨還資愛本便現有為增上善果慧出三界者三界之本是其業惑有智慧者悉能除遣業惑既遣自然超越故心經云觀自在菩薩行深般若波羅蜜多時照見五蘊皆空度一切苦厄然淺慧尚能得出三界豈況大乘甚深般若。</p>
<p style="margin-left:1em;text-indent:-1em">○三明能信之所以二初明歷事善友積集信因。</p>
</div>
<div class='div-orig'><p>當知是人不於一佛二佛三四五佛而種善根已於無量千萬佛所種諸善根聞是章句乃至一念生淨信者。</p>
</div>
<div class='div-commentary'><p style="margin-left:2em">反顯順明之意可知。</p>
<p style="margin-left:1em">無著云顯示集因於多佛所明久事善友則緣勝也種諸善根明久伏三毒則因勝也。</p>
<p style="margin-left:2em">緣勝者雖則益我為友人皆友焉且凡不及聖小不如大因不及果一佛雖果不及多佛既云無量千萬故云緣勝也因勝者三毒即貪瞋癡此明能害有情故貶云毒以生起即是不善久伏故名善根故華嚴云我昔所造諸惡業皆由無始貪瞋癡唯識云善謂信慚愧無貪等三根有生長義故名根也善與不善皆由此三苟能伏之乃名因勝因緣俱勝方起此信是知實信誠不易得一念尚爾況乎永信及持說等耶。</p>
<p style="margin-left:1em;text-indent:-1em">○二明善友所攝成就信德二初明攝受得福顯福德門。</p>
</div>
<div class='div-orig'><p>須菩提如來悉知悉見是諸眾生得如是無量福德。</p>
</div>
<div class='div-commentary'><p style="margin-left:2em">意云信經之人得無量福如來於彼咸悉知見如是無量福者指信經福同前不住施福十方虛空不可思量也。</p>
<p style="margin-left:2em;text-indent:-1em">●疏二初釋佛知見。</p>
<p style="margin-left:1em">無著云謂於一切行住所作中知其心見其依止故此等顯示善友所攝論云若不說見或謂如來以比智知若不說知或謂如來以肉眼見故須二語。</p>
<p style="margin-left:2em">行住等即四威儀中各有所作差別故心者即受想行識四蘊謂相應不相應思何事念何事取捨憂喜等念皆名心也依止者即色身為四蘊所依止故今約義標故云依止即行住坐臥屈伸俯仰等斯則生心起念無所不知舉動施為靡不咸見蓋佛智眼廓爾無邊依正斯在豈不齊鑒法華云我常知眾生行道不行道心無形相故但言知身質既彰故得云見斯人德行既備善根夙成佛不攝受於理如何故云此等顯示等然則佛智無偏觀生如一有感斯應其誰謂之不然論云下或問見之與知說一則可云何經內具言之乎故云若不說等以凡夫亦有知見見通肉眼知兼比量由是故有不知不見今佛知見非同此也謂於見處即知非如比量知知處即見非同肉眼見即無事不知無事不見經標悉言其在茲矣故彌勒頌云佛非見果知願智力現見。</p>
<p style="margin-left:2em;text-indent:-1em">●二釋得福德。</p>
<p style="margin-left:1em">得福德者魏云生如是福德取如是福德論云生者能生因取者熏修自體果義無著云生者福正起時現行取者即彼滅時攝持種子此云得者生取二義不離於得得之一字生取俱攝。</p>
<p style="margin-left:2em">先引經論云下釋義能生因者正修福業即信解持說者也自體果者即熏成種子自體後感當果也正起者作福之時當於現行彼滅者謂現行滅謝種子方成蘊在識中用感當果此云下正會今文以得之一字生取俱含謂生得取得也秦譯之妙其在此矣。</p>
<p style="margin-left:1em;text-indent:-1em">○二明攝受所以顯智慧門。</p>
<p style="margin-left:2em;text-indent:-1em">●疏二初敘意。</p>
<p style="margin-left:1em">由無二執故得攝受。</p>
<p style="margin-left:2em">謂無我法二執分別是得攝受所以也。</p>
<p style="margin-left:2em;text-indent:-1em">●二科釋二如疏列。</p>
<p style="margin-left:1em;text-indent:-1em">○文二初正明已斷麤執。</p>
</div>
<div class='div-orig'><p>何以故是諸眾生無復我相人相眾生相壽者相無法相亦無非法相。</p>
</div>
<div class='div-commentary'><p style="margin-left:2em;text-indent:-1em">●疏二初節釋經文。</p>
<p style="margin-left:1em">初徵信者以何義故得如來悉知悉見後釋二一無我執執取自體為我計我展轉趣於餘趣為人計我盛衰苦樂種種變異相續為眾生計我一報命根不斷而住為壽者二無法執論云無法相者能取所取一切法無亦無非法相者無我真空實有。</p>
<p style="margin-left:2em">徵意可知釋中我者謂執自五蘊總相為我人者計我死已生天天死為畜等故梵語補特伽羅此云數取趣即是人也眾生者計我眾多之法相續生故壽者亦云壽命計我一生壽命不斷絕故然我是總主人等為別攝別歸總故言我執由是三中皆言計我等也然上四相雖是經中所無不可不了耳能取等者心境俱亡也以萬法雖多統唯心境心境各有無量差別故云一切也真空等者雖即諸法皆空非謂一向非相但以離執真空不斷故故云亦無非法相也。</p>
<p style="margin-left:2em;text-indent:-1em">●二商較經旨。</p>
<p style="margin-left:1em">然離二執正是得佛知見成就淨信之本善根福德卻是相兼故論云有智慧便足何故復說持戒功德為示現實相差別義故亦有持戒功德依信心恭敬能生實相故不但說般若。</p>
<p style="margin-left:2em">此明得佛知見之兼正也故論下引證中有徵釋詳而示之實相差別者實相即無差別但是能生實相方便有差別耳持戒功德即指前段信心等者下云信心清淨則生實相彌勒頌云彼人依信心恭敬生實相不但說者意謂能生實相有多方便不必獨說智慧前云離執此言般若者由是般若能除執故前約所斷此約能斷能所雖異而意不異也。</p>
<p style="margin-left:1em;text-indent:-1em">○二因顯未除細執。</p>
<p style="margin-left:2em">未除細執者謂二執俱生任運起者前離分別麤執已能成就淨信得佛知見猶殘細執未除究竟障於聖道故今顯示令其斷之。</p>
</div>
<div class='div-orig'><p>何以故是諸眾生若心取相則為著我人眾生壽者若取法相即著我人眾生壽者何以故若取非法相即著我人眾生壽者。</p>
</div>
<div class='div-commentary'><p style="margin-left:2em">徵意云以何義故要無法非法相釋意云由取相故即著我人等餘文云云可以詳悉。</p>
<p style="margin-left:2em;text-indent:-1em">●疏二初釋總明二相。</p>
<p style="margin-left:1em">若心取下總明二相總解取法非法盡名相也亦是建立取相則我等相便生立義宗也。</p>
<p style="margin-left:2em">總解等者經云若心取相相中意含法非法相故云總也亦是等者以次文別明取法非法皆著我人等相故此且是立其宗也。</p>
<p style="margin-left:2em;text-indent:-1em">●二釋別明二相。</p>
<p style="margin-left:1em">若取法下別明二相。</p>
<p style="margin-left:2em;text-indent:-1em">●文二初正辨二相。</p>
<p style="margin-left:1em">論云但有無明使無現行麤煩惱示無我見故無著云但取法及非法相轉非我等想以我等想及依止不轉。</p>
<p style="margin-left:2em">無明使者法執俱生也是無明住地所攝故名為使現行等者即我執分別現行前已斷者示無我見者結成上義但取等者即前無明使是所有者轉猶起也我想者我執分別現行也依止者分別種子為彼現行所依止故亦可法執分別名為依止與彼我執所依止故斯皆不起也。</p>
<p style="margin-left:2em;text-indent:-1em">●二別解徵意。</p>
<p style="margin-left:1em">中有徵者取法但為法相何故便著我等釋云取非法亦著我等何況取法以後釋前也。</p>
<p style="margin-left:2em">文意可知以後釋前者不如云以細釋麤義則易見問二乘之人亦有法執云何不起我見耶答以二乘人從初修行偏斷我執至無學位麤細盡除是故雖有法執而不起我執今約大乘學者雙斷二執分別並遣俱生兩存由是二執任運而起也故無著云以我相中隨眠不斷故則有我取。</p>
<p style="margin-left:1em;text-indent:-1em">○四示中道之玄門。</p>
</div>
<div class='div-orig'><p>是故不應取法不應取非法以是義故如來常說汝等比丘知我說法如筏喻者法尚應捨何況非法。</p>
</div>
<div class='div-commentary'><p style="margin-left:2em">是故者由前取法非法皆著我等故所以勸令不應即入中道也以是義故者由是不取法非法故。</p>
<p style="margin-left:1em">初正結歸中後引說以證筏喻者假言顯義不應如言執義不執即為不取非全棄也偈云彼不住隨順於法中證智論釋云不住者得證智捨教如到彼岸隨順者隨順彼證智之教法如未到岸無著云法尚應捨者實相生故何況非法者理不應故。</p>
<p style="margin-left:2em">結歸中者不應取法離有也不應取非法離無也既離有無即歸中道假言顯義者謂所言非法是顯法體離於性計若無非法之言罔知彼義餘皆例此當知義不自顯必假於言故淨名云無離文字說解脫也不應等者謂雖聞非法不得如言便執空義此遮一向執言者也不執等者謂若全棄非之於言則安解諸法空義將知但除其病不除其法此遮一向離言者也是則全執全棄二皆不可故華嚴疏云夫法無言象非離言象無言象而倒惑執言象而迷真偈云等者餘兩句云如人捨船筏法中義亦然論云下轉釋偈文得證智等者以言詮智得智忘言忘言即不住也如乘筏渡河至岸捨筏隨順等者未得證智不可都忘其言未達彼岸不應捨筏實相生者實相名法得實相智無相無得故云應捨以實相無相故唯識云若時於所緣智都無所得理不應者此實相法尚不可得況離實相外一切法耶除諸法實相餘皆魔事故故云非法不與理合故不相應以是例非故云何況。</p>
<p style="margin-left:1em;text-indent:-1em">○三斷無相云何得說疑。</p>
<p style="margin-left:2em;text-indent:-1em">●疏二初隨章敘疑。</p>
<p style="margin-left:1em">論云向說不可以相見佛佛非有為云何釋迦得阿耨菩提云何說法。</p>
<p style="margin-left:2em">初二句指疑起處此從第一中來以彼文云不可以身相得見如來佛非有為者此指偈云分別有為體防彼成就得三相異體故離彼是如來故云非有為亦是按定立其理也云何下結成疑既若佛非有為即不合有得有說因何釋迦於菩提樹下得菩提前後諸會說法既有得有說即墮有為云何前言不以相見作無為耶。</p>
<p style="margin-left:2em;text-indent:-1em">●二依經斷疑二如疏列。</p>
<p style="margin-left:1em;text-indent:-1em">○斷之文二初問答斷疑四初舉疑因以問。</p>
</div>
<div class='div-orig'><p>須菩提於意云何如來得阿耨多羅三藐三菩提耶如來有所說法耶。</p>
</div>
<div class='div-commentary'><p style="margin-left:2em">意云於汝心中所謂如何謂我得菩提為不得耶謂我說法為不說耶伊本疑此故舉問之。</p>
<p style="margin-left:1em">佛問得不意顯不得故無著云顯示翻於正覺取故。</p>
<p style="margin-left:2em">佛問等者空生疑得疑說佛即順疑以問辭雖云得意顯無得試其所答解與不解無著下引證彼疑有取佛顯無取以無破有故云翻也說法例之。</p>
<p style="margin-left:1em;text-indent:-1em">○二順實理以酬。</p>
</div>
<div class='div-orig'><p>須菩提言如我解佛所說義無有定法名阿耨多羅三藐三菩提亦無有定法如來可說。</p>
</div>
<div class='div-commentary'><p style="margin-left:2em">定者實義謂無實法名菩提無實法名如來說此一向約勝義答也。</p>
<p style="margin-left:1em">偈云應化非真佛亦非說法者。</p>
<p style="margin-left:2em">引偈者餘句云說法不二取無說離言相意謂釋迦如來是其應化應化之相俗有真無是故答中皆言無定準金光明經及攝論說佛果無別色聲功德唯有如如及如如智獨存此是真佛今既異此豈得言真故云應化非真等。</p>
<p style="margin-left:1em;text-indent:-1em">○三釋無定法之言。</p>
</div>
<div class='div-orig'><p>何以故如來所說法皆不可取不可說非法非非法。</p>
</div>
<div class='div-commentary'><p style="margin-left:2em">徵意云以何義故無定法可說耶釋意云欲言其有無狀無名欲言其無聖以之靈諦理若此欲何說哉說尚不得欲何取哉取即得也是故上云無有定法如來可說等。</p>
<p style="margin-left:2em;text-indent:-1em">●疏二初引無著。</p>
<p style="margin-left:1em">無著云不可取者謂正聞時不可說者謂正說時非法者分別性故非非法者法無我理故。</p>
<p style="margin-left:2em">正聞等者此則聞而無聞說而無說非謂全不聞不說也如淨名云夫說法者無說無示其聽法者無聞無得是茲義矣分別性者一切諸法皆依妄念而有差別念尚無念法豈是法故云非法法無我者但分別性亡即是法無我理此理不無故云非非法也。</p>
<p style="margin-left:2em;text-indent:-1em">●二引天親二初釋文。</p>
<p style="margin-left:1em">論云彼法非法非非法依真如義說非法者一切法無體相故非非法者彼真如無我實相有故。</p>
<p style="margin-left:2em">依真等者此且標立所依之本後於其上說離有無一切等者緣生之法本無真實之體亦無真實之相故云非也實相有者諸法既無即真實相實相不無故云非非法也此即非卻非法也。</p>
<p style="margin-left:2em;text-indent:-1em">●二通難。</p>
<p style="margin-left:1em">何故唯言說不言證有言說者即成證義故若不證者則不能說。</p>
<p style="margin-left:2em">難意云本來疑證疑說問答悉以雙該今於釋所以中何故但言所說而不言證耶有言下釋也此乃以說反驗於證且川有珠而不枯山有玉而增潤內無德本外豈能談故但言說自表其證也又此言取即是證也。</p>
<p style="margin-left:1em;text-indent:-1em">○四釋無取說所以。</p>
</div>
<div class='div-orig'><p>所以者何一切賢聖皆以無為法而有差別。</p>
</div>
<div class='div-commentary'><p style="margin-left:2em">徵意云所以言無取無說非法非非法者何也釋意云聖人即是無為無為即無分別若有取說法非法等皆屬分別不名無為何為聖人故無取說等言賢聖者賢即是聖鄰近釋也。</p>
<p style="margin-left:1em">魏云一切聖人皆以無為法得名論意云聖人但依真如清淨得名非別得法故無取說而有差別者論云真如具足清淨分清淨無著云無為者無分別義故是故菩薩有學得名如來無學得名初無為者折伏散亂時顯了故後無為者唯第一義者無上覺故三乘賢聖皆修證無為故通說為差別。</p>
<p style="margin-left:2em">魏云等者問行位通於賢聖云何唯取聖人答若以通論即該賢位此明證果深淺故唯言聖得名者即差別也以諸聖人皆約證無為差別之義而立其名如證遍行真如得名歡喜地菩薩等此則得名差別蓋一義耳論意等者謂登地已上隨證一分真如皆斷一障二愚即是一分清淨約於此義便立一名乃至佛地例皆如此非別得法者無得而得即是真得菩提若言有得即是不得當知菩提樹下都無實事故偈云應化非真佛等故無取說者結歸經文無分別義也具足清淨者佛也謂一切惑習悉皆斷除蕩無纖塵純一無雜故分清淨者菩薩也分斷諸障分證真如垢未全除故名為分故佛頂經云餘塵尚諸學明極即如來廣如序中滿淨覺者處說無著下約無為差別明賢聖也無分別者即無為義無所作為故云無為無為真如蓋是一法菩薩等者有分別故有所為故如來等者無分別故無所作故初無為者菩薩也折伏等者此約在觀分別不生分得相應故云顯了後無為者如來也無復分別是真無為即第一義也此約於佛故復云者更無過上故云無上覺即佛也三乘下結通諸乘以二乘之人亦分證真理故此通攝也是知三乘賢聖皆修證無為所證雖無淺深能證有其差別猶如三獸同渡一河能度有差所度無別故大品云欲求聲聞乘當學般若波羅蜜欲求緣覺菩薩無上佛乘皆言當學般若波羅蜜是故經云一切賢聖也。</p>
<p style="margin-left:1em;text-indent:-1em">○二校量顯勝四。</p>
<p style="margin-left:2em">問本因善吉起疑所以世尊為斷斷疑既已何用校量答論云法雖不可取不可說而不空故意云恐有人聞是法不可取說便欲一向毀廢言教故此校量顯勝令其演說受持故大雲於此開立第五不空福德疑以論文不言斷疑故此不立也。</p>
<p style="margin-left:1em;text-indent:-1em">○初舉劣福以問。</p>
</div>
<div class='div-orig'><p>須菩提於意云何若人滿三千大千世界七寶以用布施是人所得福德寧為多不。</p>
</div>
<div class='div-commentary'><p style="margin-left:2em">意云七寶最珍三千最大用此布施福多不多。</p>
<p style="margin-left:1em">俱舍偈云四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞七寶者金銀琉璃珊瑚碼瑙赤真珠頗梨。</p>
<p style="margin-left:2em">俱舍等者明三千世界也四大洲者謂東勝身洲南贍部洲西牛貨洲北俱盧洲日月者即一四天下同一日月之所照臨蘇迷亦云須彌盧但梵音楚夏耳此云妙高山四寶所成高八萬由旬欲天者六欲天也謂四天王天忉利天夜摩天兜率天化樂天他化自在天梵世者色界初天也於中復有三天謂梵眾天梵輔天大梵天各一千等者如上各滿一千方成一小千界此小千等者又一千箇小千界方成一中千界此千等者又以一千箇中千界方成大千界皆同等者謂四禪已上三災不及故不說成之與壞三禪已下統維三災故云同一成壞就中從初禪已下同火災二禪已下同水災三禪已下同風災七寶等可知。</p>
<p style="margin-left:1em;text-indent:-1em">○二釋福多以酬。</p>
</div>
<div class='div-orig'><p>須菩提言甚多世尊何以故是福德即非福德性是故如來說福德多。</p>
</div>
<div class='div-commentary'><p style="margin-left:2em">答文可見徵云以何義故說多釋意云不約勝義空故說多是約世諦有故說多。</p>
<p style="margin-left:1em">無著云是福德者標牒即非者約勝義空是故者約世俗有。</p>
<p style="margin-left:2em">勝義空者此門是絕相無為不可言福與不福福既不有無以言多世俗有者此門是有相有為可以言福以有福故兼可言多。</p>
<p style="margin-left:1em;text-indent:-1em">○三判經福超過。</p>
</div>
<div class='div-orig'><p>若復有人於此經中受持乃至四句偈等為他人說其福勝彼。</p>
</div>
<div class='div-commentary'><p style="margin-left:2em">經意可知然四句尚爾況全部耶。</p>
<p style="margin-left:2em;text-indent:-1em">●疏二初正釋經文。</p>
<p style="margin-left:1em">偈云受持法及說不空於福德福不趣菩提二能趣菩提。</p>
<p style="margin-left:2em">偈釋持說因明勝之所以望後經文有似太疾以偈文連環不可分故悉之受持及說者標二法門不空福德者謂持說此經不同寶施空得福德更得何物次文是也福不趣菩提者謂寶施雖多但成世間有漏之福終不能成無上菩提二能趣菩提者謂持說此經斷除煩惱煩惱盡處即是菩提故。</p>
<p style="margin-left:2em;text-indent:-1em">●二別示句相。</p>
<p style="margin-left:1em">四句者但於四句詮義究竟即成四句偈如凡所有相皆是虛妄若見諸相非相則見如來此最妙也然但義具四句持說即趣菩提文或增減不必唯四義若闕者則互成謗。</p>
<p style="margin-left:2em">詮義等者謂以一句詮一義一義為一句四義方成一偈一異有空常無常等皆各有四句然今經四句人說不同有說取無我無人無眾生無壽者為四句有說取若以色見我等為四句有說一切有為法等為四句有說但於一經之中隨取四句經文便為四句有說始從如是終至奉行方成四句然上諸說皆非正義如凡下明正義斯則約有無等為四句也謂第一是有句第二是無句第三是亦有亦無句第四是非有非無句文義兼備故云最妙以此四義能通實相即是四門然但下通妨先問且一二二句皆是四言第三一句獨成六字文既增減云何成偈故此釋也持說等者以此四義是萬法之門若了四義即通萬法萬法既通豈有菩提而不證哉文或等者但論其義義不在文義必周圓文從增減義若等者謂闕之成謗具之成門成謗者謂闕無成增益謗闕有成損減謗闕非有非無成相違謗闕亦有亦無成戲論謗以有則定有無則定無餘二例之故成四謗何以故法不如是故不如法見故斯則般若波羅蜜猶如大火聚四面不可取也具四句者謂義無所闕故有不定有是即無之有無不定無是即有之無餘亦例之隨於一句之中圓見四句之義不墮增減等謗故成門也何以故法如是故如法見故斯則般若波羅蜜猶如清涼池四面皆得入但以人依於法法異人乖苟法義之所全豈菩提而不證矣故言受持此經勝於施福。</p>
<p style="margin-left:1em;text-indent:-1em">○四釋超過所以二初正釋。</p>
</div>
<div class='div-orig'><p>何以故須菩提一切諸佛及諸佛阿耨多羅三藐三菩提法皆從此經出。</p>
</div>
<div class='div-commentary'><p style="margin-left:2em">徵意云以何義故持說此經勝於寶施釋可知。</p>
<p style="margin-left:1em">諸佛菩提法者論云名為法身於彼法身此二能作了因一切諸佛者即報化身論云於此能為生因。</p>
<p style="margin-left:2em">諸佛菩提法者揀非餘乘菩提法也然餘菩提非此不出但舉勝者而以例之此二者持說也了因者以法身是本真之理不生不滅但以煩惱覆之則隱智慧了之則顯持說此法妙慧自彰觀破煩惱法身現矣生因者報化之身本來無有萬行所致故名為生故彌勒頌云於實為了因亦為餘生因魏經云一切諸佛菩提法皆從此經出。</p>
<p style="margin-left:1em;text-indent:-1em">○二轉釋。</p>
</div>
<div class='div-orig'><p>須菩提所謂佛法者即非佛法。</p>
</div>
<div class='div-commentary'><p style="margin-left:2em">所言佛法者約世諦故有即非佛法者約第一義即無。</p>
<p style="margin-left:1em">第一義中無有佛法從經出也。</p>
<p style="margin-left:2em">第一等者謂俗諦相中有迷悟染淨凡聖之異故說佛法從經而出真諦之理離於迷悟染淨凡聖之相故不可說出佛法之義也故圓覺云一切如來圓覺妙心本無菩提及與涅槃亦無成佛及不成佛無妄輪迴及非輪迴然則本論異此不能煩述。</p>
</div>
<p class='juan'>金剛般若經疏論纂要刊定記會編第六卷<span class='note-inline'>(終)</span></p>
<div class='div-w'>
<p class='h2'>校訛</p>
<ul class="">
<li>第四紙<span class="note-inline">(七行引楞嚴寺流通本作言)</span></li>

<li>第六紙<span class="note-inline">(十八行明流通本作名)</span></li>

<li>第八紙<span class="note-inline">(十三行云北藏作去流通本同)</span></li>

<li>第十一紙<span class="note-inline">(一行黨三行黨北藏皆作儻流通本同)</span></li>

<li>第十二紙<span class="note-inline">(十五行意北藏作異二十行緣北藏作終流通本並同)</span></li>

<li>第十四紙<span class="note-inline">(五行受北藏作授流通本同)</span></li>

<li>第十五紙<span class="note-inline">(二行含北藏作舍流通本同)</span></li>

<li>第十七紙<span class="note-inline">(三行殘流通本作淺十三行含北藏作舍流通本同)</span></li>

<li>第二十四紙<span class="note-inline">(八行遍北藏作偏九行論北藏作論流通本並同)</span></li>

<li>第二十八紙<span class="note-inline">(八行具北藏作見流通本同)</span></li>

<li>第三十紙<span class="note-inline">(十行魏北藏作為流通本同)</span></li>
</ul></div></div>
</div><!-- end of div[@id='body'] -->
</body></html>