<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>印心佛敏訥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>佛敏禪師語錄序</p><p>佛氏之教玄遠而理深世有茫然不解其說者固習之相遠耳間有能尋求於皮膚之際者亦惟以堅忍苦行能舍一切遂謂西來之大義止此矣而於如來甚深之道未之所得而得者毫釐千里也且如塵根難淨凡想易萌則非如來所示拈花之旨安能滌垢而去穢哉。</p>
<p>佛敏禪師秦之天水人也少讀儒書長入梵剎精研內典了悟禪機早得草堂之傳行道於關西諸剎屢登高座闡示奧義如陽和之消冰涼雨之解暑無不沾其益也門人性通等集語錄若干卷授之梓人特請余序余高陽酒徒也素不深於禪理乃勉強搦管正如門外漢說屋裏話未免似夢中囈語耳聞夫大顛佛印輩與昌黎眉山諸君子斯文往來游戲三昧蓋不拋卻這個亦不執卻這個其所謂無可離無可著藥是病病是藥者心印相傳掃除文字我於敏和尚<span class='corr'>已</span>見其當面棒喝頂門一針以起夫斯世之茫茫不解者深矣敬述數語以引簡端。</p>
<p style="margin-left:1em;text-indent:-1em">賜進士出身奉政大夫工部督水清吏司員外郎梁聯馨沐手拜譔</p>
</div>
<div class='div-xu'><a id='mulu3' />
<p class='h2'>印心佛敏訥禪師語錄序</p><p>世尊拈花迦<span class='corr'>葉</span>微笑傳此默契心宗遞至二十八祖達磨大師來此東土掃除文字窠臼直指見性明心自蕭梁迄今代有上根上智者傳續慧命闡化四方使聾者聞瞽者視而愚者得廣大智教外別傳之旨可謂偉矣西秦佛敏和尚蚤歲出家勤修苦行秉受毘尼於海會遍參知識於諸方末向草堂室內深受逼拶於臥病之中豁然大悟覺從前千七百則公案如樂毅將兵下齊七十餘城了無阻礙嗣法之後湟中諸紳士推主大悲葆寧印心諸大剎一時緇素雲臻所說法語超卓而所著詩偈秀拔類之於應菴華密菴傑諸先哲中無分伯仲也丁卯冬日其法子三一谷愚兩大師以請書本全藏不遠數千里特至嘉禾且出此錄示讀不勝嘉歎爰請繡諸梨棗以附藏典流通使天下後世之披覽者知雙桂一枝佛法有在也。</p>
<p style="margin-left:0em;text-indent:1em">時康熙丁卯長至日住持楞嚴寺沙門洞宗大燈拜序</p>
</div>
<div class='div-other'>
<p class='h2'>印心佛敏訥禪師語錄序</p><p>如來定慧圓通一空色相至諸大士則繇聲聞而入相去固有間矣昔文殊師利問維摩詰何等是不二法門摩詰默然無言文殊師利嘆曰善哉善哉乃至無有文字語言是真入不二法門夫文字語言不離聲聞者也斯豈佛法第一義乎予不習內典顧嘗維省生平汩沒於章句口業紛紜若老馬服轅飛蟲觸網無以解脫佛敏禪師者予疇昔方外交也爰自剃度海會傳衣艸堂迨夫栖禪湟水趺坐印心幾二十餘臘矣跋涉而往吟詠以歸於緇流中稱為白足壬戌之仲冬禪師錫飛涇上予與握手道故冀警前失師乃出其語錄一卷示予且屬予為之序噫嘻斯不亦文字語言摩詰置之若遺者耶師曰不然西來奧義未易幾也以向道者言之資有哲愚悟有頓漸以設教者言之時有升降機有淺深自夫佛法闡而象教興祖說昌而宗風啟蓋憫一切眾生不識者箇就裏失卻本來彼蚩蚩者無論<span class='corr'>已</span>即或功行積苦參稽素勤然尚有眯於塵坋疲於津梁往往機鋒相示隱躍當前而悟入者鮮矣迄於今愈趨愈下棒之喝之而魘寐者尚難醒委頓者尚難起予之此錄所為指迷以康莊愈疾以鍼石者也子乃欲廢文字語言以幾法門第一其於開示不亦遠乎予曰唯唯吾知之矣入堂奧者必歷階而上也登山岳者必繇麓而巔也夫淫哇且競響矣顧<span class='corr'>羨</span>太音之希聲薄笙鏞非雅奏密唧方薦羞矣顧求太羹之至味鄙鼎俎匪珍烹是責盲者以察秋毫視滄溟若溪谷不假舟航而欲訪蓬壺也若禪師者難為酬對深得實相善說妙法請往付梓以紹傳燈微獨廣誘群蒙即予鄉所蒂芥以祈解免者亦豁然冰釋<span class='corr'>已</span>。</p>
<p style="margin-left:0em;text-indent:1em">時康熙歲次丁卯大昌佛成道日涇原布衣朱敬聚質楚薰沐頓首譔</p>
</div>
<div class='div-xu'><a id='mulu4' />
<p class='h2'>印心佛敏訥禪師語錄序</p><p>余不佞琦龜蒙尼父弟子也生平事佛惟謹又謹於事仙夫以洙泗淵源而又釋老之是尚所以然者何與蓋未有天地以前與既有天地之後秖是者箇物事在佛則佛在仙則仙在儒則儒因是知儒不獨在玉堂金馬仙不獨在十洲三島佛不獨在鷲嶺梵宮也故西方聖人及歷代諸祖欲令沙界眾生箇箇薦取自己鼻孔由是言之則敏翁和尚出現於世無非為此一大事因緣也琦生同鄉井誼篤交遊憶昔識荊於郡東關海會禪院時和尚年僅十五性朴而不事浮華質純而克敦愿愨行住坐臥不衫不履識者心異為鍾道法器夫何時日難留合離不偶未幾有隨師掃塔漢南余與諸君子折柳於赤峪道上見兩岸桃花一線清風景色天然爛熳如畫和尚謂余曰西來無大意遠槐高掛玲瓏月東土有宗旨細柳輕搖散碎風言<span class='corr'>已</span>撒手別去自此白雲堆裏紫霞峰頭瞻仰杖履殆不啻作天際真人想也未幾南雁北征聞和尚復掛錫峨嵋數年以來不知踏破幾緉草鞋參遍多少名宿始得於腳跟下驀然與主人相會機緣湊泊針芥滾頭之餘爰受法於耨雲老人耨雲者文雪嫡嗣破山真孫天童第四代法裔也按源流之有自知遇合之匪常余又與和尚不啻作一時千秋一日萬年想<span class='corr'>已</span>雖然生死無常緣分有定今春上巳之吉會慈航之東渡感法駕之西來宗眼照乘舟車霜露依舊宗風襲人山川草木如新余固知和尚一物不有萬象皆空於侍者處止得所錄法語若干卷焚香莊讀燁然若日星之經於天淵然若江河之行於地片言隻字無非欲沙界眾生人人認識本來面目箇箇薦取自己鼻孔要未可與妄於驢頭上簪花硬向人口中填鐵者同日語也願讀斯錄者於有字句處領取於無字句處悟入到得者裏天風木葉盡皆文章鳥語花香悉具真機俾斯錄也無孤負和尚老婆心切因搦管登簡而敬授之剞劂氏。</p>
<p style="margin-left:2em;text-indent:-2em">恩綸進士候補通判改授邊疆題管知縣事郡人劉琦頓首拜譔</p>
</div></div>
<div class='div-other'><a id='mulu5' />
<p class='h1'>印心佛敏訥禪師語錄目錄</p>
<ul class="">
<li>卷一
<ul class="">
<li>上堂</li>

<li>小參</li>

<li>晚參</li>

<li>勘驗機緣</li>

<li>問答機緣</li>
</ul></li>

<li>卷二
<ul class="">
<li>頌古</li>

<li>分燈</li>

<li>自贊</li>

<li>雜偈</li>

<li>撥櫂歌</li>

<li>行實</li>

<li>碑記</li>
</ul></li>
</ul><p>目錄<span class='note-inline'>(終)</span></p>
</div>
<p class='juan'><a id='mulu6' />印心佛敏訥禪師語錄卷第一</p><p class="byline">侍者法棟錄</p><p class="byline">嗣法門人性通等編</p>
<div class='div-other'><a id='mulu7' />
<p class='h1'>住關西大悲禪院</p><p>山門云從門入者不是家珍且從甚麼處入咄渾身在裏許拽杖便入。</p>
<p>佛殿云若道是佛泥團土塊若道非佛巍巍堂堂且道畢竟喚作甚麼遂顧左右云看看老僧眉毛在麼展具作禮。</p>
<p>據室者個所在佛也難近其傍祖也難趨其右且利害在甚麼處拈拄杖旋風打散。</p>
<p>大護法含昱法可法實法智法祥捐薪重修功德落成於壬子年十月十五日設齋請。</p>
<p>上堂詣法座云華王座上簸土揚塵千聖頂門屙屎撒尿猶是過量人施為且新長老到來作何去就卓拄杖云也不輕意放過便陞拈香云此瓣香光通三際氣貫八埏爇向爐中端為祝延今上皇帝聖躬萬歲萬萬歲伏願常居金闕永統山河次拈云此瓣香能殺能活能縱能奪奉為滿朝文武天下宰官常為聖主之股肱永作法門之城塹又拈云此瓣香能滅千災能成萬德能以一身作長城隻手為砥柱奉為當齋請主含昱大人伏願功高十地位壓三賢復拈云此瓣香親之不得疏之不得今日在人天眾前埋沒不得爇向爐中供養前住天水海會堂上太虛和尚用酬剃度得戒之恩再拈云此瓣香惡如鳩酒毒似砒霜自從踏破草鞋一旦親蒙印可第一回拈出供養現住四川保寧府草堂堂上傳臨濟正宗第三十三世本師耨雲大和尚用酬法乳<span class='corr'>斂</span>衣敷坐醉舌和尚白椎云法筵龍象眾當觀第一義師云第一義諦適來被我醉舌法弟奮威一擊徹底掀翻了也眾中還有超群拔眾者麼出來掀倒禪床喝散大眾免累老僧舌頭拖地僧出師云且緩緩著僧拂袖歸眾師云一場乾打鬨問三聖道我逢人則出出則不為人興化道我逢人則不出出則便為人秪如和尚今日是出也是不出也師云闍黎高著眼進云是為人也是不為人也師打云放過則不可進云是賞是罰師云賞罰分明問有一人長不喫飯不道饑有一人終日喫飯不道飽未審是甚麼人師云不妨疑著進云疑個甚麼師喝進云莫是者一喝麼師云急取鉤頭意莫認定盤星乃云有一人寸步不移遊遍塵剎國土有一人半字不宣演出海藏靈文有時在十字街頭了無背向有時向須彌頂上嘯月吟風有時南辰跨步有時北斗藏身把住也鋒芒不露放行也十字縱橫所以道法無定相遇緣即宗今承含昱大人設齋請山僧登座向人天眾前鼓兩片唇皮抖擻枯腸葛藤亂翻一上大似挑燈日下賣水河頭何也我公功高十地位壓三賢權衡在握發政施仁致君澤民陶凡鑄聖正與麼時不求名而名自著不修道道自圓山僧到者裡也是望空啟告笑殺傍觀雖然如是祗如今日因齋慶讚福國庇民一句作麼生道百城實藉金湯力萬里歌謠賀太平結椎云諦觀法王法法王法如是。</p>
<p>立兩序上堂獨木不成林孤掌不浪鳴欲得祖風常不墜大家扶起破砂盆還識破砂盆麼度拄杖與谷愚侍者云好生扶著。</p>
<p>法可法祥供法衣請上堂問驅馳龍象直指風規未審衣線下事意作麼生師云待紅絲線斷便向汝道進云謝師答話師云賣寶遇著瞎波斯乃云甚奇怪甚奇怪希聖希賢總仰賴拈來包括五須彌舒開遍覆三千界驀拈袈裟云莫是者個麼且喜沒交涉莫是大庾嶺頭全提不起底麼且喜沒交涉莫是雞足山前待兔守株底麼且喜沒交涉莫是波提大德日用常披底麼且喜沒交涉莫是佛佛授手祖祖相承底麼且喜沒交涉既沒交涉畜此何益搭在無畏床上與諸人作個標榜得麼拱手云慶喜我公泥多佛大。</p>
<p>上堂我有一句子欲與諸人說若人辨得出許作禪狀元且道是那一句子聻良久云啞子夢見親爹爹下座。</p>
<p>秉拂上堂百丈教人開田一場乾打鬨佛眼遣僧修造滿地是木楂黃梅使老盧踏碓憐兒不覺醜楊岐逼慈明晚參好笑又驚人今日草堂寺裡方丈老漢命訥上座秉拂陞堂大似牽牛上壁笑殺傍觀何故聻不是爺貧連子苦免教家富小兒嬌。</p>
</div>
<div class='div-other'><a id='mulu8' /><p>副使欒元魁請住香水泉葆寧禪院。</p>
<p>上堂拈香祝聖畢師云扶起砂盆惟賴當家種艸光揚聖化還須作者禪和有麼有麼出來相見問重整爐韝選佛場開衲子到來如何煆煉師云照顧眉毛進云設有銅頭鐵額漢來又作麼生師云站過一邊問人天交集車馬闐門即不問如何是威音王那畔事師云雷鳴殿角進云如何是者畔事師云雨打芭蕉進云祗如葛藤掃蕩不落依倚一句又作麼生道師云任從滄海變終不與君通乃云山野一向以來白醭生於嘴邊青草長於舌上遂按膝咦一聲云錯下註腳舉道林禪師至秦望山見一長松盤屈如蓋遂棲止其上號鳥窠焉一日白侍郎入山拜謁問云和尚住處太危險窠云居士危險猶甚白云弟子位鎮江山何險之有窠云晝夜薪火交煎識性不停得非險乎白又問如何是佛法大意窠云諸惡莫作眾善奉行白云三歲孩兒也解恁麼道窠云三歲孩兒雖道得八十老翁行不得白作禮而退師云二老漢一問一答一擒一縱喚作禪道佛法喚作向上向下謂之菩提涅槃謂之祖師巴鼻正似鄭州出曹門訥上座今日且無如是葛藤欒道臺也不來言去語少間堂中擺齋一任諸人粗嚥細嚼豎咬橫吞且與古人相去多少焦磚打著連底凍赤眼撞著火柴頭下座。</p>
<p>晚參未出方丈時山僧在諸人肚裏<span class='corr'>已</span>出方丈時山僧在諸人面前且面前底是肚裏底是出來道看維那云和尚雖是把斷要津截斷舌頭怎柰全身顯露師云莫亂道乃云者個事無你開口處無你著意處無你下手處無你近傍處只可屏息諸緣勿生一念須將從前經過路頭并奇特知解一一鏟卻鏟到無可鏟處鏟得大地平沉虛空粉碎正好來印心門下喫棒。</p>
<p>小參揮拂子云見麼眼本非色喝一喝云聞麼耳本非聲既非聲又非色畢竟是個甚麼良久云早知不入時人眼多買胭脂畫牡丹。</p>
<p>湟中眾居士辦齋請上堂師云畏刀避箭者且退後久經行陣者向前來士問應無所住而生其心既無所住心是何物師云不是物進云請和尚指示師云指示則不無要且不是心進云是甚麼師云火官頭上風車子問法不孤起仗境方生如何是葆寧境師云廚庫入僧堂山門騎佛殿進云如何是境中人師云待下座來與汝一頓進云人境兩不立時如何師云鬼入漆桶乃云大丈夫漢參須真參悟須實悟堂堂大道潑天門戶桃紅柳綠觸目全彰燕語鶯啼深譚不二遂以拄杖打○相云若向者裏挨身拶入敢保一鎚便就一火鑄成其或未然更與頌出淨如滿月圓同寶鑑能成萬德能破諸暗悟時無餘迷時無欠妙在息機貴乎忘見。</p>
<p>佛成道日上堂問臘月八日世尊睹明星悟道諸人俱睹因甚麼不悟師云切忌開眼作夢進云堂前生瑞草好事不如無師云閒言語乃云活驚殺活笑殺山頭老漢沒傝[仁-二+(天/韭)]無端夜半睹明星兩眼明明都填瞎卓拄杖云瞎瞎。</p>
</div>
<div class='div-other'><a id='mulu9' />
<p class='h1'>住湟中印心禪院</p><p>山主柴崇基捐資重建此院煥然一新於戊午年正月望日別駕張來禎都司胡禎及本城居士等請師就當寺開堂至法座前以杖指云挺然巍巍平地懸懸三乘魂戰十地膽寒且道是甚麼所在喝一喝便陞拈香祝聖罷次拈云此瓣香可以修身齊家可以定國安邦奉為現前請主在會檀越伏願壽山聳峻福址彌隆又拈云此瓣香覷著則眼枯觸著則腦裂昔年草堂第一句下承當今日印心人天眾前拈出此是第二回爇向爐中供養本師耨雲大和尚用酬法乳<span class='corr'>斂</span>衣敷坐旭止和尚臼椎畢師云第一義諦<span class='corr'>已</span>成滯貨纔涉唇吻須防話墮眾中還有不涉唇吻者麼出來相見問法筵大展爐韝重開上堂一句即不問未出方丈時如何師云不涉途程進云<span class='corr'>已</span>出方丈時如何師云頭破腦裂進云恁麼則把斷要津針鋒不露去也師云你即今在甚麼處僧喝師云緊防噎殺問實際理地纖塵不立佛法門中一屑難容未審學人在什麼處師云腦後見腮進云大千籠不住沙界絕遮攔如何是函蓋乾坤句師云險進云千峰勢到嶽邊止萬派聲歸海上消師云了乃拈拄杖云木上座一向以來黑漆桶裏住著未敢輕示於人以杖置右手云今日出來指東話西似向缽盂安柄也雖然如是且不得辜負拄杖子何也為伊頂門上有眼。</p>
<p>挂鐘板拈鎚云即此用離此用佛祖龜鑑人天號令致使七通八達底到來難免腳慌手亂直饒三頭六臂者向前也須聽命歸降且道以何為驗聻遂擊鐘板云切忌聽著。</p>
<p>晚參吹毛輥毬張弓擎杈楊岐驢子曹山木蛇洞山麻三斤雲門乾屎橛都是些陳爛葛藤有甚麼交涉印心者裏有領龜毛褐衫綿綿密密現現成成設有個通身是手底漢出來一肩擔荷撩起便行正眼也不敢覷他西堂云又道有甚交涉師云一棒打折你驢腰。</p>
<p>別駕張來禎請上堂問一切眾生皆具如來智慧德相因甚學人無個入處師云怪阿誰進云請和尚垂示師云山僧舌頭短乃云上至諸佛下至蠢動含靈皆具如來智慧德相從古至今與佛祖一般何處欠少一毫毛許所以道在聖不增在凡不減諸佛以此轉大法輪祖師以此提持心印國王以此化育蒼生我別駕張公以此發政施仁訥上座以此應物利機下至蠢動含靈都向此中安身立命去也印心恁麼酬唱可謂盡情剖露徹底掀翻汝等諸人還委悉麼臘雪連天白春風透戶寒。</p>
<p>含福善人供法衣請上堂師拈衣示眾云此是大庾嶺頭提不起底含福善人得來陳似老僧與諸人作個榜樣還見麼若以眼見穿卻你眼根若以耳見穿卻你耳根如或進前退後穿卻你腳根若擬議思量穿卻你意根若道總不恁麼即穿卻你舌根且道如何即是良久云畢竟水須朝海去到頭雲定覓山歸閱藏小參佛說三藏十二部固不為多祖成一千七百則亦不為煩橫說豎說塵說剎說無非教人言前進步句底翻身頓明本地風光徹證金剛智體汝等諸人要知此經不在文句上不在博采上又不在死巴巴地不在屙漉漉地若是博采文句三生六十劫只是個尋行數墨人倚門傍戶漢究竟格外全提一著子猶未夢見在山僧得個方便與諸人略通消息卓杖云摩訶般若波羅密。</p>
<p>落堂示眾一僧出問香巖上樹話未終師和聲便打云掠虛漢有甚了期禪和家參須真參悟須實悟莫學那般流撘鬼見解忽然想出一段光景便發虛道怪就說悟了不見道趙州四十年不雜用心長慶蒲團七破那古人莫是搆你不得麼拈拄杖云不得喚作拄杖子不得背卻拄杖子向者裏討得下落來方丈裏通個消息。</p>
<p>上堂問祖席重新宗風遠播祗如透網金鱗到來如何收攝師云試飛騰看進云金風吹玉管那個是知音師云你須領取者一頓乃云柳眼豁開金世界梅稍吐出玉玲瓏東風一陣籬邊過惹得遊蜂嚷舊新還有不涉新舊底出來道看卓拄杖云可憐不是當家子孤負蒼蒼兩道眉。</p>
<p>上堂全提半提了沒交涉鈍根利根何須修證芭蕉拄杖子頭上安頭楊岐破燈盞費油不少昔達磨大師無端面壁惹得神光斷臂求安連累後代多少人落他圈套箇箇扶籬摸壁求出不得求入不得今日山僧路見不平為諸人作個撇脫拈拄杖卓一下云快活快活雖然也是無佛處放光忽有個傍不肯底出來和聲便掌臭罵一頓山僧只得懡㦬而退走入大眾袈裟角裏去也為何如此有了你沒了我。</p>
<p>薦嚴小參北斗藏身了無名相之表南辰跨步頓絕是非之端正恁麼時月色沉沉風聲寂寂合作麼生是賀公宗親底面目喝一喝云欲會其中真受用除非身帶退魂香。</p>
<p>旭止法弟領兩序辦齋請上堂問請師答話師云老僧沒口進云堂堂獨露觸目生光到者裏還有別通處麼師云有進云甚麼處是別通一路師打進云瞎棒不得亂打師云瞎棒有瞎漢喫在乃云楊岐逼慈明晚參成人不自在趙州教嚴陽放下自在不成人院主請藥山陞座節外生枝睦州唆臨濟喫棒不是好心今辰旭止法弟領眾營齋更教印心長老向曲彔床上弄鬼眼睛且道是好心是不好心具眼者試定當看良久云寒冬不借陽回力爭得隴梅鬥雪開說戒上堂參底不是禪學底不是道說底不是法授底不是戒直饒向淨裸裸處承當早<span class='corr'>已</span>拖泥帶水更從活鱍鱍地領略未免背覺合塵且道如何即得豎拂子云會麼黃金自有黃金價爭肯和沙賣與人。</p>
<div>解制上堂以拄杖○云結卻布袋頭盲龜跛鱉癩狗泥豬一例活埋又以拄杖畫<img src='../images/J37p0071_01.gif' alt='J37p0071_01.gif' />云解開布袋口天上人間魔宮虎穴任爾縱橫據定拄杖云解結且置秪如漿水錢教什麼人還卓一卓云腳跟下好與三十拄杖。</div>
<p>結制上堂拈香祝聖畢師云正令未行十方坐斷正令<span class='corr'>已</span>行千差合轍且放行好把住好試出來道看問放行也得把住也得祗如不放行不把住還得麼師云得進云恁麼則光明殿裏簸土揚塵糞草堆頭紫金光聚師云不得僧喝師打云一喝兩喝後又作麼生僧歸眾師云降旗不斬乃云諸方結制解制上堂普說唯知多與兒酥乳喫消與不消都總不知印心者裡也沒解結也沒酥乳與兒喫直教諸人截斷攀緣全身放下且放下個甚麼聻放下腰包頂笠竹杖芒鞋向印心堂中大死一回甦醒過來方知頭上有青天腳下無寸土那時雞足九華峨眉五臺要去便去要來便來若是詐明頭掠虛漢決不輕恕珍重。</p>
<p>協鎮陳萬策請上堂問人天瞻仰遐邇歸從即今鎮臺陳公覿面拈香未審有何奇特事師云獨有一雙窮相手未曾低揖等閒人進云爐韝未開煙光寂寂鉗鎚大展烈燄騰騰假饒不涉肯綮底人來又作麼生師云省卻山僧多少力乃云眉橫額上耳掛面傍鼻孔下垂通身露布當此之際人人意氣崢嶸個個頂天立地默顧左右云還見麼不可以眼見不可以耳聞不可以言言不可以識識若以眼見則瞎耳聞則聾言言啞卻你口識識無你湊泊處畢竟如何即是舉頭天外看誰是我般人。</p>
<p>優婆塞弟子含已室人照阿男張廷臣請上堂舉藥山久不陞座院主白云大眾久思和尚示誨山云打鐘著眾纔集山便下座歸方丈院主隨後問云和尚許為大眾說法為甚一言不措山云經有經師論有論師怎怪得老僧師云藥山可謂七通八達被者僧一問只得舌頭亂攪口裏胡翻幸爾在方丈裏面不然活活羞殺祗今莫有恁麼人若有待問為甚一言不措向他道印心院裏明日有齋。</p>
<p>賀有德供法衣拄杖請上堂問官不容針私通車馬學人欲借一問得麼師云教你莫當頭僧進前一步師劈頭一棒進云蒼天蒼天師云蒼天蒼天乃豎拄杖云者木上座能殺能活能縱能奪佛祖到來總不饒千手大悲難摸索一向以來倚墻靠壁鞭牛擲馬不料冤家路窄撞著個無知俗漢大有徑庭不近人情硬向驢頭上簪花推出來與眾公相見卓一卓云還識拄杖子麼汾陽云識得拄杖子行腳事畢草堂云識得拄杖子更參三十年印心要且不然識得拄杖子烏龜鑽破壁雖然如是印心見處也要諸人共知靠拄杖下座。</p>
<p>薦嚴小參生事之以禮死葬之以禮祭之以禮龜蒙尼父之施為祖師門下又則不然生事之以禮雲門乾屎橛死葬之以禮南方丙丁火祭之以禮曹山好釅酒且道與尼父之理是同是別以拂子拍案云哩羅連羅哩連哩羅羅哩連華羅。</p>
<p>資亡小參家計千般都盧從此放下恩情萬倍儼然瓦解冰消到者裏乾坤不管今古何拘千聖喚不回頭百鳥都無尋跡當此之際且楊氏夫人還有安身立命處麼片片白雲去復留看來隊隊黃金骨。</p>
<p>解制上堂印心今日解制還有則未了底公案要與諸人辯明若不辯明恐去諸方逢人錯舉良久顧視左右云大耳不同謀下座。</p>
<p>辭眾上堂崢嶸頭角被誰牽犁耙春風卸下肩直入雲深深處去頻煨黃獨且隨便。</p>
</div>
<div class='div-other'><a id='mulu10' />
<p class='h1'>勘驗機緣</p><p>首座入師云誰賓誰主座喝師云莫著忙座拂袖出師云草賊大敗。</p>
<p>西堂入師喝堂云相見了也師云你道是阿誰堂亦喝師云克家須是破家兒。</p>
<p>維那入師云者漢來也那拂袖歸眾師云少觀行陣。</p>
<p>僧入師云今日風頭稍硬僧喝師打云教你莫當頭。</p>
<p>僧參師云那邊來曰南方師豎起拂子云者個是南方貨那邊價值多少僧罔測師云你不從南方來。</p>
<p>谷愚參師云近日有新句子麼曰有師云陳似來看愚展手曰請和尚刪正師云放你三十棒曰過在甚麼處師云再犯不容。</p>
<p>僧參師云甚處來曰花牛寨師云車在者裏牛在什麼處僧喝師云還欠鞭捶在。</p>
<p>問僧你有號否曰有師云叫什麼僧咳嗽一聲師云波斯照鏡。</p>
<p>行僧作禮次師云上座師為是誰曰與和尚同師師云你道吾師即今在甚麼處僧無語師云怪你不得同眾搓繩次問一僧云洞山麻三觔汝作麼會僧拈起繩曰某甲搓成索了師便掌僧曰屈師云你看者賊抱贓叫屈。</p>
<p>默如參師云不勞起倒曰久響和尚道風師以手掩鼻如作色師微笑云適來老僧多事。</p>
<p>僧看寶訓師云熟讀此經好作長老僧作禮師云拄杖子聻僧豎拳頭師云更參三十年。</p>
<p>素可作禮次師云葆寧誰主曰某甲師云又道你在問心曰有時葆寧有時問心師云徒費腳頭可拂臥具便行師云怪得怪得。</p>
<p>羅居士作禮師云你從瞿曇寺來瞿曇與你說甚麼士茫然師云空走一回。</p>
<p>問僧那裏來曰地湧塔師云懶長老有甚言句曰有甚言句師云可憐生。</p>
<p>僧參師云那邊來曰固原師云甚處住曰無住處師云亂走作麼僧無語師喚侍者將茶與伊打濕口。</p>
</div>
<div class='div-other'><a id='mulu11' />
<p class='h1'>問答機緣</p><p>僧問大耳三藏第三度不見南陽國師未審國師在甚麼處師云你莫是瞎子麼僧擬議師云為不得。</p>
<p>副使欒公入山問云和尚得法何人師云何人得法曰既不得法憑甚麼到恁麼地位師豎拳云憑者個曰莫是憑手段麼師云被大人勘破。</p>
<p>掌印王公問和尚貴庚多少師云與居士同庚曰和尚何得誑語師云卻是汝誑問。</p>
<p>僧問臨濟三遭痛棒未審過在甚麼處師云多嘴僧擬進語師和聲便打。</p>
<p>同官人喫茶次官問和尚立宗立教師云二俱不立曰以何法度人師云無一法度人曰設有人來作何指示師云請來方丈裏喫茶。</p>
<p>別駕張公入山云某欲修行不能斷辛師云修行不在斷辛時經廳陳公在傍曰大人萬民所賴修行不得師云府尊得卻是居士不得。</p>
<p>僧問某甲有個入處求和尚印證師云你從什麼處入僧罔測師云入處不無你尚欠在。</p>
<p>士問和尚先鄉師云與汝同鄉曰弟子是者裡人師云山僧不在者裡住士無語師云居士相似忘卻了協鎮陳公入山問云弟子參得禪麼師云參不得曰如何即得師云不參即得。</p>
<p>僧問大慧云要將生死二字貼在額頭上祗如四大分散後生死貼在甚麼處師云且喜你者一問僧擬議師云貼在甚麼處。</p>
</div>
<p class='juan'>印心佛敏訥禪師語錄卷第一<span class='note-inline'>(終)</span></p>
</div><!-- end of div[@id='body'] -->
</body></html>