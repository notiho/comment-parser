<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大藏一覽</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu116' />
<p class='juan'>大藏一覽第七卷</p><p class="byline">寧德優婆塞陳　實謹編</p><p class="byline">秀水居士姚舜漁重緝</p>
<div class='div-other'><a id='mulu117' />
<p class='h1'>第六門</p><span class='corr'><p class="lg-abnormal"><div class='lg-row'>欲超三界輪迴，　是假三乘修證。</div>
</p></span>
<div class='div-other'><a id='mulu118' />
<p class='h2'>四眾品</p><p style="margin-left:4em"><span class='note-inline'>(在家二眾：優婆塞、優婆夷。出家二眾：比丘僧、比丘尼)</span></p>
<p style="margin-left:4em"><span class='note-inline'>(附八部并外道五十八則)</span></p>
<p class="lg-abnormal"><div class='lg-row'>塵勞迫迮猶牢獄，　法門寬廓若虛空。</div>
</p><p>《要集》舉《涅槃》云：「在家迫迮，猶如牢獄，一切煩惱因之而生；出家寬廓，猶如虛空，一切善法因之增長。」<span class='note-inline'>(<span class='corr'>帳</span>字函第四卷)</span></p>
<p>《法苑》舉《婆沙》云：「於此家中父母、兄弟、妻子、眷屬、車、馬等物唯增貪求，無有猒足。家是難滿，如海吞流；家是無足，如火焚薪；家是無息，覺觀相續；家是苦性，如冤詐親；家是障礙，能妨聖道；家是鬥亂，共相違諍；家是多瞋，呵責好醜；家是無常，雖久失壞；家是眾苦，馳求守護；家是顛倒，貪著假名；家是伎人，種種妄飾；家是變異，貪必離散；家是假借，無有實事；家如眼夢，富貴則失；家如朝露，須臾變滅；家如蜜滴，其味甚少；家如棘藂，欲刺傷人……，如是等患不可具載。是故，在家菩薩當如是觀：知其家過，妻子眷屬、一切財物不能作救作歸，非我善友，宜當捨之。」<span class='note-inline'>(書字函第二卷)</span></p>
<p class="lg-abnormal"><div class='lg-row'>一朝暫掛福田衣，　多劫不經諸苦趣。</div>
</p><p>《要集》舉《大緣經》云：「以一日夜出家故，二十劫不墮三惡道。」出家偈曰：</p>
<p style="text-indent:0em" class="lg-abnormal"><div class='lg-row'>「流轉三界中，恩愛不能脫，棄恩入無為，真實報恩者。」</div>
</p><p><span class='note-inline'>(<span class='corr'>帳</span>字函第四卷)</span></p>
<p>《四十二章經》云：「佛言：『除髮為沙門，受道法，去世資財，乞求取足，日中一食，樹下一宿。』」<span class='note-inline'>(辭字函第七卷)</span></p>
<p>《要覽》舉《五德福田經》云：「一者、發心出家，懷佩道故；二、毀其形好，應法服故；三、委棄身命，遵崇道故；四、永割親愛，無適莫故；五、志求大乘，為度人故。」《三千威儀經》云：「<span class='corr'>出</span>家人所作務業：一者、坐禪，二者、誦經，三者、勸化眾事。若具足作三業者，是應出家人法；若不行者，徒生徒死，唯有受罪之因。」<span class='note-inline'>(楹字函十七卷)</span></p>
<p class="lg-abnormal"><div class='lg-row'>若乃為僧若受戒，　不事神天不拜親。</div>
</p><p>《要覽》舉《梵網經》云：「出家人法，不合禮拜國王、父母、六親，亦不敬事鬼神。」</p>
<p>又，《順正理論》云：「諸天神眾不敢希求受五戒者禮，如國君至尊亦不求比丘禮拜，懼損福德及壽命故。」<span class='note-inline'>(<span class='corr'>帳</span>字函第二卷)</span></p>
<p>《要覽》云：「父母返拜者，以其出世而為禮。抑又拜其法服、戒體故也。」《本起經》云：「父王淨飯禮佛足」者。又，《摩耶經》云：「<span class='note-inline'>(摩<span class='corr'>耶</span>佛母)</span>長跪佛前，五體投地，而說偈言：『稽首頭面禮，無上大法王。</p>
<p style="margin-left:2em;text-indent:-2em" class="lg-abnormal"><div class='lg-row'>「『能受出家并勸首，　超於造塔與餘功。』」</div>
</p><p>《出家功德經》云：「佛說：『自出家、受人出家、勸人出家，所得功德勝布施等一切功德，以諸功德中此功德為上。』又云：『若放男女、奴婢、人民出家，功德無量。又如起七寶塔高至三十三天，不如出家功德。』」<span class='note-inline'>(甚字函)</span></p>
<p class="lg-abnormal"><div class='lg-row'>愛道出家初不聽，　阿難再請乃方容。</div>
</p><p>「大愛道白佛：『我聞女人精進可得沙門四道，願得受佛法律。』佛言：『且止，無樂<span class='note-inline'>(去聲)</span>以女人入我法中、服我法衣者，當盡壽命，清淨潔<span class='corr'>己</span>，究暢梵行，無邪念心，空寂為樂。』時大愛道即復哀求，願佛見度，如是至三，佛不聽之。退於門外，淚出如雨，自悔惡態，有八十四迷亂丈夫使失道德，天下男子無不為女人所惑者，佛知深諦，故不度爾。阿難即為白佛：『我從佛聞：「女人精進，可得沙門四道。」今大愛道居家有信，曉知無常，自審欲態，深知<span class='corr'>己</span>諦，今欲出家，願佛許之。』佛言：『止，止。所以者何？必危清高之士故。譬如族姓之家生子多女少男者，當知其家欲微不盛。今使女人入我法律，必令佛法清淨梵行不得久住。』佛言：『阿難！是大愛道多有善意，於我有大恩，我生七日母亡，育我，我今成佛，念彼恩重。假使女人作沙門者，有八敬法當盡形持：一者、比丘持大戒，母人比丘尼當從受正法，不得輕慢調戲故。二者、比丘持大戒半月以上，比丘尼當禮事之，無亂新學之意。三者、比丘、比丘尼不得並居同止。四者、自相檢校，若有邪語，受而不報、聞若不聞、見若不見。五者、自省過惡，不得高聲大語，現其欲<span class='corr'>態</span>。六者、得問比丘經律之事，不得共說世間不急之事。七者、若犯法律，當於半月請眾懺悔。八者、比丘尼雖百歲持大戒，當處新受大戒比丘下坐，謙敬作禮。是八敬法盡壽行之，聽為沙門。』」</p>
<p class="lg-abnormal"><div class='lg-row'>吾佛正法千年久，　尼母為徒減半長。</div>
</p><p>又云：「佛之正法當住<span class='corr'>千</span>歲，興盛流布，廣度一切。今以女人為沙門故，減五百歲，法稍衰微。所以者何？女人有五處不得作沙門。何等五處？不得作佛、不得作轉輪王、不得作梵天王、不得作天帝釋、不得作魔天王，如是五處，丈夫得作。復次，女人譬若毒蛇，人雖殺之，是蛇<span class='corr'>已</span>死，復有人見，心中驚怖。如此，女人雖作沙門，惡露故存，一切男子為之回轉，令不得道。」<span class='note-inline'>(奉字函第一卷)</span></p>
<p>《毗尼母經》云：「女人不出家者，佛之正法應住千年，今減五百年，一百年中得堅固解脫、一百年中得堅固定、一百年中得堅固持戒、一百年中得堅固多聞、一百年中得堅固布施<span class='note-inline'>(初百歲中有解脫堅固法)</span>。」○<span class='note-inline'>(猶字函第三卷)</span></p>
<p class="lg-abnormal"><div class='lg-row'>女雖五礙知本空，　佛記多生成正覺。</div>
</p><p>《超日明經．下》云：「有慧施等五百女白佛：『我今女身，願發無上道意，欲轉女像，疾成正覺，度脫十方。』時上度比丘謂慧施曰：『不可以女身得成佛道。所以者何？女有三事隔、五事礙。何謂三？少制父母、出嫁制夫不得自由、長大難子，是為三。何謂五礙？一曰、女人不得作天帝釋，所以者何？勇猛少欲乃得為男，雜惡多態故為女人，不得作天帝釋。二曰、不得作梵天，所以者何？奉清淨行、無有垢汙、修四等心、若遵四禪乃昇梵天，婬恣無節故為女人，不得作梵天。三曰、不得作魔天，所以者何？十善具足、尊敬三寶、孝奉二親乃得魔天，輕慢不順、毀失正教故為女人，不得作魔天。四曰、不得作轉輪王，所以者何？行菩薩道、慈愍群萌乃得作輪王，無有淨行故為女人，不得作聖帝。五曰、不得作佛，所以者何？行菩薩心愍念一切、解無我人乃得成佛，而著色欲、身、口、意業故為女人，不得作佛。』時慧施女報上度曰：『各植諸本，用獲果實，本有男女及報應耶？本有五處，釋、梵、輪王，小道、大道乎？』上度答曰：『無也，<span class='corr'>尚</span>無造者，何所成立？』『以是之故，吾取佛者，有何難乎？取無所取、成無所成、覺無所覺，無取、無捨，乃號為佛，亦無名號，假有字耳。』佛言：『善哉，誠如所云。一切無處隨行而成，不合、不散，不興、不衰，無見、無聞，無念、無知，無言、無說，乃成正覺。』於時慧施及五百女當如所願，轉成男身，佛授彼決，卻後十劫作佛，名慧見如來，世界曰除冥，劫曰光明。」<span class='note-inline'>(罔字函)</span></p>
<p class="lg-abnormal"><div class='lg-row'>○本無女相如何轉？　○豈是女流當是觀？</div>
</p><p>《維摩詰經》云：「室中有一天女說法，舍利弗言：『汝何不轉女身？』天曰：『我從十二年來求女人相了不可得，當何所轉？譬如幻師化作幻女，若有人問：「何以不轉女身？」是人為正問不？』舍利弗言：『不也。幻無定相，當何所轉？』天曰：『一切諸法亦復如是，無有定相，云何乃問不轉女身？』」<span class='note-inline'>(竹字函)</span></p>
<p>《寶積經》云：「阿闍世王女名無畏德，與諸大聲聞辯論，皆不能及。爾時舍利弗白佛：『此女奇哉。』佛言：『此女<span class='corr'>已</span>於過去九十億佛發菩提心。』舍利弗言：『能轉女身不耶？』佛言：『汝見彼女豈是女耶？汝今不應作如是見。何以故？以是菩薩發願力故，示現女身，為度眾生。』於是無畏德作是誓言：『若一切法非男、非女，令我今者現丈夫身。』說此語<span class='corr'>已</span>，即滅女身，現丈夫身。佛為授記：『復過七千阿僧祗得成正覺，號曰離垢如垢如來，世界名曰光明。』」<span class='note-inline'>(制字函第九卷)</span></p>
<p class="lg-abnormal"><div class='lg-row'>○不知佛性男成女，　○識得家珍女即男。</div>
</p><p>《涅槃經》云：「善男子、善女人等聽是《大涅槃經》，常應訶責女人之相，求於男子。何以故？是大乘經典有丈夫相——所謂佛性。若人不知是佛性者，則無男相。所以者何？以是男子不能自知有佛性故，我說是等名為女人。若有女人能知自身定有佛性，我說是等即為男子。」<span class='note-inline'>(邇字函第九卷)</span></p>
<p class="lg-abnormal"><div class='lg-row'>沙門故以道為號，　長老良由德乃稱。</div>
</p><p>《要覽》舉《寶積》云：「沙門者，寂滅故、調伏故、受教故、身淨故、如實義故、得解脫故、離世八法故、堅心不動如地故、護彼我意故，於諸形相無染著。如空中動手，無所礙故，成就多法，故名沙門。」</p>
<p>又，婆耆尊者偈曰：</p>
<p style="text-indent:0em" class="lg-abnormal"><div class='lg-row'>「若能反本源，乃名曰沙門。」</div>
</p><p>梵語比丘，秦言乞士，謂上於諸佛乞法，資益慧命；下於施主乞食，資益色身。《涅槃》云：「能破煩惱，故名比丘。梵語苾芻，乃西天之草名，能具五德：一、體性柔軟，喻出家人能折伏身語麤獷故；二、引蔓旁布，喻出家人傳法度人連延不絕故；三、馨香遠聞，喻出家人戒德芬馥故；四、能療疼痛，喻出家人斷煩惱毒故；五、不背日光，喻出家人常向佛日故。梵語具云僧伽，唐言眾，今略稱僧，以和合故，有其六義：一、戒和同修，二、見和同解，三、身和同住，四、利和同均，五、口和無諍，六、意和同悅，以和為上，亦云和上。梵語闍梨，唐言軌範。」</p>
<p>《大莊嚴經》云：「長老者，不在髮白面皺，所貴能修福德，滅去眾惡，淨修梵行，是名長老。」<span class='note-inline'>(君字函第一卷)</span></p>
<p class="lg-abnormal"><div class='lg-row'>念他粒飯非容易，　忖<span class='corr'>己</span>無功作麼當？</div>
</p><p>《要覽》引教云：「佛弟子受食時，先存五觀<span class='note-inline'>(去聲)</span>，端想自警，然後方食。一、計工多少，量彼來處<span class='note-inline'>(《智度》云：『此食墾植、收穫、舂磨、淘汰、炊煮及成，用工甚多，一缽之飯作夫流汗，食少汗多。』《僧祗律》云：『施主減其妻子之分，求福故施。』)</span>。二、忖<span class='corr'>己</span>德行，全缺應供<span class='note-inline'>(《毗尼母》云：『若不坐禪誦經、營三寶事、及不持戒，受人信施，為施所墮，缺則不宜，全則可也。』)</span>。三、防心離過，貪等為宗<span class='note-inline'>(《明了論疏》云：『出家先須防心三過：謂於上味食起貪、下味食起瞋、中味食起癡，以此不知慚愧，墮三惡道。』)</span>。四、正事良藥為療形枯<span class='note-inline'>(形枯者，即飢渴為主病，四百四病為客病故，須以食為醫，藥用扶持之，若食粥，可云不正良藥)</span>。五、為成道業應受此食<span class='note-inline'>(不食成病，道業何從？《增一》偈云：<p style="text-indent:0em" class="lg-abnormal"><div class='lg-row'>「『多食致苦患，少食氣力衰，處中而食者，如秤無高下。』」</div>
</p>)</span></p>
<p>○<span class='note-inline'>(飲食，時、非時，聽、不聽，<span class='corr'>已</span>收入第三卷十善品，可參照)</span></p>
<p class="lg-abnormal"><div class='lg-row'>有德萬金何足道？　不求四事自然隨。</div>
</p><p>《永嘉》云：「不思議，解脫力，妙用恒沙也無極，四事供養敢辭勞，萬兩黃金亦消得，粉骨碎身未足酬，一句了然超百億。」</p>
<p>○《宗鏡》云：「若學大乘佛法者，受施主摶食如須彌山，受施主衣可敷大地；如不學者，若未墮僧數，十方無唾地處。」<span class='note-inline'>(駕字函第四卷)</span></p>
<p class="lg-abnormal"><div class='lg-row'>○苟若度人身未度，　○不獨沉他和我沉。</div>
</p><p>《智度》云：「行者先求自度然後度人，若未能自度而欲度人者，如不知浮人欲救於溺，相與俱沒。」</p>
<p class="lg-abnormal"><div class='lg-row'>○休求師者長中短，　○但取泥龍假上真。</div>
</p><p>又云：「汝於法師莫念其短，常生敬畏，法師好惡非是我事，我所求者，唯欲聞法，以自利益。如泥像、木像，無實功德，<span class='note-inline'>(因發)</span>佛想故，得無量福德。」<span class='note-inline'>(立字函第九卷)</span></p>
<p>古德云：「供養泥龍，必有真龍降雨；供養凡僧，必有真僧降福。」</p>
<p class="lg-abnormal"><div class='lg-row'>○比丘聽與二親供，　○分衛宜知五處遮。</div>
</p><p>《五分律》云：「陵伽婆蹉比丘父母貧窮，欲以衣物供養而不敢也，以是白佛，佛告諸比丘：『若人百年之中，右肩擔父、左肩擔母，於上大小便利、極世珍奇、衣服供養，猶不能報須臾之恩。從今聽諸比丘盡心盡壽供養父母，若不供養得重罪。』」<span class='note-inline'>(上字函第十卷)</span></p>
<p>《要覽》舉《善見律》云：「分衛，此云乞食。」</p>
<p>○《僧祗》云：「乞食分施僧尼，衛護令修道業，故云分衛。」</p>
<p>○《根本毗柰耶》云：「佛說比丘乞食但遮五處：一、唱令家，二、婬女家，三、酤酒家，四、旃茶羅家，五、王家。」</p>
<p class="lg-abnormal"><div class='lg-row'>○多事苦求無厭足，　○諸禽因以亦相離。</div>
</p><p>《僧祗律》云：「佛告營事比丘：『汝莫復為房舍惱亂世人，錢財難得，布施亦難。過去世時有跋處比丘止住林中，時有釋軍多鳥亦集此林，晨夕鳴亂，惱彼比丘不得入定。佛告比丘：「欲令此鳥不來耶？」荅言：「願爾。」佛告比丘：「汝於日暮眾鳥歸時各乞一毛，晨朝去時亦如是乞。」比丘依教，早晚就乞，各惠一毛。爾時眾鳥作是念言：「今此沙門常乞，恐我等不久毛衣都盡，不能復飛，當如之何？」即別求棲。』佛告比丘：『鳥獸尚惡多求，況復世人？汝等比丘莫為勞事多欲多求，令彼信心居士苦捨財物。』」<span class='note-inline'>(優字函第六卷)</span></p>
<p class="lg-abnormal"><div class='lg-row'>○僧癡俗吝俱無識，　○生惱成冤自取殃。</div>
</p><p>《法苑》舉《大集》云：「有盲龍女而白佛言：『我於因地曾作農夫，有一比丘來從我乞求五十錢，我時報言：「聽待穀熟，當與汝食。」比丘復言：「願乞十文。」我於爾時瞋彼比丘，乃至十文亦不相與。時彼比丘心生懊惱，然我後時因往寺林，盜取十菴羅果食之。彼業因緣，地獄受苦，惡業未盡，作餓龍身，常為諸虫食噉膿血苦惱。又彼比丘以瞋忿心，惡業緣故，作小毒龍生我腋下，[口*束]於我血，不可堪忍，投佛解脫。』佛為說法，小龍即出，同白佛言：『久近脫此？』佛告龍言：『此業大重，次五無間。何以故？若四方常住僧物或現前僧物，篤信施物，或華果樹園、飲食湯藥、床蓐敷具、一切所須，私自費用，持乞親知，此罪重於阿鼻果報。』」<span class='note-inline'>(漆字函第六卷)</span></p>
<p class="lg-abnormal"><div class='lg-row'>○無欲分上恚瞋風，　○清冷雲中霹靂火。</div>
</p><p>《遺教經》云：「白衣受欲，非行道人，無法自制，瞋猶可恕；出家行道，無欲之人而懷瞋恚，甚不可也。譬如清冷雲中而霹靂起火，非所應也。」<span class='note-inline'>(堂字函)</span></p>
<p class="lg-abnormal"><div class='lg-row'>○持戒辛菜尤成厭，　○在道邪偷豈可為？</div>
</p><p><span class='note-inline'>(附不拾遺等)</span></p>
<p>《楞嚴經》云：「是諸眾生求三摩提當斷五辛<span class='note-inline'>(謂蔥、韭、蒜、薤)</span>，熟食發婬、生啖增恚。是食辛人，縱能宣說十二部經，十方天仙嫌其臭穢，咸皆遠離，福德日銷，魔為眷屬。</p>
<p>「○復告阿難：『汝修三昧，本出塵勞，婬心不除，塵不可出，縱有禪智，必落魔道，上品魔王、中品魔民、下品魔女，此是先佛第一決定明誨。若不斷婬修禪定者，如蒸砂石，欲其成飯，經百千劫終不能得。</p>
<p>「『復次，殺心不除，塵不可出，縱有禪智，必落神道，上品為大力鬼、中品飛行夜叉、下品地行羅剎，是佛第二決定明誨。若不斷殺修禪定者，譬如有人自塞其耳，高聲大叫，求人不聞。</p>
<p>「『復次，偷心不除，塵不可出，縱有禪智，必落邪道，上品精靈、中品妖魅、下品邪人，是佛第三決定明誨。若不斷偷修禪定者，譬如有人水灌漏卮，欲求其滿，終無平復。</p>
<p>「『阿難！如是眾生雖則身心無殺、盜、婬，三行<span class='corr'>已</span>圓，若大妄語，未得謂得、未證謂證，言我<span class='corr'>已</span>得聲聞、菩薩，求彼禮懺，貪其供養，佛記是人永殞善根沉三苦海。我滅度後，敕菩薩等應身末世度諸輪轉，或作沙門、白衣居士、人王、宰官、婬女、寡婦、奸偷、屠販，與其同事，稱讚佛乘，令其身心入三摩地，終不自言：「我真菩薩，真阿羅漢。」泄佛密因。唯除命終，陰有遺付，是佛第四決定明誨。若不斷大妄語者，如刻人糞為栴檀形，欲求香氣，無有是處。』」<span class='note-inline'>(染字函第六卷)</span></p>
<p>如《金剛經》云：「如來是真語者、實語者、如語者、不誑語者、不異語者。」</p>
<p>如《楞嚴經》云：「比丘不蹋生草，況以手拔？云何大悲取諸眾生血肉充食？」</p>
<p>如《正法念處經》云：「若見道邊遺落之物，唱是誰者，若有人言：『此是我物。』問其相實乃還。若無人認，七日持行唱之又無主認，懸高顯處，令人見之。若言他物，問何處失，相應者與。終無識者，停至三月，若塔園中得，即作塔用；僧園中得，四方僧用。」<span class='note-inline'>(楹字<span class='corr'>函第</span>十四<span class='corr'>卷</span>)</span></p>
<p>如《戒品經》云：「菩薩當淨法與人，況起人婬？」<span class='note-inline'>(後四則對治前之妄、殺、盜、婬也)</span></p>
<p class="lg-abnormal"><div class='lg-row'>○眠狂入定遭行染，　○初中後樂罪何逃？</div>
</p><p>《摩訶僧祗律》云：「若比丘尼共三種婬——人與非人、畜生。復有三種：若覺、若眠、若死，皆波羅夷罪。比丘尼若眠、若心狂、若入定，有人就上行婬，比丘尼覺，若初、中、後受樂者，波羅夷罪；若眠、狂、定被婬，覺<span class='corr'>已</span>，初不受樂，中、後樂者，若初、中不樂，於後樂者，皆波羅夷；若初、中、後俱不受樂，無罪。云何受樂、不受樂者？譬如人飢，得種種美食，彼以食為樂，受欲樂者亦復如是。不受樂者，譬如好淨之人以種種尸繫其頸上，不受樂者亦復如是。」<span class='note-inline'>(攝字函第六卷)</span></p>
<p class="lg-abnormal"><div class='lg-row'>狂病行欲那為犯？　散亂無心亦復然。</div>
</p><p>《五分律》云：「有一比丘狂病行婬，狂差生疑，問佛，佛言：『狂者不犯，若散亂心、病壞心亦如是。』」<span class='note-inline'>(和字函第八卷)</span></p>
<p class="lg-abnormal"><div class='lg-row'>常住護持猶眼目，　衷私輒取失人身。</div>
</p><p>《要集》：「問云：『何故盜用僧物罪偏重耶？』答曰：『施主本捨一毫一粒，擬供十方，鼓鐘一響，遐邇同聞，聖凡受用，俱成道業，冥資施主得益無邊。招善既多，獲罪寧少？今見愚癡眾生苟貪福物，將用資身，或食噉僧食、或受用花果、或以僧畜乘騎、或將僧奴隨逐、或私借貸僧物不還、或以官勢伺求僧過……，如是等損具列難盡，靜思此咎，豈不痛心？<span class='corr'>今</span>護不與者，非是慳惜不惠，蓋愍白衣慮受來苦；若將與者，非直損俗，亦及知事，未來生處同受其殃。』」</p>
<p>又舉《寶印經》云：「佛法二物不得互用，由無與佛法物作主，復無可諮白，不同僧物常住招提，互有所諮。若用僧物修治佛塔者，依法取僧和合得用；不和合者，勸俗人修。若佛塔有物，乃至一錢<span class='corr'>已</span>上，以施主重心故捨，諸天及人於此物中應生佛想塔想，乃至風吹爛壞，不得貿寶供養，以如來塔物無人作價也。」</p>
<p>《罪福決疑經》云：「或施主本擬作釋迦改作彌陀、本作《大品》改充《涅槃》、本作僧房改供僧食、本施二眾改入一眾、本擬十方回入現前，皆違反施主，計錢多少，滿五成重，減五得蘭。」故《四分律》云：「許此處乃與彼處皆犯罪也，准此文檢校，佛像有餘彩色不得作菩薩、聖僧等形，以師徒位別故不得互用，乃可作餘莊嚴具還將供養佛，不犯。若施主情通，一鋪佛像任意莊嚴，通作無罪。」</p>
<p>《五百問事律》云：「用佛彩色作鳥獸形得罪，除在佛前供養不犯。問曰：『今時齋上有佛錢，未審此錢入何等用？』答曰：『若施主本心造像，只得造像，不得別用。』」<span class='note-inline'>(楹字函十四卷)</span></p>
<p>莊椿云：「盜常住一文錢，一日一夜長三分七釐利，第二日夜利上又長利<span class='note-inline'>(同前三分七釐筭之)</span>，來世作牛馬償之<span class='note-inline'>(牛日還八文，馬日還七文)</span>。所以云：『作一生之容易，為萬劫之艱難。』若捨一文錢入常住，一日一夜長福亦爾。」<span class='note-inline'>(第九篇)</span></p>
<p class="lg-abnormal"><div class='lg-row'>○莫謂僧財欺可取，　○須知閻老不相饒。</div>
</p><p>《法苑》舉《十誦律》云：「官吏、工匠、惡賊於僧有損益者，佛開知事，出僧物看待，並得無犯，此非俗人合消，但開知事不看待者，於佛僧有損。」<span class='note-inline'>(壁字函第二卷)</span></p>
<p>《僧祗律》云：「若比丘知僧物，有應與不應與。云何應與？若損者、若益者。云何損者？有賊來寺索種種食，若不與之則起燒劫，雖不應與，畏作損事，隨多少與。云何益者？若治眾僧房等泥木畫工應與前食、後食、非時漿等，若勢力者應與飲食，是名益者應與。」<span class='note-inline'>(優字函第三卷)</span>○<span class='note-inline'>(此二段節略，本經備詳)</span></p>
<p class="lg-abnormal"><div class='lg-row'>○僧離能合生天樂，　○僧合令離陷獄憂。</div>
</p><p>《五分律》云：「調達作是念言：『我既不能害佛，唯當破其和合僧耳。』佛語調達：『若僧<span class='corr'>已</span>破，能和合者，其人生天一劫<span class='corr'>受</span>樂；若僧和合而破之者，墮地獄中，一<span class='corr'>劫</span>受苦。』」<span class='note-inline'>(卑字函第三卷)</span></p>
<p class="lg-abnormal"><div class='lg-row'>○護僧不許加刑譴，　○治者從而獲罪殃。</div>
</p><p>《要集》舉《十輪經》云：「佛言：『若諸比丘依佛法出家，一切天、人、阿修羅……等皆應供養。若護持戒，不應謫罰閉繫、刖其手足……，乃至奪命。若有破戒比丘，為諸煩惱結使所壞，猶能開示天、龍、人非人等，無量功德，珍寶伏藏。是以依我出家，若持戒、若破戒，我悉不聽輪王大臣謫罰繫閉、加諸鞭杖……，乃至斷命，況復餘輕犯小威儀？破戒比丘雖犯禁戒，其戒勢力猶能利益無量天人。譬如燒香，香體雖壞，熏他令香。破戒比丘亦復如是，自墮惡道，能令眾生增長善根，以是因緣，一切白衣皆當守護、尊重供養，不應輕蔑謫罰奪命。』佛說偈言：</p>
<p style="text-indent:0em" class="lg-abnormal"><div class='lg-row'>「『薝蔔華雖萎，勝於諸餘華，破戒諸比丘，猶勝諸外道。』」</div>
</p><p>又舉《薩遮尼犍經》云：「若破塔寺、若取佛物，若有沙門——持戒、破戒——或繫閉打、或令還俗、或斷其命，若犯如是根本重罪，決墮地獄，受無間苦。以王國土行此不善，諸仙聖人出國而去，大力諸神不護其國，大臣諍競，水旱不調，劫賊縱橫，人民饑餓，疫癘疾病，死亡無數，不知自作而怨諸天。」<span class='note-inline'>(帳字函第二卷)</span></p>
<p class="lg-abnormal"><div class='lg-row'>○為僧雖聽二親許，　○作母曾違累世貧。</div>
</p><p>《五分律》云：「淨飯王聞佛<span class='corr'>已</span>度羅睺羅出家便大懊惱，白佛言：『佛昔出家，<span class='corr'>尚</span>有難阤，不能令我如今懊惱。難陀<span class='corr'>已</span>復出家，餘情所寄唯在此子，今復出家，家國大計永為斷絕，情何可忍？』王又推<span class='corr'>己</span>而白佛言：『子孫之愛徹過骨髓，何諸比丘誘以為道？願佛從今敕諸比丘：父母不聽，不得出家。』佛為王說種種妙法，示教喜利，仍戒比丘：『從今父母不聽，不得度。』」<span class='note-inline'>(上字函第七卷)</span></p>
<p>《老女人經》云：「時有貧窮老女人問佛生老病死因緣，聞之開解。阿難白佛：『是老女人何以智慧乃爾？』佛答：『是我前世發意學道時母也。』阿難問：『是母何貧乃爾？』佛言：『拘留秦佛時，我欲作沙門，是母慈愛，不聽我去，我愁一日不食，由是五百世貧。今者壽盡，當生彌陀佛國，後六十八億劫當作佛，號波犍，國名化華。』」<span class='note-inline'>(毀字函)</span></p>
<p class="lg-abnormal"><div class='lg-row'>○捨后為尼由證果，　○障爺在俗罰為烏。</div>
</p><p>舉《雜寶藏經》云：「昔優阤<span class='corr'>羨</span>王有一夫人，名曰有相，王甚愛敬。國法，王者不自彈琴。尒時夫人恃於王寵，遣王彈琴，自起為舞。王素善相，觀其夫人死相<span class='corr'>已</span>現，不過七日，王即撫琴長歎。夫人求問，王不肯答，殷勤不<span class='corr'>已</span>，王以實告。夫人憂懼，即白王言：『我聞石室比丘尼說：「若能信心出家一日，必得生天。」願王聽許。』王愛情重，言：『至六日，當聽汝去。』至六日<span class='corr'>已</span>，語夫人曰：『若得生天。必來見我，我乃聽去。』作是誓<span class='corr'>已</span>，便得出家，受八戒齋。其日命終，乘是善緣，得生天上。故來見王，王問：『何天？』答云：『王婦。』王命就坐，天答：『觀王臭穢叵近，但以先誓，故來一見。』王即歎言：『彼本我婦，出家一日便得生天，神志高遠而見鄙賤，我今何故而不出家？我曾聞說天一爪甲直閻浮地，我此一國何足可貪？』捨位與子，出家修道，得羅漢果。」<span class='note-inline'>(帳字函第四卷)</span></p>
<p>《付法藏經》云：「闍夜多尊者將諸弟子詣德叉尸羅城，慘然不悅，次見一烏欣然微笑。弟子問之，尊者答之曰：『我初至城，見一鬼子，稱：「母入城為我求食，經五百歲尚自未出，飢虛不濟。若見我母，願語早來。」果見彼母，直說子意，母言：「入城七反成壞，未嘗得人一唾。今遇少唾，欲得出城，共子分食。城門多有大力鬼神，畏不敢出。」我即將他同出，見子先食，我聞鬼言受苦長遠，是以慘然。時彼烏者，過去劫中，我欲出家，父母不聽，強為娉妻。得子<span class='corr'>已</span>年六歲，我復欲去，父母教兒抱住我腳，啼哭而言：「父若捨我，依誰養活？先當殺兒，然後可去。」由彼兒故，不得出家。從是九十一劫流轉五道，未曾得見。今以道眼觀見，彼烏乃是前子，愍其愚癡，久處生死，是以微笑。若復障人出家，罪報惡道，後生人中，生盲無目。是故，智者見人出家，方便成就，勿作留難。』」<span class='note-inline'>(<span class='corr'>帳</span>字函第四卷)</span></p>
<p class="lg-abnormal"><div class='lg-row'>兒孫反謗吾家法，　此輩無慚真闡提。</div>
</p><p>《涅槃經》云：「純陀問佛：『一闡提者，其義云何？』佛言：『比丘、比丘尼、優婆塞、優婆夷發麤惡言，誹謗正法，心無慚愧，如是等人名為趣向一闡提道。』」<span class='note-inline'>(邇字函第十卷)</span></p>
<p class="lg-abnormal"><div class='lg-row'>出家雖勝在家者，　在家修勝出家兒。</div>
</p><p>《優婆塞戒經》云：「在家之人發菩提心，勝於一切辟支佛果；出家之人發菩提心，此不為難。何以故？在家之人多惡因緣所纏繞，故發菩提心，諸天皆大驚喜，作如是言：『我今<span class='corr'>已</span>得人天之師。』」<span class='note-inline'>(剋字函第一卷)</span></p>
<p class="lg-abnormal"><div class='lg-row'>身披緇服心猶俗，　頭帶烏巾念乃僧。</div>
</p><p>《法蘊足論》云：「一、有一類補特伽羅正信出家，身參法侶，心猶顧戀所愛諸欲，是名身出家心不出家。二、有一類補特伽羅雖畜妻子，受用上妙衣食珍寶，而於諸欲不生耽染，是名身在家而心出家。三、有一類補特伽羅正信出家，身參法侶，於諸欲境心無顧戀，是名身心俱能出家。四、有一類補特伽羅畜養妻子，上妙受用，深生耽染，是名身心俱不出家。」<span class='note-inline'>(白字函第六卷)</span></p>
<p class="lg-abnormal"><div class='lg-row'>白佛出家何得果？　<span class='corr'>今</span>渠斷結自成功。</div>
</p><p>《雜阿含經》云：「釋摩男白佛：『如佛所說優婆塞義，在家白衣，具丈夫志，歸命三寶，自言「我是優婆塞」者，云何而得須陀洹果……，乃至阿那含耶？』佛言：『斷除身見、戒盜、及疑網等三結<span class='corr'>已</span>成須陀洹，更不復受三塗之身，於無上道生決定信，人天七返，盡諸苦際，入於涅槃。』又問：『云何而得斯陀含果？』佛言：『斷三結<span class='corr'>已</span>，薄婬、怒、癡，名斯陀含。』又問：『云何而得阿那含果？』佛言：『若斷三結及五下分，成阿那含。』時釋摩男等五百人聞斯法<span class='corr'>已</span>而白佛言：『諸在家者獲此勝利，一切咸應作優婆塞。』」<span class='note-inline'>(淵字函第六卷)</span></p>
<p class="lg-abnormal"><div class='lg-row'>○但發修行正果心，　○便是出家苾芻性。</div>
</p><p>《無垢稱經》云：「諸童子言：『我聞佛說：「父母不聽，不得出家。」』無垢稱言：『汝等童子但發無上正等覺心，勤修正行，是即出家、是即受具，成苾芻性。』」<span class='note-inline'>(白字函第二卷)</span></p>
<p class="lg-abnormal"><div class='lg-row'>○菩提苟易紅塵證，　○如來應不雪山修。</div>
</p><p>長慶注《楞嚴》云：「在家菩薩又不得錯會經旨，將謂不勞諸佛戒法，但悟無功用道也。且看如來為太子時，須往雪山修行，身心寂靜，方得悟道。若是在家作得佛者，如來終不雪山去也，所以如來為汝眾生起箇樣子。今人若摠似無垢稱龐居士，則不勞出家；其或未然，也須轉身始得。」<span class='note-inline'>(第四卷)</span></p>
<p class="lg-abnormal"><div class='lg-row'>○由作二因善不善，　○乃為八部人非人。</div>
</p><p>《舍利弗問經》云：「『八部鬼神以何因緣生於惡道而常聞正法？』佛言：『以二種業：一、以惡故生於惡道，二、以善故受於快樂。』又問：『善、惡二異，可得同耶？』佛言：『亦可得耳。</p>
<p>「『○天神者，先以車轝、舍宅、飲食供養三寶、父母、賢聖之人，猶懷慳嫉故。</p>
<p>「『○虛空龍神者，修德行檀，不依正念，急性好瞋故。</p>
<p>「『○夜叉神者，好大布施，或先損害，後加饒益，隨功勝負故，在天上、空中、地下。</p>
<p>「『○乾闥婆者，好施有瞋，獻伎樂故。</p>
<p>「『○阿修羅神者，志強，喜施，不隨善友所作淨福，好逐幻偽，作諸邪福故。</p>
<p>「『○迦婁羅神者，先修大捨，高心凌物故。</p>
<p>「『○緊那羅神者，昔好勸人發菩提心，未正其志，逐諸邪行故。</p>
<p>「『○摩睺羅伽神者，布施護法，性好瞋恚故。</p>
<p>「『如是，皆由依附邪師，以邪亂正，俱謂是道，以自建立。』」<span class='note-inline'>(受函八卷)</span></p>
<p class="lg-abnormal"><div class='lg-row'>○外道妄立從茲始，　○調達仇酬自尒端。</div>
</p><p>《央掘魔羅經》云：「佛告文殊：『世間建立外道因緣，往劫有佛，名拘孫陀跋陀羅，出世，無外道名，唯一大乘。法欲滅時，有一比丘名曰佛慧，時有善人施無價衣，獵師見之生劫盜心，夜將比丘至深山中，壞身裸形，懸手繫樹。有採花婆羅門見彼比丘先著袈裟而今裸形，必知袈裟非解脫因，自懸苦行是真學道。彼人即捨衣拔髮，作裸形沙門，從<span class='corr'>是</span>而起。</p>
<p>「『爾時比丘自得解縛，即取樹皮，赤石塗染，以自鄣蔽，結草作拂，用拂蚊虫。又有婆羅門見<span class='corr'>已</span>念言：「是比丘捨先好衣，著如是衣、捉如是拂，當知是解脫道。」即學彼法，出家婆羅門從是而起。</p>
<p>「『時彼比丘暮入水浴，因洗頭瘡，即取水衣以覆瘡上，取牧牛人所棄弊衣以覆其身。時有樵者見<span class='corr'>已</span>念言：「是比丘先著袈<span class='corr'>裟</span>，而今悉捨，必知袈裟非解脫因。被髮弊衣，日夜三浴，修習苦行，當知是解脫道。」即學彼法，苦行婆羅門從是而起。</p>
<p>「『比丘浴<span class='corr'>已</span>，身體多瘡，蠅蜂唼食，即以白灰處處塗瘡，水衣覆身。時有見者謂言是道，即學彼法，灰塗婆羅門從是而起。</p>
<p>「『時彼比丘然火炙瘡，瘡轉苦痛，不能堪忍，投岩自害。時有見者作是念言：「是比丘先著好衣，今乃如是，當知然火投岩是解脫道。」投崖事火從是而起。</p>
<p>「『如是九十六種皆因是比丘種種形類起諸妄想，各自生見，猶如鹿渴，於炎水想，追逐乏死，正法滅時，因彼比丘非法法想<span class='corr'>亦</span>復如是。』」<span class='note-inline'>(量字函第四卷)</span></p>
<p>《宗鏡》云：「外道派出枝流，至佛出時有六大師，謂：富蘭那，迦葉姓也，計不生不滅；末伽梨拘賒梨子，計眾生苦樂無有因緣，自然而爾；刪闍夜毗羅胝子，計眾生時熟得道，八萬劫苦盡自解脫；阿耆多翅舍欽婆羅，麤衣也，計罪報之苦，以投崖拔髮代之；迦羅鳩馱迦旃延，計亦有亦無；犍阤<span class='corr'>若</span>提子，計業所作定不可改；犢子，計色是我、離色有我、色中有我、我中有色，合二十身見。」<span class='note-inline'>(駕字函第六卷)</span></p>
<p>「○華嚴會上，第二十一位知識遍行外道告善財言：『閻浮提內九十六眾各起異見而生執著，我悉於中方便調<span class='corr'>伏</span>，令其捨離所有諸見，乃至普及十<span class='note-inline'>(方世)</span>界悉亦如是。』」<span class='note-inline'>(首字函第七卷)</span></p>
<p>《經律異相》云：「諸比丘啟佛：『調達有何重嫌，懷結乃爾？』佛云：『不但今生，世世如是。往世有梵志女，端正姝妙。諸梵志法，凡欲處女與明經者，請諸同學五百之眾供養三月，察其所知。時五百中一人博達而年朽耄，面醜眼青，父母憂愁，女亦懷惱。於時遠方有一梵志，少俊姝好，聞彼欲處於女，尋往難問，五百梵志皆窮無詞，父母與女喜納為婿。年尊梵志曰：「傷我年高，勿奪其婦，但我所得施遺之物悉回與卿。」年少答曰：「不可越法以從人情，我應納之。」其年老者心懷毒惡，即相毀辱，世世所在與卿作冤。』佛告諸比丘：『爾時老梵志，今調達是；少梵志，我是；女，瞿夷是。』」</p>
<p>○又云：「昔有比丘調達，聰明廣學，十二年中坐禪入定，復意轉退，漸生惡念，著世利養，至世尊所禮足白言：『願說神足之道。』佛告：『神足且置，何不學四非常義？』調達次往舍利弗及目連所求神足道，亦皆語曰：『止，止。始行之人先學四非常，復修四禪，乃得神足道耳。』調達怒不見教，問弟阿難，乃與說之。調達聞<span class='corr'>已</span>，專心一意，以麤入微，復從微起，還至於麤，以心舉身、以身舉心，身心俱合，漸漸離地，初如胡麻，轉如胡桃，漸離地際，從地至床、從床至屋、從屋至空，在虛空中作十八變，涌沒自由，化作嬰兒在阿闍世太子膝上，作諸變化，日給五百釜食。時諸比丘以此白佛，佛答：『汝等勿貪調達供養，調達自陷，亦陷他人，二俱墮罪。如芭蕉樹，愚人求實，不能剋獲。』」<span class='note-inline'>(舍字函第一卷)</span></p>
<p class="lg-abnormal"><div class='lg-row'>○調達害佛而反傷，　○暴志加佛而自敗。</div>
</p><p>舉《法句經》云：「調達與阿闍世王共議毀佛，即敕國人不得奉佛，調達白王：『明日請佛入城，飲五百象醉，令蹋殺之。吾當作佛，教化世間。』王往請佛，佛知其謀，答言：『大善。』明日食時，佛領眾入城，是時醉象搪揬牆壁，折敗樹木，一城戰慄。象齊趣佛，佛舉五指為五師子，同聲俱吼，震動天地，醉象伏地垂淚悔過，王及臣民莫不驚肅。王白佛言：『稟性不明，信彼讒言，興逆造惡，願垂大慈。』佛告王民：『世有八事興長誹謗，皆由名譽，以致大罪。何等為八？利、衰、毀、譽、譏、稱、苦、樂，自古及今，尟不為惑。』」<span class='note-inline'>(同上卷)</span></p>
<p>舉《出生經》云：「佛游舍衛國，波斯匿王請佛及僧，有比丘尼名曰暴志，木魁繫腹，猶似懷妊，乃牽佛衣：『汝為我夫，從得有娠，不給衣食。』天人四眾莫不驚惶，三界之尊降伏諸邪，明超日月，不可汙染。時天帝釋化作一鼠，齧彼魁繩墮地，眾會睹之，瞋喜交集，怪其所以。王瞋此尼謗於大聖，<span class='corr'>掘</span>地倒埋。佛喻：『勿爾，是吾宿罪。過去世時，有客賣珠，<span class='corr'>大</span>而且明。一女就買欲成，有一男子倍價爭之，女復從求，畢竟不與，心懷瞋恨：「願我在在所生當報汝冤。」時男子則我是，女者暴志是，此自往緣，非特今也。』」<span class='note-inline'>(同上函第三卷)</span></p>
<p class="lg-abnormal"><div class='lg-row'>○調達雖逆陷泥犁，　○如來復讚為知識。</div>
</p><p>《智度論》云：「提婆達多<span class='note-inline'>(調達異名)</span>種種變態，動王子心，立大精舍，得大供養，而徒眾尟少。提婆達多自念：『我有三十相，減佛未幾，直以弟子未集，若大眾圍遶，與佛何異？』如是思惟，生心破僧，得五百弟子，後舍利弗說法教化，僧還和合。提婆達多便生惡心，推山壓佛，金剛力士以杵遙擲，碎石迸來傷佛足指，華色比丘尼呵之，復拳於尼，尼即眼出而死，作三逆罪。復與邪師富蘭那外道等為親厚，斷諸善根。復以惡毒著指抓中，欲因禮拜以中傷佛，往而未到，於王舍城地自然裂，火車來迎，生入地獄。」<span class='note-inline'>(德字函第四卷)</span></p>
<p>《大乘十法經》云：「淨無垢妙淨寶月王光菩薩白佛言：『云何可取提婆達多是善知識、復是如來久遠親近、是怨家者？』佛告：『善男子！若無提婆達多善知識者，不顯如來諸佛功德。』」<span class='note-inline'>(服字函)</span></p>
<p class="lg-abnormal"><div class='lg-row'>○波旬幾處作威來，　○伎倆盡時歸向去。</div>
</p><p>《因果經》云：「菩薩將成道時，魔王恐諸眾生皆歸空我境界，持箭以射，菩薩不動，箭化成花。復令三女供給以亂定意，菩薩不納，三女忽然咸變陋形，不能自復。魔王前白菩薩：『汝若不樂人間受樂，我捨天位及五欲具，悉持與汝。』菩薩答言：『汝於先世修少施因，今故得為自在天王，此福有期，要還下生，沈溺三塗，非我所須。我昔曾以頭、目、髓、腦、國城、妻子而用布施，不可稱計，求無上道，汝今不應惱亂於我。』魔王慚怖還宮。」<span class='note-inline'>(辭字函第三卷)</span></p>
<p>《月藏經》云：「佛在大集會上說法，魔王波旬亦作神變，復無能為，即說偈曰：</p>
<p style="text-indent:0em" class="lg-abnormal"><div class='lg-row'>「『我今歸依佛世尊，從是終不起惡心，瞿曇心定容恕我，我當守護佛正法。』」</div>
</p><p><span class='note-inline'>(陶字函第二卷)</span></p>
<p>《婆沙論》：「問：『何故名魔？』答曰：『斷慧命，故名魔。復次，常行放逸，害自身故名魔<span class='note-inline'>(魔秦言殺)</span>。』『何故名波旬？』答曰：『常有惡意，成就惡法，故名波旬<span class='note-inline'>(波旬，秦言惡也)</span>。』」○<span class='note-inline'>(規字函第二卷)</span></p>
</div>
<div class='div-other'><a id='mulu119' />
<p class='h2'>入道品</p><p class="lg-abnormal"><div class='lg-row'>○分別善根三等異，　○良由種子爾多差。</div>
</p><p>《婆沙論》云：「善根有三種：一、福分善根，二、解脫分善根，三、達分善根。福分者，能作人天種子，若在人中，生豪貴家、作輪王等，若在天中，作帝釋、魔王、梵王等；解脫分者，能作解脫種子，決定不退，因必至涅槃；達分者，謂煖法至世第一法。」<span class='note-inline'>(分字函第五卷)</span></p>
<p class="lg-abnormal"><div class='lg-row'>○創能一植解脫因，　○極速三生方入道。</div>
</p><p>《順正理論》云：「諸有創植順解脫分，極速三生方得解脫，謂初生植順解脫分，次生成熟，第三生起順決擇分，即入聖道。」<span class='note-inline'>(雅字函第一卷)</span></p>
<p class="lg-abnormal"><div class='lg-row'>○隨信行人從聞入，　○隨法行人乃慧修。</div>
</p><p>《毗婆沙論》云：「若信他言入聖道者，名堅信；若自思惟入聖道者，名堅法。以定入聖道者，名堅信；以慧入聖道者，名堅法。」<span class='note-inline'>(規字函第二卷)</span></p>
<p>《毗曇心論》云：「隨信行非利，是信他法得行義也；隨法行利根，是智慧不信於他義也。未離欲界，欲趣向於初果，名向須陀洹果。」<span class='note-inline'>(都字函第三卷)</span></p>
<p>《婆沙論》云：「隨信、隨法行人，超越異生地，未得預流果。問：『何故名異生地？』答：『一切聖者皆名同生，此異於彼，故名異生。』」<span class='note-inline'>(離字函第五卷)</span></p>
<p class="lg-abnormal"><div class='lg-row'>○少善為何能解脫？　○一心回向證菩提。</div>
</p><p>《婆沙》云：「有人以一摶食施能種解脫分善根，至有能作般遮於瑟<span class='note-inline'>(此云五年一大會也)</span>而不能種解脫分善根；或有持一日齋能種解脫分善根，至有終身持戒而不能種解脫分善根；或有誦持一偈能種解脫分善根，至有善通三藏文義而不能種解脫分善根。何以故？若以此事回向解脫涅槃，永離生死，有如是勇猛心者，是則能種解脫善根；若不如是回向，雖多布施、終身持戒、廣學多聞，而不能種解脫善根。有近、有遠，近者，前身中種，此身成熟，來身解脫；遠者，曾種，經那由他世受身而不能生達分善根。聲聞所得解脫分善根可回向趣辟支佛，辟支佛所得解脫分善根亦可回向趣佛。」<span class='note-inline'>(分字函第五卷)</span></p>
<p class="lg-abnormal"><div class='lg-row'>○戒定慧初離縛結，　○聞思修後觀門開。</div>
</p><p>《解脫道論》云：「戒、定、慧，謂解脫道。戒者，威儀義；定者，不亂義；慧者，知覺義；解脫者，離縛義。復次，戒除惡業垢，定除纏垢，慧除使垢。又以三種善伏道：謂初、中、後善，以戒為初，以定為中，以慧為後。云何戒為初善者？有精進人成就不退，以不退故喜，以喜故踊躍，以踊躍故身猗，以身猗故樂，以樂故心定，此謂初善。定為中善者，以定如實知見。慧為後善者，<span class='corr'>已</span>如實知見猒患，以猒患故離欲，以離欲故解脫。又，以戒除惡趣，以定除欲界，以慧除一切有。」<span class='note-inline'>(背字函第一卷)</span></p>
<p>《發菩提心論》云：「修習禪觀由三法生，謂聞、思、修慧。云何聞慧？如所聞法，心常愛樂，無有猒足。云何思慧？思念觀察一切有為法如實相，謂無常、苦、空、無我、不淨，念念生滅，不久敗壞，即生猒離，趣佛智慧。云何修慧？謂離欲不善法，漸次修入。」<span class='note-inline'>(命字函)</span></p>
<p class="lg-abnormal"><div class='lg-row'>○一貫顯宗之全章，　○備見歷修之有序。</div>
</p><p style="margin-left:3em"><span class='note-inline'>(自此入修不淨、息念二觀，漸起煖、頂、忍、世第一法，四種加行之功也)</span></p>
<p>《顯宗論》云：「<span class='corr'>已</span>先安住清淨尸羅及聞、思、修，將趣見諦，由何門入？於是即說頌曰：</p>
<p class="lg-abnormal"><div class='lg-row'>「『入修要二門，</div>
<div class='lg-row'>不淨觀息念，　貪尋增上者，　如次第應修。』」</div>
</p><p>論曰：「修行多種，依二門入：一、不淨觀，二、持息念。且不淨觀治貪，息念治尋。先辯不淨觀相。」頌曰：</p>

<div class="lg regular" style="margin-left:1em;"><div class='lg-row'>「為通治四貪，　且辯觀骨鎖，　廣至海復略，</div>
<div class='lg-row'>名初習業位。　除足至頭半，　名為<span class='corr'>已</span>熟修。</div>
<div class='lg-row'>繫心在眉間，　名超作意<span class='corr'>位</span>。」</div>
</div><p>論曰：「修不淨觀正為治貪，略有四種：一、顯色貪，二、形色貪，<span class='corr'>三、妙觸貪，</span>四、供奉貪。對治四貪依二思擇：一、觀內尸，二、觀外尸<span class='corr'></span>。利根者，先於內身皮為邊際，足上頂下，周遍觀察，令心厭患。若鈍根者，煩惱猛利難可摧伏，藉外緣力方能制治，故先明了觀察外尸，漸令自心煩惱摧伏，謂彼初觀外尸時先起慈心，往施身處觀外尸相以況內身，彼相既然，此應亦爾。</p>
<p>「應修八想伏治四貪：為治顯色貪故，修青瘀想及黑赤想；為治形色貪故，修被食想及分離想；為治妙觸貪故，修破壞想及骸骨想；為治供奉貪故，修胖脹想及膿爛想，惟緣骨鎖修不淨觀，通能伏治如是四貪。</p>
<p>「約所修行說有三位：一、初習業，二、<span class='corr'>已</span>熟修，三、超作意。且修不淨觀時應先繫心於自身分，或於足指、或於眉間、或鼻額中，隨所樂處專注不移最初繫心，假想自身足、指等處，下至能見鎖裹白骨，由勝解力漸廣漸增，乃至具見全身骨鎖。觀行未成但由想力，觀行成<span class='corr'>已</span>便由慧力，此位未成故由想轉。</p>
<p>「見全身<span class='corr'>已</span>，復方便入緣外白骨不淨觀門，謂為漸令勝解增故，觀外骨鎖在<span class='corr'>己</span>身邊，漸遍一床、一房、一寺、一園、一里、一邑、一國，乃至遍地，以海為邊，於其中間骨鎖充滿，於所廣事漸略而觀，乃至惟觀自身骨鎖，齊此漸略，不淨觀成，名初習業位。</p>
<p>「為令略觀勝解漸增，於自骨中復除足骨，漸次上至除頭半骨，思惟半骨，繫心而住，齊此轉略，不淨觀成，名<span class='corr'>已</span>熟修位。</p>
<p>「為令略觀勝解自在，除半頭骨，繫心眉間，專注一緣，湛然而住，齊此極略，不淨觀成，名超作意位。</p>
<p>「應知：至此不淨觀成，以無貪為性，諸所應為皆究竟故。次辯持息念者。」</p>
<p>頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「息念慧五地，</div>
<div class='lg-row'>緣風依欲身，　二得實外無，　有六謂數等。」</div>
</p><p>論曰：「阿那者，謂持息入，是引外風令入身義；阿波那者，謂持息出，是引內風令出身義。又說：阿那者，能持來；阿波那者，能持去。出、入息念能持身風，謂胎卵位，先於臍處業生風起，穿身成穴，如藕根莖。最初有風來入身內，乘茲口鼻，餘風續入，此初及後名入息風，內續風出名出息風。</p>
<p>「如鍛金師開橐囊口，自然風入，入<span class='corr'>已</span>按之，其風還出，風性法爾，實無入出，如是因顯風義。正明二息，持息念故，定、慧得成。此念所依，惟通五地，謂依欲界靜慮、中間、及初、二、三靜慮，近分由此，但與捨根相應，為對治尋修此念具有其六：一、數，二、隨，三、止，四、觀，五、還，六、淨。</p>
<p>「且數謂繫心數，入出息從一至十，不減不增，恐心於境，極聚散故。中有三失：一、數減失，二、數增失，三、雜亂失。復有三失：一、太緩失，二、太急失，三、散亂失。若十中間心散亂者，復應從一次第數之，終而復始乃至得定。凡數息時應先數入，以初生位入息在先，乃至死時出息最後。如是覺察死生位故，於非常想漸能修習。</p>
<p>「隨謂繫心，隨入出息、念入出息，為短、為長，為遠至何，復還旋返，隨彼息入行至喉、心、臍、髖、髀、膝、脛、腂、足、指，念恒隨逐。</p>
<p>「止謂繫念，惟在鼻端，或在眉間，乃至足、指，隨所樂處安止其心，觀息住身，如珠中縷。</p>
<p>「觀謂觀察此息風<span class='corr'>已</span>兼觀息，俱大種造色及依色住心及心所，具觀五蘊以為境界。</p>
<p>「轉謂移轉，緣息風覺，安置後後勝善根中，謂念住為初，至世第一法。</p>
<p>「淨謂昇進八見道等，為後名轉盡智等，方名淨息相。」<span class='note-inline'>(自字函第九卷)</span></p>
<p>「○修入二門，心得定<span class='corr'>已</span>，復何所修？」頌曰：</p>

<div class="lg regular" style="margin-left:1em;"><div class='lg-row'>「依<span class='corr'>已</span>修成止，　為觀修念住，　以自相共相，</div>
<div class='lg-row'>觀身受心法。」</div>
</div><p>論曰：「<span class='corr'>已</span>修成止以為所依，為觀速成。修四念住，以自相、共相觀身、受、心、法，謂修觀者專心一趣，分別此法與所餘法有差別義，名觀自相；分別此法與所餘法無差別義，名觀共相。</p>
<p>「復次，觀自相者，謂觀察身諸處別相；觀共相者，謂觀諸處同是身相。如是，觀身不淨，治於不淨，謂淨顛倒；觀受是苦，能治於苦，謂樂顛倒；觀心非常，能治非常，謂常顛倒；觀法非我，能治非我，謂<span class='corr'>我</span>顛倒。</p>
<p>「如人<span class='corr'>已</span>觀糞體不淨，亦不欣樂從糞所生，是故<span class='corr'>已</span>觀身體不淨，於五取蘊皆不欣樂，便能摠伏後三念住，如是能順決擇。」思所成攝善根說<span class='corr'>已</span>，即修所成生何善根？而說頌曰：</p>
<p style="margin-left:1em;text-indent:-1em" class="lg-abnormal"><div class='lg-row'>「從此生煖法，</div>
<div class='lg-row'>具觀四聖諦，　修十六行相，　頂第一亦然。」</div>
</p><p>論曰：「從修所成順決擇分，初善根起名為煖法，是摠緣共相法，念住差別，如是所修能燒煩惱薪、聖道火。前相如鑽火位，初煖相生能具觀察四聖諦境，由此具修十六行相。</p>
<p>「觀苦聖諦修四行相：一、非常<span class='note-inline'>(若有還無，故謂非常)</span>，二、苦<span class='note-inline'>(隨逐相惱，故謂之苦)</span>，三、空<span class='note-inline'>(觀察本無，故謂之空)</span>，四、非我<span class='note-inline'>(不自在故，謂之非我)</span>。</p>
<p>「觀集聖諦修四行相：一、因<span class='note-inline'>(生相似果，故謂之因)</span>，二、集<span class='note-inline'>(能生流轉，故謂之集)</span>，三、生<span class='note-inline'>(能牽生死，故謂之生)</span>，四、緣<span class='note-inline'>(能相和合，故謂之緣)</span>。</p>
<p>「觀滅聖諦修四行相：一、滅<span class='note-inline'>(生死相違，故謂之滅)</span>，二、靜<span class='note-inline'>(除煩惱火，故謂之靜)</span>，三、妙<span class='note-inline'>(勝一切法，故謂之妙)</span>，四、離<span class='note-inline'>(能捨生死，故謂之離)</span>。</p>
<p>「觀道聖諦修四行相：一、道<span class='note-inline'>(能至非品，故謂之道)</span>，二、如<span class='note-inline'>(不顛不倒，故謂之如)</span>，三、行<span class='note-inline'>(聖足所履，故謂之行)</span>，四、出<span class='note-inline'>(永超生死，故謂之出)</span>。」</p>
<p><span class='note-inline'>(○注文參用《毗曇心論》)</span>。</p>
<p>「是故，行者修此煖<span class='corr'>已</span>，次起頂法。猶如山頂，人不久住，若無諸難，必過此山，至於彼山。若遇諸難，即便退還；若無諸難，必到於忍。既入忍位，於四諦境極堪忍故。次起世第一法，世中勝故。如是觀四諦境，摠修十六行相，漸近見諦，緣欲苦諦，修一行相，惟一剎那，謂無間入離生位，決定無相續理。從斯後邊復生何道？」即說頌曰：</p>

<div class="lg regular" style="margin-left:1em;"><div class='lg-row'>「世第一無間，　即緣欲界苦，　生無漏法忍，</div>
<div class='lg-row'>忍次生法智。　次緣餘界苦，　生類忍類智，</div>
<div class='lg-row'>緣集滅道諦，　各生四亦然。　如是十六心，</div>
<div class='lg-row'>名聖諦現觀。」</div>
</div><p>論曰：「從世第一，善根無間即緣欲界苦聖諦境而生無漏法忍，生此忍故，名為法智<span class='note-inline'>(謂所苦法，無始時來身見所迷，執我、我所，今創見彼忍可現前，名苦法忍，此能引後苦法智生)</span>。如緣欲界苦聖諦境有苦法忍、苦法智生。如是復於法智無間，總緣餘界。</p>
<p>「苦聖諦境有類忍生，名為類忍，此忍無間即緣此境。有類智生名為類智<span class='note-inline'>(最初證知諸法真理故名法智，此後境智與前相似故得類名，是後隨前而證境義)</span>，如緣苦諦，欲界及餘生法類忍。</p>
<p>「法類智四，緣餘三諦各四亦然，即緣一一有四心義，如是次第有十六心，總說名為聖諦現觀，以於三界四聖諦境次第現前，如<span class='note-inline'>(實觀)</span>故是名現觀。」<span class='note-inline'>(同字函第十卷)</span></p>
</div>
<div class='div-other'><a id='mulu120' />
<p class='h2'>聲聞品</p><p class="lg-abnormal"><div class='lg-row'>○自利修持心狹劣，　○由他開悟聲聞乘。</div>
</p><p>《華嚴經》：「上品十善以智慧修習，心狹劣故、怖三界故、闕大悲故，從他聞聲而解了，故聲聞乘。」</p>
<p class="lg-abnormal"><div class='lg-row'>○四向四果解脫僧，　○有學無學賢聖輩。</div>
</p><p>《達磨論．下》云：「四果中間所有諸道及前見道名為四向，隨在彼果前即名彼果向，如是有八補特伽羅<span class='note-inline'>(補特伽羅，此云數取趣，謂數數往來生死也)</span>，謂行四向及住四果。」<span class='note-inline'>(東字函)</span></p>
<p>《般若經》云：「斷三結，名預流果<span class='note-inline'>(三結者，一、身見，謂執有我故；二、戒禁取，謂執持狗、牛等戒，為生天因；三、疑，謂不了諦)</span>。薄貪、瞋、癡，名一來果<span class='note-inline'>(於施無著是名貪薄，於乞者生慈是名瞋薄，施<span class='corr'>已</span>回向菩提是名癡薄)</span>。斷順下分五結永盡，名不還果<span class='note-inline'>(五結者，一、身見，二、戒禁取，三、<span class='corr'>疑</span>，四、貪欲，五、瞋恚)</span>。斷順上分五結永盡，名阿羅漢果<span class='note-inline'>(上五結者，一、色愛，謂色界愛；二、無色愛，謂無色界愛；三、無明，謂心不了；四、掉，謂心躁動；五、慢，謂心自高)</span>。令所有集法皆成滅法，名獨覺菩提。永斷一切習氣相續，名無上菩提。」<span class='note-inline'>(為字函第三卷)</span></p>
<p>《婆沙論》云：「學人者，須陀洹、斯陀含、阿那含；無學人者，阿羅漢、辟支佛。」<span class='note-inline'>(仁字函第八卷)</span></p>
<p>《顯宗論》云：「何名有學？謂學意未滿故學。何名無學？謂阿羅漢，諸自利行修學<span class='corr'>已</span>成，惟應作他利益事故。</p>
<p>「○復次，盡智未生，前七聖者皆名有學；盡智<span class='corr'>已</span>生便成無學阿羅漢。」<span class='note-inline'>(縻字函第二卷)</span></p>
<p class="lg-abnormal"><div class='lg-row'>○初二三結雖難解，　○九十八使尚應除。</div>
</p><p>《婆沙論》云：「順下分結，下有二種：謂界下、有情下。由初二結過患重故不超欲界，由後三結過患重故不越異生，乃立此五為下分結。初之二結猶如獄卒，後之三結如防邏者。如有罪人禁在牢獄，有二獄卒恒守御之，不令輒出，復有三人常為防邏，彼人設以親友財力傷害獄卒走出，三防邏者還執將來閉置牢獄。牢獄即喻欲界，罪人即喻異生，二獄卒者喻初二結，三防邏人喻後三結。若有異生以不淨觀傷害貪欲，復以慈觀害於瞋恚，離欲乃至無所有處，生初靜慮乃至有頂，彼有身見、戒禁取、疑，還執將來置欲界。</p>
<p>「復次，預流、一來，所起諸結順生下故猶復現起，似異生業，謂著雜綵、塗飾、香花，受畜金、銀、珍玩、寶物，亦與男女同處一床，行非梵行，名為似異生業。</p>
<p>「復次，五順上分結，謂色貪、無色貪、掉舉、慢、無明，惟不還者所起諸結順上分故。」<span class='note-inline'>(離字函第九卷)</span></p>
<p>《法數》云：「十使：一、貪，二、瞋，三、癡，四、慢，五、疑，六、身見，七、邊見，八、見取，九、禁戒取，十、邪見。如是十使能遍三界之中，分於四諦之下，變成九十八使，攝入見諦、思惟二門。</p>
<p>「○見諦惑八十八使<span class='note-inline'>(欲界苦諦下<span class='corr'>具</span>有十使；集諦下、滅諦下各有七使，並除身見、邊見、戒取；道諦下有八使，除身見、邊見，共三十二使。○色界苦諦下有九使，除瞋；集諦、滅下各有六使，除瞋，及身見、邊見、戒取；道諦下有七使，除瞋及身見、邊見，共二十八使。○無色界四諦下皆如色界除，亦共二十八使，都計有八十八使)</span>。</p>
<p>「思惟惑十使<span class='note-inline'>(欲界四使，謂貪、瞋、癡、慢，此使從斯陀含向入修道斷，乃至阿那含果九品方盡。○色界三使：貪、瞋、癡，此三使並是阿羅漢向用修道智斷。○無色界三使：貪、<span class='corr'>癡、慢</span>。此思惟三界合有十使，并見諦合為九十八使，但此使亦是羅漢向斷，至果方盡)</span>。」</p>
<p class="lg-abnormal"><div class='lg-row'>六欲且非定修地，　八智可除煩惱根。</div>
</p><p>《婆沙論》云：「欲界是不定界，非修地、非離欲地。色無色界，是定地、修地、離欲地，不可以緣不定界智斷定界結。」</p>
<p>「○又，問：『云何八智？謂法智、比智、他心智、等智、苦智、集智、滅智、道智。復次，法智猛利，不多用功，能斷不善無記煩惱。譬如利刀能斷於鐵，何況草木？彼亦如是，比智非利，多用功力，乃能斷無記煩惱。何能斷不善煩惱？譬如鈍刀，雖多用功，能斷草木，何能斷鐵耶？』」<span class='note-inline'>(隱字函第十卷)</span></p>
<p>《大婆沙》：「問：『云何為智？』答：『五識相應慧有三種：一、善，二、染，三、無覆無記。善者謂惟生得善；染汙者謂惟修所斷，貪、瞋、癡相應；無覆無記者謂異熟生，意識相應。</p>
<p>「『善有二種：一、有漏，二、無漏。有漏有三種：一、加行得，二、離染得，三、生得。加行得者，謂聞、思、修。聞所成慧，謂於文義如理決擇；思所成慧，謂不淨觀、持息念及念住等；修所成慧，謂煖頂忍，世第一法，現觀邊世俗智<span class='note-inline'>(以世俗智為自性故)</span>、無量解脫勝處等。離染得者，謂淨慮無量、無色解脫勝處等。生得者，謂生彼地，法爾所得善。無漏有二種：一、學，二、無學。學謂學八智，無學謂盡智<span class='note-inline'>(諸煩惱盡，故名盡智)</span>、無生智<span class='note-inline'>(我<span class='corr'>已</span>知苦，不應更知，乃至我<span class='corr'>已</span>修道，不應更修，是名無生智)</span>。』」○<span class='note-inline'>(顛字函第五卷)</span></p>
<p class="lg-abnormal"><div class='lg-row'>初果七生方羅漢，　復劫八萬入菩提。</div>
</p><p>《婆沙論》云：「須陀洹初入聖流，故名為預流<span class='note-inline'>(惟受七有七生天上人中得盡苦際)</span>。須陀含名為一來<span class='note-inline'>(雖斷欲界修惑六品，有餘三品未斷，尚更一度來生欲界中)</span>。阿那含名為不還<span class='note-inline'>(雖斷欲界九品惑盡，從此上生色界，更不還來受生欲界)</span>。阿羅漢<span class='note-inline'>(有四義：一者、應供，二者、殺賊，三者、遠惡，四者、不生，謂三界惑盡，更不生也)</span>。」○<span class='note-inline'>(正文箴函六卷，注文弁函三卷)</span></p>
<p>《毗曇心論》：「二乘聖人所斷煩惱分別九種：下品三種，下下、下中、下上；中品三種，中下、中中、中上；上品三種，上下、上中、上上。」<span class='note-inline'>(都字函第三卷)</span></p>
<p>《涅槃經》云：「須陀洹果經八萬劫得阿耨菩提心，須陀含果經六萬劫、阿那含果經四萬劫、阿羅漢果經二萬劫、辟支佛道經十千劫得阿耨菩提心。」<span class='note-inline'>(體字函第二卷)</span></p>
<p class="lg-abnormal"><div class='lg-row'>良為眾生根器異，　所以如來廣略談。</div>
</p><p>《毗婆沙論》中問：「如阿毗曇說，斷八十八使名須陀洹。以何等故說若斷三結名須陀洹？」答曰：「為受化者智有深淺說對治法。譬如醫師觀病投藥，亦不少投，其病不愈；若多投者，唐捐其功。佛亦如是，為利根者說斷三結、為鈍根者說斷八十八使名須陀洹。如跋耆子於佛法中出家，制二百五十戒，生憂慮心而白佛言：『我今不堪守護諸戒。』佛言：『汝能善學三戒耶？謂戒、心、慧。』彼人歡喜，答言：『我能學此三戒。』次第能學一切諸戒。若如來說斷見道所斷八十八使名須陀洹，則受化者心生憂慮：『何能拔此八十八煩惱之樹、度八十八煩惱大河、竭八十八煩惱大海、摧八十八煩惱之山、修此八十八對治之道？』若說斷三結名須陀洹，此受化者喜以為易。若斷三結則斷見道一切諸使。所以者何？此三結謂身見、戒取、疑。身見是六十二見諸煩惱之根本，戒取是種種邪苦之行，疑<span class='note-inline'>(是猶豫不)</span>了。」<span class='note-inline'>(箴字函第六卷)</span></p>
<p class="lg-abnormal"><div class='lg-row'>○四靜慮并四無量，　○八解脫并八勝處。</div>
</p><p>《大乘相論．下》云：「四靜慮者，離生喜樂名初靜慮，定生喜樂名第二靜慮，離喜妙樂名第三靜慮，捨念清淨名第四靜慮。如是等四皆寂止相，欲界等貪心不流動，是名靜慮。」<span class='note-inline'>(孰字函)</span></p>
<p>《禪法要解經》云：「佛法微妙，未得修定智慧，云何籌量諸法實相？是以離欲惡不善法，除捨五蓋，集諸善法，深入一心，有覺有觀，離生喜樂，入初禪。</p>
<p>「問曰：『得初禪相云何？』答曰：『先以正念呵止五欲，得未到地，身心快樂，證初禪相，轉復增勝，身輕心定，瞋處不瞋、喜處不喜，世間八法所不能動，至於衣服、飲食等心不貪著，但以諸善功德為貴，得初禪<span class='corr'>已</span>，進求二禪。</p>
<p>「『若有漏道，於二禪地邊猒患覺觀，如欲界五欲、五蓋令心散亂，初禪覺觀惱亂定心亦復如是。若無漏道，離初禪欲即用無漏初禪呵責覺觀。』<span class='note-inline'>(問曰：『如初禪結使亦能亂心，何故但說覺觀？』荅曰：『覺觀滅，結使亦滅。復次，本末曾得覺觀)</span>大喜，以大喜故壞破定心，以破定故應當除捨，內得清淨，無覺、無觀，定生喜樂，入於二禪。』</p>
<p>「問曰：『云何是二禪相？』答曰：『經中說言：「滅諸覺觀——若善、若無記——以無覺觀動故內心清淨，如水澄清，無有風波，星月諸像悉皆照見，定生喜樂，妙勝初禪。初禪喜樂從離欲生，此中喜樂從初禪定生。」如是，二禪定有煩惱覆心，所謂愛、慢、邪見、疑等，壞破定心，當求斷滅以進三禪。』</p>
<p>「問曰：『若爾者，佛何以說離喜行捨得入三禪？』答曰：『得二禪大喜，一心過差，心變著喜，生諸結使，以是喜故，為煩惱本。』問曰：『五欲不淨則應當捨，是喜淨妙眾生所樂，云何言捨？』答曰：『先<span class='corr'>已</span>曾答，生著因緣則是罪門。喜為麤樂，今欲捨麤而求細樂，故言離喜，更入深定以求妙樂。』</p>
<p>「『○云何第三禪樂？世間最樂無有過者。此三禪中有其三過：一者、心轉細沒，二者、心大發動，三者、心生迷悶，常應一心念此三過。若心沒時，以精進智慧力還令心起；若大發動，則應攝心；若心迷悶，應念佛法微妙，還令心喜。常當守護，治此三心，是名巧念慧行樂，入第三禪。麤者為喜根，細者為樂根。譬如極熱，得清冷水，持洗手面，是名為喜；入清涼池，舉身沐浴，是名受樂。既得三禪之樂，一心守護，常恐退失，則為是惱，是故樂復為患，當求離樂。譬如人求富貴之樂，求時既苦，得之無猒則復為苦，得<span class='corr'>已</span>守護亦復為苦。行者患樂亦復如是，求初禪樂，以覺觀惱亂故捨；二禪大喜動，故捨；三禪知樂無常難守，故捨。以是故，當捨此樂，求於四禪安隱之地。』</p>
<p>「問曰：『依禪定樂捨於欲樂，今依何等而捨禪樂？若捨禪樂得何利益？』答曰：『依涅槃樂能捨禪樂而得三利，所謂：羅漢、辟支佛、佛道。是故，捨三禪定行於四禪，安隱快樂，以三乘道隨意而入清淨涅槃。』</p>
<p>「○問曰：『云何第四禪相？』答曰：『如佛說四禪相，若斷樂、斷苦，無憂、無喜，不苦、不樂，護念清淨，入第四禪。以滅憂、苦、喜、樂四事，故念清淨。』</p>
<p>「問曰：『上三禪中不說清淨，此何獨說？』答曰：『初禪覺觀未定，二禪喜大發動，三禪樂心多亂並皆念不清淨。復次，下地雖有定心，出入息故令心難攝；四禪念清淨故無出入息，故心則易攝。復次，第四禪名為真禪；餘三禪者，方便階梯。是四禪相，譬如善御良馬，隨意所至，欲行四無量心、四無色定等隨意皆得，欲得六通求之亦易。』」<span class='note-inline'>(圖字函)</span></p>
<p>《顯宗論》：「九地，謂四淨慮、未至、中間，及三無色。」<span class='note-inline'>(摩字函第二卷)</span></p>
<p>《婆沙論》：「淨慮地未至及淨慮中間，此二俱名未至地。問曰：『此地何故名未至耶？』答：『未入根本，能現在前，斷諸煩惱，故名未至。』」<span class='note-inline'>(節字函第十卷)</span></p>
<p>《智度論》云：「入初禪，<span class='corr'>是</span>名有覺有觀；初禪、二禪中間，是名無覺有觀；從二禪……，乃至非有想非無想定，是名無覺無觀。」<span class='note-inline'>(立字函第八卷)</span></p>
<p>「問曰：『覺觀有何差別？』答曰：『麤心相名覺，細心相名觀。初緣心中發相名覺，後分別籌量好醜名觀。』」<span class='note-inline'>(建字函第三卷)</span></p>
<p>《婆沙論》云：「惟欲界及初淨慮未至定中，有尋有伺；淨慮中間，無尋唯伺；第二淨慮……，乃至有頂，無尋無伺。」<span class='note-inline'>(退字函第十卷)</span></p>
<p>《法蘊足論》云：「尋，謂尋求離欲、惡、不善法。伺，謂伺察離欲、惡、不善法。問：『尋與伺有何差別？』答曰：『心麤是尋，心細是伺。此復如何？如打鍾時，麤聲喻尋，細聲喻伺。』」<span class='note-inline'>(弟字函第七卷)</span>。</p>
<p>○<span class='note-inline'>(尋伺與覺觀、禪定與淨慮，皆名異而義同)</span></p>
<p>《般若經》云：「四無量者，依諸淨慮，復能引發慈、悲、喜、捨四種無量。」<span class='note-inline'>(崗字函第六卷)</span></p>
<p>《大集法門經．上》云：「佛說：『若有苾芻發起慈心，遍於十方一切世界一切種類，廣大行慈而無邊際，名慈無量；悲、喜、捨三亦復如是。』」<span class='note-inline'>(旦字函)</span></p>
<p>《智度論》云：「大慈，與一切眾生樂；大悲，拔一切眾生苦。問曰：『如何是小慈、小悲？』答曰：『四無量，心中慈悲，名為小；十八不共法，次第說大慈悲，名為大。復次，諸佛心中慈悲為大，餘人心中為小。』問曰：『菩薩何言大慈大悲？』答曰：『菩薩大慈於佛為小，於二乘為大，此是假名為大。復次，小慈但心念與眾生樂，實無樂事，心憫其苦。』」<span class='note-inline'>(建字函第七卷)</span></p>
<p>《般若經》云：「八解脫者，謂有色觀諸色是第一解脫；內無色想觀外諸色是第二解脫；淨勝解身作證是第三解脫；超一切色想，滅有對想，不思惟種種想，入無邊空處定，具足住，是第四解脫；超一切空無邊處，入無邊識處定，具足住，是第五解脫；超一切識無邊處，入無少所有處定，具足住，是第六解脫；超一切無所有處，入非想非非想處定，具足住，是第七解脫；超一切非想非非想處，入滅想受定，具足住，是第八解脫。」<span class='note-inline'>(出字函第九卷)</span></p>
<p>《婆沙論》云：「『解脫是何義？』答曰：『背棄義。』問曰：『若背棄是解脫義者，何處解脫？背何處心？』答曰：『初解脫、第二解脫，背棄色愛心；第三解脫，背棄不淨心；空處解脫，背棄下地法；乃至非想非非想處解脫，非背棄下地法；滅受想解脫，背棄一切有緣心。』」<span class='note-inline'>(慈字函第六卷)</span></p>
<p>《法集經》云：「八勝處者，有色見色，知彼色中得自在見，是名初勝處；內身有色相，見外色好醜，知彼色中得自在見，是名第二勝處；內身有色相，見外色無量——若好、若醜——知彼色中得自在見，是名第三勝處；內身有色相，見外色少——若好、若醜——知彼色中得自在見，是名第四勝處；內身有色相，見外色青——譬如優摩歌華青色青光——知彼色中得自在見，是名第五勝處；內身有色相，見外色黃——譬如伽尼歌羅華黃色黃光——知彼色中得自在見，是名第六勝處；內身有色相，見外色赤——譬如勝頭視婆華赤色赤光——知彼色中得自在見，是名第七勝處；內身有色相，見外色白——譬如優沙私多羅華白色白光——知彼色中得自在見，是名第八勝處。」<span class='note-inline'>(欲字函第二卷)</span></p>
<p class="lg-abnormal"><div class='lg-row'>○第九次第非想定，　○滅盡及從無想修。</div>
</p><p>《般若》云：「九次第定，謂四靜慮、四無色定、滅想受定。」<span class='note-inline'>(出字函第九卷)</span></p>
<p>《宗鏡》：「問：『住滅定者，於八識中滅何等識？』答：『滅六識，以第八識持身。契經說住滅定者，身、語、心行無不皆滅，而壽不滅，亦不離煖，根無變壞，識不離身。若全無識，應如瓦礫，豈得說為住滅定者？』」<span class='note-inline'>(駕字函第十卷)</span></p>
<p>《大毗婆沙論》云：「無記心者，其性羸劣，腐敗萎歇，要住強勢堅勝之心方能修故。在無想定、滅盡定者，謂彼無心，要有心者方能修故。生無想者，有說生彼於一切時善心不起、有說雖起而非修所依，以不能修未來法故。」<span class='note-inline'>(動字函第九卷)</span></p>
<p class="lg-abnormal"><div class='lg-row'>○為甚一禪分四種？　○由生異見許多般。</div>
</p><p>《宗鏡》云：「禪有四種：一、作異計，忻上猒下而修者，是外道禪；二、信正因果，亦<span class='corr'>以</span>忻猒而修者，是凡夫禪；三、了生空理，證偏真道而修者，是小乘禪；四、達人、法二空而修者，是大乘禪。」<span class='note-inline'>(富字函第九卷)</span></p>
<p class="lg-abnormal"><div class='lg-row'>○坐禪念起魔乘隙，　○斫柱看來體自傷。</div>
</p><p>《宗鏡》云：「心靈萬變，或坐禪、或在定，魔境千差，茫然不識。昔有禪師在山間坐，見一孝子擎一死尸來，向師前哭云：『何故殺我阿母？』師知是魔境，便於柱上取斧一斫，孝子走去，後覺股上濕，乃看見血，不期自斫。</p>
<p>「○又有禪師，坐時，見一豬來，即把豬鼻一拽，叫把火來，乃是把自鼻孔，<span class='corr'>斯</span>乃正坐禪時心中起見，遂感外魔來入。但修正定，何有魔事？」<span class='note-inline'>(富字函第九卷)</span></p>
<p class="lg-abnormal"><div class='lg-row'>○羅漢無生猶有退，　○醯迦七返自殘傷。</div>
</p><p>《婆沙論》云：「阿羅漢有六種：一、退法，二、憶法，三、護法，四、等住，五、能進，六、不動。然退法者退；憶法者，心生猒憶，持刀而欲自害；護法者，於<span class='corr'>己</span>解脫，心生愛樂，善能守護；等住者，不退不進；能進者，進至不動；不動者，住本根不動故。」<span class='note-inline'>(規字函第七卷)</span></p>
<p>「『云何阿羅漢有九種？』答曰：『退法阿羅漢成就二種根——下下、下中，憶法成就下上根、護法成就中下根、等住成就中中根、能進成就中上根、不動成就上下根、辟支成就上中根、佛成就上上根。』復次，佛說：『瞿醯迦阿羅漢六返退耶？猒患退故，以刀自害而死。』」<span class='note-inline'>(第八卷)</span></p>
<p class="lg-abnormal"><div class='lg-row'>○凡夫致罪刑猶重，　○聖種同愆責且輕。</div>
</p><p>《婆沙》云：「如二人犯王法，一是凡庶，便致重刑；一是王子，但遭訶責。如是，異生及預流者俱作惡業，而諸異生非聖種故，所造惡業招惡趣苦；一切預流是聖種故，惡業但招人天輕苦。」<span class='note-inline'>(鳥字函第五卷)</span></p>
<p class="lg-abnormal"><div class='lg-row'>○止觀明於生滅相，　○三摩元是等持心。</div>
</p><p>《起信論》：「止觀二門：止者，謂止一切境界相，隨順奢摩他觀<span class='note-inline'>(心<span class='corr'>一</span>境性)</span>；觀者，謂分別因緣生滅相，隨順毗婆舍那觀<span class='note-inline'>(如實觀察諸法自性)</span>。」○<span class='note-inline'>(盡字函第九卷)</span></p>
<p>《宗鏡》：「問：『如何行於止觀，得契真修？』『但了能觀之心、所觀之境各各性離，即妄心自息，此名為止。常作此觀，不失其照，故名為觀。斯則即止即觀、即觀即止，無能所觀，是名止觀。如先德云：「法性寂然，名止；寂而常照，名觀。」非能所觀有其二事。』」<span class='note-inline'>(侈字函第十卷)</span></p>
<p>《般若音釋》云：「三摩地門亦云三昧，此云等持，謂等正持心也，亦云正定。」<span class='note-inline'>(收字函)</span></p>
<p class="lg-abnormal"><div class='lg-row'>○入聖<span class='corr'>已</span>離五恐怖，　○修心能伏四魔怨。</div>
</p><p>《婆沙》云：「四果聖人<span class='corr'>已</span>離五恐怖：一、不活怖<span class='note-inline'>(尚不愛身，何況資財)</span>，<span class='corr'>二</span>、惡名怖<span class='note-inline'>(不於他所希求供養，唯專給施一切眾生)</span>，三、大眾怖<span class='note-inline'>(一切世間無等者，何況有)</span>，四、死怖<span class='note-inline'>(遠離我見，無有我想)</span>，五、惡道怖<span class='note-inline'>(自知死<span class='corr'>已</span>，決定不離諸佛菩薩)</span>。」○<span class='note-inline'>(正文仁字函第八卷，注出《華嚴》三十四卷)</span></p>
<p>《淨印法門經》云：「以無所為心即能降諸魔，當知有四：一者、蘊魔，二者、煩惱魔，三者、死魔，四者、天魔。<span class='note-inline'>(若或)</span>伺察無生無起之法，能降死魔；俱時依止一切意法，趣向滅道，能降天魔。復次，知苦能降蘊魔、斷集能降煩惱之魔、證滅降死魔、修道能降天魔。」<span class='note-inline'>(密字函第五卷)</span></p>
<p class="lg-abnormal"><div class='lg-row'>○儻知入流無所入，　○便薦一來無所來。</div>
</p><p>《金剛經》：「佛告須菩提：『於意云何？須陀洹能作是念：「我得須陀洹果。」不？』須菩提言：『不也。世尊！何以故？須陀洹名為入流而無所入，不入色、聲、香、味、觸、法，是名須陀洹。』『須菩提！於意云何？斯陀含能作是念：「我得斯陀含果。」不？』須菩提言：『不也。世尊！何以故？斯陀含名一往來而實無往來，是名斯陀含。』『須菩提！於意云何？阿那含能作是念：「我得阿那含果。」不？』須菩提<span class='note-inline'>(言：『不)</span>也。世尊！何以故？阿那含名為不來而實無不來，是故名阿那含。』『須菩提！於意云何？阿羅漢能作是念：「我得阿羅漢道。」不？』須菩提言：『不也。世尊！何以故？實無有法名阿羅漢。世尊！若阿羅漢作是念：「我得阿羅漢道。」即為著我、人、眾生、壽者。』」</p>
</div>
<div class='div-other'><a id='mulu121' />
<p class='h2'>緣覺品</p><p class="lg-abnormal"><div class='lg-row'>○直能自悟甚深法，　○不從他教獨覺乘。</div>
</p><p>《華嚴經》云：「上品十善，修治清淨，不從他教，自覺悟故、大悲方便不具足故、解了甚深因緣法故，成獨覺乘。」<span class='note-inline'>(愛字函第五卷)</span></p>
<p>《婆沙論》：「問曰：『辟支佛復云何？』答曰：『辟支佛獨出世者，當知如佛，如渴伽獸獨生一角，彼亦如是。』」<span class='note-inline'>(分字函第五卷)</span></p>
<p>○<span class='note-inline'>(辟支佛即獨覺之異名)</span>○<span class='note-inline'>(無明生故諸緣生，無明滅故諸緣滅)</span></p>
<p>《般若經》云：「十二緣起：無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死。復以無所得為方便思惟，無明滅故行滅、行滅故識滅、識滅故名色滅、名色滅故六入滅、六入滅故觸滅、觸滅故受滅、受滅故愛滅、愛滅故取滅、取滅故有滅、有滅故生滅、生滅故死滅。」<span class='note-inline'>(為字函第四卷)</span></p>
<p>《婆沙論》云：「時分緣起謂十二位，立十二支，一一支中各具五蘊，於可愛境由無知故起貪著時，此中無知即是無明，有貪著者是行，了別境者是識，識俱諸蘊是名色，名色所依諸根是六處，六處和合是觸，能領觸者是受，欣所受者愛，愛增廣是取，引後有業是有，諸蘊起是生，諸蘊熟變是老、諸蘊滅壞是死、內熱是愁、哀泣是悲、五識相應不平等受是苦、意識相應不平等受是憂、心憔是惱。」<span class='note-inline'>(火字函第三卷)</span></p>
<p class="lg-abnormal"><div class='lg-row'>觀彼草木榮還枯，　悟自形骸亦復爾。</div>
</p><p>《婆沙論》：「問曰：『有生滅觀，彼以何為方便耶？』答曰：『彼行者見春時草木青色如紺琉璃，見河駃流浮沫著岸，作是思惟：「此諸外法今<span class='corr'>已</span>復生。」若入聚落，見諸男女歌舞戲笑，問之何爾，答曰：「此中生男生女。」復思：「內法今<span class='corr'>已</span>復生。」後於秋時又見草木風霜凋零，河水枯涸，彼復思惟：「如此外法今<span class='corr'>已</span>復滅。」若入聚落，見諸男女死亡啼哭，內法亦滅。行者見如此相，自觀<span class='corr'>己</span>身，壯老無常，誰能免者？』」<span class='note-inline'>(分字函第五卷)</span></p>
</div>
<div class='div-other'><a id='mulu122' />
<p class='h2'>菩薩品</p><p class="lg-abnormal"><div class='lg-row'>自他兼利悲心重，　福慧齊修菩薩乘。</div>
</p><p>《華嚴經》云：「上品十善修治清淨，心廣無量故、具足悲愍故、方便所攝故、發生大願故、不捨眾生故、希求諸佛大智故、淨治菩薩諸地故、淨修一切諸度故，成菩薩廣大行。」<span class='note-inline'>(愛字函第五卷)</span></p>
<p class="lg-abnormal"><div class='lg-row'>菩提一體成三種，　菩薩初心勝二乘。</div>
</p><p>《破諸魔經．上》云：「佛告迦葉婆羅門：『菩提有三種：謂聲聞菩提、緣覺菩提、無上菩提。若人雖發菩提心，但樂自利以求解脫，故名聲聞菩提；又復有人雖發菩提心，於大乘法不樂修習，但起心念觀諸緣法，隨所觀察而行，故名緣覺菩提；又復有人，發生阿耨多羅三藐三菩提心<span class='corr'>已</span>，復勸他人發如是心，於輪回身不生厭倦，樂欲利樂一切眾生皆令解脫，以<span class='corr'>己</span>善利普施一切，故名為無上菩提。』」<span class='note-inline'>(微字函)</span></p>
<p>《智度論》：「問曰：『羅漢、辟支是離欲人，或有凡夫尚未離欲但發心者，云何得勝？』答曰：『發心菩薩有其二種：一者、行諸波羅蜜，二者、但<span class='corr'>密</span>發心行菩薩道，雖事未成，能勝二乘。何以故？譬如太子，雖未即位，勝諸大臣、有位、富貴者。如一六通羅漢將一沙彌令負衣缽，沙彌念言：「當以佛乘於入涅槃。」師知其念，即取衣缽自擔，遜彼前行。沙彌後復思惟：「佛道甚難，久住生死，受無量苦，且以小乘早入<span class='corr'>涅槃</span>。」師復以缽囊還沙彌擔，令在後行。沙彌白師：「師年老耄，如小兒戲。」師即答曰：「汝初發心作佛，是心貴重，位是我師，是故推汝前行。汝心還悔，欲取小乘，去我懸遠，故令在後。」沙彌驚悟，住大乘法。』」<span class='note-inline'>(表字函第八卷)</span></p>
<p class="lg-abnormal"><div class='lg-row'>○大小乘分五種異，　○廣狹道中有速遲。</div>
</p><p>《大乘莊嚴論釋》云：「聲聞乘與大乘有五種相違：一、發心異，二、教授異，三、方便異，四、住持異，五、時節異。聲聞乘，若發心、若教授、若勤方便皆為自得涅槃故，住持亦少、福智聚小、時節亦少，乃至三生得解脫故。大乘不爾，發心、教授、方便皆為利他故，住持亦多、福智聚大、時節亦多，經三祗劫故。如是相違，不應以小乘行得大乘果。」<span class='note-inline'>(事字函第一卷)</span></p>
<p>《婆沙》云：「依狹小道而得解脫名時解脫，若極速，第一生種善根、第二生令成熟、第三生得解脫。依廣大道而得解脫名不時解脫，若極遲，聲聞乘經六十劫而得解脫。如舍利子，獨覺乘經百劫而得解脫，佛乘經三祗劫而得解脫。」<span class='note-inline'>(<span class='corr'>沛</span>字函第一卷)</span></p>
<p class="lg-abnormal"><div class='lg-row'>○菩薩辨成如日耀，　○聲聞所作類螢光。</div>
</p><p>《般若經》云：「滿慈子白佛：『觀<span class='corr'>何</span>義故，讚諸菩薩所有功德，不讚聲聞？』佛告滿慈子：『日輪與贍部洲人作光明事，螢能作不？』滿慈子曰：『不也。』佛言：『如汝所說，菩薩成<span class='corr'>辦</span>如日輪光，普照贍部諸有情類；聲聞所作如螢之光，唯照自身。於是菩薩調伏自身煩惱亦度有情，令離煩惱，證入菩提；聲聞乘人，唯調自身，不能調伏諸有情故。』」<span class='note-inline'>(柰字函第二卷)</span></p>
<p class="lg-abnormal"><div class='lg-row'>○佛乘究竟唯秪一，　○如來方便說為三。</div>
</p><p>《法華經》偈云：</p>
<p style="text-indent:0em" class="lg-abnormal"><div class='lg-row'>「十方佛土中，唯有一乘法，無二亦無三，除佛方便說。但以假名字，引導於眾生，說佛智慧故。諸佛出於世，唯此一事實，餘二即非真。」</div>
</p><p><span class='note-inline'>(竹字函第一卷)</span></p>
<p class="lg-abnormal"><div class='lg-row'>○莊嚴佛土有多方，　○譬入大城非一路。</div>
</p><p>《圓覺經》云：「譬如大城外有四門，隨方來者，非止一路，菩薩莊嚴佛國及成菩提非一方便。」</p>
<p class="lg-abnormal"><div class='lg-row'>○同流同事與相親，　○入水入泥而啟悟。</div>
</p><p>又云：「菩薩變化示現世間，非愛為本，但以慈悲令彼捨愛，假諸貪欲而入生死。復次，菩薩唯以大悲方便入諸世間，開發未悟，乃至示現種種形相、逆順境界，與其同事，化令成佛。」</p>
<p class="lg-abnormal"><div class='lg-row'>四念住處四正斷，　四如意足五種根。</div>
</p><p>《諸法無行經》：「云何觀四念處？觀身不淨是身念處，觀樂皆苦是受念處，觀心生滅是心念處，觀壞和合相，但得法相，是法念處。」<span class='note-inline'>(常字函)</span></p>
<p>《般若經》云：「四正勤<span class='note-inline'>(亦云正斷)</span>，以無所得而為方便，於諸未生惡不善法為不生故、於<span class='corr'>已</span>生惡不善法為永斷故、未生善法為令生故、<span class='corr'>已</span>生善法令安住故。」<span class='note-inline'>(生字函第四卷)</span></p>
<p>《般若經》云：「四如意足者，謂：欲三摩地、勤三摩地、心三摩地、觀三摩地。一一地中斷行成就，修習神足<span class='note-inline'>(欲三摩地者即欲定也，斷行成就者即斷身見等行及斷色受等行，得成就故)</span>、依止厭<span class='note-inline'>(對治不取惡法)</span>、依止離<span class='note-inline'>(性無著故)</span>、依止滅<span class='note-inline'>(滅諸惡法)</span>、回向於捨<span class='note-inline'>(至無依處)</span>。」○<span class='note-inline'>(正文崗字函第六卷，注文合論五十九卷)</span></p>
<p>《無盡意經》云：「四如意分，慈悲喜捨而為根本，心調柔故得入初禪……，乃至四禪，身得輕軟，成就如是身輕心柔，入如意分。入如意<span class='corr'>已</span>即生神通，心得自在，隨意所往，如風行空，無所罣礙。」<span class='note-inline'>(周字函第一卷)</span></p>
<p>《般若經》云：「五根者，謂信根、精進根、念根、定根、慧根。」<span class='note-inline'>(崗字函第六卷)</span></p>
<p>《無盡意經》：「云何信根？行世正見，信於業報，消除疑網故。云何進根？攝修是法故。云何念根？所修不忘故。云何定根？修心不亂故。云何慧根？以慧照了故。」<span class='note-inline'>(周字函第一卷)</span></p>
<p class="lg-abnormal"><div class='lg-row'>○五力七覺八道支，　○總三十七菩提分。</div>
</p><p><span class='note-inline'>(從四念處至此)</span></p>
<p>《般若經》云：「五力者，信力、精進力、念力、定力、慧力。」<span class='note-inline'>(崗字函第六卷)</span></p>
<p>《無盡意經》：「云何信力？如是信向，魔不能壞故。進力，精進堅固，天人不能壞故。念力，住諸善法，煩惱不能壞故。定力，遠離<span class='corr'>憒</span>鬧，雖有所說，不礙諸禪，不捨於定亦不隨定，而能自在。慧力，知世間法、出世間法，無有一法能壞是智。世間外道、苦行<span class='corr'>難</span>行，是菩薩為教化故亦悉現受，同其所行，是出世法能過世者。」<span class='note-inline'>(周字函第一卷)</span></p>
<p>《婆沙論》云：「問曰：『何緣此五名根、名力？』答：『能生善法，故名根；能破惡法，故名力。有說：不可傾動，名根；能<span class='corr'>摧</span>服他，名力。』」<span class='note-inline'>(靜字函第一卷)</span></p>
<p>《般若經》云：「七覺支者，謂念覺支、擇法覺支、精進覺支、喜覺支、輕安覺支、定覺支、捨覺支，依離、依無染、依滅回向捨。」<span class='note-inline'>(崗字函第六卷)</span></p>
<p>《無盡意經》云：「念覺分，觀一切法自性皆空；擇法覺分，能分別了義、不了義；進覺分，勤修不退；喜覺分，所修法喜故；除覺分，除諸煩惱故；定覺分，如所入定，覺了諸法；捨覺分，不為世法所牽，無著無礙故。」<span class='note-inline'>(周字函第一卷)</span></p>
<p>《般若經》云：「八聖道支者，謂正見、正思惟、正語、正業、正命、正精進、正念、正定。」<span class='note-inline'>(崗字函第六卷)</span></p>
<p>《無盡意經》云：「正見，不起斷常見。正思惟：若思起於貪……等，是名不正思惟；若思戒、定、智慧、解脫、解脫知見，是正思惟。正語，凡所演說不令煩惱故。正業，修順理業故。正命，威儀不動，無諸奸諂故。正進，入正諦聖道故。正念，進向涅槃，繫心不忘故。正定，決定不亂故。」<span class='note-inline'>(周字函第一卷)</span></p>
<p>《婆沙論》：「問：『何故此七名覺支耶？』答：『覺為究竟覺，即盡無生智；或如實覺，即無漏慧。七為彼分，故名為支。擇法，亦覺、亦支；餘六是支，非覺。』</p>
<p>「『○何故此八名為道支？』答：『所履通達，故名為道。八是彼分，故名為支。正見，亦道、亦支；餘七是支，非道。』」<span class='note-inline'>(靜字函第一卷)</span></p>
<p class="lg-abnormal"><div class='lg-row'>○次第五位以圓修，　○由歷三祗之數劫。</div>
</p><p>《楞嚴》云：「善男子！欲愛乾枯，根境不偶，純是智慧。乾有其慧，名乾慧地。欲習初乾，未與如來法流水接，即以此心流入圓妙，妄想滅盡，中道純真，名信心住。</p>
<p>「○<span class='note-inline'>(十信)</span>一、信心，真信明了；二、念心，夙念無忘；三、精進心，精明進趣；四、慧心，智慧現前；五、定心，寂妙常凝；六、不退心，明性深入；七、護法心，保持不失；八、回向心，回<span class='corr'>光</span>向佛；九、戒心，安住無為；十、願心，所往隨願。</p>
<p>「○<span class='note-inline'>(十住)</span>一、發心住，心精發輝；二、治地住，履心如地；三、修行住，遊履無礙；四、生貴住，入如來種；五、方便具足住，覺胤不缺；六、正心住，心相如佛；七、不退住，身心增長；八、童真住，靈相具足；九、法王子住，出為佛子；十、灌頂住，灌頂受職。</p>
<p>「○<span class='note-inline'>(十行)</span>一、歡喜行，具佛妙德；二、饒益行，利益眾生；<span class='corr'>三</span>、無瞋恨行，利物無拒；四、無盡行，通達十方；五、離癡亂行，得無差誤；六、善現行，異中現同；七、無著行，塵剎不礙；八、尊重行，皆第一義；九、善法行，圓佛軌則；十、真實行，一真無偽。</p>
<p>「○<span class='note-inline'>(十回向)</span>一、救護一切眾生，離眾生相回向，度無所度；二、不壞回向，壞其可壞；<span class='corr'></span>三、等一切佛回向，覺齊佛覺；四、至一切處回向，發明如地；五、無盡功德藏回向，身土涉入；六、平等善根回向，同於佛因；七、等觀一切眾生回向，性同眾生；八、真如相回向，不即不離；九、無縛解脫回向，十方無礙；十、等法界無量回向，性得圓成。如是四十一心，次加四種妙行——謂煖地、頂地、忍地、世第一地。</p>
<p>「○<span class='note-inline'>(十地)</span>一、歡喜地，達佛境界；二、離垢地，同異性滅；三、發光地，淨極明生；四、燄慧地，明極覺滿；五、難勝地，同異不至；六、現前地，性淨明露；七、遠行地，盡真如際；八、不動地，一真如心；九、善慧地，發真如用；十、法雲地，慈陰妙雲覆涅槃海。如來逆流，如是菩薩順行而至，覺際交入，名為等覺。從乾慧心至等覺<span class='corr'>已</span>是覺始，<span class='corr'>獲</span>金剛心中初乾慧地，如是重重單複十二方盡妙覺，成無上道。」<span class='note-inline'>(<span class='corr'>染</span>字函第八卷)</span></p>
<p><span class='note-inline'>(長慶注：「復訓重也，五位中各具十。又，等妙二覺為二，或單舉一位亦名十二、或舉大數乃名重重，此表無盡也。」)</span></p>
<p>《唯識論》：「五位者：一、資糧位，謂修大乘順解脫分；二、加行位，謂修大乘順決擇分；三、通達位，謂諸菩薩所住見道；四、修習位，謂諸菩薩所住修道；五、究竟位，謂住無上菩提。」<span class='note-inline'>(則字函第九卷)</span></p>
<p>《大乘釋論》：「三阿僧秪者，於中信行人初僧祗滿，<span class='corr'>已淨</span>心地，通達真如，六地<span class='corr'>已</span>還，證有相行，七地無相，有功用行得；第二僧祗滿，若入八地，得無功用行，然未成就彼無功用行；九地、十地，滿無功用行，是第三僧祗劫。」<span class='note-inline'>(敬字函第六卷)</span></p>
<p class="lg-abnormal"><div class='lg-row'>○餘乘至佛定三祗，　○圓教初心成正覺。</div>
</p><p>《長者論》：「如三乘中十住菩薩學生空觀，對治闡提不信障；十行菩薩作法空觀，修自利利他行，對治聲聞自利障；十回向菩薩作法空觀，成起悲願力，垂形六道，教化眾生，對治獨覺自度障。此三十心，菩薩謂之三賢，名資糧加行位，對治地前三種障，但除正使，未除習氣，十地菩薩斷其餘習。初地菩薩見自身真如佛性，名見道位；從二地至七地是修道位，猶有功用而修其行；從八地至十地名究竟位。」<span class='note-inline'>(三十二卷)</span></p>
<p>「十一地，等覺住中，普賢行方終，十二地是妙覺佛果。」<span class='note-inline'>(四十卷)</span></p>
<p>「如是權教，先行菩薩行，學假真如等觀，地前伏忍。十地以來猶有十真如障，故為觀。當位真如成障，所<span class='corr'>行</span>之行並是有為，所發菩提心並未離生滅，所有能斷分別無明由觀折伏，十地之位方能見性，經三祗劫方始成佛。」<span class='note-inline'>(第二卷)</span></p>
<p>舉《勝鬘經》云：「菩薩成佛定滿三祗也。」<span class='note-inline'>(三十五卷)</span></p>
<p>「如圓教，十住初首便<span class='corr'>即</span>見性成正等覺，行諸行相，教化眾生，即為覺行圓滿之佛。一位即一切位、一切位即一位，故十信滿心即攝六位，成正等覺。依普賢法界帝網重重，主伴具足，故名圓教。」<span class='note-inline'>(第三卷)</span>舉《法華經》龍女剎那成佛。又，《華嚴經》云：「善財一生取果，初從文殊發菩提心，次第見德雲五十三知識，一一皆云：『我<span class='corr'>已</span>先發阿耨菩提心，云何教我學菩薩道、行菩薩行？』」<span class='note-inline'>(第二卷)</span></p>
<p class="lg-abnormal"><div class='lg-row'>雖則初心成正覺，　宛然似佛始相應。</div>
</p><p>又論：「阿羅漢、辟支佛，及淨土菩薩、空觀菩薩，但忻出世，行六波羅蜜，總是折伏現行無明，使令不起不得，名為永斷煩惱，得成佛道，一乘佛果。初發心時便達根本無明是根本智，成差別智，大用法門，初心之上圓滿諸佛共所乘門。若智悲願行毫釐不似佛、信心亦不成，何況住佛所住，為佛真子？若智不異，願行平等；大悲不異，境界不異。過去、未來劫與一念不異，定慧照之可見，是名依佛菩薩正善知識、依根本智發心。」<span class='note-inline'>(三十四卷)</span></p>
</div>
<div class='div-other'><a id='mulu123' />
<p class='h2'>○等覺品</p><p class="lg-abnormal"><div class='lg-row'>十定超於十地上，　等覺鄰於妙覺中。</div>
</p><p>《華嚴經》云：「佛告普賢：『為普眼等說十三昧<span class='note-inline'>(三者，正也；昧者，定也)</span>，令得善入滿普賢行。』</p>
<p>「『○一、普光明三昧，此菩薩以三千大千世界為一蓮花，坐此花上，身中復現三千大千世界，其中有百億四天下，一一四天下現百億身，一一身入百億百億三千大千世界，現尒許菩薩修行乃至根性圓滿，然所現身非一、非多，入定、出定，無所錯亂<span class='note-inline'>(長者論：「此明身土重重相入，遍周廣大，無盡<span class='corr'>限</span>故。」)</span>。</p>
<p>「『○二、妙光明三昧，此菩薩能入三千大千世界微塵數三千大千世界，於一一世界中復現三千大千世界微塵數身，乃至調伏三千大千世界微塵數眾生，種種穢淨不同，菩薩悉知、悉入，是諸世界亦悉來入菩薩之身，無有雜亂，亦不壞滅<span class='note-inline'>(此明自他境界，身心無礙)</span>。</p>
<p>「『○三、次第遍往諸佛國土神通三昧，此菩薩過於東方無數世界，復過尒所世界微塵數世界，於彼世界中入此三昧，或剎那入、或一日入……，乃至不可說劫入，從三昧起，於一切法不忘不失，至於究竟<span class='note-inline'>(此明以如幻智應物動寂，依根本智恒無來往，復此延促十餘三昧，至文自明，更不釋)</span>。</p>
<p>「『四、清淨深心行三昧，此菩薩過阿僧祗世界諸如來所，一一以種種上妙香華、諸莊嚴具而作供養，勤求妙法，然於諸佛出世、涅槃終不分別。</p>
<p>「『○五、知過去莊嚴藏三昧，此菩薩知過去諸佛出現劫剎次第，乃至調伏眾生壽命次第。</p>
<p>「『○六、智光明藏三昧，此菩薩能知未來一切劫中所有諸佛<span class='corr'>已</span>、未說法皆悉能知。</p>
<p>「『○七、了知一切世界佛莊嚴三昧，此菩薩能遍十方世界見一切佛，以至教化莊嚴悉皆盡見。</p>
<p>「『○八、一切眾生差別身三昧，此菩薩人身入夜叉身起、夜叉身入龍身起……，乃至自身入佛身起、剎那入三世起。</p>
<p>「『○九、法界自在三昧，此菩薩於自身一一毛孔中入此三昧，自然能知諸世間及諸世間法而作佛事，得法界自在故。</p>
<p>「『○十、無礙輪三昧，此菩薩住無礙身語意業，住無礙佛國土，得無礙成就眾生智，轉無礙清淨法輪，作佛所作，紹諸佛種。』」<span class='note-inline'>(愛字函四十卷至育字函四十三卷)</span></p>
<p class="lg-abnormal"><div class='lg-row'>何覓普賢身不見？　良由普眼位差殊。</div>
</p><p>《華嚴經》云：「普眼菩薩白佛：『普賢菩薩今何所在？』佛言：『普賢今現在此。』是時普眼求覓不見，佛言：『普賢今此眾會親近我住，初無移動，如是普賢，若有得見、若得聞名、思惟憶念，皆獲利益。』爾時普眼與菩薩眾殷勤三請，於是普賢即為應身，令菩薩眾皆見普賢近如來座，眾皆歡喜，莫不頂禮。」<span class='note-inline'>(愛字函第十卷)</span></p>
<p>《長者論》：「何故普眼不見普賢者，為明普眼、十地菩薩皆是出世智慈，普賢是十一地行門，常在世間，出世心亡，寂用自在，以出世三昧不相應故，以是不見。佛云『現此眾會親近我住，初無移動』者，為明總別同異，普光明智與十方佛大用體同，名為眾會故，以差別智不移根本智體，名為親近我住，初無移動故。『普眼殷勤三請，普賢如應現身』者，為明智體無所住故，若有想念即現應身，猶如谷響，但有應物之音，若求處所，了不可得。」<span class='note-inline'>(合論六十七卷)</span></p>
<p class="lg-abnormal"><div class='lg-row'>猶迷相數二般愚，　未盡無明一分障。</div>
</p><p>《長者論》：「一、佛相隨好無盡，二、僧祗數量廣大，佛乃自說，菩薩智所不及，謂之二愚。」<span class='note-inline'>(七十六卷)</span></p>
<p>《宗鏡》云：「等覺未盡一分無明，猶如微煙，或云如隔羅縠。」<span class='note-inline'>(二十三卷)</span></p>
<p class="lg-abnormal"><div class='lg-row'>○前雖微障尚為礙，　○此有金剛可破除。</div>
</p><p>《莊嚴論》偈云：</p>
<p style="text-indent:0em" class="lg-abnormal"><div class='lg-row'>「修位二僧祗，最後得受職，入彼金剛定，破諸分別盡。」</div>
</p><p>釋曰：「『修位二僧祗，最後得受職』者，二僧祗謂第二，第三僧祗最後謂究竟，於此修位方得受職。問：『受職<span class='corr'>已</span>，更何所作？』答：『入彼金剛定，破諸分別盡。』問：『因何義故名金剛<span class='note-inline'>(定？』答)</span>：『分別隨眠，此能破故，以金剛喻。』」<span class='note-inline'>(事字函第七卷)</span></p>
<p class="lg-abnormal"><div class='lg-row'>○普賢何故不名佛？　○老婆安得便休心？</div>
</p><p>《華嚴》云：「普眼白普賢言：『此摩訶薩得如是法，同諸如來，何故不名佛？不名十<span class='corr'>力</span>？不名一切智？乃至何故修普賢行猶未休息？』普賢答言：『此摩訶薩<span class='corr'>已</span>能修習去、來、今世一切菩薩種種行願，入智境界，則名為佛；於如來所修菩薩行無有休息，說名菩薩。如來諸力皆悉<span class='corr'>已</span>入，則名十力；雖成十力，行普賢行而無休息，說名菩薩。知一切法而能演說，名一切智；雖能演說一切諸法，於一一法善巧思惟未<span class='corr'>嘗</span>止息，說名菩薩。乃至此等分別皆悉永息，是則說名休息願者；廣大修習，圓滿未退，則名未息普賢願者。』」<span class='note-inline'>(育字函第三卷)</span></p>
<p>《智度論》云：「何<span class='corr'>故</span>名摩訶薩？於必定眾中為上首，故名摩訶薩。何等為必定眾者？性地人八人，須陀洹、斯陀含、阿那含、阿羅漢、辟支佛、初發心菩薩，乃至阿鞞跋致地菩薩，是為必定眾。又，摩訶薩，秦言大。」<span class='note-inline'>(立字函第五卷)</span></p>
<p>「又，薩埵，秦言眾生。是眾生為無上道故發心修行，名為大心。以求菩提未得，故名為菩提薩埵。」<span class='note-inline'>(形字函第三卷)</span>○<span class='note-inline'>(此方好略即名菩薩)</span></p>
<p class="lg-abnormal"><div class='lg-row'>○稽首文殊七佛師，　○為我眾生不取道。</div>
</p><p>《普超三昧經》云：「佛言：『我今得佛，皆文殊之恩，本是我師，過去無央數佛皆其弟子，當來者亦是恩力所致，文殊乃佛道中父母也。』尒時眾念：『文殊既在佛前，何不成佛耶？』佛言：『文殊深入善權，廣化眾生，故未取道。』」<span class='note-inline'>(惟字函第四卷)</span></p>
<p>《寶積》云：「『文殊願我成佛之時，以恒沙諸佛世界為一佛剎，名為普見。』諸菩薩言：『文殊所得佛剎與彌陀佛剎等不？』世尊告言：『譬如有人<span class='corr'>析</span>一毛為百分，以一分於大海中取一滴水，喻彌陀佛剎莊嚴，彼大海水喻普見佛剎莊嚴，復過於是。』」<span class='note-inline'>(官字函第十卷)</span></p>
<p>《菩薩受記經》云：「德藏菩薩白佛言：『觀世音、得大勢二大士，於何國土成等正覺？』佛答：『阿彌陀佛正法滅後，觀世音成等正覺，號普光功德山王如來，彼佛國土號曰眾寶善集莊嚴；般涅槃後，得大勢即於其國成等正覺，號善住功德寶王如來。』」<span class='note-inline'>(改字函第十卷)</span></p>
</div></div>
<p class='juan'>大藏一覽卷第七<span class='note-inline'>(終)</span></p>
</div><!-- end of div[@id='body'] -->
</body></html>