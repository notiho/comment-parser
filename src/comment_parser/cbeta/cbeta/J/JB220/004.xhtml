<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>法璽印禪師語錄卷第四</p><p class="byline">嗣法門人性圓旋璣旋哲旋賢等編次</p>
<div class='div-other'><a id='mulu12' />
<p class='h1'>住北京南城清化禪寺語錄</p><p>師於壬子年九月二十二日進院。</p>
<p>山門門戶近都深固幽遠八字打開誰是主者一喝便進。</p>
<p>彌勒殿久視云坦腹者阿師為何笑不歇想是布袋口不敢輕漏洩插香云明眼人難瞞。</p>
<p>佛殿巍巍挺特眾聖中尊且道今日新長老到來作麼生相見遂展具云相隨來也。</p>
<p>大士殿婆心三大士威德莫能齊為什麼終日在者裏成群作隊正眼看來也須各領三十棒。</p>
<p>伽藍堂十方常住賴汝維持者個破砂盆急急須扶起何故聻靈山受囑來斯地千古難忘者片心遂插香。</p>
<p>祖師堂一堂風冷澹千古意分明且道分明底是個什麼良久云惡。</p>
<p>據方丈師以杖左卓云有賓有主有照有用以杖右卓云有縱有奪有殺有活以杖橫案云三世諸佛歷代祖師天下老和尚都向者裏納敗缺一僧纔出師劈頭便棒云正令當行。</p>
<p>即日上堂師至座前以杖指云者個所在乃從上老古錐放捨身命處廣運神通處今朝無面目的漢到來且道作何三昧一喝便陞拈香祝聖畢復拈香云此一瓣香最初流落諸方深坑險隘百煉不成末後撞入雲居大冶紅爐一鎚打就今對人天第四回拈出爇向爐中端為供養前住雲居歸老竹林堂上傳臨濟正宗第三十世傘居先師顓愚大和尚用酬法乳之恩遂斂衣就座盤山語石和尚白槌云法筵龍象眾當觀第一義師云第一義諦如熱火燧似太阿鋒觸則頭開腦裂背則膽喪魂飛眾中有不顧性命者出來相見問敲唱同時萬里之鉤齊放主賓互換縵天之網全彰打鳳羅龍即不問如何是賓中主師豎起拂子如何是主中賓師垂下拂子如何是主中主師橫按拂子如何是賓中賓師擲下拂子進云賓主已蒙師指示聲氣相同一句又作麼生師拈棒云照顧頂[寧*頁]進云道泰不傳天子令時清休唱太平歌師打云要識青山雨後看問昔日靈山說法天雨四花今朝清化開堂有何祥瑞師云鐘鼓聲喧海眾齊進云金風吹玉管杲日麗晴空且道澹老法師暨諸緇素請師住院以何法酬他師卓杖云更無別物進云玉洞橋高行者少汾河水濁飲人稀秖如向上人來如何話會師云總教伊退步有分進云不辭萬里來清化大振宗風在帝都師云語出自殷勤僧禮拜師乃云靈光獨耀迥脫根塵至理無言難容話會與麼去就未免有負傍觀今日山僧只得別通消息驀豎拂子云還見麼擊一擊云還聞麼若見若聞何異撒珍寶於十字街頭提折腳鐺於千峰頂上打鳳羅龍則且置秖如祝聖開堂一句作麼生道卓一卓云耕鑿不知由帝力萬邦齊唱太平歌敘事畢復舉南泉老人入新院時有僧問云和尚進院歸方丈後以何法示人泉云昨夜三更失卻牛天明起來失卻火後大慧和尚舉云老僧昨夜也不曾失卻牛天明也不曾失卻火有人來問徑山進院歸方丈後以何法示人只向他道饑來喫飯困來打眠師云者兩個漢各逞己長捉風捕影撿點將來一得一失今日設有人問清化進院歸方丈以何法示人便與他劈脊一棒諸仁者且道山僧與古人是同是別遂卓杖云但逢珠玉盤中現始信真沙不博金語和尚結座云諦觀法王法法王法如是下座。</p>
<p>當日晚參道無南北隨方建立法幢手眼通身到處拈提祖令應萬物如月影寒潭赴群機如雲遊空谷非離非即不有不無自能驅耕奪食攫霧拿雲且道個裏有什麼長處便能如是遂舉杖云透水穿山禁冷熱撐天拄地耐春秋復舉百丈示眾云汝等與我開田我與汝說大義眾開田了歸請說大義丈乃展兩手師云古人雖則一期方便真實為人爭奈太殺郎當傍觀者哂今晚山僧告眾又且不然何故聻汝等為我執事我為汝等說禪眾中有常住事畢來問禪者即向他道花落鳥啼明祖意水流風動演摩訶便歸方丈。</p>
<p>結制上堂今日藂林結制那肯當爐不避惟有露柱燈籠恰好心空及第眾中莫有出來吐露消息者麼問法不孤起遇緣即宗結制上堂如何舉示師云寒風起處結冰花進云閉門打睡接上上機坐曲彔床勉為中下且道清化開爐更接何等法器師云黧駑白牯一齊收進云假如心空及第不受鉗錘者到來又作麼生師打云拈向一邊問鐘鼓交參人天普集向上宗乘則且置開爐句子請師宣師云烈焰烘天燋頭爛尾進云天下衲僧都入般若堂中為什麼水牯牛不入斯門師云頭角太崢嶸進云且道得何道理便當如是師云不入眾流僧喝師便打乃云大開爐鞴妙密鉗錘是聖是凡都歸鎔化三頭六臂悉在其中鶻眼龍睛豈容擬議黧駑白牯何妨動地放光露柱燈籠管教橫行直撞果然恁麼方許獨步大方其或不然急須脫卻芒鞋高懸囊缽向紅爐焰裏翻身萬仞崖前撒手既然如是且安禪結制一句作麼生道驀豎拄杖云鉗錘既在無私手鐵額銅頭也皺眉一卓下座。</p>
<p>萊臣余護法為母張氏夫人誕辰請上堂問放行也日月爭光把住也乾坤失色一切淆訛即不問慶生句子請師宣師云西山老鶴鳴松頂東海靈龜曳尾行進云昔日給孤長者捨祇園果現天宮今朝余公為母誕辰飯眾有何瑞應師云冰花連底凍石耳傍雲生進云朝中佩玉乘車客盡是當年作福人師云笑倒燈籠露柱問東華送福南極呈祥即不問慶壽一句作麼生師云滿面寒風隨日至一天春景及時來進云恁麼則青松垂玉粒碧海泛金樽師云恰似蓬萊閬苑進云前三三與後三三師打云者是多少進云某甲只得禮拜師云亂統禪和乃云佛真法身猶若虛空應物現形如水中月者裏會得不惟古佛舒光要且山河大地萬象森羅情與無情一齊俱證無生法忍與麼告報猶是第二頭豈不見張氏夫人自呈偈云大道本來無一字字無何用費工夫個中消息難描畫水淨天空月滿壺今日乃萊臣護法為母飯眾之辰山僧不妨為伊據款結案良久云常將日月為天眼指出須彌作壽山復舉龐居士與靈昭女云明明百草頭明明祖師意靈昭云老漢髮白齒黃猶作者個見解龐云汝作麼生昭云明明百草頭明明祖師意師云龐公舉處即當靈昭答處孤峻雖則父子綱常早已互揚家醜若在清化門下正好喚來一頓痛棒何故聻明明百草頭明明祖師意一喝下座。</p>
<p>澹恆法主誕辰請上堂問蟠桃果熟三千歲優缽花開不記年七十從心即不問不通凡聖事如何師云威音那畔薦取進云風聲嘹嚦動生前如何是過去心不可得師云虛室夜生白進云黃花翠竹總真如如何是現在心不可得師云燈籠笑滿腮進云月影浮沉蕩太虛如何是未來心不可得師云井裏蝦蟆吞卻月進云與麼則情與無情一齊慶祝去也師云還有泰山石在問香風迎瑞彩燭影現銀花森羅及萬象盡是眼中沙如何是無生句師作聽勢云道什麼進云老漢切莫粧聾好師云街頭木杓幾文錢僧便喝師打云波斯入鬧市乃云佛子住此地即同佛受用常在於其中經行及坐臥且道經行坐臥的是什麼莫是威音那畔減損不得的麼莫是今世門頭增加不得的麼莫是澹恆法主出廣長舌橫說豎說的麼莫是山僧手裏七尺烏藤為人揀凡成聖的麼若向者裏檢點得出則一動一靜一語一默總是諸佛受用更說甚如來禪祖師禪有義路無義路脫體是個無量壽風吹不動斧劈不開無黨無偏春秋不涉則止秖如今日山僧為伊慶祝遐齡一句又作麼生道良久揮拂云虛空劫外傳消息石女今朝產聖僧復舉江西馬祖以禪道化人西山亮座主以教法救世一日亮座主來參馬祖祖云見說大講得經論是否主云不敢祖云你還將什麼講主云將心講祖云心如工伎兒意如和伎者又怎講得亮乃抗聲云心既講不得莫是虛空講得麼祖云卻是虛空講得亮不肯即便出去祖招云亮座主主回首豁然大悟師云馬大師拗直作曲平地風波亮座主氣欲吞雲隨風倒舵不惟虛空解講經要且翻成話柄山僧今日與澹恆法主同堂共住聲氣相符斷不作者般語話何故聻桃花細逐楊花落黃鳥時兼白鳥飛拽杖下座。</p>
<p>佛成道日劉山主誕辰請上堂問悉達冷坐六年一夜睹明星而悟道還端的也無師云拄杖頭邊懸杲日龜毛尾上繫清風進云三七思維無法說一乘圓頓復何言師云夢裏家山認得真進云摩揭掩室毘耶杜口還是為人不為人師云兩頭截斷不留中進云三頓得隨摩竭令當陽拈出大家看師云寐語作麼顧居士問太虛空還有相否師云有進云如何見得師打云劈破兩邊看進云朔風已隨冰影去浮雲片片帶春來師云閒言語問世尊未出母胎度人已畢且道當初降生作麼師云矢上更加尖進云黃宮降誕早已稱尊且道雪山六載夜睹明星又悟個什麼師云虛空重釘橛進云幾番揭露揚家醜未審何人識得渠師云賴汝一個乃云今日是釋迦老子成道之日又是劉山主誕生之辰荷花映水松柏長青杲日麗乎中天須彌齊於壽岳到恁麼田地非情可測非智可稱所以道虛空可量風可繫無能盡說佛功德復舉世尊於雪山六載一夜睹明星而悟曰奇哉一切眾生具有如來智慧德相皆因妄想執著不能證得師云黃面老漢大驚小怪錯認驢鞍橋作阿爺下頷清化者裏不然夜夜明星燦爛朝朝曉日輝煌人人鼻孔撩天個個腳跟點地為什麼大眾總不悟去卓云家無白澤之圖亦無如是妖怪下座。</p>
<p>除夕上堂問幾回霜雪苦風寒恰遇今朝對日歡祖意西來即不問迎新送舊請師宣師云五鳳樓前瑞氣濃進云爆竹一聲除臘去梅花幾點送春來師云莫將聲色成窠臼進云燈籠露柱皆證無生未審和尚證個什麼師打云一棒一條痕進云恁麼則人人知吉慶個個盡酬恩師云山門合掌佛殿和南乃云一歲光陰駒過隙往來寒暑任懽呼雖然身世榮枯事個裏依然絕有無舉措施為真受用著衣喫飯自工夫萬別千差明的旨喚龜作鱉豈模糊撞倒燈籠露柱報道庭際梅敷北禪可笑設家宴無端烹宰不相辜清化從來澹薄茶湯勉力空疏且正當除夕一句作麼生道良久云今日大年三十到家家門首換桃符一喝下座。</p>
<p>元旦上堂拈香祝　聖畢問香煙靄靄瑞氣重重佛法當陽如何指示師云蒼松翠柏淡煙籠進云昨宵是舊歲今日是新年且道佛法還有新舊也無師云春風回萬壑煦日麗千村進云恁麼則山川蒙至化草木賴恩光師云腳跟下好與三十棒進云風雨去來天本淨霧雲收盡日長明師云且喜沒交涉乃舉香巖和尚云去年貧未是貧今年貧始是貧去年貧猶有卓錐之地今年貧連錐也無洞山和尚云去年富未是富今年富始是富去年富唯有一領墨黲布衫今年富添得一條百衲山水袈裟歲朝抖擻呈禪眾實謂風流出當家師云二尊宿一人稱貧一人道富長者長無端短者短無度雖然各顯家風未免世諦流布拈拄杖云清化者裏也不稱貧也不道富任是年新月新家風到底如舊遂高聲召大眾眾回首師云昨日不同今日節今年卻是去年春卓一卓喝一喝下座。</p>
<p>解制上堂問九旬把住即不問今日放行事若何師云擎頭帶角出風雲進云眾檀越皆以上元勝會為解制之端且道宗乘中還得相應也未師云梵音聲裏徹雲霄進云萬里山河承帝力謳歌此日祝長年師云須彌岌崿海水沸騰乃云九旬把住今日放行杲日懸空春風匝地喬松轉翠多年丹鳳舞池邊嫩柳垂青無限錦鱗浮水面銀花火樹處處皆然黃閣紫宸明明透露六街聲動地鐵馬響簷前諸人眼見耳聞必竟作何體段拈拄杖一卓云拄杖子騎佛殿出山門週遊華藏世界海跨須彌入藕絲孔裏轉大法輪諸仁者還有知山僧為人落處麼良久云一把柳絲收不得和煙搭在玉欄杆擲拂子下座。</p>
<p>退院日值旃檀佛開光上堂來自秋風來去自秋風去來去總秋風為何成兩義你諸人還會麼會得時節已至其理自彰頂門上放大寶光眉睫間現諸妙相塵塵爾剎剎爾到處稱尊隨方自在到與麼地喚丈六金身作一莖草也得喚一莖草作丈六金身也得所以道法身遊遍娑婆界今古誰人識得渠復舉世尊在忉利天為母說法優填國王思佛命匠刻旃檀像及至世尊下來像亦出迎師云世尊布縵天網下透海鉤引波濤於陸地之中釣鯤鯨於須彌之上若非優填國王當時也大難承順何故童僕尚能多意氣主人應是不尋常喝一喝下座。</p>
</div>
<p class='juan'>法璽印禪師語錄卷第四</p>
</div><!-- end of div[@id='body'] -->
</body></html>