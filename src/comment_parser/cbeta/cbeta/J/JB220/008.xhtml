<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu49' />
<p class='juan'>法璽印禪師語錄卷第八</p><p class="byline">嗣法門人性圓旋璣旋哲旋賢等編次</p>
<div class='div-other'><a id='mulu50' />
<p class='h1'>書</p>
<div class='div-other'><a id='mulu51' />
<p class='h2'>復眉居宋侍御</p><p>居士來諭云亟求開示見我本來此語是權耶實耶想居士以末季庸流之為愍念故乃舉此語耳果然如是貧道曾記得雪巖問高峰云日間浩浩時作得主麼峰云作得巖云有夢有想時作得主麼峰云作得巖云正睡著時無夢無想無見無聞主人公畢竟在什麼處峰於此不會若是轉問貧道無夢想見聞時主人公在什麼處只向道鼻息大如雷天明不覺曉居士於此瞥地翻身徹見本來眉目不妨向塵勞堆裏指引迷人冠冕場中點開正眼何藉一瓢一杖埋沒於雲山煙水間也謹復不盡。</p>
</div>
<div class='div-other'><a id='mulu52' />
<p class='h2'>復蕭大有居士</p><p>疇昔之日接居士手教中言非不知即心即佛<span class='note-inline'>(云云)</span>。</p>
<p>即心即佛昔馬大師接人令人剷盡道理法執相忘方脫盡汗衫全體獨露今時學道人多向意識中卜度所以宿習旋滅旋生居士若明此事不須別求旨訣秖要把玄妙知見去得乾淨之乎者也去得乾淨只將一個話頭於二六時中挨拶不去必要挨拶發不得疑必要發疑然後到水窮山盡地步忽撞著無面目主人方得呵呵大笑云元來鼻頭下垂眉橫眼上到那時方見貧道只是者個模樣并焉師即心即佛非心非佛亦了然也居士當黽勉之復謝。</p>
</div>
<div class='div-other'><a id='mulu53' />
<p class='h2'>復汝鍾閔老居士</p><p>暇與二三子趺坐道及居士賢喬梓久為法門金湯正讚服間忽翰下捧讀如雲佈中天都在覆蔭之下可見聲同耳門氣同鼻孔皆從無意而意到也承云每念大力開山先師一席儼然未散至曷勝汗下之語是大居士不忘先師南浦道中說法之時視與越山為不別矣然貧道鄙人也終日抱守孤峰目視雲漢不能為此山作一事又不能為先師接一人有居山之名而無居山之實雖賴護獎不知將來得不辜負否準擬旋山奉迎兩相傾倒忝在同門諒不我卻是復。</p>
</div>
<div class='div-other'><a id='mulu54' />
<p class='h2'>謝文宗博庵黎居士撰十方碑文</p><p>昨晚舟中得大護法所撰龍門碑文挑燈三讀真百世祖席之鐵案不特為龍門十方遠計亦更為發起雲居寶峰兩剎之淵源非大護法如椽之筆曷能如斯也贈大雲詩可謂絕暢非為山僧床頭楖栗亦是大護法殺活縱奪之機此子得之一生受用舟中搖蕩暫復不盡并謝。</p>
<p class="head3">又</p>
<p>客歲趨謁秖聆大教即知居士不獨覷破孔老面目而達磨直指之意亦有超越處矣貧道叨嗣祖位道德荒疏宜雲壑中棲耕博飯不敢效諸方是非隊裏接物利生望光密覆令湖海參歸是大護法不忘懸記共開選佛之場也伏惟慈照不宣。</p>
</div>
<div class='div-other'><a id='mulu55' />
<p class='h2'>謝渭綸屠翁邑主立僧戶</p><p>承立僧戶貧道歸山不啻祖庭感賴抑且僧俗兩分非大護法垂手參贊何以得機緣湊合之於此雖叨馬祖之靈實賴大護法之力也然今莊蒞於堂堂萬民之上巍巍靖邑之中萬機頓赴而不撓其神千難殊對而不干其慮非得杏壇之真趣靈山之宗猷安能如斯耶適聞大護法已旋貴治敬遣二侍者代候并呈歸戶四柱冊二本乞印照歸戶一案況此案亦當大護法之主宰亦是極美一事如力行即感聲無盡方外之交甚釋道懷耳欽謝。</p>
</div>
<div class='div-other'><a id='mulu56' />
<p class='h2'>答孝廉晉公閔居士</p><p>山中寂寞兀坐懸巖目視雲霄神情虛闊接教細讀末法中得居士深於宗門用心可謂有力之士不然何能全身擔荷來諭云日在寶雲閱宗鏡諸錄心中稍有明亮如人在蘆溝望皇殿只見紅與金色日光映成一片至其中千門萬戶不敢自欺此是真實譬喻居士於諸經錄中得見此段境界山僧實未曾見但見古人有云我幾十年看經教是運糞出諸人看的是運糞入如古人受用只要剷得乾乾淨淨居士雖看起許多物事涌在虛空不過喻言而已胸中必無是物所以山僧常示眾云諸仁者到者裏來了明大事要將從前記的三教九流諸子百家吐得盡盡無餘方與越山相見設若不然也須吐卻始得此是山僧垂語昔有僧問古德曰學人不識佛乞師指示德云我言恐你不信僧曰和尚垂言焉敢不信德曰即你便是僧曰如何保任德曰一翳在眼空花亂墜後有尊宿判云古德答此僧所問如百二十斤重擔此僧一肩荷負驀直便去更不回頭可謂有力者也居士在越山一言之下擔荷佛祖慧命亦可謂是有力之士也直復不宣。</p>
</div>
<div class='div-other'><a id='mulu57' />
<p class='h2'>復管翁舒居士</p><p>未出匡廬已知居士才傾蘇黃詞壓班馬虛心內典存誠外護貧道欲見無由馳神久矣何幸曩辱魚箋嘉譽過當意居士誤信虛聲儻入山親見只相視一笑耳即龍門請言一案昔年棄雲居登越嶺已向無煙火處把茅蓋頭不蓄一粒米不栽一莖菜以塞饑瘡詎知居士及諸大護法并諸山耆宿本寺眾僧三請貧道入院原為復理祖席其餘田山瑣瑣悉是第二頭非今之急務也所謂急務者人心匪古世道滔滔不於砥柱中救人心術而營營他求者豈真為生死者所為耶此復。</p>
</div>
<div class='div-other'><a id='mulu58' />
<p class='h2'>與仲遷葉文學</p><p>正月賀新禪人持居士後來一書雖未得此事清楚實有進步穩當非摹寫得的貧道隨讀隨喜與牧座元相視笑云待他面來貧道再與一拶始不負幾回曲引也牧云和尚賣弄不少待他作麼即揮案一下便行貧道視侍者云不將漁父引怎得見波濤一并書上居士勿以半塗坐住必要到家方是自由處何如。</p>
</div>
<div class='div-other'><a id='mulu59' />
<p class='h2'>與方伯斗所余護法</p><p>山僧自行道二十年來每晤宰官居士留心於法門中者頗多而耑求立證者初見有博庵雪堂二居士也今睹大護法秉心堅固問道真誠一聞舉揚便信知有此段大事直下生疑即欲立證佛祖頂[寧*頁]不求伴侶如此學般若之勇猛則不異於古人之勇猛也然佛祖大道本無言說不立功勳貴乎直下承當不容絲毫擬議若有絲毫擬議與道相殊故曰人人本具個個不無皆因妄想執著不能現前以致沉滯輪迴迷淪三界故山僧初於法雲律堂一會輒知大護法乃祖願重來終不以有為功行住腳所以山僧覿面提持發明生死大事亟欲以言下知歸一了百當直不得<span class='corr'>已</span>曲引正睡著話頭作一敲門瓦礫大護法亦便穩於胸中力有朝參暮請之決志也雖然若向百尺竿頭進步鋒鋩矢上加尖朝夕不相離閒忙打不失單提一念直到水窮山盡無下手處方可如枕子墮地頓息塵情得大慶快親證佛祖頂[寧*頁]別無伴侶此即不惟出一頭地且續傳燈於萬古自可期矣是以山僧先將三代祖像拄杖一條授與大護法懸記末後因緣始不負龐老之遺風靈山之骨肉也近有新得幸通一二以慰道懷北望五雲臨池翹首。</p>
<p class="head3">又</p>
<p>蒙賜鐘資感佩不盡然此段公案幽明兩利頓證圓通永鎮祖庭之物也中興碑記詞章簡備字句精妍真乃佛心祖意不惟起祖庭之湮沒而且有深惜天下黎民之重困切切也將來謀石與博翁之記並刻以垂萬古不朽之案也謝謝。</p>
<p class="head3">又</p>
<p>承貴役遠送碑石座不到山僧詢得來路甚遠且無損壞及細觀文色光潤其體堅固山僧不覺眉尖鼓舞可以傳二大手筆也此不惟祖庭增輝誠千萬古不磨之蹟若非大護法全體妙用安能成就其速乎不盡餘情謹此附謝。</p>
<p class="head3">又</p>
<p>昨領盛饌至今齒頰猶津也但座中承問女子出定公案一眾知識舉皆默然者何也正是滿盤托出大用全彰故山僧又恐大護法全在定中著腳不得本分相應故返問一動一靜是出耶是入耶若向此中見得則知釋迦老子文殊罔明皆弄精魂舉該喫棒然雖如是也要重徵不妨將昨日問頭今朝還我。</p>
<p class="head3">又</p>
<p>出定公案答以白箋機用甚是但不知尊意落處還作甚麼邊會若作有言點畫未見若作無言白紙猶存有無不作終難決斷故山僧即碎其箋請大護法再向其中下一轉語。</p>
<p class="head3">又</p>
<p>向讀來教知大護法造道精勤已到活潑潑地物物頭頭舉皆是道不被理之所轉但不被事之所轉有道可道猶未是大解脫的境界要到自如如地物物頭頭舉非是道不被理之所轉若不被理之所轉而無道可道亦非大解脫境界然大解脫境界言語形容不到師資受授不能只貴自家親證不落規模如人飲水冷暖自知古云毫釐有差天地懸隔矣餘不盡筆諒之諒之。</p>
<p class="head3">又</p>
<p>近來法門當盛魔異多端聞大護法見道親切作用愈奇誠言道無難易總在當人擔荷為重嘗聞弘道為難非難也護法為難非難也然得正知見具擇法眼分皂白識是非誠為難也如大護法初未明佛法之時能信然參究及至<span class='corr'>己</span>明之後又能確爾行持砥柱法門搖掇不動不被他人籠罩不肯自<span class='corr'>己</span>瞞頇不以忙閒為隔直得透頂窮源深入閫奧即無盡大年輩又何獨善其聲哉然以此觀大護法亦可謂難行能行若體若用若放若收舉皆兼得之矣欽服欽服今因薰風南來涼生鳳嶺特脩尺素問候起居伏冀順時自玉。</p>
</div>
<div class='div-other'><a id='mulu60' />
<p class='h2'>與制臺玉翁張護法</p><p>前法雲寓杖蒙大護法下顧津津隆施疊疊惟恃福果所歸不敢嘵嘵言謝也別歸鳳嶺而神情無時不馳況炎威正熾恨不能常依檀樾大樹而分餘蔭耳蒙垂扁額已挂中堂華嚴經十五啟諷此不惟林泉增色祖剎重輝即福果所歸亦可以恩覃九有矣儻非鈞座作佛祖金湯群生庇蔭安可得哉驅穎遣人代躬鳴謝臨楮翹首。</p>
</div>
<div class='div-other'><a id='mulu61' />
<p class='h2'>與糧憲允升程護法</p><p>久慕高聲未遑接教前一識荊恍如舊契詢非過量人不能以一莖草建立梵剎將世諦而為佛法就宦海以作金湯得如是一段孤高自不被物累之所牽制矣然大護法素窮聖道自與佛道相應不妨更向紅塵堆裏別出一頭則自然頭頭合轍物物同源便與蘇黃續其舊案也嘗聞好善者不棄于芻蕘樂成者能加功于終簣山僧故敢走筆伏惟大護法向日用中究竟何物果然親見一回即是塵寰中別出一路也承惠所修藏閣今擇八月朔三上梁望賜尊銜登上俾得垂鎮萬古又本月望日已啟華嚴法寶仗佛力而佇見玉燕投懷崇高爵位謹此奉聞乞為垂鑑。</p>
</div>
<div class='div-other'><a id='mulu62' />
<p class='h2'>與文宗印周王護法</p><p>同安殿堂少叨就緒初擬方丈猶隱荊棘叢中即若銅鉈之于荒草忽蒙大護法垂惠一旦鼎新不惟山僧有所依止即十方雲水亦得拶入使將來知識奕葉相傳名為法窟此段因緣謂非千秋不朽之公案乎向聞大駕高遷故山僧特走灌城以作陽關話會不期值公冗蝟臨未敢頻聆咳唾又且山中修造催忙不能久居客舍以致匆別歸山未得候送于南浦也又前聞法旆肯降鳳棲增輝泉石今特遣侍者奉迎萬惟撥冗拱俟不宣。</p>
</div>
<div class='div-other'><a id='mulu63' />
<p class='h2'>與靖安邑侯陳護法</p><p>大護法陽春布德民賡褲襦之歌山僧雖處鳳棲僻谷遠承樾蔭久矣欲走雙溪竊領唾咳奈時當聖制不能造謁琴堂歉也何甚茲啟有貴治龍門寺山僧開法有年有數畝山糧為資僧恆產因圓頂方袍不便公門出入故有僧戶之立承前任屠公倡之于先牛公繼之于後法門金湯永垂不朽近聞大護法軫念窮黎不均之嘆慨然平圖此種功德萬民感誦龍門僧戶想自固圉不令四海禪流違公混俗禪席藉振國賦可足是所望耳伏望留神餘容再布。</p>
</div>
<div class='div-other'><a id='mulu64' />
<p class='h2'>與少宰雪堂熊居士</p><p>山僧幾番策杖南州眠雲飲月侶鳳儔麟若于同安無深補浴獨大護法有格外之提撕向先師塔銘中極力揄揚今古賴以不朽斯一奇也蒲月入省又得盤桓從上佛祖未了公案擔荷傳燈于千古斯再奇也同安鼎建大殿實出意外余翁發心尤仗弘文接引忽然頓破無相三昧此亦罕覯之緣斯三奇也是三奇非昔靈山付囑不能為之倡更非破慳囊者不能為之和不惟山僧得申出世之懷即後代之瞻仰者如穆清風矣承賜厚貺雖已拜登感愧交集同安大殿中秋後一日豎柱十八日上梁特遣侍者恭迎大駕相約方伯余翁諸位上憲同降鳳棲則土面彌陀重添金色也恭候不宣。</p>
</div>
<div class='div-other'><a id='mulu65' />
<p class='h2'>與文宗博菴黎居士</p><p>素荷格外垂青真我法門中了元坡翁一派兼承屢屢留心於上藍祖席知山僧馬師腳下兒孫當奉命唯唯愧山僧道德荒疏難以入廛垂手矧江右之名藍惟此一剎為最又蒙張制臺護法煥然一新必將來之知識有在山僧未敢擅斯念也蒲月出山原為先師塔頭未了之案不覺機緣時至偶值余公儵有鼎建同安之命此非大護法平日久相讚助奚能有斯之奇遇也大殿擬本月望日上梁特請文輿入山盟證則山靈增色雲水騰懽望杏瞻蒲掃榻以俟。</p>
<p class="head3">又</p>
<p>春承德飽牛屋齒頰至今猶香也謝謝別時正當公冗未敢罄露心悰山僧原出龍門入鳳嶺欲為先師雪屈大轉法輪見其階級成坎坷法堂為草莽自愧才疏行薄不能廣結法緣止擬一瓶一缽坐草眠雲以度餘生之日夕耳不期前歲杖抵灌城祖光忽現得方伯余翁與法相契鍼芥投機慨有復興之念續得制臺張翁司馬熊翁二文接引故得遠近檀那都聲樂助業已殿室告成又得藏經垂鎮儘可聚眾安禪得無餘欠矣但思家有遺譜國有傳文無是則不足以繼遠啟後茲同安祖庭乃廿五祖之遺蹟當斯百廢既舉之時宜有中興碑文方能懸記末後是備沼毛敢乞大方流布俾得佛日長輝名藍再振想大護法以佛祖為心必不以金玉而靳筆也臨風翹企。</p>
</div>
<div class='div-other'><a id='mulu66' />
<p class='h2'>與給諫約生熊翁居士</p><p>向叨飛穎命主同安數載以來目視雲霄冰霜自守山僧每愧才疏行淺不能繼述先風援拔祖庭淹沒今幸方伯余翁與山僧有夙生契合發心捐俸起造大雄寶殿并諸堂閣稍以荊棘之場復為龍象之地此非大護法首帥之名烏得有如是之機緣乎近聞門下樂隱林泉倦為世法單于內典留心是以山僧特遣侍者持箋請駕入山度歲不妨與西來祖結出世之盟又是一番奇特也再求顓先師雲居塔院緣起待面詳白臨楮不勝掃室拱候。</p>
</div>
<div class='div-other'><a id='mulu67' />
<p class='h2'>與旅菴曾居士</p><p>向入洪都深叨厚惠謝謝山僧自別歸山為了雲水之債不暇隻字問安有疏道愛多矣值前薰風南來聞法體貴恙未甚大寧山僧每于寤寐思維不遑安處但幸大護法嘗炙曹溪憨祖入道甚深必以煩惱場為休歇處是非成壞皆能看破如幻縱使身有老病知必有安閒之法得無妨礙耳昔聞憨祖居諸阨難猶若尋常此蓋轉苦為樂轉有為無苦樂雙泯有無不立誠謂住煩惱而不亂居禪定而不寂此非以大地為身心三界為解脫者耶今大護法誠能以病苦為樂緣又以身心世界渾然一體則有進于先人遠矣今遣訊候台禧伏冀自玉。</p>
</div>
<div class='div-other'><a id='mulu68' />
<p class='h2'>與埽庵譚先生</p><p>久聞門下法門砥柱象教金湯海內一麟古今之奇特也印恨緣疏未得親領大教嘗于龍門惆悵中忽得雪老人道行碑續得曹溪憨翁肉祖年譜沐誦之餘倍舒眉宇不啻唇吻荔枝親炙門下之左右耳且集成我祖法道更知尊見超庸赤身擔荷祖佛家私若非天龍特降乘願而來何由得先祖之腹心行狀也時即合爪朝南稱謝不盡印雖侍師有年根性微弱識見靡長數年間濫主宗門伴隨龍象自越山龍門同安各剎略撐祖父門庭未能大舒法約幾思買棹高門聽述先風聊增鈍置因建同安祖剎土木工興行　不果今幸獅聲道兄來謁隨遣侍者持箋代候併附刻俚言伏冀垂青斧正率瀆尊嚴臨風翹首。</p>
</div>
<div class='div-other'><a id='mulu69' />
<p class='h2'>與御六張居士</p><p>章門一別忽見星週然山川雖異道契即鄰此心無時而不在浮雲落日間共相委悉誠謂千里同風真俗不二也想居士邇來德業與日俱升浩氣必以彌天誠心定能貫日坐斷十方三際踏翻窠臼透脫羅籠隨方得妙任意優游放去收來無不合乎古人之途轍也但能向無凡聖處不善惡中豁開頂門正眼弘舒腦後眉紋將佛祖之真趣旨歸一齊仆落更有一番令人不可測度不可勝數之受用耳令親翁建立同安祖席擔荷佛祖慧命轉荊棘以作菩提灑醍醐而蘇枯槁不惟鳳棲土石得放光動地即天下知識亦有吐舌驚懷此誠世出世間無不<span class='corr'>羨</span>奇特也昨聞法旆南旋本應親瞻台祉又恐煩動興居是遣管墨問安兼請車騎入山過夏商量祖父風規始不負昔入同安之室也掃庭以俟。</p>
</div>
<div class='div-other'><a id='mulu70' />
<p class='h2'>請慧山元白尊宿歸寶峰</p><p>客歲冬曾奉一書想蒙披照寶峰雲居兩剎已得其詳矣但寶峰方丈自吾兄去江南之後誠為法堂前草深一丈弟每遠眺珠峰涌翠爭榮似有待其新令又兼江楚衲子靖邑檀那聞風望影如渴鹿覓瀛步之久矣望吾兄棒喝重振於泐潭照用覆彰於法座令合邑檀那合寺大眾護守祖庭之有功也臨楮神馳不勝翹企。</p>
<p class="head3">又</p>
<p>寒梅綻玉枯木回春正老法兄和尚闡宗風之際開壽域之時某應親臨法座禮祝長年奈為同安祖席業識縈纏力難從願今備微儀耑使代賀以表寸私容俟誕辰合自遙空稽首某乃法門鈍置有負先人若非法兄道德芳榮聲名洋溢不能起振先風規模後裔老人塔院二案功程尚未全完明夏二十週期煩仗錫降歐峰指點大成想以道統為心不辭倦耳餘盡晦弟口宣臨楮不勝神馳。</p>
</div>
<div class='div-other'><a id='mulu71' />
<p class='h2'>復慧峰山牧恆首座</p><p>讀來書并陞座法語知位任堂頭其宗旨猶有來矣然雲居先師一脈至我門庭孤峻非過量人不能肩荷汝能以一肩擔荷真不忘越山龍門一點血脈既為一方瞻望宜道德成人祖令成物益宜空乏其身綱維梵剎始可以宗門光顯四眾雲來不負笑巖纘續拈花之舊服憨翁繼承柳巷之單傳明月堂中彈古調始稱聲聲不墜空王殿裏傳知音方言曲曲轉新此是汝之應作亦是山僧眉下之所致望也珍重是復。</p>
</div>
<div class='div-other'><a id='mulu72' />
<p class='h2'>與匡山獅聲大師</p><p>未接教時先請當事之目云我法門之波無甚大波也此是訛言終歸寢息及讀佳句云頓使癡頑陷此機令人深服其策然非大人先見萬不能符合至此矣鳳棲祖剎湮沒多秋今承合省宰官護法共展初心一旦捐金鼎復方得土面彌陀灰頭羅漢煥然一新歷代祖師少伸悲屈此非老法兄智力遙加慈光遠庇何得有是速乎昨聞江陵遠行之速弟恨不能拜送江干冬日隆寒伏冀途中自玉。</p>
</div>
<div class='div-other'><a id='mulu73' />
<p class='h2'>與紫竹林妙明和尚</p><p>相別愈久相隔益遙第老法兄光明日照我土區區千里在眉睫間矣每一念及能無悵然蒙愛不忘遠惠德音兼賜先師頂像俾得瓣香瞻禮儼然如在感謝感謝弟恨薄劣有愧先人塔上因緣與眾兄弟勉強數載尚未拮据今幸大護法余翁助其餘力儘冬或得告完但石工浩繁難為收拾想老兄亦不無心處此矣弟因修葺祖庭日興夜寐搬運土木之勞沐雨櫛風無暫停息因是病中膏<span class='corr'>肓</span>盧扁束手恨不負荊親聆慈誨今幸風便聊附寸柬代躬問訊俟明春大誕耑賀華筵幸惟慈照不宣。</p>
</div>
<div class='div-other'><a id='mulu74' />
<p class='h2'>與聲隱和尚</p><p>久仰座下道風大振猊座之傍人天圍繞足見老人後昆稱兄獨步幾欲買棹走候稍伸渴懷因妄膺法席修復同安祖庭荊棘瓦礫之場多端累聚茲雖少有就緒猶多未竣之羈是以有懷而足不前也雲居老人之塔向蒙協力贊襄十有八九然尚未稱圓滿今必須二百餘金方可如意茲以慈晦二大師為此來楚想老法兄追憶老人必須共出手眼使得早合其尖足見始終之誼矣便中附詢道履不贅。</p>
</div>
<div class='div-other'><a id='mulu75' />
<p class='h2'>與超宗和尚</p><p>自壬寅春蒙法駕為先老人塔事遠來足見水源木本之思矣第同安一別六易星霜懷老法兄秖有神馳楚江耳幸今秋慈公到山得以細詢起居少舒渴懷且聞以萬松常住竟付高門自得退居靜室可謂有大作用矣況此時年高德長正好弘法利生與其屏息于深山何若闡宗風于五臺耳且此地原係老人先開之叢席豈忍其冰冷草深乎弟數年濫廁老人之門多受同安之苦今雖藉庇將及告成而尚未能全畢以致塔工未竣不及分身承老兄雅意諄諄愧難從命也若欲塔功圓滿煩望大力指揮匡襄結案語云九級浮屠必合其尖老兄又豈肯以末後一著讓與他人乎餘衷不盡幸諒之。</p>
</div></div>
<div class='div-other'><a id='mulu76' />
<p class='h1'>啟</p>
<div class='div-other'><a id='mulu77' />
<p class='h2'>請新任邑侯藿思李護法遊山</p><p>伏以天將良令帝命人龍善政剛敷歌褲之聲已遍雄才特用伐荊之譽先揚宓琴靜聽於嵒阿王舄遠飛於郊外象龍俛仰雲水懽騰恭惟閣下有生柱石象教金湯名遊李杜之班學入蘇黃之列三台遠映陰陽燮理已司百里方從秉賦循良既露公門若水唯觀鸞鳳之翔曠野如霜不見雞豚之擾四境如蔭拂翠兩岐麥蕙垂青風披玉尺以加隆月映冰壺而益暢切思政成化洽必為問俗觀風唯茲同安古剎稽時開創唐朝歷代祖師以相傳合郡公侯而再建屆茲春光明媚黃鸝鳴向缽盂峰當斯日色和融白鶴棲歸錫杖嶺印也世外愚僧山中幻質三際斷而秖可供衲子之道僕五蘊空而不足為學士之禪床雅慕緇衣每思授璨於適館心懷明德恒竊飲醇於內交敬挑野菜以當嘉殽敢煮洞泉而充美醞用扳盛駕重賡解帶之機虔迓榮旌復聽秤僧之話俾草木賴光而榮茂庶山川借色以光輝伏冀命駕于公餘乞賜寵臨于何日平蹊俯俟炳燭翹瞻謹啟。</p>
</div>
<div class='div-other'><a id='mulu78' />
<p class='h2'>請舊任邑侯馬護法遊山</p><p>伏以淳風既播甘棠之蔽芾常青雅化高臻霜柏之悠長耐操旌旗遄行於幽谷益切欽衷餘光過照於遐陬倍叨盛庇恭惟臺下生民雅望名世高儀誠徼三異之奇歌至感二邦之愛頌推心赤子慈仁久布於荒郊加意青衿文彩廣留於花縣桑麻遍野允稱杜父之雲仍桃李成蹊信譽岑君之風韻威鳳屈栖於黃棘驪龍偶借於滄江預卜豸史屏開佇看烏臺日轉衲荒郊薄德末法微流頻蒙護法之干城每荷回春之玉律知酬有自望駕無從是蔡某日敬潔薄蔬少伸不腆顧茲一器之寡非報二天之虔自忘飲食之微欲睹浚明之範伏冀少舒尊重初遊鳳嶺以無辭特賜寵臨即踏佛峰而弗倦俾依台側而賡解慍之章叨立下風以貢昇平之兆掃逕焚香睠焉鵠俟僧等不勝忭忻之至。</p>
</div>
<div class='div-other'><a id='mulu79' />
<p class='h2'>請糧廳許護法</p><p>恭惟臺下天榜題名朕宮擇牧自富五車於學海人歌萬丈於文峰先翥蓬蒿知是搏鵬而示鷃旨栖荊棘識為威鳳以指鸇弼憲才猷大經綸於國裕司儲德政懋會計於持衡上應天倉下裨地部聲傳蓮社澤及文林持國典以聽載功勳執燈傳而俟徼名姓計期豸史指日烏臺印鳳嶺微軀獅峰末品寡識生前著子徒輕今世門頭意望高賢把臂談心消永日誠思達士指空畫月作禪宗由是特採山芹用烹嵒水淨掃有痕之古路潔拭無染之案臺謹卜某日之佳辰虔迓命來之盛駕伏冀統同新令福星一路以迂臨會集舊侯多士同時而出震庶僧聆教尤得萃拔夫山林俾佛瞻光益得類出乎僧相雲水翹瞻無任瞻仰。</p>
</div>
<div class='div-other'><a id='mulu80' />
<p class='h2'>補祝方伯李護法</p><p>伏以涵養蒼生應是靈山有願光騰萬里定因帝闕流恩德許頻依心容再借恭惟護法儲精紫閣毓秀洪都拯淪溺於僧門屆今天開壽域救瘡痍於民體時當神裨福疆野老歡謳華封快祝寒巖僻谷盡逢和煦之光塞北江南總賴氤氳之氣樂收桃核來譜大椿之年喜貢霞盃往唱冥靈之歲印乃宗門鈍置慧種蕉芽濫維祖席糞箕敢效龍牌焚祝缽囊懸磬無效殷勤少備芹儀聊申曝敬萬冀麾存足施光寵。</p>
</div>
<div class='div-other'><a id='mulu81' />
<p class='h2'>復眾鄉紳護法</p><p>伏以東山日麗孤光皎潔映修江南國風清古氣優游騰鳳嶺名寄千秋之外真俗咸歡心存兩間之中高低並美園林傲骨泉石馳神野鶴知歸山雞解舞恭唯眾大護法閣下朝廷榜樣社稷規模遙瞻氣概若彌天直睹精誠如貫日嘗掛金絛輝里巷大啟家聲久留玉帶振山門弘揚祖道玉衡平舉知衲子之重輕寶鏡高懸識世人之憂戚文光遠引信哉世外階梯翰墨遙頒允矣塵中號令雲水欽崇象龍俛仰某也僧中鈍置法內遺流自慚薄德不守山林自愧緣疏難圓梵宇寧甘險隘遠從浪裏浮沉寧受辛酸固向塵中奔走都城雖有住處就裏還同無住之時旅底雖無歸思個中已定有歸之日偶得瑤函展讀意欲拽杖忙行無奈春景迷途敢待秋風薦爽回南促膝藉明月以致謝尊前望北談空假寒霜而曲躬座側先對來者略附報章伏冀照原無滋遠慮。</p>
</div>
<div class='div-other'><a id='mulu82' />
<p class='h2'>復孝廉文學</p><p>恭惟臺下廟廊儲幹社稷英材待時為盛世經綸指日作中流柱石身居學海猶存偏愛於僧門志決文林尚布餘光於法社筆花與山花齊燦佛祖增光劍氣等雲氣同生象龍啟色護叢林如眼目泉石驩騰保僧眾若身心雲流會合頌緇衣而時宜梓里披彩服以日映楓宸金玉聲高璇璣韻美鄉鄰注念遐邇知歸山僧法門樗櫟蓮社愚頑不能耐守山林妄欲奔波城市泥沾杖缽真為識者所嘲穢染袈裟更被愚人所笑忽接高賢華札讀之即欲南行奈因金佛工殘思之不能北脫只得先遣來人復命預上報章以便秋後野衲還山恭宣謝忱同安祖席煩賴維持始終樂有恃怙清化禪林自能解脫首尾不致奄留遙對修江可勝翹企。</p>
</div></div>
<p class='juan'>法璽印禪師語錄卷第八</p>
</div><!-- end of div[@id='body'] -->
</body></html>