<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>法璽印禪師語錄卷第六</p><p class="byline">嗣法門人性圓旋璣旋哲旋賢等編次</p>
<div class='div-other'><a id='mulu19' />
<p class='h1'>法語</p>
<div class='div-other'><a id='mulu20' />
<p class='h2'>囑生一禪人</p><p>住靜厭喧避靜太華未足為儔躲市逃林崑崙到此難比此一座山裹包宇宙青翠古今煙雲罩不住雨露不能侵到此之際果能直下承當嵯峨突兀始許四面不通風嶽岫層巒方得兩輪不能照到恁麼地钁頭邊剷去無不是清風沒底籃盛來都總皆明月所以僧問雲居僧家什麼事雲居回他一個居山好者老總不出此意今獅子巖前生一靜主將一幅沒點畫的菼藤蘄山僧與他一個居山好山僧素識此公閒挑苦菜饑煮雲羹深藏巖谷潛伏幽林故茲將雲居的公案通一偈以囑之。</p>
<p style="text-indent:0em" class="lg-abnormal"><div class='lg-row'>突兀嵯峨幾十秋逃林避市許君遊雲居留得居山好寄與生公一钁頭</div>
</p></div>
<div class='div-other'><a id='mulu21' />
<p class='h2'>示續生禪人</p><p>出家大道說一遍住菴要住深山院珍重切莫錯用心行住坐臥無致倦無位真人在其中明人有眼也難見喫飯穿衣不相離今古從來無改變六根門頭總是渠聖與凡夫俱一串秖緣分段有參差象罔所以通一線德山棒斷野狐魂臨濟喝破虛空面青山綠水祖師心蜂房蟻穴空王殿門外時傾萬斛珠信手拈來甚相便若能撥轉目前機方為石頭親法眷明明吐露不隱藏孰肯當陽去相薦會得春秋接續生牢關始許君家占。</p>
</div>
<div class='div-other'><a id='mulu22' />
<p class='h2'>示慈悟禪人</p><p>居山夫居山者衲僧得力事也如雲棲壑似鳥休林各有天然之玅勉強不得假借不得所以古人云一池荷葉衣無盡數樹松花食有餘剛被世人知住處又移茅屋入深居且道什麼人證得慈悟禪人一日入室求示山僧問曰正睡著時還作得主麼伊云一念不生全體現長伸兩腳到天明山僧曰者個消息那裏得來伊云說破傍人笑即此二語可為贍老本錢只要說行俱到耳若使出世人天未免畏影走日所以山僧囑云獨自居山好。</p>
</div>
<div class='div-other'><a id='mulu23' />
<p class='h2'>示素菴維那</p><p>佛祖慧命重越丘山不是其人難堪委授最初必要尋師訪友歷盡辛酸念念只妨<span class='corr'>己</span>躬大事不明只將曠劫以來愛根種子習氣無明掃除清淨影也沒些自然祖師關捩子一朝打破師資酬唱鍼芥投機如電若雷天下人莫能掩其耳目也素菴維那遍參後特特來祖庭共住喜其數載內外辛勤且入室機緣超脫大有法門氣概儻得猛力加鞭則佛祖慧命亦可相續矣囑囑。</p>
</div>
<div class='div-other'><a id='mulu24' />
<p class='h2'>示微密值歲</p><p>數十年來山水藝一朝喪卻同安隊興崇祖席念頭真陸水劬勞無怨戾拖泥帶水作常行運瓦搬磚為日伎纔涉江兮又涉湖深則礪兮淺則揭有時衝寒冒暑來有時戴月披星去個般心力為誰忙無非欲了死生計禪人欲脫死生關就中便是無生地識得竹篦無觸背了得凡情即聖諦山花簇簇燦心宗百鳥喈喈宣玅偈吾人動靜與行藏盡合祖師西來意。</p>
</div>
<div class='div-other'><a id='mulu25' />
<p class='h2'>付慈耶上座</p><p>上座楚中人也秉我顓先師戒法嗣後遍歷諸方熟精名相歸住邵陵演玅法音眾皆稱服值丁未謁雲居先師塔頭先過同安祖席與山僧相見揭其所證於本分事猶在依稀恍怫間不能出脫窠臼故於己酉冬重來同安向如來藏裏著意搜尋不知者一著子三乘十二分教也註破不得忽於禪堂裏法座傍呵呵大笑云禪也教也諸佛不曾悟眾生不曾迷從來蜜甜檗苦鵠白鳥玄風不待月而涼火不待目而熱一一現成頭頭顯露山僧知上座得此消息特將先老人傳來的破油靴向人天眾前踢出與上座作個毘盧帽戴向華王座上拈搥豎拂撒土揚沙令彼一切聖凡分疏不下此時正好向同安院裏噓一噓充滿法界逼塞虛空方不負同安之囑先師施戒之恩也偈曰佛祖傳來非法法付君持去法非非一時非法傳天下始見同安共傘居。</p>
</div>
<div class='div-other'><a id='mulu26' />
<p class='h2'>示雪忍副寺</p><p>雪忍大德真實行人祝髮於清遠禪師受具於山僧座下曾在龍門職諸副寺服勞奉養役重任麤及乎山僧開法同安亦復如前行徑先走武昌倩鑄洪鐘次入豫章募化大鍋種種所作皆屬最勝行門盡成不朽佛事即此可謂祖庭中有力人也山僧今欲北行為送斗所余公深葬並掃笑巖祖塔無堪遺囑但望二六時中名自名心自心無起無倒不變不遷到老還須者個話語提挈一番則生死關頭更有一種奇特受用者個受用總要一切處多為忍耐久熟自成何故煩惱來生死來也用自心忍耐佛祖來魔王來也用自心忍耐如是種種忍耐直忍得一些影子也沒有方得天堂地獄人道鬼途四樂八苦一齊鎖殞到與麼地不異二祖立雪安心覓也覓不得自然得大解脫此時正好衣缽隨身應受人天供養問著掀起兩莖眉便道我與諸佛一數。</p>
</div>
<div class='div-other'><a id='mulu27' />
<p class='h2'>示天穎悅眾</p><p>參學人須具眼怕殺殷勤切勿懶散泥裏去水裏去生鐵秤錘被虫蛀朝也行暮也行巖前石虎著人驚直饒高揖釋迦不拜彌勒拗卻德山棒掩住臨濟喝旃檀藂中不得住腳荊棘林裏撩起便行把太虛空捏[打-丁+聚]成團將須彌山一擊粉碎驚不瞬目喚不回頭方與此事少分相應然雖如是必要舉一明三目機銖兩能於亂草堆頭撥得金鍼河沙數內尋得玉屑豎去橫來無有絲毫擬議具如是手段方可撐我臨濟門庭天穎悅眾遊遍諸方踏翻海嶽來我同安禪堂安居一載見氣志超群可為法器山僧特書此卷以證將來儻子直下承當一肩擔荷則我傘居門下又有一遮風抵雨的漢子賣弄天下人去在。</p>
</div>
<div class='div-other'><a id='mulu28' />
<p class='h2'>示善揆副寺</p><p>未會佛法通身是膽會得佛法氣息全無會與不會總是衲僧家一場敗缺善揆副寺於祖庭有年服勞無限每每冒雨衝風奔南走北佛法二字拋在九霄雲外怕殺商量何故聻花從春裏發草向暮間生長的任他長短的任他短大則塞乎天地之間小則逼於身心之內寒時寒殺闍黎熱時熱殺闍黎毀也毀不得譽也譽不得若有一點造作安排便是蛇吞鱉鼻虎囓大蟲古云絲毫繫念三途業因瞥爾情生萬劫羈鎖山僧恁麼告報不知又作麼生若作玄妙會去且喜沒交涉若作平常會去喫棒有分直饒坐在無事甲裏未免沉沒深坑要於此中得個出身路徑許伊向毘盧頂上撒屙紅塵堆裏垂手且道是什麼作略獅子舌尖流出月象王口裏放來雲。</p>
</div>
<div class='div-other'><a id='mulu29' />
<p class='h2'>示一念副寺</p><p>禪人親近山僧出力修造祖庭晝夜不辭勞苦水陸並行燥溼皆到此中實是真如玅道無上菩提知子二六時中承當有分若于此中起心動念將謂別有工夫早是節外生枝懸空釘橛了也雖然如是也要是個離鉤脫網的漢子乃可一念萬年不念生死涅槃惟念種田博飯不念超佛越祖惟念塞壑填溝不念文字語言惟念勤行苦行不念倉裏積穀園內灌蔬只求大眾安祥絕無做嘴打面便為慶快者個境界要是過量人不是至親切忌草草。</p>
</div>
<div class='div-other'><a id='mulu30' />
<p class='h2'>示石香悅眾</p><p>向上一著父子不傳要在透頂透底脫卸羅籠自力承當毫無隔越方許向萬里無寸草處插足目前無闍黎處藏身有佛處不得住無佛處急走過不被佛祖羅籠人天揀擇到與麼地自有人請你著破襴衫舞三台上冠冕祖父門庭喚諸佛菩薩作奴兒婢子去在勉之勉之。</p>
</div>
<div class='div-other'><a id='mulu31' />
<p class='h2'>示石雲悅眾</p><p>住山臨濟門庭壁立萬仞須是勇猛丈夫許他攀躋設使精神稍倦色力不加未免墮谿落澗終難造極登峰假如凝神定志踴躍一番脫卻婆娑衫子穿著無底芒鞋仗清風而作翅借明月以為依自然一舉到頂絕沒絲毫阻滯當此之時千山俯伏萬水洄漩四海鳳龍九州獅象悉屬家奴飛禽走獸魚鱉黿鼉總為擁護到恁麼地正好持鈯斧子砍曹山樹提折腳鐺煮雲蒸飯此中一段真實受用子亦不可不知耳。</p>
</div>
<div class='div-other'><a id='mulu32' />
<p class='h2'>示宗旭副寺</p><p>離心意識參絕凡聖路學參須真參悟須實悟真參實悟之人為法忘身臨大事而有以擇臨大難而不可奪所以楊岐百世傳聞神鼎千秋不昧皆是真參實悟之模範也如宗旭禪人為同安副寺數載殷勤雖不及古人亦可謂真實之人也今山僧北行有末後示訓之語為你將來作藂林之輔佐示曰離心意識參絕凡聖路學未出母胎時早已名大覺灼然恁麼會仍歸有卜度一涉於絲微垂手無所托汝問事如何釋迦也難捉也難捉三間茅屋不可居九路僧房非著落。</p>
</div>
<div class='div-other'><a id='mulu33' />
<p class='h2'>囑巖碧知浴</p><p>頭目髓腦身外物花香鳥語案中人若能會得三玄旨正偏坐斷絕疏親所以道語帶玄而無路舌頭談而不談昔日山僧在越山頂上每日空手把鋤頭得一大受用事三十年來未曾舉著今朝巖碧知浴亦是其人不妨為伊點出昔年典座今知浴一度恩兮一度讎是釜是瓶都帶累端端的的有來由。</p>
</div>
<div class='div-other'><a id='mulu34' />
<p class='h2'>示勉習禪人</p><p>快勉旃快勉旃時時當習釋迦言雖然佛法無多子也要真經有一篇敏矣參禪還習教殷勤習教更參禪三乘法內堪知委十二部中頗貫穿兔子獲來終棄陷魚兒歸去自忘筌不因今日愚癡漢那識當年大覺僊風過喬松言外意雲藏古洞句中玄菩提莫謂因人學應解菩提本自圓。</p>
</div>
<div class='div-other'><a id='mulu35' />
<p class='h2'>示盞飯一信禪人</p><p>寒暑無迴避春秋日往來二時家常辦缺一不成才雖然如是粒粒不囓著一信禪人可謂飯中無布缽盂斷柄山僧不得辜負於你你亦不得辜負山僧偈曰冒雨衝風不記年肩挑日月每盤旋有時踏斷芒鞋後始信功圓別有天。</p>
</div>
<div class='div-other'><a id='mulu36' />
<p class='h2'>示純慈鐘頭</p><p>純鋼鑄就生鐵打成一片慈心古今無對禪人自入同安以來數年間妄緣俱削佛法潛滋歲月勤勞寒<span class='corr'>暄</span>不懼唯知日背楞嚴玅法夜扣幽冥洪鐘自以精進為基直造純清絕點如日照世如月照夜孤迥迥赤灑灑絕承當沒可把五陰六入十二處十八界二十五有圓通更須彌報如來慈益精進方不負出家一番也珍重珍重。</p>
</div>
<div class='div-other'><a id='mulu37' />
<p class='h2'>囑慧力性侍者</p><p>達磨老祖荷西天佛祖心印特來東土建立宗猷蓋因此土多有大乘法器故耳祖初遇梁王王不契入魏地少林面壁九載偶有斷臂二祖始得其傳故非法器不傳也嗣後至六祖而分為兩枝一青原一南嶽嶽得馬祖祖得百丈丈得黃檗原得石頭頭得藥山山得雲巖此二派之下又分為五宗五宗之上諸大老又豈非法器也山僧承臨濟三十一世望初祖四十一傳雖不敢言其法器而承上接下之系又豈外也慧侍者於同安室中左右有年辛亥春同二三子侍山僧北上掃笑祖塔是冬結制清化此子於般若堂中得個入處可為宗門法器將來與從上諸祖眉毛撕結未可期也山僧豈不厚望也耶子當珍重。</p>
</div>
<div class='div-other'><a id='mulu38' />
<p class='h2'>示見誠總戎劉居士</p><p>余丁酉出山訪博菴黎居士掛錫於清虛禪院時有諸公入院問道昨見誠劉公有辦道氣象和尚作麼生起發山僧問他曾皈依什麼人來彼對言昔年曾皈依於白嶽法師山僧問他白嶽法師曾說個甚麼彼曰叫某甲持經念佛山僧詰曰作麼生持念了得伊生死去彼久坐作禮求示山僧曰今日不暇明日來為伊說彼辭去次日復來昨蒙和尚許某甲話山僧曰不知許個什麼話彼曰如何了得生死山僧言若要說個了生死的話秖怕伊信不及若信得及山僧秖得忍著牙疼按下雲頭去也若論此事如射箭相似必定心正弓滿然後中鵠儻心不正弓不滿總有畫布棲皮十發九失又在臨發之時凝睛端手把者個紅心看得端端的的自然一箭無不了當然此時方識盡大地是一個紅心盡大地是一隻箭盡大地是居士全身盡大地是居士法身有何生可縛何死可纏所以古人道我有一隻箭從來不假煉射去滿十方落處無人見伊既諦信此事要把生死於二六時中時時提起刻刻參詳勿生懈怠如救頭然如是做去自有個撞著的時節方識得落處無人見的消息纔稱得勇猛丈夫不辜父母恩德不負明師皈依亦不負山僧今日之啟示伊當勉之彼聞通身汗垂作禮辭去諸公以為何如。</p>
</div>
<div class='div-other'><a id='mulu39' />
<p class='h2'>示未明黃文學</p><p>道義之交非信不能全終始窮道之路非功不能達本源故學道之士必先立其信樹其功然後路可窮而道可達交可孚而義可全始繼物我一如彼此無異居安資深左右逢源矣居士既留心此事但令自疑自悟自證自明向無下手處下手無著眼處著眼自然頓破疑團豁開心眼洞見十方事事無礙方識得杏壇三千總是一個靈山十萬絕無兩人始不負古聖之垂言山僧之舉示居士當自強之。</p>
</div>
<div class='div-other'><a id='mulu40' />
<p class='h2'>示祝男道俗程居士</p><p>至誠之道智者不增愚者不減如太虛空若當天日浩浩肫肫寂然不動無你用心處無你體會處一起用心體會雲籠皎月霧鎖蒼山正所謂擬涉唇吻即犯鋒鋩也然靈源之體本自天然無容雕琢近有一等人雖行之而不能著習矣而不能察秖將本子上湊合些須口頭邊撈摝幾句問他一個實落處如作文成詩一般摸索將來弄兩句合頭語在人前稱個強手當作他一個落處有何交涉如是行履欲得大法無有是處必須把他家糟粕洗得潔潔白白向寒巖深窟之下月冷藤蘿之前任他鹿鳴猿啼鳥語花開耳不聞眼不見如枯木死灰相似到冷冰冰地將者個無相的影子疑來疑去疑到山窮水盡轉不得氣時一覷覷破然後紙上文章口邊言語全無用處方知實際理地不立一塵今世門頭不舍一法然後侍父母共妻兒以至迎賓送客喫飯穿衣一切動用中表裏精麤與至道符合到恁麼地無明妄想皆是大用大機市井山林悉可放身放命道俗宜深究之。</p>
</div>
<div class='div-other'><a id='mulu41' />
<p class='h2'>囑御六張居士</p><p>若論此事本來現成說個提持早已埋沒了也那堪東語西話牽扯葛藤只貴自己用心真切悟處自然透頂透底昔山谷居士參晦堂和尚因聞木樨花香打失鼻孔後于黔南道上始知大善知識老婆心切恩踰父母此是千古之下富貴不能籠罩一個參禪的樣子御六居士信向此事殊為真切自來同安茶裏飯裏未嘗斯須忘卻遂於本參話頭上得個下落每於入室當機莫不清楚不惟有龐老之遺風亦且有超方之作用是以臨別求索一言故山僧援筆書此直教與山谷居士同一聲名庶不負居士一番用心也囑囑。</p>
</div>
<div class='div-other'><a id='mulu42' />
<p class='h2'>囑公玉趙居士</p><p>世尊於人天會上將正法眼藏涅槃玅心付囑摩訶迦葉迦葉得之稱尊道貴惹得西天四七東土二三南嶽青原石頭馬祖降旗大展露布高懸四海魚龍望風歸向不期至臨濟被三聖向瞎驢邊滅卻自此人人拍掌個個攢眉手眼通身救之不暇直待笑巖門下憨山師翁曲垂方便時抑時揚向多處添些子少處減些子猶且無人承當末後得我顓愚先師赤身擔荷將金剛圈栗棘蓬向人天眾前一齊拋出是以山僧因斯帶累三十年來覓一個俗漢了不可得今日都內撞著個趙大郎與山僧眉毛撕結聲氣相求左右逢源羅籠不住特以從上不了因緣遂付之偈曰從來佛法無多子只要當人認得真半月松梢君自掛何煩祖令不重新。</p>
</div>
<div class='div-other'><a id='mulu43' />
<p class='h2'>示夌子吳居士</p><p>向上一著千聖不傳貴乎直下承當不容絲毫擬議果能如是則有為法無為法覿體全彰如來禪祖師禪一齊透過雲門乾屎橛拈向一邊洞山麻三斤了無交涉白雲流水總是同參翠竹黃花無非伴侶到與麼地隨方灑落在處逍遙任卷任舒無拘無束或向柳巷花街歌風嘯月或從水邊林下撫几揮琴或與朝堂卿相議政談仁或同里巷高賢賡詩獻賦動靜閒忙語默居止莫不是自己常情獨露大用現前不費絲毫勉強自然與佛祖同機聖賢合轍其或不爾正好向毘盧頂上未生已前週匝一回方可頂門具眼腦後見腮眼裏聞聲耳中見色無方無向別行一路去也今有夌子吳居士江西浮梁人早入儒門深遊聖學視五湖歸一握指大地為一心昨于都城慈雲得接山僧更增信向一日焚香皈依欲乞山僧一語以決生平大事山僧無可為言特援筆書此以證將來之望耳。</p>
</div>
<div class='div-other'><a id='mulu44' />
<p class='h2'>示世勳龔居士</p><p>本來玅體洞澈圓明不涉功勳豈通凡聖兩儀未判之前毫無欠缺一氣纔分之後點沒加添明明天地中隱隱乾坤內非人非境非物非心能變能遷能收能放有時高高峰頂立有時深深海底行有時鍼鋒上走馬有時芥孔裏藏身有時通身無影像有時遍界露全軀觀之即色聽之即聲嗅之即香嘗之即味觸之即覺思之即明若向眼耳鼻舌身意上求之依舊識他不得古德云吾有一物上拄天下拄地常在動用中動用中收不得是以山僧今日特為舉似龔居士不妨閒空時用心斟究看他是青是白是綠是黃審得停當那時將佛祖聖賢一串穿卻更可與我臨濟門下作個護法的樣子勉之勉之。</p>
</div>
<div class='div-other'><a id='mulu45' />
<p class='h2'>囑余門張氏夫人</p><p>夫道之一字難言也明明日用中展轉收不得了了六根門出入見不得隱隱乾坤內上下覓不得昭昭今古間去取劃不得是得也非得也非得之得是名實得天地得之不以為大蟭螟得之不以為小日月得之不以為明山川得之不以為久羽毛賴以飛翥鱗足賴以遊行有形之物藉以為體無形之物恃以為靈在聖不增在凡不減人人本具個個不無奈因自己志性偏枯妄生執著卻被無明煩惱人我貢高使得七顛八倒以致苦海波中頭出頭沒勞我大覺金仙離兜率入皇宮登雪山陞寶座說法四十九年談經三百餘會費盡多少機關豈知一點也用不得須知此事要在截斷凡情不通聖解搏熱火燧如案上冰輪步太阿鋒似街前坦道所以各各當人于一切處得大自在得大受用得大解脫得大安樂到與麼地于其中間覓生亦不可得覓死亦不可得覓染亦不可得覓淨亦不可得覓名亦不可得覓號亦不可得覓四大五蘊世出世間一切法亦不可得此不可得亦不可得譬為虛空體非諸相不拒諸相發揮一莖艸作丈六金身將丈六金身作一莖艸七縱八橫千變萬化左之右之無施不可豈不光明俊偉者哉斗所余護法昔任江西籓司信向法門捐脩祖剎於山僧處得明<span class='corr'>己</span>躬大事今其夫人張氏亦留心此道求決生死工夫山僧亦為開導授以本參話頭不久之間得個下落故山僧不敢負其來機仍書此卷法名旋徹以作千秋之懸記佛祖之道源也珍重。</p>
</div></div>
<p class='juan'>法璽印禪師語錄卷第六</p>
<div class='div-w'><p class="pre">　<span class='note-inline'>(湖州府烏程縣正堂信官高　歸安縣正堂<br/>　信官何仝心捐刻<br/>　法璽印禪師語錄卷一之六計字參萬八千<br/>　三百十三個該銀貳拾貳兩九錢九分仰祈<br/>佛力福被人民闔衙俱沾般若之光大地悉受<br/>　菩提之潤謹意<br/>　康熙十五年四月　　日楞嚴藏經坊附板)</span></p>
</div>
</div><!-- end of div[@id='body'] -->
</body></html>