<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu368' />
<p class='juan'>法璽印禪師語錄卷第十二</p><p class="byline">嗣法門人性圓旋璣旋哲旋賢等編次</p>
<div class='div-other'><a id='mulu369' />
<p class='h1'>募疏</p>
<div class='div-other'><a id='mulu370' />
<p class='h2'>募修丕禪師并高僧普同三塔疏</p><p>豫章海昏之有同安者，唐朝古剎也。自同安和尚開山，而常察禪師居第二代，三代得丕禪師宗風大振，至今曹洞龍象遍天下，悉皆丕祖之腳下兒孫。由是列祖代振法席，指難數屈。山僧於壬寅年濫廁祖位，見道場在荊棘叢中，慨有興復之志。茲喜殿宇佛像漸已就緒，每當鶴唳天霜，鶯啼春老之際，拽杖撥草，尋獲常察禪師之塔，猶存佛頭峰頂。若開山并丕祖高僧普同諸塔，雖存有基址，而狐窠兔穴，風吹雨浸，將有所不忍聞，不忍見者夫？蛙虫朝遷暮返，弗忘其本，烏羽返哺，猶知報恩，豈忝在法門如秦人視越之肥瘠乎？或檀信長者，或曹洞後昆，聞風翕然，揮金助砌，當同阿育王造塔湧出，震旦大放光明，普天匝地，沾恩去也。勉旃望之。</p>
</div>
<div class='div-other'><a id='mulu371' />
<p class='h2'>化油疏</p><p>同安一室黑漆如如，自古日不能輝，從來月未可照，有無一片虛實成團。雖然天曉不露，何妨夜半正明？今告四方檀越，八表金湯，拈來投子油瓶，一任諸方定價，舉出揚岐燈盞，發揮百寶光明。燈草藉以吐燄，琉璃因而普徹，到恁麼時，太乙僊畢竟開眼，然燈佛自然眉舞。</p>
</div>
<div class='div-other'><a id='mulu372' />
<p class='h2'>化茶疏</p><p>冬風喚而不回，春陽發而點出。優游乎雲霞堆裏，茂盛乎雨露場中。收歸沒底籃間，快樂無煙火上。直教露者露而藏者藏，囊者囊而橐者橐。十方檀那有能信手拈來，投於寶鏡清泉，烹於溈山巨釜，則盧仝碗自浮香，趙州瓶自發潤，不惟同安僧眾兩腋生風，亦且天台羅漢團圞沽味。設或有問：「如何若何？」山僧只對他道：「喫茶去。」</p>
</div>
<div class='div-other'><a id='mulu373' />
<p class='h2'>募鍋偈</p><p>南泉打破鍋，至今無人補，乞箇沒錢人，大家相與輔。同安則不然，偏覓有錢主，虀羹與粥飯，禪悅在此釜。</p>
</div>
<div class='div-other'><a id='mulu374' />
<p class='h2'>慧明庵募化藥師禪期修建大佛殿</p><p>靖邑有水曰雙溪，溯流而上四十里許。有庵名慧明，然慧明之名非無由也。蓋此地上達曹溪，下通廬峊，其中往來參詢衲子，決明己事，接續佛祖慧命。源頭者未有不過此也。余癸巳秋應龍門請，經此一宿，至深夜經行，偶見四面峰頭煙雲吐秀，瑞色衝霄，語侍者曰：「不久於此必建梵剎。」迨至今春陽回，大地萬物咸新，余與諸子乘時化道雙溪，以效中峰，故事仍宿慧明，其主人持一冊告曰：「某欲建立叢林，接納雲水，請和尚一語，導引大檀。」余深媿無文，不能動大方長者，聊舉一則陳爛葛藤，以報諸君子。昔世尊與眾遊行次，以手指地云：「者一片地好建立梵剎。」帝釋信手拈一莖艸，插於地云：「建梵剎已竟。」世尊微笑。諸居士，者兩古人雖則隨處建立，不費纖毫，檢點將來，不無敗缺，怎似我融通。上座，要諸居士大家拋出玉粒金磚，各向慧明無陰陽地上建立瓊樓玉殿，涌出丈六金身，到者裏支無底鍋，炊無米飯，接待往來，千飽萬足，與諸居士同獲真實功德，同證佛祖光明，達士高人不可不信，謹疏。</p>
</div>
<div class='div-other'><a id='mulu375' />
<p class='h2'>谷雲峰化修主殿敘</p><p>道人動止如孤雲野鶴，去住自由，本無定向。所以古德云：「未有常行而不住，未有常住而不行。」試看古人一言半句，意要衲僧如雲如鶴，騰於霄漢之外，隱於洞壑之中。或出或沒，了無所舉，世未有出格超越如此也。惟我韞公動止澹然，有古人之氣色，不以時鬧動轉。自嗣海門洞宗之後，乘一葉逆流，止於潯陽能仁白雲祖席。後入匡山，結茅於天池之上。聞余主靖邑祖席以杖笠遠來見訪，余因邑中，於棲雲相接，候事畢同入龍門室中兩月，意有劈道尋石，門理聰翁舊隱，以便與龍門往來。偶有梅溪湯氏家明德居士，領眾檀越，請插茅於後山，額名谷雲，囑余代告十方，同扶露柱，共補虛堂，余于是為敘。</p>
</div>
<div class='div-other'><a id='mulu376' />
<p class='h2'>為北京慈雲寺募化大悲閣緣疏</p><p>蓋因果之道杳渺難窮，世多惑于罔信者，惟功驗之理，顯然易見，人皆共得而趨之。何則吾佛從，無量劫中，以其身心並捨，財法兼施，故感依正二報，廣大無涯，天上人間不堪比擬。故菩薩復以深重願行，逐類現身，隨方應跡，設慈悲法，破其慳貪，發其喜捨，使天下後世之人各各皆得由斯而入也。然而修道者果能效菩薩之行願乎？效之則入道之緣有在矣。東城盔甲廠慈雲寺乃都內七大名藍之一也，有住持容輝上座志氣高上，戒德精嚴，篤於撐持，勤於接待，真法門之良榦也。山僧從豫章開法二十餘年，亦因修造為慮，昨來京門，忝邀東堂掛搭一日，容公商之曰：「某有一未了之案，敢請決之乎？」山僧詢其故，則曰：「此一片地曾為注水之場，萬曆間得翠峰和尚之所創立也。當清之時，有吾太祖了空自三韓而來，單瓢隻杖，苦行年深，方得道場，丕振復得吾祖心，如擔荷守成百廢俱興。大悲閣未造，基址尚存，不能就緒。由是心祖臨寂之時，呼某入室，囑之曰：『此閣乃吾生平未了之願，儻子得而述之，則吾寂光中知子矣。』」山僧一聞此舉，不勝踴躍，曰：「此閣者，乃衲僧修道之所，眾信崇福之門，有益於一方，留光於不朽，敢不愈加讚助乎？」山僧雖不能文，亦可以此繼述之志，書告王公卿相，長者大檀，若男若女，或俗或僧，總祈大開寶藏，共成有相之功。信手拈來，同入無為之化，俾平地上湧出玉殿瓊樓，虛空中突出金容寶相。金粟如來放光現瑞，大悲菩薩介福儲祥，功德齊彰，果因不昧，想見者聞者亦必有以頓發興起之念也夫？</p>
</div>
<div class='div-other'><a id='mulu377' />
<p class='h2'>江西黃檗山募請書本藏經緣疏</p><p>豫章新昌黃檗山唐代敕賜報恩光孝禪寺，乃希運祖師之道場也。因元明之後，渝為荒岑，復得宗源，老宿祖位重來，四十餘年勞心苦志，不憚寒暄燥溼，始獲插艸栽松，重新殿宇佛真堂[門@(?/大)]靡不莊嚴。見請亦庵和尚說法斯間，弘揚向上，但思祖席具興，唯缺藏經一事。夫藏經者，乃叢林之大觀，人天之要，具不可缺也。缺之不足以知先德，不足以啟後人，不足以明大道，不足以解玄微。及其往古型儀，歷來修證，又奚足以稽之哉？縱能悟徹根源，未免管窺佛法，有負世尊四十九年，三百餘會塵說剎說，為人徹頭徹尾之婆心也。此為繼往開來，承音接響之務，可不急乎？故宗源老宿每欲計此，未得其人。幸有孫允吉公者，發堅固心，行廣大行，叩浙省嘉郡泥首，振鈴三越歲，乃感檀度施若干冊，以全藏較之，十有二耳，余為先師重刻錄，附藏寓嘉禾之。天寧見公往來酬酢，唯以藏經為事，因為代書數語，遍告王公宰輔諸上善人，然而大藏真詮，非祖庭莫能持載，十方金玉，非勝事莫能動搖。黃檗乃天下之祖庭檀越，乃僧眾之恃怙，有祖庭無佛法，山不鍾靈。有僧眾無檀那，人無起色。今公此舉可為最勝，莫缺之端，誰云妄求奢誕之事，想能施之人，所施之法？定是同歸未遂之事，既遂之心，必為兼得之矣。伏願指日告成，功德無量。</p>
</div></div>
<div class='div-other'><a id='mulu378' />
<p class='h1'>雜著</p>
<div class='div-other'><a id='mulu379' />
<p class='h2'>曹谿憨山師翁墨蹟跋</p><p>嘗聞吾祖憨山老人，五十餘年說法於南北兩地，往往多於金紫行中。其與宰官居士往來交接者，不知幾何人也。究承傳受益契法，盟心久約，不忘始終一致者，不甚多見。初聞有伯玉汪公每以詩文勗望，不虛矢志之因。續聞有右武丁公每於軍戎崇敬，不輕患難之為。再聞有牧齋錢公掃庵譚公巾瓶從事，不忘法道之隆。雖則知其大概，不知其審也。何也？山僧開法二十餘年，已來總居江右，未免地廣人稀，聞師翁者多，見師翁者少，及乎得師翁手書壘積者，萬無一矣。不期昨來嘉禾，得接牧公項居士，乃金明介之法嗣，襄毅公之後裔，入道殊深，弘法既久，布網垂鉤，大有生活之手，真紅塵中特出之金毛也。山僧正嘆服不知其何異焉，忽晤其叔寄庵居士，徑於書笈中取一軸，見示曰：「先君楚東歷官，粵東別駕，與憨大師往來相契，話道因緣，幸存其蹟，和尚其一游目乎？」山僧得之欣然，讀之不暇，遂袖歸舊寓，細賞其由，始知楚東先生乃吾憨祖腹心中人也，第知楚先生，知憨祖寄居士，知山僧，則又知牧公，知金明皆祖先垂庇，非項府信響法門有自哉，因此源源故為之跋，時乙卯八月日也。</p>
</div>
<div class='div-other'><a id='mulu380' />
<p class='h2'>為瑞慶庵開山碑記</p><p>山不在高，有仙則名。水不在深，有龍則靈。言其本業有成，可以隨緣得化也。古人建叢林，立宗旨，轟霹靂於晴空，鼓波濤于陸地，亦皆以道德為本。故在君則安天下之民，在臣則攝天下之政。仕之用以敷治，居之用以滋身。聖賢用以設教，佛祖用以度迷。鬼神不能窺，人物不能量，如斯玅道可不進之乎？而無為公生地武邑，曉世空華，發無師之智，欲求出世之方，棄愛緣如敝屣，樂善法如醍醐。走建昌雲居顓愚老人祝髮，按圓通法派，取諱音問，號無為。數年精進，持誦勤行苦行，知有向上大事，便能直下追尋，為般若中勇夫也。受方融大師具戒，有志觀方，游泳諸祖道場，參禮諸大知識。得是非不落之機，入見聞不涉之理。釘抽楔去，實往空歸，復思崖居穴處，木食荷衣，是返本里止，宿下高泉。得瑞卿葉居士盡底盤桓，延至梅園結茆三載，惟居士植眾德本，種廣福田，不忘靈山之委囑，遂就址營庵，命名瑞慶。俾世生傳續千古，留雲四眾有依皈之處，鄉黨得焚祝之場，記其楹前堂後，殿樓舍立，於西東記其像，釋迦為中，應真為護。大士寶光列於左右，饔餐不繼，衣缽無充，仍施田糧若干，為僧恆產鐺，實藉以無虞，房廊足以容眾。公來索記，余語坐問焉，公曰：「遠郭七十里景，定癸丁奇，巒踞其上，曲水遶其前。」余曰：「此季約之蕭齋，維摩之石室，公得而居之，則吾圓通法派可衍，公之本業又可崇矣。」因是援筆記之，以證將來之緣起也。</p>
</div>
<div class='div-other'><a id='mulu381' />
<p class='h2'>同安規約</p><p>夫出家者離親別族，未盡天倫，禮佛投師，求其向上。既知生死事大，必當辦道為先，為法忘軀，莫辭勤苦。古人數十年居林下，勞其筋骨，餓其體膚，以致發明此事，增益不能，方許提綱唱道，黼黻宗猷，據位稱師，臨眾馭物。故山僧豎法幢，開爐韝，以鍛聖凡，下惡鉗錘，不拘唇吻，為諸人以了不了之因緣，以明未明之公案。間有冒違約束，不準規繩，九旬不滿，即欲抽單出堂，一載未終，便來告假他往，此輩原無志於參求，豈有心于決擇？俾之同堂，則如濁水汙其清流，與之共住，則如嘉苗亂其稂莠，斯乃法門所惡，山僧特為嚴革耳。諸人既不遠千里萬里，冒暑衝風來到同安，入堂結制，切勿懈怠。從前時光虛度，必當搬磚運瓦，念念如救頭燃，心心無有間斷，向<span class='corr'>己</span>分中用工綿密，自然透頂透底，好與山僧眉毛廝結，揭露家風，如水合水，似空印空，何憂乎法道不興？何懼乎門庭不振？微細規條，枚舉於左。</p>
</div>
<div class='div-other'><a id='mulu382' />
<p class='h2'>清化規約</p><p>夫出世之事應以參禪學道為本，遠名利如涕唾，輕富貴若浮雲。動則不知有營求世界，靜則不知有寂守身心。形同槁木死灰，影合鏡花水月，彼即此即，人離我離，渾無固必之心，絕沒和混之意。一味勞形苦志，忍冷耽饑，學聖齊賢，成佛作祖，提宗唱道，了達真乘，方不負國王水土之恩，父母養育之德，師長訓誨之功，<span class='corr'>己</span>分勤劬之力。設或意縱情隨，苟求安樂，誠恐他日閻羅老子扣算飯錢，那時無有脫身之計，悔不及矣。間有一等手持匏器，背負囊箱，東茶西飯，混擾時光，決擇之心全無，參求之念烏有，可惜一生虛度，無所實歸，恤念將來，良可太息。是以山僧初來都中，慌居此院，飲用稀微，奈何時節到來，不敢違背。今亦延留清眾，結制安居，為汝諸人決明向上。雖則有屈高賢，亦可聊資道統，煩望在此同居之人，內外悉宜守分參請遵其首座，規矩聽其維那，和雅觀其悅眾，進退任其知賓，營作由其知眾，飲食從其湯頭，不可仍前散憚放逸，自恣交頭接耳，說短道長，笑罵高聲，驚群動眾。如有此等，輕則跪香巡寮，重則責罰出院。二六時中務宜各抱本參，用誠追究，動靜閒忙毋令散失，日就月將，自然透脫。此時正好向鍼鋒上走馬，鬧市裏拋磚，收放自由，全無隔礙。果能如是，不惟清化與你們寒暄，共操握手同行，即將從上祖父家私，兩手分付可矣。珍重，珍重。</p>
</div></div>
<p class='juan'>法璽印禪師語錄卷第十二終</p>
<div class='div-w'><p class="pre">　<span class='note-inline'>(湖州府安吉州正堂信官年　長興縣正堂<br/>　信官韓　德清縣正堂信官侯　武康縣正<br/>　堂信官馮　孝豐縣正堂信官羅仝心捐刻<br/>　法璽印禪師語錄卷七之十二計字參萬柒<br/>　百八十七字該銀貳拾貳兩五錢五分<br/>　<br/>佛力被人民闔衙齊沾般若之光大地總受<br/>　菩提之潤謹意<br/>　康熙十五年四月　　日楞嚴藏經坊附板<br/>　　　　　　　　　　　　浙禾夏維寧梓)</span></p>
</div>
</div><!-- end of div[@id='body'] -->
</body></html>