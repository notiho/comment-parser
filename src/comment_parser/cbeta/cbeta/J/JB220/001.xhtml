<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><div><img src='../images/J28p0777_01.gif' alt='J28p0777_01.gif' /></div>
<div><img src='../images/J28p0777_02.gif' alt='J28p0777_02.gif' /></div>
<div><img src='../images/J28p0777_03.gif' alt='J28p0777_03.gif' /></div>
</div>
<div class='div-xu'><a id='mulu3' />
<p class='h2'>序</p><p>原夫妙明覺性雖自圓成苟非其人道不孤立是以拈花微笑世尊指示於西陲立雪安心達祖提撕於東土嗣後六傳分派五葉蔚興濟洞二宗揚鑣並轡般若門中之龍象卻車而載交臂而行烝烝皇皇於茲為盛然而萬語千言橫說豎說祇以發明一大事因緣而已世人妄業招引非獷悍難馴即萎薾不振一則罔具信心一則罕有慧力波翻雲靡散亂昏沉生死海中頭出頭沒覓筏無門良可深憫自非佩法王之雄符秉金剛之寶劍眼橫霞電氣薄風雷孰能揀砂金而就冶別碔玉以登堂教育後昆紹佛慧命也哉古來尊宿無俟縷陳維昔笑巖大師門庭高峻少所許可憨山老人荷笠瞻禮師問從何處來答曰南方來師問記得來時路否答曰一過便休師曰子甚來路分明善自護持機緣相對授受親切法乳再傳有顓愚大師克紹家風卓然尊宿嗣有法老和尚嵋岫挺生受佛遺囑乘願而來參學於江楚吳越之間驀然有得住靜於歐阜匡廬出世於豫章北地作獅子吼覺諸有情繼臨濟三十一世望初祖四十一傳道德崇巍於法自在　先君子篤信佛乘銳志深入現宰官身不廢參討歷任江右藩司簿書填委旬宣拮据之餘於本分消息殫力精求一晤師顏攄誠翹仰同安佛剎奕奕中興永泐貞玟具可考而知也師據寶華王座摻縱自由爐錘所成指不勝屈前住越山龍門後住都城清化一條楖栗隨地舉揚四席風猷儼然未散可謂作人天之眼目度末世之津梁振古軼今光前耀後者矣三瀛燥髮翹瞻長依道範幸承　先澤優游苕署而師以重刻顓和尚語錄之故往來武林嘉禾霅川邗水之際時獲親近每念　先君子音容云逝將及十年緬昔良晨問道深夜咨疑舉公案以勘淆訛侍巾缽而聆棒喝儼色笑之相關或翰墨之互答一彈指間遂成隔世為人子者寧禁涕泗之沾裳乎師四會語錄今亦告成命瀛一言弁茲全集瀛無坡公天覺之才自顧荒僿理當遜避以俟弘通但思瓊笈珠函初經結集法寶大成人天讚歎使　先君子而在必當合十獻頌相視不逆附以不朽矧小子瀛安敢自外於是援㕙穎滋隃麋焚瓣香而敘其梗概焉述先志也。</p>
<p style="margin-left:0em;text-indent:2em">時大清康熙拾伍年歲在丙辰佛誕日法門弟子三韓余三瀛盥手敬撰於苕溪公署</p>
</div></div>
<div class='div-other'><a id='mulu4' />
<p class='h1'>法璽印禪師語錄目錄</p>
<ul class="">
<li>卷第一
<ul class="">
<li>序</li>

<li>同安上堂</li>

<li>晚參</li>
</ul></li>

<li>卷第二
<ul class="">
<li>同安上堂</li>
</ul></li>

<li>卷第三
<ul class="">
<li>龍門上堂</li>

<li>越山陞座</li>
</ul></li>

<li>卷第四
<ul class="">
<li>清化上堂</li>

<li>晚參</li>
</ul></li>

<li>卷第五
<ul class="">
<li>小參</li>

<li>普說</li>

<li>示眾</li>

<li>茶話</li>
</ul></li>

<li>卷第六
<ul class="">
<li>法語</li>
</ul></li>

<li>卷第七
<ul class="">
<li>勘驗機緣</li>

<li>參見機緣</li>
</ul></li>

<li>卷第八
<ul class="">
<li>書</li>

<li>啟</li>
</ul></li>

<li>卷第九
<ul class="">
<li>真讚</li>

<li>自讚</li>
</ul></li>

<li>卷第十
<ul class="">
<li>頌古</li>

<li>偈</li>

<li>詩</li>
</ul></li>

<li>卷第十一
<ul class="">
<li>佛事</li>
</ul></li>

<li>卷第十二
<ul class="">
<li>募疏</li>

<li>雜著</li>
</ul></li>
</ul><p>目錄<span class='note-inline'>(終)</span></p>
</div>
<p class='juan'><a id='mulu5' />法璽印禪師語錄卷第一</p><p class="byline">嗣法門人性圓旋璣旋哲旋賢等編次</p>
<div class='div-other'><a id='mulu6' />
<p class='h1'>住江西南康府建昌縣鳳棲山同安禪寺語錄</p><p>師於壬寅冬十一月初四日入院。</p>
<p>山門舊基者是二十五代老古錐建立底解脫門今日山僧到來為甚卻成荒址以拄杖劃云無門為法門全身須拶入。</p>
<p>觀音殿喚作古佛卻是觀音喚作觀音卻又是古佛且道畢竟喚作什麼遂大拜。</p>
<p>韋馱既是護法善神因甚手握寶杵胸例軒轅顧左右云禮防君子。</p>
<p>伽藍者片荒草非你赤心片片爭有今朝山僧也不敢辜負遂燒香。</p>
<p>祖堂不必攢眉特來與你伸屈。</p>
<p>方丈據座此室諸祖抽釘拔楔之處我不作此條段何則不見道我欲仁斯仁至矣。</p>
<p>即日上堂師至座前拈疏召眾云會麼此是黃面老漢末後一則不了底公案落在諸大護法筆尖頭上珠回玉轉今日特向同安院裏要山僧據款結案只得人天眾前露布去也以疏遞再煩宣過宣畢師指法座云寶華王座孰敢先登任是出格英靈不敢正眼覷著其中有不甘者麼一喝便陞拈香云此一瓣香端為祝延當今皇帝萬歲萬歲萬萬歲恭願德媲羲黃道高堯舜此瓣香奉為滿朝文武闔國公卿為霖為雨業等伊周此香奉為省郡尊官本邑縣主及護法縉紳士庶等爵位高遷法門城塹此香奉為舊住請主諸山耆德等伏願秉金剛之正智立堅固之願心大家扶起破砂盆同證無生等法忍此一瓣香明月堂夜半傳來紫竹林日午揭出二十年函藏蠱毒兩三番徹骨冰霜端為雲居堂上傳臨濟正宗第三十世傘居先師顓愚大和尚用酬法乳斂衣敷座上首白椎云法筵龍象眾當觀第一義師喝云早是第二義了也畢竟如何是第一義莫是山僧未出龍門是第一義耶還是同安上堂為第一義耶兩途不涉中道絕攀眾中莫有善觀者麼龍門首座問千年祖席今日重興正令高提如何話會師云獅子碧天吞杲日象王綠水噉清風進云恁麼則師象今朝關不住東風吹起老龍來師云吸盡西江一滴水進云一滴乾枯金出井吐灑秋蟾映玉池師云倒拈無孔笛吹出鳳遊雲進云若然則師兒歸窟去也師云一任[跳-兆+孛]跳問千山迥迥萬水滔滔二九程途即不問入門一句事如何師便打進云黃檗也恁麼和尚也恁麼且道還有同別也無師打云黃尚書李僕射進云恁麼則一派寒風回萬壑同安祖席又重新師云讚嘆有分問萬法本閒為人自鬧如何是自鬧句師云瞽目進東城進云二十五代老古錐到來又如何接待師隨聲打云以此接待進云棒下無生忍臨機不讓師師復打云也是第二頭僧喝師云再喝看僧作禮師云一場鈍置乃以拂子一拂云寶鏡當軒十方普照輝天爍地耀古騰今者段境界猶是金鎖玄關尚未是衲僧作略且作麼生是衲僧作略驀拈拄杖卓云直教天下一個個頭破腦裂去汝諸人作麼生會若緇素得出始許同沐皇風齊沾佛日苟或未然行人盡處是青山青山更在行人外良久復云山僧道荒德薄智淺行疏只宜雲壑栖耕不堪利生接物茲因同安祖席虛廢已久本邑僧會雲曇老宿深憐此地振卓無由幸大護法昆湖廖翁任本府司理奉　旨恢復翁有詩云夜半驚回香界夢今朝還我古同安之句後曇公西逝復祝乃徒中公謹同合邑紳衿及諸山耆宿於越山耑請山僧主持此席爾時乃命監院眉劍獨力撐持將經十載今幸法堂輝煌草萊頗闢又承合省本邑及諸山等重申前請山僧事不獲<span class='corr'>已</span>秖得應個時節且道時節又作麼生應遂舉當山常察禪師僧問如何是鳳棲家風常云鳳棲無家風僧云既是鳳棲因甚無家風師云不迎賓不待客僧云恁麼則四海參尋當為何事師云盤飣自有傍人施師拈云者老漢雖然擔子度人爭免隨身滯貨山僧則不然設有問如何是鳳棲家風向他道迎賓待客因甚如此豈不聞雲板響時歸舊座大家齊口嚼新羹結座云諦觀法王法法王法如是下座。</p>
<p>即日晚參師云古人建叢林立宗旨皆有人承褫今日山僧濫膺斯席舉揚宗乘且道甚麼人承褫眾中有知音者麼眾無出復云一眾吝慈山僧只得自拈自弄來來來由我好安排去去去無伊蹤跡處也不來也不去綠水常穿澗底流碧雲時在青山住一拂云會麼金井玉池碧眼開佛頭峰髻圓音布一擊便行。</p>
<p>上堂僧問曹洞祖席臨濟重興正令全提如何舉唱師打云一棒掀翻老古錐進云恁麼則有水皆含月無山不帶雲師云非汝境界僧一喝便行師云用喝作麼一僧出一喝師云未曾垂釣餌先來弄尾鍼進云一喝即不問如何是第一句師云道甚麼如何是第二句師云道過了也如何是第三句師云者裏用不著僧云直下分明師云投子道底問銅頭鐵額爐鞴重開棒喝交馳如何煆煉師云早已一身紅進云把住則黃金失色放行則瓦礫生光還把住是放行是師云兩頭坐斷進云臨濟初參黃檗三度喫棒因甚到大愚脅下還拳且道得大愚力黃檗力師云一任卜度乃云把住放行已是撒土揚沙受棒還拳未免腔板鼓弄直饒三句齊收依然跳不出斗說什麼人境俱奪棒喝交馳會得者話始許道有水皆含月無山不帶雲如不會卻向第二番葛藤去也復豎杖云見麼一卓云聞麼聞非耳聞見非眼見眼見則瞎耳聞則聾恁麼會去方可號令人天提持佛祖并知脅下還拳三度喫棒能收虎尾亦踞虎頭正好佛頭峰上任往任還太子嶺頭直上直下始不負今日古音上座領闔省檀那入山設齋請揚此事諸仁者此事作麼生舉聻復卓云待別有消息時卻向伊吐露喝一喝下座。</p>
<p>設兩序上堂龍吟霧起虎嘯風生師子盤旋象王起步今日安名定位建立法幢以五須彌為眾頭首將七金山作諸列職以至日月星辰森羅萬象為雲水禪流廬阜雲居南嶽普陀提漿運水到恁麼地方能如天普蓋似地普擎何憂乎法道不揚何懼乎宗猷不振諸仁者且道甚麼人便能若是舉手顧左右云孤掌不浪鳴下座。</p>
<p>儲將承山王居士生日請上堂問雪覆千山瓊瑤滿地瑞景重重即不問慶生一句請師宣師云曙日發生收地雪萬林仍是舊時容進云慶中境色如何師云珠簾捲夜雨畫棟映朝雲進云秖如無生一句又作麼生師云昨夜眉毛拖地白明朝依舊接天青進云與麼則情與無情一齊慶讚去也師云且喜上座證明乃舉云有物先天地無形本寂寥能為萬象主不逐四時凋古人與麼道忒煞太露筋骨雖然如是且王居士慶祝一句作麼生道以杖一劃云龜浮綠野連雲出鶴過秦關帶雪來下座。</p>
<p>本里眾檀請上堂問五葉流芳即不問如何是臨濟四喝師云著一問將來如何是一喝如金剛王寶劍師打云未出匣時光已露如何是一喝如踞地師子師打云石人心膽也須寒如何是一喝如探竿影草師打云莫道屈棒有人喫如何是一喝不作一喝用師打云纔涉古今便不中進云四喝<span class='corr'>已</span>蒙師指示今日陞堂事若何師云紅日正當午端的照無私僧作禮云如是則千峰齊下拜萬派盡朝宗師云瞻之仰之乃云千年祖席今日重興時節既彰莫當容易二十五代之祖庭脈運幾灰千百餘載之法幢桑田幾變乃得沒量大人回棘荊而成瓊樓玉殿轉草萊而為紫壁金沙至使海內衲僧續佛慧命十方檀信頓悟<span class='corr'>己</span>靈赫赫光明廓周沙界如是則兩輪莫勝周遍莫遮在始在終凝然一道始可於同安扶豎宗風中興祖道還委悉麼一卓云三教聖人同一轍薦取當陽未發機下座。</p>
<p>沙彌戒請上堂僧問撥草瞻風即不問鳳棲陞座事如何師云站立分明進云秖如戒定雙彰如何是沙彌得力處師云今日袈裟打濕角如何是比丘轉身處師云明朝依舊下西川如何是菩薩親切處師云托缽出雲堂不是進云恁麼則龍門夜展千山雨鳳棲日掛萬里天師云閒言語乃云腦蓋重著楔未許絕背面通身慶快去也須重判斷因甚如斯只為諸人從無始劫來被者條黑漆索子縛住腳跟不得自由以杖一卓云若向者裏體薦八萬法門一時頓證三壇大戒彈指圓成方識山僧袈裟打溼角依舊下西川如或不爾縱使有得力轉身親切處若要通身慶快也是鄭州出曹門一喝下座。</p>
<p>比丘戒請上堂問弘宗演教接物利生大闡毘尼即不問重新一句事如何師云東山呈曙色萬壑悉光輝進云光輝且置秖如向上事如何指示師云高著眼進云雲捲千峰碧溪流萬派清去也師咄莫亂走問龍吟虎嘯風雲會鳳翥鸞翔日月高龍虎鳳鸞即不問浮山九帶請師宣師云草本漫勞拈出進云如何是佛正法眼帶師云萬里晴空雲影盡千江平淡截波流如何是佛法藏帶師云塵塵不立全機露法法皆空一鏡收如何是事貫帶師云街前補衲連雲繡擔水溪頭帶月歸如何是理貫帶師云自古弟者可為長從來孝子覆爺名如何是理事縱橫帶師云蜂採上陽花到室蝶翻幽徑草歸籬如何是屈曲垂帶師云塗炭不穿牙珮服歸鄉且著破襴衫如何是妙協兼帶師云聞樂相忘三月味始知垂釣在深潭如何是金鍼雙鎖帶師云李白桃紅關不住逍遙上苑展眉歡如何是平懷常實帶師云一片白雲起谷口數聲黃鳥帶泉飛乃云今朝為說比丘戒請我先陞曲彔床聊為諸人通一線浮山九帶快承當如或未然欲行千里一步為初向下文長且聽三師七證分付一喝下座。</p>
<p>菩薩戒請上堂問昔日丹霞聞受戒為什麼掩耳而出師云美食不中飽人餐進云律中道手推比丘者波夷提德山因什麼見僧便棒師云赤心片片進云嫌罵比丘者波夷提臨濟因什麼見僧便喝師云片片赤心進云清淨比丘不踏生草南泉因什麼斬貓師云汝向何處見王老師乃云經中道眾生受佛戒即入諸佛位位同大覺已真實諸佛子雖然如是只能入佛未能入魔何則殊不知眾生未受佛戒亦入諸佛位所以臨濟德山一任喚作波夷提丹霞南泉何常不是清淨行會得此意則不負靈機禪人敦請舉揚此事其或不爾別作商量去也遂舉中邑洪恩禪師因仰山謝戒次恩於禪床上拍手云鳴耶鳴耶仰乃從東過西從西過東向中間立定然後謝戒恩云什麼處得此三昧仰云於曹溪印子脫來恩云汝道曹溪用此三昧接什麼人仰云接一宿覺仰復問恩云和尚在什麼處得此三昧恩云我於馬大師處得來師云者兩個老漢敗缺也不少假如今日有人問山僧在什麼處得此三昧便與他劈脊一棒云不從曹溪得亦非馬師來喝一喝下座。</p>
<p>當陽聖生陳居士誕日請上堂當陽無量壽無成亦無壞堅固金剛體無生亦無滅諸仁者秖如無生滅無成壞底是個甚麼拈拄杖云莫是者個麼且喜沒交涉既不是者個畢竟喚什麼作無生無滅彌天匝地堂堂露慶祝華封個壽山擊禪床下座。</p>
<p>結制上堂問大開罏鞴鍛煉聖凡且道本分衲僧到來作麼生煆師云你不是本分底進云鉗鎚佛祖必須作家如何是作家師云殺人不眨眼進云恁麼則不動干戈定太平師云看腳下僧一喝師云灼然問祖令當行即不問作家相見事如何師打云伯牙與子期不是閒相識乃云諸方十月十五結同安卻比諸方別試問其中事若何因緣相值此時節時節且置秖如今日開爐明甚麼邊事良久云滿爐添炭猶嫌冷路上行人空守寒參。</p>
<p>元旦上堂旭日輝輝春風拂拂乃國運之增新山雲靄靄野鶴眠眠正鳳棲之添瑞值此時節峰頭峰尾列為普賢法門山北山南渝作觀音境界不許天下英俊說舊說新豈容現前清眾論今論古驀拈杖云惟有者個木上座不涉一義不侵舊新復卓云向者裏領略得去可以同享太平祝延聖壽若領略不得山僧一人慶祝去也遂起身云一片皇風扇宇宙斬新日月照乾坤一喝下座。</p>
<p>解制上堂問今日解制即不問應時值節事如何師云三更穿市過走馬出紗籠進云若不同床睡焉知被底穿師云腳跟下好與三十問柏樹庭前譚妙法虛空撫掌笑吟吟撫掌即不問如何是庭前譚妙法師云石人暗點頭進云恁麼則荊棘林中展手眼紅塵堆裏定乾坤師打云試展手眼看進云高懸祖印空王國放去收來任縱橫師云也是德山羅漢進云獅子吼時芳艸綠象王行處落花紅師打云閒言語乃云同安今日解制且喜燈王出世驀然觸破紗籠笑煞街頭李四前途有問如何切莫當陽辜負一卓下座。</p>
<p>方伯斗所余公大護法上佛殿樑請上堂問建法幢立宗旨秖如佛未出世祖未西來還有宗旨也無師打云者是什麼所在說有說無進云如何是臨濟宗師打云一棒一條痕如何是雲門宗師打云無你湊泊處如何是曹洞宗師打云忌諱個甚麼如何是溈仰宗師打云你跳得出麼如何是法眼宗師打云者裏盡也未僧云五家宗旨蒙師指更有一問請師端的師打云疑則別參問法席初啟寶殿重開斬新條令即不問向上宗乘事若何師云腳跟下好與三十棒僧喝師云落在甚麼處進云萬古碧潭空界月再三撈摝始應知師云元來僧作禮云大眾分明記取師云瞎問慈雲遍覆三千界法雨均沾大地人應時值節請師速道師云龍飛千嶂碧鳳舞萬山高進云即今宰官臨筵凡聖駢集和尚如何施設師云巍巍寶殿聳霄漢歷歷光明遍剎塵問舉目盡皆彌勒閣腳下無非古道場如何是敷揚句師云彈指頓超空劫外扶起當年舊剎竿進云恁麼則宗開柳巷法振滹沱去也師云但願春風齊著力一時吹入我門來乃云鳳棲山壁立萬仞佛頭峰透徹雲端師子盤旋象王蹴蹋若是沒量大人自然全身擔荷別立生涯其或眼目動定不惟不能攀仰要且望崖而退還知麼遂舉書云者是方伯余公見道的消息今日特向人天眾前分明舉出舉畢山僧亦有個頌子為伊證據掀翻華嶽忘機處劈破長空月一簾無限情塵都不見喜君贏得舊山川一喝下座。</p>
<p>方伯余公為夫人張氏生辰請上堂問答不錄師乃云須彌高兮壽量滄海深兮福祥日月照臨兮為祝天地覆載兮悠長一喝云若不喝住打葛藤無有了日在復拈拄杖云秖如者個還具壽量耶殊不知豎窮三際橫遍十方亙古亙今凝然湛寂且不落功勳一句作麼生道紫微閣畔舒千臂南極峰前照九垓下座。</p>
<p>佛成道上堂六載雪山勤苦行無端夜半睹明星眼中早<span class='corr'>已</span>重添屑殃及兒孫事莫論諸仁者於此會得則不辜負東昇禪人設齋圓戒耑請山僧舉揚個事者個且置秖如釋迦老子夜睹明星悟個什麼若定當得出方許了明向上宗乘頓證金剛心地其或未然只得向諸人道破遂以杖擊案云甜瓜徹蒂甜苦瓠連根苦一喝下座。</p>
<p>洪州元戎海山張居士生日請上堂問師登寶座法雨均沾正令全提如何判斷師打云你試定當看進云此意且置秖如高峰四句請師垂示師云我者裏一句也無如何是大地無草師云白雲橫嶺上如何是大海無魚師云明月浸波心如何是大富無糧師云富嫌千口少如何是大悟無道師云貧恨一身多進云恁麼則情與無情一齊慶生去也師云且喜闍黎道著乃云日輪正當午虛空絕點塵山河及大地全露法王身驀拈杖云露堂堂明歷歷脫體無依赤條條光湛湛圓融無礙頓教入泥不點塵入水不動波七縱八橫拋三擲四到恁麼時盡大地是個大解脫場遍虛空是個無量壽故云佛身充滿於法界普現一切群生前隨緣赴感靡不周而恒處此菩提座所以道有時疋馬單刀現將軍身而說將軍法有時霞冠素服賑濟群靈而歸心大道以致隨處即主遇緣即賓坐斷千差路超出四威儀何假鶴舞起清風錦雲鋪杲日雖然如是且當機一句作麼生道無位真人高迥迥何山松柏不青青下座。</p>
<p>上堂問今朝制期又兼演戒秖如禪戒兩忘的衲僧到來和尚如何接待師隨聲打云無你插足處進云如何是五家宗旨師打云者個便是如何是臨濟宗師云青天喫棒血流紅如何是雲門宗師云眉毛瞎卻不通風如何是曹洞宗師云夜半烏雞雪上封如何是溈仰宗師云凡情聖解不留蹤如何是法眼宗師云六相團圞數莫窮僧喝云禮拜去也師打云再犯不容乃云宗師家掌握靈符道眼清正方許南面高坐與大地人抽釘拔楔有時千尋巖下嘯月吟風有時萬頃波中跨龍釣鱷花街柳巷哩哩囉囉林下水邊寥寥寂寂屋後松梢帶雪皆為古佛家風庭前梅蕊含霜盡合祖師密意者裏見得一任橫拈倒用說是說非方可道不言而信不怒而威搜翻白拈窠穴剪斷從上根枝苟或未諳須向同安手裏討個著落始得只如今日幻容禪人母難之日特請山僧陞座設齋求戒以酬罔極之恩且道為伊作何條段遂一拂云三壇次第演伽陀萬別千差齊坐斷下座。</p>
<p>臘八日覺宗禪人圓戒請上堂乃云諸佛涅槃心甚深無倫匹眾生業垢重難解亦難入且道甚麼處是難解入底良由五欲深沉三毒纏繞勞他沒量大人手指天地作大師子吼云天上天下唯我獨尊及乎雪山六載夜睹明星已是第二杓惡水沒頭潑了以至四十九年葛藤縷縷又道無法可說豈非靈龜曳尾末後拈一枝花惹得飲光展笑始暢胸懷可謂大人具大見大智得大用設使說遍無邊香水海廣開重重彌勒閣撿點將來猶未是衲僧極則事且因齋慶讚圓滿毘尼一句作麼生道三千次第重饒舌八萬行持彈指圓一喝下座。</p>
<p>元旦上堂拈香祝聖畢師豎拂云靈山付囑兒孫事今日元辰復舉揚微笑拈花端的旨相承少室繼聯芳且喜融風[颱-台+弗][颱-台+弗]溥天布化育之休更逢麗日輝輝大地沐太平之兆者裏會得方許斬新日月特地乾坤祝皇風于北闕迎瑞彩于南宸一人有慶法社賴之眾中還有知得時節因緣底麼良久云楚庵西堂遍歷諸方草鞋跟斷無端撞入同安不覺掀翻寶惜山僧固以祖父家業兩手分付遂授衣云展開雞足峰前路化浹娑婆遍地香楚云自愧樗才為紹續蒙師徹骨老婆心師云正好撐天拄地進云恁麼則人歸大國方尊貴水到瀟湘一樣清師云珍重下座。</p>
<p>懺華嚴經鄧應塘居士請上堂問善財五十三參末後于彌勒樓閣彈指即開且道如何是彈指意師云含靈猶有分越格莫能求進云秖如百千萬億彌勒百千萬億善財那個是真底師云那個不是真底進云文殊興雲普賢布雨如何是智行雙圓句師云道著了僧作禮師打云也須喫棒始得乃以拄杖打○相云如來深境界其量等虛空一切眾生入而實無所入所以道三千剎土八萬微塵於一塵中現出千丈盧舍那身萬德莊嚴圓融行布根塵迥絕理事雙彰道無即有道有即無掃除凡見不立纖塵以杖左右卓云復從者裏湧出無量菩薩僧伽無量大悲苾芻無量金剛天等無量八部龍神左右盤繞而為華嚴海會一擊云你諸人還聞麼又以杖打⊕相云又從者裏湧出無量彩蓋雲無量瓔珞雲無量光明雲無量音樂雲無量主山神無量草木神重重密護行智齊彰而為華藏莊嚴你諸人還見麼若也聞見精明則有情無情證等無異到恁麼時山僧向者裏還讚揚得麼直得義天性海似帝網而交羅智照神光如洪爐之猛燄今朝省邑護法居士等為諸人發上上機助宣妙行且道以何為驗彈指圓成八萬門剎那滅卻三祗劫下座。</p>
<p>解制上堂問九旬禁足三月安居安居即不問今朝解制事如何師云龍吟夜月洪波秀虎嘯風生碧漢空進云不是春風回萬象何能夜月照三陽師云汝作麼生進云師子吼時芳草綠象王行處落花紅師云且過一邊乃云今朝十五元宵節正值同安解制辰試問諸人<span class='corr'>己</span>躬事其中那個是知音龍蛇穴裏藏身凡聖途中著見未能出格超群及至七花八裂只得挽回火樹撥轉燈城把住放行全體獨露還委悉麼遂豎拂云春風一段枝頭洩無古無今晝夜明一喝下座。</p>
<p>方伯斗所余公大護法為拈花文佛暨諸賢聖等開光請上堂拈香畢祖庭千古復興隆殿閣渾如靈鷲宮座下水雲獅與象有誰微笑破羅籠還有承當者麼問昔年鷲嶺拈花迦葉微笑今日同安舉唱未審是同是別師云綠水時漩師子渡紅輪正照佛頭峰進云恁麼則山河大地齊瞻仰明暗色空古佛心師云實相圓明千里外鳳山獨露萬重雲進云秖如方伯余翁報國酬恩一句請師速道師云同安古剎重新建四海禪流共祝釐乃豎杖云釋迦老子在山僧拄杖頭上堂堂獨露被諸人逼得三百六十骨節八萬四千毛竅盡皆紫金光聚復於青蓮花目放大寶光爍破四天下照耀恒沙國土萬億諸佛萬億菩薩萬億聖眾萬億寶蓋各各俱承此力與釋迦老子帝網交羅鏡光相照圓明妙體共證真常情與無情正等無異汝諸人還見麼設若見得則知者段光明在聖不增在凡不減世尊得之照天照地法古騰今菩薩得之願力宏深悲智廣大羅漢得之神通莫測妙用難量祖師得之掀翻窠臼喝破太虛諸人得之喫飯穿衣操持日用即今方伯得之政化西江運籌帷幄且道山僧得之畢竟如何以杖一卓云竿木隨身逢場作戲越山頂頭擒天摟月龍門殿上鼓浪興波同安榛蕪叢中現出瓊樓玉殿演唱無腔曲調拔除腦後塵釘圓成千古奇緣俾後瞻依不朽讚揚且置秖如今日方伯余公為佛開光一句作麼生道遂舉筆點云坐斷十方光始現大家仰祝聖皇恩下座。</p>
<p>結制上堂問涅槃無路生死無門且道工夫從甚處入師打云無你咬嚼處進云某甲不會師打云不會卻相應乃舉雪峰和尚云三世諸佛向火燄上轉大法輪雲門云火焰為三世諸佛說法三世諸佛立地聽應庵老祖云三世諸佛為火燄說法火焰燒煞三世諸佛師拈云者三個老漢各立邊疆赤心片片點撿將來不妨奇特汝諸人會麼會得雪峰句眼光爍破四天下會得雲門句舌裏有骨會得應庵句天下和平萬國協慶不須撾鼓上堂開爐結制若透未得直待來年十五為諸人別通消息一喝下座。</p>
<p>臘八上堂問祖庭復振四眾雲臻豎拂拈椎即不問夜睹明星事若何師云豁開眉上眼射破海中天進云菩薩戒猶護生草為甚南泉斬貓歸宗斬蛇師云速禮懺悔進云今朝和尚陞座且道說何法師云無法可說進云恁麼則虛設了也師云若虛設即有法也乃云吾佛當年詣雪山倏爾夜睹明星發突然悟得涅槃心正眼看來總是瞎諸仁者那裏是者老漢漏逗處良久復舉昔日元叟端和尚云未到雪山腳跟下好與三十既到雪山腳跟下好與三十夜睹明星腳跟下好與三十師云者老漢也須喫同安三十何故只知令行不覺殃及更有三十同安自喫何故事因叮囑起日久見人心秪如湧輪禪人今朝圓戒一句作麼生道一輪湧出千山秀萬象光輝瑞色呈一喝下座。</p>
<p>解制上堂同安今日有三句特為諸人明指示且道是那三句以杖打○相云舊年十月十五恁麼結把斷要津無漏洩又以手作展勢云今年正月十五恁麼解潑天猛浪大張開試問九旬日中更作麼生理會復以拄杖打○相左右顧視云若到諸方切莫錯舉擲拄杖下座。</p>

<p class='juan'>法璽印禪師語錄卷第一</p></div>
</div><!-- end of div[@id='body'] -->
</body></html>