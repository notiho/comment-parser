<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法璽印禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>法璽印禪師語錄卷第三</p><p class="byline">嗣法門人性圓旋璣旋哲旋賢等編次</p>
<div class='div-other'><a id='mulu9' />
<p class='h1'>住江西南昌府靖安縣龍門山暇僧禪寺語錄</p><p>師于癸<span class='corr'>巳</span>秋八月十二日入院。</p>
<p>山門一喝云者道門馬大師親從出入山僧到來未免隨他去就雖然以拄杖一卓云驢驢馬馬切忌蹋著。</p>
<p>佛殿三即一一即三三一若存能所歷然以具打○相云彼此相見不相識。</p>
<p>據室此乃大寂馬祖及機禪師所踞今日不肖遠孫有甚長處喝云佛祖到來也須乞命。</p>
<p>即日上堂祝聖罷次拈香云千秋埋沒今日重新十二載之繩墨滿口砒礵三四番之斲輪通身鍼蠆爇向爐中供養前住雲居歸老竹林傳臨濟正宗第三十世傘居先師顓愚大和尚用酬法乳遂斂衣就座白椎竟師云獨坐當軒誰敢單刀直入斬新條令孰能格外全提眾中有不顧危險者出眾相見請主覺真問千年祖席此日重興正令全提如何舉唱師打云一棒敲開龍頂骨明珠吐出色重光進云秖如當年臨濟打克符是同是別師云道士甕裏坐進云的旨不從人處得蓮花步步足輪生師打云魔魅不少僧禮拜師拈拄杖云昔日臨濟住河北建立黃檗宗旨便是者條楖栗於人天眾前橫拈直豎敲佛打祖山僧今日拈出觸著則性命俱喪犯著則頭腦盡裂且道利害在甚麼處一卓云寸刃不施魔膽碎望風先已豎降旗敘事畢秖如高振祖規刀斧不開一句作麼生道君臣道合玄黃位不涉階梯化日長下座。</p>
<p>上堂欲識佛性義當觀時節因緣諸仁者作麼生是時節因緣莫是世尊拈花迦葉微笑時節因緣耶還是達磨面壁二祖安心馬祖一喝百丈耳聾時節因緣耶臨濟喫黃檗痛棒向大愚脅下還拳時節因緣耶憨山師翁參笑巖和尚一過便休先師于曹溪憨祖頂門一鍼時節因緣耶今朝眾居士請山僧上堂時節因緣耶既然總非畢竟明甚麼邊事眾中有善能甄別者麼縱饒道得猶是者邊事若論那邊更那邊三世諸佛口挂壁上到者裏學子潭老人石措手不及翠屏峰說法臺縮項有分何故向摩挲不得處而能定當得出方許作忤逆兒孫設或未能只成得途路邊客且道畢竟如何黃閣簾垂關白象紫羅帳合繫蒼龍下座。</p>
<p>儲將承山居士生日請上堂問如何是空手把鋤頭師云累墜煞人如何是步行騎水牛師云離他不得如何是人從橋上過師云照管腳跟如何是橋流水不流師云直下覷看僧禮拜師云念言語漢乃云諸法寂滅相不可以言宣本生無量壽豈可以數記果能當下體驗決定釘抽腦後楔去眼中所以道即此見聞非見聞無餘聲色可呈君個中若了原無事體用何妨分不分如能透得此意即知寂滅相從來是用無量壽原不離體今日王公誕辰特請高陞曲彔床拋下無孔笛貴要諸人當體全彰方稱居士本懷苟或佇思停機山僧只得漫成一偈略為慶祝天大將軍壽固然龍門聊以為君宣本生父母如何睹問取當年戲馬前下座。</p>
<p>雲居先老人忌日上堂問青山靄靄碧水滔滔恁麼境界如何提唱師云竹舞千峰空劫外香焚一片玉爐中進云空劫玉爐承師指父子相見事如何師云珊瑚枕上兩行淚半是思君半恨君僧作女人拜師云也是黑地穿針乃云明月堂前青山靄靄空王殿外碧水滔滔雖則竹舞千峰香焚玉炷未免愁腸暗結方寸咨嗟黃花泣秋露慎終追遠紅葉墜朝曦難逢清鑒諸人還知先師去來麼本不曾生焉有滅去來生滅好思量遂插香云以此供養。</p>
<p>臘八圓戒上堂問和尚踞虎頭某甲收虎尾第一句下明宗旨如何是中間底師打云百雜碎僧喝師云喝什麼進云兩岸猿聲啼不住扁舟已過萬重山師云沒交涉乃云今朝拄杖子與現前新學菩薩同成正覺且道雪山老子悟個甚麼秪悟得者一領破袈裟末後拈花以至二十八祖傳到東震旦國而蔭被五宗遞相繁盛可謂如花布錦枝豔芬芳山僧親承祖印無一絲毫許移易諸人果能直下承當方知不從人得設若擬議扁舟已過萬重山且道作麼生是本有底袈裟以手舉云曹溪吾祖親留得分付今朝克紹兒一喝下座。</p>
<p>請執事上堂霜花鋪地白紅日映東升古殿光輝耀乾坤瑞氣清且喜象王起趾師子嚬呻階下黃花展笑臉樹頭紅葉正相親拈拄杖一卓云者裏會得便能一切處扶起舊案復振家聲以此為祥為瑞以此法戰縱橫萬丈門庭今日起大家著力一齊撐會麼不見道客來須看賊來打點盞蒿湯勝殊珍。</p>
<p>上堂佛身充滿於法界無你站立處普現一切群生前者是香爐那是燭臺隨緣赴感靡不周脫空妄語漢而恒處此菩提座普化來也諸仁者且作麼生說個靡不周底道理試出來說看監院問拄杖子揚聲大叫棕闌拂笑展雙眉還是釋迦祥瑞還是大悲神通師云不是迦文祥瑞亦非大悲神通進云世尊說法天雨四花和尚陞座錦鋪簇簇且道是同是別師云功德天黑暗女進云恁麼則過現未來一齊供養去也師云急須吐卻進云設若臨濟大師到來和尚如何款待師和聲便打僧禮拜師乃云山僧月前道過雲陽今朝回來孜孜挈挈雖則周旋往來於者裏不曾動著一絲毫所以道不離此座而遍入道場不動一毫而遍周沙界向個裏覷得透方可慶快平生隨機應物即不負監院設齋請宣此事其或未然山僧為諸人道破去也一喝下座。</p>
<p>元旦上堂祝聖畢僧出問斬新日月特地乾坤時節因緣即不問今朝陞座事如何師云黃河清澈底玉燭日流輝進云只如此事人人本具因甚不會師云問取石頭土塊去進云蒙師指出秦時鏡照破乾元共證盟師云正好喫棒在僧作禮師乃云出門相見大賓峰函蓋乾坤萬像融拽杖歸來呈舊面高陞猊座祝皇風且喜元正啟祚萬物咸亨鐘鼓交參人天普集正值此時祥麟彩鳳獨舞丹霄錦衣當庚運行至道眾中還有不被時節動轉底麼設若不會山僧只得與諸人通個消息良久復舉高峰大師云有錢難買歲朝春切莫錯過奼女梳妝越樣新面皮厚多少唯有東村王大姐早已看破者尿床鬼子依然滿面是埃塵也是不會時節諸仁者山僧盡情道破了還知端的也未以杖高豎云目前無異路不用賀新年一喝下座。</p>
<p>解制上堂僧問今朝上元時節村歌社舞不歇打開祖師關捩盡把春機漏洩如何是漏洩底機師云芻草乍開山岳動春風才放鳥啼新乃云趙州東壁挂胡蘆百日諸人會也無不會山僧明說破顧眾云說破個甚麼咄急薦取莫胡塗便是龍門解制符個裏若能親會得何須更覓赤鬚胡下座。</p>
<p>寒溪雲庵為薦師請上堂<span class='note-inline'>(問答不錄)</span>師乃云方友靜主昔年來參入門便打○相山僧問者個是甚麼他無語山僧云如何是你住山事主云閒挑苦菜饑煮雲羹山僧云其中還有事也無主云待和尚問即道山僧云問過了也主便喝山僧亦喝主復喝山僧便打云靜主被龍門勘破了也諸仁者且道那裏是勘破處復成一偈云三十餘年住草庵紅爐煨盡鼻頭寒如今影裏抽身去不把閑名挂齒端下座。</p>
<p>端節上堂清貧贏得菖蒲綠熱鬧輸他鼉鼓遊惟有長沙汀上淚波心滴破令人愁所以道世人皆濁我獨清眾人皆醉我獨醒且道他有甚長處他家曾踏上頭關千古遺聞重相憶若如是方可聽笙歌于綠柳堤邊觀龍舟于煙波江上雄黃酒菖蒲茶無限馨香生兩頰艾虎符善財藥亦能殺人亦能活顧眾云還有知得時節底麼以拄杖打○相于中書令字云急急如律令一喝。</p>
<p>薦亡僧上堂問亡僧遷化向什麼處去師云不是天堂便是地獄進云者個且置腳跟下一句又作麼生師云黑土三尺深佛眼覷不見乃云佛旨禪入送芥納靈骨歸山請山僧說些佛法若論佛法二字久已忘卻了也只記得疇昔之年伊問翠竹煙霞即不問大地黃花事若何山僧云刺瞎闍黎眼伊云刺後如何山僧云待汝死徹一番即向汝道今日伊死了因甚不道諸兄弟生死路頭長倏忽如掣電急須抖擻精神畢竟是個甚麼莫待黑面老子索飯錢漫言不道。</p>
<p>上堂多時不說禪口裏生荊棘好笑寒山子吾心似秋月月中丹桂噴天香指示諸人識不識若要識問取東村王大伯乃舉六祖大師道吾有一物無背無面無頭無尾無名無字常在動用中動用中不識諸仁者既在動用中為甚不識龍門即不然吾有一物有頭有尾有背有面有名有字常在萬像中萬像中不能覆者裏會得青山疊疊黃鸝舌轉釋迦心碧水重重鯨魚性獲祖師意月中丹桂威音那畔露真風雲外青松選佛場中明個事到恁麼地豈敢囊藏只得為諸人道破今辰乃萬玉葉居士為母慶生特向人天眾前無生說生無夢說夢雖然如是且因齋慶讚一句作麼生道花開鐵樹全提旨一線抽牽萬象中下座。</p>
<p>師誕日上堂惟一堅密身一切塵中現山河大地日月星宿莫是堅密身麼明暗色空鱗甲羽毛莫是堅密身麼若恁麼會與堅密身了沒交涉後來臨濟大師見人不會卻向堅密身上下個註腳汝等赤肉團上有一無位真人在汝六根門頭放光動地未證者證自爾印文既破以訛傳訛將此堅密身碎作七花八裂所以安國云得之於心伊蘭作栴檀之樹失之於旨甘露乃蒺藜之園臨濟大師可謂善學柳下惠終不師其跡也山僧恁麼葛藤諸兄弟還知落處也未良久云只知事逐眼前過不覺老從頭上來卓杖下座。</p>
<p>結制上堂僧問今朝結制即不問如何是五家宗師云念將來進云如何是臨濟宗師云一棒青天轟霹靂從教海底絕煙塵如何是雲門宗師云三關險處難迴避一字藏身不犯機如何是曹洞宗師云君臣道合金鍼密偏正機輪玉線通如何是溈仰宗師云子遊父嶺父引道父渡秋江子弄篙如何是法眼宗師云迦葉眼中空六相毘盧頂上現全身進云五家宗旨承師指作家相見事如何師云兩口俱無舌額下各長眉進云某甲即不然師云你杜撰看進云栴檀林裏栴檀貴獅子窟中獅子兒師云正好喫棒乃云古人道一年一解一年一結總是者事不須多說蹋著秤錘硬似鐵龍門亦有個句子一年一度解一年一度結慇懃告與君一棒頭腦裂切忌眼中重著楔。</p>
<p>管翁舒居士為母誕日請上堂<span class='note-inline'>(問答不錄)</span>師乃云欲識未生面當觀堅密身了得堅密身始知未生面遂豎拂子云者個是堅密身復擲下云者個是未生面若定當得出始知萬古青山只麼青千年碧水仍還碧秖如今日陞座為梁氏夫人祝壽一句作麼生道繡谷峰頭紅日杲龍門寺裏祝長年下座。</p>
<p>上堂今朝臘月一也須知端的雪覆千山毛骨寒火生地爐血滴滴血滴滴誰是知音能掊析若能分析得出即明得過去諸如來斯門已成就現在諸菩薩今各入圓明未來修學人皆依如是住遂舉杖云不得動著動著與他三十棒畢竟如何山僧不惜莖眉為諸人垂手看一片袈裟撩搭起街頭十字任縱橫一卓下座。</p>
<p>解制上堂問百日內若有所得頭上安頭若無所得辜負今日畢竟如何師云問取瞎漢去進云秖如世尊已前彌勒已後是何面目師云他無面目進云恁麼則草鞋倒著去也師打云承虛接響漢乃云世尊已前千聖不言彌勒已後諸祖難透何故無他下口處直饒透得徹骨徹髓正好來喫龍門拄杖何故更有向上一著在其或未諳仍舊墮在窠臼裏山僧不惜唇齒向諸人開一線道家家戶戶燈逢人莫錯舉上堂安居禁足依然逼塞彌天出穴離巢仍舊不離當處所以道匣裏青蛇光燦爛雲中師子足洪音既然如是因甚有出有入聻一拂云雖然有出入原本是一家昔有僧辭雪峰去參靈雲乃問佛未出世時如何雲豎起拂子出世後如何雲亦豎起拂子其僧卻回雪峰云返太速乎僧云某甲問佛法不契峰云汝問什麼僧舉前話峰云汝問我與汝道便問佛未出世時如何峰豎起拂子出世後如何峰放下拂子僧禮拜峰便打師拈云者兩個老漢憐兒不覺醜可惜者僧至今猶未知醜在假如今日有問座元未出關時如何山僧亦豎起拂子出關後如何山僧亦放下拂子你諸人且道山僧與古人是同是別倘未知得端倪且向牧恒座元處與諸人道破下座。</p>
<p>因事上堂七尺烏藤用得奇徹頭徹尾露真機掀翻窠臼重拈出敲佛打魔恰得宜窺未透莫狐疑走向他家傍竹籬雞棲鳳巢終是異玅高峰頂豈能窺一喝下座。</p>
<p>五通作祟師以杖擊碎焚之上堂昨日說五通今朝燒五通地方從此振事事悉昌隆眾中有知昨日今朝意旨者麼僧問佛照也恁麼丹霞也恁麼和尚也恁麼意旨如何師云咸教天下太平進云既是五通因甚被火燒卻師云正是五通進云橫按鏌邪全正令元來當斬不平人師云且喜闍黎領話僧作禮師乃云橫按鏌邪全正令提綱當斬不平人爍地光天生燦爛頓令邪怪絕煙塵諸仁者五通被山僧燒卻且道山僧有甚長處以杖打[○@吽]相云我為法王於法自在一喝下座。</p>
<p>師誕辰上堂問玉燭輝煌騰卍字紅輪光燦正東升如何是知命意師云東山呈曙色萬壑悉光明進云五旬一萬八千日逗到今朝是正筵且道與昔日同別若何師云文不加點進云當陽鐵樹花開別不與人間色相齊師云仁者自生分別乃拈杖云赤條條本自飽滿孤迥迥幾曾饑卻有時高高峰頂棒破青天吐紅日有時深深海底喝起泥牛耕玉浪者裏會得自然量等虛空界示等虛空法證得虛空時無是無非法既無是又無非扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾其或擬議未免向虛空裏釘橛去也復舉大慧老人一日挂牌入室慧問妙總尼古人不出方丈為什麼卻去庄上喫油餈尼云和尚放玅總過方敢通個消息慧云我放你過試道看尼云玅總亦放和尚過慧云爭奈油餈何尼一喝便出於是聲聞四方今日無瑕尼送大衣入山山僧也不掛牌無瑕亦不入室設若有問山僧代無瑕云和尚不得說夢便行不但截斷古人葛藤亦免向油餈上作活計會麼一卓云分明不在春枝上賣盡風流人不知下座。</p>
<p>眉劍首座請上堂僧問遇境逢緣即不問慶生一句請師宣師云燈燭交輝人境互換進云父母未生前如何是和尚本來面目師云威音那畔不如我如何是已生的本來面目師云那畔威音我不如進云臨濟宗旨縱奪分明如何是奪人不奪境師云月印前朝寺蒼階虛自明如何是奪境不奪人師云牧童歌遠調方識老山深如何是人境兩俱奪師云白日西山墜長安緊閉門如何是人境俱不奪師云聖主臨寶殿野老盡相親進云蒙師指出秦時鏡照破無生劫外春師云非汝境界乃云首座為我慶生兼啟山僧說法若有法可說卻成世諦流布若無法可說未免取笑虛設所以道不見有人境互換生滅長短動靜無虧全身荷負眉劍首座隨侍山僧一十六載癸巳秋命守同安院事于中經歷寒暑志興祖席道業行業宛若冰霜累被風波毫無移易今特山僧五旬遠來慶祝雖然如是且不涉景緣一句作麼生道愧慚半百等閑度喫盡風霜耐歲寒下座。</p>
<p>九日上堂三玄三要事難分得意忘言道易親一句明明該萬象重陽九日菊花新菊花既新還有知時應節者麼僧問處處笙歌吹落帽家家鼓樂宴龍山如何是值時應節句師云幾點重陽雨洗出透靈源進云重陽佳節蒙師指展翅鶤鵬事若何師云拔萃衝霄添瑞氣超群獨步助春風進云恁麼則許淵明折一枝去也師云喜得上座領話僧禮拜師乃云從上來建法幢立宗旨秖為紹隆佛種接待後昆山僧縵網張鉤倚望撈得一個半個撐持祖道法社增輝不意監院慎獨不遠千里山僧一見已知脫皮換骨今日撾鼓集眾只得兩手分付且道付個什麼龍門一派曹溪水今古滔滔話不窮獨許慎公吸一滴頓教陸地起蒼龍下座。</p>
<p>結制上堂最初一句子眉下甚分明鼻孔原向下何勞別處尋既不別處尋今日因甚牽累山僧奈你個個仰天覓地把水求火將靈然一段光明自<span class='corr'>己</span>埋沒豈不知盡大地是個禪堂返去他處棲遲可謂無繩自縛今日事不獲<span class='corr'>已</span>只好將錯就錯且向長連床上豎起脊梁緊捏繩頭看是什麼道理切須逼得通身汗下絕後再甦失腳井中摝得一個紅爛鐵錘也不可知顧左右云喚甚麼作紅爛鐵錘眾無語師云如鴨聞雷拽杖下座。</p>
<p>解制上堂百日期滿眉毛放下眾中有收因結果者麼出來為你證據若論此事不言而信不動而彰其靜也翕其動也闢語其大天下莫能載語其小天下莫能破因什麼有九旬禁足三月安居蓋為諸人不肯向<span class='corr'>己</span>躬下討個消息如逼蛇化龍一場笑具眾中還有不甘者麼也是茅山土地。</p>
</div>
<div class='div-other'><a id='mulu10' />
<p class='h1'>住江西南昌府奉新縣越山寶蓮禪寺語錄</p><p>師于辛卯冬十月初一日入院。</p>
<p>陞座拈香祝聖罷師云山僧八月赴雲居難卻從前三次書去住任緣酬宿債偏來越阜釣龍魚僧問越山高頂冰壺發焰和尚向者裏釣個甚麼師云釣卻也不知進云如何便脫去師云截斷命根乃云雲居越山本無差別者邊那邊從來不異秖為諸人節外生枝不能脫於網釣遂豎拂子云若向者裏會得任他絲垂千尺網布漫天縱具尚父之手得養由之能依然是陸地尋魚水中覓兔亦撈摝伊不著直須向空王殿裏尋出無依道人越山頂上摩著沒相鼻孔者回方許喫山僧拄杖今朝達公監院請住寶蓮舉揚個事正與麼時且高歌迎瑞共樂清平一句作麼生道以杖卓云眼耳頓開天地小萬象森羅拱北宸靠杖下座。</p>
<p>結制陞座師云晉公居士設齋寶蓮寺裏結制雖則法喜禪悅正要諸人瞥地教中道其施汝者不名福田供養汝者墮三惡道且道針鋒頭上文殊普賢勞攘個什麼波斯照古鏡。</p>
<p>陞座纔見結制今日又解雪光和燦爛瑞氣湧三台且喜青山洗出玉樹消融萬籟絕響堂中悄靜適纔侍者道恭喜大眾都得根本智山僧劈脊一棒且道是賞你罰你復卓云不見道庭前生瑞草好事不如無一喝下座。</p>
</div>
<p class='juan'>法璽印禪師語錄卷第三</p>
</div><!-- end of div[@id='body'] -->
</body></html>