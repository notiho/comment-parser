<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱藏知津</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu66' />
<p class='juan'>閱藏知津卷第七</p><p class="byline">北天目沙門釋智旭彙輯</p>
<div class='div-other'><a id='mulu67' />
<p class='h1'>大乘經藏　方等部第二之六</p>
<ul class="">
<li><p>思益梵天所問經<span class="note-inline">(四卷)</span>　<span class="note-inline">(南五北傷)</span></p>
<p style="margin-left:3em">姚秦天竺沙門鳩摩羅什譯</p>
<p style="margin-left:1em">如來光明品第一，佛在迦蘭陀竹林，與六萬四千比丘，七萬二千菩薩，及天龍八部俱。網明菩薩讚佛光明，佛為說種種光明之名，能利眾生，并放光明。召東方思益梵天，同萬二千菩薩來會。日月光佛，囑以十法遊於娑婆國土，於毀於譽。心無增減<span class="note-inline">(一)</span>。聞善聞惡，心無分別<span class="note-inline">(二)</span>。於諸愚智，等以悲心<span class="note-inline">(三)</span>。於上中下眾生之類，意常平等<span class="note-inline">(四)</span>。於輕毀供養，心無有二<span class="note-inline">(五)</span>。於他闕失，莫見其過<span class="note-inline">(六)</span>。見種種乘，皆是一乘<span class="note-inline">(七)</span>。聞三惡道，亦勿驚畏<span class="note-inline">(八)</span>。於諸菩薩，生如來想<span class="note-inline">(九)</span>。佛出五濁世，生希有想<span class="note-inline">(十)</span>。四法品第二，思益菩薩問二十事，佛一一答以四法。</p>
<p style="margin-left:1em">菩薩正問品第三，網明菩薩問何謂正問，思益菩薩具答邪問正問不同，五百比丘不解。網明重啟，思益說涅槃者，但有名字，猶如虛空，不可得取。五百比丘漏盡解脫，思益復問種種名義。佛具答之。</p>
<p style="margin-left:1em">四諦品第四，佛為思益說真聖諦，不得一法是實是虛。</p>
<p style="margin-left:1em">歎功德品第五，思益廣歎信解此法功德。</p>
<p style="margin-left:1em">如來五力說品第六，謂一者言說，二者隨宜，三者方便，四者法門，五者大悲。如來大悲品第七，說如來以三十二種大悲，救護眾生。</p>
<p style="margin-left:1em">幻化品第八，網明問，思益答。佛讚印之。舍利弗歎仰之。普華菩薩，及網明菩薩，皆與舍利弗問答，令舍利弗默然。</p>
<p style="margin-left:1em">菩薩光明品第九，佛因大迦葉問，敕網明放爪指光普照十方，令諸大眾，與佛無異。下方四菩薩來，不知何是真佛，發誠實語。佛乃昇空，令得作禮。</p>
<p style="margin-left:1em">菩薩受記品第十因迦葉問，授網明菩薩記。因思益問授記義，具明過去不得記及得記因緣。謂依止所行，故不得記。出過一切諸行，具足六波羅密，故得受記。若菩薩能捨諸相，名為檀波羅密。能滅諸受持，名為尸波羅密。不為六塵所傷，名為羼提波羅密。離諸所行，名為毘梨耶波羅密。不憶念一切法，名為禪波羅密。能忍諸法無生性，名為般若波羅密。</p>
<p style="margin-left:1em">薩婆若品第十一，為思益梵天說薩婆若義，答網明菩薩家清淨義。</p>
<p style="margin-left:1em">菩薩無二品第十二，思益梵天與文殊問答，又有等行天子與文殊問答。</p>
<p style="margin-left:1em">名字義品第十三，一切菩薩各各說菩薩名義。</p>
<p style="margin-left:1em">論寂品第十四，思益問等行，及問文殊正行正位義。</p>
<p style="margin-left:1em">如來二事品第十五，謂聖說法，及聖默然。惟如來有此二法。</p>
<p style="margin-left:1em">得聖道品第十六，文殊問，等行答。文殊問，思益答。</p>
<p style="margin-left:1em">志大乘品第十七，等行問發行大乘，佛以偈答。</p>
<p style="margin-left:1em">發菩提心品第十八，文殊白佛，若菩薩起二相發菩提心，是不行菩提道。思益問行菩提行，文殊答行一切法而於法無所行。釋梵四王散華讚護。佛言，惟有如說修行，是名能報師恩。</p>
<p style="margin-left:1em">師子吼品第十九，釋提桓因讚歎菩薩能師子吼，不退轉天子復說師子吼義。</p>
<p style="margin-left:1em">梵行牢強精進品第二十，授不退轉天子記，及說牢強精進法。謂於諸法，不起精進相。</p>
<p style="margin-left:1em">海喻品第二十一，以大海喻諸菩薩，有十二事。</p>
<p style="margin-left:1em">建立法品第二十二，明一切法無說無示，無有護念，是法終不可滅，不可護念。又明不求菩提，不願不貪不樂不念不分別菩提，乃得授記。</p>
<p style="margin-left:1em">如來神咒品第二十三，囑累品第二十四。</p>

<ul class="">
<li><p>持心梵天所問經<span class="note-inline">(四卷)</span>　<span class="note-inline">(南五北慕)</span>　<span class="note-inline">(一名莊嚴佛法義名等御諸法)</span></p>
<p style="margin-left:3em">西晉月支國沙門竺法護譯</p>
<p style="margin-left:2em">與上經同，而品數稍減。</p>
</li>

<li><p>勝思惟梵天所問經<span class="note-inline">(六卷)</span>　<span class="note-inline">(南大北傷)</span></p>
<p style="margin-left:3em">元魏北天竺沙門菩提留支譯</p>
<p style="margin-left:2em">亦同上經。而不列品。</p>
</li>
</ul></li>

<li><p>佛說大乘同性經<span class="note-inline">(二卷)</span>　<span class="note-inline">(南大北慕)</span></p>
<p style="margin-left:3em">宇文周中天竺沙門闍那耶舍譯</p>
<p style="margin-left:1em">佛住大摩羅耶精妙山頂，與千二百五十比丘，及大菩薩天龍眾俱。楞伽大城毗毘沙那羅剎王供佛問法，得菩提記。海龍王問其往因，佛為說之。次有海妙深持自在智通菩薩從東方來，以大寶殿供佛問法。佛為說如來十地名，及聲聞十地名，辟支佛十地名，菩薩十地名。復為現如來初地相，及二地相。</p>

<ul class="">
<li><p>佛說證契大乘經<span class="note-inline">(一卷)</span>　<span class="note-inline">(有御製序)</span>　<span class="note-inline">(南常北慕)</span></p>
<p style="margin-left:3em">唐中印度沙門地婆訶羅譯</p>
<p style="margin-left:2em">與上經同。</p>
</li>
</ul></li>

<li><p>諸法無行經<span class="note-inline">(二卷)</span>　<span class="note-inline">(南傷北常)</span></p>
<p style="margin-left:3em">姚秦天竺沙門鳩摩羅什譯</p>
<p style="margin-left:1em">佛在耆闍崛山，與五百比丘，九萬二千菩薩俱。師子遊步菩薩，偈問一相之法。佛先止，次答，大眾獲益。次說往古高須彌山王佛滅後，淨威儀比丘守護正法。有威儀比丘，不能信解，生不善心，受地獄苦。於是文殊請問滅業障法，及問觀四諦，四念處，八正道，五根，七覺支等。佛一一答之。又請說陀羅尼。佛為說一切法皆不動相種性法門。文殊亦說種種不動相，乃至答諸天子。云我是貪欲尸利，瞋恚尸利等。次有華戲慧菩薩，請問入音聲慧法門。佛亦先止，次答，次敕文殊自說往因。過去師子吼鼓音王佛滅後，喜根比丘，善說諸法實相。勝意比丘持戒得定，行頭陀行，不信深法，墮大地獄。喜根今於東方寶莊嚴國，成勝光明威德王佛。勝意今為文殊。</p>

<ul class="">
<li><p>諸法本無經<span class="note-inline">(三卷)</span>　<span class="note-inline">(南傷北五)</span></p>
<p style="margin-left:3em">隋北天竺沙門闍那崛多譯</p>
<p style="margin-left:2em">與上經同。</p>
</li>

<li><p>佛說大乘隨轉宣諸法經<span class="note-inline">(三卷今作一卷)</span>　<span class="note-inline">(南言北之)</span></p>
<p style="margin-left:3em">宋譯經院沙門紹德等譯</p>
<p style="margin-left:2em">亦同上經，而敘事不甚明白。</p>
</li>
</ul></li>

<li><p>大乘理趣六波羅密多經<span class="note-inline">(十卷)</span>　<span class="note-inline">(前有代宗序)</span>　<span class="note-inline">(南若北馨)</span></p>
<p style="margin-left:3em">唐罽賓國沙門般若譯</p>
<p style="margin-left:1em">歸依三寶品第一，佛在竹林，與眾多菩薩，眾多苾芻，及阿僧企耶發心諸有情俱。慈氏菩薩為眾請問三寶及歸依義。佛言，佛寶有二，一者佛身。二者佛德。法寶有三，一者涅槃常樂我淨般若解脫法身。二者戒定智慧諸妙功德。三者八萬四千諸妙法蘊。攝為五分，一素呾纜。二毗奈耶。三阿毘達磨。四般若波羅密多。五陀羅尼門。譬如乳，酪，生酥，熟酥，及妙醍醐。僧寶有三，一者第一義僧，所謂諸佛。二者聖僧，謂四果、四向、及辟支佛。三賢，十聖。三者福田僧，謂苾芻，苾芻尼等。為脫苦故，懺悔，隨喜，發大誓願。修行大乘，是名歸依。</p>
<p style="margin-left:1em">陀羅尼護持國界品第二，東方不眴世界無盡藏菩薩，放大光明，現大神變，偈讚來會。以第一義答阿難問。佛為阿難說彼國土種種勝事。文殊請問持經之福。佛較答之，文殊菩薩說六真言。普賢菩薩，觀自在菩薩，曼荼羅諸天菩薩，六波羅密多菩薩，四大天王。執金剛菩薩，鈴鐸耳微那夜迦，閻摩羅王，訶哩底愛子母，摩利支天，迦嚕拏王，迦嚕囉王，大自在天王，各說一咒。</p>
<p style="margin-left:1em">發菩提心品第三，彌勒菩薩請問。佛答以先發五種勝心。次說入海取珠，發三勝心不退之喻。</p>
<p style="margin-left:1em">不退轉品第四，彌勒菩薩復問。佛為細釋，一大悲心，緣五道苦而起。二大精進心，如入海求如意珠。更發三種勝心，誓不退轉。</p>
<p style="margin-left:1em">布施波羅密多品第五，淨戒波羅密多品第六，安忍波羅密多品第七，精進波羅密多品第八，靜慮波羅密多品第九，般若波羅密多品第十，俱彌勒菩薩問，如來答也。事理詳明，發菩提心者，急宜受持。復有微末底外道，說自在天常，及說神我能生諸法。佛以正量委細破之。次復偈說八識熏習，及轉顯義。外道發菩提心。佛又為慈氏說八善巧，及智慧方便。解絡掖衣授之，四天釋魔。發願護持。</p>
</li>

<li><p>大乘本生心地觀經<span class="note-inline">(八卷)</span>　<span class="note-inline">(有御製序)</span>　<span class="note-inline">(南之北興)</span></p>
<p style="margin-left:3em">唐罽賓國沙門般若等譯</p>
<p style="margin-left:1em">序品第一，佛住耆闍崛山，與三萬二千比丘，八萬四千菩薩，及一切天龍八部，他方輪王，十六國王，夫人眷屬，四眾，四姓，外道，餓鬼，畜生，琰王，諸大眾俱。坐寶蓮華師子座上，入心瓔珞寶莊嚴王三昧，天雨華香，復入師子奮迅三昧，大千世界，六種震動。惡趣離苦，詣佛供養。如來於胸臆間，及諸毛孔，放金色光，普現十方五趣苦樂之相，及現三大阿僧祇劫因果本末之相。於是師子吼菩薩為眾說偈，歎佛功德，請佛出定。</p>
<p style="margin-left:1em">報恩品第二，從三昧起，告彌勒菩薩，稱歎心地妙法。五百長者不愛苦行，讚二乘道。佛為廣說世間四恩，一父母恩，二眾生恩，三國王恩，四三寶恩。佛有三身<span class="note-inline">(一自性身，二受用身，三變化身；受用又二，一自，二他)</span>，法有四種<span class="note-inline">(教、理、行、果)</span>，僧有三種<span class="note-inline">(一菩薩，二聲聞，三凡夫；凡夫又二，一具戒，二正見)</span>，具足十義，得名為寶。為求菩提，有三種十波羅密。若修十種真實波羅密多，乃名能報四恩。次有智光長者，與不順子遠來聽法，佛為重宣，令發大心。</p>
<p style="margin-left:1em">厭捨品第三，智光長者問出家不及在家。佛為廣說出家最勝，訶在家過。</p>
<p style="margin-left:1em">無垢性品第四，廣明麤衣，乞食，陳藥，蘭若。四依知足功德，各十勝利。</p>
<p style="margin-left:1em">阿蘭若品第五，為常精進菩薩說阿蘭若功德。</p>
<p style="margin-left:1em">離世間品第六，樂遠離行菩薩，承佛威力，為諸菩薩說阿蘭若行，佛讚印之。</p>
<p style="margin-left:1em">厭身品第七，為彌勒菩薩說三十七觀，訶身不淨。</p>
<p style="margin-left:1em">波羅密多品第八，為彌勒菩薩說阿蘭若能滿十波羅密。</p>
<p style="margin-left:1em">功德莊嚴品第九，為彌勒菩薩說有一德應住阿蘭若處，謂觀一切煩惱根源，即是自心。又有二種法，及兩番二種人，不堪住阿蘭若。次明十一種四法，五種八法。</p>
<p style="margin-left:1em">觀心品第十，為文殊師利說觀心法，并說觀心陀羅尼。</p>
<p style="margin-left:1em">發菩提心品第十一，為文殊說自覺悟心，有四種義。及說初觀菩提心相，并說真言。</p>
<p style="margin-left:1em">成佛品第十二，為文殊說三種大秘密法，謂心秘密，語秘密，身秘密。欲修習者，當著菩薩三十二種大金剛甲。</p>
<p style="margin-left:1em">囑累品第十三，明受持者，得三業各十種清淨。</p>
</li>

<li><p>大乘遍照光明藏無字法門經<span class="note-inline">(五紙餘)</span>　<span class="note-inline">(南男北潔)</span></p>
<p style="margin-left:3em">唐中印度沙門地婆訶羅再譯</p>
<p style="margin-left:1em">佛住耆闍崛山，與無量菩薩，及比丘僧，乃至十方恒沙世界諸天龍俱。勝思惟菩薩請問二字之義。佛言，菩薩有九種一法應除滅。謂欲貪，瞋恚，愚癡，我執，懈怠，睡眠，染愛，疑惑，無明。有一法應守護，謂<span class="corr">己</span>所不欲，勿勸他人。如自愛命，則不應殺等。次明無有一法是如來所覺所證，以一切法本無有實，從因緣生。因緣亦如電光，念念不住故。次明持此經者，得生淨土，見阿彌陀，及諸聖眾，亦見靈山聖會。</p>

<ul class="">
<li><p>無字寶篋經<span class="note-inline">(五紙)</span>　潔</p>
<p style="margin-left:3em">元魏北天竺沙門菩提留支初譯</p>
<p style="margin-left:2em">與前經同。</p>
</li>

<li><p>大乘離文字普光明藏經<span class="note-inline">(四紙)</span>　潔</p>
<p style="margin-left:3em">唐中印度沙門地婆訶羅譯</p>
<p style="margin-left:2em">亦同前經而文稍異。</p>
</li>
</ul></li>

<li><p>佛說大乘入諸佛境界智光明莊嚴經<span class="note-inline">(五卷)</span>　<span class="note-inline">(南作三卷北作二卷)</span>　<span class="note-inline">(南言北之)</span></p>
<p style="margin-left:3em">宋中印土沙門法護等譯</p>
<p style="margin-left:1em">佛在鷲峰法界殿中，與二萬五千比丘，七百二十萬俱胝那庾多菩薩俱。放光集十方眾。有師子座出偈讚佛。佛昇師座。妙吉祥菩薩請問，不生不滅，是何增語？佛言，不生不滅，即是如來增語。因為廣說琉璃地映帝釋宮影喻，忉利天大法鼓喻，空中風雲水喻，大梵王喻，日光照喻，摩尼寶喻，響喻，地喻，虛空喻等。及說種種法句，種種菩薩勝行，於是妙吉祥偈讚禮佛，佛為較顯持經功德。</p>

<ul class="">
<li><p>如來莊嚴智慧光明入一切佛境界經<span class="note-inline">(二卷)</span>　<span class="note-inline">(南慕北男)</span></p>
<p style="margin-left:3em">元魏南天竺沙門曇摩流支譯</p>
</li>

<li><p>度一切諸佛境界智嚴經<span class="note-inline">(半卷)</span>　<span class="note-inline">(南慕北推)</span></p>
<p style="margin-left:3em">蕭梁扶南國沙門僧伽婆羅譯</p>
<p style="margin-left:2em">二經並與前同。</p>
</li>
</ul></li>

<li><p>大方等如來藏經<span class="note-inline">(九紙半)</span>　<span class="note-inline">(南忘北彼)</span></p>
<p style="margin-left:3em">東晉迦維羅衛國沙門佛陀跋陀羅譯</p>
<p style="margin-left:1em">佛在耆闍崛山，成佛十年。與百千比丘，六十恒河沙菩薩，及天龍八部俱。以三昧力，現眾蓮華，皆未開敷，華內皆有化佛。須臾昇空舒榮，須臾萎變，化佛各放無數光明。金剛慧菩薩問何因緣？佛為說一切眾生皆有如來藏性。共說九喻，一萎花中佛，二巖樹蜂蜜，三[禾*會]中粳梁，四不淨處金，五貧家寶藏，六菴羅果種，七弊物中金像，八貧女貴胎，九模中金像。</p>
</li>

<li><p>十住斷結經<span class="note-inline">(十四卷今作十二卷)</span>　談彼</p>
<p style="margin-left:3em">姚秦涼州沙門竺佛念譯</p>
<p style="margin-left:1em">導引品第一，佛於奈園，放舌相光，照十方界。東方執志通慧菩薩，與五萬菩薩來集。佛歎其德。次有菩薩，名曰最勝，請問法要。佛具答之，先明初住法。</p>
<p style="margin-left:1em">留化品第二，明二住法。</p>
<p style="margin-left:1em">空觀品第三，明三住法。</p>
<p style="margin-left:1em">色入品第四，明四住法。</p>
<p style="margin-left:1em">了空品第五，明五住法。</p>
<p style="margin-left:1em">根門品第六，明六住法。</p>
<p style="margin-left:1em">廣受品第七，明七住法。座上諸大聲聞，皆悉號泣。</p>
<p style="margin-left:1em">童真品第八，明八住法，授最勝記，敕令現相。</p>
<p style="margin-left:1em">定意品第九，明九住法。</p>
<p style="margin-left:1em">菩薩成道品第十，明十住法。</p>
<p style="margin-left:1em">滅心品第十一，神足品第十二，恭敬品第十三，勇猛品第十四，碎身品第十五，大意與華嚴十定品同。</p>
<p style="margin-left:1em">身入品第十六，辯才品第十七，權智品第十八，化眾生品第十九，三道滅度品第二十，乘無相品第二十一，等慈品第二十二，法界品第二十三，道智品第二十四，授九萬眾生，十一那術天人，皆於中陰成佛。</p>
<p style="margin-left:1em">身口意品第二十五，一切菩薩，各各說菩薩慧。</p>
<p style="margin-left:1em">夢中成道品第二十六，菩薩證品第二十七，解慧品第二十八，三毒品第二十九，問泥洹品第三十，四梵堂品第三十一，梵天請品第三十二，梵天囑累品第三十三。</p>
</li>

<li><p>菩薩瓔珞經<span class="note-inline">(十三卷今作二十卷)</span>　<span class="note-inline">(一名現在報經)</span>　<span class="note-inline">(南短靡北詩讚)</span></p>
<p style="margin-left:3em">姚秦涼州沙門竺佛念譯</p>
<p style="margin-left:1em">普稱品第一，普照菩薩問菩薩法，凡二十二句。佛答，當以十德瓔珞其體。</p>
<p style="margin-left:1em">識定品第二，寶王菩薩請問瓔珞戒品。佛答以具戒，施，忍。由達唯識。</p>
<p style="margin-left:1em">莊嚴道樹品第三，龍王浴太子品第四，法門品第五，略說瓔珞八萬法門中數十名，持者當得十無礙功德，次廣明六根瓔珞法門。</p>
<p style="margin-left:1em">識界品第六，豪賢菩薩問識境界，次敕諸菩薩各說空慧無著行，次感十方佛各說空慧偈已，忽然不現，以決眾疑。</p>
<p style="margin-left:1em">諸佛勸助品第七，說十無盡藏法門，十方諸佛，同聲說頌印之。</p>
<p style="margin-left:1em">如來品第八，說十地各各四神足法。</p>
<p style="margin-left:1em">音響品第九，因緣品第十，心品第十一，四聖諦品第十二，一無量聖諦，二行盡聖諦，三速疾聖諦，四等聖諦。</p>
<p style="margin-left:1em">成道品第十三，料簡三世各三種成道。</p>
<p style="margin-left:1em">生佛品第十四，本末品第十五，分別五陰本末空。</p>
<p style="margin-left:1em">非有識非無識品第十六，無量品第十七，說佛三昧，所知無量。次明月照光菩薩，四果乃至九地中，所修三世禪行。次佛自說有情於無情，無情於有情法。隨行品第十八，尊復尊梵天請問。佛答以偈，廣明諸度無極。</p>
<p style="margin-left:1em">光明品第十九，無想品第二十，無識品第二十一，受迦葉勸行品第二十二，佛放舌光，十方諸佛，各遣菩薩來會，佛揀聲聞不在聖例，迦葉等脫衣號泣，佛慰喻之。</p>
<p style="margin-left:1em">有行無行品第二十三，諸菩薩各說有行無行，大迦葉亦說有行無行，佛不許可；阿若拘鄰亦說有行無行，佛許可之。舍利弗問答料簡，次目連等亦各說有行無行。</p>
<p style="margin-left:1em">有受品第二十四，無著品第二十五，說無著行，授明觀菩薩記，并說八種記法。次授帝釋記，次令目連除魔心垢，懸記在彌勒時得決。</p>
<p style="margin-left:1em">淨智除垢品第二十六，為淨一切地菩薩，說種種知他心三昧，廣至知億佛世界。</p>
<p style="margin-left:1em">無斷品第二十七，明種種五法，及六度互具六度。</p>
<p style="margin-left:1em">賢聖集品第二十八，一切菩薩各說六度清淨具足法，慧眼菩薩，與文殊菩薩，更相酬唱，演種種法門。</p>
<p style="margin-left:1em">三道三乘品第二十九，佛為舍利弗分別三道各有三乘。</p>
<p style="margin-left:1em">供養舍利品第三十，佛為須菩提說供舍利，供色身，供法身，優劣不同。</p>
<p style="margin-left:1em">譬喻品第三十一，因退席人，說師子木雀喻。</p>
<p style="margin-left:1em">三世法相品第三十二，佛為劫賓㝹說三世受化差別，大眾有疑。十方佛各來說偈，令眾悟解。</p>
<p style="margin-left:1em">清淨品第三十三，為邠耨文陀尼子，分別清淨不清淨法。</p>
<p style="margin-left:1em">釋提桓因問品第三十四，本末行品第三十五，為眾首瓔珞菩薩，說退不退超不超法。</p>
<p style="margin-left:1em">聞法品第三十六，文殊問有轉無轉法，佛分別答之。</p>
<p style="margin-left:1em">淨居天品第三十七，佛為淨居天說三世常無常義，及說菩薩總持賢聖辯才，并授其記。</p>
<p style="margin-left:1em">十方法界品第三十八，佛述初成道時，一切菩薩勸轉法輪。</p>
<p style="margin-left:1em">十智品第三十九，為彌勒菩薩說十無量智門。</p>
<p style="margin-left:1em">應時品第四十，為法妙菩薩說十種應時之行。</p>
<p style="margin-left:1em">十不思議品第四十一，為道勝子說十法。</p>
<p style="margin-left:1em">無我品第四十二，為心智菩薩說十無我行，等乘品第四十三，偈答淨眼。</p>
<p style="margin-left:1em">三界品第四十四，淨施王與佛酬唱，菩薩受記，及六十二見皆空平等。次有究竟菩薩問淨施王，淨施王答而不悟。更令問文殊師利，乃決其疑。</p>
</li>

<li><p>佛說華手經<span class="note-inline">(十卷)</span>　<span class="note-inline">(一名攝諸善根經)</span>　<span class="note-inline">(南欲難北欲)</span></p>
<p style="margin-left:1em">序品第一，大眾雲集，大迦葉亦來，佛分半座令坐。大千震動，迦葉謙讓，并說法要讚佛。</p>
<p style="margin-left:1em">神力品第二，佛又命迦葉坐，以神力普集大眾。令目連敷座，目連化作大座。佛言，如來不於變化座上說法。復命無量緣菩薩敷座，一切菩薩各以上衣積成高座。佛現神力，令諸菩薩各於衣中，見將來成佛之事。華德藏法王子，請問大法。佛放口光，舉身謦欬，遍至十方世界。</p>
<p style="margin-left:1em">網明品第三，東方菩薩見光聞聲，承佛命來，以華作佛事。</p>
<p style="margin-left:1em">如相品第四，東方不虛行力菩薩，持華來會，乃至佛與跋陀婆羅菩薩論如來義。</p>
<p style="margin-left:1em">不信品第五，佛與跋陀婆羅菩薩論末世不信法事。</p>
<p style="margin-left:1em">念處品第六，佛為跋陀菩薩說末世宜修四念處觀。</p>
<p style="margin-left:1em">發心即轉法輪品第七，此東方菩薩名也，亦因光聲而來，佛乃說其往因。</p>
<p style="margin-left:1em">現變品第八，此菩薩摘十方世界，俱置本國，佛更以神力，令諸世界互相擊碎，以警諸天計有常者。</p>
<p style="margin-left:1em">如來力品第九，功德品第十，為堅意菩薩說持經功德。</p>
<p style="margin-left:1em">發心品第十一，東方光明威德聚菩薩，持須彌肩佛之命，亦來集會，獻華供養。佛以華付彌勒，彌勒轉付七萬七千菩薩，菩薩俱發大願，仍奉於佛，佛乃廣讚發心功德。</p>
<p style="margin-left:1em">無憂品第十二，佛為彌勒說真菩薩心，當如往昔無憂太子。</p>
<p style="margin-left:1em">中說品第十三，敘東方諸菩薩見光聞聲而來集者。</p>
<p style="margin-left:1em">總相品第十四，廣敘東方佛菩薩名。</p>
<p style="margin-left:1em">上清淨品第十五，亦廣敘東方佛菩薩名。</p>
<p style="margin-left:1em">散華品第十六，東方觀佛定善根莊嚴菩薩，聞此世界佛名，遙散華來。</p>
<p style="margin-left:1em">眾相品第十七，亦廣敘東方佛菩薩。諸方品第十八，廣敘餘九方佛菩薩，見光聞聲而來集會。</p>
<p style="margin-left:1em">三昧品第十九，佛次第入五十七種三昧，諸天偈讚。</p>
<p style="margin-left:1em">求法品第二十，佛從三昧起，為舍利弗說菩薩求法之要，舍利弗更請法要。歎德品第二十一，佛為舍利弗說菩薩難事。</p>
<p style="margin-left:1em">驗行品第二十二，佛為舍利弗說二種三事，驗菩薩心。</p>
<p style="margin-left:1em">得念品第二十三：說往昔得念王子，不被失念魔所惑。</p>
<p style="margin-left:1em">正見品第二十四，佛為舍利弗說菩薩正見。</p>
<p style="margin-left:1em">歎教品第二十五，亦說如來本生。</p>
<p style="margin-left:1em">毀壞品第二十六，說毀壞菩薩心之罪報。</p>
<p style="margin-left:1em">眾雜品第二十七，選擇居士，及其愛妻。聞法證果。</p>
<p style="margin-left:1em">眾妙品第二十八，逆順品第二十九，不退行品第三十，為法品第三十一，歎會品第三十二，上堅德品第三十三，堅意比丘以衣供佛，發大誓願，衣中見諸神變。阿難問其因緣，佛言且待須臾。堅意比丘請問法門，佛先說其昔為上堅德王，曾問是法。</p>
<p style="margin-left:1em">法門品第三十四，正答堅意之問。</p>
<p style="margin-left:1em">囑累品第三十五，以法門囑菩薩，菩薩發願弘通。次付囑阿難迦葉，皆辭不堪。</p>
</li>
</ul></div>
<p class='juan'>閱藏知津卷第七</p>
</div><!-- end of div[@id='body'] -->
</body></html>