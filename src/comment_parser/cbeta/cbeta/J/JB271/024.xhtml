<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱藏知津</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu100' />
<p class='juan'>閱藏知津卷第二十四</p><p class="byline">北天目沙門釋智旭彙輯</p>
<div class='div-other'><a id='mulu101' />
<p class='h1'>大乘經藏　法華部第四</p><p style="margin-left:2em">述曰：「凡是開權顯實，授聲聞成佛記，發跡顯本，明成佛甚久遠，及但明一乘修證之法，無二無三者，皆此部收。」</p>

<ul class="">
<li><p>無量義經<span class="note-inline">(一卷)</span>　<span class="note-inline">(前有劉虯序)</span>　草</p>
<p style="margin-left:3em">蕭齊中天竺沙門曇摩伽陀耶舍譯</p>
<p style="margin-left:1em">德行品第一。大莊嚴菩薩讚佛。說法品第二。大莊嚴問，何法速成菩提？佛答：有一法門，能令速成菩提，謂無量義，從一法生，一法者，名為實相。十功德品第三。</p>
<p style="margin-left:2em">此說法華之前茅也，故收入法華部中。</p>
</li>

<li><p>妙法蓮華經<span class="note-inline">(七卷)</span>　草</p>
<p style="margin-left:3em">姚秦天竺沙門鳩摩羅什譯</p>
<p style="margin-left:1em">序品第一。佛在耆闍崛山，先說無量義經，次入無量義定，眉光東照萬八千土，彌勒疑問，文殊述往事以釋之。</p>
<p style="margin-left:1em">方便品第二。世尊出定，告舍利弗，諸佛方便不可思議，唯佛與佛，乃能知之，即止不說。舍利弗三請，五千增上慢者退席，乃唱唯一大事。所謂開示悟入佛之知見，一切皆當作佛，實無三乘。</p>
<p style="margin-left:1em">譬喻品第三。授舍利弗記，說火宅喻。</p>
<p style="margin-left:1em">信解品第四。須菩提，迦旃延，大迦葉，目犍連，領解佛旨，說窮子喻。</p>
<p style="margin-left:1em">藥草喻品第五。佛印四人所說，而推廣之。</p>
<p style="margin-left:1em">授記品第六。授大迦葉等四人記。</p>
<p style="margin-left:1em">化城喻品第七。先說大通智勝佛時，十六王子覆講結緣事，次說化城喻。</p>
<p style="margin-left:1em">五百弟子授記品第八。富樓那為上首，五百弟子皆得受記，說繫珠喻。</p>
<p style="margin-left:1em">授學無學人記品第九。阿難，羅[目*(危-(夗-夕)+矢)]羅為上首。</p>
<p style="margin-left:1em">法師品第十。佛因藥王菩薩，告八萬大士，持此經，速得佛。并說鑿井喻。</p>
<p style="margin-left:1em">見寶塔品第十一。多寶佛塔從地涌出，大聲讚善，釋迦如來以神力，三變淨土，分身諸佛咸集，與欲開塔，多寶如來，分半座與釋迦同坐，釋迦大聲唱告勸持。</p>
<p style="margin-left:1em">提婆達多品第十二。說如來往昔求法，事阿私仙得聞妙法，今授提婆達多大菩提記。文殊入海弘經，龍女獻珠成佛。</p>
<p style="margin-left:1em">持品第十三。藥王大樂說等，各各發願持經，佛授大愛道及耶輸記。又視八十萬億那由他諸菩薩。諸菩薩亦發願持經。</p>
<p style="margin-left:1em">安樂行品第十四。文殊請問末世持經方法，佛以身口意誓願四安樂行答之，兼說輪王髻珠喻。</p>
<p style="margin-left:1em">從地涌出品第十五。六萬恒沙菩薩，各將眷屬，從地涌出，大眾懷疑，彌勒興問。</p>
<p style="margin-left:1em">如來壽量品第十六。佛自明成道已來甚久，以釋眾疑，說醫王喻。</p>
<p style="margin-left:1em">分別功德品第十七。明在會聞法獲益之多，及明五品弟子功德。</p>
<p style="margin-left:1em">隨喜功德品第十八。法師功德品第十九。明法師得六根清淨。</p>
<p style="margin-left:1em">常不輕菩薩品第二十。明往古比丘，以隨喜行，得淨六根，速成佛道。</p>
<p style="margin-left:1em">如來神力品第二十一。出廣長舌，放毛孔光。謦欬彈指，聲遍十方。</p>
<p style="margin-left:1em">囑累品第二十二。三摩眾菩薩頂而囑付之。</p>
<p style="margin-left:1em">藥王菩薩本事品第二十三。宿王華菩薩請問，佛為說一切眾生喜見菩薩然身然臂事。</p>
<p style="margin-left:1em">妙音菩薩品第二十四。佛放眉間光，照東方世界，召此菩薩來作佛事。</p>
<p style="margin-left:1em">觀世音菩薩普門品第二十五。無盡意菩薩請問，佛為說十四無畏，三十二應，種種功德。</p>
<p style="margin-left:1em">陀羅尼品第二十六。菩薩及天神等各各說咒，護法。</p>
<p style="margin-left:1em">妙莊嚴王本事品第二十七。明往古淨德夫人，淨藏淨眼二子，同化父王見佛。</p>
<p style="margin-left:1em">普賢菩薩勸發品第二十八。佛為普賢重示四法，普賢說咒護持。</p>
<p style="margin-left:2em">此一部經，乃如來究竟極談，具明施設一代時教所以然之線索，如家業之有總帳簿，如天子之有九鼎也，非精研智者大師玄義文句，不盡此經之奧，仍須以荊谿尊者釋籤妙樂輔之。</p>

<ul class="">
<li><p>正法華經<span class="note-inline">(十卷)</span>　木</p>
<p style="margin-left:3em">西晉月支國沙門竺法護譯</p>
<p style="margin-left:2em">與上經同，但藥草品中，有迦葉問答，及生盲喻。五百弟子授記品初，有入海取寶喻。法師品名為藥王如來品。有寶蓋王及千子與善蓋太子法供養事。一切咒皆翻梵成華。囑累品在最後。</p>
</li>
</ul></li>

<li><p>妙法蓮華經<span class="note-inline">(八卷)</span>　<span class="note-inline">(前有序)</span>　<span class="note-inline">(南蓋北賴)</span></p>
<p style="margin-left:3em">隋北天竺沙門闍那崛多共達摩笈多譯</p>
<p style="margin-left:2em">多用什師譯文，但添藥草品後生盲一喻耳。陀羅尼品在第二十一。囑累品在最後。提婆達多品，合入見寶塔品，故止有二十七品。</p>

<ul class="">
<li><p>薩曇芬陀利經<span class="note-inline">(半卷)</span>　草</p>
<p style="margin-left:3em">附西晉錄</p>
<p style="margin-left:2em">即寶塔品提婆達多品別出。</p>
</li>

<li><p>觀世音菩薩普門品<span class="note-inline">(一卷)</span>　<span class="note-inline">(南[○@缺]北草)</span></p>
<p style="margin-left:3em">鳩摩羅什譯文闍那笈多譯頌</p>
<p style="margin-left:2em">按藏中法華經普門品，無重頌，今既補入全經，則此品便為重出，然舉世流通，功驗最多，智者大師有別行玄疏，四明尊者復有記解，最精最妙，不可不閱。</p>
</li>
</ul></li>

<li><p>法華三昧經<span class="note-inline">(半卷)</span>　草</p>
<p style="margin-left:3em">劉宋枳園寺沙門釋智嚴譯</p>
<p style="margin-left:1em">眾會欲問佛，佛放口光遍十方，即不見佛身相，大眾各入三昧，觀察不可得，羅閱王辯通，及女利行等來，佛從地涌，坐蓮華上，利行問佛，乃至得道，與眾問答，諸女發心皆出家，王亦出家，得授記。</p>
</li>

<li><p>廣博嚴淨不退轉法輪經<span class="note-inline">(四卷)</span>　髮</p>
<p style="margin-left:3em">劉宋枳園寺沙門釋智嚴共寶雲譯</p>
<p style="margin-left:1em">文殊師利以神通力，同舍利弗到十方世界供佛，集一切菩薩同到祇園，請轉不退法輪，說堅信堅法八人四果聲聞支佛密義，令諸眾會，捨離諸想，其諸羅漢，復作成就五逆，滿足五欲，遠離正見等密語，眾會驚疑，文殊釋之，佛現舌相，普授聞經不退轉記，波旬入會，佛復以密語遣之，大眾騰疑，佛為解釋，次有三菩薩來。一自稱是如來。一自稱是世尊，一自稱是佛。眾又騰疑，佛為解釋。於是眾菩薩各以偈讚，阿難請問較量功德，師子童女，及比丘尼、居士婦、發心受持，捨離女身，乃至明不信罪報，大眾悔過，請佛守護流通。</p>

<ul class="">
<li><p>不退轉法輪經<span class="note-inline">(四卷)</span>　髮</p>
<p style="margin-left:3em">安公涼土譯經在北涼錄</p>
</li>

<li><p>阿惟越致遮經<span class="note-inline">(四卷)</span>　<span class="note-inline">(南此北蓋)</span></p>
<p style="margin-left:3em">西晉月支國沙門竺法護譯</p>
<p style="margin-left:2em">二經並與上同。</p>
</li>
</ul></li>

<li><p>大薩遮尼犍子授記經<span class="note-inline">(十卷)</span>　豈</p>
<p style="margin-left:3em">元魏北天竺沙門菩提留支譯</p>
<p style="margin-left:1em">序品第一。佛住鬱闍延城，嚴熾王園，於大眾中，現殊勝身相。</p>
<p style="margin-left:1em">問疑品第二。文殊偈讚請問，佛止之，文殊復問。</p>
<p style="margin-left:1em">一乘品第三。明二種十二法，能發菩提，又布施乃至方便，各十二種妙行，又如來有十二勝妙功德，淨佛國土，為利眾生，示十二濁，實唯一乘，分別說三。</p>
<p style="margin-left:1em">詣嚴熾王品第四。大薩遮詣王所也。</p>
<p style="margin-left:1em">王論品第五。薩遮為嚴熾說聖王法，及小王法。</p>
<p style="margin-left:1em">請食品第六。王請薩遮。</p>
<p style="margin-left:1em">問罪過品第七。王問智人亦有罪否，薩遮次第舉諸人過，并王過，及自過。</p>
<p style="margin-left:1em">如來無過功德品第八。薩遮為王備演如來所有功德，所謂三十二相，八十種好，大慈大悲，三念處，三不護，一切種智，十自在，三十七品，十力，四無所畏，十八不共法，及常無盡法身。</p>
<p style="margin-left:1em">詣如來品第九。薩遮與王，同來見佛。</p>
<p style="margin-left:1em">說法品第十。舍利弗與薩遮論見佛聞法事，佛為薩遮發跡。</p>
<p style="margin-left:1em">授記品第十一。授薩遮大菩提記。</p>
<p style="margin-left:1em">信功德品第十一。</p>
<p style="margin-left:2em">此經文義俱暢，宣說世出世法，曲盡其妙，急宜流通。</p>

<ul class="">
<li><p>菩薩行方便境界神通變化經<span class="note-inline">(三卷)</span>　養</p>
<p style="margin-left:3em">劉宋中天竺沙門求那跋陀羅譯</p>
<p style="margin-left:2em">與上經同，缺王論品，而於如來功德。亦有缺略。</p>
</li>
</ul></li>

<li><p>金剛三昧經<span class="note-inline">(二卷)</span>　<span class="note-inline">(南賢北難)</span></p>
<p style="margin-left:3em">出北涼錄</p>
<p style="margin-left:1em">序品第一。佛於靈山，先說大乘一味真實法，即入金剛三昧，阿伽陀比丘說偈讚歎。</p>
<p style="margin-left:1em">無相法品第二。佛從三昧起，更宣一味法，解脫菩薩，更請為末世眾生，宣說入一味法。</p>
<p style="margin-left:1em">無生行品第三。心王菩薩問得無生忍義。</p>
<p style="margin-left:1em">本覺利品第四。無住菩薩問轉入唵摩羅義。</p>
<p style="margin-left:1em">入實際品第五。大力菩薩問答。</p>
<p style="margin-left:1em">真性空品第六。舍利弗問答。</p>
<p style="margin-left:1em">如來藏品第七。梵行長者問答。</p>
<p style="margin-left:1em">總持品第八。地藏菩薩問答，并囑阿難受持。</p>
</li>

<li><p>大法鼓經<span class="note-inline">(二卷)</span>　染</p>
<p style="margin-left:3em">劉宋中天竺沙門求那跋陀羅譯</p>
<p style="margin-left:1em">佛在祇洹，海眾雲集，說有非有法門。波斯匿王，擊鼓吹貝而來。佛言：我今當說大法鼓經，先命迦葉觀察眾會，堪聞與否，乃有百千萬億阿僧祇分聲聞緣覺，初業菩薩，皆從座去，餘一切住。然後廣讚迦葉。命於此法少問其義，所謂如來常樂我淨，不般涅槃，一切眾生，皆有佛性，無有三乘，實唯一乘。一切空經，是有餘說。惟有此經，是無上說，亦說化城窮子等喻，次囑迦葉，於末世中，護持此法。迦葉辭謝不堪，佛言：迦葉於我滅後，護持此法，有四十年，若至正法餘八十年時，惟一切世間樂見童子能持。</p>
</li>

<li><p>佛說觀普賢菩薩行法經<span class="note-inline">(一卷)</span>　<span class="note-inline">(一名觀普賢觀經一名出深功德經)</span>　<span class="note-inline">(南罔北短)</span></p>
<p style="margin-left:3em">劉宋罽賓國沙門曇摩蜜多譯</p>
<p style="margin-left:1em">阿難、迦葉、彌勒，同問如來滅後修行大乘法要，佛為說普賢觀門，及懺悔六根罪法。此與法華普賢勸發品，相為表裏。故智者大師法華懺儀，全宗此經。</p>
</li>
</ul></div>
<p class='juan'>閱藏知津卷第二十四</p>
<div class='div-w'><p class="pre">　　　　　　<span class='note-inline'>(比丘寂洪　崇存各助銀二兩)</span></p>
</div>
</div><!-- end of div[@id='body'] -->
</body></html>