<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱藏知津</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu102' />
<p class='juan'>閱藏知津卷第二十五</p><p class="byline">北天目沙門釋智旭彙輯</p>
<div class='div-other'><a id='mulu103' />
<p class='h1'>大乘經藏　涅槃部第五</p><p style="margin-left:2em">述曰：「大涅槃部，別在一日一夜，通該一代。凡是扶律談常，顯佛實不滅度者，皆此部收。又如遺教等經，雖在此時，以是小機所見，仍歸阿含。」</p>

<ul class="">
<li><p>大般涅槃經<span class="note-inline">(四十卷)</span>　<span class="note-inline">(南率賓歸王北賓歸王鳴)</span></p>
<p style="margin-left:3em">北涼中天竺沙門曇無讖譯</p>
<p style="margin-left:1em">壽命品第一，佛在拘尸那城，力士生地，阿利羅跋提河邊，娑羅雙樹間，二月十五日，臨涅槃時，大聲普告眾生，若有所疑，今悉可問，為最後問，面門放光，遍照十方。爾時八十百千諸比丘，六十億比丘尼，一恒河沙菩薩，二恒河沙優婆塞，三恒河沙優婆夷，四恒河沙諸離車等男女大小，五恒河沙大臣長者，六恒河沙諸王眷屬，七恒河沙諸王夫人，八恒河沙諸天女等，九恒河沙諸龍王等，十恒河沙諸鬼神王，二十恒河沙金翅鳥王，三十恒河沙乾闥婆王，四十恒河沙緊那羅王，五十恒河沙摩[目*(危-(夗-夕)+矢)]羅伽王，六十恒河沙阿脩羅王，七十恒河沙陀那婆王，八十恒河沙羅剎王，九十恒河沙樹林神王，千恒河沙持咒王，億恒河沙貪色鬼魅，百億恒河沙天諸<span class="corr">采</span>女，千億恒河沙地諸鬼王，千萬億恒河沙諸天子，十萬億恒河沙四方風神，十萬億恒河沙主雲雨神，二十恒河沙大香象王，二十恒河沙師子獸王，二十恒河沙諸飛鳥王，二十恒河沙水牛牛羊，二十恒河沙諸神仙人，一切蜂王，一切山神，海神，河神，皆悉集會。樹林變白，猶如白鶴，四天王，三十三天，乃至第六天，大梵天王，阿脩羅王，所設供養，倍倍勝前，佛皆不受。魔王獻供，并護法咒，佛受其咒，不受其供。大自在天王，設供倍前，東方虛空等佛，遣無邊身菩薩來獻香飯，大地震動，南西北方諸佛世界，亦有無量無邊身菩薩，所持供養，倍勝於前。乃至毒蛇，及惡業者，一切來集。唯除摩訶迦葉阿難二眾，阿闍世王及其眷屬。佛面所出光明，燿覆大眾，所應作<span class="corr">已</span>，還從口入，純陀與同類十五人俱，願設最後供養，佛即許之，為說二施果報無別。一者受<span class="corr">已</span>得菩提，二者受<span class="corr">已</span>入涅槃。純陀因大眾勸，說偈請佛住世。佛以偈答：純陀次答文殊，不應以如來法同於諸行，乃至既去辦供，地大震動，眾會哀請，佛慰諭之，令問所疑，并示秘密之藏，猶如[、/(、*、)]字，略斥無常苦無我三修，無有實義，為說勝三修法，又我所有無上正法，悉以付囑摩訶迦葉，當為汝等作大依止，并說明醫禁乳用乳之喻，次勸問戒律所疑。比丘再辭不堪，於是迦葉菩薩承佛神力，說偈問法，佛讚之曰，我初成道，有諸菩薩曾問是義，如是問者，則能利益無量眾生，次為說菩提因業，得壽命長，佛視眾生，同於子想，愛念成就，諸毀禁者，囑令苦治，無有惡心。如來長壽，最為第一，如彼醍醐，賊不能得，法性無滅，三歸無異。</p>
<p style="margin-left:1em">金剛身品第二。佛為迦葉菩薩說如來身常住不壞，由於往昔護法因緣，今得成就是金剛身。</p>
<p style="margin-left:1em">名字功德品第三。釋大般涅槃名義。</p>
<p style="margin-left:1em">如來性品第四。分別開示四義，一自正，二正他，三能隨問答，四善解因緣義。迦葉菩薩言：「世尊唯有密語，無有密藏，咸令眾生悉得知見。」佛讚印之。次說百句解脫之義，次說四人為世間依，次明魔說佛說經律，種種差別之相，次明知常住者，知四聖諦，次明四顛倒相，次說貧女金藏喻，塗乳洗乳喻，力士額珠喻，雪山樂味藥喻。次明方等經者，猶如甘露，亦如毒藥，消則為藥，不消為毒。次明大乘無有三歸分別之相，次明無二之性，即是實性，次說金鎞抉膜，示二三指之喻，又廣說十住菩薩見性少分之喻，又說夢語刀刀之喻，次明十四音，名曰字本，應離半字，善解滿字。次明二鳥雙遊之喻，次說月無出沒半滿之喻，日出三時長短之喻，次廣說喻，明大涅槃經利益一切，唯不能益一闡提人。次說先陀婆一名四實之喻，以喻如來密語難解，次明自知有佛性者，名丈夫相，次為文殊釋本無今有偈義。</p>
<p style="margin-left:1em">一切大眾所問品第五。佛面放光照純陀身，受其供養，又化佛及僧，受諸大眾供養，說偈慰喻，次廣明一切契經有餘無餘之義，為欲調伏諸眾生故，現身有疾，右脅而臥，如彼病人。</p>
<p style="margin-left:1em">現病品第六。迦葉菩薩勸佛起坐，放光遍照，利益一切，廣為迦葉說秘密教，及說五人有病行處，所謂四果辟支，非如來也。</p>
<p style="margin-left:1em">聖行品第七。為迦葉菩薩說五種行，一聖行，二梵行，三天行，四嬰兒行，五病行。復有一行是如來行，所謂大乘大涅槃經。次即廣明聖行，護戒如護浮囊，得四念處，住堪忍地，觀四聖諦，乃至住無畏地，得二十五三昧，壞二十五有，次答住無垢藏王菩薩，說從牛出乳喻，并說往昔捨身求半偈事。</p>
<p style="margin-left:1em">梵行品第八。為迦葉菩薩說住七善法，得具梵行，一知法，謂知十二部經，二知義，三知時，四知足，五知自，六知眾，七知尊卑。復有梵行，謂慈悲喜捨。因即廣明如來慈善根力，令諸眾生見種種事，又為重釋本有今無偈義，又釋一切世間不知見覺，菩薩悉能知見覺義，於中廣明六念法門，次敘阿闍世王見佛之事，次結示天行品者，如雜華說。</p>
<p style="margin-left:1em">嬰兒行品第九。不能起住來去語言，是名嬰兒，如來亦爾。</p>
<p style="margin-left:1em">光明遍照高貴德王菩薩品第十。佛告德王，修行大涅槃經，得十事功德。一者有五<span class="note-inline">(一、所不聞者而能得聞，二、聞<span class="corr">已</span>能為利益，三、能斷疑惑之心，四、慧心正直無曲，五、能知如來秘藏)</span>。二，<span class="note-inline">(昔所不得而今得之，昔所不見而今見之，昔所不聞而今聞之，昔所不到而今得到，昔所不知而今知之)</span>。三，捨世諦慈，得第一義慈。四，有十事<span class="note-inline">(一、根深難可傾拔，二、於自身生決定想，三、不觀福田及非福田，四、修佛淨土，五、滅除有餘，六、斷除業緣，七、修清淨身，八、了知諸緣，九、離諸怨敵，十、斷除二邊)</span>。五有五事<span class="note-inline">(一、諸根完具，二不生邊地，三、諸天愛念，四、常為天魔沙門剎利婆羅門等之所恭敬，五、得宿命智)</span>。六，得金剛三昧。七，知四法為大涅槃近因<span class="note-inline">(一、親近善友，二、專心聽法，三、繫念思惟，四、如法修行)</span>。八，除斷五事<span class="note-inline">(五陰)</span>，遠離五事<span class="note-inline">(五見)</span>，成就六事<span class="note-inline">(六念)</span>，修集五事<span class="note-inline">(知定，寂定，身心受快樂定，無樂定，首楞嚴定)</span>，守護一事<span class="note-inline">(菩提心)</span>，親近四事<span class="note-inline">(大慈、大悲、大喜、大捨)</span>，信順一實<span class="note-inline">(一道大乘)</span>，心善解脫<span class="note-inline">(貪恚癡心永斷滅)</span>，慧善解脫<span class="note-inline">(於一切法，知無障礙)</span>。九，初發五事悉得成就<span class="note-inline">(一信心，二直心，三戒，四親近善友，五多聞)</span>。十，修集三十七品，入大涅槃常樂我淨，為諸眾生分別解說大涅槃經，顯示佛性。若四果辟支菩薩信是語者，悉得入大涅槃，若不信者，輪迴生死。</p>
<p style="margin-left:1em">師子吼品第十一。佛告大眾，恣汝所問，吾當解說，師子吼菩薩請問：「以何義故，名為佛性？何故復名常樂我淨，若一切眾生有佛性者，何故不見，十住菩薩住何等法，不了了見，佛住何等法，而了了見？」佛讚其具二莊嚴，并細答釋，於中具明觀十二緣智，凡有四種，下者得聲聞道，中者得緣覺道，上者住十住地，上上者得無上菩提，是故十二因緣，名為佛性，即第一義空，名為中道，即名為佛，名為涅槃，又凡有心者，定當得成菩提，故說一切眾生悉有佛性。又不可以有退心故，言無佛性。若有修集三十二相業因緣者，得名不退菩薩。次明真修戒定慧相，次答拘尸那城入般涅槃之因，次答何等比丘莊嚴雙樹之問，次答涅槃無十相故名為無相<span class="note-inline">(色、聲、香、味、觸、生、住、壞、男、女)</span>，時時修習定慧捨相能斷十相。次答成就十法能見涅槃無相，一者信心具足，二者淨戒具足，三者親近善知識，四者樂於寂靜，五者精進，六者念具足，七者軟語，八者護法，九者供給同學，十者具足智慧。次明能修身戒心慧是名智者，能令重業輕受；不修身戒心慧名為愚癡，能令輕業重受。次說恒河七種人喻，眾盲觸象喻。次明菩薩當以苦行自試其心，次明大海有八不可思議，大涅槃經亦復如是。次答如來示同胎生之故，師子吼說偈讚佛。</p>
<p style="margin-left:1em">迦葉菩薩品第十二。問善星比丘事，佛為答之，問未來種種異說事，佛具釋之，又明如是諍訟，是佛境界，非諸二乘所知，若人於是生疑心者，猶能摧壞無量煩惱，若於是中生決定者，是名執著。次明斷善根者，非是下劣愚鈍之人，亦非天中，及三惡道。次明佛性非有非無，亦有亦無。次明十二部經，或隨自意說，或隨他意說，或隨自他意說。次說恒河七眾生喻，次說佛性常故，非三世攝，虛空無故，非三世攝，次明修無常等十想者，能得涅槃，迦葉菩薩以偈讚佛。</p>
<p style="margin-left:1em">憍陳如品第十三。世尊告憍陳如，色是無常，因滅是色，獲得常住解脫之色，受想行識亦爾，苦空無我不淨亦爾。若離佛法，無有沙門及婆羅門，亦無沙門婆羅門法。爾時外道聞<span class="corr">已</span>瞋恚，共往阿闍世所，求與瞿曇論議，王與外道，同來佛所，先答闍提首那婆羅門問，度令出家證果，次答婆私吒梵志問，亦令證果，即入涅槃。次答先尼梵志問，善來得果。次答迦葉梵志問，出家五日而證四果。次答富那梵志問，善來得果，次答清淨梵志問，出家十五日後，得阿羅漢。次答犢子梵志問，出家十五日後，得於初果。復來問法，佛為說奢摩他毗婆舍那，聞<span class="corr">已</span>修習，得阿羅漢，寄謝於佛，入般涅槃，次答納衣梵志問，善來得果，次答弘廣婆羅門問，并因憍陳如答，發廣大心，佛為發跡顯本，次明阿難具足八種不可思議，敕文殊師利以咒攝歸，命其往語須跋陀梵志，尋來見佛，問答實相深義，大眾獲益無量，須跋得證四果。</p>

<ul class="">
<li><p>南本大般涅槃經<span class="note-inline">(三十六卷)</span>　<span class="note-inline">(南鳴至竹北鳳至白)</span></p>
<p style="margin-left:3em">譯人同上</p>
<p style="margin-left:3em">劉宋沙門釋慧觀同謝靈運再治</p>
<p style="margin-left:2em">序品第一。純陀品第二。哀歎品第三。長壽品第四<span class="note-inline">(從壽命品分出為四)</span>。金剛身品第五。名字功德品第六。四相品第七。四依品第八。邪正品第九。四諦品第十。四倒品第十一。如來性起品第十二。文字品第十三。鳥喻品第十四。月喻品第十五。菩薩品第十六<span class="note-inline">(於如來性品分出為十)</span>。一切大眾所問品第十七。現病品第十八。聖行品第十九。梵行品第二十。嬰兒行品第二十一。光明遍照高貴德王品第二十二。師子吼品第二十三。迦葉品第二十四。憍陳如品第二十五。<span class="note-inline">(此部文更精練，章安尊者依此作疏，但世罕流通，而舊本則久行世間矣。)</span></p>
</li>
</ul></li>

<li><p>大般泥洹經<span class="note-inline">(六卷)</span>　<span class="note-inline">(南白北食)</span></p>
<p style="margin-left:3em">東晉平陽沙門釋法顯共覺賢譯</p>
<p style="margin-left:2em">共十八品，齊至如來現病而止，聖行以下，皆未有。生公明闡提皆有佛性，而見擯斥，想依此經。</p>
</li>

<li><p>大般涅槃經後分<span class="note-inline">(二卷)</span>　白</p>
<p style="margin-left:3em">唐南海沙門若那跋陀羅與會寧等譯</p>
<p style="margin-left:1em">憍陳如品之末，敘須跋陀羅焚屍現神變事。</p>
<p style="margin-left:1em">遺教品第一。佛囑阿難大眾，護持大涅槃法，阿泥樓豆令阿難請問四事，佛答以十二因緣正觀，教示車匿，尸波羅戒，是汝大師，依四念處，嚴心而住，一切經初，當安如是我聞等語。次答滅後供物，不得餘用。次答深心供養舍利如芥子許，與現在供佛無異。答茶毘方法，當依轉輪聖王，及答茶毘處所，起塔處所，并示辟支四果輪王塔式，止許帝釋一牙舍利，卻衣顯示金身，放光三告，二十四反上昇虛空，殷勤勸諭。</p>
<p style="margin-left:1em">應盡還源品第二。世尊三返從超入諸禪定，普為大眾三返說法，於其中夜，入第四禪，寂然無聲，便般涅槃，八樹變白，十方大暗，尸棄大梵，釋提桓因，樓豆，阿難，各以偈歎。</p>
<p style="margin-left:1em">機感茶毘品第三。金棺自舉，遶拘尸城，待迦葉來，棺開身顯，灌洗纏<span class="corr">已</span>，棺門即閉，復現雙足，心胸火踊，七日火盡。</p>
<p style="margin-left:1em">聖軀廓潤品第四。七國興兵，圍拘尸城，煙婆羅門唱分八分，各各起塔。</p>
</li>

<li><p>佛說方等般泥洹經<span class="note-inline">(二卷)</span>　<span class="note-inline">(南駒北白)</span></p>
<p style="margin-left:3em">西晉月支國沙門竺法護譯</p>
<p style="margin-left:1em">哀泣品第一。阿難述夢，那律偈歎，大眾哀泣。</p>
<p style="margin-left:1em">四童子現生品第二。東方善思義菩薩，示生作阿闍世王子，南方喜信淨菩薩，示生作師子長者子，西方空無菩薩，示生作須福長者子，北方神通華菩薩，示生作師子王兵臣子，皆生即跏趺說偈，導一切眾見佛。</p>
<p style="margin-left:1em">四童子品第三。佛為阿難宣唱四童子德。</p>
<p style="margin-left:1em">囑累品第四。四菩薩說偈慰阿難，佛以阿難，羅云：囑十萬比丘，又囑北方五百佛。</p>
<p style="margin-left:1em">度地獄品第五。佛身放無數光，光中現化佛說法，又放光度三類地獄，一令生忉利，證初果，二令生兜率，證三果，三令生梵世，入泥洹。</p>
<p style="margin-left:1em">現諸佛品第六。佛放光照十方同名諸佛，同入泥洹者不可勝數，令此會皆得見，亦聞所說經。</p>
<p style="margin-left:1em">佛國淨品第七。現此界清淨莊嚴，不異安樂等剎。</p>
<p style="margin-left:1em">天菩薩品第八。諸天來會，阿那律說偈哀歎，十方菩薩同來，興大供養。</p>
<p style="margin-left:1em">如來化說法品第九。阿難偈讚佛，佛先入三昧，現無量化佛說法，後復說佛種種三昧勝用。</p>

<ul class="">
<li><p>四童子三昧經<span class="note-inline">(三卷)</span>　仝上</p>
<p style="margin-left:3em">隋北天竺沙門闍那崛多譯</p>
<p style="margin-left:2em">與上經同，但至第六品而止。</p>
</li>
</ul></li>

<li><p>大悲經<span class="note-inline">(五卷)</span>　駒</p>
<p style="margin-left:3em">高齊烏萇國沙門那連提黎耶舍共法智譯</p>
<p style="margin-left:1em">梵天品第一。佛命阿難敷床，右脅而臥，光掩大千，致大梵王問法生信，佛以大千界囑付之。</p>
<p style="margin-left:1em">商主品第二。魔子商主請佛住世，佛為授辟支記。</p>
<p style="margin-left:1em">帝釋品第三。佛教帝釋加被之法，并化脩羅，使離鬥諍。</p>
<p style="margin-left:1em">羅睺羅品第四。羅睺不忍見佛涅槃，往至東北方難勝佛處，佛慰喻之，復往上方商主佛處，佛更慰諭令還此土，釋迦為說見實諦品，大眾獲三乘益。</p>
<p style="margin-left:1em">迦葉品第五。阿難悲泣，佛以迦葉能弘傳法化事慰之。</p>
<p style="margin-left:1em">持正法品第六。明佛滅後，有多弘法人，一毘提奢比丘，二提知迦比丘，三優波鞠多，四阿輸婆鞠多，五鬱多羅，六設陀沙荼上座，七毘頭羅及刪闍耶二人，八大精進，九末田提，十迦葉，十一闍知迦長者，十二法增優婆塞，十三祁婆迦比丘，十四大施國王。</p>
<p style="margin-left:1em">舍利品第七。極明供養舍利，乃至散一華一念佛之功德，必得涅槃大果。</p>
<p style="margin-left:1em">禮拜品第八。摩竭大魚聞商人稱南無佛聲，命終生人道中，出家證四果，何況種深善根。</p>
<p style="margin-left:1em">善根品第九。先說寄滴水喻，次明於佛所種善根，決不失減。</p>
<p style="margin-left:1em">布施福德品第十。施佛福田，設求不涅槃，亦決當涅槃，因現五華供燃燈佛之妙報。</p>
<p style="margin-left:1em">植善根品第十一。明佛從燃燈佛後供養諸佛事。</p>
<p style="margin-left:1em">以諸譬喻付囑正法品第十二。佛親執阿難手，囑令流通正法寶藏。</p>
<p style="margin-left:1em">問教品第十三。預示結集法，并囑莫放逸。</p>
</li>

<li><p>大乘方廣總持經<span class="note-inline">(一卷)</span>　<span class="note-inline">(南五北才)</span></p>
<p style="margin-left:3em">隋北天竺沙門毘尼多流支譯</p>
<p style="margin-left:1em">佛將涅槃，入如法三昧，令大千界普遍莊嚴，大眾雲集，佛出舌相，遍覆大千，敕彌勒問法決疑，於是淨居天等，請佛說大乘方廣總持法門，佛告彌勒，一切法皆是佛說，不應橫生分別去取，執小廢大，執大廢小。若謗法者，罪則無量，因說彌陀，及自往因，致有佛國淨穢之別，又菩薩必具行六度，不可但言宜修般若，又菩薩不得謗他菩薩，其罪極重。</p>

<ul class="">
<li><p>佛說濟諸方等學經<span class="note-inline">(一卷)</span>　仝上</p>
<p style="margin-left:3em">西晉月支國沙門竺法護譯</p>
<p style="margin-left:2em">與前經同。</p>
</li>
</ul></li>

<li><p>集一切福德三昧經<span class="note-inline">(三卷)</span>　<span class="note-inline">(南大北化)</span></p>
<p style="margin-left:3em">姚秦天竺三藏鳩摩羅什譯</p>
<p style="margin-left:1em">佛三月後，當入涅槃。千世界主那羅延菩薩請問護菩薩法，佛為說三昧名。時有淨威力士懷慢而來，佛以父母生力示之，發菩提心。那羅延重請三昧之義，佛以發無上心答之。次明修此三昧應成布施、持戒、多聞，三種莊嚴。次明成就種種四法，能證無生。次為力士授菩提記，及諸大菩薩，各說菩薩所行法門。<span class="note-inline">(此一切菩薩所宜急急受持，令三寶種，永不斷絕。)</span></p>

<ul class="">
<li><p>等集眾德三昧經<span class="note-inline">(三卷)</span>　<span class="note-inline">(南四北化)</span></p>
<p style="margin-left:3em">西晉月支國沙門竺法護譯</p>
<p style="margin-left:2em">與上經同。</p>
</li>
</ul></li>

<li><p>摩訶摩耶經<span class="note-inline">(二卷)</span>　<span class="note-inline">(南忘北彼)</span>　<span class="note-inline">(一名佛昇忉利天為母說法經)</span></p>
<p style="margin-left:3em">蕭齊沙門釋曇景譯</p>
<p style="margin-left:1em">佛於忉利天，放光現化，并敕文殊請母相見，令證初果，為說神咒，後從天下，漸次化度，受魔王請，乃入涅槃，摩耶來赴棺所，佛復開棺，現千化佛，母子相見，以彰孝道。</p>
</li>

<li><p>大方等大雲經<span class="note-inline">(四卷)</span>　<span class="note-inline">(南毀北男)</span></p>
<p style="margin-left:3em">北涼中天竺沙門曇無讖譯</p>
<p style="margin-left:1em">大雲初分大眾犍度第一。一切大眾從禪定起，俱集靈山，大雲密藏菩薩雲興諸問，如來讚許，當說常樂我淨之法，所謂大雲經，總持大海，三昧大海，如來法師，諸佛法城，法界甚深，常住不變，不可思議，常樂我淨。此經中有四百不可思議解脫法門，及無量法門，亦說妙咒，令降甘雨，震動世界，致諸妙供。</p>
<p style="margin-left:1em">三昧犍度第二。陀羅尼犍度第三。密語犍度第四。轉生有藏犍度第五。得轉生死業煩惱犍度第六。智狂入犍度第七。解脫轉福德藏法門犍度第八。解脫有德轉藏犍度第九。轉功德行犍度第十。大雲虛空生犍度第十一。電光轉犍度第十二。電轉犍度第十三。神通犍度第十四。寶泡犍度第十五。金剛智犍度第十六。無盡犍度第十七。正行犍度第十八。師子吼犍度第十九。師子吼神通犍度第二十。善方便犍度第二十一。神通犍度第二十二。金翅鳥犍度第二十三。大捨犍度第二十四。無畏犍度第二十五。入行犍度第二十六。至心犍度第二十七。勇力犍度第二十八。善犍度第二十九。神通犍度第三十。智犍度第三十一。智寶藏犍度第三十二。施犍度第三十三。福田犍度第三十四。正法犍度第三十五。<span class="corr">已</span>上即是釋初品中法門，各出其差別名字也。每一犍度，各有一天女天子等供養偈讚。</p>
<p style="margin-left:1em">如來涅槃犍度第三十六。健行梵王問法，無盡意天子答之，大雲密藏請說四百三昧義，佛讚許之。先說祈雨神咒，次釋甚深淨水大海三昧等名義，及其勝用。次有善德婆羅門，疑問提婆達及六群事大雲密藏答之，善德思求如來舍利供養，一切眾生樂見童子答之，善德開解，淨光天女問此二人來處，佛為說其往因，并為授記。</p>
<p style="margin-left:1em">增長犍度第三十七。南方諸天子來問經名，佛答以三名，一大雲，二大般涅槃，三無想，并授記末法中事，乃至安樂世界無量壽佛，遣無邊光菩薩，來此法會，佛即授淨光天女大菩提記。</p>
<p style="margin-left:2em">此經分分皆有大雲初分四字，當知經來未盡。</p>
</li>

<li><p>菩薩處胎經<span class="note-inline">(五卷)</span>　悲</p>
<p style="margin-left:3em">姚秦涼州沙門竺佛念譯</p>
<p style="margin-left:1em">天宮品第一。二月八日夜半，佛臥金棺，以神足力，示處母胎宮殿，集十方菩薩，為文殊說法。</p>
<p style="margin-left:1em">遊步品第二。與彌勒及分別身觀菩薩說法。</p>
<p style="margin-left:1em">聖諦品第三。為大眾說十住四禪。</p>
<p style="margin-left:1em">佛樹品第四。化現寶樹，說希有法。</p>
<p style="margin-left:1em">三世等品第五。答喜見菩薩問，答彌勒菩薩問。</p>
<p style="margin-left:1em">想無想品第六。為彌勒菩薩說，并答迦葉問，有盲人摸象喻。</p>
<p style="margin-left:1em">住不住品第七。答無住菩薩問。</p>
<p style="margin-left:1em">八種身品第八。說八方佛剎事，并說西方有懈慢世界，執心不牢固者生之。</p>
<p style="margin-left:1em">全身舍利品第九。說諸佛舍利住在下方者。</p>
<p style="margin-left:1em">常無常品第十。答觀見無常菩薩問。</p>
<p style="margin-left:1em">隨喜品第十一。答東方頂王菩薩問。</p>
<p style="margin-left:1em">五道尋識品第十二。現無量骨瑣，令彌勒敲，至佛舍利，則不能尋究其識。</p>
<p style="margin-left:1em">諸佛行齊無差別品第十三。變一切菩薩，盡作佛身，同音說法，度無量眾，次答無盡意菩薩問，明往古諸天發心，即成正覺之事。</p>
<p style="margin-left:1em">行定不定品第十四。答常笑菩薩問，令大眾不復願樂在家俗業。</p>
<p style="margin-left:1em">入六道眾生品第十五。答自在菩薩問，令眾生知六道苦。</p>
<p style="margin-left:1em">轉法輪品第十六。放光感上方東南方菩薩來，次說有盡無盡法。</p>
<p style="margin-left:1em">五神通品第十七。答妙勝菩薩問，令諸眾生捨俗五通，得六通慧。</p>
<p style="margin-left:1em">識住品第十八。答普光菩薩問，明識與身非有先後。</p>
<p style="margin-left:1em">善權品第十九。答舉手菩薩問，明菩薩權變適化。</p>
<p style="margin-left:1em">無明品第二十。答智清淨菩薩問，明黑業受黑報，白業受白報，又明補處菩薩生卑賤家，化度父母事。</p>
<p style="margin-left:1em">苦行品第二十一。明六年苦行無益，思惟正道，乃得佛。</p>
<p style="margin-left:1em">四道和合品第二十二。答遍光菩薩問，明不二入。</p>
<p style="margin-left:1em">意品第二十三。答根蓮華菩薩問，明意在去來今，去來今無意。</p>
<p style="margin-left:1em">定意品第二十四。答持空菩薩問，明真實四不思議。</p>
<p style="margin-left:1em">光影品第二十五。佛現光影，令諸會者皆同一色，次答賢光菩薩問，明佛光神德。</p>
<p style="margin-left:1em">破邪見品第二十六。說光明佛時授記事。</p>
<p style="margin-left:1em">文殊身變化品第二十七。顯發文殊過去舍利，現在他方作佛。</p>
<p style="margin-left:1em">八賢聖齋品第二十八。答智積菩薩問，明過去化生龍受八戒齋，化金翅鳥王，亦受八齋。</p>
<p style="margin-left:1em">五樂品第二十九。明往古帝釋憶佛功德，降阿脩羅。</p>
<p style="margin-left:1em">緊陀羅品第三十。信解脫菩薩過去本事。</p>
<p style="margin-left:1em">香音神品第三十一。世尊過去本生事。</p>
<p style="margin-left:1em">地神品第三十二。答善業菩薩問，明六大以識為王。</p>
<p style="margin-left:1em">人品第三十三。答法印菩薩問，明人種法。</p>
<p style="margin-left:1em">行品第三十四。答造行菩薩問，明如來不免九惱。</p>
<p style="margin-left:1em">法住品第三十五。囑彌勒菩薩傳布此經。</p>
<p style="margin-left:1em">復本形品第三十六。世尊還在金棺，寂然無聲，迦葉趨到，說偈哀歎。</p>
<p style="margin-left:1em">起塔品第三十七。分舍利，各起塔供養。</p>
<p style="margin-left:1em">出經品第三十八。大迦葉，與優波離，阿難，五百羅漢，并集他方羅漢，八億四千眾，同結法藏，一胎化藏，二中陰藏，三方等藏，四戒律藏，五十住菩薩藏，六雜藏，七金剛藏，八佛藏。</p>
</li>

<li><p>中陰經<span class="note-inline">(二卷)</span>　<span class="note-inline">(南絲北景)</span></p>
<p style="margin-left:3em">姚秦涼州沙門竺佛念譯</p>
<p style="margin-left:1em">如來五弘誓入中陰教化品第一。佛示涅槃，碎身舍利入火燄三昧，離舍利七仞，坐寶蓮華，令大眾見，放光普照，集一切中陰，與彌勒論中陰法，次捨釋迦牟尼名，轉名妙覺如來，放舌相光，集十方菩薩而為說法。</p>
<p style="margin-left:1em">妙覺如來將諸菩薩入中陰教化品第二。妙覺如來入中陰分身品第三。賢護菩薩問事品第四。道樹品第五。神足品第六。破愛網品第七。三世平等品第八。無生滅品第九。空無形教品第十，如來捨中陰身，入虛空藏三昧，但以聲教，不睹其形。有色無色品第十一。歡喜品第十二。佛見所度<span class="corr">已</span>畢，將遊他方，歡喜說偈。</p>
</li>

<li><p>佛說蓮華面經<span class="note-inline">(上下仝卷)</span>　<span class="note-inline">(南詩北景)</span></p>
<p style="margin-left:3em">隋烏萇國沙門那連提黎耶舍譯</p>
<p style="margin-left:1em">佛將入涅槃，敕阿難諦觀金身，為說舍利弗所作佛事，又為現將來壞法惡事，令生厭離，次至菩提樹下，諸天哀歎，佛為懸記蓮華面破佛缽，及破缽所作佛事。</p>
</li>
</ul></div>
<p class='juan'>閱藏知津卷第二十五<span class='note-inline'>(終)</span></p>
<div class='div-w'><p class="pre">　　　　　　　　<span class='note-inline'>(比丘完璞　木平　依雪<br/>　　　　　　　　　　希音各助銀一兩)</span></p>
</div>
</div><!-- end of div[@id='body'] -->
</body></html>