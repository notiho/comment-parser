<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱藏知津</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu76' />
<p class='juan'>閱藏知津卷第十二</p><p class="byline">北天目沙門釋智旭彙輯</p>
<div class='div-other'><a id='mulu77' />
<p class='h1'>大乘經藏　方等部第二之十一</p>
<ul class="">
<li><p>佛頂放無垢光明入普門觀察一切如來心陀羅尼經<span class="note-inline">(上下合卷)</span>　<span class="note-inline">(南力北忠)</span></p>
<p style="margin-left:3em">宋北印土沙門施護譯</p>
<p style="margin-left:1em">佛在睹史天宮，說六波羅密法。有忉利摩尼藏無垢天子，被炬口天藥叉所警，謂七日後必定無常，惶怖求救於帝釋。帝釋領彼見佛，佛為說二咒，并說夙緣，亦說壇法，又說持此咒者，此界命盡，猶如蛇蛻，即便往生安樂世界，不受胞胎。於蓮花中，自然化生。</p>
</li>

<li><p>佛說守護大千國土經<span class="note-inline">(三卷)</span>　力</p>
<p style="margin-left:3em">譯人同上</p>
<p style="margin-left:1em">佛住鷲峰山南，時毘耶離城災難競起。乃以神力，集一切天龍等眾，先四天王各說一咒。次佛說一切明神咒，諸惡鬼神同來歸命。四天王復各說謫罰鬼神咒，大梵王亦說一謫罰鬼神咒，佛乃下至毘耶離城，為大梵王現大明王身，說大明王陀羅尼，復說大明王心陀羅尼，及說密印，於是城中免離災難。飛鳥出聲讚佛功德，佛更說結界持咒之法，大梵王又說護諸童子之法。</p>
</li>

<li><p>佛說出生一切如來法眼遍照大力明王經<span class="note-inline">(上下仝卷)</span>　<span class="note-inline">(南竭北流)</span></p>
<p style="margin-left:3em">宋中印土沙門法護譯</p>
<p style="margin-left:1em">世尊在摩訶母質鄰那山，大寶樓閣中。說一咒，又說一咒。魔王恐怖，欲興惱害。金剛手現身降之。復說一咒，又說無量勇猛力真言。次說壇法，次魔王歸命。次須菩提問受持法，佛又說一咒。次文殊師利問緣行無常之義，次觀世音及秘密主各問此經名義。</p>
</li>

<li><p>廣大寶樓閣善住秘密陀羅尼經<span class="note-inline">(三卷今作二卷)</span>　<span class="note-inline">(南讚北念)</span></p>
<p style="margin-left:3em">唐南印度沙門菩提流志譯</p>
<p style="margin-left:1em">序品第一，佛初成道，華說神咒。秘密主歡喜請問咒所從來。佛與大眾同往東方寶燈世界，妙種種色寶善住清淨佛處，普集一切諸佛，現寶塔中三佛全身舍利，及說其往昔因緣，乃說大明咒王。</p>
<p style="margin-left:1em">根本陀羅尼品第二，心隨心咒品第三，持心咒法品第四，誦隨心咒法品第五，雜咒品第六，結壇場法品第七，手印咒品第八，畫像品第九，火祭品第十，普光心印品第十一，手印品第十二。</p>

<ul class="">
<li><p>牟黎曼陀羅咒經<span class="note-inline">(二卷)</span>　<span class="note-inline">(南羊北念)</span></p>
<p style="margin-left:3em">開元附梁錄第一出</p>
</li>

<li><p>大寶廣博樓閣善住秘密陀羅尼經<span class="note-inline">(三卷)</span>　<span class="note-inline">(南不北息)</span></p>
<p style="margin-left:3em">唐北天竺沙門大廣智不空譯</p>
<p style="margin-left:2em">二經並與上同而梁錄前欠序分後具有分別木法壇法等。</p>
</li>
</ul></li>

<li><p>普遍光明燄鬘清淨熾盛如意寶印心無能勝大明王大隨求陀羅尼經<span class="note-inline">(二卷)</span>　<span class="note-inline">(南思北取)</span></p>
<p style="margin-left:3em">譯人同上</p>
<p style="margin-left:1em">序品第一，佛住須彌峰樓閣，與八十四俱胝那庾多一生補處菩薩，及聲聞天龍八部眾等俱。放頂毫光，照明十方一切佛剎，說大神咒，并說種種靈驗之事。</p>
<p style="margin-left:1em">得菩薩隨求大護大明王陀羅尼品，佛復為大梵說咒。</p>
</li>

<li><p>佛說隨求即得大自在陀羅尼神咒經<span class="note-inline">(十四紙)</span>　行</p>
<p style="margin-left:3em">唐迦濕蜜羅國沙門寶思惟譯</p>
<p style="margin-left:2em">大梵天王請佛說咒。佛為說根本咒一，隨咒六。及說功驗，并說書寫結壇法。彙門云，即上經同本。</p>
</li>

<li><p>佛說佛頂尊勝陀羅尼經<span class="note-inline">(一卷)</span>　<span class="note-inline">(南改北莫)</span></p>
<p style="margin-left:3em">唐大薦福寺沙門釋義淨譯</p>
<p style="margin-left:1em">佛在給孤獨園，善住天子七日當命終，當七受傍生身，次墮地獄，怖懼。白天帝釋，帝釋為其請救於佛，佛說陀羅尼令持，增益壽命，得菩提記。</p>

<ul class="">
<li><p>佛頂尊勝陀羅尼經<span class="note-inline">(六紙)</span>　<span class="note-inline">(南改北莫)</span></p>
<p style="margin-left:3em">唐朝散郎杜行顗譯</p>
</li>

<li><p>佛頂最勝陀羅尼經<span class="note-inline">(有彥悰序)</span>　<span class="note-inline">(共六紙半)</span>　<span class="note-inline">(南得北莫)</span></p>
<p style="margin-left:3em">唐中印度沙門地婆訶羅譯</p>
</li>

<li><p>佛頂尊勝陀羅尼經<span class="note-inline">(有志靜序)</span>　<span class="note-inline">(共八紙半)</span>　仝上　<span class="note-inline">(此咒最後別翻)</span></p>
<p style="margin-left:3em">唐罽賓國沙門佛陀波利譯</p>
</li>

<li><p>最勝佛頂陀羅尼淨除業障經<span class="note-inline">(一卷)</span>　<span class="note-inline">(南改北莫)</span></p>
<p style="margin-left:3em">唐中印度沙門地婆訶羅重譯</p>
<p style="margin-left:2em">四經並與前同。而地婆重譯。具出善住天子夙世因緣。</p>
</li>
</ul></li>

<li><p>大方等陀羅尼經<span class="note-inline">(四卷)</span>　信</p>
<p style="margin-left:3em">北涼高昌郡沙門釋法眾譯</p>
<p style="margin-left:1em">初分第一，佛在祇林，為文殊師利唱摩訶袒持等諸陀羅尼名，大眾獲益。雷音比丘在林中入定，袒荼羅魔王擾之。東方寶王如來，遣華聚菩薩將咒來護。魔皆發心護法，說十二神王名。華聚菩薩，雷音比丘，與一切魔，一切天，及婆藪仙人，地獄眾生，同來釋迦佛所。佛為舍利弗說婆藪名義，及示現方便之事，亦說往昔本緣，今魔方便。</p>
<p style="margin-left:1em">授記分第二，授雷音比丘記，及五百大弟子記，并諸天記。舍利弗與文殊師利，反覆論授記義。佛為五百比丘說治魔法。</p>
<p style="margin-left:1em">夢行分第三，為文殊師利說十二夢王七日行法，華聚菩薩發大誓願，毘沙門天王亦發大願。</p>
<p style="margin-left:1em">護戒分第四，說七眾滅破戒罪，各有咒。</p>
<p style="margin-left:1em">不思議蓮華分第五，現優曇缽羅華，華中有無量佛。舍利弗以神通遶至八十七日，百千萬分不周其一。佛從座起，以華奉供蓮華中佛，說一神咒，囑授八十萬恒河沙大士，華尋不見，大眾生疑，佛為解釋，并說諸喻，付囑流通。</p>
<p style="margin-left:2em">按此經在法華後說，亦可收入法華部中。但以壇法尊重，故歸密部。南岳大師行此三昧而證圓位，今有方等三昧行法垂世。</p>
</li>

<li><p>佛說大方等大雲請雨經<span class="note-inline">(一卷)</span>　<span class="note-inline">(南傷北毀)</span></p>
<p style="margin-left:3em">隋北天竺沙門闍那崛多等譯</p>
<p style="margin-left:1em">佛在龍宮，龍興供養，并發大願，請問滅苦法要。佛說慈心為最，并為說咒。及如來名，說請雨法。</p>

<ul class="">
<li><p>大雲請雨經<span class="note-inline">(一卷)</span>　毀</p>
<p style="margin-left:3em">宇文周中天竺沙門闍那耶舍等譯</p>
</li>

<li><p>大雲輪請雨經<span class="note-inline">(二卷北作一卷)</span>　<span class="note-inline">(南傷北毀)</span></p>
<p style="margin-left:3em">隋烏萇國沙門那連提黎耶舍譯</p>
</li>

<li><p>大雲輪請雨經<span class="note-inline">(二卷北作一卷)</span>　<span class="note-inline">(南不北凊)</span></p>
<p style="margin-left:3em">唐北天竺沙門大廣智不空譯</p>
<p style="margin-left:2em"><span class="corr">已</span>上三經並與前同。</p>
</li>
</ul></li>

<li><p>佛說一切如來烏瑟膩沙最勝總持經<span class="note-inline">(七紙餘)</span>　<span class="note-inline">(南履北臨)</span></p>
<p style="margin-left:3em">宋中印土沙門法天譯</p>
<p style="margin-left:1em">無量壽佛於極樂國為觀自在菩薩說咒，及說成就法。能令眾生生於極樂世界。</p>
</li>

<li><p>佛說大白傘蓋總持陀羅尼經<span class="note-inline">(一卷)</span>　<span class="note-inline">(南若北之)</span></p>
<p style="margin-left:3em">元天竺沙門唧[口*捺]銘得哩連得囉磨寧及真智等譯</p>
<p style="margin-left:1em">出有壞住三十三天，與大比丘，并大菩提勇識，及天主帝釋等集。入普觀頂髻三昧，從頂髻中，出現如是總持密咒法行。後有讚歎禱祝偈。</p>
</li>

<li><p>佛說最勝妙吉祥根本智最上秘密一切名義三摩地分<span class="note-inline">(上下合卷)</span>　<span class="note-inline">(南竟北稿)</span></p>
<p style="margin-left:3em">宋北印土沙門施護譯</p>
<p style="margin-left:1em">金剛手菩薩，為愚眾生類，請問諸秘密名義。佛為說之，及略說修行方法。</p>
</li>

<li><p>佛說遍照般若波羅密經<span class="note-inline">(七紙欠)</span>　<span class="note-inline">(南深北命)</span></p>
<p style="margin-left:3em">譯人同上</p>
<p style="margin-left:1em">佛在他化自在天，為金剛手菩薩說諸字義門，并說神咒。</p>
</li>

<li><p>佛說佛母般若波羅密多大明觀想儀軌經<span class="note-inline">(三紙半)</span>　<span class="note-inline">(南斯北澄)</span></p>
<p style="margin-left:3em">譯人同上</p>
<p style="margin-left:1em">具明想諸字安布身輪。</p>
</li>

<li><p>仁王般若念誦法<span class="note-inline">(五紙餘)</span>　<span class="note-inline">(南竟北稿)</span></p>
<p style="margin-left:3em">唐北天竺沙門大廣智不空譯</p>
<p style="margin-left:1em">佛為波斯匿王，說念誦仁王般若經持明之法。</p>
</li>

<li><p>佛說普賢曼拏羅經<span class="note-inline">(一卷)</span>　<span class="note-inline">(南臨北盡)</span></p>
<p style="margin-left:3em">宋北印土沙門施護譯</p>
<p style="margin-left:1em">佛在鷲峰。說修金剛薩埵秘密相應法，有種種觀想。</p>
</li>

<li><p>佛說一切如來安像三昧儀軌經<span class="note-inline">(六紙餘)</span>　<span class="note-inline">(南取北止)</span></p>
<p style="margin-left:3em">宋北印土沙門施護譯</p>
<p style="margin-left:1em">世尊入一切如來金剛安像三昧，從三昧起。說塑畫雕造安像慶讚儀軌。有一菩薩白言，佛身無相，猶若虛空，遍一切處。云何今說令安佛像？佛言，我為久修行者，說彼法身無相無為，遍一切處，不生不滅，今為初發心眾生，令彼得福，說安像慶讚結淨之法，先揀吉星吉日，於結界勝地清淨之處，陳設傘蓋幢旛香華燈果，令阿闍梨依法儀軌，一心召請觀想沐浴，安耳髮髻指甲髭鬚等，乃至香花燈食等種種供養，並須如法。</p>
</li>

<li><p>無量壽如來修觀行供養儀軌<span class="note-inline">(一卷)</span>　<span class="note-inline">(南竟北稿)</span></p>
<p style="margin-left:3em">唐北天竺沙門大廣智不空譯</p>
<p style="margin-left:1em">金剛手菩薩，在毘盧遮那佛大集會中，為當來眾生，說無量壽如來陀羅尼修三密門證念佛三昧，得生淨土，入菩薩位。</p>
</li>

<li><p>佛說帝釋巖秘密成就儀軌<span class="note-inline">(四紙欠)</span>　<span class="note-inline">(南竟北杜)</span></p>
<p style="margin-left:3em">宋北印土沙門施護譯</p>
<p style="margin-left:1em">佛告金剛手，說帝釋巖中得見慈氏菩薩之法。</p>
</li>

<li><p>底哩三昧耶不動尊威怒王使者念誦法<span class="note-inline">(一卷)</span>　<span class="note-inline">(南流北言)</span></p>
<p style="margin-left:3em">唐北天竺沙門大廣智不空譯</p>
<p style="margin-left:1em">佛為執金剛，說念誦悉底哩真言成就事業法。</p>
</li>

<li><p>佛說大灌頂神咒經<span class="note-inline">(十二卷北作六卷)</span>　恭</p>
<p style="margin-left:3em">東晉西域沙門帛尸梨蜜多羅譯</p>
<p style="margin-left:1em">灌頂三歸五戒帶佩護身咒經第一，佛在祇園，為鹿頭梵志，說三歸三十六神，五戒二十五神。</p>
<p style="margin-left:1em">灌頂七萬二千神王護比丘咒經第二，佛在天帝石室，因諸比丘馳走不安，為說百七十二大鬼神王名字。</p>
<p style="margin-left:1em">灌頂十二萬神王護比丘尼咒經第三，佛在祇園，為脩陀利比丘尼等被惡鬼嬈，召須彌頂上七萬鬼神，大海中五萬鬼神，護之。</p>
<p style="margin-left:1em">灌頂百結神王護身咒經第四，佛在羅閱祇大精舍中，思為滅後弟子辟除邪毒，帝釋遂請佛說百神王名。</p>
<p style="margin-left:1em">灌頂宮宅神王守鎮左右咒經第五，佛在摩竭國，敕目連以咒往救迦羅那村災難。佛亦隨請，將諸大眾集其堂上，普觀菩薩請佛更演目連所說章句，佛為說東方七千大神上首三七名，南方九千大神上首二十八名，西方六千大神上首三七名，北方九千大神上首三七名，中央三萬大神上首十二名。</p>
<p style="margin-left:1em">灌頂塚墓因緣四方神咒經第六，佛臨欲滅，阿難請問云何殯葬？佛告以應如轉輪聖王法則。阿難又問，閻浮提界有幾葬法？佛言，有震旦國，我遣三聖在中化導，人民慈哀，禮義具足，葬法第一。阿難又問，若人命終，造立墳塔，是人精魂在中以不？佛言，亦在，亦不在；若人生時，無善無惡，精魂未有去處，是以在塚塔中。若生時大修福，或生天上人中。若生時造惡，墮在三塗，是以不在塚塔中也。并廣說舍利福德因緣，雖如麻米，有大威神。兼記當有阿育王起八萬四千塔事。次因釋種童子被鬼神所嬈，結四方灌頂章句以護塚塔。</p>
<p style="margin-left:1em">灌頂伏魔封印大神咒經第七，佛在祇園，默然無說，念眾生愚。天帝請問文頭婁法。佛言，當先念自身，猶如佛身相好光明。次念千二百五十弟子，次念諸菩薩僧，又念五方大神，以五方神王名字，及其眷屬。寫著圓木之上，縱廣七七分，名為文頭婁法，此云神印。次許天帝演說四王名字，次說七佛灌頂無相神印章句，次因阿利陀請，敕諸弟子惠施少少飲食之餘，又行此神典，當造其形像，以酥油餅果而施與之。</p>
<p style="margin-left:1em">灌頂摩尼羅亶大神咒經第八，佛在祇園，愍念人民為邪惡鬼神所惱，結是摩尼羅亶大神咒經，舉七佛名為證。又舉八大菩薩，五百開士，十大弟子，三十三天，三十五龍王，三十三大神將，二十四鬼師，并說山海精魅，四十九鬼，四十九山精，及諸魅鬼名。若急難之日，當齋戒一心，思念十方一切諸佛，過去七佛，八大菩薩，十大弟子，五百開士，三十三天，諸大龍王，善神將軍，及鬼神等。正心正意，莫念東西南北之事，亦復莫念家室之事。</p>
<p style="margin-left:1em">灌頂召五方龍王攝疫毒神咒經第九，佛遊竹林，阿難為維耶離國疾疫，求佛救護。佛言，疫毒火殃，皆是殺獵所感。普慈一切，受持禁戒，行於十善，可得至道。遂說五方龍神王名，遣禪提比丘往救人民。二十九年之後，禪提命終，疫病復興。人民奔趣禪提精舍，見彼先時所嚼楊枝，擲地成樹，樹下有泉。禮拜此樹，折此樹枝，取下泉水，拂灑病人，百病除愈。</p>
<p style="margin-left:1em">灌頂梵天神策經第十，佛在因沙崛山中，梵王請出梵結願一百偈頌以為神策，佛讚許之。遂說九十九卦，每卦八句。神應異常，今特錄出流通。</p>
<p style="margin-left:1em">灌頂隨願往生十方淨土經第十一<span class="note-inline">(亦名普廣菩薩所問品)</span>，佛將涅槃，普廣菩薩問，四輩弟子，修何功德，得生十方國土？佛為說十方佛國，隨願往生。普廣又問，何故經中讚歎阿彌陀剎？佛言，娑婆世界，人多貪濁，信向者少，習邪者多，不信正法，不能專一，心亂無志，令諸眾生專心有在，是故讚歎彼國土耳。次明為亡者修福，如餉遠人，無不獲果。又明臨終歸依受戒，悔過修善，如人負債，依附王者，又明為亡人修福，亡者七分獲一，若以亡者之物，施於三寶，功德力強，可得拔地獄殃。又明逆修生七，其福無量。又明請十方僧，不擇善惡持戒毀戒高下之行，次第供養，無別異想，其福最多。又為大眾說那舍長者父母罪福因緣，又說諸佛無上章句。</p>
<p style="margin-left:1em">灌頂章句拔除過罪生死得度經第十二，佛遊維耶離樂音樹下，文殊師利請問往昔諸佛名字，及國土清淨莊嚴之事。佛告以藥師琉璃光如來十二上願，其國猶如無量壽國，有二菩薩，一名日曜，二名月淨。次補佛處，乃至願生西方彌陀國者，聞是佛名，有八菩薩，迎令往生。此與流通藥師本願經同本，具出八菩薩名。</p>
</li>

<li><p>守護國界主陀羅尼經<span class="note-inline">(十卷)</span>　<span class="note-inline">(南止北蘭)</span></p>
<p style="margin-left:3em">唐罽賓國沙門般若譯</p>
<p style="margin-left:1em">序品第一，佛在菩提樹下，與七千比丘，八萬四千菩薩，無量天龍八部眾俱。文殊師利菩薩伽陀讚佛。</p>
<p style="margin-left:1em">陀羅尼品第二，佛入普隨順眾生心行三昧，令諸眾生見聞各別。又於頂上放白色光，普照世間。口中放青色光，照東方界。右肩放金色光，照南方界。背上放紅色光，照西方界。左肩放五色光，照北方界。照<span class="corr">已</span>，各攝還歸本處。復入無有名字不可思議諸佛境界三昧，令此大地，六種震動。一切法自在王菩薩請問因緣，佛以有四因緣答之。復問諸佛境界三昧，何法為因？何為根本？云何修習？云何究竟？佛言，此深三昧，以菩提心為因，大慈悲為根本，方便修習無上菩提以為究竟。又問，一切智體，當何所求？一切智智，當於何生？佛言，當於心求，從心而生。乃至此心同虛空相，此虛空性，即心性故如其心性。即菩提性，如菩提性，即陀羅尼性，是故此心虛空，菩提，陀羅尼性，無二無二分，無別無斷。又問，是義甚深，難通達，難趣入，若滿足菩薩位人，則得利益，若未得成菩薩功德，則無利益。佛言，若欲成就無上菩提，應先發起大慈悲心普為眾生歸依三寶，受菩薩戒，至誠懺悔，運想供養，勸請諸佛，迴向隨喜，願滅諸障。并說迴向陀羅尼曰，唵<span class="note-inline">(一)</span>娑麼<span class="note-inline">(二合)</span>囉娑麼<span class="note-inline">(二合)</span>囉<span class="note-inline">(二)</span>微麼<span class="note-inline">(引)</span>曩<span class="note-inline">(三)</span>娑<span class="note-inline">(引)</span>囉<span class="note-inline">(四)</span>摩訶斫迦羅<span class="note-inline">(二合引五)</span>嚩<span class="note-inline">(上六)</span>吽<span class="note-inline">(長聲七)</span>。佛又普告大眾，重為未成就者，以善方便，隨順世諦，譬喻言辭，說一乘法。觀想此身，次第成就五如來身。而此不可思議三昧，或有眾生諸根不具，或具五無間業，旃陀羅，悉可修習趣入。除五種人，一者不信，二者斷見，三者常見，四者邪見，五者懷疑。如是五人，無慈悲故。若有暫修此三昧者，身心安輕，能生五種三昧，一剎那三昧，二微塵三昧，三漸現三昧，四起伏三昧，五安住三昧，乃至無數三昧，無數陀羅尼門，皆悉現前。次明八陀羅尼，能令菩薩總持佛法，辯才無盡，眾生樂聞。一大聲清淨自在陀羅尼門，二無盡寶篋陀羅尼門，三無邊漩澓陀羅尼門，四海印陀羅尼門，略說四十二字印，五蓮華莊嚴陀羅尼門，六能入無著陀羅尼門，七漸漸深入四無礙智陀羅尼門，八一切諸佛護持莊嚴陀羅尼門。</p>
<p style="margin-left:1em">大悲胎藏出生品第三，文殊師利問，大悲復以何法為根本？佛言，以眾生受苦為本，苦以煩惱為本，煩惱以顛倒邪見為本，邪見以虛妄分別為本，虛妄分別，非有根本，無有色相，難知難斷，菩薩為是起大悲心，勞謙忘倦。復起十六大悲之心，一斷身見，二破邊見，三除四倒，四除我我所計，五裂蓋網，六破六著，七除七慢，八遠邪徑，九離貪愛，十除瞋恨，十一令捨惡友，近善知識，十二令斷名利，十三令除邪見，十四令出三界生死牢獄，十五令絕魔罥欲纏，十六令閉三惡，入涅槃門，住是十六大悲。即能建立三十二種不共事業。</p>
<p style="margin-left:1em">入如來大悲不思議品第四，為文殊說如來大悲海門一滴之相，乃至二乘之悲，如割皮膚，菩薩悲心，如割脂肉，如來大悲，深徹骨髓。因舉往古栴檀舍佛，為調伏非非想天一眾生故，留身八萬四千大劫以度脫之，方入涅槃。</p>
<p style="margin-left:1em">入如來不思議甚深事業品第五，廣明三十二種正覺甚深事業，即十力，四無所畏，十八不共法也。</p>
<p style="margin-left:1em">菩薩瓔珞莊嚴品第六，為文殊師利說菩薩四種瓔珞，一戒，二定，三慧，四陀羅尼。各各增一至十。</p>
<p style="margin-left:1em">大光普照莊嚴品第七，又說八種大光普照，一念，二意，三解，四法，五智，六諦，七神通，八修行。前七各有八種，修行有九種。</p>
<p style="margin-left:1em">般若根本事業莊嚴品第八，為般若峰菩薩，廣說般若母，及般若所生事業。為無畏辯才菩薩，說般若峰得名往因。陀羅尼功德軌儀品第九，為金剛手菩薩，說唵字三和合義，謂婀烏莽。金剛手問，諸佛等視眾生，云何但言守護國主？佛言，譬如醫嬰孩病，令母服藥。次說金剛城大曼荼羅軌儀法則，金剛手次說陀羅尼供養及念誦法，佛讚助之。兼明陀羅尼具足六度，又明六年苦行，不得菩提。於月輪中作唵字觀，乃成菩提。阿闍世王受記品第十，王問，陀羅尼及曼荼羅，既有無量功德，何以國中災難無量？佛出其過，兼說迦葉佛時，訖哩枳王所得二夢，皆釋迦佛末法時兆。王又問曰，諸惡眾生，入三塗等，云何得知？誰人曾見？佛言，當墮地獄，有十五相；當生餓鬼，有八種相；當生畜生，有五種相；當生人天，各有十相。王竊思念，是實是虛，忽見地獄種種惡相。方乃決定歸佛法僧，誓持五戒，以菩提心，迴向眾生。佛讚慰言，譬如團鐵，投水沈沒；若為缽器，置水則浮；有智慧人，如彼缽器，不沈苦海。</p>
<p style="margin-left:1em">如來囑累品第十一，文殊師利廣歎陀羅尼門，佛為較量持經功德，唱募流通。七十俱胝菩薩，四天王，釋提桓因，大梵天王兜率陀天子，商主天子，魔王波旬，蘇夜魔天王，慈氏菩薩，大迦葉波，各各發願，佛讚印之。文殊師利請問經名。佛言具千名字，略舉十名。文殊復問，乃決定說今一名。</p>
<p style="margin-left:2em">按此經所談法相義理，與大集經第二陀羅尼自在王菩薩品全同。但次第稍異耳。文理兼暢，最宜流通。</p>
</li>

<li><p>七佛所說神咒經<span class="note-inline">(四卷)</span>　<span class="note-inline">(一名廣濟眾生神咒)</span>　<span class="note-inline">(南景北羊)</span></p>
<p style="margin-left:3em">開元附東晉錄</p>
<p style="margin-left:1em">七佛各說咒，菩薩各說咒，諸天仙星等各說咒。菩薩各說誓願，各說偈，金剛藏菩薩說五疑，五信，二十五王三昧，護戒歸神，護伽藍十八神，并四天王所說大神咒經。</p>
</li>

<li><p>一切如來正法秘密篋印心陀羅尼經<span class="note-inline">(八紙)</span>　<span class="note-inline">(南力北忠)</span></p>
<p style="margin-left:3em">宋北印土沙門施護譯</p>
<p style="margin-left:1em">佛在摩竭提國，應無垢妙光婆羅門請，中路見一舊塔，旋遶供養，悲泣雨淚，十方諸佛，亦皆雨淚。金剛手菩薩請問其故。佛乃說此心咒，勸人造塔供養。</p>

<ul class="">
<li><p>一切如來心秘密全身舍利寶篋印陀羅尼經<span class="note-inline">(五紙半)</span>　<span class="note-inline">(南流北興)</span></p>
<p style="margin-left:3em">唐北天竺沙門大廣智不空譯</p>
<p style="margin-left:2em">與上經同本。</p>
</li>
</ul></li>

<li><p>佛說聖曜母陀羅尼經<span class="note-inline">(三紙半)</span>　<span class="note-inline">(南臨北則)</span></p>
<p style="margin-left:3em">宋中印土沙門法天譯</p>
<p style="margin-left:1em">佛在阿拏迦嚩帝大城，金剛手菩薩啟請說咒，擁護眾生，不為諸惡星宿所害。</p>
</li>

<li><p>聖無能勝金剛火陀羅尼經<span class="note-inline">(三紙半)</span>　<span class="note-inline">(南命北則)</span></p>
<p style="margin-left:3em">宋中印土沙門法天譯</p>
<p style="margin-left:1em">佛在妙高山，敕金剛手菩薩說咒，安慰天龍夜叉等。</p>
</li>

<li><p>佛說大金剛香陀羅尼經<span class="note-inline">(三紙)</span>　<span class="note-inline">(南薄北臨)</span></p>
<p style="margin-left:3em">宋北印土沙門施護譯</p>
<p style="margin-left:1em">但有一咒，降伏諸天宿曜，無餘儀軌。</p>
</li>

<li><p>佛說智光滅一切業障陀羅尼經<span class="note-inline">(三紙)</span>　<span class="note-inline">(南命北則)</span></p>
<p style="margin-left:3em">宋北印土沙門施護譯</p>
<p style="margin-left:1em">佛在日月天子宮，說佛菩薩名，及咒。普賢菩薩言，二十一日六時持誦，至心懺悔，能破壞阿毘地獄。復說一咒以擁護之。</p>

<ul class="">
<li><p>佛說智炬陀羅尼經<span class="note-inline">(三紙欠)</span>　行</p>
<p style="margin-left:3em">唐于闐國沙門提雲般若等譯</p>
<p style="margin-left:2em">佛在日月宮中，四方佛皆來集。日月天子請陀羅尼，諸佛菩薩同聲說咒。普賢菩薩讚勸受持。與上經同。</p>
</li>
</ul></li>

<li><p>諸佛集會陀羅尼經<span class="note-inline">(三紙餘)</span>　行</p>
<p style="margin-left:3em">譯人同上</p>
<p style="margin-left:1em">佛在恒伽河邊，為眾生除死怖。彈指集十方佛，同聲說咒。金剛密跡，及四天王，亦各說咒。次說壇法。</p>

<ul class="">
<li><p>佛說一切如來金剛壽命陀羅尼經<span class="note-inline">(二紙)</span>　<span class="note-inline">(南流北興)</span></p>
<p style="margin-left:3em">唐南天竺沙門金剛智與智藏譯</p>
<p style="margin-left:2em">與上經同。而無壇法。</p>
</li>

<li><p>息除中夭陀羅尼經<span class="note-inline">(二紙餘)</span>　<span class="note-inline">(南力北忠)</span></p>
<p style="margin-left:3em">宋北印土沙門施護譯</p>
<p style="margin-left:2em">亦同上經。</p>
</li>
</ul></li>

<li><p>十二佛名神咒較量功德除障滅罪經<span class="note-inline">(五紙餘)</span>　<span class="note-inline">(南必北能)</span></p>
<p style="margin-left:3em">唐北天竺沙門闍那崛多譯</p>
<p style="margin-left:1em">佛為彌勒說東方三佛。餘九方各一佛名。及陀羅尼。</p>

<ul class="">
<li><p>佛說稱讚如來功德神咒經<span class="note-inline">(二紙餘)</span>　仝上</p>
<p style="margin-left:3em">唐大薦福寺沙門釋義淨譯</p>
<p style="margin-left:2em">與上經同。而文稍略。</p>
</li>
</ul></li>

<li><p>東方最勝燈王如來助護持世間神咒經<span class="note-inline">(十一紙半)</span>　<span class="note-inline">(南莫北罔)</span></p>
<p style="margin-left:3em">隋北天竺沙門闍那崛多譯</p>
<p style="margin-left:1em">佛在祇園，東方最勝燈王如來，遣二菩薩來此說咒。次阿逸多菩薩，文殊釋迦菩薩，及四天王，亦各說咒。</p>

<ul class="">
<li><p>佛說持句神咒經<span class="note-inline">(二紙餘)</span>　<span class="note-inline">(南莫北罔)</span>　<span class="note-inline">(亦云陀羅尼句經)</span></p>
<p style="margin-left:3em">吳月支國優婆塞支謙譯</p>
</li>

<li><p>佛說陀鄰尼缽經<span class="note-inline">(二紙)</span>　仝上</p>
<p style="margin-left:3em">東晉西域沙門竺曇無蘭譯</p>
</li>

<li><p>聖最上燈明如來陀羅尼經<span class="note-inline">(六紙)</span>　忠</p>
<p style="margin-left:3em">宋北印土沙門施護譯</p>
<p style="margin-left:2em">三經並與前同。</p>
</li>
</ul></li>
</ul></div>
<p class='juan'>閱藏知津卷第十二</p>
<div class='div-w'><p class="pre">　<span class='note-inline'>(奉<br/>佛弟子沈書準捐資十六兩敬刻<br/>閱藏知津壹冊八卷之十二計四卷所異法身<br/>　慧命量等虛空次祈　先嚴慈同生蓮域又<br/>　願法界眾生不離文字得解脫性)</span></p>
</div>
</div><!-- end of div[@id='body'] -->
</body></html>