<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱藏知津</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu62' />
<p class='juan'>閱藏知津卷第五</p><p class="byline">北天目沙門釋智旭彙輯</p>
<div class='div-other'><a id='mulu63' />
<p class='h1'>大乘經藏　方等部第二之四</p>
<ul class="">
<li><p>虛空藏菩薩經<span class="note-inline">(一卷)</span>　弔</p>
<p style="margin-left:3em">姚秦罽賓國沙門佛陀耶舍譯</p>
<p style="margin-left:1em">佛住佉羅底翅山，說破惡業障陀羅尼。西方勝蓮敷藏佛所，虛空藏菩薩，欲來供養。先現如意寶珠，照空大會，唯存佛光。除大菩薩，餘皆迷惑。梵頂菩薩問佛，佛說無斷常法，大眾復見如故。佛指西方，廣歎虛空藏功德，大眾渴仰。虛空藏復以神力，淨此世界。令眾手中各有寶珠，雨諸供具，現大寶蓋，供養如來。現寶蓮華，而坐其上。彌勒致疑，藥王答釋。佛讚藥王，重歎虛空藏神力。說求請咒，彌勒問頂上妙珠之因。佛具答之。明其能除國王五根本罪，亦除大臣五根本罪，亦除聲聞五根本罪，亦除初心菩薩八根本罪，亦滿眾生一切所求。虛空藏次從座起，跪問何以能於五濁施作佛事？佛以虛空自性清淨之義答之。虛空藏即說無盡降伏師子奮迅陀羅尼。佛讚印其能滅重罪。令生佛國。</p>

<ul class="">
<li><p>虛空孕菩薩經<span class="note-inline">(二卷)</span>　弔</p>
<p style="margin-left:3em">隋北天竺沙門闍那崛多譯</p>
<p style="margin-left:2em">即前經異出。而小不同。</p>
</li>

<li><p>虛空藏菩薩神咒經<span class="note-inline">(十五紙)</span>　弔</p>
<p style="margin-left:3em">劉宋罽賓國沙門曇摩密多譯</p>
<p style="margin-left:2em">亦即前經同本。而有缺略。</p>
</li>
</ul></li>

<li><p>觀虛空藏菩薩經<span class="note-inline">(二紙)</span>　弔</p>
<p style="margin-left:3em">譯人同上</p>
<p style="margin-left:1em">佛住佉陀羅山，優波離問，欲治罪者，云何作觀？佛言，先依決定毘尼，敬禮三十五佛。次想此菩薩頂，有如意珠，若見此珠，即見天冠中現三十五佛。珠中現十方佛，或得除罪字印臂，或聞空中唱罪滅，便堪入僧。或使知毘尼者得夢，須更懺悔。乃至八百日治廁，再三七懺，重與授戒。</p>
</li>

<li><p>無盡意菩薩經<span class="note-inline">(四卷)</span>　罪</p>
<p style="margin-left:3em">劉宋枳園寺沙門釋智嚴共寶雲譯</p>
<p style="margin-left:1em">佛遊寶莊嚴堂，說大集經。東方大金色光，照此世界，出大蓮華。無盡意菩薩，與六十億眷屬俱，讚禮於佛。舍利弗問所從來，菩薩答以不來不去。次復問佛，佛答從不眴國普賢佛所來。兼明彼諸淨土菩薩，唯修念佛三昧，悟無生忍。無盡意以三昧力，令此眾會得見彼土，遙申禮供普賢如來，亦令彼眾得見此土遙申禮供。舍利弗問，誰字仁者為無盡意？答言，一切諸法不可盡故。即廣說八十無盡法門，所謂發心無盡，淨心無盡，六種四行無盡，心畢竟無盡，六波羅密無盡，大慈、大悲、大喜、大捨、無盡，五通無盡，四攝無盡，四無礙智無盡，四種依法無盡，修習助道無盡<span class="note-inline">(懺悔、隨喜、勸請等)</span>，三十七品無盡，定慧無盡，總持辯才無盡，撰集四法無盡<span class="note-inline">(無常、苦、無我、寂滅)</span>，一道無盡，方便無盡。</p>

<ul class="">
<li><p>阿差末菩薩經<span class="note-inline">(七卷)</span>　罪</p>
<p style="margin-left:3em">西晉月支國沙門竺法護譯</p>
<p style="margin-left:2em">與上經同本。梵語阿差末。此翻無盡意也。</p>
</li>
</ul></li>

<li><p>佛說菩薩念佛三昧經<span class="note-inline">(六卷)</span>　弔</p>
<p style="margin-left:3em">劉宋天竺沙門功德直共玄暢譯</p>
<p style="margin-left:1em">序品第一。佛住耆闍崛山，淨居天子於夜後分供佛，請說念佛三昧。佛默許之。天子去後，微笑謦欬，聲遍十方，天人畢集。佛出僧坊，遙見寶地，復更微笑。不空見菩薩問知其故。即入三昧，於彼寶地，化作法座，請佛往坐。佛更動地，出廣長舌，述彼淨居天子請說念佛三昧。</p>
<p style="margin-left:1em">不空見本事品第二。過去寶肩佛時，無量力王，與二王子，一名師子，二名師子意，同供養佛。佛入涅槃，師子投火說誓。佛於火中復起，作大利益，然後滅度。師子尋生梵天，歷侍普密王等諸佛。無量力王，即今世尊。師子意，即今彌勒。師子，即不空見。佛說此已，還入僧坊靜室。右脅而臥。</p>
<p style="margin-left:1em">神通品第三。不空見以神通力，莊嚴此界。阿難遍問目連，舍利，迦葉，滿慈，羅㬋，及須菩提。各師子吼，述<span class="corr">己</span>平日神通。各言今非<span class="corr">己</span>作，眾會各獲大益。</p>
<p style="margin-left:1em">彌勒神通品第四。彌勒入城乞食，以一食供恒沙諸佛。化彼長者發菩提心，大地震動。彌勒亦師子吼，自說往因。</p>
<p style="margin-left:1em">讚佛音聲辯才品第五。不空見從三昧起，為眾說佛音聲辯才，眾會獲益。</p>
<p style="margin-left:1em">讚如來功德品第六。不空見說佛德<span class="corr">已</span>，心念如來降臨眾會。佛以神力，動地放光，來至大會。不空見復告阿難，廣歎佛德。</p>
<p style="margin-left:1em">如來神力證正說品第七。佛摩不空見頂，印其所說。不空見復說偈，述其所見三世佛事。</p>
<p style="margin-left:1em">不空見勸請品第八。問法興供，述意請答。</p>
<p style="margin-left:1em">讚三昧相品第九。顯示念佛三昧功能。</p>
<p style="margin-left:1em">正觀品第十。先觀五陰不實，深生怖畏，具足慚愧，修行止觀。三空，四念，及以四等，乃至十二頭陀，三十七品，十善，十力，等法。次復相續念佛十號，相好，六通，五分，等法。又當續觀即蘊異蘊是如來耶。六根四大，亦復如是。又觀無上菩提，不以身得，不以心得，不離身心，得無上道。次明離我見法，放光授記。</p>
<p style="margin-left:1em">微密王品第十一。不空見問捨無慚愧得三昧法，佛述過去明相佛時，勝微密王聞法出家秉二二法。修此念佛三昧<span class="corr">已</span>，成蓮華上佛。</p>
<p style="margin-left:1em">三法品第十二。不貪，不瞋，不癡。觀一切法無常，苦，無我。供佛，勸人供。發願，讚佛德，讚相好。發願隨喜，三世佛所，求念佛三昧。</p>
<p style="margin-left:1em">勸持品第十三。說過去寶勝光佛滅後，樹王比丘流通此三昧寶王，有帝幢天轉輪王，夢中聞此三昧，出家修學，成高行佛。是故得聞此三昧者，決定成佛。</p>
<p style="margin-left:1em">諸菩薩本行品第十四。九萬百千億那由他菩薩發心持說修行，佛笑印之。</p>
<p style="margin-left:1em">正念品第十五。佛說正念諸法實相，是名念佛。菩薩聞<span class="corr">已</span>，得無生忍，安住三昧。皆見十方恒沙諸佛。</p>
<p style="margin-left:1em">大眾奉持品第十六。菩薩天人興供，佛重現瑞讚持。</p>

<ul class="">
<li><p>佛說大方等大集菩薩念佛三昧經<span class="note-inline">(十卷)</span>　民</p>
<p style="margin-left:3em">隋南天竺沙門達磨笈多譯</p>
<p style="margin-left:2em">與上經同，而文周足。正觀品分為三，於十號相好下，名思惟三昧品第十一。於放光授記，名示現微笑品第十二。神通品第十三，即微密王品。修習三昧品第十四，即三法、勸持兩品。但缺正念、奉持兩品。</p>
</li>
</ul></li>

<li><p>大方等大集賢護經<span class="note-inline">(五卷)</span>　<span class="note-inline">(南伐北罪)</span>　<span class="note-inline">(開元錄云亦名拔陀經)</span></p>
<p style="margin-left:3em">隋北天竺沙門闍那崛多共笈多等譯</p>
<p style="margin-left:1em">思惟品第一，佛在王城竹園，放光集眾。賢護問法，佛讚其德，為說思惟諸佛現前三昧<span class="note-inline">(即般舟三昧也)</span>，先說具諸方便功德，次說如聞阿彌陀佛在西方。便依所聞，繫念思惟，觀察不<span class="corr">已</span>，了了分明，終獲見之。如夢所見，無物能障。未得天眼，能見彼佛。亦無天耳，聞彼法音。如有三人，各念婬女，夢與從事，寤<span class="corr">已</span>，來詣賢護，賢護為彼方便說法，住不退轉，得菩提記。念佛三昧，亦復如是。又昔須波日佛時，有飢人夢得飽食，寤<span class="corr">已</span>還飢。因思諸法皆空如夢，悟無生忍。如是隨佛方所，即向彼方至心頂禮，渴仰欲見，專精思惟色相，亦即作彼虛空之想。住正思惟，得見彼佛光明清徹，如淨琉璃。其形端正，如真金柱。</p>
<p style="margin-left:1em">三昧行品第二，具四四法，得成三昧。見佛品第三，敬師如佛，精勤修學，則見十方各多多佛，不假作意，自然現前。</p>
<p style="margin-left:1em">正信品第四，當應勇猛發勤精進莫如海船，未到先破。莫如愚人，嫌赤栴檀。莫如癡人，毀摩尼寶。因即較量持經功德。</p>
<p style="margin-left:1em">受持品第五，能受持者，<span class="corr">已</span>於無邊佛所，種諸善根。一切功德，不能格量。</p>
<p style="margin-left:1em">觀察品第六，一心思惟佛坐說法，相好殊特，樂觀無厭。見如來<span class="corr">已</span>，當先諮問不見頂相，次第遍觀諸相，皆令明了，願我未來得具妙相，得清淨戒，具足威儀，定慧解脫等亦爾。復更思惟，菩提為身得耶？為心得耶？身如草石，心不可見，菩提無色，亦不可見。無漏無為，無有以色證色。以心證心。無有證知，亦非無證。以如來身心，皆無漏故。五陰五分，及所說法。亦無漏故，如是觀一切法，則入寂定。無有分別，非無分別。何以故？定有分別，即是一邊。定無分別，復為一邊。如是觀察知如來時，不可執著。</p>
<p style="margin-left:1em">戒行具足品第七，出家應護十支戒行<span class="note-inline">(一清淨，二不缺，三不染，四不汙，五不濁，六不著，七不動，八不被訶，九智所讚，十聖愛敬是也)</span>，在家應修布施、三歸、五戒、八齋，乃堪行此三昧。次記此經行世時節，多人發願。末世弘持，佛為授記。</p>
<p style="margin-left:1em">稱讚功德品第八，具四法，得三昧現前，獲五功德。</p>
<p style="margin-left:1em">饒益品第九，過去無畏王佛時，須達多長者子持此三昧，成然燈佛。欲成此三昧王，當勤觀察彼四念處。</p>
<p style="margin-left:1em">具足五法品第十，賢護請佛設供，隨佛入園。復問幾法能證三昧？佛答六種五法。</p>
<p style="margin-left:1em">授記品第十一，然燈佛時，聞此三昧，即證三昧。得菩提記。</p>
<p style="margin-left:1em">甚深品第十二，觀五陰不取著，觀念處不分別。一切法中無障礙，成就三昧。即得睹見阿僧祇佛，聞法受持。</p>
<p style="margin-left:1em">十法八法品第十三，具十法為他解斯三昧，當得八事。</p>
<p style="margin-left:1em">不共功德品第十四，當成十八不共法，當受如來十力。</p>
<p style="margin-left:1em">隨喜功德品第十五，四種隨喜<span class="note-inline">(隨過去，隨當來，隨現在，隨三世)</span>功德。不可格量。昔師子意佛時，梵德輪王隨喜功德<span class="corr">已</span>，成堅固精進佛。是故十由旬內，應往聽受，盡壽應隨法師不離。</p>
<p style="margin-left:1em">覺寤品第十六，昔薩遮那摩佛後，和輪比丘說是三昧，佛為國王。夢中聞告，寤遂出家。承事法師三萬六千歲，魔障竟不得聞。汝等當應急疾聽受，事師不懈。</p>
<p style="margin-left:1em">囑累品第十七。</p>

<ul class="">
<li><p>般舟三昧經<span class="note-inline">(三卷)</span>　伐　<span class="note-inline">(一名十方現在佛悉現在前立經)</span></p>
<p style="margin-left:3em">後漢月支國沙門支婁迦讖譯</p>
<p style="margin-left:2em">即前經先出。而文古澀。</p>
</li>

<li><p>拔陂菩薩經<span class="note-inline">(一卷)</span>　<span class="note-inline">(南伐北罪)</span></p>
<p style="margin-left:3em">後漢錄失譯人名</p>
<p style="margin-left:2em">亦即前經。文來未全。梵語拔陂。此翻賢護。</p>
</li>
</ul></li>

<li><p>自在王菩薩經<span class="note-inline">(二卷)</span>　發</p>
<p style="margin-left:3em">姚秦天竺沙門鳩摩羅什譯</p>
<p style="margin-left:1em">佛在給孤獨園，與二萬比丘，一萬菩薩俱。自在王問自在法。佛答戒自在，五神通自在，陰智，性智，入智，因緣智，諦智，自在，無礙慧自在。及說菩薩十力，四無所畏，十八不共法。</p>

<ul class="">
<li><p>奮迅王問經<span class="note-inline">(二卷)</span>　發</p>
<p style="margin-left:3em">元魏中天竺婆羅門瞿曇般若流支等譯</p>
<p style="margin-left:2em">與上同本。</p>
</li>
</ul></li>

<li><p>大集譬喻王經<span class="note-inline">(二卷)</span>　周</p>
<p style="margin-left:3em">隋北天竺沙門闍那崛多等譯</p>
<p style="margin-left:1em">為奢利弗，以諸譬喻。說菩薩二乘智慧功德差別，勸人發心，迴向菩提，親近善友。</p>
</li>

<li><p>佛說大集會正法經<span class="note-inline">(五卷北作四卷)</span>　<span class="note-inline">(南淵北凊)</span></p>
<p style="margin-left:3em">宋北印土沙門施護譯</p>
<p style="margin-left:1em">佛在鷲峰山中。普勇菩薩請問，佛為說聞大集會正法者，功德甚大。次有折伏尼犍事。普勇隱身往十方剎諸事。又為藥王軍菩薩，分別久生初生二義。</p>

<ul class="">
<li><p>僧伽吒經<span class="note-inline">(四卷北作三卷)</span>　<span class="note-inline">(南可北羊)</span></p>
<p style="margin-left:3em">元魏優禪尼國王子月婆首那譯</p>
<p style="margin-left:2em">與上同本先出。舊人不察。收入密部。</p>
</li>
</ul></li>

<li><p>月燈三昧經<span class="note-inline">(十一卷北作十卷)</span>　女　<span class="note-inline">(一名大方等大集月燈經)</span></p>
<p style="margin-left:3em">高齊烏萇國沙門那連提黎耶舍譯</p>
<p style="margin-left:1em">佛在靈山。月光童子問法，佛答一法速得菩提。謂於眾生起平等心，救護心，無礙心，無毒心，證得諸法體性平等無戲論三昧。從彼三昧，成就二十一種十法，得種種美名。說<span class="corr">已</span>，大眾獲益。次說三昧四十義，次說古聲德佛事，次明於此三昧最初所行，以大悲心為首。次明應知入三忍法，次說古無所有起佛事。於是月光請佛及僧，佛詣其家受供養<span class="corr">已</span>。月光默念，作偈問法。佛告以一法相應，速成菩提。謂如實了知一切法體性離相無相。次明應修習顯示三昧智。月光偈讚佛德，佛亦偈答授記。乃還靈山，童子隨來，更問法要。佛言，成就四法，能速得此三昧。若如說行，得四功德。應善巧知於不思議佛法。應諮請，應深信，應求，應聞，而不怖。次加持乾闥樂音，宣此不思議法。次明應知色身，及以法身。次明七十四種四不可思議。次明應成善巧方便，所謂隨喜他善。次明應住不放逸行。次明六度，多聞，法施，住空，宴坐，空閑，乞食，各得十利。亦得見佛藏，得聞法藏，得智藏。得三世智慧藏。謂得五通。次明應修神通本業，謂攝一切善法，而不取著。次又明古聲德佛時事。次明欲求三昧，應修法施財施。四種迴向而迴向之。應奉事持戒持三昧人，乃至以身分血肉除其病患。因說往昔血肉供法師事，次有阿難問苦行事。佛說古善華月法師因緣。<span class="note-inline">(<span class="corr">已</span>上皆屬初品，元無初品之名。)</span></p>
<p style="margin-left:1em">懺悔品第二，明古勇健得王，瞋心殺善華月法師，後極悔過，猶墮三塗，從三塗出，今成世尊。</p>
<p style="margin-left:1em">校量功德品第三。</p>
<p style="margin-left:1em">讚歎品第四，彌勒說偈。</p>
<p style="margin-left:1em">本因品第五，先偈說古眾自在佛事，次勸修身戒，清淨身業，清淨身行，口戒，意戒，各具一切佛功德法。次釋初品中美名，凡三百句，是為大方等大集一切諸佛說月燈正行，一切諸法體性平等無戲論三昧。</p>

<ul class="">
<li><p>月燈三昧經<span class="note-inline">(半卷)</span>　慕</p>
<p style="margin-left:3em">劉宋沙門釋先公譯</p>
<p style="margin-left:2em">即上經中六度等各十功德。</p>
</li>
</ul></li>

<li><p>占察善惡業報經<span class="note-inline">(二卷)</span>　<span class="note-inline">(南詩北景)</span>　<span class="note-inline">(出六根聚經中)</span></p>
<p style="margin-left:3em">隋外國沙門菩提登譯</p>
<p style="margin-left:1em">婆伽婆住耆闍崛山，示廣博嚴淨無礙道場，說甚深根聚法門。堅淨信菩薩，為末世眾生請問方便，佛令轉問地藏菩薩。地藏為示三種輪相，占察三世善惡業報，兼示懺悔之法，次示一實境界。二種觀道，及示善巧說法，安慰怯弱，離相違過，此誠末世救病神丹，不可不急流通。僭述玄疏。及行法，以公同志。</p>
</li>

<li><p>佛說佛名經<span class="note-inline">(十二卷)</span>　<span class="corr">己</span>長</p>
<p style="margin-left:3em">元魏北天竺沙門菩提留支譯</p>
<p style="margin-left:1em">佛在祇園，無問自說。共計佛菩薩及辟支佛名，一萬一千九十三尊。</p>
</li>

<li><p>佛說五千五百佛名神咒除障滅罪經<span class="note-inline">(八卷北作五卷)</span>　<span class="note-inline">(南信北長)</span></p>
<p style="margin-left:3em">隋北天竺沙門闍那崛多共笈多譯</p>
<p style="margin-left:1em">共四千七百零四佛。及多神咒。</p>
</li>

<li><p>三劫三千諸佛名經<span class="note-inline">(三卷)</span>　<span class="note-inline">(亦名集諸佛大功德山)</span>　長</p>
<p style="margin-left:3em">開元拾遺附梁錄</p>
<p style="margin-left:1em">先五十三佛。次莊嚴劫。賢劫。星宿劫。各千佛。</p>
</li>

<li><p>千佛因緣經<span class="note-inline">(一卷)</span>　維</p>
<p style="margin-left:3em">姚秦天竺沙門鳩摩羅什譯</p>
<p style="margin-left:1em">佛在耆闍崛山，與五千比丘，八萬四千菩薩俱。是諸菩薩，各各自說過去因緣，聲遍大千，天龍八部皆悉集會。世尊從石室出，入大眾中。跋陀波羅菩薩敷座，諸菩薩等瓔珞供佛，請問千佛過去因緣。佛為說種種往因，經來未盡。</p>
</li>

<li><p>賢劫經<span class="note-inline">(十卷)</span>　恃　<span class="note-inline">(亦名颰陀劫三昧經，晉曰賢劫定意。)</span></p>
<p style="margin-left:3em">西晉月支國沙門竺法護譯</p>
<p style="margin-left:1em">問三昧品第一，喜王菩薩請問。佛答以了諸法本三昧，成就二千一百諸度無極事，致八萬四千諸三昧門，諸總持門。</p>
<p style="margin-left:1em">行品第二，四事品第三，明行四種四事，得此三昧。</p>
<p style="margin-left:1em">法師品第四，法供養品第五，諸度無極品第六，喜王與佛從三昧起，更請問法。佛乃唱二千一百度無極名。</p>
<p style="margin-left:1em">習行品第七，無際品第八，聞持品第九，神通品第十，三十二相品第十一，順時品第十二，三十七品第十三，寂度品第十四，十種力品第十五，四無所畏品第十六，十八不共法品第十七，方便品第十八，八等品第十九，<span class="corr">已</span>上共十三品，皆細釋諸度無極，各有六事。</p>
<p style="margin-left:1em">千佛名號品第二十，千佛興立品第二十一，明國土，光明，父母，子，侍，弟子，壽命，法住，各各不同。</p>
<p style="margin-left:1em">千佛發意品第二十二，明最初發心因緣。</p>
<p style="margin-left:1em">歎古品第二十三，囑累品第二十四。</p>
</li>

<li><p>稱揚諸佛功德經<span class="note-inline">(三卷)</span>　<span class="note-inline">(南罔北靡)</span>　<span class="note-inline">(亦名集諸佛華)</span></p>
<p style="margin-left:3em">元魏西域沙門吉迦夜共曇曜譯</p>
<p style="margin-left:1em">佛在靈山，為舍利弗，及彌勒，迦葉，說諸佛名號功德。東五十三，南三十八，西三，北六，上二十七，與百七十佛名略同。</p>
</li>

<li><p>百佛名經<span class="note-inline">(六紙欠)</span>　<span class="note-inline">(南忘北信)</span></p>
<p style="margin-left:3em">隋烏萇國沙門那連提黎耶舍譯</p>
<p style="margin-left:1em">舍利弗問，佛唱百名，敕令夜三，晝三，各誦一遍。</p>
</li>

<li><p>佛說大乘大方廣佛冠經<span class="note-inline">(上下合卷)</span>　<span class="note-inline">(南松北清)</span></p>
<p style="margin-left:3em">宋中印土沙門法護等譯</p>
<p style="margin-left:1em">佛在鷲峰，告大迦葉，東方定手最上吉祥如來，離塵步菩薩。蓮華最上吉祥如來，蓮華手菩薩。日輪光明最勝吉祥如來，日光明菩薩。一寶蓋最上如來。定最上吉祥如來。寶輪光明高勝吉祥王如來。南方無邊步跡如來。無邊香最上王如來。寶上如來。西方大光明照如來。北方寶開花普耀吉祥如來。東方寶藏如來。寶勝如來。</p>
</li>

<li><p>佛說十吉祥經<span class="note-inline">(一紙餘)</span>　<span class="note-inline">(南賢北信)</span></p>
<p style="margin-left:3em">開元附秦錄</p>
<p>佛為離垢蓋大士，說東方十佛名號功德。</p>
</li>

<li><p>佛說八佛名號經<span class="note-inline">(三紙半)</span>　<span class="note-inline">(南才北知)</span></p>
<p style="margin-left:3em">隋北天竺沙門闍那崛多譯</p>
<p style="margin-left:1em">因舍利弗問，為說東方八佛名號，聞者得不退菩提善說稱功德如來。因陀羅相幢星王如來。普光明功德莊嚴如來。善鬥戰難降伏超越如來。普功德明莊嚴如來。無礙藥樹功德稱如來。步寶蓮華如來。寶華善住娑羅王如來。</p>

<ul class="">
<li><p>佛說八吉祥神咒經<span class="note-inline">(二紙半)</span>　<span class="note-inline">(南效北知)</span></p>
<p style="margin-left:3em">吳月支國優婆塞支謙譯</p>
</li>

<li><p>佛說八陽神咒經<span class="note-inline">(二紙半)</span>　<span class="note-inline">(南才北知)</span></p>
<p style="margin-left:3em">西晉月支國沙門竺法護譯</p>
</li>

<li><p>佛說八吉祥經<span class="note-inline">(二紙)</span>　仝上</p>
<p style="margin-left:3em">蕭梁扶南國沙門僧伽婆羅譯</p>
<p style="margin-left:2em">三經並與前同本。梁譯缺舍利弗問。</p>
</li>
</ul></li>

<li><p>佛說八部佛名經<span class="note-inline">(二紙半)</span>　<span class="note-inline">(南賢北信)</span></p>
<p style="margin-left:3em">元魏中天竺婆羅門瞿曇般若流支譯</p>
<p style="margin-left:1em">佛為善作長者，說東方八佛名功德。</p>
</li>

<li><p>佛說滅十方冥經<span class="note-inline">(六紙)</span>　維</p>
<p style="margin-left:3em">西晉月支國沙門竺法護譯</p>
<p style="margin-left:1em">佛教面善悅童子，念十方佛名，以除恐懼。</p>
</li>

<li><p>受持七佛名號所生功德經<span class="note-inline">(四紙半)</span>　維</p>
<p style="margin-left:3em">唐大慈恩寺沙門釋玄奘譯</p>
<p style="margin-left:1em">為舍利弗說東方五佛，南方二佛名號。</p>
</li>

<li><p>大乘寶月童子問法經<span class="note-inline">(四紙)</span>　<span class="note-inline">(南盡北則)</span></p>
<p style="margin-left:3em">宋北印土沙門施護譯</p>
<p style="margin-left:1em">佛在鷲峰，頻婆娑羅王子請問佛號功德。佛以十方各一佛名答之，并出夙願功德。</p>
</li>

<li><p>佛說寶網經<span class="note-inline">(一卷)</span>　<span class="note-inline">(南忘北彼)</span></p>
<p style="margin-left:3em">西晉月支國沙門竺法護譯</p>
<p style="margin-left:1em">佛遊獼猴江邊，與六萬比丘，三十億菩薩，九十億諸天，九十九億龍王，及阿須倫王民眾俱。維耶離城寶網童子，年始八歲，夢兜率天人頌歎佛德，啟白父母，見佛設供，請問法要。佛為稱說六佛功德，東方寶光月殿妙尊音王佛。南方樹根華王佛。西方造王神通燄華佛。北方月殿清淨佛。下方善寂月音王佛。上方無數精進願首佛。</p>
</li>

<li><p>佛說不思議功德諸佛所護念經<span class="note-inline">(二卷)</span>　<span class="note-inline">(南長北信)</span>　<span class="note-inline">(出眾經)</span></p>
<p style="margin-left:3em">南云闍那崛多譯　北云曹魏錄失譯人名</p>
<p style="margin-left:1em">共有千一百二十佛名。</p>
</li>

<li><p>藥師琉璃光七佛本願功德經<span class="note-inline">(二卷)</span>　惟</p>
<p style="margin-left:3em">唐大薦福寺沙門釋義淨譯</p>
<p style="margin-left:1em">善名稱吉祥王佛八願。寶月智嚴光音自在王佛八願。金色寶光妙行成就佛四願。無憂最勝吉祥佛四願。法海雷音佛四願。法海勝慧遊戲神通佛四願。藥師琉璃光佛十二願，金色寶光妙行成就佛，有大力神咒。藥師琉璃光佛，有大陀羅尼咒。又因少智諸天，心生疑念，七佛同來此土，說大神咒。復有執金剛菩薩，說二神咒。餘與流通本大同，理應流通此本。然亦不列八菩薩名。</p>

<ul class="">
<li><p>佛說藥師如來本願經<span class="note-inline">(一卷)</span>　<span class="note-inline">(前有序文)</span>　惟</p>
<p style="margin-left:3em">隋南天竺沙門達摩笈多譯</p>
<p style="margin-left:2em">與灌頂第十二經同。而無神咒，及八菩薩名。</p>
</li>

<li><p>藥師琉璃光如來本願功德經<span class="note-inline">(一卷)</span>　惟</p>
<p style="margin-left:3em">唐大慈恩寺沙門釋玄奘譯</p>
<p style="margin-left:2em">此即流通本也。然亦無神咒，及八菩薩名。今之八菩薩名，乃後人依灌頂第十二經添入。今之神咒，乃後人依七佛本願經添入。</p>
</li>
</ul></li>

<li><p>觀佛三昧海經<span class="note-inline">(十卷)</span>　量</p>
<p style="margin-left:3em">東晉迦維羅衛國沙門佛陀跋陀羅譯</p>
<p style="margin-left:1em">六譬品第一，佛住尼拘樓陀精舍。僧自恣竟，父王閱頭檀，姨母憍曇彌，欲來見佛。佛令遍集比丘菩薩，及天龍八部等眾，父王為後世眾生，請問云何觀佛身色相好光明？佛入遍淨色身三昧，微笑放光。說師子在胎喻，栴檀生伊蘭林中喻，金翅鳥王心喻，多勒果喻，波利質多羅樹喻，阿修羅幻力喻，皆喻念佛三昧。</p>
<p style="margin-left:1em">序觀地品第二，言眾生樂觀佛相，各有不同。或順或逆等。</p>
<p style="margin-left:1em">觀相品第三，一明觀如來頂。二明觀如來髮。三明觀髮際。四明觀白毫相。從初生乃至成佛，敘事最詳。五明觀額廣平正，六明觀眉。七明觀眼睫。八明觀耳。九明觀方頰車。十明觀師子欠。十一觀鼻。十二觀髭。十三觀脣。十四觀廣長舌。十五觀頸相。缺盆骨滿相，胸臆卍字印相。十六悉現具足身相。大眾所見，各各不同，其見如炭如墨等者，由昔惡業。各各殷重懺悔，乃見好相。十七明觀放常光相。十八明觀眉間光明。十九復明額廣平正。面上三輪，髮際等相。二十復觀鼻出光明。二十一復觀面門光明。二十二復觀耳出五光。二十三復觀頸出二光。二十四復觀缺骨滿相光明。二十五復觀胸卍字相。腋下摩尼珠，皆放光明。二十六觀寶臂。指縵，掌輪，各放光明。二十七觀臍相，光照十方。二十八因父王請，現心內境。</p>
<p style="margin-left:1em">觀佛心品第四，具明大慈悲心，專緣地獄等罪苦眾生，并廣敘地獄苦事。</p>
<p style="margin-left:1em">觀四無量品第五，使大眾見佛心中，有無數佛，乘大寶船，往來五道，救苦眾生。大慈，大悲，大喜，大捨。</p>
<p style="margin-left:1em">觀四威儀品第六，行佛，住佛，坐佛，臥佛也。於中具明度老婢事，上忉利天為母說法事，伏曠野鬼將事，降毒龍事，降力士事。</p>
<p style="margin-left:1em">觀馬王藏品第七，明宮中為諸女所現相，舍衛國度婬女所現相，波羅奈國度婬女所現相，伽耶城為尼犍所現相。本行品第八，先明念佛三昧，能滅大罪。次文殊菩薩，十方十佛，四方四佛，財首菩薩，釋迦如來，阿難尊者，各言本修念佛三昧。</p>
<p style="margin-left:1em">觀像品第九，彌勒為末世眾生請問，佛為廣說觀像除罪方法。</p>
<p style="margin-left:1em">念七佛品第十，念十方佛品第十一，密行品第十二，言得三昧者，當密身口意，莫起邪命，莫生貢高。次復說種種喻，以喻念佛三昧，結名受持。阿難復問無見頂相。佛入頂三昧海，現大勝相，眾倍獲益。</p>
</li>

<li><p>佛說彌勒成佛經<span class="note-inline">(一卷)</span>　貞</p>
<p style="margin-left:3em">姚秦天竺沙門鳩摩羅什譯</p>
<p style="margin-left:1em">佛經行波沙山頂。說偈集眾。舍利弗請問彌勒菩薩成佛時事。佛為說其國土，時節，種族，出家，成道，轉法輪，度人，見迦葉，乃至法住等事。</p>

<ul class="">
<li><p>佛說觀彌勒菩薩下生經<span class="note-inline">(六紙半)</span>　貞</p>
<p style="margin-left:3em">西晉月支國沙門竺法護譯</p>
<p style="margin-left:2em">佛在祇園，因阿難請，為說彌勒下生成佛之事。與前經大同小異。</p>
</li>

<li><p>佛說彌勒來時經<span class="note-inline">(二紙餘)</span>　貞</p>
<p style="margin-left:3em">附東晉第四譯</p>
</li>

<li><p>佛說彌勒下生經<span class="note-inline">(六紙餘)</span>　<span class="note-inline">(一名彌勒當來成佛)</span>　貞</p>
<p style="margin-left:3em">姚秦天竺沙門鳩摩羅什第三譯</p>
</li>

<li><p>佛說彌勒下生成佛經<span class="note-inline">(五紙)</span>　貞</p>
<p style="margin-left:3em">唐大薦福寺沙門釋義淨第六譯</p>
<p style="margin-left:2em">舍利子以偈問，佛以偈答。三經皆與前同。</p>
</li>
</ul></li>

<li><p>佛說觀彌勒菩薩上生兜率陀天經<span class="note-inline">(一卷)</span>　貞</p>
<p style="margin-left:3em">劉宋居士沮渠京聲譯</p>
<p style="margin-left:1em">佛在祇園，放金色身光，并現化佛。唱千佛始末名，大眾雲集。佛出舌相，放千光明，現無量化佛。說諸陀羅尼法，彌勒菩薩聞<span class="corr">已</span>，得百萬億陀羅尼門，起住佛前。優波離請問，此人命終，生於何處？佛為說兜率天中莊嚴之事，作此觀者，皆得往生彼天。隨侍下生，得菩提記。</p>
</li>

<li><p>佛說一切智光明仙人慈心因緣不食肉經<span class="note-inline">(四紙)</span>　<span class="note-inline">(南賢北信)</span></p>
</li>
</ul><p class="head2">大乘單本失譯人名</p>
<p style="margin-left:1em">佛住寂滅道場，彌勒來見。梵志問其往因。佛言，過去有彌勒佛，說慈三昧光大悲海雲經，一切智光明婆羅門聞經發心，入山修行，絕糧七日，白兔母子捨身供之，仙人不食。仙，即今之彌勒。白兔母子，即今釋迦及羅睺羅。</p>

<ul class="">
<li><p>佛說師子月佛本生經<span class="note-inline">(六紙半)</span>　仝上</p>
<p style="margin-left:3em">新附三秦錄</p>
<p style="margin-left:1em">佛住竹園，有婆須蜜多比丘，緣樹上下，與八萬四千金色獼猴跳戲，大眾譏嫌。頻婆娑羅大王詣佛問之。佛言，比丘即是師子月佛，補彌勒處，并說獼猴往因，授菩提記。</p>
</li>

<li><p>文殊師利般涅槃經<span class="note-inline">(四紙欠)</span>　維</p>
<p style="margin-left:3em">西晉清信士聶道真譯</p>
<p style="margin-left:1em">佛在祇園，於後夜分，入定放光，照文殊房，作諸化現。阿難集眾，跋陀婆羅問其始末。佛為略說觀文殊法，及說示滅起塔種種佛事。</p>
</li>

<li><p>佛說觀藥王藥上二菩薩經<span class="note-inline">(一卷)</span>　<span class="note-inline">(南得北知)</span></p>
<p style="margin-left:3em">劉宋西域沙門畺良耶舍譯</p>
<p style="margin-left:1em">佛在青蓮華池精舍，與千二百五十比丘，一萬菩薩，及十億十方菩薩，五百離車子俱。佛入普光三昧，身毛放光，化七寶蓋，現十方事。又放眼光，照藥王藥上二菩薩頂，住其頂上，如金剛山。十方諸佛，皆悉映現。長者子寶積請問觀法。佛言，具五因緣，方得聞此二菩薩名。二菩薩遂各說咒，復以瓔珞供佛，住佛肩上，如須彌山。山有梵宮，十方十佛，坐宮中華。讚二菩薩所說神咒，佛即授二菩薩記。次說觀法，說五十三佛名。次為阿難說二菩薩往昔因緣。</p>
</li>

<li><p>地藏菩薩本願經<span class="note-inline">(二卷流通本作三卷)</span>　<span class="note-inline">(南思北斯)</span></p>
<p style="margin-left:3em">唐于闐國沙門實叉難陀譯</p>
<p style="margin-left:1em">忉利天宮神通品第一。佛在忉利天，為母說法，十方諸佛菩薩集會讚歎，如來含笑，放光明雲，出微妙音，十方天龍鬼神，亦皆集會。佛為文殊菩薩說地藏菩薩往因。</p>
<p style="margin-left:1em">分身集會品第二，十方地獄處分身地藏菩薩，與諸受化眾生，來見世尊。世尊摩頂付囑。</p>
<p style="margin-left:1em">觀眾生業緣品第三，摩耶夫人問業報所感惡趣，地藏略答五無間事。</p>
<p style="margin-left:1em">閻浮眾生業感品第四，定自在王菩薩更問往因，佛又略說二事。四天王請問菩薩大願方便，佛述其所說報應之法。</p>
<p style="margin-left:1em">地獄名號品第五，普賢菩薩問，地藏菩薩答。</p>
<p style="margin-left:1em">如來讚歎品第六，佛放身光，出大音聲，讚歎地藏菩薩。普廣菩薩請問利益，佛為廣說。</p>
<p style="margin-left:1em">利益存亡品第七，地藏菩薩白佛，普勸眾生斷惡修善。大辨長者請問薦亡功德，地藏為說七分獲一。</p>
<p style="margin-left:1em">閻羅王眾讚歎品第八，鬼王與閻羅天子，承佛菩薩神力，俱詣忉利，請問眾生不依善道之故，佛以如迷路人喻之。次有惡毒鬼王，主命鬼王，各發善願，佛讚印之。并授主命道記。</p>
<p style="margin-left:1em">稱佛名號品第九，地藏菩薩為利眾生，演說過去諸佛名號功德。</p>
<p style="margin-left:1em">校量布施功德緣品第十，地藏請問，佛分別答。</p>
<p style="margin-left:1em">地神護法品第十一，堅牢地神明供像十利。</p>
<p style="margin-left:1em">見聞利益品第十二，佛放頂光，妙音稱讚地藏菩薩，觀世音菩薩請問不思議事，佛分別答。</p>
<p style="margin-left:1em">囑累人天品第十三，佛又摩地藏頂，以諸眾生付囑令度。次為虛空藏菩薩，說見像聞經二十八益，又說七益。</p>
</li>

<li><p>佛說師子莊嚴王菩薩請問經<span class="note-inline">(三紙餘)</span>　<span class="note-inline">(有宣律師序)</span>　<span class="note-inline">(南賢北景)</span></p>
<p style="margin-left:3em">唐中印土沙門那提譯</p>
<p style="margin-left:1em">佛在耆闍崛山，有師子莊嚴王菩薩，請問大會莊嚴之因。佛言，昔作方曼荼羅供八菩薩所致。謂觀世音菩薩，彌勒菩薩，虛空藏菩薩，普賢菩薩，執金剛主菩薩，文殊師利菩薩，止諸障菩薩，地藏菩薩。</p>
</li>

<li><p>佛說八大菩薩經<span class="note-inline">(一紙半)</span>　<span class="note-inline">(南思北斯)</span></p>
<p style="margin-left:3em">宋中印土沙門法賢譯</p>
<p style="margin-left:1em">佛在祇園，與千二百五十苾芻，及八大菩薩俱。謂妙吉祥菩薩，聖觀自在菩薩，慈氏菩薩，虛空藏菩薩，普賢菩薩，金剛手菩薩，除蓋障菩薩，地藏菩薩，又有無能勝等諸大菩薩，皆來會坐。佛為舍利弗說東方五佛名，善精進吉祥如來。普照如來。吉祥如來。印捺囉計都特嚩惹王如來。喜功德光自在王如來。</p>
</li>

<li><p>六菩薩名亦當誦持經<span class="note-inline">(一紙)</span>　<span class="note-inline">(南籍北既)</span></p>
<p style="margin-left:3em">後漢失譯人名見費長房錄</p>
<p style="margin-left:1em">師子戲菩薩。師子奮迅菩薩。師子幡菩薩。師子作菩薩。堅勇精進菩薩。擊金剛慧菩薩。又四菩薩，棄陰蓋菩薩。寂根菩薩。慧威菩薩。不離菩薩。</p>
</li>

<li><p>離垢慧菩薩所問禮佛法經<span class="note-inline">(四紙半)</span>　<span class="note-inline">(前有宣律師序)</span>　維</p>
<p style="margin-left:3em">唐中印土沙門那提譯</p>
<p style="margin-left:1em">佛在給孤獨園，與五百比丘，無央數菩薩，及人天八部俱。離垢慧請問，於如來所。云何恭敬禮拜供養？佛先示五輪著地，應發五願。次示十方佛名，次示皈依、懺悔、勸請、隨喜、迴向、發願之法。</p>
</li>
</ul></div>
<p class='juan'>閱藏知津卷第五</p>
<div class='div-w'><p class="pre">　　<span class='note-inline'>(比丘海華助銀十二兩<br/>　　比丘法朗助銀四兩　共刻<br/>　閱藏知津壹冊計四卷<br/>　　普願見聞頓開佛慧成就菩提者)</span></p>
</div>
</div><!-- end of div[@id='body'] -->
</body></html>