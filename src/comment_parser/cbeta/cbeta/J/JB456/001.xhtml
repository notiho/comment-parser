<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>通天澹崖原禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>通天澹崖原禪師語錄目錄</p>
<ul class="">
<li>上堂</li>

<li>小參</li>

<li>示眾</li>

<li>拈古</li>

<li>頌古</li>

<li>代古</li>

<li>聯芳偈</li>

<li>贊</li>

<li>疏</li>

<li>序</li>

<li>文集</li>

<li>不二草</li>

<li>行實</li>
</ul></div>
<p class='juan'><a id='mulu2' />通天澹崖原禪師語錄卷一</p><p class="byline">住楞嚴嗣法門人明德等編</p>
<div class='div-other'><a id='mulu3' /><p>上堂指法座云者個寶華王座自釋迦鼻祖以至歷代老和尚佛佛授受祖祖相傳皆由此而開鑿人天眼目建立從上宗乘今日原上座到來又作麼生坐斷佛祖頂[寧*頁]千聖齊列下風便陞拈香云此瓣香爇向爐中耑為祝延聖躬萬歲萬萬歲伏願垂衣裳而八荒歸化靖干戈而萬國來王此瓣香奉為興郡府邑尊官現前護法諸山碩德伏願昂藏鼻孔時聞木樨花香豁達眼睛頓見菩提果熟懷中出香云此瓣香壺山種就蘭水濯成臭著則鼻孔遼天觸著則通身慶快數載囊藏不敢剖露今對人天眾前信手拈來爇向爐中供養本寺傳臨濟正宗第三十二世通天堂上逸叟先老和尚用酬法乳<span class='corr'>斂</span>衣就坐上首白椎云法筵龍象眾當觀第一義師云數載潛藏不露鋒白雲高臥伴青松今朝推向華王座振紀提綱繼祖風眾中還有會得者麼試出來酬唱看良久乃云豁開千聖眼撥轉萬靈機蝸牛角上行船蟭螟眼裡走馬十方無向背四面絕遮攔全體恁麼來全體恁麼去淨裸裸赤灑灑沒可把靈利漢到此便知燈即是火木不離波大地與我同根萬物與我一體何須向外馳求覓佛覓法覓禪覓道覓神通覓妙用建立也在我掃蕩也在我殺活也在我縱奪也在我機用現前不存軌則我為法王於法自在且道即今就位行權一句作麼生道卓拄杖云橫按莫邪行正令太平寰宇斬癡頑復舉洛浦參夾山不禮拜當面而立山云雞棲鳳巢非吾同類出去浦云自遠趨風乞師一接山云目前無闍黎此間無老僧浦便喝山云住住且莫草草匆匆雲月是同溪山各異截斷天下人舌即不無爭教無舌人解語浦無語山便打浦從此伏膺師云洛浦不遇夾山幾乎蹉過一生夾山不得洛浦未免一場狼藉還有知得洛浦落處者麼鯨吞海水盡露出珊瑚枝上首結椎云諦觀法王法法王法如是便下座。</p>
<p>上堂諸佛末出世祖師未西來一不成二不是諸佛出世祖師西來天是天地是地山門頭合掌法堂裡解義須彌頂上浪滔天大海波心紅塵起蟭螟眼裡撐舟螃蟹眶中遊戲鞭起<span class='corr'>陝</span>府銕牛踏殺南山鱉鼻。</p>
<p>上堂按拄杖云山僧前不讓釋迦後不讓彌勒臨濟德山無地容身有口秪堪掛壁且道通天有甚奇特便恁麼說卓拄杖云若無舉鼎拔山力千里烏騅不易騎。</p>
<p>退院上堂祖印高提豎剎竿勉承師命繼通天償酬夙債一年畢孰取浮生半日閒佛尚不為成何範世情何得苟攀緣烏藤倒握翻身去一個閒人天地間大眾且道正與麼時如何良久云今朝獨步乾坤外直蹋毘盧頂上行拽拄杖便行。</p>
</div>
<div class='div-other'><a id='mulu4' /><p>小參一句明千句萬句悉皆明一機透千機萬機悉皆透大眾且道如何是一良久云絕後再甦欺君不得。</p>
<p>小參三世諸佛如是說歷代祖師如是說天下老和尚如是說通天者裡亦如是說若如是說者三十棒若不如是說者三十棒若有如是說者若有不如是說者總與他三十棒何故道泰不傳天子令時清休唱太平歌。</p>
<p>小參即心即佛十方世界沒虛空非心非佛大地山河無寸土不是心不是佛畢竟是個甚麼揮拂子云漫撥冰絃呈巧手高山流水貴知音。</p>
<p>冬節小參豎拄杖云看看三世諸佛歷代祖師天下老和尚及現前諸人各各在山僧拄杖頭上安身立命放行把住一任山僧布置儻有個漢出來打翻觔斗踏破虛空向自<span class='corr'>己</span>眉尖上放出一道靈光輝天鑑地耀古騰今孤迥迥悄巍巍絲毫不犯不被人瞞亦不被寒暑之所遷移陰陽之所流轉能為萬象主不逐四時凋且得慶快平生雖然如是且道陰極陽生漢宮添線君子道長小人道消此意又作麼生一陽方動處萬物未萌時。</p>
</div>
<div class='div-other'><a id='mulu5' /><p>示眾舉祥菴主上堂云古人向這裡不肯住為甚麼不肯住自云秪為途路不得力後曰畢竟為何又云楖栗橫肩不顧人直入千峰萬峰去師云古人恁般說話可謂剖腹剜心頓見肝肺無一絲毫自瞞無一些子隱蔽若是今時師僧便向冊子上搜索奇言妙句便爾頭高氣傲自謂會禪道佛法到處彰揚賣弄譬如汞金一入爐韝倏然鎔化如此之輩不但唐喪光陰虛消信施徒費草鞋究竟與<span class='corr'>己</span>躬下毫沒交涉若是生鐵鑄就底漢子百折不回底腳跟便向銀山鐵壁裏點開達磨眼睛石火電光中爍破瞿曇面孔拈起龜毛拂吞卻須彌山倒握兔角杖傾出香水海此時方可口吞佛祖眼蓋乾坤顯大機施大用把住也得放行也得頭頭顯露物物全彰橫拈倒弄無不自由秪如楖栗橫肩不顧人直入千峰萬峰去意作麼生相識滿天下知心能幾人。</p>
<p>示眾豎拂子召眾云看看三世諸佛歷代祖師天下老和尚在原上座拂子頭上興雲布雨作大佛事去也諸人還見麼若見山本是山水本是水物本是物諸人本是諸人了無異轍頭頭顯露法法現成只要信得及認得真一肩荷負直下承當敢保一生大事了畢何故等閒識得東風面萬紫千紅總是春擲拂子下座。</p>
<p>示眾觀音菩薩將錢買胡餅放下卻是個饅頭且道節目在甚麼處當初只為茆長短燒了方知地不平。</p>
<p>示眾牛過窗櫺頭角四蹄俱過了為甚麼尾巴過不得諸人試定當看若定當分明一生參學事畢眾無語良久云任從滄海變終不為君通。</p>
</div>
<div class='div-other'><a id='mulu6' />
<p class='h1'>拈古</p>
<div class='div-orig'><p>世尊在靈山會上拈花示眾惟迦葉破顏微笑世尊云吾有正法眼藏涅槃妙心實相無相微妙法門不立文字教外別傳付囑摩訶迦葉。</p>
</div>
<div class='div-commentary'><p style="margin-left:2em">拈云世尊拈花橫吹無孔笛迦葉微笑倒拍氈拍板雖然音律俱全爭奈葛藤反漏何故祖禰不了殃及兒孫。</p>
</div>
<div class='div-orig'><p>世尊一日陞座文殊白椎云諦觀法王法法王法如是世尊便下座。</p>
</div>
<div class='div-commentary'><p style="margin-left:2em">拈云文殊一椎不妨驚群動眾世尊下座亦是因便抽身何故不因夜來雁爭見海門秋。</p>
</div>
<div class='div-orig'><p>雙林大士因梁武帝請講經陞座以尺揮案便下座。</p>
</div>
<div class='div-commentary'><p style="margin-left:2em">拈云大士雖善講經未免脫空太煞若非誌公具眼幾乎一場懡㦬。</p>
</div>
<div class='div-orig'><p>鹽官示眾云虛空為鼓須彌為椎甚麼人打得南泉聞云王老師不打者破鼓法眼云但道不打自然是個破鼓。</p>
</div>
<div class='div-commentary'><p style="margin-left:2em">拈云三大老各具超方手眼總不奈者破鼓何原上座今日驀擊一通與三大老相見了也諸人還聞麼知音者少。</p>
</div>
<div class='div-orig'><p>三聖問雪峰透網金鱗以何為食峰云待汝出網來向汝道三聖云一千五百人善知識話頭也不識峰云老僧住持事繁。</p>
</div>
<div class='div-commentary'><p style="margin-left:2em">拈云雪峰雖有先鋒且無殿後三聖縱不傷鋒犯手未免落他圈繢檢點將來亦是同坑無異土。</p>
</div>
<div class='div-orig'><p>僧問智藏西堂有問有荅賓主歷然無問無荅時如何堂云怕爛卻。</p>
</div>
<div class='div-commentary'><p style="margin-left:2em">拈云者僧置個問端一天雲雨被西堂一荅涓滴全無不見道曹源波浪如天涌無限平人被陸沉。</p>
</div>
<div class='div-orig'><p>夾山嘗遣一小師歷諸禪肆殊無趨向及聞道聲遐振遽回省覲云和尚有是奇特事何不早向某甲說山云我何嘗不曾向汝說汝炊飯時吾為汝著火汝行益時吾為汝展缽何曾孤負汝來小師忽然有省。</p>
</div>
<div class='div-commentary'><p style="margin-left:2em">拈云小師懷揣寶鑑夾山覿面指明雖然與麼亦是憐兒不覺醜。</p>
</div>
<div class='div-orig'><p>僧問法眼如何是曹源一滴水眼云曹源一滴水韶國師聞之豁然。</p>
</div>
<div class='div-commentary'><p style="margin-left:2em">拈云城門失火殃及池魚。</p>
</div>
<div class='div-orig'><p>霍山通禪師初參仰山山閉目坐師乃翹起一右足曰如是如是西天二十八祖亦如是唐土六祖亦如是和尚亦如是景通亦如是仰山起來打四藤條。</p>
</div>
<div class='div-commentary'><p style="margin-left:2em">拈云仰山固有偷天手段霍山亦有換日作略雖然恁麼未免弄巧成拙。</p>
</div>
<div class='div-orig'><p>昔有婆子供養一菴主經二十年嘗令一二八女子送飯給侍一日令女子抱定曰正恁麼時如何主曰枯木倚寒巖二冬無暖氣女子舉似婆婆曰我二十年秪供養個俗漢遂遣出燒卻菴。</p>
</div>
<div class='div-commentary'><p style="margin-left:2em">拈云者僧寒巖獨坐不知屋外春生婆子暗地驗人爭奈玉本無瑕何故不見嶺梅深雪裡雲鬢未梳時。</p>
</div>
<div class='div-orig'><p>甘贄行者一日入寺設粥仍請南泉念誦乃白椎曰請大眾為貍奴白牯念摩訶般若波羅密甘拂袖便出泉粥後問典座行者在甚麼處座云當時便去泉打破鍋子。</p>
</div>
<div class='div-commentary'><p style="margin-left:2em">拈云行者設粥太煞賣弄南泉白椎因便回向拂袖便行即且止且道打破鍋子意作麼生從前汗馬無人識秪要重論蓋代功。</p>
</div>
<div class='div-orig'><p>南泉因兩堂爭貓泉提起貓云大眾道得即救取道不得即斬卻眾無對泉即斬趙州從外歸師舉似州州脫草鞋頂頭上而去泉云子若在即救得貓。</p>
</div>
<div class='div-commentary'><p style="margin-left:2em">拈云南泉莫邪在握殺活臨時趙老雖則機用峻捷亦是賊後張弓。</p>
</div>
<div class='div-orig'><p>鼓山示眾云鼓山門下不得咳<span class='corr'>嗽</span>時有僧咳<span class='corr'>嗽</span>一聲山云作麼僧云傷風山云傷風即得。</p>
</div>
<div class='div-commentary'><p style="margin-left:2em">拈云鼓山開門引賊者僧當面竊取何故家有白澤圖必生如是怪。</p>
</div>
<div class='div-orig'><p>僧問雲門如何是佛門云乾矢橛。</p>
</div>
<div class='div-commentary'><p style="margin-left:2em">拈云雲門雖能別展生機未免口裏出臭至今令人掩鼻原上座則不然或問如何是佛但云破木杓且道與雲門是同是別。</p>
</div></div>
<div class='div-other'><a id='mulu7' />
<p class='h1'>頌古</p>
<div class='div-orig'><p>靈雲見桃花。</p>
</div>
<div class='div-commentary'><p style="margin-left:2em">頌云爛熳春光二月天靈雲觸著眼皮穿當時不得玄沙老爭得佳聲亙古傳。</p>
</div>
<div class='div-orig'><p>陸亙大夫謂南泉曰肇法師也甚奇怪解道天地與我同根萬物與我一體泉指牡丹云大夫時人見此一株花如夢相似陸罔措。</p>
</div>
<div class='div-commentary'><p style="margin-left:2em">頌云天地同根物不殊了無形像可名模南泉指出花如夢彼一男兒我丈夫。</p>
</div>
<div class='div-orig'><p>大巔擯首座。</p>
</div>
<div class='div-commentary'><p style="margin-left:2em">頌云春秋多少數難窮百八輪珠暗裏通夾岸桃花風雨後馬蹄何處避殘紅。</p>
</div>
<div class='div-orig'><p>臨濟三頓痛棒。</p>
</div>
<div class='div-commentary'><p style="margin-left:2em">頌云三度禹門遭點額一朝觸著便稱尊爪牙突露威獰甚攪動山川海嶽昏。</p>
</div>
<div class='div-orig'><p>德山入門便棒。</p>
</div>
<div class='div-commentary'><p style="margin-left:2em">頌云一條白棒劈頭來萬里晴空絕點埃凡聖都無伸屈處木人拍掌舞三台。</p>
</div>
<div class='div-orig'><p>清淨行者不入涅槃破戒比丘不入地獄。</p>
</div>
<div class='div-commentary'><p style="margin-left:2em">頌云秦不管兮漢不收腰纏跨鶴上揚州有意氣時添意氣不風流處也風流。</p>
</div>
<div class='div-orig'><p>南嶽云說似一物即不中。</p>
</div>
<div class='div-commentary'><p style="margin-left:2em">頌云什麼物兮恁麼來陳年漆桶盡掀開迥超物外無邊表亙古磨今絕點埃。</p>
</div>
<div class='div-orig'><p>馬祖非心非佛。</p>
</div>
<div class='div-commentary'><p style="margin-left:2em">頌云落落疏梅噴鼻香任從來使報春陽一枝橫亞青波上惹得遊蜂上下忙。</p>
</div>
<div class='div-orig'><p>南泉云王老師自小養一頭水牯牛擬向溪東牧未免食他國王水草擬向溪西牧亦未免食他國王水草不如隨分納些些總不見得。</p>
</div>
<div class='div-commentary'><p style="margin-left:2em">頌云綠楊芳草共悠悠直下分明那一頭王稅多時<span class='corr'>已</span>納了普天匝地樂優游。</p>
</div>
<div class='div-orig'><p>南泉斬貓。</p>
</div>
<div class='div-commentary'><p style="margin-left:2em">頌云赤手全提行正令當軒孰敢犯鋒鋩趙州縱有超方作也是喪車挂藥囊。</p>
</div>
<div class='div-orig'><p>黃龍三關。</p>
</div>
<div class='div-commentary'><p style="margin-left:2em">頌云我手何似佛手者個阿誰沒有翻覆慣調鴆羹衲僧難以下口。</p>
<p style="margin-left:2em">我腳何似驢腳踏斷趙州略彴嚇得南嶽天台個個將頭暗縮。</p>
<p style="margin-left:2em">人人有個生緣饑飧渴飲困眠玄沙不出鳶嶺趙州親見南泉。</p>
</div>
<div class='div-orig'><p>僧問通天老和尚祖意教意是同是別師云一箭過新羅僧擬議師云劍去久矣。</p>
</div>
<div class='div-commentary'><p style="margin-left:2em">頌云祖意教意魚目作珠新羅一箭者也之乎不向佛祖行處行是則名為大丈夫。</p>
</div></div>
<div class='div-other'><a id='mulu8' />
<p class='h1'>代古</p>
<div class='div-orig'><p>僧問圓通和尚一塵纔起大地全收還見禪床麼通云喚甚麼作塵又問法燈燈云喚甚麼作禪床。</p>
</div>
<div class='div-commentary'><p style="margin-left:2em">代云山河大地。</p>
</div>
<div class='div-orig'><p>死魚浮於水上有人問僧魚豈不是以水為命僧曰是曰為甚麼卻向水中死僧無對。</p>
</div>
<div class='div-commentary'><p style="margin-left:2em">代云熟處難忘。</p>
</div>
<div class='div-orig'><p>宋太宗幸相國寺問看經僧是甚麼經曰仁王經曰既是寡人經因甚卻在卿手裏僧無對。</p>
</div>
<div class='div-commentary'><p style="margin-left:2em">代云頂戴受持。</p>
</div>
<div class='div-orig'><p>昔有僧到曹溪時守衣缽僧提起衣曰此是大庾嶺頭提不起底僧曰為甚麼在上座手裏守僧無對。</p>
</div>
<div class='div-commentary'><p style="margin-left:2em">代云不妨疑著。</p>
</div></div>
<div class='div-other'><a id='mulu9' />
<p class='h1'>聯芳偈</p>
<div class='div-other'><a id='mulu10' />
<p class='h2'>與秀源溥</p><p style="text-indent:0em" class="lg-abnormal"><div class='lg-row'>臨濟當年顯大機三玄三要絕離微頂門突出金剛眼殺活縱橫八面威</div>
</p></div>
<div class='div-other'><a id='mulu11' />
<p class='h2'>與貫通照</p><p style="text-indent:0em" class="lg-abnormal"><div class='lg-row'>烏藤七尺活如龍倒用顛拈疾似風今日山僧親付囑萬年從此振綱宗</div>
</p></div>
<div class='div-other'><a id='mulu12' />
<p class='h2'>與峻峰德</p><p style="text-indent:0em" class="lg-abnormal"><div class='lg-row'>荷擔大法<span class='corr'>已</span>多年今日何期得子賢拄杖一條分付汝任從拄地與撐天</div>
</p></div>
<div class='div-other'><a id='mulu13' />
<p class='h2'>與華峰容</p><p style="text-indent:0em" class="lg-abnormal"><div class='lg-row'>當年臨濟三遭棒大愚肋下痛還拳會得個中端的旨提綱振紀祖燈傳</div>
</p></div>
<div class='div-other'><a id='mulu14' />
<p class='h2'>與雪珠瑩</p><p style="text-indent:0em" class="lg-abnormal"><div class='lg-row'>西來大意覓無蹤情識銷鎔一貫通但得胸中無罣礙紹燈續燄闡宗風</div>
</p></div>
<div class='div-other'><a id='mulu15' />
<p class='h2'>與松月先</p><p style="text-indent:0em" class="lg-abnormal"><div class='lg-row'>錦鱗養南海頭角喜生成密拶翻身去興波雷一聲</div>
</p></div>
<div class='div-other'><a id='mulu16' />
<p class='h2'>與大隱彰</p><p style="text-indent:0em" class="lg-abnormal"><div class='lg-row'>本來佛性原無二戴角蒼龍出海門辟歷一聲喧宇宙為霖為雨潤乾坤</div>
</p></div>
<div class='div-other'><a id='mulu17' />
<p class='h2'>與永聞正</p><p style="text-indent:0em" class="lg-abnormal"><div class='lg-row'>靈明覺性本天然個事何曾有動遷勘破威音前句子頹綱重整利人天</div>
</p></div>
<div class='div-other'><a id='mulu18' />
<p class='h2'>與慈淨蓮</p><p style="text-indent:0em" class="lg-abnormal"><div class='lg-row'>莫邪在握莫遲疑信手拈來劈面揮揮到我人忘所處山河大地悉光輝</div>
</p></div>
<div class='div-other'><a id='mulu19' />
<p class='h2'>與既賢昌</p><p style="text-indent:0em" class="lg-abnormal"><div class='lg-row'>見見見時非是見聞聞聞處絕無聞豁開頂眼超三際佛祖來時一口吞</div>
</p></div>
<div class='div-other'><a id='mulu20' />
<p class='h2'>與瑞雲輪</p><p style="text-indent:0em" class="lg-abnormal"><div class='lg-row'>妄即心兮心即妄覓心無處妄何存翻身踢倒崑崙去天上人間任稱尊</div>
</p></div>
<div class='div-other'><a id='mulu21' />
<p class='h2'>與傑峰源</p><p style="text-indent:0em" class="lg-abnormal"><div class='lg-row'>祖師心印鐵牛機印破當人本面皮若遇張王并李趙不拈拄杖便揚眉</div>
</p></div>
<div class='div-other'><a id='mulu22' />
<p class='h2'>與鏡堂鑑</p><p style="text-indent:0em" class="lg-abnormal"><div class='lg-row'>參遍諸方老古錐禹門平地一聲雷九洲任爾興雲雨潤醒群萌祖道恢</div>
</p></div></div>
</div><!-- end of div[@id='body'] -->
</body></html>