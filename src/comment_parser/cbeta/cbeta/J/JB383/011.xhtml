<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>憨休禪師語錄卷第十一</p><p class="byline">嗣法門人　繼堯　等編</p>
<div class='div-other'><a id='mulu30' />
<p class='h1'>拈頌古上</p>
<div class='div-orig'><p>舉世尊纔陞座文殊便白椎云諦觀法王法法王法如是世尊便下座。</p>
</div>
<div class='div-commentary'><p style="margin-left:2em;text-indent:-1em">拈云世尊好一本上大人被文殊塗抹了也還有知他世尊下座處麼。</p>
<p style="margin-left:2em;text-indent:-1em">頌銀床葉落<span class='corr'>已</span>驚秋故作深宮一段愁野老不知天子醉誰將攜手御街遊。</p>
</div>
<div class='div-orig'><p>舉世尊將諸聖往第六天說大集經敕他方此上人間天上一切獰惡鬼神悉皆集會受佛付囑擁護正法設有不赴者四天門王飛熱鐵輪追之令集既集會<span class='corr'>已</span>無有不順佛敕者各發弘誓擁護正法唯有一魔王謂世尊云瞿曇我待一切眾生成佛盡眾生界空無有眾生名字我乃發菩提心。</p>
</div>
<div class='div-commentary'><p style="margin-left:2em;text-indent:-1em">拈云賊是小人智過君子。</p>
<p style="margin-left:2em;text-indent:-1em">頌相將魔佛論同條春到寒巖雪自消多義氣謾相招九天雲淨鶴飛高。</p>
</div>
<div class='div-orig'><p>舉殃崛摩羅尊者因持缽至一長者門其家婦人正值產難長者曰瞿曇弟子汝為至聖當有何法能免產難殃崛語長者曰我乍入道未知此法待我回問世尊卻來相報及返具事白佛佛告殃崛汝速去報言我從賢聖法來未曾殺生殃崛奉佛語疾往告之其婦得聞當時分娩。</p>
</div>
<div class='div-commentary'><p style="margin-left:2em;text-indent:-1em">拈云長者據實而問事出爾時殃崛乞諸其鄰勞心費力世尊恁麼道大似弄假像真婦聞當下分娩疑殺天下人。</p>
<p style="margin-left:2em;text-indent:-1em">頌產難驚聞事異常勞他殃崛走郎當偶然生下孩兒了盡道靈符肘後方。</p>
</div>
<div class='div-orig'><p>舉世尊因文殊至諸佛集處值諸佛各還本處唯有一女子近於佛座而入三昧文殊乃白佛云何此人得近佛而我不得佛告文殊汝但覺此女令從三昧起汝自問之文殊繞女子三匝鳴指一下乃托至梵天盡其神力而不能出世尊曰假使百千文殊亦出此女子定不得下方過四十二恒河沙國土有罔明菩薩能出此女子定須臾罔明大士從地湧出作禮世尊世尊敕罔明出罔明至女子前鳴指一下女子於是從定而出。</p>
</div>
<div class='div-commentary'><p style="margin-left:2em;text-indent:-1em">拈云者場曲調雖是宮商節奏金石鏗鏘明眼人前一場笑具。</p>
<p style="margin-left:2em;text-indent:-1em">頌翠擁華裾坐繡床雨餘芳草照斜陽一聲柳陌嬌鶯語掩面含羞出畫堂。</p>
</div>
<div class='div-orig'><p>舉百丈大師凡參次有一老人常隨眾聽法眾退老人亦退忽一日獨留丈遂問前面立者復是何人老人云某非人也於過去迦葉佛時曾住此由因學人問大修行底人還落因果也無對云不落因果遂五百生墮野狐身今請和尚代一轉語貴脫野狐身老人遂問大修行底人還落因果也無丈云不昧因果老人於言下大悟便脫野狐身化去。</p>
</div>
<div class='div-commentary'><p style="margin-left:2em;text-indent:-1em">拈云大凡語不離位墮任毒海只饒脫盡廉纖猶欠悟在百丈老漢雖與打鎖敲枷抽釘拔楔仔細檢點將來也不免隨群逐隊脫或如今有箇出格衲僧超方作者道得縱橫十字圓轉一機總未脫野狐身在且道利害在甚麼處良久云三生六十劫。</p>
<p style="margin-left:2em;text-indent:-1em">頌五百生前箇野狐可憐墮脫自塗糊饒君直下超三界試問闍黎悟也無。</p>
<p style="margin-left:2em;text-indent:-1em">不昧不落誰墮誰脫百丈野狐一坑埋卻。</p>
</div>
<div class='div-orig'><p>舉德山一日飯遲托缽下堂時雪峰作飯頭見便云者老漢鐘未鳴鼓未響托缽向甚麼處去山便歸方丈峰舉似巖頭頭云大小德山未會末後句在山聞令侍者喚來問汝不肯老僧那頭密啟其意山乃休去至明日陞堂果與尋常不同頭至僧堂前撫掌大笑云且喜老漢會得末後句雖然如是只得三年。</p>
</div>
<div class='div-commentary'><p style="margin-left:2em;text-indent:-1em">拈云德山踏翻射垛卻被雪峰中的巖頭縱解抽矢扣輪也是隨邪逐惡父父子子雖則敲唱雙行縱奪可觀若遇明眼衲僧未免一場敗闕只如巖頭密啟其意又作麼生從前汗馬無人識只要重論蓋代功。</p>
<p style="margin-left:2em;text-indent:-1em">頌鐵鋸舞三臺死蛇驚出草水和明月流天其白雲曉新羅打鐵火星飛嘉州大像驚絕倒話杷三年滿道途張郎何似李郎巧休弄巧一馬生三寅惡物也不少。</p>
</div>
<div class='div-orig'><p>舉古德一日不赴堂侍者請赴堂德云我在莊上喫油餈飽者云和尚不曾出入德云汝去問莊主侍者方出門忽見莊主歸謝和尚到莊喫油餈。</p>
</div>
<div class='div-commentary'><p style="margin-left:2em;text-indent:-1em">拈云侍者如蟲禦木古德偶爾成文因甚莊主來作謝路遠夜長休把火大家吹滅暗中行。</p>
<p style="margin-left:2em;text-indent:-1em">頌門未出時<span class='corr'>已</span>到莊油餈喫飽不陞堂五湖四海英靈士幾箇而今有眼光。</p>
</div>
<div class='div-orig'><p>舉興化謂克賓維那曰汝不久為唱導之師賓曰不入這保社師曰會了不入不會不入賓曰總不與麼師便打曰克賓維那法戰不勝罰錢五貫設饡飯一堂次日師自白椎曰克賓維那法戰不勝不得喫飯即便出院。</p>
</div>
<div class='div-commentary'><p style="margin-left:2em;text-indent:-1em">拈云興化正令雖行大似以強凌弱克賓臨危不變還如有理難伸且道罰錢趁出克賓還甘麼去路一身輕似葉高名千古重如山。</p>
<p style="margin-left:2em;text-indent:-1em">頌罰錢趁出事何當惡辣鉗鎚驗大方情深相送時分手千古令人意莫量。</p>
</div>
<div class='div-orig'><p>舉溈山在百丈為典座百丈將選大溈主人乃請師同首座對眾下語出格者可住百丈遂拈起淨瓶置地上設問不得喚作淨瓶汝喚作甚麼首座云不可喚作木[木*突]也百丈復問於師師乃趯倒淨瓶而去百丈笑云第一座輸卻山子也因命師住持。</p>
</div>
<div class='div-commentary'><p style="margin-left:2em;text-indent:-1em">拈云百丈埋兵挑鬥典座大膽衝鋒雖然嬴得溈山猶較華林百步何以故不因霜雪寒焉知松柏操。</p>
<p style="margin-left:2em;text-indent:-1em">頌錦袍高挂綠楊煙選將須還韜略全一發千鈞齊喝采英風千古落人間。</p>
</div>
<div class='div-orig'><p>舉疏山到溈山便問承師有言有句無句如藤倚樹忽然樹倒藤枯句歸何處溈山呵呵大笑疏山云某甲四千里賣布單來和尚何得相弄溈山喚侍者取錢還這上座遂囑云向後有獨眼龍為汝點破在後到明招舉前話招云溈山可謂頭正尾正只是不遇知音疏復問樹倒藤枯句歸何處招云更使溈山笑轉新疏於言下有省乃云溈山笑裏有刀。</p>
</div>
<div class='div-commentary'><p style="margin-left:2em;text-indent:-1em">拈云溈山打開通紅爐鞴百煉精金明招拈出惡辣鉗錘一火鑄就還知他疏山悟處麼笑裏有刀誰解會翻身剖破太虛空。</p>
<p style="margin-left:2em;text-indent:-1em">頌有無二句問藤枯夜半黃梅送老盧笑倒東風天地古十分春色落江湖。</p>
</div>
<div class='div-orig'><p>舉守廓侍者因華嚴上堂云大眾今日賜卿無畏若是臨濟德山高亭大愚鳥窠船子兒孫不用如何若何便請單刀直入華嚴為你證據廓侍者便出禮拜起便喝嚴亦喝廓又喝嚴又喝廓禮拜起曰大眾看者老漢一場敗闕又喝一喝拍手歸眾華嚴歸方丈時風穴為維那上去問訊嚴云浙客叵耐守廓今日把老僧扭㔃一上侍集眾打一頓趁出穴曰趁他遲了況是和尚言過道單刀直入豈不言過他是臨濟下兒孫本分與麼作用嚴方息怒穴下來與師說前來事意師曰你著甚來由勸者老漢我未問已前早要棒喫得我話行如今不打我搨卻我者話不行穴云此話已遍行天下也。</p>
</div>
<div class='div-commentary'><p style="margin-left:2em;text-indent:-1em">拈云大小華嚴當斷不斷返招其亂當時待守廓纔禮拜起便喝即痛打一頓趁出不惟契他守廓亦免風穴傳言送語不了。</p>
<p style="margin-left:2em;text-indent:-1em">頌偃月長蛇陣勢威將軍疋馬破重圍如今四海清如鏡一任行人說是非。</p>
</div>
<div class='div-orig'><p>舉睦州因秀才相看云會二十四家書師以拄杖空中點一點云會麼秀才罔措師云又道會二十四家書永字八法也不識。</p>
</div>
<div class='div-commentary'><p style="margin-left:2em;text-indent:-1em">拈云秀才善二十四家書只者一點也不識杆自徒勞傳摹移寫有甚用處當時若待伊纔點空便云草本不勞拈出匪但截斷睦州葛藤且要與孔夫子增氣。</p>
<p style="margin-left:2em;text-indent:-1em">頌睦州一點問來端封后先生眼自瞞既到班門休弄斧被他八法累尼山。</p>
</div>
<div class='div-orig'><p>舉為山問仰山承聞子在百丈問一答十是否仰云不敢溈云佛法向上事作麼道仰擬開口為便喝如是三問仰山擬答皆被喝仰垂淚云先師道教我更遇人始得今日便是遇人也便發心看牛三年一日溈入山見在樹下坐禪溈以拄杖點背一下仰回首溈云寂子道得也未仰云雖道不得且不就別人借口溈云寂子會也。</p>
</div>
<div class='div-commentary'><p style="margin-left:2em;text-indent:-1em">拈云溈山輕輕借問寂子草草承當若非坐斷舌頭爭得一條活路既是不就別人借口畢竟如何話會常憶江南三月裏鷓鴣啼處百花香。</p>
<p style="margin-left:2em;text-indent:-1em">頌衝浪錦鱗始上鉤一聲霹靂便抬頭驀然翻轉成龍去吐霧吞雲得自由。</p>
</div>
<div class='div-orig'><p>舉黃蘗因普請次南泉云如許大身材戴箇些兒小笠蘗云三千大千世界總在裏許泉云王老師聻蘗戴笠便行。</p>
</div>
<div class='div-commentary'><p style="margin-left:2em;text-indent:-1em">拈云南泉老漢惹火燒身若不是放出斬貓手段幾乎燎卻面門黃蘗若無箇笠子蓋卻髑髏未免藏身無地。</p>
<p style="margin-left:2em;text-indent:-1em">頌笠子拈來顯大機乾坤函蓋電光輝不因六月扶搖力爭見鶤鵬萬里飛。</p>
</div>
<div class='div-orig'><p>舉興化見同參來纔上堂便喝僧亦喝師又喝僧亦喝師近前拈棒僧又喝師云你看者瞎漢猶作主在僧擬議師直打下法堂侍者請問適來者僧有甚觸忤和尚師云他適來也有權有實有照有用及乎將手向伊面前橫兩橫到者裏他卻去不得似者般瞎漢不打更待何時。</p>
</div>
<div class='div-commentary'><p style="margin-left:2em;text-indent:-1em">拈云興化有入地之謀者僧具衝天之作只得橫吞巨海背負須彌殺活全彰縱奪自在且道甚麼是興化將手向伊面前橫兩橫處若檢點得出許你具衲僧眼脫或未然三秦席捲非無計忠義何勞憶蒯通。</p>
<p style="margin-left:2em;text-indent:-1em">頌單旗疋馬入沙場拈出莫邪照雪霜只見錐頭施快利豈知猶有鑒頭方。</p>
</div>
<div class='div-orig'><p>舉陸亙大夫問南泉肇法師也甚奇怪解道天地與我同根萬物與我一體師指庭前牡丹花云大夫時人見此一株花如夢相似大夫罔措。</p>
</div>
<div class='div-commentary'><p style="margin-left:2em;text-indent:-1em">拈云大夫恁麼舉問奇則固奇要且坐在葛藤窠裏若不是南泉拈一把吹毛劍當頭截斷絆到驢年未得自由在。</p>
<p style="margin-left:2em;text-indent:-1em">頌覿面拈來箇最親可憐窮子眼無筋須知天地同根處瞌睡何曾得夢醒。</p>
</div>
<div class='div-orig'><p>舉香嚴僧問不慕諸聖不重<span class='corr'>己</span>靈時如何嚴云萬機休罷千聖不攜當時疏山在眾作嘔聲云是何言歟嚴問阿誰眾云師叔嚴云不肯山僧那山出眾云是嚴云師叔莫道得麼山云道得嚴云試道看山云若教某甲道須還師資禮始得嚴乃下座禮拜准前話問山云萬機休罷猶有事在千聖不攜亦從人得嚴云卻請師叔道山云何不道肯諾不得全嚴云肯又肯甚麼諾又諾阿誰山云肯即肯他諸聖諾即諾自<span class='corr'>己</span>靈嚴云饒你與麼也須三十年倒屙去在設使住山無柴燒近水無水喫分明記取後住疏山果如嚴記至二十七年病愈自云香嚴師兄記我三十年倒屙今少三年每至食畢以手抉而吐之以應前記山後問鏡清長老肯諾不得全你作麼生會清云全歸肯諾山云不得全又作麼生清云箇中無肯路山云方愜病僧意。</p>
</div>
<div class='div-commentary'><p style="margin-left:2em;text-indent:-1em">拈云看他二尊宿一拶一捺各露風規雖然如是疏山後若無鏡清瞑眩之藥厥疾不瘳。</p>
<p style="margin-left:2em;text-indent:-1em">頌照雪橫戈徹曉行偶逢劍客便相呈當初將謂茅長短燒了方知地不平。</p>
</div>
<div class='div-orig'><p>舉趙州僧問萬法歸一一歸何處州云我在青州做領布衫重七觔。</p>
</div>
<div class='div-commentary'><p style="margin-left:2em;text-indent:-1em">拈云此話不妨坐斷天下人舌頭若是興福更問畢竟一歸何處只饒趙州古佛管教口挂壁上。</p>
<p style="margin-left:2em;text-indent:-1em">頌七觔衫子播寰中逐塊韓盧失卻蹤萬法一歸何處也木人拍手笑春風。</p>
</div>
<div class='div-orig'><p>舉子湖利蹤禪師於門下立牌云子湖有一隻狗上取人頭中取人心下取人足擬議則喪身失命臨濟下有二僧來參方揭簾師喝曰看狗僧回顧師便歸方丈。</p>
</div>
<div class='div-commentary'><p style="margin-left:2em;text-indent:-1em">拈云子湖狗子爪牙甚是鋒利致使惡名遠彰可惜天下衲僧個個不顧身命當時待道看狗便作犬咬云嗷嗷管取子湖冰消瓦解。</p>
<p style="margin-left:2em;text-indent:-1em">頌當機覿面提覿面當機疾擬議不將來從教血滴滴。</p>
</div>
<div class='div-orig'><p>舉百丈侍馬祖遊山次見野鴨祖指云前邊是甚麼丈云野鴨子祖云甚處去也丈云飛過去也祖扭百丈鼻負痛失聲祖云又道飛過去也丈有省。</p>
</div>
<div class='div-commentary'><p style="margin-left:2em;text-indent:-1em">拈云馬祖扭轉鼻頭推門落臼百丈失聲有省認鱉為龜若作佛法商量入地獄如箭射。</p>
<p style="margin-left:2em;text-indent:-1em">頌侍從閒行看鴨飛萬里晴空有路歸鼻頭扭著連心痛哭笑從他說是非。</p>
</div>
<div class='div-orig'><p>舉臨濟訪平田於路見一嫂使牛濟問云平田路向甚麼處去嫂將牛打云者畜生諸處走到者裏不知路濟云我問你平田路向甚麼處去嫂云者畜生養來五載尚使不得濟云欲觀前人先觀所使便有抽釘拔楔之意。</p>
</div>
<div class='div-commentary'><p style="margin-left:2em;text-indent:-1em">拈云者婆子雖然氣燄猛熾逼塞乾坤要且不解指路臨濟大師卻也善驗端倪可惜放過還會麼鬼怕惡人難展掌賊憑贓物易承頭。</p>
<p style="margin-left:2em;text-indent:-1em">頌窮途問路指端由信手揮鞭只打牛五載養來多義氣不風流處也風流。</p>
</div>
<div class='div-orig'><p>舉溈山示眾云汝等諸人各呈所悟看時有志和上座出作禮溈云不思善不思惡正與麼時還我志和上座本來面目志云正與麼時是某甲放身命處溈云子莫落空否志云某甲若見有空可落何曾是放身命處溈云到者裏何不問去志云某甲到者裏亦不見有和尚可問溈云汝福薄扶吾宗不起。</p>
</div>
<div class='div-commentary'><p style="margin-left:2em;text-indent:-1em">拈云不啟龍門焉知三汲之化不迷魚腹安伏八陣之神溈山與者僧驀路相逢未免七花八裂了也何故平蕪盡處是青山行人更在青山外。</p>
<p style="margin-left:2em;text-indent:-1em">頌等閒垂釣向官津柳外從來覓故人話盡收綸天欲暮君之東魯我西秦。</p>
</div>
<div class='div-orig'><p>舉風穴僧問如何是佛穴云杖林山下竹筋鞭。</p>
</div>
<div class='div-commentary'><p style="margin-left:2em;text-indent:-1em">拈云出巧新行能做會賣。</p>
<p style="margin-left:2em;text-indent:-1em">頌杖林山下竹筋鞭遙望靈山眼底穿若是龍駒纔顧影翻騰踏破水中天。</p>
</div>
<div class='div-orig'><p>舉黃蘗問百丈從上宗乘如何指示於人丈據坐蘗云後代兒孫將何傳授丈云我將謂你是個人便歸方丈。</p>
</div>
<div class='div-commentary'><p style="margin-left:2em;text-indent:-1em">拈云百丈鼻孔昂藏黃蘗眼睛突出畢竟將何傳授驢年向汝道。</p>
<p style="margin-left:2em;text-indent:-1em">頌閒尋幽澗入危峰萬仞岩頭百尺松風韻日長千古調誰人更打上方鐘。</p>
</div>
<div class='div-orig'><p>舉溈山因資國來參乃指月示之國以手撥三下師云不道汝不見只是見處太麤。</p>
</div>
<div class='div-commentary'><p style="margin-left:2em;text-indent:-1em">拈云溈山寒光萬里者僧皓魄一輪既然見處同明因甚麼又道太麤璞逢敏手方增價詩到重吟始見工。</p>
<p style="margin-left:2em;text-indent:-1em">頌孤光迥迥映長空一道清輝萬古同自是姮娥情未瞥猶憐身在廣寒宮。</p>
</div>
<div class='div-orig'><p>舉黃蘗示眾云汝等諸人盡是噇酒糟漢與麼行腳何處有今日還知大唐國裏無禪師麼時有一僧云如諸方匡徒領眾又作麼生師云不道無禪只是無師。</p>
</div>
<div class='div-commentary'><p style="margin-left:2em;text-indent:-1em">拈云秉金剛劍全殺活機須是黃蘗老漢其奈者僧路見不平若非元關深鎖洎被打破蔡州。</p>
<p style="margin-left:2em;text-indent:-1em">頌不道無禪是無師噇酒糟漢復誰知行人莫怪花狼藉春入山河豈有私。</p>
</div>
<div class='div-orig'><p>舉南院顒禪師上堂云諸方只具啐啄同時眼不具啐啄同時用時有僧便問如何是啐啄同時用師云作家不啐啄啐啄同時失僧云此猶未是某甲問處師云汝問處作麼生僧云失師便打其僧不肯後於雲門會下聞二僧舉此話一僧云當時南院棒折那其僧忽然契悟遂奔回省覲師<span class='corr'>已</span>圓寂乃謁風穴穴一見便問上座莫是當年問先師啐啄同時話底麼僧云是穴云汝當時作麼生會僧云某甲當時如在燈影裏行相似風穴云汝會也。</p>
</div>
<div class='div-commentary'><p style="margin-left:2em;text-indent:-1em">拈云南院全機電捲令不虛行者僧禍出私門喫棒有分後向雲門悟去且道又悟個甚麼斫倒那邊無影樹卻來火裏又抽枝。</p>
<p style="margin-left:2em;text-indent:-1em">頌弘開爐鞴鉗錘惡烈燄翻騰便不禁燈影如今都滅卻方知徹底老婆心。</p>
</div>
<div class='div-orig'><p>舉南陽忠國禪師一日三喚侍者侍者三應師曰將謂吾孤負汝卻是汝孤負吾。</p>
</div>
<div class='div-commentary'><p style="margin-left:2em;text-indent:-1em">拈云國師三喚侍者三應作麼生是他孤負處子期去不返浩浩良可悲不知天地間知音復是誰。</p>
<p style="margin-left:2em;text-indent:-1em">頌龍吟霧起虎嘯風生彌漫六合振蕩乾坤無孔笛和氈拍板拍拍是令少知音三汲浪高燒尾去免使桃花宿禹門。</p>
</div>
<div class='div-orig'><p>舉風穴在郢州衙內陞座云祖師心印狀似鐵牛之機去即印住住即印破只如不去不住印即是不印即是時有廬陂長老出問某甲有鐵牛之機請師不搭印穴云慣釣鯨鯢沉巨浸卻嗟蛙步[馬*展]泥沙陂佇思穴喝云長老何不進語陂擬議穴打一拂子云還記得話頭麼試舉看陂擬開口穴又打一拂子牧主云佛法元來與王法一般穴云太守見個甚麼道理牧主云當斷不斷返招其亂穴便下座。</p>
</div>
<div class='div-commentary'><p style="margin-left:2em;text-indent:-1em">拈云七縱七擒方顯出將入相八遇八克便能勍敵萬人盧陂雖能勇敢當先其奈龍頭蛇尾風穴全機電捲殺活縱橫若不是李牧主幾乎落賺重圍直饒急急抽身也只救得一半。</p>
<p style="margin-left:2em;text-indent:-1em">頌祖師心印鐵牛機戴角擎頭牧古墟幾度拽回還放去青山無處不逢渠。</p>
</div></div>
<p class='juan'>憨休禪師語錄卷第十一</p>
</div><!-- end of div[@id='body'] -->
</body></html>