<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>憨休禪師語錄卷第六</p><p class="byline">嗣法門人　繼堯　等編</p>
<div class='div-other'><a id='mulu18' />
<p class='h1'>住新蔡金粟禪寺語錄</p><p>結制上堂舉法昌遇開爐偈畢師云法昌老漢背地裏開個冷飯店接這一夥泥團漢著甚麼死急佛法不是鮮魚豈怕爛卻金粟今日結制承迎仙店眾位檀越遠來敦請陞座未免嫫母效顰亦有一偈非徒壓倒元白只要與古人相見金粟今日開爐僧有三百餘個廣嚴大座當軒橫按莫邪據座放出楊岐驢子那管諸人話墮本來一物也無分明為渠道破直指見性明心那更循因滯果為甚如此專與拔楔抽釘特為敲枷打鎖大眾敲枷打鎖則不無且道甚麼句中與古人相見還會麼一把柳絲藏不得和煙搭上玉闌干。</p>
<p>關中雲松遠法姪至上堂僧問向上一路千聖不傳如何是不傳底句師云薄暮鐘初動開簾喜見君進云官不容針私通車馬師云不快漆桶僧禮拜乃云冰鎖雙池徹骨寒西風落木正凋殘爐頭撥火煨山芋忽報心知到草堂故人遠至喜溢眉端倒履相迎那顧燈籠發笑開懷款敘何妨抵掌談心正恁麼時庭盈瑞氣座繞祥煙直得此君亭條抽石筍第五橋燄發冰河歷歷孤明塵塵光彩即境唯心理事不二淨圓超證秘密妙嚴十成八字打開遍界全彰殊勝又何須高陞此座鼓舌搖脣也哉其或未然山僧將第二杓惡水潑汝諸人去也拈拄杖云道遠乎哉觸事而真著衣喫飯坐臥經行聖遠乎哉體之即神靈明絕待蓋色騎聲契心平等離相離名不落凡聖迥絕功勳今日故人遠至開方便門不敢囊藏被蓋盡情揭示諸人直得禪堂裏憍陳如尊者忍俊不禁鼓掌呵呵大笑且道他笑個甚麼相逢不在千杯酒一盞清茶也醉人。</p>
<p>獻雲心一二禪德持長安當道眾護法書幣遠至上堂六轡在乎駿馬異於機先一診瘳疾靈方懸於肘後破家蕩宅頗副奇英劈腹剜心猶未性燥一彈指頓開千門萬戶一謦欬拶透鐵壁銀山犬吠驢鳴圓通大啟鴉鳴鵲噪正義弘宣只得盡大地若遠若近若僧若俗一一現千百億身異口同音慇懃伸請金粟未免將常住物當作<span class='corr'>己</span>用一時布施諸人了也是汝諸人還領略也無若領略去不消一捏脫或未委復引緣喻昔雪竇云客從遠方來遺我徑寸璧中有四個字只是無人識雪竇老漢雖則單提向上獨露風規美則美矣只是不會道破不知於中是四個甚麼字千載之下未免令人疑著山僧幼時讀玉臺新詠記得幾句古詩略較些子客從遠方來遺我一書札上言長相思下言久離別大眾字句甚分明依他會不得既是字句分明為甚麼依他不得長疑即見面翻致久無書。</p>
<p>解制上堂下元結制上元解制人人盡知金剛圈栗棘蓬釋迦老子亦難吞跳因個甚麼煙水雲山意渺茫參詢衲子路頭長草鞋跟斷知端的始信南塘不覆藏。</p>
<p>佛誕上堂今日四月初八乃我釋迦文佛於毘藍園內無憂樹下降生底時節天下叢林處處浴佛莫不考鐘伐鼓說禪說道金粟寺裏坡事稍繁每日大喊小叫不是車水便是抬磚總無纖毫佛法與人倘或有個伶俐道者腳下驀地蹋翻石子磕著鼻孔元來只在這裏便與釋迦老子無二無別既然如是因甚麼教中道久受勤苦乃可得成還會麼踏破鐵鞋無覓處得來全不費工夫復舉世尊初生下便一手指天一手指地周行七步目顧四方云天上天下唯我獨尊山僧有個平實頌舉似大眾纔出娘胎便學行周旋七步可憐生指天指地稱尊大笑殺閻浮世上人卓拄杖下座。</p>
<p>風穴滄涵和尚至上堂火傘張空靜掩松門人跡少薰風拂徑奔騰象駕暑猶來直得蔡州城畔瑞靄連天金粟堂前風光匝地個個欣沾法利人人快睹光儀拈提向上宗猷大震中原祖道一時奇遇勝會難逢手足殷勤幾度南塘橋上望賓主互換一爐香鎖白雲峰直下識取綱宗切莫當面錯過大眾秪如弟應兄呼塤箎迭奏一句又作麼生道多生覺悟非干衲一點分明不在燈。</p>
<p>解夏上堂小暑南收大火西流林塘改夏萬物凝秋打開袋口亦恁自由脫灑灑絕情塵淨裸裸莫可把寒暑不能遷隨緣任去住胡笳曲子韻出青霄寶鏡當臺光含萬象古今無蓋覆現在絕遮攔元本自家境界從來不受拘牽所以道心等虛空界示等虛空法識得虛空時無是無非法何必靈山問佛少林問祖還會麼欲放枝頭自在春殷勤為解丁香結。</p>
<p>師誕辰宋山主請上堂梧飄金井葉墜銀床古殿風清秋空氣爽父母未生<span class='corr'>已</span>前不離這個時節父母既生<span class='corr'>已</span>後亦不離這個時節若識這個時節便見毘盧正體觸處全真般若靈光隨機普應坐斷是非路掃除凡聖情洞徹空澄圓明朗耀諸人還委悉麼擊拂子云喚起窗全曙催歸日未西無心花裏鳥更與盡情啼以拂子連擊。</p>
<p>宋郡丞供水陸請上堂祥雲結蓋瑞氣盤空凡聖交參人天普集乃知金粟寺裏轉無礙之法輪善法堂中作殊勝之佛事塵塵混入剎剎圓明二諦融通理事無礙所以道三轉法輪於大千其輪本來常清淨天人得道此為證三寶於是現世間今日山主宋郡丞修建無遮大會法施門開金粟不無大展宗猷令彼水陸飛空一切有情咸登正覺之場現前僧俗男女圓明般若之因共證菩提之果去也遂驀豎拂子云仰之彌高俯察非遙即理即事亦孔之昭以此福國則時清道泰兵革潛消以此佑民則年豐歲稔雨順風調以此普利群生則四恩總報三有齊超以此福廕後裔則綿綿瓜瓞麟趾鳳毛直得森羅顯煥萬象回昭長光佛日永協甄陶正恁麼時因齋慶讚福利無窮一句又作麼生道花開金谷春常暖香噴玉墀桂早芳。</p>
<p>結制上堂金粟舊火爐深廣莫可測一道本平等聖凡元不別撥出火星時虛空齊迸裂所以寒則普天普地寒熱則普天普地熱三世諸佛於火燄中轉大法輪總不相違越汝等諸人今日於中坐臥經行亦恁麻三觔乾屎橛都來拋向一邊總沒干涉只是不許昏沉瞌睡若也瞌睡眉毛被火燎卻也怪金粟不得何故不見道撥開星火亙天紅凡聖銷鎔烈燄中非是渠儂誇好手都緣妙契本來宗且道如何是本來宷卓拄杖云一舉四十九。</p>
<p>上堂諸佛出世為一大事因緣祖師西來亦不離見性成佛金粟這裏方開爐韝高豎鉗錘海眾雲臨龍象畢集直得明今卓古曲應時宜適有主根地菩薩聞金粟有此殊勝因緣同諸上善人聚會一處恭敬圍繞勤求大法金粟不敢囊藏盡情分付只要當人一念回光頓超諸有徹證無生遂舉起拄杖云這個是色不得以眼見卓一卓云這個是聲不得以耳聞直饒離卻見聞盡大地無纖毫滲漏猶在半途且到家一句又如何展演義氣不從天地得英雄豈借四時催。</p>
<p>上堂拋綸擲釣久忘懷一枕松雲足快哉海嶽掀翻誰是侶出頭天外有人來高賢遠至泉石輝騰鼻孔相觸道義為親殷勤三請猊座高陞正恁麼時賓主契合水乳和同雁叫長空霜明遠渚畢竟如何慶贊擊拂子云打麵還他州主麥唱歌須是帝鄉人復舉鄧隱峰到南泉泉指淨瓶云此是境瓶中有水不得動著境與老僧過淨瓶來峰拈瓶向南泉面前瀉泉便休去南泉指瓶索水早<span class='corr'>已</span>打濕眉毛隱峰覿面拈出要且涓滴全無只如南泉休去汝諸人還知他落處麼照膽蟾光沉碧漢拍天滄海浸須彌。</p>
<p>上堂僧問昨日高提法印今朝宏唱祖機向上一句請師指示師云鳥啄珊瑚樹鯨吞離水犀進云既是人人本具個個不無為甚麼學人到這裏開口不得師云腦後欠一槌進云只如南泉道不是心不是佛不是物師和聲便打云是甚麼僧禮拜師云猢猻戴<span class='corr'>蓆</span>帽乃云昨日纔陞座今朝又上堂針無兩頭快人有世諦忙盤根知斧利入水見人長手親并眼辨那用更商量譬如雁過長空影沉寒水雁無留蹤之意水無顧影之心宏機密運正令全提打開向上牢關流通佛祖正眼且道如何是佛祖正眼木人拍手空中唱石女畫眉月下歌。</p>
<p>上堂僧問瞬目揚眉拈椎豎拂一切屏去請師直指西來意師云參差竹樹籠煙薄遠近樓臺月上遲進云馬祖既云即心即佛如何又道非心非佛師云饅頭麵做人皆信秤錘是鐵我無疑進云學人則不然師云懷州牛膝青州棗到底輸他出處精進云恁麼則一對鷺鷥無覓處夜來依舊宿蘆花去也師云赤土畫簸箕僧禮拜歸眾乃云諸人未到金粟須到金粟既到金粟不識金粟敢問金粟既到了因甚麼卻不識善財別後誰相憶樓閣門開鎮日閒。</p>
<p>葆光紹真福緣三尼請上堂舉拄杖云白棒頻拈風馳電捲青虹在握截鐵斬釘飛星爆竹十地魂驚裂石崩巖三乘膽落洞灼當人本體照徹生死根源隨機應現利物興慈所以道應以佛身得度者即現佛身而為說法應以菩薩身得度者即現菩薩身而為說法應以比丘身得度者即現比丘身而為說法應以比丘尼身得度者即現比丘尼身而為說法現比丘尼身說法則且置秪如實際尼勘俱胝末山主服灌溪劉鐵磨契溈山且道他三人具個甚麼眼目便得與麼英特自在諸人還知落處麼紅粉易成端正女無錢難作好兒郎。</p>
<p>解制上堂僧問結制安期貴圖悟徹本來面目剜心劈腹元為發明本地風光如何是本來面目師云青松林內潑嵐起寶塔高吟撼曉風進云如何是本地風光師云鐵牛愛喫無根草眼裏無筋莫亂傳進云只如水潦云百千三昧無量妙義向一毛頭上識得根源去且道是那一毛頭師云速禮三拜進云恁麼則請師為解丁香結放出枝頭自在春去也師云閑目喫蝸牛僧作禮乃云今朝正月半大雨落霄漢不見燈明佛世間減瑞相雲堂眾衲僧日久要曬眼包笠縛現成袋口只得放南北恁騰騰東西隨放曠行則恁爾行好生腳下看且道腳下作麼生看若善參詳底總不離我這裏如或不爾直饒走遍四天下何日歸家罷問程。</p>
<p>復舉臨濟示眾云有一人在孤峰頂上無出身之路一人在十字街頭亦無背面且道那個在前那個在後師云定龍蛇作略陷虎兕機關臨濟遠祖不無險峻若遇飽參衲僧一些也瞞他眼睛不過何以歷劫迥超無向背展開春色共依依。</p>
<p>在旭蒼雅二法姪請上堂德山棒八角磨盤空裏轉臨濟喝瘥病不假驢馱藥拈卻棒去卻喝頂門放出遼天鶻大地盡是解脫門把手相牽拽不入驀豎拂子云入與不入總在金粟手裏還見麼竹樹煙籠橋畔石池塘水映殿前松。</p>
<p>廣慧純哲和尚至上堂石徑松陰迥絕塵林花香噴滿園春草堂趺坐閒清晝忽報同門象駕臨同門遠至象駕崢嶸瑞氣盈庭驚起泥牛吼夜月風光遍界奔騰木馬奮嘶風直得此君亭欠躬揖讓第五橋撫掌歡呼倒跨鐵牛人人瞻大方獨步普施鯨釣個個冀利物垂慈展大機發大用共振中原祖道斬新條行新令弘揚濟上綱宗直饒佛祖不敢當鋒聖凡無處湊泊有如是威光有如是作略方能為人天主作龍象王然雖如是水乳相投同氣連枝一句又如何舉似遂展兩手云非口所宣非心所測大眾切莫如蟲禦木。</p>
<p>宋郡丞榮任敘州請上堂九重恩命寵殊深特拜黃堂佐治新僰道蕩平瞻化日會看考績轉樞衡香林呈瑞法海凝祥正令全提得副大機之用籌謀獨運能樹蓋世之勳正所謂大人行大事大智得大見以出世心行世間法不壞世間法能成出世心此心行於身則功成名遂祿位崇高此心行於家則起敬起孝嗣續繁昌此心行於天下則裕國澤民甘棠永茂此心行於今日則現前緇素永賴金湯結一時殊勝之緣造萬世無窮之福不勞重話舉起便知脫手相呈一超直入茲者公車就道隼旗遄飛轉功就位激切披陳一句又作麼生道虞淵取日歸黃閣鳳沼乘雲上玉墀。</p>
<p>雪兆和尚訃音至師為設靈致奠云陰濃綠樹夏初長撒手人歸去太忙獨露全身誰委悉薰風殿閣生微涼恭惟法兄宗壇獅象法窟爪牙縱鐵牛機坐斷白雲光祖席垂鯨鯢釣掀翻汝海振家聲十餘年輪無孔鎚擊碎妖狐心膽四五剎握金剛劍斷盡衲子命根具名文句身得無礙三昧道播湖海德振寰中具瞻葉綴花聯正賴光前裕後茲聞忽於四月十九日在風穴堂上化緣<span class='corr'>已</span>畢半路抽身不肖弟同條共本一道傳宗遙聆訃音曷勝痛絕今就金粟寺裏傾三盞茶爇一爐香非為佛事人情且要兩得相見作麼生是相見的句以拂子拂一拂云一泓煙水澄空碧無數愁雲貼地飛。</p>
</div>
<p class='juan'>憨休禪師語錄卷第六<span class='note-inline'>(終)</span></p>
</div><!-- end of div[@id='body'] -->
</body></html>