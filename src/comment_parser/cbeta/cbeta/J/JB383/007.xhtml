<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>憨休禪師語錄卷第七</p><p class="byline">嗣法門人　繼堯　等編</p>
<div class='div-other'><a id='mulu20' />
<p class='h1'>住長安大興善寺語錄</p><p>康熙甲子春王正月師在河南汝寧府新蔡縣金粟禪林受請於二月二十五日進院。</p>
<p>即日紳衿緇素請開堂師至座前拈請疏云言言錦繡字字珠璣發明向上真宗流通正法眼藏要識其中端的須仗維那宣過宣畢以拄杖指法座云這條活路千聖同遊坐斷毘盧頂[寧*頁]直踏孤峰頂上如何是最初一步卓往杖云看腳下便陞座告香云此瓣香開萌五始肇形二儀熏之則瑞靄娑婆舒之則雲騰法界望朝金闕爇向寶爐端為祝延今。</p>
<p>上皇帝萬歲萬歲萬萬歲欽願皇基永固萬方戴雍穆之庥帝道遐昌八表樂熙皞之治次拈云此瓣香根盤尼嶽葉茂杏壇吐花燦錦繡文章騰光射霄漢牛斗爇向爐中奉為滿朝宰輔闡國公卿本省當宁文武尊官百辟諸衙勳貴伏願調和鼎鼐協甄陶而永佐堯天黼黻皇猷運韜略而肅清海宇以暨紳衿護法請主檀那咸增百福共納千祥再拈云此瓣香靈山毓秀少室芬芳綿綿繼續無窮祖祖傳來有據今次第六回拈出奉為前住汝州風穴禪寺雲峨先師喜老和尚爇向寶爐用酬法乳維那白椎竟師云出關還又入關中一墨水成兩處龍無位真人隨駕馭三千里外會同風風雲際會龍象交參敲唱當行斬新條令就中還有接拍相和者麼出眾相見僧問昔去中原法久埋喜逢舊店又重開西來大意憑師指無數香雲繞座臺請問如何是西來大意師云晴日春光麗庭松翠色新進云今日陞堂垂弘範越格超宗世罕聞未審與世尊祗園說法是同是別師云今之古之進云恁麼則先後一揆渾不異弘通妙協任縱橫師云且過一邊著進云只如橋流水不流意旨如何師云所供詣實進云了知佛法無多子踏破乾坤萬事休師云那裏見得僧禮拜師云赤土塗牛奶乃云向上一路智者由迷末後一機突出難辨所以機前薦得尚落筌蹄句後承當白雲萬里故釋迦文佛拈花於靈山會上人天百萬獨迦葉尊者破顏微笑卻道吾有正法眼藏涅槃妙心付囑摩訶迦葉廣宣流布勿令斷絕遞代相承二十八傳而至達磨大師來茲東土直指人心見性成佛不立文字謂之教外別傳一花五葉六代傳衣而至曹溪六祖慧能大師能傳南嶽讓讓傳馬祖一一傳百丈海海傳黃蘗運運打臨濟六十拄杖如蒿枝拂直下翻身如獅子王哮吼自在如金翅擘海直取龍吞凡見僧入門便棒入門便喝臨濟又三十傳而至天童密雲悟悟傳林野奇奇傳我風穴雲峨先師迄今兒孫幾遍海內通都大邑遐陬僻壤莫不知有此個宗風況茲興善古剎關內名藍乃省會靈奧之區為龍象棲遲之地先師昔年於此建立法幢破西極之天荒斬新日月山僧今復於此振復頹綱提佛祖之正令特地乾坤道起中衰木歸有本即今入院陞座不二門閒現前緇素法法木然心心本佛僧也俗也男也女也智也愚也凡也聖也悟則事同一家迷則萬別千差所以古人云道無不在觸事而真心若不邪所為自正個事且止只如開堂祝聖應時應節一句又作麼生道允恭克讓文明化垂拱端然致太平復舉唐興善惟寬禪師僧問如何是道寬云道在目前僧云我何不見寬云汝有汝故所以不見僧云我有我故所以不見和尚還見否寬云有汝有我展轉不見僧云無我無汝還見否寬云無我無汝阿誰求見師云惟寬雖慈悲之故有落草之談只是令人落在葛藤窠裏絆到驢年未有出頭分新興善又則不然若有人問如何是道但云遊蜂入洞排金闥蛺蝶穿花鬥錦翎待伊眼孔定動劈脊便棒何故選佛若無如是眼假饒千載亦奚為結椎下座。</p>
<p>結夏上堂從上聖制三月一結除熱惱以獲清涼息狂妄到寂滅地示諸佛慈悲之方便顯衲僧正令之全提佛來也打祖來也打廓神機於未兆明頭也合暗頭也合懸智照於無私人人壁立萬仞一一玉轉珠迴所以云十方同聚會個個學無為此是選佛場心空及第歸既是心空又歸向甚麼處既是無為又作麼生學遂高聲顧大眾云各各歸堂參詳去。</p>
<p>解夏上堂九夏光陰瞬息過期圓百日竟如何山門大啟隨緣去只是山僧不恁麼為甚卻不恁麼還家盡是兒孫事祖父元來不出門。</p>
<p>開爐上堂打開爐韝煽通紅聖解凡情當下鎔休避鉗錘生惡辣要伊及第悟心空遂拈拄杖云諸人者若向這裏薦得目前萬象森羅理事無礙同是一真法界彼此何分隨處建立法幢應時為祥為瑞橫行天下唯吾獨尊又何必僧堂添火節外生枝討許多生受喫耶諸人還委悉麼寒猿叫落關山月客路由來不易行喝一喝。</p>
<p>上堂錦上添花十有八九雪中送炭百無二三興善久缺齋糧又值雪雨連宵瞎驢兒苦困飢贏老金牛空難作舞正此困厄之際幸有諸大檀越各輸寶藏糴來米色如金滿載象囊駝出麵光似玉飯我大眾濟此時艱黃頭碧眼笑咍咍白牯黧奴齊[跳-兆+孛]跳真為雪中送炭斯世罕覯之奇緣也山僧出隊歸來見斯功德浩大特與作一家讌管顧諸人遂展兩手左右顧視云且道是百味具足耶一味全無耶還辨得麼若也辨得將此深心奉塵剎是則名為報佛恩若辨不出切忌食飽傷心卓拄杖下座。</p>
<p>托缽回上堂托缽歸來事無多翛然趺坐樂清和瞿曇昔日深深意試問諸人會也麼諸仁者若向托缽處會去長街短巷無非彌勒戲場歌館酒樓盡是普門境界何妨拉終南山來興善佛殿裏移山門向祖師鼻孔中爾若不會祖師向汝腳跟下過去了也還會麼浪高三汲龍化去猶有騃人戽夜塘。</p>
<p>上堂舉拄杖云新正舉筆萬事大吉向上關鍵略通消息有時喚鐘作甕濕紙裹金毛獅子有時拿三道四單絲控玉角麒麟手眼渾身通途合轍聲色不到處觸背俱非當陽拓起時一切成現非具夙根利智焉能格外超宗若也徹見鋒鋩自然機先領旨風飛雷厲迥異常流剖露佛祖胸襟揭示人天巴鼻人天巴鼻則且置佛祖胸襟又作麼生剖露卓拄杖云要知立業成家事須見撐天拄地時。</p>
<p>解制上堂梅腮綻玉柳眼含金野馬飄空春風匝地心外無法更無別道若了目前復有何事所以九旬之內坐臥經行無纖毫虛棄之功一切智智清淨無二無二分無滅無斷故茲當解制亦恁諸人撩起衲衣暫息春天之樹橫擔竹杖斜穿日暮之雲江西湖南隨月瀟灑河南河北稱性優游只是興善還有一事未與諸人商量在且道是那一事良久喝一喝。</p>
<p>上堂以拂子打圓相云個一著子在男不增在女不減超凡越聖耀古騰今先天地而不生後天地而不老不生不老皆從性聰善人信心中流露將來所以四十餘年安富尊榮琴瑟時聞靜好蘭芳桂秀寶樹日漸盈庭大業承一人福澤覆蔭之無窮瑤池享千歲蟠桃期頤之弗盡靈根迥異智種天然頌祝華封快須聽取驀豎拂子云性水匯成福海闊須彌突出壽山高。</p>
<p>師誕辰緇素請上堂枕簟涼生<span class='corr'>已</span>覺秋蟬嘶亂吶柳梢頭未生生後真消息覿面分明莫外求既莫外求則露冷蛩吟砌潭清潦盡流數十年來閒歲月忽遷忽變任渠休唯有松筠青不改長年相得共優游今朝故是余生日遠勞仁者共唱酬檀越既來恭請不免借花獻佛普為諸人慶祝去也乃卓拄杖云還會麼丹桂人人生月窟蟠桃個個熟瑤池。</p>
<p>結制駐防眾護法請上堂時值下元十月半舉則陳年舊公案饒他鐵額並銅頭也須再入紅爐煆眾中忽有箇不受人煆煉的衲僧出來道和尚且莫寐語人人眉毛橫八字箇箇鼻孔大頭垂一一分明一一成現又何勞更用爐錘費者許多柴炭作麼山僧癢處不妨被他爬著不覺手之舞之足之蹈之而說偈曰撮得髻根牢即休何須一日兩梳頭大抵還他肌骨好不搽紅粉也風流。</p>
<p>梓郢法姪請上堂僧問考鐘伐鼓大震雷音今日陞座未審說何法要師云蛇蝎性靈生便毒芝蘭氣味老終香進云如何是向上句師云一天霜露冷進云如何是末後句師云衣單徹骨寒進云如何是親切為人句師云不遇攀花手徒勞造化心僧禮拜乃云鐘鼓頻催入陣來分明覿露莫疑猜頂門一擊虛空碎只要諸人眼自開山僧久不陞堂承梓公法姪遠來敦請未免蝦為子曲既陞此座正令全提萬有全歸一念智光洞照十方塵消覺圓磨盡空中幻翳純清絕點放出無位真人物物頭頭全彰塵塵剎剎大用舉頭會意在聖猶虧眨上眉毛白雲萬里直饒離微迥脫機境全無總要喫興善手中棒在何故籬頭落底千千藥不是神農人不知以拄杖卓一卓喝一喝。</p>
<p>駐防眾護法請上堂若論此事如大將出師紀律嚴明行伍有序擊首則尾應擊尾則首應擊腹心則首尾俱應所以有時把住水泄不通神鬼莫測有時放行天魔膽落外道歸降若是李靖三兄久經行陣的不妨向者裏奪角衝關斬將搴旗掀倒禪床喝散大眾亦未為分外眾中還有恁麼人麼良久高聲云當陽不決龍蛇陣縱得封侯也是閒。</p>
<p>解制上堂大雪落連宵衲僧要解制擊鼓便陞堂再與論箇事且道是甚麼事不見古德云末後一句始到牢關秪如末後一句諸人還委悉麼若也委悉許你橫擔拄杖獨步大方若也未委總是水中捉月鏡裏尋頭漢只管趁隊打夥出一叢林入一保社有甚麼了期山僧有箇巴于謠今日拈出為汝盡禮津遣去也乃歌云不寒不暖正春天客裏風光亦可憐此去瀟湘知近遠莫教空費草鞋錢。</p>
<p>佛誕日熊護法為子掃寺請上堂僧問如何是西來的的大意師云鶯聲來柳陌槐色落庭陰進云恁麼則不離目前去也師云切忌眼花僧禮拜乃云種得多生般若根心源不昧護叢林佛天<span class='corr'>已</span>遂生平志麟子振振慶善門所以道皇天無親惟德是輔作如是因獲如是果茲者熊大護法三千里外遠寄信齋為子掃寺可謂父母愛子心無不至寄以金田借佛佑庇今年十二<span class='corr'>已</span>沖齡特為脫自歸祧訃教詩書培禮義竭力君親忠孝備他年鼎鼐資調元還憶靈山親授且道靈山授記箇甚麼桂秀蘭芳恒遠遠金章紫誥永綿綿。</p>
<p>到嘉慶寺中翰張稚恭暨諸文學請上堂師云道由心悟豈假言傳體之不在於聰明即之迥超乎聞見儒釋不二凡聖同源正令提持機用各別何以見得昔魯哀公問性命之道於孔子孔子對曰分於道謂之命賦於一謂之性於陰陽象形而發謂之生他窮數盡謂之死命者性之始也死者生之終也有始必有終矣諸禪德性命生死陰陽變化之理孔夫子固分析得甚詳若是無始無終不生不滅者一著子畢竟不曾與他點破為甚麼不點破急則治其標我祖師門下談性命之理又則不然西天國王問於波羅提尊者曰性在甚麼處者曰性在作用王曰是何作用我今不見者曰住在作用王自不見王曰當作用時幾處出現者曰當出現時其處有八王曰其八出現當為我說尊者即說偈曰在胎為身處世名人在眼曰見在耳曰聞在鼻嗅香在舌談論在手執捉在足運奔遍現俱該沙界收攝在一微塵識者知是佛性不識喚作精魂王聞斯言心即開悟諸禪德山僧今日承諸大護法抑逼陞座不覺將儒釋生死性命之理盡情吐露了也還委悉得麼若也委悉儒教釋教殊途同歸脫或未然山僧重為指注去也擊拂子云會麼盡駭新張祿誰知舊范睢。</p>
<p>師誕辰眾請上堂今日我娘生我時肝腸痛斷幾人知觸境常懷風木恨撫躬每憶蓼莪詩編蒲睦老曾遺蹟侍奉黃梅獨有兒愧我劬勞恩莫報向人歲歲露家私家私既露大眾咸知脫體分明毫無隱諱直如娘未生時那一著子畢竟落在甚麼處以如意連擊禪床云一片槐榆木敲來響殺人。</p>
<p>川<span class='corr'>陝</span>督標書式馬護法寄褐小童請上堂玉燕投懷光<span class='corr'>已</span>昭於盛世明珠入掌天唯與於善人雖寶樹之盈庭全賴根荄穩固欲蘭枝之挺秀須憑雨露滋培所以威鳳九苞羽毛成於丹穴祥麟一角繡紱應於尼山惟在當人念念之懇誠故茲麟趾振振而協慶詩云木支百世雅頌君子萬年在世諦尚爾如然況佛法豈無徵驗故六祖大師云心地含諸種普雨悉皆萌頓悟花情<span class='corr'>已</span>菩提果自成即今馬大護法請陞此座專為寄褐幼童一以增延童壽一以福祿咸康可謂心種含生菩提果結矣興善如此提唱不覺驚動長安東方曼倩先生從金馬門而來欣欣然有喜色而相賀曰蘭桂森森譽早彰袛林寄蔭一枝香寧馨今日誇王衍克振他年賽馬良藹藹慈仁多益善綿綿瓜瓞永傳芳殷勤不用頻多祝福佑綿延壽自長。</p>
<p>結制上堂大雪滿空飄萬機俱休罷總是家裏人只說家裏話爐韝煽通紅鉗錘休驚訝勿論雲門胡餅那管廬陵米價不稱洞山貼秤麻亦恁鎮州蘿葡大三腳驢子弄蹄行生鐵秤錘沒縫罅竄出南山鱉鼻蛇<span class='corr'>陝</span>府鐵牛生害怕唯有興善拄杖子一齊擒來都按下且道拄杖子有甚麼長處便乃如是乾坤撲落須彌倒透出虛空相外行。</p>
<p>念佛社眾居士請上堂興善連來話隱淪隨緣作夢恁他人夢中拄杖能奇怪化作彌陀佛世尊爾時阿彌陀佛命阿逸多菩薩往他方世界吹大法螺擊大法鼓演大法義雨大法雨教化塵中無量無數諸眾生一時成等正覺作是事<span class='corr'>已</span>忽然驚寤拄杖子依然在興善手裏不曾動著絲毫諸人還識拄杖子麼有時閒把出門去扶我歸來靠壁東。</p>
<p>佛成道日上堂寒翠千枝霜凝庭砌之柏虛明一色雪覆終南之山至道全彰真機顯露若是皮下有血的向者裏撞倒琉璃瓶子迸破黑漆桶箍便解石上栽花自能眉間積嶽戒珠閃爍慧鏡常明一道神光貫徹今古甚深希有臘月蓮花火內開笑殺傍觀赤腳烏龜鑽破壁明明不昧寂寂無私本自現成阿誰無分所以釋迦世尊於正覺山前夜半睹星豁然大悟歎云奇哉一切眾生皆有如來智慧德相皆因妄想執著而不能證得汝等現前諸人都具有智慧德相何不將妄想執著一齊放下做員灑灑脫脫無事道人豈不快哉那容釋迦老子於淨潔地上撒屎撒尿說迷說悟耶眾中還有恁麼人麼良久云曾經巴峽猿啼處不待三聲<span class='corr'>已</span>斷腸。</p>
<p>解制上堂諸方解制盡今朝鵬翅摩空萬里遙不動腳跟乘快便萬人叢裏奪高標遂驀豎拂子召眾云諸仁者此豈不是標還有奪得的麼若有箇漢踏步向前踢倒須彌吸乾大海直教魚龍蝦蟹盡向手中乞命脫或未能興善只得隨例從權且道是如何從權一句大啟牢關騰虎豹抽開金鎖走蛟龍。</p>
<p>結制上堂厥躬長抱病爐錘<span class='corr'>已</span>休歇雲水聚頭來聖制固當結天龍展笑容檀信生欣悅今日始開爐豈徒為虛設息爾狂妄心除爾煩惱賊到智慧彼岸出生死途轍獲勝妙菩提能證大寂滅中下少見聞上士便須瞥衲僧伎倆多圈繢出不得開眼便尿床夢中還夢說既到興善來當放下一切九旬禪期內討箇最妙訣且道如何是最妙訣卓拄杖云急急如律令。</p>
<p>駐防眾護法請上堂僧問如何是興善境師云城頭夜靜鼕鼕鼓日裏雲開淡淡山進云如何是境中人師云黃金綴頂攢文羽白鋈翻風舞纛旗進云如何是人中意師云腦後一尋光腳下三尺土進云人境<span class='corr'>已</span>蒙師指示向上宗乘事若何師云青松墮影庭碑暗黑石鋪苔雨砌新僧禮拜歸眾乃云若論此事如擊石火似閃電光極難湊泊唯許有力大人以大知大見具超方眼明格外機向未舉以前一覷覷透千聖羅籠不住大棒打不回頭到者裏始有少分相應故靈山會上廣額屠兒放下屠刀云我是千佛一數大集會中大力魔王云待世間一切眾生盡皆成佛了然後我乃發菩提心此豈不是大人具大見大智得大用正所謂殺人不眨眼底立地成佛立地成佛底殺人不眨眼提持過量事還他過量人然雖如是只如過量中超脫應機一句又作麼生道還知麼但願雨拋金鎖甲河清海宴樂昇平。</p>
<p>解制上堂一冬九十日今朝事方畢報爾參元人流光如箭急年光既如箭急汝等諸人各各添了一歲試問本分事還徹也未若也徹去不妨朝遊西天暮歸東土神通遊戲不為分外若也未徹興善與諸人通箇消息驀豎拂子云一切禪與道觸目無非妙殺活在臨時不用生機巧擲拂子。</p>
<p>大佛殿落成滿漢當道大護法懸字額請上堂殿宇重新全憑檀施信力琳宮革故曾下實地功夫橫一梁豎一柱根根骨骨愈精奇鋪一磚蓋一瓦鱗鱗密密甚堅固黃坤滿載拽來門外三車朱漆流丹勝鋪階前七寶累殺追風木馬困極吸月泥牛見義勇為當仁不讓只要追回先聖寶所重興興善道場令隨喜者如登華藏春臺瞻敬者便識唯心淨土漫說華嚴經中之富貴不減須達長者之布金雖然道絕功勳自是恩歸有地此乃滿漢眾護法信心財施之所成亦乃督修諸人經營籌畫之成就因植三世果獲二嚴功德甚深贊莫能盡即今字額高懸垂姓名於千古舉揚向上示福利於人天興善推免不下只得舉箇古人公案昔涅槃會上廣額屠兒放下屠刀立地成佛便云我是千佛一數召大眾曰者箇屠兒甚生挺特誠英雄中之真英雄丈夫中之大丈夫也只如放下屠刀見箇甚麼道理便乃立地成佛還會麼放下屠刀便識真承當自肯脫紅塵眼前無限英雄士盡是千佛數裏人。</p>
<p>師誕辰慈航獻雲二禪德請上堂今朝七月十五行者考鐘伐鼓長老曳杖陞堂諸人面面相睹高歌一曲無生大地山起舞驚起編蒲睦州終日侍奉慈母今日幸是余生思念劬勞無補有慚跪乳羊羔那得慈鴉反哺罔極痛切終身風木常懷悽楚出家幸嗣法門報恩惟憑佛祖拈來對眾舉揚多感慈航獻雲請主人人本有爺娘切須各自照顧遂左右顧視云大眾還識本有爺娘麼無姓無名無相貌動靜營為是阿誰以拂子擊禪床。</p>
<p>結制金如璉居士請上堂今朝冬月初一十方龍象雲集都來結制開爐休嫌鉗鎚緊密不是規矩嚴難要使諸人心息假饒跳出金圈者裏難吞栗棘直待髑髏識乾大事方纔了畢只如三腳驢子弄蹄行木人穿靴水上立且道是何意旨擲下拂子云各各歸堂參取去。</p>
<p>馬林順居士受戒請上堂云昨宵滕六下瑤臺大地虛明一色開想是檀那誠念切諸天預感散花來千山覆玉人迷一色之功滿地鋪銀寶積千庄之景珠光映梵網之門尸羅闡冰霜之戒如其會得戒定慧三德圓修脫或未然西來意聊通一線有時一塵不立萬派收聲有時樓閣門開森羅應現直饒[祝/土]指便去猶滯半途隔江而趨尚未夢見所以道向上一路千聖不傳遂左右顧視云既是向上一路千聖不傳為甚麼又少林立雪南嶽磨磚驀豎拂云還會麼萬籟有心聞不得孤崖無耳卻知音。</p>
<p>解制上堂十五日<span class='corr'>已</span>前畫地為牢路從平處險十五日<span class='corr'>已</span>後打開布袋大道直如弦正當十五日笠子翻身袖拂白雲歸故里草鞋[跳-兆+孛]跳肩擔明月繞天涯諸禪德亦恁自東自西自南自北前途若遇猛虎當路又如何迴避若迴避得不枉在興善者裏過冬若<span class='corr'>迴</span>避不得未免喪身失命還有<span class='corr'>迴</span>避得底麼參禪須是英靈子敵勝還他獅子兒。</p>
<p>馬林順居士出家上堂云鬚髮未落名為居士信心<span class='corr'>已</span>具十分鬚髮既除相列僧伽猛力須增百倍以百倍猛力披忍辱鎧秉智慧刀去愚癡病除煩惱魔直與從上佛祖共躅齊眉於三界火宅之中轉大法輪雨大法雨作利益事教化塵中無量無數諸善善人一時成就阿耨多羅三藐三菩提這纔是大丈夫漢所以道善哉大丈夫能了世無常棄俗入泥洹希有難思議背丹霞和尚於馬祖處投機逴得便行此乃過量人能行過量事要行過量事須是過量人今既剃落可謂能行過量事矣且即今離塵剃落一句又作麼生道鏟卻無名頂上草放出神光照大千。</p>
<p>正藍旗駐防眾大護法請上堂云向上一路格外提持機用迥別不落文字名言豈存聖凡軌則如大將登壇權柄在手殺活自由所以德山入門便棒臨濟入門便喝若是箇漢不顧危亡單刀直入函蓋相合箭鋒相拄始有衲僧氣息倘或擬議思量性命早屬他人了也且不存知解縱橫自在諸人還委悉麼穿楊箭與驚人句不是臨時學得來。</p>
</div>
<p class='juan'>憨休禪師語錄卷第七<span class='note-inline'>(終)</span></p>
</div><!-- end of div[@id='body'] -->
</body></html>