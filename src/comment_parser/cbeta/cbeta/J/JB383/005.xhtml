<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>憨休禪師語錄卷第五</p><p class="byline">嗣法門人　繼堯　等編</p>
<div class='div-other'><a id='mulu16' />
<p class='h1'>住河南汝寧府新蔡縣金粟禪院語錄</p><p>康熙十九年庚申季夏師在長安青門燉煌寺受汝寧郡伯熊公仲龍新蔡邑侯朱公承命及縉紳文學建寺山主郡丞宋公敏學并諸山耆宿遠致書幣請住金粟禪林於九月十五日入院至山門云無上法門廓通內外當陽直截往來無礙何以見得卓拄杖云看腳下便入。</p>
<p>彌勒殿爾憨我憨趁隊打夥城市山林無可不可終日笑嘻嘻布袋常包裹今日當陽捉敗渠路逢窄處難避躲。</p>
<p>佛殿佛之一字吾不喜聞水不洗水金不博金新長老則不然將此深心奉塵剎是則名為報佛恩遂展拜。</p>
<p>祖師花笑庭前鳥啼松際滿眼滿耳早<span class='corr'>已</span>多事。</p>
<p>伽藍既是護法特為相囑一草一葉皆常住物。</p>
<p>韋馱示童真體現將軍身降伏魔外衛護叢林吾今到來煩著精彩看取令行。</p>
<p>方丈這個所在先老人昔年於此建法幢立宗旨辨驗龍蛇不肖今日繼席不敢違條越例亦要於此覓取一個半個續佛慧命以報先老人之恩且道又如何施設以拄杖卓一卓喝一喝便據座。</p>
<p>即日邑侯朱護法暨闔邑紳衿山主宋郡丞請就當寺開堂至座前拈疏云繡口錦心錯落珠璣光日月祥麟威鳳連編藻翰耀乾坤扶豎佛祖綱宗流通正法眼藏盡在裏許如其薦得不必重宣脫或未然再為表白宣畢以拄杖指法座云此個寶華王座高而無上廣不可及三乘於此膽戰十地於此魂驚今日乾上座遠來要上便上要坐便坐且道憑個甚麼便乃如斯請看分明舉似去也便陞座祝香云。</p>
<p>此瓣香根培先劫葉茂今時能為萬象之主不逐四時而凋拈來爇向寶爐端為祝延皇帝萬歲萬萬歲欽願堯仁廣運蘿圖彌億萬年舜德逾新寶祚亙河沙劫次拈云此瓣香集義所生衍尼山之道脈學而不厭得一貫之心傳拈來端為供養滿朝文武天下官僚汝寧府主新蔡縣尊伏願迺忠迺孝常為帝室之股肱為雨為霖永作生民之父母以暨紳衿護法建寺檀那諸山耆宿在筵善信伏願心花閒朗常明般若之因道念堅隆永結菩提之果復向懷中取香云此瓣香根元有據應用無私前<span class='corr'>已</span>數番道破今次第五回拈出奉為前住風穴白雲堂上雲峨先師爇向寶爐用酬法乳之恩遂<span class='corr'>斂</span>衣就座維那白椎云法筵龍象眾當觀第一義師云若論第一義諦白椎前觀早<span class='corr'>已</span>錯過白椎後觀崖州萬里還有不涉二途中道不立的麼出來激揚看僧問千里途程即不問歸家穩坐事如何師云皇天無親惟德是輔進云恭惟和尚萬福師云不勞讚歎問天垂寶蓋籠法座地湧金蓮捧獅猊為是神通妙用為是法爾如然師云赤紅崖打白紅崖進云恁麼則高懸日月乾坤廓大震雷音唱祖機師云孟八郎漢問世尊未離兜率<span class='corr'>已</span>降王宮未出母胎度人<span class='corr'>已</span>畢本來現成正覺山頭又悟個甚麼師云眉毛在額上進云恁麼則竿木隨身逢場作戲去也師云耕夫製玉漏僧禮拜乃云鉗錘佛祖龜鑑人天須是胸中豁蕩蕩腳下硬紏紏方能用陷虎機關弄白拈手段發棒頭燄續無盡燈所以有時主中作賓周遊寰宇要且不離家舍有時賓中作主坐斷乾坤何妨遇緣即宗如大雨普施咸回一切靈苗枯稿似千日並照洞徹當人本地風光雖然這猶是建化門頭事秪如不涉化門開堂祝聖一句又作麼生道皇風一片封疆遠萬國來王賀太平遂起躬身敘謝云如乾二嚴全缺三學荒蕪無補法門濫膺僧數況乃金粟巨剎名卿徽猷實愧匪材繼此芳躅但以先師遷化於前坤兄示寂於後叢林虛席禪社寂寥蒙府縣賢侯縉紳文學之雅愛建寺山主闔山耆德之高懷合璧聯詞遠為敦請顧此嚴命不敢拒辭千里而來勉徇此舉但願皇風浩蕩化目流輝朝市山林共契無生之旨檀那護法常轉正法之輪。</p>
<p>復舉投子青禪師因僧問如何是一大事因緣投子云尹司空請老僧開堂師云投子古佛平常具逸群之令越格之機及至被人問著未免倉忙失措今日邑侯鄉紳文學諸大護法請山僧開堂若有人問如何是一大事因緣直向他道風行草偃人皆見水到渠成在處通結椎下座。</p>
<p>山主宋子勉群丞請上堂僧問建寺檀那福海深拈香祝願<span class='corr'>已</span>圓成向上請師重指示一番提起一番新學人有問和尚還許否師云汝試問來進云如何是賓中主師云來機勁挺進云如何是主中賓師云下水拖人進云賓主相逢合談何事師云天高群象正海闊百川朝問昔日長者布金請世尊說法於秪圍今日山主建寺請和尚開堂於金粟是同是別師云一彩兩賽進云恁麼則有義氣時添義氣不風流處也風流師云誰不恁麼道僧禮拜歸眾乃云不改當年故舊心區區千里為相尋馳書不憚關出遠護法惟憑願力深入院<span class='corr'>已</span>吹無孔笛陞堂再撫沒絃琴當陽拈出無藏覆一句分明貫古今古今共貫歷歷分明在天同天在人同人超越情謂脫略見聞十方薄伽梵一路涅槃門赤身能擔荷全在大力人須領略莫沉吟一回拈出一回新頻呼小玉元無事只要檀郎認得聲然雖如是且真切為人一句又作麼生道不住本來無相貌外求知識也非真。</p>
<p>到風穴雪兆和尚引座兩序大眾請上堂千峰頂上坐斷淆訛大慈泉中沿流不止雖是沼祖開刱道場爭知其後令行吳越七百餘年獅絃絕響幸我先師昔年於此重興法社祖道恢弘不肖亦曾於此親沾法乳今日借路經過特為入山相訊堂搆愈見巋然門庭更是烜赫可謂繼志述事在吾堂頭法兄和尚矣承眾兄弟抑逼陞座不無客聽主裁只得賓主互換敲唱雙行正恁麼時翫月臺忻然起舞旋風垛大笑點頭弟應兄呼塤箎迭奏如何道得個恰好句只把一枝無孔笛大家吹徹萬年歡。</p>
<p>到汝寧廣慧純哲和尚引座兩序大眾請上堂鼻孔相揩豈可過門不入孔懷兄弟誼切同氣連枝一杖度秋風全機露布千里呈舊面目擊道存諸人若能於此薦得便知一亙晴空即性之相而湛然常住千波競起即相之性而奔逐遷移直下洞徹淵源舉措了無間隔一念融通三世剎那現於一毫聲色齊該見聞不昧何異中天杲日獨運無私盤裏明珠縱橫無礙五千餘卷詮之不盡三世諸佛讚之不及到這裏諸兄弟畢竟作麼生即得木童把板雲中拍石女含笙木底吹。</p>
<p>結制宋郡丞請上堂僧問爐韝弘開煆凡煉聖只如坐斷報化佛頭掀翻得失窠臼底到來又作麼生煆煉師云一舉四十九進云恁麼則水歸大海波濤靜雲到蒼梧氣象閒師云且莫亂道問盡大地是個禪堂未審誰是禪堂裏面人師云賣扇老兒手遮日進云內不放出外不放入時如何師云死水不藏龍進云只如純清絕點又作麼生師云正好喫棒進云純清絕點為甚麼還喫棒師云隨語生解進云那裏是隨語生解處師云轉見不堪僧禮拜乃云閻浮世界多穢濁菩薩潛身多縮腳獨有維摩願力堅降跡鮦陽能度脫儒林示現宰官身喜捨名園為金粟相承二世心愈堅光前裕後齊芳躅所以有大獅子王不辭泥水全身入等閒哮吼百獸驚外道天魔皆膽落今朝結制請陞堂要假人人歸本覺不是心不是佛不是物正令全提虛豁豁十字街頭鋪碌磚行人那個踏不著衣內珠休失卻希世難逢龜值木要得梅花撲鼻香除是一番寒徹骨因思九年面壁人到頭還輸那一著且道是那一著卓拄杖云池面水澄天一色簾前風疾鴈行高。</p>
<p>上堂僧問昭昭於心目之間其相不可睹恍恍於色塵之內其貌不可觀畢竟如何指示師云晦日霜天暗陰雲匝地飛乃云雁叫長空片片白雲垂玉露秋林木落飄飄黃葉墜金風時節不相饒分明全體露所以法無別法憑我信手拈來道無別道恁我隨口說去縱橫自在圓應無差人人常光現前個個靈臺不昧穿衣喫飯坐臥經行時時逢見釋迦處處撞著達磨動步則交肩開口便咬著既然如是為甚麼百姓日用而不知把手相牽行不得惟人自肯乃方親上堂向上一著機輪活脫歷歷明明活活鱍鱍截鶴續鳧夷嶽盈壑大用現前全機殺活電擊雷轟傾湫倒嶽金剛與泥人揩背一擦骨出不容筭後思前豈容安排造作拈來便用信口說出諸禪人須領略南地竹兮北地本教人常憶李將軍萬里天邊飛一鶚上堂落葉飄飄戰朔風聲聲寒雁唳長空剎那不涉離微旨誰信元關有路通且道路頭在甚麼處以拂子擊禪床一下復舉僧問馬祖離四句絕百非請師直指西來意祖云我今日勞倦不能為你說問取智藏去僧問藏藏云何不問取和尚僧云和尚教來問藏云我今日頭痛不能為你說問取海兄去僧問海海云我到這裏卻不會僧回舉似馬祖祖云藏頭白海頭黑馬祖父子雖則風行草偃共轍同途鼻孔不無被這僧穿卻了也只如藏頭白海頭黑諸人還會麼生鐵鄆針挑蜀錦古松瓊葉落珠盤。</p>
<p>山主宋宅請上堂一道坦然平魚軒出蔡城市喧人到郭樹密鳥啼聲黃葉經霜落池塘湛水清俯察頭頭妙近觀物物明何須求至理更要說無生不見道人人本具個個現成大道不分男女相修心無論富和貧但能一念回光照便證金剛不壞身如何是金剛不壞身昨夜近三更月在梅花上拍禪床。</p>
<p>佛成道日上堂僧問擊碎虛空一一山河歸自<span class='corr'>己</span>因甚當陽一路智者猶迷師云過了陳州便到汴州進云掀翻沙界明明慧日照群生因甚現成公案漆桶不快師云蟭螟眼裏放夜市進云與麼則迷悟兩頭俱坐斷一個閑人天地間師云且過這邊立乃云瞿曇昨夜眼睜開說睹明星悟道來不是夢中發寱語分明舌上起風雷缽盂安柄重翻樣膝上畫眉任體裁堪笑兒孫空落賺年年此日歎奇哉諸禪德若道有道可悟頭上安頭若道無佛可成棄波求水作麼生免得此過良久云空將未歸意說向欲行人。</p>
<p>元旦汝寧太守熊大護法請上堂拈香祝聖畢乃云九天雨露洽方新惠澤覃敷遠荷臨鮦水光生泉石美會看龍虎際風雲雲龍風虎坐愛僧兮遊方之外食功食志果然道也樂在其中當此萬物維新之際三元正始之時君子道長地泰天清祝一人無窮之壽納兆庶有慶之祥至理幽微元機密運會千差於物表脫性相於筌蹄一即一切一切即一拈來則頭頭不昧用去則法法圓成可以修身而克<span class='corr'>己</span>復禮可以治國而澤濟斯民可以見性而頓超佛祖可以植福而鼎鉉台衡如是則群機頓息眾望獨尊揚化日於天中樂雍熙於聖世正恁麼時宗風大闡祖道恢弘則且置即今熊大護法揮金飯眾因齋慶讚一句又作麼生道看取沙堤歸內閣調和鼎鼐屬鹽梅。</p>
<p>解制上堂日暖風和冰消魚躍上元燈節之候叢林解制之期欄圈打開放出泥牛連夜吼金鎖掣斷競馳木馬逐風嘶個中毋固毋必腳下東去西去步步踏著實地心心妙契平常不妨朝遊東土暮到西天倘或未爾更須撥轉路頭切莫離了這裏何故須知遠煙浪別有好商量。</p>
<p>風穴雪兆和尚遣坤首座至請上堂僧問如何是金粟境師云雲霞落水紅生浪草樹依岡綠到天進云如何是境中人師云黃金獅子呈高座白玉麈尾談重元進云如何是人中意師云鐵牛昨夜騰霄漢踏碎春光遍界新進云謝師答話師云喫棒且待別時僧禮拜歸眾乃云鷲嶺一枝花少林開五葉東震與西乾芬芳互韡疊歷祖遞相承滹沱最烜赫石火閃電光當機難湊泊一喝主賓分照用同時節寶劍金剛王魔佛齊勦絕立塵家國興野老頻蹙額不立家國亡野老常安貼南塘春日輝汝海含秋月彼此互相呈究竟元不別秪如那吒頂上起蒺藜金剛腳下流鮮血且道是何宗旨喝一喝。</p>
<p>師誕辰宋郡丞請上堂十五日以前烏龜向火十五日以後鋸解秤錘正當十五日露柱懷耽畢生個關提兒孤窮赤骨力四眾喜臨筵都來慶生日打鼓請陞堂眼眼覷相及既陞此座連擊拂子云不免打起豆子山頭瓦鼓吹起無孔鐵笛唱個綿州巴歌哩囉囉哩韻協聽之者偏頭側耳望之者腳底䟐趚再撒羊平山一陣白雨汝諸人眉毛個個打濕看取龍女歸來織得絹二丈五尺任他屬羅江任他屬平武其間有個端的且道端的在甚麼處橫塘宿鷺斜飛起幾隻銀瓶掛樹腰。</p>
<p>上堂久默斯要不務速說釋迦老子口門窄面壁安心斷臂得髓也是解纜放船看孔著楔殊不知離色求觀似取音安置於篋中離聲求聽如吹氣欲滿諸網孔守寂棲喧坐地折本經行打坐平地喫交爭如秋風清秋月明秋雲淡蕩秋水澄渟落葉千林滿寒鴉幾樹鳴到這裏縱是大智鶖子測之不能妙德空生解之不得且如何得相應去良久云脫體頓超聲色外方為出格自由人。</p>
<p>供水陸上堂實際理地不受一塵建化門中缺一不可取用期乎活變施設妙在從權所以有時於孤峰頂上孤迥迥峭巍巍坐斷佛祖頂[寧*頁]十聖三賢瞻仰不及眾生魔外覷捕無門有時於鬧市城邊脫灑灑豁蕩蕩打開彌勒布袋應無緣慈縱橫自在四生普利三有齊資故居有為界示無為法而不住有為之相契無為心修有為事而不坐無為之床若向這裏薦去可以植福而福海增深可以懺罪而罪山殄滅若僧若俗同住道場若見若聞均沾利益人人悟毘盧性海個個圓八萬行門脫或未委更聽一偈了契無為大道心圓修徹證在當人福緣壽量同天地萬億斯年樂太平。</p>
<p>囑淨音西堂古雲書記上堂少林源脈流來五派分岐濟北綱宗燄續千燈炳煥鉤錐深密玉鎖金圈要在脫略見聞始能克家擔荷所以百丈耳聾三日黃檗吐舌驚群智過於師方堪傳授茲者淨音古雲二子久經爐韝正眼圓明今日時至義彰特對人天眾前囑付雖則深蓄厚養貴乎把茅蓋頭一朝果熟香飄也須露個牙爪看取一出林來踞地哮吼不惟狐兔心膽俱裂直教釋迦彌勒齊列下風矣且佛佛授受祖祖相傳一句又作麼生金粟堂前花蕊綻二株嫩桂首昌昌遂付衣拂。</p>
<p>上堂目前無法法在目前格外靈機機先領略通天作用一回拈出一回新匝地風光一度用著一度快百草頭上漏泄天機鬧市城邊剖露真智汝諸人若向這裏薦得去亦恁欺胡謾漢道四拿三倘未薦得未免推車向壁還有薦得底麼覿面若無宗正眼抬眸鷂子過新羅。</p>
</div>
<p class='juan'>憨休禪師語錄卷第五終</p>
</div><!-- end of div[@id='body'] -->
</body></html>