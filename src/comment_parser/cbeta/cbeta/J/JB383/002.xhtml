<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>憨休禪師語錄卷第二</p><p class="byline">嗣法門人　繼堯　等編</p>
<div class='div-other'><a id='mulu10' />
<p class='h1'>住西安府咸陽縣廣教禪寺語錄</p><p>康熙癸丑季冬師在興福受請拈疏云本是無事人門外客偶至火蛇忽纏身狹路難迴避既難迴避只得道破個中消息始得遂度與維那讀畢。</p>
<p>陞座云囊錐始脫穎尖新驢事方歸馬事臨一度業緣猶未了催符又逼過眭村一不做二不休還有共相扶豎底麼試出來看僧問佛身充滿於法界普現一切群生前隨緣赴感靡不週而恒處此菩提座如何是赴感底句師云入水見長人進云去來不以象動靜不以心既不以心象去來動靜畢竟是何物師云描不成畫不就進云恁麼則竹影掃階塵不起月穿潭底水無痕師云好個消息問古人三請不允和尚今日默然還是應廣教應此處師云一點水墨兩處成龍進云恁麼則草鞋到處皆雲水拄杖隨緣任去留師云卻被闍黎道著乃云鵬翮翩翻驚破長風千里浪金鎚影動擊開祖域萬重關獨露方外乾坤斬新寰中日月光輝溢目遍界歡騰倏爾金地招手只得江陵點頭元非有待偶爾成文正所謂我本無心有所希求法王寶藏自然而至塵塵普利剎剎咸資赴感隨緣不離本座既不離於本座須知廣教即是興福興福即是廣教既無分於彼此豈有象於去來正好撥轉向上機輪開鑿人天正眼恁麼也得不恁麼也得東澗水流西澗水恁麼不恁麼總得南山雲起北山雲且水到渠成風行草偃一句又作麼生密移一步六門曉無限風光大地春。</p>
<p>甲寅二月初七日進院至山門欲達普光明殿須由大解脫門但能腳下無私信步任渠出入遂左右顧視云還有把手共行底麼但願東風齊著力一時吹入此中來。</p>
<p>接引佛殿巍巍相好三界獨尊四十八願而津濟眾生九品蓮胎而果因一致長年垂隻手端的待知音即今來也且作麼生相見乃上香云一瓣兜樓煙篆裊普天杲日麗晴光。</p>
<p>祖堂異苗蕃茂五葉花開深固靈根二株挺秀馬駒踏殺天下百丈千古典型堆堆冷坐遇同人遂燒香云一回拈起一回新。</p>
<p>韋馱奮獅子威現童真體革故鼎新權衡在<span class='corr'>己</span>門前倒剎竿借力須扶起。</p>
<p>伽藍鬼神之為德也其至矣乎民鮮能久矣吾今到此振復頹綱唯有一事相囑是那一事三個孩兒抱花鼓莫教攔我毬門路。</p>
<p>方丈九年面壁落賺人天一默當機洗清魔佛新廣教這裏若有奔流度刃具通天作略底到來也須倒退三千為甚麼如此以拄杖卓一卓喝一喝。</p>
<p>即日紳衿緇素請師開堂拈疏云拈花奧旨少室真宗盡從這裏漏逗了也如向未舉<span class='corr'>已</span>前薦得猶較些子倘或尚留觀聽卻請維那宣過宣畢指。</p>
<p>法座云這曲彔床子千聖共登於中轉法輪提心印機如掣電口似血盆廣教今日有條攀條無條攀例去也喝一喝便陞告香云此瓣香分種於威音那畔馨騰於震旦國中散而為瑞為祥結而為雲為蓋拈來爇向寶爐端為祝延今。</p>
<p>上皇帝萬歲萬萬歲陛下欽願統御萬方皇極永建於九域覃敷五福謳歌胥慶於八埏次拈云此瓣香淵源洙泗授受杏壇放之則彌六合卷之則退藏於密奉為滿朝文武天下宰官本縣邑候諸衙勳貴暨縉紳文學諸大護法伏願不忘佛記司文衡而城塹吾宗奕世甘棠沛霖雨而資平治化以及今辰請主在筵耆宿等普願心花開朗種智圓明又拈云此瓣香包羅萬象含褁十虛得處甚是孤危用時何妨毒烈今次第二回拈出奉為現住汝州風穴白雲堂上本師雲峨老和尚爇向寶爐用酬法乳之恩<span class='corr'>斂</span>衣就座維那白椎云法筵龍象眾當觀第一義師云垂萬里鉤牽騏挽驥撒縵天網打鳳羅龍入彀始見英雄超方須是作者有麼有麼僧問新整爐韝選佛場開衲子到來如何煆煉師云石鴿穿雲連斗戲進云今日廣教開堂與昔日靈山會上是同是別師云金騮度海帶山嘶進云恁麼則法王座上全身露覿面承當非古今師云禮拜了退又問昔日世尊初於波羅奈三轉四諦法輪即今廣教轉何法輪師云渭水晴光搖綠樹進云達磨隻履西歸何不兩隻都將去師云要假兒孫腳下行僧作禮乃云諸佛慧命列祖綱宗令不虛行風行草偃緣不虛應谷響聲傳一言含萬象以無私一句逗群機而迥出混融萬有包括古今達根塵而不隔纖毫透聲色而豈留朕跡真光朗耀廓爾虛明法印高提宏機密運所以道法隨法行法幢隨處建立有時於四衢道中開權顯實慰諭諸子而三車等賜有時於十字路口分賓列主聚集眾緣而立業成家況此廣教禪林嬴秦遺蹟畢郢名藍雄贍關中繪巧殊稱三絕大觀海內名聞更逾七金逢聖世以重興賴得人而復刱場開選佛克振前徽弘揚濟上宗風流通正法眼藏當恁麼時正令全提隱顯該通一句又作麼生道十二處忘閒影響三千界放淨光明<span class='note-inline'>(謝辭不錄)</span>復舉臨濟初住河北謂普化克符二上座曰我欲於此建立黃蘗宗旨汝可成褫我二人珍重下去三日後普化卻上來問和尚三日前說甚麼濟便打三日後克符又上來問和尚昨日打普化為甚麼濟亦打師云如擊石火似閃電光搆得搆不得未免喪身失命普化克符雖善成褫激揚宗旨點檢將來也是賊過張弓山僧今日欲於此建立風穴宗旨若有珍重出去便好劈脊便棒或有僧問和尚打者僧為甚麼山僧亦與劈脊打出召大眾云秪如臨濟也打山僧也打且道是同是別若緇素得出許你具衲僧眼其或未然新出紅爐金彈子簉破諸方鐵面門維那復結椎云諦觀法正法法工法如是下座。</p>
<p>上堂問搥擊妙喜世界百拶碎底人為甚麼處處解持缽師云隨流得妙僧禮拜師云杜撰禪和如麻似粟乃云虛玄湛寂廓爾無垠藏百億須彌於藕絲孔中置大千剎土於蟭螟睫上卷舒自在任運何拘觸處洞然隨緣不變縱令離婁師曠之聞見難施蘇秦張儀之智辨叵測雖然牢關把定密不通風機梭放行絲輪活脫遂驀豎拂子云若向者裏領略且喜窮子歸家如或擬議思量枉受伶俜辛苦。</p>
<p>解夏上堂僧問如何是賓主句師云研鎚撩餺飥進云浩浩塵中如何辨主師云向未開口<span class='corr'>已</span>前薦取僧作禮乃云日躔鶉尾大火西流露下疏桐葉捲庭柯之翠涼生幽砌蟲吟促織之聲綠陰之槐國夢回碧落之清秋氣爽元樞密運四序推遷節換時移箇中不變心外無法頭頭顯示而法在目前法外無心物物全彰而心即前境若是明眼漢沒窠臼於斯連得便行直下如千日並照萬鏡臨臺坐斷毘盧頂[寧*頁]豎亞摩醯正眼橫吞宇宙倒卓須彌獨步丹霄超然物外然雖如是今日一期告滿九夏功圓且不涉途程家堂穩坐一句作麼生道雲在嶺頭閒不徹水流澗底太忙生。</p>
<p>復舉翠巖禪師夏末示眾云一夏為諸兄弟說話看翠巖眉毛還在麼保福云做賊人心虛長慶云生也雲門云關師拈云翠巖大似藏頭露面未免笑殺傍觀三老雖則極力劻勷也是隨邪逐惡且道優劣在甚麼處人義盡從貧處斷世情偏向有錢家。</p>
<p>師誕日緇素請上堂僧問如何是生前句師云梳影草萊翻白晝進云如何是生後句師云潑空煙雨冷青莎進云生前生後蒙師指向上一句事若何師便打僧禮拜乃云形氣未彰那有生滅去來之相鴻濛既判便分色空明暗之殊虛融萬法即假即真不立纖塵絕彼絕此生佛不異凡聖同源透聲色以齊該離見聞而迥脫縱橫得妙圓應無虧所以古德云若人見幻本來真是則名為見佛人圓通法法無生滅無滅無生是佛身諸人還薦佛身麼卓拄杖云青蘿夤緣直上寒松之頂白雲澹泞出沒太虛之中。</p>
<p>結冬上堂僧問高豎法幢即不問當陽直指事若何師云滿地綠苔乘宿雨一林紅葉醉新霜進云即今選佛場開四眾雲集未審選甚麼人成佛師云少汝一箇不得僧禮拜師云一釣便上乃云昨日結制今朝開爐霜花點白隨雁陣以排空<span class='corr'>已</span>是天寒人寒將見滴水滴凍當此之際方外衲子薦在機先行腳高人腰包放下聚首於畢郢原上安期於廣教禪林人入鼻孔昂藏個個眉毛廝結拶碎祖師關捩豁開妙淨明心驀拈拄杖云這個是妙淨明心那個是祖師關捩卓一卓云這個是祖師關捩那個是妙淨明心若向這裏會得一段大事因緣直下了畢脫或未然紅爐燄裏重添火烜赫金剛眼自開。</p>
<p>上堂僧問敲空擊木尚落筌蹄瞬目揚眉即成窠曰向上宗乘則不問女子入定意如何師云石牛攔古路進云假饒百千文殊亦出此女子定不得未審世尊恁麼道是好心不是好心師云一馬生三寅進云罔明因甚卻出得師云杓卜聽虛聲進云恁麼則兩個駝子相逢著世上於今無直人師云鼻孔漫撩天乃卓拄杖云只者一著子在天而天在人而人彌滿法界逼塞乾坤處凡不減在聖不增超今越古蓋色騎聲三世諸佛以之一雨普施潤澤三根歷代祖師及天下善知識以之全提正令坐斷要津三賢十聖並諸大菩薩及大阿羅漢以之等修六度妙果咸臻天下衲僧以之渡生死海竭煩惱河高超塵表取證無生今日性悟居士以之具決定信發殊勝心廣行檀施請轉法輪頓令心花開朗道眼圓明山僧以之據曲彔床提木上座與諸人敲枷打鎖拔楔抽釘且道拄杖子以之又作麼生煩惱海中為雨露無明山上作雲雷。</p>
<p>宗南法侄請上堂法身紅爛鮮血滴滴路上行人盡都不識唯有超方作者舉起便知端的知端的劈箭急真不掩偽曲不藏直繡花針眼度金鵬萬里晴空轟霹靂東土二三西天四七捏不成團擘不開扭不乾兮打不濕喝下無私照用全棒頭有眼明如日沒絃琴無孔笛相將賣弄鬍鬚赤拈花微笑暗傳來兒孫遞代相沿襲虛空背上刮龜毛西河獅子咬人急且道有何本據便得與麼自在不見道龍生龍鳳生鳳生鐵秤鎚無罅縫大唐國裏沒禪師貓兒上樹乾打開以拂子連擊云吽吽趁得老鼠打破油甕。</p>
<p>上堂雪風凜凜透心寒個直分明徹底看拶碎祖師關捩子圓明寂照絕遮攔諸仁者若向這裏領略得去正好於三條椽下七尺單前眉毛廝結鼻孔昂藏蠟人向火薄處先穿見聞不昧一味平常如其不會問取金剛瞋拳怒目太煞郎當誰知李四元是張三霜花點點雪片團團好個消息特地風光驀豎拂子云高著眼莫顢頇擬議思量總不堪繡出鴛鴦從賞玩金針難把度蕭郎擊拂子。</p>
<p>冬至上堂群陰剝盡一陽來復消息分明誰人能覺寒威凜冽朔風觱發條抽石筍燄發冰河若是眼裏有筋的舉一明三假饒舌頭無骨的總跳不出五眼辟支莫能窺千手大悲難摸索堪笑意下丹青背地紛紛卜度休卜度楊岐驢子三隻腳喝一喝。</p>
<p>上堂簷前喜鵲噪聲頻忽報檀那駕到門撾鼓陞堂無法說一天晴日麗光明全機顯露極切披陳面面相對鼻直眉橫要會西來祖意只須手辦眼親從來佛法無多子自古久長難得人山僧如此舉揚拄杖子聽得忍俊不禁驀地[跳-兆+孛]跳上須彌盧不覺磕著娑竭龍王腦蓋只得巨靈神惡發將華山一擘分為兩路放出黃河潑天雄浪普潤一匝歸來向廣教寺裏揚聲大叫而說偈曰不退當年大道心相邀共聚飯叢林優曇花綻三冬蕊福海源長壽量深。</p>
<p>解制上堂自昨冬十月十五結制於廣教寺裏捱拶至今朝上元佳節聖制告圓雲堂衲子人人打點腰包個個緊峭草鞋將欲獨步大方昂藏氣宇吞佛祖瞻風撥草撐開天漢瀉玄流諸兄弟去則恁去若是前途有人問如何是廣教為人底句汝若道得不惟與山僧添個光彩亦顯得自<span class='corr'>己</span>一冬不空過矣脫或未然處分隨人甘自屈難辭拄杖送頭顱。</p>
<p>檀越供法衣請上堂師拈起袈裟角云雞足峰前迦葉捧去黃梅夜半盧老傳來從上佛祖的的相承莫不以此流通正法眼藏所以人如來室披如來衣坐如來座今日山僧既據此座必披此衣不假強求自然而至拈來恰好非長非短畦相宛然本地之風光獨露金針暗度當人之正眼圓明直下現成通身光彩承先啟後永遠傳持繼往開來獲大利益如何是利益的句福壽雲臻歸善信禪燈祖印永流輝。</p>
<p>師誕辰緇素請上堂當陽突出迥絕囊藏覿面提持全無忌諱孤迥迥坐斷千差峭巍巍壁立萬仞輝騰今古超越聖凡先天地而不生後天地而不老靈然獨耀洞底無私造化不得而拘陰陽豈能陶鑄所以道五行不待書中驗八字那從掌上推得失榮枯人莫測毘盧頂坐笑嘻嘻如何是毘盧頂揮拂子云若向這裏薦得便知山僧壽日即是諸人生辰諸人生辰即是山僧壽日彼此無二真俗渾融天地同根萬物一體即今因齋慶讚福利有情一句又作麼生道願將無量虛空壽散與寰瀛慶瑞祥。</p>
</div>
<p class='juan'>憨休禪師語錄卷第二終</p>
</div><!-- end of div[@id='body'] -->
</body></html>