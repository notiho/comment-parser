<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>憨休禪師語錄卷第九</p><p class="byline">嗣法門人　繼堯　等編</p>
<div class='div-other'><a id='mulu24' />
<p class='h1'>小參</p><p>當晚小參一句全提千差坐斷當陽顯赫迥絕離微蓋色騎聲而罔測端倪貫古通今而了無縫罅靈機卓爾萬法樅然鳥道虛元十方通透覿面無向背當處絕遮攔活鱍鱍觸處現成圓陀陀縱橫自在所以云有物混成先天地生寂兮寥兮獨立而不改週行而不殆可以為天下母吾不知其名遂驀召大眾云既不知其名畢竟是箇甚麼參。</p>
<p>結制小參舉芭蕉清禪師云若論此事如人行次忽遇前面萬丈深坑背後野火來逼兩畔是荊棘叢林若也向前則墮在坑塹若也退後則野火燒身若也轉側則被荊棘林礙當與麼時作麼生免得若也免得合有出身之路若免不得墮身死漢師云這箇公案大似魚腹灘頭八陣圖休生傷杜景死驚開一一布列分明可謂殺中透脫活處藏機神情莫測妙絕古今若是久慣奇門熟諳遁甲底作家戰將說甚麼免得免不得只管於中左衝右突七縱八橫門門有出身之路著著有先見之機到者裏汝諸人須知有武侯妙訣始得且如何是武侯妙訣揮拂子云不因指點黃承彥到底難甦陸遜迷。</p>
<p>晚參頂相巍峨千聖莫窺其極威光赫奕萬靈叵測其端包空有而絕形絕名入言象而無朕無兆凡情極盡聖解豈居淨智覺圓真常獨露凡名聖號悉是虛聲殊相劣形皆為幻色行棒行喝乃亂世之英雄說妙談元為太平之奸賊遂左右顧視云棒喝英雄元妙且拈放一邊阿那箇是賊門戶隄防須謹慎莫教偷去怨爺娘。</p>
<p>打七小參立限起期大似虛空穵窟寵煉三打七還如牽牛上壁頭求真去妄而枉役心神益行加工而謾勞觔骨心心無間<span class='corr'>已</span>涉廉纖念念純真還迷智眼涇河水清渭河水濁猶未脫常人情見直須放出南山鱉鼻吞卻東海鯉魚趁起<span class='corr'>陝</span>府鐵牛踏倒嘉州大像方能毫端上建立世界火燄裏轉大法輪妙契冥符聲和響順何故聻者回不入驚人浪到底難逢稱意魚。</p>
<p>圓七小參仲冬嚴寒言端語的且喜衲僧七<span class='corr'>已</span>打畢七既畢<span class='corr'>已</span>山僧又說箇甚麼既無可說卻舉箇古人公案記得趙州諗禪師示眾云山僧今夜答話去也有問話者出來時有僧出禮拜州云適來拋磚引玉只引得箇土墼子師云趙州奇兵協合首尾一如者僧見義勇為單刀直入既然如是為甚麼道只引得箇土墼子的盧不躍檀溪過爭見真龍水上飛。</p>
<p>除夕小參一年十二月月月有三十如何到今宵人人都忙逼貧富理舊堂豐肥置綺席爆竹吼如雷歡聲鬧不息東舍喚西鄰男歌女笑極李公勸張公醉酒胡亂喫打鼓祭江神不知堯舜力唯我林下人當體常湛寂無故亦無新無意亦無必不烹露地牛只炊粟米粒雲水喜團圞家晏時供給唯有末後機時時常請益好時節因緣錯過真可惜直此報諸人流光如箭急急急急觸境逢緣休外覓復舉僧問古德臘月三十日到來時如何古德云門前無索債底師云古德只知開口不覺舌頭拖地今夜若有僧問興福臘月三十日到來時如何向道須彌腳下烏龜子且道還有索債底人麼臘月三十日門前無索債忙殺田厙奴笑倒憨布袋布袋逢人便打開都是尋常舊賣買擊拂子。</p>
<p>當晚小參靈源絕朕法相離名赤條條不掛寸絲淨裸裸全無忌諱露呈萬象該括十虛取之無蹤舍之不得貴乎心飫神會妙在領略機先譬彼茅廬未出<span class='corr'>已</span>知鼎足三分王氣潛符早定真人消息況復衲僧家眼光爍破四天下鼻孔中藏獅子兒直須坐斷舌頭切莫拈䭔舐指故襲燈云語是謗默是誑語默向上有事在老僧口門窄不能為伊說汝等諸人歸堂各自摸索看。</p>
<p>晚參舉龍牙密禪師云休把庭花類此身庭花落後更逢春此身一往知何處三界茫茫愁殺人師云山僧則不然花開花落示全身劫外靈枝不犯春昔亦不來今不往箇中須識本來人。</p>
<p>小參三世諸佛說不到開口道著歷代祖師行不到動步踏著既開口道著動步踏著汝等諸人為甚麼不會眾下語不契師卓拄杖云秪為分明極翻令所得遲。</p>
<p>解夏小參今夏廣教住時緣兩乖助羽檄飛不停催科日到戶旱魃更為災千里焦赤土檀信無所施化士難納疏且喜數衲僧道念恒堅固溈山水牯牛時時勤牧護鞭索既忘疲廊下東西步東踏西踏忽然踏著雲門扇子[跳-兆+孛]跳上三十三天磕著帝釋鼻孔東海鯉魚打一棒雨似盆傾三草二木一雨普潤各得增長水牯牛此時硬著蹄角將南村北舍前岡後原不管墻內墻外祖翁田地一齊耕轉不覺通身泥水適柳毅先生從洞庭而來驀地撞著欣欣然有喜色而相告曰只是尋常者一頭隨緣放曠復何求打開欄圈無拘東南北東西任意遊。</p>
<p>當晚小參多年四海覓冤讎不得冤讎誓不休芍藥花開菩薩面棕櫚葉長夜叉頭神光不昧萬古徽猷一句全提千差坐斷纖塵絕醫杲日麗於中天烜赫無私靈鋒當乎宇宙輝天鑑地耀古騰今若是大丈夫伶俐漢腳跟下硬糾糾地萬靈籠罩不住千聖呼喚不回如獅子兒踞地吒沙返擲自在如金翅擘海直取龍吞如插翼虎飛取物食不見當時大雄山下百丈親遭一口高安灘頭大愚痛喫三拳若也金鋀罔辨煤墨不分未免上人機境性命早屬他人了也還委悉麼男兒自有沖天志不向他人行處行。</p>
<p>結冬小參正眼豁開古鏡臺前列萬象淆訛坐斷太阿鋒下截群機拈提向上鉗錘弘開作家爐鞴亙天烈燄佛祖齊烹匝地火星聖凡俱殞直饒勝熱婆羅到者裏管取手忙腳亂大眾且道具甚麼手段底人則不被燒卻豎拂子云顧影須為良善馬躍爐都是不祥金。</p>
<p>因事小參赫日當天起寸雲看來枉自費辛勤何須別用求元旨記得兒時千字文天地玄黃分明箇事露堂堂宇宙洪荒爍爍圓明一顆光若能直下薦取管教雲騰致雨露結為霜只要遐邇壹體勿論周吳鄭王但得知過必改向後器欲難量切莫罔談彼短靡恃己長大眾清福如此說話大有人在背地裏笑似三家村裏教順朱底措大雖然如是大鵬展翅蓋十洲籬雀徒自鬧啾啾復舉玉泉皓禪師因蘇東坡來參問尊官高姓坡云姓秤是稱天下長老的秤泉喝一喝云重多少坡無對師拈云蘇學士乃宋朝大儒平常具一幹秤到處誇經賣紀因甚向玉泉便折卻是汝諸人還會麼聽取一頌秤頭賣弄卻光新一喝當機便折衡不足文章窮伎倆知君錯認定盤星。</p>
<p>晚參千佛出世直指心源達磨西來不為別事所以圓通訥禪師云圓通不開生藥舖單單只賣死貓頭不知那箇無思筭喫著通身冷汗流清福這裏也無生藥舖可開也無死貓頭可賣惟據一條楋栗拄杖朝打三十暮打八百何謂如此棒頭有眼明如日要識真金火裏看。</p>
<p>檀越到山請小參以拂子點云雪覆千山玉冰河凍斷流分明西祖意何用更馳求諸仁者若能於此鏟地會去始知佛祖之道出自平常大解脫門毫無隔礙彌綸宇宙逼塞太虛頭頭顯露真機處處全彰妙體不可以語言造不可以寂默通獨脫無依靈然絕待所以世尊拈花微笑契於迦葉口是禍門達磨面壁三拜累於神光腳跟不穩一人傅虛萬人傳實遞代相承沿流不止其後雪峰輥毬道吾舞笏秘魔擎杈普化振鐸黃檗打臨濟六十拄杖如蒿枝拂相似者一隊沒意智漢扯風扯顛造妖捏怪知他有甚憑據雖然克家種草自肯承當上上之流聞而生信不見昔日陸游居士問松源云心傳之學可得聞乎源曰既是心傳豈從聞得士即領悟呈偈曰幾度驅車入帝城逢僧一例眼雙青今朝始覺禪家別說有談空要眼聽且道他當時見箇甚麼道理便解與麼道還委悉麼要得梅花香撲鼻除非徹骨一番寒。</p>
<p>晚參舉天親菩薩從彌勒內院下無著菩薩問經云人間四百年彼天為一晝夜彌勒一時成就五百天子證無生法忍未審說何法一任鑽龜打瓦天親云只說者箇法妄通消息只是梵音清雅令人樂聞依稀似曲纔堪聽又被風吹別調中天親無著二菩薩雖似暗藏春色明露秋光大都未識者箇在還會麼乃撫掌呵呵大笑而退。</p>
<p>晚參云不是心不是佛不是物不是物兮是甚麼南泉王老師盡力道不出道得出舌頭拶碎虛空骨南山猛虎咬大蟲古墓蝦蟆頭戴角輸他潘閬倒騎驢卻令笑倒黃旛綽喝一喝。</p>
<p>晚參舉法華經云十方佛土中唯有一乘法無二亦無三除佛方便說如何是方便說寒野凝朝霧霜天散夕霞。</p>
<p>除夕小參一年三百六十日今日是箇盡頭的日子諸方盡向者裏說禪說道舉古舉今當作家常筵讌清福行不列市思來筭去只是無有說的記得有首唐詩不免借來完箇局面旅館寒燈獨不眠客心何事轉悽然故鄉今夜思千里霜鬢明朝又一年詩人之意大約客久他鄉長棲旅邸貪著名聞利養拋別故園蕩而忘返忽遇大年夜到來猛地思起故鄉遠在千里之外不覺悽然太息大眾等是南州北縣水雲義聚安禪於斯人人都有箇故鄉不知今夜還思念及麼縱能思念更問那箇是你故鄉莫是畢郢原上清福寺中是汝故鄉麼爭奈者裏無你插腳之處莫是江南塞北楚地燕邦是汝故鄉麼法堂內大有人不肯在畢竟如何爆竹數聲消雪態梅花幾點壯春顏。</p>
<p>復舉古德僧問年窮歲盡時如何德云東村王老夜燒錢師云古德者般荅話大似泗州人見大聖還委悉麼東村王老夜燒錢上樹猢猻尾倒顛歲盡年窮如會得隨家豐儉樂堯天。</p>
<p>解冬小參牢關把定綿密不通風布袋解開隨方任瀟灑衲僧家住無住相行無行蹤要住即住一條拄杖子無束無拘要行便行兩隻破草鞋如雲如鶴行解相應去住自由所以終日行未曾踏著一片地終日喫飯未曾咬著一粒米終日著衣未曾掛著一寸絲如是則常在途中不離家舍常在家舍不離途中清福今日十字縱橫與諸人直截指呈了也還知麼長安風月貫今昔那箇男兒摸壁行。</p>
<p>小參極盡筌蹄沒意白雲封岳麓大功不宰無心明月印寒潭殺活縱橫而露布門庭與奪自在而顯彰妙理言前薦得猶滯半途覿面酬機早<span class='corr'>已</span>錯過若是追風良驥豈在加鞭衝浪金鱗自知時節所以衲衣未脫興化之道眼圓明布毛纔吹侍者之狂心頓歇眾中還有恁麼人知恁麼事麼良久云驚群須是英靈漢敵勝還他獅子兒。</p>
<p>結冬小參驀拈拄杖云靈鋒在握坐斷十方寶鑑當軒難逃影現復卓一卓云者是烹佛烹祖大爐鞴煆生煉死惡鉗鎚若是箇伶俐漢斬釘截鐵又何須七十三八十四者裏經冬那裏過夏蒲團坐破甚麼相干殊不知此事極是現成纔涉思惟千里萬里不見。</p>
<p>僧問趙州和尚云如何是祖師西來意州云庭前柏樹子僧云和尚莫將境示人州云老僧不將境示人僧又問如何是祖師西來意州云庭前柏樹子諸兄弟看趙州如此提唱可謂寶鑑當軒爭奈者僧漆桶不快翻成鈍置猶欠光新若是廣教待問如何是祖師西來意和聲便棒不惟令者僧直下知歸亦免得後人尋枝摘葉。</p>
<p>晚參舉僧問巖頭古帆未掛時如何頭云後園驢喫草師云巖頭恁麼荅話不妨光前絕後若遇明眼衲僧未免一場笑具且道笑箇甚麼一僧出云舌頭無骨師云瞎僧云且莫壓良為賤師云太乙西邊紫閣東僧禮拜師云敗闕敗闕便歸方丈。</p>
<p>甯文伯文學請小參人之初性本善性相近習相遠此四句山僧孩提時於書堂中念過的如今猛地思量起來正是為聖為賢之大綱領超生越死之最捷徑也此語直示吾人有生之初性體本善乾乾淨淨無纖毫染污元相近的及其壯也為世欲所牽積習深厚便與之相遠了所以輪轉於三界之中汩沒乎四生之內改頭換面慒然無知良可悲也若是有血氣丈夫聞山僧與麼告報便知自性本近唯因習而遠猛地回光返照念念在茲用力之久一旦豁然貫通始知造化在我道不遠人口之於味也目之於色也耳之於聲也四肢之於安佚也非汝而誰立則見其參於前也在輿則見其倚於衡也瞻之在前也忽焉在後也取之左右逢其原也道豈遠乎哉當日宋時有箇邵堯夫於此事卻較些子著皇極經世書詠詩云月到天心處風來水面時一般清意味料得少人知然在儒門足可觀光若是祖師門下又則不然何也蓋為此事離文字相離語言相故世尊拈花迦葉微笑鳥窠吹布侍者契機香嚴擊竹而禮拜溈山長慶捲簾而徹見天下豈是心思擬議尋章摘句簇錦攢花弄識神影子而可成辦者耶不見山谷黃太史同諸鉅儒造黃龍心禪師問佛法捷要處請指示黃龍曰只如仲尼道二三子以我為隱乎吾無隱乎爾居士尋常如何理論山谷擬對心曰不是不是山谷迷悶不<span class='corr'>已</span>一日復造侍心山行次時木樨盛開心問曰居士聞木樨花香否山谷曰聞心曰吾無隱乎爾山谷遂有省不覺禮拜於地曰和尚得恁麼老婆心切心曰只要公到家耳當時黃太史若在語言文字上作活計爭能於黃龍處嚗地斷啐地折此便是離文字相離語言相的樣子所以道道在目前不是目前法亦不離目前非耳目之所能到遂驀豎拂子云居士還會麼要識上大人便是丘乙<span class='corr'>己</span>久立珍重。</p>
<p>結制小參若論此事別無奇特只要當人死盡無量劫來偷心向三條椽下七尺單前豎起生鐵脊梁咬定牙關孤迥迥峭巍巍一直挨拶將去驀地撞倒鐵壁銀山管取通身白汗慶快生平倘有纖毫情念未盡盡屬生死根本所以道靈源不昧萬古徽猷入此門來莫存知解即今爐鞴弘開之際鉗鎚高舉之時人人收拾闌殘箇箇猛著精彩若是十赤精金愈煉愈精自然光燄溢目遍界輝騰其或胸臆夾雜志念不純更須向燉煌爐鞴裏煆過始得何故不經敏手重烹煉到底終歸是假銀。</p>
<p>晚參明明歷歷歷歷明明當陽疾薦莫向外尋昨夜三更霜月冷冰河發燄寂無聲卓拄杖云唯人自肯乃方親。</p>
<p>小參參須真參悟須實悟踢倒牢關大方獨步心期滿處即知不比尋常做處所以長慶捲簾鳥窠吹布香巖擊竹東明觸樹徹體一段風流不屬修證染污只須一回親證肯受他人指注那箇男兒不丈夫剔起眉毛須照顧卓拄杖。</p>
<p>小參秋水橫按用處絕思惟眨上眉毛早是<span class='corr'>已</span>錯過獨超物外遍滿十方迥脫是非不落顧鑑全照全用截斷衲子命根離相離名鏟除聖凡窠臼直饒德山臨濟立在下風文殊普賢全沒伎倆正恁麼時東村白額咬殺南山大蟲汝諸兄弟還知落處麼赤膊金剛階下蹲脫殼神龜火裏走以拄杖卓一卓喝一喝。</p>
<p>結制小參大抵叢林小參謂之家教昔山僧未至金粟汝諸人分上不曾少箇甚麼山僧及到此間汝諸人分上亦不曾添箇甚麼今既不添昔亦不減穿衣喫飯坐臥經行一切仍舊何等現成又何須九旬結制三月安期大似好肉剜瘡無繩自縛殊不知鉗鎚未舉早已打破牢關爐鞴停煽盡屬純剛利器庭前柏樹子成佛多時檻外木樨花觸碎鼻孔燈籠露柱喜氣盈眉廚庫僧堂歡聲慶贊只得屋角上鴟吻忍俊不禁咬殺殿脊虛空裏磨盤手舞足蹈踏碎蟾光若有箇漢於斯承當得去不妨坐斷報化佛頭掀翻是非窠臼橫身宇宙獨步丹霄不拜釋迦高揖彌勒不為分外脫或未然正好於三條椽下七尺單前高掛缽囊全身放下豎起生鐵脊梁務要剋期取證驀地冷灰豆爆裂破面門究竟不離者裏只如火燄為三世諸佛說法三世諸佛立地聽且道是甚麼意旨遂揮拂子云三叉路口石人蹲。</p>
<p>除夕小參捏不成團撥不開何須南嶽又天台六根門首無人用空守寒爐撥死灰殊不知有句無句如藤倚樹日面月面空中閃電海底起紅塵靈機透脫山頭飛白浪至理高明若向者裏洞達得去理事雙彰權實並顯脫或未然葛藤窩裏絆倒一生得失海中沒頭浸殺只如歲盡年窮一句又作麼生道爆竹一聲催臘去梅花幾點送春來。</p>
<p>解制小參九旬已過解制斯臨堤畔梅花迎東風而解笑枝上啼鳥向暖日以爭喧只此見聞更有何事眾兄弟一冬<span class='corr'>已</span>來時無虛棄功不浪施歷劫無明當下消殞所以有時當門按劍獨露獅子爪牙句裏藏機突出向上一竅今雖打開布袋亦任去住自由只是金粟者裏還有一事正要共諸兄弟商量且道是那一事三分光陰二早過靈臺一點不揩磨貪生逐日區區走喚不回頭奈若何。</p>
<p>結制小參承言須會宗勿自立規矩衲僧家等閒拶著如奔流度刃疾燄過風斬釘截鐵舉一明三所以陷虎機關難瞞識者穿楊中的作者方知豎幟奪標須是英靈漢子囓鏃之機還他敵勝獅兒撩起便行猶為鈍置廉纖不斷豈能克家金粟今夜結制未免抱關擊柝去也還有恁麼人知恁麼事麼卓拄杖云一鏃破三關分明前後路。</p>
<p>解冬小參結冬九十日明朝欲解制今夜為小參重與論箇事且道是甚麼事不見五祖演禪師云一即三三即七牧羊海畔女貞花拒馬河邊望夫石石擊赤赤土畫簸箕從教眼[目*荅]眵五祖老人雖則暗藏春色不無明露秋光若論箇事猶太遠在金粟三冬<span class='corr'>已</span>來與眾兄弟眉毛廝結鼻孔相揩深錐痛劄透骨徹髓極力相為明朝聖制告終布袋打開東去西去只是不得孤負金粟何故頻窺紅爛處暢煞子平生喝一喝便起。</p>
<p>結夏小參安期結制先聖弘規遞代遵行理無二致是則也是金粟猶且不然何故圓明不動體如如凡聖同源豈有殊不用將心求解會大千沙界總毘盧於此明去正所謂以大圓覺為我伽藍身心安居平等性智何妨揭卻炙脂帽子脫卻鶻臭布衫灑灑地做一箇無事漢豈不慶快那更受人畫地為牢循規蹈矩也哉脫或腳跟下紅絲線未斷正在圈繢裏總跳不出好於金粟門下九十日內討箇活路始得且如何是活路遂起身歸方丈。</p>
<p>解夏小參初住興善歲值饑荒堂中三百餘眾不免結夏安居常住空虛鹽荒米貴移貧作富不能將無作有不得只是牽來補去隨分度時逗到今朝是箇解制日子更要問你諸人前日結又結箇甚麼今日解又解箇甚麼直饒道得結解分明由是途路邊事在殊不知前日結到底不曾結今日解到底不曾解你要去只管步步登高我也無錐錐你你要住只管從空放下我也無鉤鉤你來去自由本法常寂靈臺不昧智鑑常輝驀豎拂子云還會麼金風昨夜從西度梧葉驚飛四海秋。</p>
<p>乏糧小參大雪連宵五六日腳下水泥二三尺面壁巖前絕行蹤僵臥高人掃無跡只知白狗爛銀蹄誰解烏雞雪上立興善常住久空虛米麥忝豆無一粒可憐雲堂眾衲僧身上衣寒饑又逼饅頭餺飥箇也無糠餅糢糊也無喫憶昔孔子在陳時絕糧未似我今日雖然護法有天龍這裏不能相助力清寥寥白滴滴閉門死守欲打七如何更得有心情思量念箇波羅密大眾波羅密作麼生念乃合掌云南無一元和二佛陀三達摩其餘是甚麼碗脫丘果然靈驗今日幸爾天晴兩廊師德相濟麥豆以賙其急衲僧箇箇饑瘡充塞道業愈增只有方丈長老坐食無功虛消信施未免作一頭水牯牛償債去也諸人還知頭角崢嶸麼以拄杖卓一卓喝一喝。</p>
<p>結冬小參大事未明為之結活捉虛空敲出血倒跨楊岐三腳驢等閒踏翻波底月大眾還會麼若會得也是眼中一粒黃金屑若會不得正好於興善這裏三條椽下七尺單前全身放下眉毛廝結但能歇盡狂心那怕甕中走鱉真實言無畏說打刀須是并州鐵疏山突出曹家女東董端兒木一橛喝一喝。</p>
<p>結制小參多日不說禪青草覆卻舌結制請小參只得應時節曳杖上堂來早著眼中屑那更鼓唇皮又要強分別謗佛兼罵祖聽造闡提業釋迦老臊胡達磨齒門缺斷臂賺神光皮髓盡漏洩睦州擔板漢雲門乾屎橛洞山麻三觔玄沙保未徹臨濟與德山一夥白拈賊遞代相承來兒孫更顛劣慣驅耕夫牛慣奪饑人食貓有歃血功虎有起屍德彼此丈夫兒豈受他人惑切莫弄泥團抵死守途轍眼前黑漫漫胸中似漆墨終日求利養狂心不肯歇暫時入叢林又不依軌則菩薩與夜叉只在一線隔直下肯承當成佛最直截更有一句子真實為汝說那吒頂上起蒺藜金剛腳下流鮮血且道明甚麼邊事參。</p>
<p>圓七小參本來成現迥絕思惟無端畫地為牢至使群疑不息諸人發向上志起精進心定要打七煉三直得七日七夜亙天烈燄爐鞴通紅妙密斯嚴鉗錘惡辣恁是勝熱婆羅門無處躲避假饒赤身火金剛倒退三千勿論頑銅鈍鐵當下銷鎔只教祥麟威鳳一火鑄就雖未迸裂虛空且喜打成一片於今七日功圓未免收因結果且道如何是收功一句若不藍田射石虎誰人識得李將軍。</p>
<p>張復恭檀越為孺人王氏請對靈小參六十年來奉佛勤臨行至再囑夫君請吾欲覓歸家路特向靈前為指陳王氏孺人諦聽諦聽靈光獨耀迥脫根塵體露真常縱橫自在箇中本無生滅就裏寧有去來淨智妙圓體自空寂殊不知其來也如月印天心其去也似波澄水面所以道生以不生生死以不死死生死兩重關究竟何彼此若向這裏勘破又何有生死去來之所礙耶即今四大各歸根塵永謝還知安身立命處麼以拂子打圓相云這裏不住無生滅佛國蓮胎恁意行。</p>
<p>結制小參明朝結制今夜小參四海禪流向此興善寺裏眉毛廝結人人純鋼打就箇箇生鐵鑄成後進初機未證據者如猿付杙念念不停久參先德<span class='corr'>已</span>徹無功百尺竿頭更須進步假饒乾坤坐斷逸格超宗明投暗合玉轉珠迴的也是把纜放船抱橋柱浴若是通方上士出格高人自有生機一路終不守他窠窟現前大眾善冀參詳九十日內便與麼去無纖毫過患自然坐治太平其或未然擊拂子一下云三日後看。</p>
<p>起七小參興善今日起七話頭要知端的坐斷凡聖二途又要離心意識放下一念萬年譬如銀山鐵壁虛空揣見骨髓秤錘捏出金汁頂門正眼豁開參學事纔了畢若是情關未破識鎖難開汝等諸人正好於七日七夜之內討箇本命元辰落處且如何是本命元辰落處擊拂子云雪消大野乾坤靜風捲殘雲世界寬。</p>
</div>
<p class='juan'>憨休禪師語錄卷第九<span class='note-inline'>(終)</span></p>
</div><!-- end of div[@id='body'] -->
</body></html>