<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>憨休禪師語錄卷第八</p><p class="byline">嗣法門人　繼堯　等編</p>
<div class='div-other'><a id='mulu22' />
<p class='h1'>住汝州風穴白雲禪寺語錄</p><p>康熙丁卯師在長安大興善寺受河南汝州明使君羅公大美貳牧羅公守疆簽判王公國璜暨縉紳文學及本山耆德了悟從智緇素等書幣請住風穴白雲禪寺於戊辰十月廿二日進院。</p>
<p>次日州牧羅公仝闔州紳衿緇素詣山請師開堂師至座前拈啟示眾云靈山佛法付囑國王大臣有力檀越令其燈燈相續長明不斷且那裏見得相續意分明聽取遂度與維那宣畢師乃云曙色未分人皆盡望及乎到來四眾欣瞻山僧不免應時擊節去也遂指法座召眾云欲窮千里目更上一層樓遂陞座告香祝聖畢復拈云此瓣香惡聲早播辛苦難禁東擲西拋<span class='corr'>已</span>成滯貨豈料業緣未了依舊天綱難逃今次第七回拈出專為前住本山先師雲峨老和尚爇向寶爐用酬法乳遂斂衣就座維那白椎竟師云鐵牛鯨釣久希聲千里招尋覓故人舊店今朝重整頓一番拆洗一番新揚鬚奮鬣須是躍浪金鱗奪角衝關還他作家戰士昂藏義氣頗副奇英場局<span class='corr'>已</span>圓出眾相見僧問未出潼關千峰失翠既到風穴萬象輝騰佛法既云無二為甚又卻如此師云千兵易得一將難求進云柏承瑞氣偏增秀水落寒潭到底清師云不易念得來進云爭奈雲封幽壑靜石逗澗聲長師云多虛不如少實問祖印高提風穴之家聲不墜法輪常轉鐵牛之曲調更新為甚麼鯨魽沉浸蛙步[馬*展]泥師云春色無高下花枝有短長進云憑師一滴曹溪水到處為霖潤八荒師云切忌打濕眉毛進云祗園久熟菩提果亦恁風吹遍界香師云阿誰欠少進云可謂義氣不從天地得英雄豈借四時催師云重言不當喫進云不因樵子徑爭到葛洪家師云腦後見腮一僧出禮拜歸眾師云留神出海將無事腳底誰知<span class='corr'>已</span>畫沙乃云直截單提千差坐斷電光石火一句洞明到即不點時金聲玉振分明剖露處錦上鋪花何妨換斗移星亦恁經天緯地卷舒出沒自在自由況此風穴勝境乃先師中興道場不肖今日遠來繼席幸值皇風蕩蕩帝道平平台旆臨筵明眼作證只得向普光殿上拋出楊岐金圈翫月臺前竄出南山鱉鼻賓主互換照用同時闡揚少室真猷揭示滹沱正令使未見者見未聞者聞密契佛祖不傳妙心頓悟父母未生面目正恁麼時轉功就位則且置只如兄終弟及續燄聯燈一句又作麼生道萬里江山無異路一天風月盡吾家<span class='note-inline'>(謝詞繁不錄)</span>。</p>
<p>復舉當山沼祖云若立一塵家國興盛野老顰蹙不立一塵家國喪亡野老安貼於此明得闍黎無分全是老僧於此不明老僧即是闍黎闍黎與老僧亦能悟卻天下人亦能迷卻天下人要識闍黎麼左邊拍一拍云者裏即是要識老僧麼右邊拍一拍云者裏即是師云當山沼祖握王庫刀提振綱宗可謂拔見<span class='corr'>刺</span>於舜若多身出金塵於爍迦羅眼若是伶俐衲僧一舉便知落處只如左右者兩拍大眾還委悉得麼金鏃慣調曾百戰鐵鞭多力恨無酬復結椎下座。</p>
<p>知還元默二耆宿請上堂僧問遠離興善丈室<span class='corr'>已</span>坐風穴道場斬令新條請師舉唱師云天無私蓋地無私載進云恁麼則含生有賴去也師云知恩者少進云今日一言垂軌範清聲千古落人間師云伶俐衲僧乃云憶昔在山時彼此各年少而今歸山來各各<span class='corr'>已</span>衰老不話短與長把手呵呵笑林下任逍遙自合無為道遂左右顧視召大眾云如何是無為道怪柏引雲盤古岫桂輪似鏡落前溪。</p>
<p>汝州眾檀越請上堂僧問風穴勝剎古佛道場州牧請師願垂法要師云今日晴似昨日進云此莫是和尚為人處也無師云不妨疑著進云恁麼則千峰境色重添翠沼祖家風復振清師云點即不到問不居凡聖是甚麼人師云明州憨布袋進云意旨如何師云西秦武安君乃云智鏡瑩然靈機妙密全賓即主即相明心如是則把住放行迥無向背捨彼取此何有去來施格外之權衡闡妙明之心印扶起風穴法道挽回濟北宗風振頹綱於今時續祖燈於無盡作無所作而正眼流通為無所為而輝騰今古只如人法雙忘當陽獨露一句又且如何以拂子擊一擊云翠嵐亭畔雲千丈翫月臺前水一溪。</p>
<p>靜波禪德領眾請上堂僧問長安城畔大展佛祖家風拄杖東來未審如何指示師云千峰頂上雲靄靄大慈泉下水潺潺進云如何是西來的的大意師云此去汝州二十里進云虛堂對遠峰時如何師云番人頭戴冠進云若然者祖道重光於此日家風克振於汝墳師云閑言語進云施主殷勤伸三請畢竟當筵事若何師云路逢死蛇休打殺無底籃子盛將歸進云大眾證明學人禮拜師云瞎乃云影草隨身縱奪皆由自<span class='corr'>己</span>神鋒在手殺活盡在當人法外無心芒鞋隨方設化心外無法楖栗到處成家理隨事變而有實有權事逐理融而有照有用通今貫古越量超情救俗匡時反常合道要使人人打開頂門正眼箇箇拶碎生死牢關壯祖域之輝光補皇朝之化育是則固是只如重整家風高底普應一句又作麼生凍雲飛盡孤輪迥徹底無私遍界輝。</p>
<p>結制上堂僧問禪非意想道絕功勳眨上眉毛早<span class='corr'>已</span>蹉過西來大意請師指示師云六六三十六進云若然者棘栗迸開天地眼其中密意少人知師云未信你在問兩邊不立中道不居時如何師云賣油婆子水梳頭進云還當得也未師云喫飯咬著沙問鉗錘初豎爐鞴新開假饒千聖羅籠不住大棒打不回頭的到來又如何煆煉師云朝三千暮八百進云為甚麼如此師云爐鞴之所多鈍鐵良醫之門足病人進云莫謂無仙陀師云勘破了也僧禮拜師云不消一拶乃云諸方結制十月十五風穴結制冬月初一時自雖有差殊大都理無二致長期短限曲為中下之機爐鞴鉗鎚皆為頑鈍而設若是通方上士不消畫地為牢出格高賢安用剋期取證倘或桶底未脫情識未枯正好向風穴者裏剔起眉毛直教路從平處險閉門作活須要人向靜中忙驀地豆爆冷灰管取通身慶快雖然如是月頭初一月尾三十釋迦老子拈弄不出是甚麼觱發初經透體寒山家那用費盤桓暖簾放下圍爐火一念圓明徹底看。</p>
<p>滄涵和尚塔前拈香上供畢乃云鶴鴿聲斷實堪哀滿地愁雲撥不開將謂弟兄情義盡風吹黃葉打頭來恭惟涵兄和尚宗門繡礎法海香幢道冠神州豎亞頂門一隻氣吞海宇流通格外三玄爪牙能陷虎於機先料揀慣擒龍於句下縱橫無礙轆轆似輥盤之珠殺活自由凜凜如吹毛利劍十餘年弘揚法化麗杲日於中天兩三處建立法幢振頹綱於末運大功不宰何期就路還家能事<span class='corr'>已</span>終全身翛然窣堵不肖弟素忝知已幸獲同門遠承遺命來繼茲席未能攄誠於萬一聊陳薄奠以申詞遂召眾云即今香花羅列清供滿前且道我涵兄和尚還來攝受否若道不受卻成虛設若道攝受蒸嘗現住畢竟如何即得以拂子點云夜深不向蘆灣宿迥出中間與兩頭。</p>
<p>靜持禪德設齋請上堂僧問處處綠楊堪繫馬為甚麼有佛處不得住師云棒打石人頭進云家家門首透長安為甚麼無佛處急走過師云嚗嚗論實事進云學人不會乞師指示師云東海東畔是新羅進云若不得流水還應過別山師云沼祖來也僧禮拜乃云杲日當天光輝萬象璿璣運轉天關金鰲統該地軸空中木馬長淅瀝以嘶風海底泥牛時滂湃以駕浪吞月蝦蟆居井底抱兒石虎臥岩前於斯明得向上一路別有家風格外提持靈機迥異且作麼是向上一路還委悉麼古殿西風寒颯颯一聲鴻唯過遼天。</p>
<p>解制上堂僧問師未陞座時還有佛法也無師云有進云如何是未陞座時佛法師云高低古柏沿山翠長短幽篁滿澗青進云陞座後又如何師云一片白雲橫谷口幾多歸鳥自迷巢問學人得得到五臺因甚麼不見文殊師云望嵩樓畔陽人聚進云學人不會請師直指師云此去汝州不遠僧禮拜乃云一向把住今日放行其把住也壁立萬仞水泄不通白雲寺裏高掛缽囊眉毛廝結一箇箇掃蹤絕跡直至千江浪息大地平沉其放行也陽和氣轉暖律初回風穴山中橫擔拄杖緊峭草鞋一箇箇放光動地只得冰河發燄枯木生花正恁麼時還是把住好放行好且隨老木同寒瘠將逐春風入燒瘢。</p>
<p>金粟虎堂和尚專使至請上堂僧問世尊雪山睹明星大悟又悟箇甚麼師云鼻孔大頭垂進云分明成現事何用受辛勤師云若不如是焉知如是進云只如殃崛救產還是佛法靈驗還是果熟自落師云佛法靈驗果熟自落進云古人不見今時月今月曾經照古人師云引不著僧禮拜師云切忌躲跟乃云連枝同氣共闡向上宗猷正令全提各自隨機應變灑汝海之一雨萬卉欣榮繼金粟之遺蹤真燈昺耀光揚先師法道提獎後進弟昆在吾金粟虎兄堂頭和尚矣不任歡慶似僕無識之夫謬主斯席恒愧素餐何期實念松麓二上座遠從金粟深入白雲得得遠馳書幣來此設齋仍請陞座為眾舉揚向上宗乘過沐周勤仰荷不<span class='corr'>已</span>風穴只得應時擊節為諸人舉揚去也遂驀豎拂子召大眾云看看沼祖來也在風穴拂子頭上道祖師心印狀似鐵牛之機去即印住住即印破向上牢關急須照顧眼孔定動早<span class='corr'>已</span>蹉過遂震威一喝復舉僧問古德云深山中還有佛法也無德云有僧云如何是深山裏佛法德云石頭大底大小底小師云風穴又則不然今日若有人問如何是深山裏佛法只向道衝開碧落松千尺截斷紅塵水一溪風穴恁麼道與古人是同是別若分辨得出許你具衲僧眼若分辨不出各各歸堂向衣線下窮理好。</p>
<p>上堂舉溈山問仰山云即今事且止自古事作麼生仰叉手進前溈云者猶是即今事自古事作麼生仰叉手退後溈云汝屈我我屈汝明投暗合玉轉珠回退後進前洞明今古溈仰父子可謂盡善盡美秪如屈汝屈我諸人還知他落處麼卓拄杖云穿過髑髏消息盡爭教大地黑漫漫。</p>
<p>上堂僧問高提祖印正令當行向上一機如何舉唱師云石虎空中吞皓月進云十五日<span class='corr'>已</span>前鏡中明潔十五日<span class='corr'>已</span>後眼裏著沙未審淆訛在甚麼處師云多少人疑著進云不因樵子徑爭到葛洪家師云過僧禮拜師云何不再問乃卓拄杖云佛祖綱宗正法眼藏脫出情塵意想不立元要功勳凡聖一源是法平等有時把住則壁立萬仞千聖消聲有時放行則合水和泥鋪花錦上所以恁麼也得不恁麼也得恁麼不恁麼總得家堂穩坐受用現成恁麼也不得不恁麼也不得恁麼不恁麼總不得十方坐斷萬善同歸且激切敷陳一句又如何舉簷聲不斷前旬雨電影長連後夜雷。</p>
<p>上堂今日請陞座有口卻如啞撥動上頭關笑他明眼者明眼既遇不免向眉毛罅裏放出無位真人十指爪間剔出楊岐驢子真機迥脫萬法全彰一彈指普應群機一剎那頓超佛祖只如蝦蟆跳上梵天蚯蚓抹過東海汝等諸人作麼生商量良久云九十春光猶未盡流鶯啼在落花枝。</p>
<p>上堂舉杜順和尚偈云懷州牛喫禾是真語者益州馬腹脹是實語者天下覓醫人是不異語者炙豬左膞上是不誑語者風穴今日將梵語唐言一串穿卻了也遂卓拄杖云杜順和尚鼻孔盡在者裏諸人還見麼鴛鴦繡出無向背夜深誰識把針人。</p>
<p>上堂眼若不睡諸夢自除心若不異萬法一如諸禪德伶俐的忒煞伶俐淈[泳-永+盾]的忒煞淈[泳-永+盾]三十年後有人悟去也不定風穴者裏有個見處不免舉似諸人遂豎拂子云薰風入戶時侵閣高樹春雲日嘯臺。</p>
<p>冬至上堂僧問群陰剝盡一陽來復如何是斬新條令師云寒松一色千枝秀寶座拈花萬國春進云者由是建化門頭事如何是向上事師云蟻子踏斷鐵牛脊乃云日日日東出日日日西沒堪笑老楊岐驢子三隻腳龐公賣笊籬清平持木杓亦等露家私究竟難摸索直如今日群陰剝盡一陽來復之時無陰陽地上還受剝復也無良久云衲被蒙頭萬事休此時山僧都不會下座。</p>
<p>天童掃祖塔方丈慰弘和尚引座兩序大眾諸師請上堂太白深處天眼難窺峭拔孤危壁立萬仞深固幽遠到者須是其人煆象烹麟自有當代宗匠所以清關橋下源遠流長太白峰高聲光烜赫蓋緣獅子窟中盡皆獅子栴檀林內悉是栴檀又豈容瓦鼓亂韶薰蕕雜糅茲者如乾遠來拜掃爰為烏鳥之私敢向班門弄斧乃蒙方丈法兄和尚之弘慈兩序大眾諸兄之雅愛命陞此座演唱祖機大似賣水河頭挑燈日下抑不得已只得借龜毛拂子與眾兄弟商量個眉毛落處且那裏是眉毛落處遂驀豎拂子云雨散雲收山嶽靜一輪月印海天寬。</p>
<p>掃密祖塔拈香指塔云此瓣香根元有據出處分明根蟠於太白山中枝分於棲真室內香飄汝海葉茂天中不肖曾孫如乾得得拈來專為供養我密老祖翁太和尚非為酬恩報德蓋思木本水源今日親見祖翁只者面目現在且道以何為驗遂插香云以此為驗便展拜。</p>
<p>掃林祖塔拈香上供畢乃云拂拂薰風透體涼陰森萬竹動晴光祖翁面目分明處啼鳥山花為舉揚恭惟曾祖林老師翁太和尚道光四海德播九州坐斷太白山頭輪無孔錘開鑿人天正眼高據通元峰頂握生鐵棒劈破佛祖頂[寧*頁]回既倒之狂瀾援已溺之含識典型猶在窣堵翛然今日不肖孫如乾得得遠來就此天童山中聊呈菽水恪盡雛情爰為恩大難酬非徒世諦流布且即今拜掃一句又且如何心燈烈燄傳芳遠萬古乾坤覆載隆。</p>
<p>掃山曉老和尚塔拈香上供畢乃云緣同錦水出巴川道繼神駒讖古傳仰止生平欣有慕今來一塔已巋然恭惟法伯曉翁老和尚宗壇香象法窟獅王棒下擒龍漲起滹沱千尺浪機先陷虎推開太白萬重雲駕法海之津梁挺中流之砥柱大機大用鐵棒頻敲青瑣闥列賓列主衲衣曾惹御爐香機契宸衷道光塵劫茲者不肖姪如乾情關猶子私淑有年秦浙雖異於東西鼻孔難分於彼此今就荅前聊呈芻奠俯竭葵誠惟冀心燈炳燿祖道恢弘豎法幢於千秋振宗風於萬<span class='corr'>祀</span>人天永賴寰海具瞻只如全機剖露顯發當陽一句又作麼生塔前宗子千株秀慧葉昌榮遍界芳。</p>
</div>
<p class='juan'>憨休禪師語錄卷第八終</p>
</div><!-- end of div[@id='body'] -->
</body></html>