<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>憨休禪師語錄卷第四</p><p class="byline">嗣法門人　繼堯　等編</p>
<div class='div-other'><a id='mulu14' />
<p class='h1'>住長安青門燉煌禪院語錄</p><p>康熙戊午九月師在興福受請拈疏云個中一句子要使眾人知諸佛現於世總只應個時遂度與維那宣畢。</p>
<p>陞座云黃菊凌秋無意吹香而香風自遠白雲澹蕩無心出岫而岫捧出頭萬法本閑唯人自鬧時節若至其理自彰不必截鶴續鳧自然移嶽盈壑渠成水到草偃風行拈提向上宗猷有義氣時添義氣展演衲僧巴鼻不風流處也風流正好揚化日於中天露針鋒於遍界直須竿頭進步何用俯首躊躕既然如是且如何是出門一句看取仰高雲勢遠搏風九萬過南州。</p>
<p>十月初一日進院據室據此室行此令發大鉗錘烹麟煆象任是生鐵鑄就底到這裏也須頭破腦裂何以既入虎穴要得虎子。</p>
<p>當日紳衿緇素請開堂師至座前拈疏云言言見諦句句超宗讚助向上宗乘流通人天正眼應須未舉<span class='corr'>已</span>前薦取文彩之外承當苟或未然卻請維那宣過宣畢以拄杖指。</p>
<p>法座云大座當軒孰敢窺燈王結就五須彌高高直踏毘盧頂聽取晴空走怒雷喝一喝便陞座告香祝聖畢復向懷中拈出云此瓣香光吞萬象氣絕諸塵嗅之則鼻孔穿觸著則腦門裂當年向風穴第一句下翻身今次第四回奉為前住風穴白雲禪院雲峨先師喜老和尚爇向寶爐用酬法乳<span class='corr'>斂</span>衣就座維那白椎云法筵龍象眾當觀第一義師云金鎚影動寶劍光寒把斷要津不通凡聖放開一線塞壑填溝還有鋸解不開的麼出來相見僧問一片荒涼地俄成獅子林森羅齊點首萬象悉歡騰如何是徹底為人一句師云長空有月家家照進云滿院蒿萊騰瑞氣一庭瓦礫放光明師云誰不瞻仰進云恁麼則暫攜瓶去沽村酒卻著衫來作主人師云翻手把馬籠進云意旨如何師云背鞭打不著進云且莫壓良為賤師云傷鱉恕龜殺活出我僧以坐具摵一摵歸眾師云假雞聲韻難瞞我問拈槌豎拂盡屬葛藤棒喝交馳廉纖不少去此二途請師急切處道一句師云肚饑要喫裏急要屙僧禮拜乃云祖印高提萬別千差無異路宗乘舉唱千差萬別總同源一切處任我提持無礙辨隨方展演全身擔荷一條窮性命東擲西拋徹底掀翻萬丈冷門庭橫開豎闢放出焦尾巴石虎趁起無鼻孔鐵牛倒騎無位真人行時無轍跡蹴蹋威音面孔用處絕思惟任是釋迦彌勒總教拱手歸降妙德空生到此鉗口結舌然雖如是且即今據方就位一句又作麼生道卓拄杖云一花開五葉結果自然成結椎下座。</p>
<p>雲老和尚三週拈香指真云這個潦倒獰惡天生眼空宇宙氣壓乾坤呵佛罵祖凌滅宗乘一味生擒活捉慣能拔楔拙釘整頹綱於像季為風穴之中興棒頭落處忒煞無情不肖當年遭毒手而今痛徹恨難伸前年今日歸家去今日前年曲又陳光陰迅速兮俄經三載水源木本兮祭敬其誠不蹈巴陵三轉語豈學普化更描真畢竟如何遂燒香云一回飲水一回噎日日香煙夜夜燈。</p>
<p>林我和尚入塔法嗣愚參請上堂掀翻窠曰放出無位真人坐斷見聞顯現常寂光土不生不滅亙古亙今千聖從不同廛萬象都無所覆有時一毫端上現寶王剎露出佛祖莫窮的機關有時坐微塵裏轉大法輪演出賓主互換的文彩經天緯地玉轉珠回所以道眾生心地藏無頭亦無尾應緣而化物方便呼為智既是應緣化物作麼生是方便不見南泉為馬祖作齋問大眾云今日為先師設齋且道先師來麼有者道合取缽盂有者道真堂前添一分食南泉雖則達孝不匱眾僧可謂善應來機若論扶豎門庭須還作家始得只如今日愚公長老為林我和尚設齋敢問大眾林我和尚還來麼有道得的試出眾道道看如無燉煌借龜毛拂子與諸人通個消息遂驀豎拂子召眾云看看林我和尚來也在燉煌拂子頭上以龍奮迅三昧作大獅子吼而說偈曰此身報盡化他方他方示現此身藏虛空正體元無盡石火生緣漫較量滴滴相承簷溜在綿綿不斷慧燈長連城著彩雖多事錦上添花也不妨說畢向晴空裏轟個霹靂拂袖而去是汝諸人還見麼出頭天外看須是個中人。</p>
<p>奠林我和尚以拂子向真點云生緣共處出三巴異目超宗老作家覿面分明誰薦得東風吹綻碧桃花恭惟林兄和尚德超寰宇道冠神州慣弄獅子爪牙平地驚翻三世佛擉瞎金剛正眼等閒賺殺一船人據五岡嚴行祖令打雨敲風聲光烜赫愈雙桂數十載大闡秦川烹麟煆象手段迥邁乎萬峰裂石崩崖爐韝通紅開大冶辨魔揀異鉗錘惡辣壓諸方整末運之頹綱擎中流之砥柱宗壇目瞻獲主後學咸欽有師正睹光天慧日胡為半路抽身木馬夜嗚不甚哀呼哽慟西方日出難禁霧慘雲愁不肖弟誼切連枝情緣共本杓柄東西雖異聞雷忤逆則同薄薦蘋蘩聊陳芻奠不是世諦流布亦非賣水河頭盡情揭露當陽敢道全身出現既是全身出現且道畢竟向甚麼處與我林兄的的相見驀豎拂子云火裡鶺鷯吞卻月乾坤暗黑少人知。</p>
<p>師誕辰檀越請上堂吾年四十九衣穿露出肘住院作村僧赤窮空隻手敢云德不孤果然鄰必有遠近諸檀那焚香來稽首擊鼓請陞堂要我出個醜狼忙赴來機問著劈脊摟踏倒岑大蟲咬殺子湖狗那吒失卻威須彌顛倒走好幅祝壽圖不比函關叟獻冰桃呈雪藕豈能長生堅固久禪悅珍饈尚不餐誰能更飲無明酒報諸人須自剖天地壞時渠不朽信道無生無不生草木叢林獅子吼堪嗟黃梅石女兒日日面南看北斗只管用盡自<span class='corr'>己</span>心不知笑破他人口設有個衲僧出來道和尚今日慶誕好事為甚說個人笑直向他道其奈禾黍不陽艷競栽桃李春翻令力耕者半作賣花人。</p>
<p>結冬上堂燉煌結制太空疏米貴柴荒事事無龍象四來相聚首不嫌枯淡要開爐燉煌到這裏抑不得<span class='corr'>已</span>只得強打精神移貧作富將盡十方世界統為一個火爐其中四聖六凡森羅萬象草木叢林盡化為柴炭只將一把無名火撒向其中直得亙天烈燄勿論瓶盤釵釧當下跡化形銷鈍鐵頑銅鑄成鈍鋼利器大眾且道燉煌有甚憑據便得與麼作略還委悉麼卓拄杖云不辭寶惜重拈出珍重禪人照顧眉時有諸文學在筵復舉趙州因秀才問佛不違眾生願是否州云是秀才云某甲欲取和尚手中拄杖得否州云君子不奪人之好秀才云某甲不是君子州云我亦不是佛師云秀才智譬則巧斐然成章趙州善應來機不落圈繢燉煌分明道破還有知他落處的麼脫或未委更聽一頌鬍鬚赤更赤鬚鬍具眼還他大丈夫勘破釋儒元不二大家水上按葫蘆。</p>
<p>上堂夫婦之愚可以與知饑則喫飯寒則添衣霜風撲面毛豎膚肌雪封萬壑凍鎖千溪現成公案不假尋思全機顯露覿體無依然雖如是只須一回白汗出看取心空及第歸且道及第後又如何驀拈拄杖云脫殼神龜火裏走無毛鷂子拍天飛。</p>
<p>上堂終日忙忙那事無妨檀那敦請擊鼓陞堂衲子齊集排立兩行眼眼相覷鼻孔昂藏人人頭上輝大寶光只得鄉裏佛城裏佛村裏佛露頭露面清淨身圓滿身應化身覿體全彰若向這裏薦去終日拈香擇火無非道場脫或未委更為舉揚應化隨機等現身士農商賈各經營菩提道種深培厚元是靈山會上人。</p>
<p>檀越送米到院上堂三秋霪雨多墻屋俱壞爛屆冬雪又霏和泥補不辦不料諸禪和都來共合伴室內少單床缽中無齋飯愁殺老金牛空桶難呼喚錦上有添花雪中誰送炭思量塵世中豈無具眼漢果爾諸檀那來圓此公案信手破慳囊糴米數十石滿載白牛車專心為供養粒粒須彌山顆顆黃金燦香積始流通道業易成辦一飽忘百饑水牯觔力壯這樣大功德如何不慶讚福海願增深壽山高莫量更有一著子超越難比況世間出世間諸相即非相但能辦肯心決定不相賺苦海雖無邊回頭便是岸且道如何是那一著子驀拈拄杖指云看看分明月在梅梢上。</p>
<p>上堂數僧出問師約住云住住問既無盡答亦無窮直饒問似雲興答如缾瀉箭鋒相拄針芥相投明眼人前不值撫掌一笑然雖如是事無一向燉煌破寺極是淡薄承眾兄弟遠來相依結冬又承檀越來此設供不惟廣行檀施更是為眾竭力今日值此勝緣不敢囊藏被蓋略借燉煌菩薩鼻孔為諸人出氣拈拄杖云看看燉煌菩薩在山僧拄杖頭上現大威光道如來如實知見三界之相無有生死若退若出亦無在世及滅度者非實非虛非如非異不如三界見於三界如斯之事如來明見無有錯謬以拄杖卓一卓云從上這些絡索被山僧一拶只得瓦解冰消是汝諸人還會麼若也會得達磨不來東土二祖不往西天若也不會燉煌菩薩向汝諸人腳跟下蹉過了也喝一喝。</p>
<p>上堂僧問如何是父母未生前本來面目師云佛殿臺前鐵香爐僧禮拜歸眾乃云喜鵲簷前噪果爾檀那到擊鼓請陞堂令我舉元要衲子上前來當陽恁[跳-兆+孛]跳縱奪有機關向上無孔竅棒喝在臨時杲日當空照石人脊背汗長流須彌腳下烏龜叫伶俐的臘月火燒山懵懂漢冰凍火神廟莫守寒岩異草青坐著白雲宗不妙燉煌如此告報如將珍寶大車等賜諸子直至道場安隱快樂如何是穩密受用的句矮榻朝陽寒氣少疏梅帶月夜香多。</p>
<p>若愚法主請上堂以拂子點空云個一著子統天統地盡物盡人精瑩靈明了無滯著洋溢乎宇宙之內平鋪於日用之間運靡不通觀無不透譬如寶珠映色因青黃赤白以成昧者指為實相水銀墮地隨小大斜圓以散迷者謂為殊方不知應化隨時元無實體若是英靈漢子向這裏一覷覷透全身負荷直下承當不拘格式不躡前蹤道一句塞破虛空垂一機平欺佛祖只如路逢達道人不將語默對又且如何山林塵世元無異正眼當陽共密弘。</p>
<p>冬至上堂誰言困窮是山家滿地銀鋪襯玉華打破虛空無盡藏光明寂照遍河沙今日冬至令節諸方說禪說道鬧浩浩地燉煌寺裏清寥寥白滴滴無禪可參無法可說只是冷冰冰地唯有庭前柏樹子傲雪凌霜增義氣終日蒙頭衲被中圖教雪花堆滿砌柏精神雪清趣一一宣明西祖意樓閣門開鎮日閒善財不受菩提記倒騎佛殿出山門驀然撞著東陵侯邵平士又且如何向他道一陽來復正斯時吾道光亨從此利。</p>
<p>董斗垣文學送米到院上堂積雪久不消大地尚彌漫袁安閉門僵臥浩然無處尋梅天寒人寒滴水滴凍燉煌正值柴荒米貴日日如夫子在陳只得山門頭兩個大漢窮廝煎餓廝炒煎煎炒炒驚動雍州城裏董大居士以上方香積粳米數石來飯僧眾仍請陞座舉揚個事只是一時倉卒肚內不曾打點且道說個甚麼即得記得孔子云君子謀道不謀食學也祿在其中矣耕也餒在其中矣君子憂道不憂貧棲賢舜和尚云勿謂棲賢窮身窮道不窮草鞋獰似虎拄杖活如龍渴飲曹溪水饑吞栗棘蓬銅頭鐵額漢盡在我山中二大老一人大成至聖一人宗門耆宿雖然各露風規不無自揚家醜山僧不敢比類先德亦有一偈自慚寡福住燉煌僻壤窮陬水一方幸有維摩相贊助不知身在寂寥鄉大眾山僧如此提唱且道是揭露風規耶是自揚家醜耶遂卓拄杖云擘開華嶽連天碧放出黃河徹底清。</p>
<p>上堂問如何是祖師西來大意師云霜深臺殿古進云教外別傳不立文字直指人心見性成佛且道性作麼生見師云石浸水雲寒僧禮拜云謝師答話云且莫亂針錐乃云祖師西來意教外問單傳直下如見性成佛有何難霜深臺殿古石浸水雲寒一段真風迥人多向外看心與境會理逐事彰明明百草頭邊歷歷榮枯不易有眼共見有耳共聞既是共見共聞為甚麼到這裏十個有五雙不會遂驀豎拂子云夜來何處火燒出古人墳。</p>
<p>上堂僧問如何是新年頭佛法師云龍文遠水吞平岸羊角輕風旋細塵僧禮拜云謝師指示師云三千里外絕淆訛乃云春日融和乍見東風回暖律時清道泰喜逢天地一家春農間村歌社舞枝頭鳥語花敷向上真機盡情揭露衲僧巴鼻徹底掀翻漏洩百草頭邊顯現當人分上會得當下安貼薦去光彩常新不借傍資光輝朗曜不假三寸洞矚十方直饒千佛出世也移易他一絲毫不得歷祖代興也動著他一絲毫不得到這裏始可披三元戈甲提二要正印闡揚濟上宗風烜赫一時保社脫或廉纖不斷釘釘膠粘取笑傍觀豈堪入作所以道他人住處我不住他人行處我不行不是與人難共處大都緇素要分明且超宗越格直截指陳一句又作麼生以拂子拂一拂云一條界破青山色萬古長如白練飛。</p>
<p>上堂青門道口赤帝城邊有一句子貫通佛祖該括人天利生接物時無異緣亙今亙古不變不遷威音那畔象帝之先非心所測非口所宣男女共稟凡聖同源當陽揭示無黨無偏直得盡大地情與無情各各發菩提心同駕般若慈航且道是那一句得恁麼有力卓拄杖云一擘華山分兩路萬年流水不知春。</p>
<p>上堂蝸角蠅頭過客競勞塵世輝天鑑地至寶秘在形山若能夢眼豁開便見頭頭顯露拈香擇火無非寶誌道場擊缶拋鍬盡是普門境界觸目菩提咸具足現前三昧<span class='corr'>已</span>圓成所以云未出門時一句于<span class='corr'>已</span>為諸人道破了也若待興問興答線去絲來舌頭被人掇轉眼腦被人換卻要見直截根源遠之遠矣然雖如是燉煌今日為諸人別行一路驀豎拂子云還見麼擊禪床云還聞麼只此見聞非見聞無餘聲色可呈君個中若了無他事體用何妨分不分以拂子連擊。</p>
<p>解制上堂三冬結制無端畫地為牢百日安禪大似開眼作夢看看逗到今日上元佳節聖事告圓打開布袋恁爾東去西去去則恁去只要具個咬豬狗的手段逢渠即便咬殺切莫畏刀避箭鼻孔被人亂穿他時異日也道向燉煌這裏結冬來雖然更聽一偈處處春光物色新相逢各自奔前程草鞋跟斷歸來也鐵樹花開別是春。</p>
<p>沖涵和尚訃音至師為設靈致奠云昔年聚首在鮦陽其後聯燈各一方君自中州行祖令我從關內整頹綱狂瀾正賴中流柱傳訃俄驚折棟梁個裏情知元不滅為憐手足痛悲傷悲傷痛悼則不無且甚麼處見得渠儂不滅聻驀召大眾云還委悉麼茶傾三盞世情外香爇一爐豈偶然嗚呼哀哉伏惟尚饗。</p>
<p>吼林和尚為師慶祝請上堂瑞氣盈空輕雲潑遠山之黛晴霞開旭薄霧描近渚之煙上下魚躍鳶飛村落驢鳴犬吠明明空劫事一一祖師機諸人若能於斯會去始知紅塵堆裏人人鼻孔撩天赤肉團上個個壁立萬仞靈靈於交接之際歷歷於聲色之間魔佛齊該聖凡平等卷舒出沒任運縱橫恒在大道光中豎拂子云究竟不離這裏然雖如是且即今慶祝一句又作麼生方外乾坤闊壺中日月長。</p>
<p>師生辰董斗垣文學仝念佛社眾居士請上堂今日中元佳節乃山僧出母胎的日子承眾檀越設齋慶誕但山僧自住燉煌<span class='corr'>已</span>來雖不能撐持法門卻也諸事繁冗每日較量鍋眼大小杓柄短長西來祖意不知向甚麼處去也今日被諸人抑逼陞座思來筭去只是開口不得忽爾南極老人在長生宮中聞下方世界有此殊勝奇特因緣邀西王母乘雲跨鶴而至座前曲躬合掌而說偈曰要知佛法在平嘗舉似諸人漫度量喫飯穿衣須薦取低頭合掌好承當營為動用憑誰力徹體風光<span class='corr'>已</span>自彰為報在筵垂護者大家唯願壽而康。</p>
<p>燉煌菩薩塔前拈香云途遙十萬八千翻譯海藏於東震學究三十六國兼通道術於西乾昔日聞風今朝相見且如何是相見的句遂燒香曰面目現在。</p>
<p>風穴沼祖塔前上供云洞底無私萬柏環山呈翠靄當陽揭示一溪流水響潺湲神情畢露面目分明當時待讖而來七載松脂燃夜火果然遇風即止青蓮目瞬喪全機亦恁家國喪亡鯨鯢釣高光日月貴圖野老安貼鐵牛機峻振乾坤續臨濟四世之燈衍曹溪將墜之脈昔也全身無縫今則窣堵流輝單傳赫奕於千峰慧葉聯芳於此地今日不肖遠孫到這裏為甚麼家醜外揚遂上香云他年有叟言猶在一瓣難酬嫡骨恩。</p>
</div>
<p class='juan'>憨休禪師語錄卷第四終</p>
</div><!-- end of div[@id='body'] -->
</body></html>