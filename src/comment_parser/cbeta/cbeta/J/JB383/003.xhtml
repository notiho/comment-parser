<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>憨休禪師語錄卷第三</p><p class="byline">嗣法門人　繼堯　等編</p>
<div class='div-other'><a id='mulu12' />
<p class='h1'>住涇陽清福禪院語錄</p><p>康熙乙卯季秋師在興福受請拈疏示眾云這是清福眾檀越從真實心中流出一道寶光輝煌法社扶豎綱宗要知其中端的須借維那剖露宣畢指法座云毘耶借座今古弘規高廣莊嚴尊居無上今幸覿面相逢須知放過不可。</p>
<p>陞座云年餘罷撫沒絃琴院草青長一丈深露柱驀然開口笑喜逢雲外有知音知音既至敲唱當行竿木隨身逢場作戲還有接拍相和者麼僧問古殿聲鐘大扣雲堂之響當軒畫鼓忽轟震地之雷四眾臨筵即不問西來大意請師的旨師云黃花香滿徑紅葉醉新霜進云恁麼則風行草偃人皆仰水到渠成在處通去也師云不勞讚歎問如何是出生脫死一句師云興福寺前平野闊縱觀極處白雲飛僧禮拜乃云道貴乘時須是應緣濟物遠方來慕何妨疾切敷揚跨出楊岐三腳驢流通祖師正法眼金剛王寶劍喝下全彰山形拄杖子覿面分付任渠長安正闌信知我國宴然杲杲赫日耀三秦灼然大智圓明體無向背颯颯金風噓四野果爾聲和響順理絕差殊說甚麼去來不以象動靜不以心去來不以象波斯鼻孔長三丈動靜不以心空生巖畔雨花生本自無為當人元具兵隨印轉將逐符行應時應節一句又作麼生道大鵬只展摩霄翼誰顧奔騰六合雲於十月初一日進院次日開堂拈疏云毫端未動文彩全彰迷封打開光輝遍界若也見得徹去不勞重說偈言設或躊躕更請作家一回宣過指法座云盡大地是個寶華王座諸人盡在裏許又何須特地雖然要提無相毘盧印須踏千峰頂上行喝一喝遂陞座拈香祝聖畢復拈云這瓣香名不得狀不得虛而靈寂而妙昔在風穴酬價向於興福曾拈今次第三回拈出專為現住汝寧慧文禪院本師雲峨老和尚爇向寶罏用酬法乳遂<span class='corr'>斂</span>衣就座維那白椎云法筵龍象眾當觀第一義師云聲前薦得<span class='corr'>已</span>涉廉纖椎下承當崖州萬里有超宗越格者麼試出來展演看僧問靈山會上迦葉傳心五乳峰前神光得髓的的親承一句即不問如何是斬新日月特地乾坤師云兩行古柏參天翠一片閒雲貼地飛進云放出鐵牛耕夜月展開木馬恁嘶風師云金剛腦後三斤鐵進云恁麼則寶華座上家風展大地咸沾雨露恩去也師云闍黎讚歎即得乃云向上一著統攝聖凡末後一機該通今古根源直截而在處全彰珠網交光而隨方影現迥絕見聞知覺了無回互正偏出沒卷舒得大自在所以能於一切處建大法幢吹大法螺擊大法鼓演大法義雨大法雨握金剛寶劍剪邪見之稠林運本分鉗鎚對人天之眼目直教古佛眉間放光那管腳下拖泥帶水況茲池陽勝地清福道場浮渭據涇屏嵕案郢唐一行禪師之開建明彥菴率眾以重修閱世<span class='corr'>已</span>來香火幾廢鐘[木*魚]雖具大道無聞幸茲眾檀護念洞徹因地圓修敦請山僧弘揚正法即今正令全提主賓契合共相慶讚一句又作麼生道雕弓願掛無多事率土歌謠賀太平<span class='note-inline'>(謝辭不錄)</span>。</p>
<p>復舉三聖云我逢人則不出出則便為人興化云我逢人則出出則不為人師云二尊宿文經武緯三略六韜扶豎濟北綱宗則不無若在清福門下各與三十痛棒且道甚麼處是他喫棒處三尺龍泉光照膽萬人叢裏奪高標維那復結椎云諦觀法王法法王法如是下座。</p>
<p>上堂僧問那吒太子析骨還父析肉還母然後現本身為父母說法骨肉既還父母又向甚麼處現身師云雲捲青天露進云還有報恩分也無師云竹篩日影斜僧便喝師云你這一喝未有主在僧佇思師云果然乃云薩陀波崙賣心肝而求般若怛答阿羯為半偈而捨全身少室斷臂安心雲門推門折足這一隊不唧溜漢雖是醫得眼前瘡剜卻心頭肉殊不知朔風凜冽紫柏凝霜翠舞晴軒竹響千竿之玉雲連村墅寒炊萬井之煙一一天真一一明妙若作境致解會覿面錯過當人若作佛法商量管入地獄如箭若道境法雙忘猶是墮坑落塹到這裏汝等諸人作麼生會直饒倜儻分明正好喫山僧拄杖子在何故假雞聲韻難瞞我未肯糢糊放過關。</p>
<p>立兩序上堂烹金琢玉須憑作者之鉗鎚荷教扶宗全賴弟昆之協力所以道單絲不成線獨木不成林欲行恁麼事須得恁麼人恁麼人既得有令必須遵相將同出手扶起破砂盆且如何是盡心竭力一句歲寒始知松柏操事難方見丈夫心遂左右顧高聲云大眾一一記取分明。</p>
<p>結制上堂舉法昌遇禪師云法昌今日開爐行腳僧無一個唯有十八高人緘口圍爐打坐不是規矩嚴難免見諸人話墮直饒口似秤鎚未免燈籠勘破不知道絕功勳妄自修因證果乃喝一喝云但能一念回光迥脫三乘羈鎖師云清福今日開爐僧有百十餘個堂中色色現成晝夜經行打坐不圖熱鬧門庭貴要窮神灶墮豎起生鐵脊梁直待疑團打破虛空笑口豁開更不招因帶果何故海底折角泥牛扯斷玄關玉鎖大眾山僧與麼道且道與法昌相去多少具眼者試辨看。</p>
<p>澹然義真諸禪德請上堂智鑑圓明盡諸相而照矚真空湛寂攝體性以凝然乾坤函蓋而妙絕名言理事雙忘而包括今古往復無際動靜一如含有德以還空越無私而迥出縱橫變化左右逢原本自現成無容造作雖則鑄鍬徒鑿利不能到於風輪架梯至高升不能達於銀漢殊不知其器者費勞其謀者益妄所以令行摩竭抱薪救焚杜口毘耶喫鹽止渴德山入門便棒烏龜騎石臺臨濟入門便喝猢猻人布袋這一隊老凍膿總未是宗乘極則在且如何是宗乘極則驀豎拂子云白牛上樹從君覓烏雞入水大家知。</p>
<p>復舉香嚴獨腳頌云子啐母啄子覺母殼子母俱忘應緣不錯同道唱和妙云獨腳師云能近取譬香嚴可謂格外宗師若論啐啄同時遠之遠矣何故但得個中忘知解戶外青山自點頭。</p>
<p>上堂大道平平信坦然七通八達露堂堂腳下無私親薦取家家門首透長安須領略莫顢頇擬議思量總不堪古廟香爐煙燄發圓明寂照絕遮攔男也得女也得何必當來問彌勒六般神用空不空一顆圓光色非色凡也可聖也可妙體本來無處所通身何更有蹤由大千沙界含包褁然雖如是其中一點最淆訛丙丁離壬不屬火。</p>
<p>冬至上堂六陰窮亥至極復歸其本一陽生起天地聿見其心天心既見萬卉春回山意衝寒而欲放江梅岸容待臘而將甦柳眼當此之際冰河發燄豆爆冷灰世法佛法打成一片直得玉泉布褌烜赫赤賣弄風騷洞山果棹掇筵間郎當忒甚須知我衲僧門下通權達變之方化育裁成之妙一一應時及節頭頭轉地旋天所以把住則不留朕跡河圖洛書早為多事放行則書雲添線亦任隨波雖然這猶落時流舊套秪如天地未分陰陽未判生佛未形之先這一著子畢竟落在甚麼處以拂子擊香几一下。</p>
<div>復舉慈明禪師冬日榜僧堂前作此字<img src='../images/J37p0207_01.gif' alt='J37p0207_01.gif' /><img src='../images/J37p0207_02.gif' alt='J37p0207_02.gif' />其下註曰若人識得不離四威儀中首座見曰和尚今日放參慈明聞而笑之師云慈明一期施設固是黃絹幼婦要且難謾識者首座頂門具眼雖則覷破元機早<span class='corr'>已</span>墮他圈圞點檢將來二俱不了何故一氣不言含有象萬靈何處謝無私。</div>
<p>上堂一日兩上堂肚空莫得說兩眼似流星諸人須領略遂左右顧視云還會麼義海淵深全歸顧鑒品類幽杳盡入照臨頭圓象天足方履地眉毛橫八字鼻孔大頭垂人人瑰偉丈夫兒個個英靈禪衲子佛法通身露布大事徹底無私若能直下承當始悟不從他得鳶飛嶺畔何消踢破方歸招手江邊豈待橫趨而去然雖如是相席打令曲徇時宜買帽相頭固難恰好所以道天地為紅爐煆煉強與弱大道本無元卷舒由橐籥凡聖路坦然各自看謀略只如山門倒騎佛殿露柱吞卻燈籠還有佛法也無驀豎拂子云鴛鴦繡出從君看不把金針度與人。</p>
<p>上堂驀拈拄杖卓云金剛寶劍當陽截斷情塵正眼摩醯閃爍光通今古門門合轍路路朝宗若僧若俗而別無原由乃佛乃祖而同一正見伶俐道者舉一明三淈[泳-永+盾]之流目瞪口呿縱使棒如雨點喝似雷崩列千聖下風踏毘盧頂上俊鷹快鷂趁不及石火電光莫能追到此田地正是玄沙道底所以鵝湖禪師問諸碩德曰行住坐臥以何為道有對知者是湖云不可以知知不可以識識焉得知者是乎有對不分別是湖云善能分別諸法相於第一義而不動焉得不分別者是乎有對四禪八定是湖云法身無為不墮諸數焉得四禪八定是乎眾皆杜口清福今日特與諸人頌出頌曰無滯自然隨水去有聲都為不平來五更雞唱瓊樓夢萬戶千門曉自開。</p>
<p>上堂靈光朗耀洞矚生死根源智體幽玄坐斷聖凡窠窟隨緣不變迥絕羅籠會一真而普應群機總萬法而全體大用透頂透底離見離名放行也瓦礫生光風行草偃寒山拾得撫掌點頭把住也山河失色截斷眾流臨濟德山吞聲飲氣只如放行埋住二俱不涉汝諸人又作麼生竹密不妨流水過山高豈礙白雲飛。</p>
<p>上堂冰鑑澄瑩驚起泥牛離海底玉壺璀璨乍看瓊萼綻梅梢雪鎖千山而寒威沉沉雲封萬壑而朔風凜凜當恁麼時打開如來多寶法藏物色鮮明透脫當人自<span class='corr'>己</span>心源境界殊勝頭頭合轍處處現成匝地普天全體即用有時慈悲落草黃葉止啼有時盡令提綱壁立萬仞所以道大人行履不尋常觸著眉稜解放光萬別千差都爍破明如杲日照虛堂此是我衲僧家尋常施設且拈放一邊只如今日居士設齋未審將何酬答遂揮拂子云石麟願早來天上福自綿延壽自長。</p>
<p>上堂僧問向上一著統攝聖凡如何是向上一著師云鐵牛吞華嶽進云末後一機該通今古如何是末後一機師云木女產嬰兒進云恁麼則動容揚古路不礙往來行師云三千里外絕淆訛乃云禪非意想道絕功勳動念則乖修證即錯直須腳跟下廓爾現前頂門上靈然獨耀到這裏猶是兔子懷胎蚌含明月若是真實履踐沒量大人正眼洞明全機顯現然後山是山水是水僧是僧俗是俗萬象森羅了無向背七穿八穴五達四通一處透千處萬處齊透一句明千句萬句齊明只如離卻妄想忘卻功勳威音以前一句又作麼生火裏優曇朝綻蕊雲中石筍夜抽條。</p>
<p>上堂三度與棒黃檗老徹底婆心脅下還拳小廝兒事急則變顯大用發大機明頭合暗頭合擒縱互換照用齊彰北斗裏藏身針鋒上走馬到這裏釋迦老子口似磉盤達磨大師眼如木[木*突]十聖三賢讚歎無門眾生魔外疑謗不息獨許超方作者伶俐衲僧直下了知端倪不用明椎玉鼓暗展鐵旗在處草偃風行所向無思不服正所謂鍾馗醉裏唱涼州小妹門前暗點頭巡海夜叉相見後大家拍手上高樓相見且勿理論只如龐居士道日用事無別唯吾自偶諧汝等如何話會二六時中能返觀永言配命定多福。</p>
<p>元旦上堂拈香祝聖畢僧問箇裡不須元解會新年佛法總現成如何是現成底句師云元正初一萬事大吉乃拈拄杖云地天交泰招搖指寅千祥畢集萬物咸新只得山門佛殿歡聲起舞露柱燈籠放大寶光柱杖子忍俊不禁[跳-兆+孛]跳上三十三天撞破帝釋面門要使國泰民安處處樂無為之化年豐物阜家家開有慶之門佛日高輝法雷大震一眾如獅如象分方為雨為霖乘時慶讚則且止如何是新年頭佛法遂卓拄杖云當陽一句無私覆覿面離披孰敢窺。</p>
<p>祁夫人設齋請上堂淑氣氤氳茁靈芽於性地碧霄空洞昶慧日於心天江梅破玉以競春岸柳垂金而呼燕當此之際朱簾繡戶無非世外風光金谷羅幃盡是劫前煙月若向這裏薦得徹去便可以轉塵勞為佛事化荊棘作栴檀履險若夷騎聲蓋色不消彈指樓閣門開所以道萬法是心光諸緣唯性曉本無迷悟人只要今時了既無迷悟諸人聚頭向這裏又討甚麼碗只要今時了且今時作麼生了卓拄杖喝一喝。</p>
<p>解制上堂紅爐燄裏翻身萬里搏風方有分荊棘林中得路虛空住腳始無疑大道只在目前一任橫三豎四神通妙用游戲自如動靜去來何憂何喜攝十方世界於一微塵裏促百千億劫於一剎那間解脫門日日打開安樂神時時應現又何必南天台北五臺禮文殊參達磨明明百草頭歷歷無藏覆只如今日九旬告滿聖制功圓布袋解開逍遙物外一句又作麼生道掣斷鳳樓金鎖鑰放歸天上玉麒麟。</p>
<p>風穴雲老和尚遷化訃音至師集眾乃捧幀舉起云當陽捧出覿露全真向上一機卷舒自在要識當人面目須向這裏薦取遂挂真云還會麼分明眼在眉毛上珍重渠儂仔細看。</p>
<p>次日上供拈香云天上月無雙中天獨朗人間僧只一藝壓當行闡揚臨濟綱宗十二處打雨敲風全提正令坐斷白雲峰頂三十年呵佛罵祖法道重光毫無佛法與人一味攔腮劈脊鉗錘惡辣爐韝通紅銷盡鈍鐵頑銅鑄成祥麟威鳳這是我本師雲老和尚平常作略正宜群情依怙遽聞於昨歲四月十三日於金粟禪林示現涅槃不肖某久侍巾瓶濫叨法嗣親承入室不同門外之遊人<span class='corr'>已</span>屆小祥難雪終天之抱恨追慕莫及哀慟何窮今日恭就廣教寺裏茶傾三奠香爇一爐大都恩大難酬豈為慎終追遠然雖如是即今香花羅列菽水蒸嘗且道我本師和尚還來受供也無若來即今在甚麼處遂顧左右插香云香焚實鼎雲千片月上青山玉一團。</p>
<p>雲老和尚大祥拈香云曾遭痛棒送頭顱續燄聯燈道不孤恩大難酬無著處栴檀一瓣爇枯株乃插香召大眾云還見先師麼鼻孔擂搥端的在夜半烏雞雪上行。</p>
</div>
<p class='juan'>憨休禪師語錄卷第三終</p>
</div><!-- end of div[@id='body'] -->
</body></html>