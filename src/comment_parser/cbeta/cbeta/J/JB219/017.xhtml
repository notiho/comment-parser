<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>紫竹林顓愚衡和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu274' />
<p class='juan'>紫竹林顓愚衡和尚語錄卷第十七</p><p class="byline">住南康府同安寺嗣法門人正印重編</p>
<div class='div-other'><a id='mulu275' />
<p class='h1'>頌</p><p class="head2">圓通頌<span class='note-inline'>(百首)</span></p>
<p>觀音大士即今在甚麼處。</p>
<p style="text-indent:0em" class="lg-abnormal"><div class='lg-row'>欲尋大士安身處歷盡溪山煙水深偶向竹林閒結足一聲幽鳥送清音</div>
</p><p style="text-indent:0em" class="lg-abnormal"><div class='lg-row'>欲問圓通何處是行同舉步住同居穿衣喫飯憑誰力休更騎驢又覓驢</div>
</p><p style="text-indent:0em" class="lg-abnormal"><div class='lg-row'>圓通大士今何在萬紫千紅淨妙身擬作聲前色後句依然花鳥亂啼春</div>
</p><p style="text-indent:0em" class="lg-abnormal"><div class='lg-row'>欲知自在真消息鑊湯爐炭樂有餘縱復拖犁與拽耙神通無盡總如如</div>
</p><p style="text-indent:0em" class="lg-abnormal"><div class='lg-row'>山前修竹清風好山後長松明月巢識得圓通隨處是得逍遙處且逍遙</div>
</p><p style="text-indent:0em" class="lg-abnormal"><div class='lg-row'>普陀大士居何土水乳從來不易分珊瑚枕上兩行淚半是思君半恨君</div>
</p><p style="text-indent:0em" class="lg-abnormal"><div class='lg-row'>為尋紫竹林中主誤入圓通不等閒幾片白雲臨綠水一輪紅日吐青山</div>
</p><p style="text-indent:0em" class="lg-abnormal"><div class='lg-row'>開眼見明合眼暗觀音大士是何面誰能識得紫金容腦後神光千里電</div>
</p><p style="text-indent:0em" class="lg-abnormal"><div class='lg-row'>江上清風清徹骨山間明月明如心道人自具超方手瓦礫拈來都是金</div>
</p><p style="text-indent:0em" class="lg-abnormal"><div class='lg-row'>普門住處原非遠未到千難與萬難是水那非香海水無山不是洛伽山</div>
</p><p style="text-indent:0em" class="lg-abnormal"><div class='lg-row'>茅檐村店遶梅花石徑回谿古木斜借問白華山上路青童笑指樹頭鴉</div>
</p><p style="text-indent:0em" class="lg-abnormal"><div class='lg-row'>紫竹林深何處覓出門便是草漫漫幾多未出門前去亦在閒花野草邊</div>
</p><p style="text-indent:0em" class="lg-abnormal"><div class='lg-row'>漫去千峰與萬峰重重無盡又重重何如高臥家山裏前有幽篁後有松</div>
</p><p style="text-indent:0em" class="lg-abnormal"><div class='lg-row'>迎風嫩柳黃金縷破雪寒梅白玉條游子飄飄何不返故園春色為誰饒</div>
</p><p style="text-indent:0em" class="lg-abnormal"><div class='lg-row'>空外求空未是空心空無處不圓通一簾花影休疑月滿院松聲莫認風</div>
</p><p style="text-indent:0em" class="lg-abnormal"><div class='lg-row'>須彌頂上水漫地大洋海底火燒天圓通自是無遮礙誰信文殊是普賢</div>
</p><p style="text-indent:0em" class="lg-abnormal"><div class='lg-row'>小院回廊空寂寂疏窗殘卷日遲遲那堪識此閒消息坐臥經行更不疑</div>
</p><p style="text-indent:0em" class="lg-abnormal"><div class='lg-row'>翁一聲兮婆一聲相呼相應甚分明家家自有觀音在門外尋來返不成</div>
</p><p style="text-indent:0em" class="lg-abnormal"><div class='lg-row'>雨裏榴花新浴出雲中鳥語帶潮來獨憐妙境無人識幾度披簑移竹裁</div>
</p><p style="text-indent:0em" class="lg-abnormal"><div class='lg-row'>普門住處何幽深打破虛空無處尋昨夜簷前雨滴響恍然聞入海潮音</div>
</p><p style="text-indent:0em" class="lg-abnormal"><div class='lg-row'>舉手自知八萬臂低頭未昧百千容多般神用無時歇刺雨登山學種松</div>
</p><p style="text-indent:0em" class="lg-abnormal"><div class='lg-row'>雨中花藥將迎笑雲裏樓臺幾欲飛但使春光長自在何愁游子不知歸</div>
</p><p style="text-indent:0em" class="lg-abnormal"><div class='lg-row'>大士何為閒不住小艇獨宿白沙洲夜深霜冷不收釣無限金鱗幾上鉤</div>
</p><p style="text-indent:0em" class="lg-abnormal"><div class='lg-row'>春鶯啼遍柳煙密秋鴈鳴時蘆白深百鳥百聲聽不盡何須更問海潮音</div>
</p><p style="text-indent:0em" class="lg-abnormal"><div class='lg-row'>手觸手時各有知個中消息莫狐疑大悲八萬四千臂試看何人少一支</div>
</p><p style="text-indent:0em" class="lg-abnormal"><div class='lg-row'>風鼓楊花上下飛如蛾如雪亂殘輝故園春色看將盡游子不知何日歸</div>
</p><p style="text-indent:0em" class="lg-abnormal"><div class='lg-row'>崖前瑞草蒼愈古澗底長松葉不凋一片白雲橫谷口幾多歸鳥盡迷巢</div>
</p><p style="text-indent:0em" class="lg-abnormal"><div class='lg-row'>昨夜觀音海上來自言今往五臺去臺山婆子眼睛明莫使傍人成笑具</div>
</p><p style="text-indent:0em" class="lg-abnormal"><div class='lg-row'>圓通大士不知醜昨夜三更變作狗不會守家但會獵能驅猛虎遍山吼</div>
</p><p style="text-indent:0em" class="lg-abnormal"><div class='lg-row'>何處去尋觀自在風光無盡不須愁百花叢裏應當醉莫把杭州作汴州</div>
</p><p style="text-indent:0em" class="lg-abnormal"><div class='lg-row'>青山常在水常流識取圓通境自幽四五百條花柳巷二三千座管絃樓</div>
</p><p style="text-indent:0em" class="lg-abnormal"><div class='lg-row'>郊外哭聲斷客魂白頭婆子拜新墳誰知大士剜心語句句傷情不忍聞</div>
</p><p style="text-indent:0em" class="lg-abnormal"><div class='lg-row'>欲知大士居何土斗室還同天地寬向外馳求終不悄咸陽殿裏覓長安</div>
</p><p style="text-indent:0em" class="lg-abnormal"><div class='lg-row'>半夜賊來將破家兒郎有力即擒拿呼童執火來相照誰信阿翁把面搽</div>
</p><p style="text-indent:0em" class="lg-abnormal"><div class='lg-row'>眼底笙簧聽不盡耳邊朱紫任參差飛刀雨矢盈空下正是圓通自在時</div>
</p><p style="text-indent:0em" class="lg-abnormal"><div class='lg-row'>臨濟喝時天地裂德山棒下佛魔絕大機大用憑誰力只可心知不可說</div>
</p><p style="text-indent:0em" class="lg-abnormal"><div class='lg-row'>鎮江白酒甚為佳天下傳聞說不差曾到酒家沽一醉元來就是虎丘茶</div>
</p><p style="text-indent:0em" class="lg-abnormal"><div class='lg-row'>捨得一文萬曆錢市中出買熟豬足只誇滋味十分美何事不知阿爺肉</div>
</p><p style="text-indent:0em" class="lg-abnormal"><div class='lg-row'>廁裏蛆蟲極樂國花間蝴蝶涅槃城看來處處皆春色出入無時不奉迎</div>
</p><p style="text-indent:0em" class="lg-abnormal"><div class='lg-row'>牛出矮欄四體糞豬來污水一身泥花冠纓絡難將比自在從來不易知</div>
</p><p style="text-indent:0em" class="lg-abnormal"><div class='lg-row'>誰家公子慣風流淺履輕衫錦市游為醉春臺迷出處不知身在岳陽樓</div>
</p><p style="text-indent:0em" class="lg-abnormal"><div class='lg-row'>解牛門戶腥羶重屠狗人家葷濁多可喜蒼蠅靈性在飛來飛去不空過</div>
</p><p style="text-indent:0em" class="lg-abnormal"><div class='lg-row'>山重重處水重重深入煙雲密有松細徑苔封行跡少忽聞鐘磬隔層峰</div>
</p><p style="text-indent:0em" class="lg-abnormal"><div class='lg-row'>百花爭艷喜春光晴日優游興轉長欲問普門何處是一番風過一番香</div>
</p><p style="text-indent:0em" class="lg-abnormal"><div class='lg-row'>六月日頭炎似火松陰水際好乘涼不知何處無寒暑桃李花紅滿目光</div>
</p><p style="text-indent:0em" class="lg-abnormal"><div class='lg-row'>蘆葦冥冥秋水陰行人無伴轉蕭森試看念念驚懷處便是尋聲觀世音</div>
</p><p style="text-indent:0em" class="lg-abnormal"><div class='lg-row'>背上癰花堪擬缽面前目癤可如桃但思就裏誰知痛莫問圓通白玉毫</div>
</p><p style="text-indent:0em" class="lg-abnormal"><div class='lg-row'>虎嘯風生萬壑搖龍吟雲起一天潮千般手眼千般用老鼠生成能避貓</div>
</p><p style="text-indent:0em" class="lg-abnormal"><div class='lg-row'>溈山父子真慈孝曹洞兒孫委宛多不犯阿翁護痛處渾身上下任摩挲</div>
</p><p style="text-indent:0em" class="lg-abnormal"><div class='lg-row'>十八佳人學畫眉濃裝淡抹弄嬌姿都將脂粉誇精俏昧卻娘生真面皮</div>
</p><p style="text-indent:0em" class="lg-abnormal"><div class='lg-row'>蝎子稍頭鉤甚利蚖蛇口內齒猶毒觀音瓶瀉清甘露沾著教人痛入骨</div>
</p><p style="text-indent:0em" class="lg-abnormal"><div class='lg-row'>死死生生生復死來來去去去還來普門隊裏無來去生死叢中見善財</div>
</p><p style="text-indent:0em" class="lg-abnormal"><div class='lg-row'>大士安身不可說赤身歷歷明如月隨人一棒一條痕難避一拳一握血</div>
</p><p style="text-indent:0em" class="lg-abnormal"><div class='lg-row'>無相之身有相衣衣新衣舊體無違欲知大士通身骨扯破虛空見瘦肥</div>
</p><p style="text-indent:0em" class="lg-abnormal"><div class='lg-row'>一道神光亙古明為空為有若陰晴佛魔伎倆不容入方識觀音是假名</div>
</p><p style="text-indent:0em" class="lg-abnormal"><div class='lg-row'>生為大士黃金骨死是圓通自在身生死死生無盡意分明無間等微塵</div>
</p><p style="text-indent:0em" class="lg-abnormal"><div class='lg-row'>一堂都是癡禪和日日要尋觀自在空費三飧味不知請君細看鋤頭菜</div>
</p><p style="text-indent:0em" class="lg-abnormal"><div class='lg-row'>古木無根當大路撐天拄地未曾栽大材可惜無人識一遇樵人折作柴</div>
</p><p style="text-indent:0em" class="lg-abnormal"><div class='lg-row'>半肩破衲若鶉毛疊疊層層湧海潮萬象森羅都覆卻披來寒暑一齊消</div>
</p><p style="text-indent:0em" class="lg-abnormal"><div class='lg-row'>枝頭羽族結臺殿地裏毛群作洞房莫謂幽居有上下長天虛谷一秋光</div>
</p><p style="text-indent:0em" class="lg-abnormal"><div class='lg-row'>浮空錦翮多空趨躍水金鱗任水狂不是癡心隨境轉只因無地不家鄉</div>
</p><p style="text-indent:0em" class="lg-abnormal"><div class='lg-row'>朝朝稀粥雪花菜澹薄家風真可愛真覺齒間滋味長飽飧不用還他債</div>
</p><p style="text-indent:0em" class="lg-abnormal"><div class='lg-row'>滴滴露珠滴滴月露珠無盡月無別謾將知見覓圓通底意從來絕筆舌</div>
</p><p style="text-indent:0em" class="lg-abnormal"><div class='lg-row'>明眼道人切莫錯天花朵朵隨風過好花入眼便成塵鬧裏偷閒有幾個</div>
</p><p style="text-indent:0em" class="lg-abnormal"><div class='lg-row'>欲尋大士安身處大士安身不可尋畫虎畫皮難畫骨知人知面不知心</div>
</p><p style="text-indent:0em" class="lg-abnormal"><div class='lg-row'>蟻穴玲瓏若鬼工層層疊疊塞相通微塵身入微塵土識取光明藏一同</div>
</p><p style="text-indent:0em" class="lg-abnormal"><div class='lg-row'>刺人自己不知痛打己他人亦不知借問圓通何以故多因知見強支離</div>
</p><p style="text-indent:0em" class="lg-abnormal"><div class='lg-row'>自食他人不知飽他饑我亦不相知唯有圓通憨肚臟從來無飽亦無饑</div>
</p><p style="text-indent:0em" class="lg-abnormal"><div class='lg-row'>形容萬別無他容住處千殊惟一處畏死貪生未免癡天宮地獄常相聚</div>
</p><p style="text-indent:0em" class="lg-abnormal"><div class='lg-row'>刺蝟鍼錐能覆體蜒蚰宮殿自隨身青階白壁皆安樂花雨香風都是春</div>
</p><p style="text-indent:0em" class="lg-abnormal"><div class='lg-row'>蚯蚓缺睛蛇缺足蝦蟆無尾蟹無頭千奇萬怪為誰現何事悲心日不休</div>
</p><p style="text-indent:0em" class="lg-abnormal"><div class='lg-row'>螢火腹間燈燭火飛蚊翼上管絃長隨身樂事堪行樂不必逢人問故鄉</div>
</p><p style="text-indent:0em" class="lg-abnormal"><div class='lg-row'>四蹄踏地何其妙兩角撐天亦灑然出沒自由無掛礙倒騎驢子上雲巔</div>
</p><p style="text-indent:0em" class="lg-abnormal"><div class='lg-row'>試摸自家雙鼻孔百千諸佛共呼吸者回識取娘生面馬面牛頭共出入</div>
</p><p style="text-indent:0em" class="lg-abnormal"><div class='lg-row'>跏趺獨坐一爐香忽在南方又北方誰信剎塵諸佛土不離紫竹一匡床</div>
</p><p style="text-indent:0em" class="lg-abnormal"><div class='lg-row'>展腳長眠白月下光明不讓水晶宮睡濃莫做圓通夢佛祖都為過耳風</div>
</p><p style="text-indent:0em" class="lg-abnormal"><div class='lg-row'>歷盡千山與萬山不知身在白雲端試詢南北東西客誰跨青牛度玉關</div>
</p><p style="text-indent:0em" class="lg-abnormal"><div class='lg-row'>夜深獨立孤峰頂頭上虛空腳下地一步不移遍剎塵普門出入無開閉</div>
</p><p style="text-indent:0em" class="lg-abnormal"><div class='lg-row'>舉足踏翻華藏界伸拳觸斷毘盧眉何事闍黎不細行只因無處可分離</div>
</p><p style="text-indent:0em" class="lg-abnormal"><div class='lg-row'>可當屙處自當屙清淨法身不奈何試看所屙無別物不須回互自圓陀</div>
</p><p style="text-indent:0em" class="lg-abnormal"><div class='lg-row'>欲尋大士安身處大士安身不可尋幾盡遠山山更遠復窮深水水彌深</div>
</p><p style="text-indent:0em" class="lg-abnormal"><div class='lg-row'>每問普門無可入忽逢驢子飲江水分明岸上蹄蹋蹄又喜水中嘴對嘴</div>
</p><p style="text-indent:0em" class="lg-abnormal"><div class='lg-row'>大士何為貧徹骨通身上下無遮護自將自肉自為食無愧無慚無恐怖</div>
</p><p style="text-indent:0em" class="lg-abnormal"><div class='lg-row'>普門大士富如何金縷衣衫著許多從古至今剝不盡赤身無處可摩挲</div>
</p><p style="text-indent:0em" class="lg-abnormal"><div class='lg-row'>欲入普門深復深九重深處更沉沉玉階青鎖行人斷寂寂簾垂鳥不音</div>
</p><p style="text-indent:0em" class="lg-abnormal"><div class='lg-row'>欲識普門自在宕是男是女無遮障那分妙用與神通信是天然一合相</div>
</p><p style="text-indent:0em" class="lg-abnormal"><div class='lg-row'>啞子舌頭全在手普門大士通身口塵塵剎剎說無問剎剎塵塵師子吼</div>
</p><p style="text-indent:0em" class="lg-abnormal"><div class='lg-row'>大士何為無定處不分善惡一齊去銅枷鐵鎖上天堂纓絡花冠入地獄</div>
</p><p style="text-indent:0em" class="lg-abnormal"><div class='lg-row'>重門金鎖密難通寶殿琉璃映日紅遙隔珠簾聞玉振不知眉目與誰同</div>
</p><p style="text-indent:0em" class="lg-abnormal"><div class='lg-row'>若說觀音即是我他人面目又為誰人人都是一觀音相罵相撓正好搥</div>
</p><p style="text-indent:0em" class="lg-abnormal"><div class='lg-row'>一片秋光到處明無分山谷與江城古今莫不同清照醉自醉兮醒自醒</div>
</p><p style="text-indent:0em" class="lg-abnormal"><div class='lg-row'>淨瓶有水非甘露楊柳青青翳眼睛欲識普門真消息黧駑白牯卻惺惺</div>
</p><p style="text-indent:0em" class="lg-abnormal"><div class='lg-row'>蚤能避死連連跳蝨善逃生只一弔者個賊心莫問誰題名道字招人笑</div>
</p><p style="text-indent:0em" class="lg-abnormal"><div class='lg-row'>網羅樹上百般鳥釣起江中萬尾魚盡是普門三昧力為腥為血足人廚</div>
</p><p style="text-indent:0em" class="lg-abnormal"><div class='lg-row'>黑夜路行撞著賊鎗來劍去不相識一回得手生擒住元是東村張扁食</div>
</p><p style="text-indent:0em" class="lg-abnormal"><div class='lg-row'>張三李四初為友不友文章但友酒醉後發狂打落鼻百千面目一時醜</div>
</p><p style="text-indent:0em" class="lg-abnormal"><div class='lg-row'>雪擁巖扉煨榾[木*突]瓦鐺爛煮無油菜飽餐自覺無餘想何用更尋觀自在</div>
</p><p style="text-indent:0em" class="lg-abnormal"><div class='lg-row'>法戰長戈血性兒如雲如雨偏寰區塵煙掃盡乾坤闊未出觀音臂一支</div>
</p><p style="text-indent:0em" class="lg-abnormal"><div class='lg-row'>死死生生生復死來來去去去還來誰知大士身無盡生死去來幾萬回</div>
</p><p style="text-indent:0em" class="lg-abnormal"><div class='lg-row'>蜂窠密爾狀蓮房覆隱側居禮有常來住空行識舊路圓通無處不生光</div>
</p><p style="text-indent:0em" class="lg-abnormal"><div class='lg-row'>木凳一條五尺長移來坐臥當繩床一回坐斷無差互金獅卻為白象王</div>
</p><p style="text-indent:0em" class="lg-abnormal"><div class='lg-row'>欲識大士安身處面目須教認得真試看泥豬與疥狗方知野鬼及閒神高山流水千年遠明月蘆花一色新識取圓通無兩畔逢人不必問疏親</div>
</p><p style="text-indent:0em" class="lg-abnormal"><div class='lg-row'>欲知大士安身處不是冤家不聚頭自古慈悲多惹怨從來恩愛反成讎張公暗易李公馬王母潛偷趙母牛是是非非難去就圓通無盡亦無休</div>
</p></div>
<div class='div-other'><a id='mulu276' />
<p class='h1'>偈</p>
<div class='div-other'><a id='mulu277' />
<p class='h2'>淨土詠<span class='note-inline'>(五十首)</span></p><p style="text-indent:0em" class="lg-abnormal"><div class='lg-row'>遙想西方大導師夜來月吐珊瑚枝玉京吹徹無生曲正是蓮開上品時</div>
</p><p style="text-indent:0em" class="lg-abnormal"><div class='lg-row'>雲有深山鶴有林我唯安養是歸心夜來月照長廊下一句彌陀劫外音</div>
</p><p style="text-indent:0em" class="lg-abnormal"><div class='lg-row'>翠竹幽蘭滿院香秋雲疏鴈引微涼心中遙見蓮花界也自蒲團對夕陽</div>
</p><p style="text-indent:0em" class="lg-abnormal"><div class='lg-row'>結盟蓮社陶元亮歸念西方白樂天借看藕花池上客古今名跡已垂篇</div>
</p><p style="text-indent:0em" class="lg-abnormal"><div class='lg-row'>萬山深處野人家心地常開優缽花流水雲光真極樂清疏每自坐煙霞</div>
</p><p style="text-indent:0em" class="lg-abnormal"><div class='lg-row'>池邊階道平如掌花上樓臺次第開注想空勞清入夢何如彈指得歸來</div>
</p><p style="text-indent:0em" class="lg-abnormal"><div class='lg-row'>門裏親緣門外客相看不覺鬢毛白彌陀一句青山外方識人間是火宅</div>
</p><p style="text-indent:0em" class="lg-abnormal"><div class='lg-row'>七寶池中八德水輝天鑑地湛逾清何時得向其中澡一滴沾身百念輕</div>
</p><p style="text-indent:0em" class="lg-abnormal"><div class='lg-row'>積翠庭前柏樹子趙州用處偷心死不萌枝上欲何棲百寶蓮花遍地起</div>
</p><p style="text-indent:0em" class="lg-abnormal"><div class='lg-row'>七斤衫子未為重今古禪流掇不起何用拾人葬垢衣西方瓔珞隨身體</div>
</p><p style="text-indent:0em" class="lg-abnormal"><div class='lg-row'>寂光真淨樂何如明月蘆花未可圖識得彌陀真面目穿衣喫飯莫糢糊</div>
</p><p style="text-indent:0em" class="lg-abnormal"><div class='lg-row'>珍禽遶樹傳幽響水鳥浮流演妙音早向蓮花登上品清聞相與日談心</div>
</p><p style="text-indent:0em" class="lg-abnormal"><div class='lg-row'>風動琅玕響玉音空中鴈羽振金聲遙思淨域諸天樂日夜清聞更好聽</div>
</p><p style="text-indent:0em" class="lg-abnormal"><div class='lg-row'>雨過湘江春水生隨風到處一舟輕縱然未比珍鄉樂且喜悠悠世外情</div>
</p><p style="text-indent:0em" class="lg-abnormal"><div class='lg-row'>桃柳芳村春色賒竹籬高掛酒旗斜行人多少途中醉幾悟蓮邦是我家</div>
</p><p style="text-indent:0em" class="lg-abnormal"><div class='lg-row'>莫謂樂邦西去遠剎塵佛國一毫端但知彼此唯心現往返不須彈指間</div>
</p><p style="text-indent:0em" class="lg-abnormal"><div class='lg-row'>心念佛時佛念心佛心無二影森森恒沙界外蓮花國元是家山舊竹林</div>
</p><p style="text-indent:0em" class="lg-abnormal"><div class='lg-row'>百尺竿頭須進步塵塵現出古彌陀試看百尺竿頭客一個法身不奈何</div>
</p><p style="text-indent:0em" class="lg-abnormal"><div class='lg-row'>春山晴日步芳青鳥語流泉處處聲聞說蓮鄉諸淨侶花間池上樂經行</div>
</p><p style="text-indent:0em" class="lg-abnormal"><div class='lg-row'>秋山無伴獨幽尋古木寒巖步步深一句彌陀傳遠谷空林頑石<span class='corr'>已</span>知音</div>
</p><p style="text-indent:0em" class="lg-abnormal"><div class='lg-row'>寂光未異莊嚴土向上不為斷滅禪細細蟲聲宣法界佛聲豈背未生前</div>
</p><p style="text-indent:0em" class="lg-abnormal"><div class='lg-row'>自性彌陀時放光聞聲見色豈囊藏同行同住還同臥細語高聲是廣長</div>
</p><p style="text-indent:0em" class="lg-abnormal"><div class='lg-row'>柳密青鶯肯自下松高黃鶴喜歸來但知樂土唯心現到處蓮花上品開</div>
</p><p style="text-indent:0em" class="lg-abnormal"><div class='lg-row'>話頭卜度為參禪鑽得彌陀骨肉穿直待夢回方始覺寂光原是未生前</div>
</p><p style="text-indent:0em" class="lg-abnormal"><div class='lg-row'>呼浪呼波都是水分禪分教豈殊途不知佛法無多子空逐名言墮有無</div>
</p><p style="text-indent:0em" class="lg-abnormal"><div class='lg-row'>諸佛法身無際畔彌陀何獨在西方但知心內無餘法滿目青山常寂光</div>
</p><p style="text-indent:0em" class="lg-abnormal"><div class='lg-row'>莫愁白髮三千丈何慮珍鄉十萬程識取虛空無老少春來秋去總無生</div>
</p><p style="text-indent:0em" class="lg-abnormal"><div class='lg-row'>跏趺夜半一聲鐘敲破西方不見蹤方識彌陀原是我開簾月照萬層峰</div>
</p><p style="text-indent:0em" class="lg-abnormal"><div class='lg-row'>何處疏鐘敲夜斷夢回無處覓方隅不知誰去蓮花國滿目青山舊畫圖</div>
</p><p style="text-indent:0em" class="lg-abnormal"><div class='lg-row'>極目松煙十里長經行忽憶藕花香何時得到金臺上親見彌陀頂上光</div>
</p><p style="text-indent:0em" class="lg-abnormal"><div class='lg-row'>驢事未休馬事來人生能有幾徘徊等閒一句彌陀佛四色蓮花遍地開</div>
</p><p style="text-indent:0em" class="lg-abnormal"><div class='lg-row'>柳綠桃紅七寶樹鶯鳴燕語頻伽音若將淨穢分優劣昧卻彌陀一片心</div>
</p><p style="text-indent:0em" class="lg-abnormal"><div class='lg-row'>春林晴日杜鵑啼不奈幽人動遠思好識目前皆故國採芳競入藕花池</div>
</p><p style="text-indent:0em" class="lg-abnormal"><div class='lg-row'>大地白蓮花一朵無終無始合仍開層層葉葉微塵國葉葉層層任去來</div>
</p><p style="text-indent:0em" class="lg-abnormal"><div class='lg-row'>十方諸佛讚西方不是無端出廣長只恐癡人耽寂滅錯將斷見作真常</div>
</p><p style="text-indent:0em" class="lg-abnormal"><div class='lg-row'>面前突出須彌山今古群迷幾過關誰信唯心真淨土十方未隔一毫端</div>
</p><p style="text-indent:0em" class="lg-abnormal"><div class='lg-row'>淨土唯崇常寂光何分淨穢贊西方有來有去菩提智來去何曾違故鄉</div>
</p><p style="text-indent:0em" class="lg-abnormal"><div class='lg-row'>倩女離魂那個真行人不必強疏親但於蓮土尋歸宿鬼面神頭清淨身</div>
</p><p style="text-indent:0em" class="lg-abnormal"><div class='lg-row'>不為聖義絕階級休認竿頭穩坐人九品蓮花開次第塵塵無不是全身</div>
</p><p style="text-indent:0em" class="lg-abnormal"><div class='lg-row'>秋林日淡喜空清閒步不知心跡輕忽憶蓮池行樹下幾多淨侶共經行</div>
</p><p style="text-indent:0em" class="lg-abnormal"><div class='lg-row'>等閒無事長松下一句彌陀音最清淨土未曾隔此土何須遠覓了無生</div>
</p><p style="text-indent:0em" class="lg-abnormal"><div class='lg-row'>魚米肉山三昧力七珍百寶佛神通何為蕩子不知返辜負蓮胞幾度紅</div>
</p><p style="text-indent:0em" class="lg-abnormal"><div class='lg-row'>有時獨上孤峰頂遙望西方是我家數朵白雲出遠岫幾行疏鴈過天涯</div>
</p><p style="text-indent:0em" class="lg-abnormal"><div class='lg-row'>目送孤鴻過遠汀心存蓮界晚霞生忽然月上東山頂大地清光一色明</div>
</p><p style="text-indent:0em" class="lg-abnormal"><div class='lg-row'>今朝屙了洗頭面明日穿衣又喫飯日日年年只此事何如早向蓮花辦</div>
</p><p style="text-indent:0em" class="lg-abnormal"><div class='lg-row'>十萬億多佛剎西彌陀化境最堪棲幾回定入蓮花國無那山猿鬥雪啼</div>
</p><p style="text-indent:0em" class="lg-abnormal"><div class='lg-row'>鎮州出大蘿蔔頭今古禪流咬不碎好去先歸極樂天蔗漿易飽醍醐味</div>
</p><p style="text-indent:0em" class="lg-abnormal"><div class='lg-row'>臨濟一條白棒短趙州三寸舌頭長打來罵去人多少斷送皆歸常寂光</div>
</p><p style="text-indent:0em" class="lg-abnormal"><div class='lg-row'>百草頭邊清淨土千華臺上紫金容何因不識彌陀面惱殺春風過遠松</div>
</p><p style="text-indent:0em" class="lg-abnormal"><div class='lg-row'>父慈子孝天然樂夫唱婦隨性自歡誰信合家真禮樂便是蓮花國土寬</div>
</p></div>
<div class='div-other'><a id='mulu278' />
<p class='h2'>曹溪贈禪人</p><p style="text-indent:0em" class="lg-abnormal"><div class='lg-row'>一頭高掛舊天涯曾在廬陵學種瓜為訪曹溪登庾嶺幾番明月照袈裟</div>
</p></div>
<div class='div-other'><a id='mulu279' />
<p class='h2'>贈若拙師刺血書經</p><p style="text-indent:0em" class="lg-abnormal"><div class='lg-row'>刺血書經痛處親鍼頭莫昧本來人試看滴滴紅光現盡是如如淨法身</div>
</p></div>
<div class='div-other'><a id='mulu280' />
<p class='h2'>訪慕湘車八</p><p style="text-indent:0em" class="lg-abnormal"><div class='lg-row'>別館晴臺燕語春傍城古木綠條新煙浮萬狀憑誰力此事如何舉似人</div>
</p></div>
<div class='div-other'><a id='mulu281' />
<p class='h2'>次碩卿劉公韻</p><p style="text-indent:0em" class="lg-abnormal"><div class='lg-row'>示疾毘耶枕石流高人相訪在清秋室中八萬四千座獨讓文殊第一籌</div>
</p></div>
<div class='div-other'><a id='mulu282' />
<p class='h2'>贈十洲曾公</p><p style="text-indent:0em" class="lg-abnormal"><div class='lg-row'>日對楞嚴心自空香臺燈影漫搖紅是雲必竟歸山去流水潺湲總向東</div>
</p></div>
<div class='div-other'><a id='mulu283' />
<p class='h2'>示覺海禪人</p><p style="text-indent:0em" class="lg-abnormal"><div class='lg-row'>向上從來不易傳百城煙水總徒然但能著眼腳跟下步步光明遍大千</div>
</p></div>
<div class='div-other'><a id='mulu284' />
<p class='h2'>示法璽印禪人行腳</p><p style="text-indent:0em" class="lg-abnormal"><div class='lg-row'>試問宗乘作麼舉鎮州蘿蔔廬陵米此回別去到諸方莫落他家虀甕裏</div>
</p></div>
<div class='div-other'><a id='mulu285' />
<p class='h2'>與元白可法子</p><p style="text-indent:0em" class="lg-abnormal"><div class='lg-row'>博山走過到金粟又別天童覓舊知相見雲居春日好百花百草正芳時</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>不是禪兮不是教幾疑幾信幾能到此回親過趙州關方識雲居都不好</div>
</p></div>
<div class='div-other'><a id='mulu286' />
<p class='h2'>與超宗翼法子</p><p style="text-indent:0em" class="lg-abnormal"><div class='lg-row'>澬江相視道心深又為雲居遠處尋今日眉毛同舊日劫前一點獨知音</div>
</p></div>
<div class='div-other'><a id='mulu287' />
<p class='h2'>與法璽印西堂住雲居明月堂</p><p style="text-indent:0em" class="lg-abnormal"><div class='lg-row'>老人托缽出雲居山自高兮水自低明月祖庭凡所有一齊分付璽公持</div>
</p></div>
<div class='div-other'><a id='mulu288' />
<p class='h2'>示安止黃居士</p><p style="text-indent:0em" class="lg-abnormal"><div class='lg-row'>不效諸方超佛祖但能荷鋤學農圃有人向我問工夫舉起鋤頭無寸土</div>
</p></div>
<div class='div-other'><a id='mulu289' />
<p class='h2'>舟次雲間贈可參座主</p><p style="text-indent:0em" class="lg-abnormal"><div class='lg-row'>可公深入楞嚴定無畏光中出廣長遍覆三千宣密義人天座上雨花香</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>萬里虛舟任往還春江新水到雲間雖然不用鉤頭餌也有金鱗過禹關</div>
</p></div>
<div class='div-other'><a id='mulu290' />
<p class='h2'>雲間西林寺贈道閒座主講法華經</p><p style="text-indent:0em" class="lg-abnormal"><div class='lg-row'>諸法本來寂滅相花飛春老魚吹浪尋幽喜見演斯經卻信眉還在眼上</div>
</p></div>
<div class='div-other'><a id='mulu291' />
<p class='h2'>贈道開座主講涅槃經</p><p style="text-indent:0em" class="lg-abnormal"><div class='lg-row'>乘時深入雲間寺煙雨逢迎方外心幾載空山耽寂寞今朝重聽海潮音</div>
</p></div>
<div class='div-other'><a id='mulu292' />
<p class='h2'>贈玉田知客</p><p style="text-indent:0em" class="lg-abnormal"><div class='lg-row'>歷盡諸方五味禪波斯鼻孔當牛穿而今穩坐故園地饑好加餐困好眠</div>
</p></div>
<div class='div-other'><a id='mulu293' />
<p class='h2'>舟次青浦別宗元陸公</p><p style="text-indent:0em" class="lg-abnormal"><div class='lg-row'>人有新聲鳥有音春花春草正森森淵源無盡清江水何似元公送我心</div>
</p></div>
<div class='div-other'><a id='mulu294' />
<p class='h2'>雲居同眾插禾<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>真正法輪恒轉處春來秋去去還來入田那怕泥浸脛刈草誰愁日爆腮足食足衣足受用任風任雨任安排青光滿目及時薦劫外生涯著意裁</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>昔日開田人不見今朝僧眾又何來但能自己全生意莫管傍人笑滿腮泥水通身俱是樂禾苗放手不須排靈根未犯春工力處處生涯處處栽</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>幾片山田越今古幾人耕去幾耕來農家落日鋤隨手野老多愁涕滿腮本分生涯全具足任緣活計漫安排試看無地不春色刺霧披雲到處栽</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>一莖微露劫前事好信春光遍地來日暖農夫忙下手南泉鍋破笑盈腮散秧亂擲同兒聚齊植成行如鴈排拈起那堪知落處不應擬議只應栽</div>
</p></div>
<div class='div-other'><a id='mulu295' />
<p class='h2'>和一衲遮身韻</p><p style="text-indent:0em" class="lg-abnormal"><div class='lg-row'>一衲遮身百事新閒花野草紫金身披毛戴角空還樂嘯月吟風喜亦嗔空裏點花休翳眼水中捉月漫勞神試看滿目青山上萬紫千紅色色真</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>一衲遮身百事閒心安無處不祗桓青山自古能藏拙白社從緣漫掩關棒喝交馳空計較詩文獨步枉爭端何如無事盟鷗客明月蘆花任往還</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>一衲遮身百事浮逍遙意外罕相投幾多客醉鄉中夢無限人迷鏡裏頭存想神丹顏未駐藏舟夜壑世誰留從今識此閒消息地老天荒總不愁</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>一衲遮身百事休水邊林下樂優游眼前活計隨緣盡世上功名不足謀萬事交加從夢覺一身不有更誰愁等閒誤入桃花塢白磧溪邊學飲牛</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>一衲遮身百事無乾坤老我一庸夫漁樵蹤跡宜堪混佛祖門庭斷不圖無識阿師唇掉舉有慚禪士嘴都盧劫前風韻難相續雲在長空水在湖</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>一衲遮身百事飄得逍遙處且逍遙踏翻碧海千尋闊睡起紅輪三丈高隨我採薇遊鹿豕任他干祿上雲霄拈來盡是光明藏何用求金砂裏淘</div>
</p><p class="head3">其七</p>
<p style="text-indent:0em" class="lg-abnormal"><div class='lg-row'>一衲遮身百事勾也無歡喜也無愁竿頭獨立誰能進赤體橫眠人不偷幾向漁舟敲石火每從樵徑聽猿謳但知世界同流水一葉何妨萬里浮</div>
</p><p class="head3">其八</p>
<p style="text-indent:0em" class="lg-abnormal"><div class='lg-row'>一衲遮身百事完優游無計自閒閒色空不必多知見修悟何勞分易難柳巷花街簫鼓鬧婬房酒肆舞歌闌一條直道通今古莫問黃河有幾灣</div>
</p><p class="head3">其九</p>
<p style="text-indent:0em" class="lg-abnormal"><div class='lg-row'>一衲遮身百事忘千年暗室一燈光冰河不異湯泉熱火宅還同雪屋涼自是大方離軌轍從來此道少奚囊祖翁未躡門前路不用尋聲更覓香</div>
</p><p class="head3">其十</p>
<p style="text-indent:0em" class="lg-abnormal"><div class='lg-row'>一衲遮身百事荒飄風驟雨有何妨大觀遍地皆吾體細看誰家是故鄉法界莊嚴空寂寂竿頭枯槁自忙忙道人妙有超方手劫火融成蓋雪霜</div>
</p></div>
<div class='div-other'><a id='mulu296' />
<p class='h2'>贈約生熊給諫以差竣復命</p><p style="text-indent:0em" class="lg-abnormal"><div class='lg-row'>大道要門唯君與父盡命竭力是為初步須臾不離宛轉回互君父即我我即君父沒處逢迎豈容瞻顧無可奈何有屈難訴到此方知君父恩從來面目無遮護</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>惟聖是心惟賢是行心行不凡名位即聖善惡從習凡聖無性本體如如廓然清淨迥絕言思豈容偏正獨露真常眾妙圓應大用現前無軌轍不屬方便與修正</div>
</p></div>
<div class='div-other'><a id='mulu297' />
<p class='h2'>示自潔禪人</p><p style="text-indent:0em" class="lg-abnormal"><div class='lg-row'>禪人遠自荊紫來今復還歸荊紫去來來去去所為何報云道人本無住無住非是數去來去去來來皆實際實際之中無去來無去無來本無住識此無住是寂常天堂地獄任游戲</div>
</p></div>
<div class='div-other'><a id='mulu298' />
<p class='h2'>示可凡禪人</p><p style="text-indent:0em" class="lg-abnormal"><div class='lg-row'>眾苦皆因身心有苦數無量名為海明明苦海是身心纏綿貪愛不能捨相逢都願出苦海迷執身心求安泰不知身心苦海因執苦出苦無是處若將身心都放下一切眾苦不能到不唯眾苦不能到一切樂事不能動苦樂不動佛也無佛也既無何所有一物不有同太虛豈非無礙大解脫</div>
</p></div>
<div class='div-other'><a id='mulu299' />
<p class='h2'>贈首龍郭公六秩</p><p style="text-indent:0em" class="lg-abnormal"><div class='lg-row'>是聖是凡勝功德萬般皆從壽建立壽命根本生枝葉花果香色妙莊嚴世壽有為亦有數性命無始亦無終人間八萬四千歲究竟天壽八萬劫八萬大劫世為長性量之中如石火世間算數一至億增進不可不可說不可說數猶可數一恒河沙數數難較一河二河千百萬乃至增到不可說不可不可說河沙未若一洲微塵眾一洲不及四天下一四天下碎為塵一塵一數世難算一四天下塵數多何如小千世界廣小千不及于中千中千未及大千界大千世界俱為塵世智聰慧數難曉一佛剎塵數未多百千萬億亦可量剎塵至一世界幢一幢二幢不可說增至一輪世界海一世界海所有幢諸幢中有諸世界一切俱作極微塵一塵一數佛明見一世界海塵縱多何及盡空世界海十方虛空不可量世界海數亦無盡如是無量世界海塵數唯佛能盡知一切世界海微塵雖多未出于數量廣增至於遍法界一切數量非數量諸佛眾生悉平等言說心數不能到如是壽量真壽量其中受用不思議今知君壽已耳順方外無可為心舉持此大數為君祝六十甲子重更數數來數去終復始願君住世無窮<span class='corr'>已</span>剎剎塵塵恒聚會生生劫劫常相續</div>
</p></div>
<div class='div-other'><a id='mulu300' />
<p class='h2'>贈香谷居士</p><p style="text-indent:0em" class="lg-abnormal"><div class='lg-row'>諸佛眾生同一性真性本來無凡聖諸佛悟此成正覺眾生迷之為邪命邪命隨流生死中從邪入邪罔歸正無始至今不解脫皆因未了性清淨眾生欲要頓成佛放下身心無一病身心憎愛若全無法界虛明一圓鏡圓鏡虛明無影像佛與眾生全虛妄若識諸佛妄不真是人即超毘盧上毘盧之上任往來生死涅槃無遮障塵剎集聚一毫端毛孔周遍不可量疥狗泥豬淨妙身刀山劍樹蓮花藏此是成佛最妙訣諦信諦信不虛誑</div>
</p></div>
<div class='div-other'><a id='mulu301' />
<p class='h2'>示達原覺禪人行腳</p><p style="text-indent:0em" class="lg-abnormal"><div class='lg-row'>佛與眾生一法界無彼無此無雜壞諸佛證此自圓通眾生迷之妄隔礙有身有心有彼此有逆有順有憎愛外障鄉土難超越內縛身心不自在自屈自小自紆迷本體何曾有覆蓋無覆無蓋自圓常不得受用妄驚怪聖凡從此迥差別縛脫本來無分派禪人欲要達本源身心境界俱莫待先將內心空諸境後從境上廣心大心境互生還互泯互出互入互廣大一一塵中一切塵微妙圓融超劫外禪人朝海與朝山看來未出龜毛袋</div>
</p></div>
<div class='div-other'><a id='mulu302' />
<p class='h2'>示一乘開士為丹術所誤</p><p style="text-indent:0em" class="lg-abnormal"><div class='lg-row'>至人捏土成金凡人見金變土富貴本於施因不在神通丹釜貧窮精怪魍魎皆為金石所苦諸佛福慧究竟身心悉為檀度君子義壯山河道人眼空佛祖眼中佛祖尚空豈被幻術所侮生死涅槃二路不可不知回互</div>
</p></div>
<div class='div-other'><a id='mulu303' />
<p class='h2'>壽蘇溪郭中書六秩</p><p style="text-indent:0em" class="lg-abnormal"><div class='lg-row'>蘇仙曾向龍泉游畫舫蘭橈溪上流蘇溪得此名為繇前來既久後無休藍色霞光兩雜糅溯入深山曲並幽山水環抱靈氣收一脈遠來結芳洲中產哲人實仙儔閒曠不說有公侯我今到此興何稠正遇阿翁花甲周賢善老少誦嘉猷如嵩如岱何堪酬萬畝千坵穀數優安比崑崙最上頭君家陰騭遠難求鶴齡莫論幾千秋肯信劫外有蓮舟花間樓閣日悠悠日悠悠菩薩伴侶共真修</div>
</p></div></div>
<p class='juan'>紫竹林顓愚衡和尚語錄卷第十七</p>
<div class='div-w'><p class="pre">　<span class='note-inline'>(楊州府華嚴巷敬佛庵剃度孫比丘尼旋義<br/>　敬刻<br/>顓愚先老和尚語錄第十七卷計字柒千三百<br/>　捌拾個該銀肆兩四錢仰祈<br/>慈力加庇庶得人人悟般若真空個個證菩提<br/>　妙果<br/>康熙十五年四月　　　日楞嚴藏經坊附板)</span></p>
</div>
</div><!-- end of div[@id='body'] -->
</body></html>