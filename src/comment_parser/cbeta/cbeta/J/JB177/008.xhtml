<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>破山禪師語錄卷第八</p><p class="byline">當陽玉泉嗣法門人印正等編</p>
<div class='div-other'><a id='mulu21' />
<p class='h1'>法語一</p>
<div class='div-other'><a id='mulu22' />
<p class='h2'>示象崖西堂</p><p>金風遍野之時，萬木凋零之際，破道人閒坐林中，正起歸鄉之念，忽值象崖長老稽首於前，曰：「歸閩掩關索法語。」時破道人曰：「以虛空為關，行住坐臥也在裏許、著衣喫飯也在裏許、屙屎放尿也在裏許、迎賓待客也在裏許。只到千日事畢，猢猻伎倆、鬼家活計都盧拋向威音那邊，又那邊方買艸鞋，尋山問水覓著破道人，了汝後頭一段公案。」</p>
</div>
<div class='div-other'><a id='mulu23' />
<p class='h2'>示問津禪人</p><p>行腳衲子，杖挑日月，蹋遍雲山，到一處，見一人，問一機，轉一語，看人動靜、識人好惡。放下蒲團，拗折拄杖，三十<span class='corr'>年</span>、二十<span class='corr'>年</span>具，如王氣宇，口吞乾坤，方去孤峰頂上盤結艸菴，呵佛罵祖也。</p>
</div>
<div class='div-other'><a id='mulu24' />
<p class='h2'>示萍止禪人</p><p>歇狂子參方行腳，眼高四海氣壓諸方，與祖佛結死生冤家，與人天分邪正眼目，惟萍止禪人在破山拄杖頭邊薦取「誰縛汝」三字，則一生參學事畢矣。</p>
</div>
<div class='div-other'><a id='mulu25' />
<p class='h2'>示空外禪人</p><p>天地間為人，到出家地步極是快活，無榮可與、無辱可與，天子不臣、諸侯不友，虎鹿為鄰、松竹為伴，眼界自清，不同俗塵，通身徹底，惟一天真。天真之趣，華笑鳥鳴，不須別覓，動靜中存。雖然如是，只有崖前石虎未肯點頭在。</p>
</div>
<div class='div-other'><a id='mulu26' />
<p class='h2'>示淑雲禪人</p><p>淑雲子曾向三峰觸背關頭橫行直撞，挨拶些子氣息吐向福城棒頭喝下，自謂千了百當，一日告辭病叟，合掌受渠三拜，待渠遍參諸方，再來痛與瞎禿光兒一頓好罵也。</p>
</div>
<div class='div-other'><a id='mulu27' />
<p class='h2'>示息知禪人</p><p>知之一字，眾禍之門；知之一字，眾妙之門。此「知」字是一粒巴豆丸，是佛也他一下、是魔也○他一下。若於此處見得徹，則良知自現前矣，烏用推之使息？故所以《法華》道：「諸佛智慧甚深無量，其智慧門難解難入，一切聲聞、辟支佛所不能知者是也。」蓋上人猶未知之，安以息而息之者耶？若以息知為無，知是一死知，則同聲聞輩，不復更有眾妙之門，而入眾禍之門也，莫把者一「知」字隻眼定奪。越生死、超凡聖，只在一「知」字上千了百當。所謂唯佛與佛乃能知之，試問上人：且道他知箇甚麼？參。</p>
</div>
<div class='div-other'><a id='mulu28' />
<p class='h2'>示方知禪人</p><p>邇來參學之士自不辨箇端正鼻孔，直管向那香臭邊噉些氣味便休，殊不知香臭邊最是利害，所謂<span class='corr'>己</span>眼本正，因師故邪是也。即云住山者，其益有二：一者、為大事不明，以山中靜僻宜可易辦；二者、為大事已明，自揣力薄，不能接物利生，只好誅茅蓋頭，獨善其身耳。若是破山門下恁麼說話，好與三十拄杖，還須領到三門外自打始得。</p>
</div>
<div class='div-other'><a id='mulu29' />
<p class='h2'>示清白禪人</p><p>參學漢，須了辦，不可沉吟將日算。剔起眉毛著力看看，渠定不隨方便。渠是誰兮？真恁麼，有時位坐空王殿，勉旃。</p>
</div>
<div class='div-other'><a id='mulu30' />
<p class='h2'>示破浪禪人</p><p>學道人心須專，志須固，不被境風所動，以一念萬<span class='corr'>年</span>、萬<span class='corr'>年</span>一念消之也。任是魔來、佛來，逆來、順來，亦直就中分曉，當下便是平沉。自此捨一具骨，負舂汲水三十年、二十年，肩頭腳底苦<span class='corr'>胼</span>重生，方到破山門下喫棒也。勉旃，勉旃。</p>
</div>
<div class='div-other'><a id='mulu31' />
<p class='h2'>示翠融禪人</p><p>腳跟下七縱八橫，頂門上兩頭三處，無非只要箇中分析得來，頭頭皆我捨身命處也。且道融禪人曾恁麼一回也未？若恁麼，艸鞋蹋破，穩坐長安；苟未如是，含元殿裏切莫迷頭認影。</p>
</div>
<div class='div-other'><a id='mulu32' />
<p class='h2'>示琢璞禪人</p><p>者箇事須真參實悟，法法頭頭無一絲毫不從本地風光上廓徹，方作人中之龍象也。然以琢璞號之，以石中有玉，玉必琢而成器焉。成器，則知人中龍象、石中之玉不相異耳。</p>
</div>
<div class='div-other'><a id='mulu33' />
<p class='h2'>示雲影禪人</p><p>雲影禪人欲索法語，隨身舉動頂戴，予曰：「既謂舉動，又如何頂戴？」雲影云：「頂戴不礙舉動，舉動不礙頂戴。」予曰：「如何是汝不礙處？」雲佇思，予曰：「試將此處從日用尋常中討得箇分曉，到山野處喫痛棒也。」</p>
</div>
<div class='div-other'><a id='mulu34' />
<p class='h2'>示知止禪人</p><p>參、學二門志在恒遠，將敵生死話頭貼在額上，行也如是參、坐也如是參，茶裏飯裏，一動一靜，參不透便學，學不圓便參，畢竟有箇倒斷也。</p>
</div>
<div class='div-other'><a id='mulu35' />
<p class='h2'>示遍拙禪人</p><p>樹下墳間，一食一宿，味盡甜辛酸苦，到處播弄唇皮，與佛祖捃拾餘機，是我法門中龍象事也。</p>
</div>
<div class='div-other'><a id='mulu36' />
<p class='h2'>示慈援禪人</p><p>慈援上人請法於予，予不禁口業，與上人惡言惡語說一絡索，惟要上人會取父母未生前本來面目，直下提撕，壁立千仞，烈烈轟轟，單刀直入，不見有死、有生，有凡、有聖，有俗、有僧，一道常光現前，古今三世不別。真到恁麼田地、真獲如是威光，快買艸鞋遍參知識，向他門頭戶底保養聖胎，聽緣行道，方不辜負生平志也。勉之。</p>
</div>
<div class='div-other'><a id='mulu37' />
<p class='h2'>示恆範禪人</p><p>禪和子樹精進幢、披忍辱鎧，無論凡之與聖、智之與愚、勞之與逸、生之與死，單單貴稟此心此志，將者些子恍惚處要明白、要究竟，決了終身之志，豈可浩浩來天地間，辜人負己，作一場虛生浪死人哉？若如此，則銅枷鐵鎖、鋒刀劍戟，無時不在、無時不臨，欲逃無地、欲竄無門，正所謂毫釐繫念三塗業因，瞥爾情生萬劫羈鎖。果是箇漢，向未舉念之先一覷破去，再來東塔門下索取艸鞋錢亦未遲在。</p>
</div>
<div class='div-other'><a id='mulu38' />
<p class='h2'>示參白禪人</p><p>禪和子志於行腳，涉水登山，瞻風撥艸，飲餿茶、喫臭飯，栖雲堂、臥霜榻，受種種苦辛，只為各人衣線下一點恍惚處。然而者點恍惚，欲從自決，則頭上安頭；欲從人決，則斬頭覓活。如是二邊互起互倒，渾無決者，故曰恍惚。所以溈山問仰山云：「子之所得，還是自性得？從人得？」仰云：「雖是自性宗通，亦假稟受師承。」吾觀二老酬酢良有深意，定不是從自己乾爆爆地不假他人，亦不是向他人水漉漉地不假自己，鍼芥相投，水乳相合，啐啄同時，師資緣合、的非一日而契之者也。偶一僧問：「和尚眉毛還在麼？」予便打一掌，云：「山僧因病筆，許多葛藤、爾更躊躕，漆桶子依然不快。」</p>
</div>
<div class='div-other'><a id='mulu39' />
<p class='h2'>示隱輝侍者</p><p>佛祖以心印心之法，無論智之與愚、凡之與聖、僧之與俗、男之與女，貴在知有箇事，畢竟不從人得。須是猛著精彩，壁立萬仞，契取不疑之處，方買艸鞋遍參知識，遭人唾罵也。</p>
</div>
<div class='div-other'><a id='mulu40' />
<p class='h2'>示默融禪人</p><p>禪和子為生死行腳，切忌石頭路滑，轉盻則蹉過腳跟，直前則撞斷眉目，畢竟作麼生？看腳下。咄！</p>
</div>
<div class='div-other'><a id='mulu41' />
<p class='h2'>示應如禪人</p><p>參禪打坐透露鼻祖家風，勿論根器利鈍，都盧將「生死」二字貼在額頭上，行也如是參、坐也如是參，參來參去，參到心識不行、言思路絕處，把「生死」二字向早晨淨面時一摸摸掉，永不疑生、疑死、疑聖、疑凡，橫身天外，舉步大方，奮獅子威，潛行密用，鼓老婆舌，開道群迷，庶不枉他方行腳，蹋遍雲山，處處欠艸鞋帳也。</p>
</div>
<div class='div-other'><a id='mulu42' />
<p class='h2'>示妙旨禪人</p><p>近日一夥禿居士走入空門，東去聽兩句、西去聽兩句陳爛葛藤，便去張家村、李家巷賣口頭饒婆舌，魔魅人家男女。逢一智人面前，口如扁擔、眼似流星，者等種艸不但將金博寶，連自本恐難便宜。豈如我妙旨禪人，初遊講肆便知者鼓笛總不恁麼打？披枷帶鎖走到萬峰門下，纔開臭口問及常住真心，萬峰信口道箇：「今夜有客，不能為汝說。」臨行辭去住山，聊書影響以嘉其志，待伊異日漆桶子破，蹋著秤錘，不可謂是鵝卵石也。勉旃，勉旃。</p>
</div>
<div class='div-other'><a id='mulu43' />
<p class='h2'>示圓融禪人</p><p>蹋荊棘，破風塵，畢竟以生死為急務。若或不爾，縱是一副鐵心肝，只恐三日風、四日雨，終不免要生銹也。</p>
</div>
<div class='div-other'><a id='mulu44' />
<p class='h2'>示聞修禪人</p><p>割愛辭親，負衝天意氣，把將「生死」二字貼在額頭上，行也如是參、坐也如是參，參來參去，參到心識不行處、如槁木寒灰之際，只有一念，怖生死之心靈靈蠢蠢、欲了未了、恍恍惚惚、當斷不斷，凝然似有物礙，此是聖解凡情縛脫兩橛之所使然也，就中急討巴鼻，始有少分相應；卜度長短，則雲月是同谿山各異耳。</p>
</div>
<div class='div-other'><a id='mulu45' />
<p class='h2'>示巔石禪人</p><p>孤峰絕頂，結箇團標，坐視雲漢。雖然其力未充氣吞海宇，有時拈華弄月，笑傲山林，何拘金剛圈跳不得、栗棘蓬吞不得，復來中慶門下討甚麼碗？咄！</p>
</div>
<div class='div-other'><a id='mulu46' />
<p class='h2'>示字水禪人</p><p>字水拙公同吾川北人也，正所謂同條生不同條死。渠往南遊歷諸講肆，而滑口頭露布有年，聞吾儕豎剎竿江南福城，而又歸蜀萬峰，則兩慕之心始適於是，躍然頂笠而來，泛識門墻，無非聚一夥禿居士相習打鬧其志，疑信半著，又經一載，自去黑山鬼窟搬弄幾番，稍通口氣，聆予遷中慶而特特破家散宅來入者箇保社，著予腳手大放憨睡。饑餐渴飲盡是本地風光，咳唾掉臂全彰殺活機柄。迴視，十<span class='corr'>年</span>前殘羹餿飯、糞袋糟囊，悔何可及？予以憫念未息，走北奔南，缽袋子無著落處，拙公亦可代擔。第慮力猶未充，且付法語佳志，異日撞頭磕額，兩手分付，一任東賣西弄，出吾儕醜也。勉旃，勉旃。</p>
</div>
<div class='div-other'><a id='mulu47' />
<p class='h2'>示百拙禪人</p><p>禪和子擔囊負缽，入一叢林、進一保社，只以此事為懷，更無別般伎倆，方是人中之龍、獸中之獅也，故以龍象獅子稱之。然而龍象、獅子形威不同，爪牙皆一也。只此一處同，則知佛祖大機大用通身是、遍身是，豈虛語哉？</p>
</div>
<div class='div-other'><a id='mulu48' />
<p class='h2'>示離指禪人</p><p>法道秋晚，祖風正替，望爾輩如急水灘頭撐篙，只得拌命著力，安云<span class='corr'>住</span>山取適偷安為志？臨行，欲吾儕惠艸鞋錢，只得信筆記箇帳在壁頭上也，待異日共爾打算，呵呵。</p>
</div>
<div class='div-other'><a id='mulu49' />
<p class='h2'>示汝水禪人</p><p>長連床上一句話頭，鐵壁銀山直教粉碎。<span class='corr'>毋</span>問魔來？佛來？天來？龍來？神來？鬼來？即此一覷覷破。</p>
</div>
<div class='div-other'><a id='mulu50' />
<p class='h2'>示重雅禪人</p><p>重雅禪人入室請益，余微笑不語，伊佇立，疑情不釋，予遂造口業，大訶曰：「你是那處欠少？還嫌些甚麼？試說看。」伊仍不釋，予曰：「穿衣喫飯處、迎賓待客處、屙屎放尿處，一切時、一切處，看是阿誰分上欠少？惡禿不薦，待到何時？余在他方老宿處，如蚊子上鐵牛也。」</p>
</div>
<div class='div-other'><a id='mulu51' />
<p class='h2'>示掌如禪人</p><p>為僧一番，畢竟坐一所在，聽講幾句經文，坐幾日枯禪，若行、若坐，自是有一段光景、一分下落。買艸鞋行腳，窮山涉水，登人門戶，喫人茶飯，辯是論非，從前知非，是我錯過好光景、好時節，始信東瓜直儱侗，瓠子曲彎彎。</p>
</div>
<div class='div-other'><a id='mulu52' />
<p class='h2'>示華仲李孝廉父太初老居士</p><p>人子之心誰箇不有？惟華仲公向我天童老和尚拳頭巴掌邊深知痛癢，欲作大法船，載三宗九族高登彼岸，先為七十老父太初老大人請法語。山僧遙空合掌，試問大人：耄耋時所見與孩孺時所見為同？為異？如不異，即知變滅中原不變滅，即知大人悟取金剛不壞身也。</p>
</div>
<div class='div-other'><a id='mulu53' />
<p class='h2'>示月江藏主</p><p>昔有一婆子請古德轉藏經，德遶禪床一匝，云：「與汝轉經竟。」婆云：「比來請轉全藏，如何只轉半藏？」試將此則公案參取看，如何是一藏？如何是半藏？</p>
</div>
<div class='div-other'><a id='mulu54' />
<p class='h2'>示丈雪禪人</p><p>辭親割愛，浪跡江湖，披一絲、挂一綹，赤條條地，眼空諸方，將謂有幾箇面目露遼天鼻孔？及至行腳遍來親見佛恩，仍是痛罵痛打，連者一點氣息尚容不得，雲瓢雪笠、霜飯冰茶，復吞復吐，只令冷心腸一副賣弄與人，豬嫌狗不欲，始到佛恩門下抱贓叫屈。</p>
</div>
<div class='div-other'><a id='mulu55' />
<p class='h2'>示梵埜行者</p><p>橫寫順寫，無一箇元字腳寫得著；長篇短篇，無一言盡者張紙。只有者寫說不到處是箇甚麼？咄！也是烏龜向火。</p>
</div>
<div class='div-other'><a id='mulu56' />
<p class='h2'>示素微禪人</p><p>擔囊負缽入一叢林、進一保社，必以生死為急務，看生從何來？死從何去？勿論歲月，以徹為期，忽地裏撞著箇漢，問渠行腳事如何，面面相看口如木。</p>
</div>
<div class='div-other'><a id='mulu57' />
<p class='h2'>示法空戒子</p><p>乘急戒緩、戒急乘緩，無出一信得及、把得住，以歲月期，料不得盡形命而已。非但以戒執身、以乘運心，務要在緩急處著力，忽地裏覷破，始知廣額屠兒放下屠刀頓然成佛，猶是不唧溜漢。勉之。</p>
</div>
<div class='div-other'><a id='mulu58' />
<p class='h2'>示含光禪人</p><p>懸崖撒手，未敢承當，絕後再甦，欺君不得，此乃啟迪後昆不可得少為足之謂。畢竟要透頂透底、大休大歇一番，永無退轉，非是以口耳之學百機百巧攢華簇錦便謂是向上關捩也。</p>
</div>
<div class='div-other'><a id='mulu59' />
<p class='h2'>示大石徐居士</p><p>但凡有事直頭虛應，空閒時，或坐、或行，痛念此身終歸敗壞，惟有怖生死心昭然如此，只是不知下落何處，即將此心默默提持。不是心、不是佛、不是物，畢竟是箇什麼？參來參去，自合有箇倒斷處也。</p>
</div>
<div class='div-other'><a id='mulu60' />
<p class='h2'>示景山趙居士</p><p>參禪、念佛二門，究竟生死為極。了知生死，別無禪參、別無佛念。有佛念，則是生死中佛；有禪參，則是生死中禪。於是二中間未夢見生死在。還知麼？生從何來，死從何去？參。</p>
</div>
<div class='div-other'><a id='mulu61' />
<p class='h2'>示唯心禪人</p><p>法法頭頭，不離當處，舉念即覺便是放身捨命之時節也。而人不悟，強去節外生枝，數番顛倒，及至臨頭一場無益，蓋是自生分別，非怨聖賢有所未說也。</p>
</div>
<div class='div-other'><a id='mulu62' />
<p class='h2'>示玉寰向居士</p><p>學道無論智愚，秖貴信得及、把得住。萬<span class='corr'>年</span>一念、一念萬<span class='corr'>年</span>，只將怖生死心孜孜切切，看箇無夢時主人公在甚麼處？忽地裏築著、磕著、薦取者，一著子明白成佛、成仙亦同是夢，始知朝聞夕死之道也。</p>
</div>
<div class='div-other'><a id='mulu63' />
<p class='h2'>示紹儀何居士</p><p>做工夫如急水灘頭撐篙相似，撐得一篙，退卻十篙，拌命捨死撐去，撐得無可用力處，撥轉船頭，處處皆岸也。勉之。</p>
</div>
<div class='div-other'><a id='mulu64' />
<p class='h2'>示獻南張居士</p><p>終日向文不加點處卒難下手一畫未有時，真宗默契始於無說無形之際，則河馬負圖、洛龜呈書，稍露一著子，是我獻南張公一刀兩段也。呵呵！</p>
</div>
<div class='div-other'><a id='mulu65' />
<p class='h2'>示渭陽金居士</p><p>六道中<span class='corr'>已</span>知是人，堂堂相貌、堂堂體裁、堂堂作事，無一法不周、無一法不具，如是具足而不會是法者，乃人中之土木也。汝所云：「即此不會他，離此不會他。」之二語，貧道詰之曰：「離即且置，試道他是何物？」不覺汝真獅子兒，便解哮吼了也。咄咄！勉之。</p>
</div>
<div class='div-other'><a id='mulu66' />
<p class='h2'>示佛掌侯居士</p><p>人迷生死中，不識生死之苦，若鳥不識空、魚不識水。然猛出是者，即在當念觸一事、遇一境、生一計，便是好消息、好時節、好意思。人多於此忽略、於此蹉過、於此自棄，如鳥、空，魚、水不相別也。是以病僧見是輩痛與棒、熱與喝、佛與掌，令人頓出生死窠臼，不留一元字腳，教人如何若何招萬劫繫驢橛之禍。故號佛掌。</p>
</div>
<div class='div-other'><a id='mulu67' />
<p class='h2'>示耀泉丁居士</p><p>者箇事，如雲長刀、方天戟，非大力量者安能荷之？我耀泉居士身雖在家而秉是刀，不怕不勝生死魔軍、勦滅聖凡窠臼也。</p>
</div>
<div class='div-other'><a id='mulu68' />
<p class='h2'>示念中程居士</p><p>在家學出世法，若火中生蓮、驢中生驥，最難行而行之、最難斷而斷之、最難忍而忍之、最難棄而棄之，非純鋼肩頭、生鐵肝膽必不能擔荷。既荷是法，做買、做賣，識貴、識賤，遇喜、遇怒，動聲、動色，豈是法外別有主宰乎？主宰是法外物乎？但不曾二六時中融會得來，竟認為兩橛耳。若是皮下有血漢子一聞千悟，直下頓了，在買賣而買賣、在貴賤而貴賤、在喜怒而喜怒、在聲色而聲色，烏用欣厭而二其心哉？所以即生死而般涅槃、即塵勞而作佛事，良有以也。既無如是氣岸、無如是威光、無如是受用，且將本參話頭密密舉起，諦審諦思：如何是我本來面目？背脊直豎，兩眼微開，頻頻參究，痛錐痛劄，歲久歲深自合有箇倒斷處也。勉之。</p>
</div>
<div class='div-other'><a id='mulu69' />
<p class='h2'>示荊獻羅居士</p><p>居士參禪貴圖契悟佛祖機關、徹透今時露布，與衲僧家同，長連床上行住坐臥了此餘生。畢竟巴鼻處，請著眼看，是箇甚麼？參。</p>
</div>
<div class='div-other'><a id='mulu70' />
<p class='h2'>示起予曹居士</p><p>盡生平伎倆，搬弄種種法門，無逾參究一門，甚是捷當。以念佛底是誰畢竟薦取「誰」字下落，則種種門、種種法皆我一道也。勉旃，勉旃。</p>
</div>
<div class='div-other'><a id='mulu71' />
<p class='h2'>示楫吾楊居士</p><p>學道人須具頂天立地底風骨，則現形應物自合與理符契，然後靜慮身心，日益日損畢竟，逐一事、執一法，參透生死關頭，同千聖一箇鼻孔出氣，始不負共山野聚頭打口鼓子也。勉之。</p>
</div>
<div class='div-other'><a id='mulu72' />
<p class='h2'>示近宸張居士</p><p>第一、纔上蒲團，眼當平視，休去、歇去、一條白練去、古廟香爐去，則身安道隆也，即佛曰初善。第二、行住坐臥惟一話頭，頓在面前，如澄潭秋月觸波瀾而不散，然後發大疑情也，即佛曰中善。第三、從舉起處承當，言句下頓了，如擲劍揮空，勿論及之不及，貴承當，不貴推托也，即佛曰後善。</p>
</div>
<div class='div-other'><a id='mulu73' />
<p class='h2'>示仁伯馬居士</p><p>參禪、學道貴在生死心切，二六時中不可間斷，行時且道行的是誰？住時且道住的是誰？坐時且道坐的是誰？臥時且道臥的是誰？畢竟誰作主宰？忽地裏覷破者著，八字打開，縱橫無礙，始知張拙秀才道：隨順世緣無罣礙，涅槃生死等空華。</p>
</div>
<div class='div-other'><a id='mulu74' />
<p class='h2'>示從之馬居士</p><p>人生天地間，赤條條無可把，尚不沾滯，竟無一法當情，只體取正睡著時主人公在甚麼處？但凡有事直頭虛應，正應物時亦不是別物。如此參去，勿論歲月，以徹為期，終不得甕中走出鱉也。</p>
</div>
<div class='div-other'><a id='mulu75' />
<p class='h2'>示道標呂居士</p><p>學道人志須遠大，一切時中只將怖生死底心刻刻在念，看箇不是心、不是佛、不是物，是箇甚麼？不拘歲月，以徹為度。然所徹者，不是別有箇物，只在不疑生、不疑死，則法法頭頭無不是子放身捨命處也。</p>
</div>
<div class='div-other'><a id='mulu76' />
<p class='h2'>示文靖馬居士</p><p>學道貴乎明心見性，則為究竟處也。然而做工夫必須先發三種心：一者、信心，信自心是佛故；二者、精進心，遇境不退故；三者、發遠大堅固心，畢竟克果故。如是具此三心，期生死不相干之地、了鬼神覷不破之機，必此而得也。就中素所信、所疑，或念佛、或誦經，日有定課，此是漸入之門，及以念佛至一心不亂，淨念相繼為則也。參誦，有經義不明、語關未透處，是話頭、是巴鼻，不可終日因循，即在行住坐臥、茶裏飯裏無容間斷，把作一件最要緊事做，以恆心為主，不出一動一靜，忽地裏觸發，如貧得寶、如暗得燈、如饑得食，始信佛祖不欺人也。</p>
</div>
<div class='div-other'><a id='mulu77' />
<p class='h2'>示恆初禪人</p><p>修行戒為本，參禪悟為極，惟此二門，餘則方便多門也。畢竟如何得入？驢揀乾處尿，羊擇溼處屙。</p>
</div>
<div class='div-other'><a id='mulu78' />
<p class='h2'>示蓮月禪人</p><p>雪笠雲瓢，登山涉水，凝然一片行腳苦志，始可得到故鄉田地。然而故鄉田地，古德曾疑，忽一日觸發乃云：「山前一片閒田地，叉手叮嚀問主翁，幾度賣來還自買？為憐松竹引清風。」老僧無別指示，即此書為爾等薦取閒田地一著。勉之。</p>
</div>
<div class='div-other'><a id='mulu79' />
<p class='h2'>示靈隱禪人</p><p>參話頭、做工夫，只要信得及、把得住，莫被境風所鼓、腳跟不定，自此從迷入迷，甘赴死門者何限？況爾等英資出類，如何因循終日？難道禪有揀擇、道有嫌疑？可惜不在日用裏體取。試問：如何是日用事無別，惟吾自偶諧？此處著隻眼好。</p>
</div>
<div class='div-other'><a id='mulu80' />
<p class='h2'>示雲幻禪人</p><p>老僧年來不打者鼓笛久矣，終日對幾箇俗漢子，和其光，同其塵，以了此事，豈知爾等頂笠腰包，始事象崖？吾徒因棄世得得到老僧處，究竟此段因緣，老僧只得向一毫頭上與子徹去。試問者一毫頭上如何徹耶？咄！子的自家寶藏不守，沿門乞食作麼？</p>
</div>
<div class='div-other'><a id='mulu81' />
<p class='h2'>示繡石禪人</p><p>打口鼓子，說禪、說道都是我衲僧家習氣，未是本分作家。若是本分作家，如愚、如訥，隱隱地自是與人不同。又不可不識一丁，裝作如是，愈加不本分，所謂本色住山人，亦無刀斧痕。</p>
</div></div>
<p class='juan'>破山禪師語錄卷第八</p>
<div class='div-w'><p style="margin-left:0em;text-indent:1em"><span class='note-inline'>(嗣法門人　蜀龍安府獅子院性道　古果州盛山佛巖印顯甲同刻破山和尚語錄第八卷　堆藍弘禮禪人對　秀水謝文英書　倪君亮子天章刊)</span></p>
<p><span class='note-inline'>(康熙庚申年孟春月，禾郡楞嚴寺般若坊附疏)</span></p>
</div>
</div><!-- end of div[@id='body'] -->
</body></html>