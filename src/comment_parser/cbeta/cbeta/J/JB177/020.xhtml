<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1282' />
<p class='juan'>破山禪師語錄卷第二十</p><p class="byline">當陽玉泉嗣法門人印正等編</p>
<div class='div-other'><a id='mulu1283' />
<p class='h1'>雜著</p>
<div class='div-other'><a id='mulu1284' />
<p class='h2'>臨濟三十四世語錄序<span class='note-inline'>(白山布公集成請序)</span></p><p>三十四箇老古錐，被忤逆兒孫一串穿卻鼻孔，拽向十字街頭，要人著價，白山布公痛以龜毛繩、兔角杖恨命捆打一頓，然後不作貴、不作賤，且諸人作麼生著價？出來道道看。</p>
</div>
<div class='div-xu'><a id='mulu1285' />
<p class='h2'>先覺宗乘序</p><p>碧眼胡僧遙觀東震旦國有大乘根器，特特航海而來，不覺被瓦礫荊棘之繁、瓊枝日細、鼬貍鼷鼠之糞淨器時污，只得飲氣吞聲、九<span class='corr'>年</span>特地，始得焦芽而漸茂、穢器而漸潔，點點甘霖、源源獅乳，滴一器而傳一器、潤一枝而接一枝，滿大地而有餘、盈滄海而無賸。是以海昌黎眉居士不隨瓦礫、荊棘、鼬貍、鼷鼠一夥人腳跟所轉，彙是書目——先覺宗乘。予遊兩淛時獲是書，歸蜀擲案頭，塵埋二三載。一日忽開縣本來黎公過訪，予深器之，想與者一夥人同也。以是書囑梓，公唯唯任之，索予數言為序。予愧細根穢器，與者夥人廝唾廝罵也。</p>
</div>
<div class='div-xu'><a id='mulu1286' />
<p class='h2'>風穴雲峨禪師語錄序</p><p>雲峨喜公蜀人也，始從老僧棒頭喝下深中此毒，自覺與眾不群，買艸鞋行腳至吳越參諸方，眼高一世，道逗群機，毒氣一時陡發。幸吾弟林野劈頭一劑消道解毒湯，渴可解、毒可散，自毒既瘥，便能毒人。但著毒者，直教命根頓斷，不復更轉別症，返陰復陽，雜毒入心也。欲老僧隻字片言以冠其首，愧鈍根不文，只得向佛頭著糞，一任罵我、一任笑我。</p>
</div>
<div class='div-xu'><a id='mulu1287' />
<p class='h2'>絕知禪人請題持金剛經序</p><p>嘗聞受持、禮拜、書寫、供養皆六種法師，然而老僧則不然也。若六種持經之益，不若向一言一句處理會得，其益愈多。試向我釋迦老人收衣缽洗足已敷座而坐處著隻眼，知須菩提讚歎希有，益我持經之功亦至不思議，百分千分萬億分不及其一者，是阿誰得之耶？</p>
</div>
<div class='div-other'><a id='mulu1288' />
<p class='h2'>寂聞程居士請題鳩友結社</p><p>斯社中人，堅其心、確其志，復何所為？曰名耶？曰利耶？名高而累己，利廣而害身，諦知名利場中罕有一人半人而遠是窠臼，動經塵劫，入生入死、改頭改面，不知幾千劫數始可出頭，猶且不知向上關捩。因我聞子布巾葛服，真慨龐老餘風，在貧道處朝參暮請，每喫痛棒熱喝，意欲就塵勞而作佛事，鳩諸精進善侶同結是社，遞相束斂、遞相警策，有時語、有時默，究竟徹頭徹尾處稍知痛癢，與三世諸佛把臂共行。歷代祖師挨身有分，亦不枉來東塔門下借路經過。</p>
</div>
<div class='div-xu'><a id='mulu1289' />
<p class='h2'>棘生白居士請題山居詩序</p><p>鼻祖西來，不立文字、不離文字，皆直指斯道，無可不可而<span class='corr'>已</span>。然道在人弘，或拈鎚豎拂、或棒喝交馳、或歌詠偈頌、或資生業等，即無機處發機、無用處顯用，猶驅耕夫之牛、奪機人之食也。吾子棘生從通州來，又即塵勞而善作佛事，樹赤旗於擒縱之際、撾毒鼓於殺活之間，如是雄猛、如是勇銳傑出，生死關頭作山居詩三十首，言言句句悉是太平中風味，予器之，題片言以佳志焉。</p>
</div>
<div class='div-xu'><a id='mulu1290' />
<p class='h2'>而敕錢居士請題聽竹樓詩序</p><p>香嚴擊竹而敕聽竹，竹之有聲愈擊愈出，聽之有耳，愈聽愈悟。是聲滿樓、是竹滿地，詩從中流，不屬文字。呵呵！乃教外之別傳，非三乘之所及。</p>
</div>
<div class='div-other'><a id='mulu1291' />
<p class='h2'>開禪堂緣起</p><p>蓋聞佛法無主，要假人弘，得人則興、失人則廢，所以達人不可無也。是人也，非生而知之者也。吾教建叢林、立規矩，意在養育賢才，陶鑄後學，繼往開來，如日月昭示乎天下也。奈何海內叢林悉忘此意，予不得不犯天下所忌，敢以古今興廢試一論之。</p>
<p>上古叢林聚眾朝夕激揚，使悟本心，冀各為一方眼目，輾轉傳化，續佛慧燈，故古時穎脫者不知其數。此佛法得人，所以興也。邇來叢林雖在，古法盡忘，招賢弘教，杳絕無聞，自愚愚人，輾轉蒙昧，致使初學有志者無處栖泊、無人薰陶，蹉跎白首，不知佛義。此佛法失人，所以廢也。不思叢林者何所取義？如來無量劫中修行難得無上菩提，演布三藏，欲後人講誦參討，自見本心。古人知此，所以建禪堂安學者身心，使用力於此，即知是中代出高人，如林內具諸棟木，故以叢林立號。豈如今日驅賢養愚，忘本逐末，以了叢林之事？此非木之叢，實艸之叢也。況諸施中，法施為最。如來為法降生，為佛子者不知本末先後，謂之倒置，致佛日不明者，誰之咎與？故知達人必出叢林。興廢關乎主者，唯主人權柄在手，指呼是從，蒞是位不行是道，佛祖寧不皺眉耶？</p>
<p>明自參學以來，經歷多載，見今思古，每自傷歎，何今古相反若是？古亦人也、今亦人也，古人何增？今人何減？特因昧本忘恩，不思不行而已。若海內叢林一一皆能體佛心而行佛事，則天下咸成佛國，何今古之間然？況今教、禪、律人各執一邊，互相矛盾，鮮窺大全，豈知無上妙道出於口為教、運於心為禪、軌乎身為律，三法本一人行，今乃分疆自畫，去佛法遠矣。</p>
<p>明不揣薄劣，憂佛道之不行、慮人心之忘古，欲於通津大郡建一學業叢林，集有志緇流究性相之深詮、窮離文之妙旨，破目前之堅礙、消歷劫之固執，融五教十玄於毛孔之中、會六相五宗於揚眉之處，通變自在迥異常情。達磨不向東來、釋迦未曾出世，以斯先覺復教後覺，內外典籍貴以貫融，罷參者休心無事、初進者勵志向前，不計歲月，以徹為期，圓性達人，必從此出。心包法界，體合真空。即一切、非一切，雖度生而無生可度；佛即我、我即佛，雖成佛而無佛可成。佛法之興，安有涯量？故曰：「佛法興，莫先於得人；得人，莫先整叢林以教後學。」捨此而欲佛法興者，吾莫知之也。</p>
<p>由是觀之：無賢主則不出達人，無達人則不興佛法，反覆推尋，主人為最，此位任大，<span class='corr'>毋</span>自抑小，宜去高去慢，虛心待物，視此身為天下學人之父母，視天下學人皆我一家之子弟。內則為之聚糧、辦衣、供油，以資其歲月朝夕之需；外則為之請出世名宿，以作模範，薰之陶之，日益日損，方不失為主人之實。</p>
<p>雖然，明更有說焉。如來昔以佛法付囑國王大臣，誠有見於末法之弊，非主持世道者不能弘揚吾教。願今舉世宰官達士，世道既平，亦宜傍興佛法。蓋三寶乃世間福田，下得一種，收得一斛。諺云：「山中無老僧，朝中無宰相。」安知滿朝文武非昔修行苦行僧耶？惟冀不忘前因，各出手眼，共報佛恩，使天下叢林俱興佛法，賢者進而愚者化，佛教則煥然一新，王道亦不教而善，此二教兼化並行而不悖也。願與同志共遵之，無負靈山之付囑也已。</p>
</div>
<div class='div-other'><a id='mulu1292' />
<p class='h2'>題復生柏</p><p>萬峰山去邑二十里，此山居眾山之上，乃萬峰圍繞，四龍拱峙，則雲霧煙波無時不啟人耳目，就中十里許一平如掌，建梵剎曰「太平」，係田氏捨地，心海法師開山，予與之同參，而師以法愛請予居也。</p>
<p>一日同二三子遊寺前之東，見柏樹四株，同一枯椿上各生出一枝，已成材，被無知者伐其一，尚存三，予名之曰「復生柏」。且群木之復生，則松柏之不復生似超群木之上也。況松柏不復生而生之者，不但上上，而更奇異之最最耳，猶絕後再甦。然自我朝遠歷唐宋，不下枯木復生為喻，且本不生而生之者，孰以難喻難而易喻易哉？誠迥難易之外，別有千枝萬葉蓋蔭今世後世者，莫若斯也。</p>
<p>偈曰：人亦傑兮地亦靈，枯椿柏樹弄精魂，枝頭泄盡箇消息，不到驢<span class='corr'>年</span>始復生。</p>
</div>
<div class='div-other'><a id='mulu1293' />
<p class='h2'>宕渠黃龍寺碑文</p><p>自鷲嶺分燈，而冷光熱燄莫可勝記，則幢幢列剎相望者，無越黃龍第一也。是寺去城北二十里，建我朝隆慶年間，興而復廢，遞至天啟三年頃，出觀止法師，於是作獅子吼，地搖六震，道逗群機，若合符節，則殿閣堂宇煥然一新，咸乘師之疇昔願輪所致也。而固慮法久生弊，始問記於予。且予幼未經學，不識一丁，敢以鼠尾續貂？只可向冷冷孤光處撥燄、寥寥疏影時洞機，聊瀉滴墨以災劫石，永同金剛常住不朽之記云。</p>
</div>
<div class='div-other'><a id='mulu1294' />
<p class='h2'>募盂蘭盆疏</p><p>竊聞蘭盆一事是我釋迦老人金口親宣，教誡世人年年七月十五煮合羅飯，飯自恣僧，謂解倒懸，致令存歿宗親離苦得樂、雪罪增福也。故往往設之，有訛謬、有淺深。從淺者，簡也、要也，以一色一香而合羅，不薄乎，以為少也；從深者，廣也、勝也，以百珍百寶而合羅，不厚乎，以為多也。則淺、深之作法一法也，厚薄之竭誠一誠也。以厚而不誠，縱百珍百寶不及一香一色；以薄以誠，即一香一色而過百珍百寶。第我縣中仁人君子隨力隨分，厚薄淺深悉從斯舉，而圓成法食之合羅、厚薄之合羅、淺深之合羅，則凡聖之未有合羅者。試請雷老先生筆下倒斷，未有阿誰不向此中合羅也？</p>
</div>
<div class='div-other'><a id='mulu1295' />
<p class='h2'>募茶疏</p><p>周檀越因病渴喫茶、喫茶愈加病渴者，信知茶味毒過砒霜，是以汎汎之流終日喫茶而不知茶味何若，亦復不知施主心行何若。果有四來者，害是病、患是渴，霑一滴、飲一瓢，豈不從斯陡發熱惱而頓獲清涼者哉？如周檀越善識茶味而告知病叟，病叟信筆露布，如許葛藤都盧付與，正如程居士手裏一刀兩段也。呵呵！</p>
</div>
<div class='div-other'><a id='mulu1296' />
<p class='h2'>化薑</p><p>東塔長老別無奇特，淡飯黃虀，隨緣遣日，口貪滋味，推人助力。呵呵！十字街頭撞著箇賣生薑漢，成就我些惡辣氣息。</p>
</div>
<div class='div-other'><a id='mulu1297' />
<p class='h2'>五雲山塔銘</p><p>五雲山者祖方斗寶蓋，疊嶂重巒雄雄而來，垂兩寺，曰三教三臺，皆南濱名勝道場也。而三臺住持碧虛尚公係安岳尹氏子也，從幼出家，瓢笠斯地，自捐衣缽建彌陀殿，志攻淨業歷有年矣。每見妖氛遍作，終不免三災禍也。復卜五雲山中建普同壽塔，面拱玉屏，石砫雪谿，環繞溶溶，勝概一目覽焉。然地直人宜，則靈傑又不可逮也，生焉、歸焉，則四方六和又庶幾不虛也。</p>
<p>一日忽問序於老夫，而老夫愧鈍根不文，但以實境實事露布，而序之銘曰：</p>

<div class="lg regular"><div class='lg-row'>五雲之峰，　高標普同，　人天眼目，　佛祖遺風。</div>
<div class='lg-row'>素蓄衣缽，　浩功立充，　雪螺結頂，　拳石砌空。</div>
<div class='lg-row'>岑閣南倚，　古樹東蓬，　梅岡發秀，　野圃叢叢。</div>
<div class='lg-row'>幽谷荅響，　遠水溶溶，　泉涌左右，　聲吼外中。</div>
<div class='lg-row'>存歿居者，　耳根圓通，　金剛不朽，　共入吾宗。</div>
<div class='lg-row'>敘也銘也，　山水莫窮。</div>
</div></div>
<div class='div-other'><a id='mulu1298' />
<p class='h2'>偶言</p><p>康熙甲辰九月，下東平定，李總制旋師，凱音方唱，訃音倏至。李耑田差官至雙桂請師說法以薦，師以李前屢請未赴，今不可辭，十月三日乃告眾上渝。弔慰事畢，告辭，李曰：「大和尚宜住大府城，何得區區辭之？待開奠後乃治葷席敘謝。」師云：「齋乃山僧常分，非為令先慈齋也。昔戊子年曾寓李一陽營中，見殺業太甚，力為感化。李曰：『和尚喫肉，我即不殺人。』乃一時事也，後亦有譏議者。山僧對李道：『要得和尚不喫肉，除是將軍不殺人。將軍不殺人，以德忠君父；和尚不喫肉，以戒報佛祖。老僧纔喫數片肉，尚惹眾將軍生厭；眾將軍終日殺人，上天豈無厭耶？』李遂出示止之。經今不覺十有六載，天下大定，國家無事，眾將軍已封刀，殺業已盡，山僧豈可無因而再喫肉耶？況大柱國深荷重任，且喜忠孝兩全，當清心林下，猶其遲也。」李曰：「今日方知和尚行徑。」師遂辭歸。</p>
<p>松谷禪人乃忠南聚雲吹萬徒也，持聚雲小參紙一幅，中有數言，謂：「從上古人，單教明心見性便是的當。」次叱五家宗旨污卻古人面目，為自屎不覺臭。又叱今時授受有據，明眼行道者妄行棒喝等事。病僧披覽過，不覺痛淚如雨，孰料老胡絕望之日近矣？嗚呼！此害不細，不得不饒舌以救將來。</p>
<p>蓋法本無弊，羊、鹿、牛之器不一也。渠謂「明心見性」為當，試問心是何形？性是何物？若以心、性是無，則不應言飯是米做；心、性是有，則法法頭頭不外于是。信夫飯出于米，米豈外飯乎？法出于心，心豈外法乎？如是，則知米、飯，心、法一也。達一而不外五家者，明矣。</p>
<p>而又謂行棒、行喝以至五位君臣者盡是窠臼，是分別、是取捨，敢保渠未夢見也。若夢見，必不謂棒者拄杖子也。如是，古人不應曰：「先照後用，先用後照。照用同時，照用不同時。」又云：「喚作拄杖子則觸，不喚作拄杖子則背。」又云：「你有拄杖子，與你拄杖子；你無拄杖子，奪你拄杖子。」又，僧參一老宿，入門便棒，進云：「打豈慈悲耶？」忿然欲去，老宿云：「你作打會耶？」其僧乃悟。上古目為道具，在人持捉非止一端，有持木叉者、有持竹篦者、有持弓箭者、有持刀劍者，難道盡是六祖擊碓頭三下始當？時擊碓頭三下乃杖，非弓、箭、刀、劍之種種。渠謂是窠臼、是分別、是取捨，則古人大機大用，脫羅籠、出窠臼，虎驟龍驤，星馳電激，轉天關、回地軸，負衝天意，氣用格外，提持悉成賸語也。</p>
<p>又謂拂者，先儒談經麈尾也。如是，則百丈再參馬祖，祖不應，舉起拂子，丈云：「即此用，離此用。」祖挂拂舊處，祖又問丈曰：「子<span class='corr'>已</span>後將何為人？」丈取拂子舉起，祖曰：「即此用，離此用。」丈挂拂子，祖便喝，丈大悟。儒之所用麈尾意有辯別，然麈鹿在群鹿中居尊，以尾東拂則群鹿隨之于東、以尾西拂則群鹿隨之于西，故儒者用表指揮群徒亦猶是也。然而儒家用、祖家用尚隔天淵，寧溷同一意也耶？</p>
<p>又謂喝者，咄咄聲也。如是，古人不應有言：「我有時一喝如金剛王寶劍，有時一喝如踞地獅子，有時一喝如探竿影艸，有時一喝不作一喝用。」又云：「一喝分賓主。」又云：「一喝分五教。」難道也是馬祖一喝始當？時百丈被喝，耳聾三日；其餘一喝，分賓主五教。寶劍、獅子、探竿者，何耶？</p>
<p>又謂圓相者，馬鳴所現日輪也。如是，古人不應變為九十七種。目為圓相暗機，義海、字海，意語、默論，種種不一者，難道也是馬祖送道欽書始當？時只有馬鳴所現日輪，何得又有各樣差別者？何耶？如渠實未夢見，自是弄精魂漢，何冤先代為窠臼？為分別？為取捨？</p>
<p>悲夫先代立意，各從悟證處百計千方，直指迷流，圓契此事，不可執一而無餘、執餘而無一。所謂一有多種，二無兩般者是也。渠意以一而不餘，餘則為窠臼，為分別、為取捨，正是一眼之龜值浮木孔，千聖尚訶，安用病僧今日如是口業耶？只因渠是獅子身中蟲，反喫獅子身中肉，恐將來者去聖時遙，中渠毒藥，而上辜先聖，下負<span class='corr'>己</span>靈，切以是而告諸云。</p>
</div></div>
<div class='div-other'><a id='mulu1299' />
<p class='h1'>佛事</p>
<div class='div-other'><a id='mulu1300' />
<p class='h2'>為乘空禪人下火</p><p>師以火炬打圓相，云：「乘空上座！會麼？此是一把無明火，光前絕後赤裸裸，放出些來滿太虛，教伊驀地難推躲。」攛下火炬，云：「咦！」</p>
</div>
<div class='div-other'><a id='mulu1301' />
<p class='h2'>為受菴禪人下火</p><p>師以火炬指面，云：「者漢恁麼自在，向今世門頭洞明劫外，雖有聲色睹聞，更無一點留礙，只饒撩起便行，猶欠官錢私債，未審眾中可有人替彼了得者麼？」顧視左右，云：「如無，待山僧替彼降下丙丁童子，與伊了卻。」攛下火炬，云：「烈燄光中休眨眼，寒冰冷地莫存身。」</p>
</div>
<div class='div-other'><a id='mulu1302' />
<p class='h2'>為味玄禪人下火</p><p>師以火炬打圓相，云：「味上座！會麼？於此會得，便見來無影、去無蹤，來時清風送明月、去時明月送清風。」攛下火炬，云：「從茲赤骨冰心去，自在靈光獨湛然。」</p>
</div>
<div class='div-other'><a id='mulu1303' />
<p class='h2'>為念修禪人下火</p><p>師以火炬舉起，喝一喝，云：「看看。」攛下火炬，鼓掌，呵呵大笑，云：「只是無人著眼。」</p>
</div>
<div class='div-other'><a id='mulu1304' />
<p class='h2'>為恆超禪人下火</p><p>師舉起火炬，云：「恆超恆超，自秉吹毛，佛來不讓，祖來不僥。今日落在山僧手裏，與伊一把無明火，管教骨爛皮焦。」攛下火炬，云：「脫體頓超塵象外，靈光一點步青霄。咄！」</p>
</div>
<div class='div-other'><a id='mulu1305' />
<p class='h2'>為半偈禪人下火</p><p>師舉起火炬，喝一喝，云：「向道無眼、耳、鼻、舌、身、意，無色、聲、香、味、觸、法。正當此際，淨裸裸，絕承當；赤灑灑，無回互。是我半偈禪人親證親得底時節。大眾且道：他證得箇甚麼？」以火炬攛下，云：「要識真金火裏看。」</p>
</div>
<div class='div-other'><a id='mulu1306' />
<p class='h2'>為本無圊頭下火</p><p>師舉起火炬，云：「雨灑灑，風飄飄，涅槃山上寂寥寥。分付空中主火者，放鬆一著燄頭高。」攛下火炬，云：「急著眼覷，莫要燎卻眉毛。」</p>
</div>
<div class='div-other'><a id='mulu1307' />
<p class='h2'>為敏言禪人下火</p><p>師舉起火炬，云：「性火真空，性空真火，南北西東，無可不可。燒盡髑髏人不知，無根樹子華朵朵。」攛下火炬，云：「咦！」</p>
</div>
<div class='div-other'><a id='mulu1308' />
<p class='h2'>為悟圓禪人下火</p><p>師舉起火炬，云：「一二三四五，金木水火土，箇中會得來，隨處打口鼓。咄咄咄！逢人切莫莽鹵。」攛下火炬便行。</p>
</div>
<div class='div-other'><a id='mulu1309' />
<p class='h2'>為寶蓮行人下火</p><p>師舉起火炬，云：「細雨紛紛落翠微，涅槃山上冷凄凄，爐煨品字松根火，燒出摩天鐵鷂飛。」以火炬遶一匝，云：「大眾還見麼？九霄雲外，卓卓巍巍。」攛下火炬，云：「咦！」</p>
</div>
<div class='div-other'><a id='mulu1310' />
<p class='h2'>為無我庫頭下火</p><p>師舉起火炬，云：「觀汝風塵卻有身，契之法性本無我，也曾幾跳金剛圈，今日當爐不避火。咦！光前絕後，蓮開朵朵。」擲火炬便行。</p>
</div>
<div class='div-other'><a id='mulu1311' />
<p class='h2'>為含平禪人下火</p><p>師舉起火炬，云：「含平含平，捨死趣生，撒手去處，火燄騰騰。」攛下火，云：「大眾舉阿彌陀佛送伊一程。」</p>
</div>
<div class='div-other'><a id='mulu1312' />
<p class='h2'>為慧光行人下火</p><p>師舉火炬，云：「一生破活計，苦守到今日，付與火柴頭，燒乾髑髏汁。」攛下火，云：「箇箇圓成，人人本具，慧光慧光，何用取我求實？」喝一喝。</p>
</div>
<div class='div-other'><a id='mulu1313' />
<p class='h2'>為慧宗禪人下火</p><p>師云：「生從何來？馬腹驢胎。死從何去？刀山火聚。」喝一喝，云：「卻被山僧一喝，都盧冰消瓦解了也。」以火炬打圓相，於中擲下，云：「南海岸，東塔頭，千古萬古孰為儔？」</p>
</div>
<div class='div-other'><a id='mulu1314' />
<p class='h2'>為樂安行人下火</p><p>「樂安樂安，志已超凡，去投水火，光射谿山。」以火炬打圓相，云：「大眾見麼？始信去來無罣礙，方知生死不相干。」遂下火。</p>
</div>
<div class='div-other'><a id='mulu1315' />
<p class='h2'>為心通碓頭下火</p><p>「曹谿贈塊墜腰石，老宿記條蛀米蟲，惟有心通無所得，臨行端坐火蓮中。雖然如是，要且行門不別。」以火炬打圓相，云：「心通心通，還會不別處麼？艸鞋走破千差路，腳底終無一線通。」攛下火炬，喝一喝。</p>
</div>
<div class='div-other'><a id='mulu1316' />
<p class='h2'>送尼淨空靈骨入塔</p><p>師云：「皮膚脫落盡，惟有真實在，內外與中邊，無障亦無礙。咄！信手安在無縫塔裏，永同金剛不壞。」</p>
</div>
<div class='div-other'><a id='mulu1317' />
<p class='h2'>為靜林禪師移骨塔</p><p>「黃金一具骨，久蘊此山中，只為人希識，移來別過峰。如是，則層層落落，卓卓巍巍，四方八面，無所覷窺。」以拄杖擊塔頂數下，云：「靜林師！靜林師！塞卻頂門者一竅，青松翠柏日皈依。」</p>
</div>
<div class='div-other'><a id='mulu1318' />
<p class='h2'>為覺凡監院舉龕</p><p>「覺凡覺凡，通身破殘，早知是苦，出入何難？」以拄杖擊龕數下，云：「拄杖頻敲開隻眼，一聲佛送涅槃山。」遂引至火場，舉火炬，云：「山僧示汝爛酸梨，向道相逢不識渠，今日幡然變堆火，燒得渠儂沒面皮。」遂下火。</p>
</div>
<div class='div-other'><a id='mulu1319' />
<p class='h2'>為皂林覺知監院下火</p><p>師舉起火炬，云：「苦骨勞筋住皂林，老婆真箇老婆心，火神昨夜通消息，燒破闍黎鐵面門。」攛下火，喝一喝。</p>
</div>
<div class='div-other'><a id='mulu1320' />
<p class='h2'>為發慧優婆夷舉龕</p><p>師以杖擊龕，云：「者箇模樣，一生倔強，撞著老僧，痛與頓棒。發慧！發慧！還委悉痛癢也無？不然且隨老僧到火場裏鍛煉一上。」遂引行至火場，舉火炬，云：「發慧發慧，女身男志，持戒參禪，正因修習。不用棺材，惟需火炬，性命今日落在山僧手裏，要來便來，要去便去。」以火炬打圓相，召大眾，云：「箇箇翻轉面皮看，發慧頓入火光三昧。」遂火。</p>
</div>
<div class='div-other'><a id='mulu1321' />
<p class='h2'>為月井禪人舉龕</p><p>師云：「一氣不來，東倒西歪，大眾齊舉一聲佛號，直送百寶蓮胎。」遂導至火場，舉起火炬，云：「隔墻見角，已知是牛；隔山見煙，已知是火。性火真空，性空真火，驀劄相逢，無處容躲。咄！老僧無別相為，助汝者一把火。」遂下火。</p>
</div>
<div class='div-other'><a id='mulu1322' />
<p class='h2'>為行首行人下火</p><p>師舉火炬云：「行首行首，出家未久，妄念忽生，東奔西走。老僧助汝一把火，燒得汝氣沖牛斗。」喝一喝。</p>
</div>
<div class='div-other'><a id='mulu1323' />
<p class='h2'>為無隱侍者下火</p><p>師云：「無隱老侍者，終身尚不捨，欲吾火柴頭，燒破髑髏也。」以火炬打圓相，云：「颯颯真風滿地生，紛紛舍利如雨瀉。」</p>
</div>
<div class='div-other'><a id='mulu1324' />
<p class='h2'>為林菴禪人下火</p><p>「林菴林菴，苦志住山，掘折鉏柄，覓吾指南。咦！老僧助汝一把無明火，燒得汝頭上漫漫、腳下漫漫。」</p>
</div>
<div class='div-other'><a id='mulu1325' />
<p class='h2'>為廓虛禪人下火</p><p>師云：「廓虛廓虛，出沒無拘，撒手便去，火光自如。咦！大眾同念《彌陀經》一卷，助伊東擂西馳。」</p>
</div>
<div class='div-other'><a id='mulu1326' />
<p class='h2'>為可可禪人下火</p><p>師以火炬打圓相，云：「可可印六，印六可可，富順開華，梁山結果，返覆追尋，無可不可。咦！老僧助汝一把火，燒得汝光爍爍、淨裸裸。」</p>
</div>
<div class='div-other'><a id='mulu1327' />
<p class='h2'>為空如知事下火</p><p>師以火炬打圓相，云：「空如空如，會麼？生<span class='corr'>年</span>六十五，僧臘十有六，功行圓滿時，震威咄一咄。今日落在老僧手裏，與汝據款結案，乘願往生，安養國土。」遂攛下火便行。</p>
</div></div>
<div class='div-other'><a id='mulu1328' />
<p class='h1'>破山明和尚行狀</p><p class="byline">住郢州當陽玉泉嗣法門人印正撰述</p><p>師諱海明，號破山，萬曆丁酉歲生蜀北果州之大竹，先籍渝州蹇氏忠定公裔。十九歲，詣本郡佛恩寺大持老宿脫白，旋聽慧然法師講《楞嚴經》。師問常住真心，然種種開示師不決疑，於是出蜀，住楚之破頭山三載，只是胸中廝結不開，必欲明此事，乃依高峰妙祖，七日為限，剋期取證法子。</p>
<p>一日發極，到懸巖上立定，自誓云：「悟、不悟，性命在今日矣。」立定既久，眼前惟見一平世界，信步經行，不覺墮於巖下，至夜有省，天明，高聲叫云：「屈，屈。」</p>
<p>落山參諸方，罕可師意，上徑山參雪嶠和尚，雪問：「你是那裏人？」師曰：「西蜀又過西。」雪云：「我徑山八十一代禪師也有幾箇是你四川人，獨四川人最是惡賴。」師叉手前云：「合蒙高鑑。」因崑山來數衲子，至夜喫茶，雪舉木香爐云：「看看是箇甚麼？」師便奪來，作撲碎勢，雪連忙兩手托住，師喝一喝便出。</p>
<p>癸亥冬，參顯聖湛然和尚，師問：「紅臉是關公，笑臉是彌勒，未審此二老出身處，請師決一決。」湛云：「你看我麻臉是甚麼？」師曰：「不審，不審。」湛云：「你圖口快。」師曰：「蒼天，蒼天。」又，晚參次，師作禮起曰：「學人得箇小休歇，來禮謝和尚。」湛合掌云：「爭得底？」師曰：「婆婆原是小新婦。」湛云：「前三、後三相見，又作麼生？」師曰：「滾鍋不是養魚池。」湛云：「白鷺下田千點雪，黃鸝上樹一枝華。」師曰：「和尚不顧性命，冷熱也不知。」湛曰：「好箇冷熱也不知。」越明年，補維那職，受具足戒，時師二十七歲也。</p>
<p>甲子春，聞天台密雲悟和尚赴金粟請，師懷香詣金粟參悟。悟問：「那裏來？」師曰：「雲門。」悟云：「幾時起身？」師曰：「東山紅日出。」悟云：「東山紅日出，與汝甚麼相干？」師曰：「老老大大，猶有者箇語話。」悟云：「我既如此，你者許多絡索又是那裏來？」師喝一喝便出。</p>
<p>次日，同石車和尚進方丈，悟命坐裏首，師曰：「昨日走得，今日走不得了。」悟云：「作賊人心虛。」師云：「是賊識賊。」悟頷之。少頃，悟翹一足，云：「喚作腳則觸，不喚作腳則背，你喚作甚麼？」師曰：「婆婆原是小新婦。」悟云：「饒你道得是，我只不肯你。」師曰：「用肯作麼？」便出。</p>
<p>一日，猛雨轟雷，悟出堂示眾，云：「假饒雷來打我，汝等如何支遣？」一眾下語不恰，師曰：「要遣作麼？」悟便歸方丈。</p>
<p>悟一日落堂，眾集久之，悟惟默然，師問：「正恁麼時如何？」悟云：「你可到恁麼地否？」師震威一喝，悟便打。師連喝兩喝，悟云：「你再喝兩喝看。」師推倒禪床，拂袖便行，悟追上，驀頭一棒。師曰：「恁麼為人，要瞎卻天下人眼在。」悟舉三聖因緣未畢，師又喝一喝。悟咦一聲，出法堂去。至夜，師進方丈，作禮云：「今日觸忤和尚。」悟云：「屈打你。」師喝一喝便出。悟趕至門外，云：「我倒不恁麼，你倒恁麼。」</p>
<p>悟室中延茶，師赴稍遲，悟藏過茶杯，云：「你來遲了，茶杯也沒有。」師將悟前茶杯舉起，云：「者不是？」悟笑之，乃出其杯，命西堂職。</p>
<p>一日，與悟相遇，悟云：「好新鞋，與汝踏些泥。」師倒與悟一踏，傍僧云：「和尚也好頑。」悟云：「雙獅距爪，你作頑會。」</p>
<p>師入室，悟向師面連打兩噴嚏，師與一推，悟拈拄杖出方丈，師曰：「者老賊又恁麼去也。」</p>
<p>侍者寮留師喫茶，悟復來，顧師，師曰：「者老賊又恁麼來也？」悟便臥侍者榻上，師便向悟背撫一掌，云：「裝死賣活作麼？」便出。叢林公論：「當仁不讓於師，惟師有之。」</p>
<p>丁卯春，悟書曹谿正脈來源一紙付師，師受之，辭悟，出山，寓苕谿福山。</p>
<p>崇禎<span class='corr'>己巳</span>秋，受嘉禾東塔請，入院闡揚全提正令，龍象扣擊，聲譽日隆。</p>
<p>庚午，金粟悟和尚專使送法衣至，師上堂，云：「大庾嶺頭提不起，雞足山前成滯貨，山僧今日獲一披，如雲普覆華王座。」師於此剎樹赤幟三年，凡垂手接人機鋒迅捷，遠近觀光罔不悅服，道風遂大振於江南矣。</p>
<p>然師又欲唱道於故鄉，還蜀抵夔，萬有馮銓部郎中伯井延師於梁山萬峰卓錫焉。蓋西川自宋圓悟大隨，而後少室綱宗久矣絕響，人皆習為講誦。師一提最上極則之事，遠近瞻風，心懷畏愛，道望又於是乎大著矣。</p>
<p>及遷中慶後，則有開之栖靈、大寧、紫雲、栖鳳，宕渠之祥符，大竹之無際、佛恩，敘瀘之蟠龍，南浦之萬福，至若金城、雙桂，皆師逸老最久最盛之地也。</p>
<p>住祥符則有江南飽參歸來，均一老宿蘇薦紳流，長大開道場，高敷床座，叢林體裁無事不備。</p>
<p>大寧則有徐居士道臣，先蟠龍之請而不獲先蟠龍行事，遂捨身官潭子，師蟠龍解制，即於大寧建禪期，與徐公說法，以酬為法懇切之願也。</p>
<p>蟠龍則有牟吏部尚書郎秉素奉差金陵，遇朝宗和尚，告以天童衣缽正在破山，歸鄉與樊總制我劬肅簡，迎師於蟠龍，大振法道，風勵初學，朝夕咨決，甚愜積懷。</p>
<p>萬福則有譚兵部首四，闔族講武，累世談兵，雖當大亂之際，無敢侵梁萬之疆，安居在陣雲，闡化亦如治世。</p>
<p>末後雙桂又以昔年師住萬峰德化所洽，懷慕不忘，闔郡紳士重瞻玉毫，再領慈誨。</p>
<p>師法雨均霑，燐火頓息，斯時參徒常百餘人，烽煙雖未靖、蜀道猶未通，冒險乘危，不惜性命，問山尋水瓢笠同來者又不足以相容。姚公爰卜一山，有老桂二株，乃舊紳別墅，又古時黌宮，竹樹平野，雲月曲谿，靈氣鍾焉，師葺茅安眾，以終餘年。初非有意建叢林也，越三五年而佛殿法堂高華宏壯，僧寮廊廡百度皆完，法幢高豎，爐鞴弘開，朝參暮請之眾盈萬指而有餘，得非法門之大盛哉。</p>
<p>甲辰秋，師因三峽重開，以書三喚印正住持雙桂，欲買舟往天童埽悟和尚塔。適李總制培之請，上渝州說法薦親，應酬煩重，歸山之後，衰頹日增。</p>
<p>越丙午春，上堂，辭眾，以眼、耳、鼻、舌、身、意分作六偈，付授六人，趺坐而逝。經旬，顏貌如生，門人遵治命，殮以木直，裰塔於本院後山。世壽七十，僧臘四十三，開堂一十有四剎，說法三十有七年，嗣法弟子八十七人。</p>
<p>凡師開法席處，眾集如雲，久參、初進，絕不以詞色稍為寬假，惟拈白棒，據令而行，如獅子哮吼，百獸一聞罔不膽喪。復不問來機利鈍、器量淺深，皆施本分鉗鎚。若擬議而不能頓領、並倔[仁-二+(強-ㄙ+口)]而妄為低昂，必以痛棒棒到底，直要逼得生蛇化龍。況尋常語默談笑，皆是陷虎之機，縱有強記座主辯似縣河，一當椎拂之下即結舌藏鋒。嗣是有志道流收入爐錘之內，錦官年來盡罷講席，知有教外別傳、正法眼藏、不立文字之旨也。蜀人僉曰：「圓悟大師復起於今日矣。」豈獨衲僧輩下頂門之鎚？即王侯公卿、宰官貴要亦不順人情，深錐痛劄，赤手提持，俾知法門烜赫，不涉世智辯聰，直教根本無明當下灰息。</p>
<p>如李一陽屯兵涪陵，威怒最甚。師入營中，力為感化，李乃出令止殺。師說法最猛，化物最慈，劍鋒上著足、虎口裏橫身皆所不惜。自劫運更變來，經歷七次大難，未嘗以之介懷，緣師識情斷盡，了無怖畏，戎馬場中隨直攝化。</p>
<p>師行腳江南時已稱奇衲子，及後謙光導物，又善協輿情，由是遠近慕道欽風，名聞四海焉。</p>
<p>孝廉馮百祥夢師授以墨圖扇，即舉似師，師曰：「此文墨之盛也，今料必中，令祖事佛，福蔭於公。」後果如所言，此又寤寐中信敬而悅服者。</p>
<p>然則師之機權超越佛祖、師之作用冠絕古今，行藏語笑、細事大綱，若見、若聞，卒莫能殫。惟述當日參叩機緣與後開堂說法實事，俾天下後世景仰其風度者亦如親炙云。</p>
<p>康熙癸丑年孟夏月，門人印正謹狀。</p>

<p class='juan'>破山禪師語錄卷第二十<span class='note-inline'>(終)</span></p>
<div class='div-w'><p style="margin-left:0em;text-indent:1em"><span class='note-inline'>(三世法孫　宜都善谿道束　江陵福昌發宗　堆藍發慧　竹園通聞　襄州道乾　沔州克誨同刻破山和尚語錄第二十卷　堆藍沙彌光對　秀水謝穎仙文英書　倪君亮子天章雲望刊)</span></p>
<p><span class='note-inline'>(康熙庚申年季春月，嘉禾楞嚴般若坊附藏流通)</span></p>
</div></div>
<div class='div-w'><a id='mulu1329' />
<p class='h1'>雙相破山禪師年譜序</p><p>竊觀西來之旨，自諸祖而下惟馬大師為最盛，然後若非滹沱老驅耕奪食，勦絕知見，直指一宗，其不流為教綱理窟者幾希。近得天童密老人單拈白棒中興濟上，又得雙桂破山和尚為嫡子，參究猛厲認真，向懸崖絕壁撒手翻身，故其尋常純用劍刃上事，任他魔來、佛來，總不眨眼，一齊按下。雖有通身手眼，不覺心膽俱碎，無近傍處，嗚呼至矣。至於逆行順行、神出鬼沒，更非常情所測度，豈與夫枯樁上尋奇妙者可同日語哉？</p>
<p>法孫竹浪、野月二上人奉師丈雪和尚之命來禾刊老和尚年譜塔銘，補入語錄，因以示余，隨喜一過，慶快平生，輒綴數語以序云爾。</p>
<p>康熙庚戌重陽日，檇李約菴道人施博拜題。</p>
</div>
<div class='div-w'><a id='mulu1330' />
<p class='h1'>雙桂破山明禪師年譜</p><p class="byline">嗣法門人二祖印巒輯</p><p class="byline">平山印綬編</p>明萬曆二十五年丁酉。<p style="margin-left:1em">師生於四川順慶府大竹縣，姓蹇氏，本渝州忠定公後裔，父諱弘，母徐氏，娠師十有五月始誕，眉目挺秀，父母色喜，是年正月二十一日午時也。</p>
二十六年戊戌。二十七年己亥。二十八年庚子。<p style="margin-left:1em">師四歲，形貌端正，七處平滿，秖是終日不語。父母疑其不慧，憂之。師嘗語人曰：「父母謂我孩孺時發言最遲。」</p>
二十九年辛丑。三十年壬寅。三十一年癸卯。<p style="margin-left:1em">師七歲，有鄰士誦《金剛經》，至「若以色見我、以音聲求我，是人行邪道，不能見如來」，師隨聲學誦，父母驚且喜曰：「我子說話了也。」識者曰：「此兒不可測。」</p>
三十二年甲辰。<p style="margin-left:1em">師八歲，入鄉校，不以詩書為事，但喜多書上字。先生每加督課，而師仍書如故。</p>
三十三年乙巳。三十四年丙午。<p style="margin-left:1em">師十歲，偶遇一僧，為說世、出世間法，聞之甚喜，自此恒覓佛書，雖未深諳經意，然心中恍恍，若有契焉。</p>
三十五年丁未。三十六年戊申。三十七年己酉。<p style="margin-left:1em">師十三歲，納室氏，人情世事略不經心，父母責之曰：「汝不理家務，他日不知成箇甚麼人？」師曰：「看那泥塑木雕的佛尚有許多人供養，何況男子志在四方，烏可限定耶？」</p>
三十八年庚戌。<p style="margin-left:1em">師十四歲，父母相繼而背，師偕兄哀痛迫切，盡殯葬之禮，嗣後每以出塵之念白兄，兄不許，師志終亦不改。</p>
三十九年辛亥。四十年壬子。四十一年癸丑。四十二年甲寅。<p style="margin-left:1em">師十八歲，時常嬰病，自覺世間俱屬無常幻境，乃遠陟名山大川。一日忽歸，遂將妻室安置畢。兄以師為不肖，視如路人。師愈喜遊歷，更不思歸，後嘗語侍者曰：「我在家時已作行腳僧了。」</p>
四十三年乙卯。<p style="margin-left:1em">師十九歲，詣本郡佛恩寺，禮大持律主為師，持視師志氣軒昂，英姿出類，命名海明，號旭東，如日輪東昇，照天照地之意。</p>
<p style="margin-left:1em;">按師行實云：我十九歲時於壁間見誌公禪師勸世歌，予讀至「身世皆空」處，不覺墮淚。至夜獲一夢，如四山相逼，中間秖有一路，一僧對予頌偈云：「欲脫娑婆出苦纏，急須精進莫貪眠，聲聲只把彌陀念，自有蓮華托上天。」</p>
四十四年丙辰。<p style="margin-left:1em">師二十歲，持圓寂。聞延福寺慧然法師講《楞嚴經》，往彼聽受，至「一切眾生皆由不知常住真心、性淨明體，用諸妄想，此想不真，故有輪轉」，自謂：「我出家原為生死，生死豈不是輪轉意？若不受輪轉，畢竟要知常住真心；知常住真心，則不受輪轉。」遂將楞嚴十卷熟讀，於「七處徵心，八還辨見」文中恍有入處，詣室請益，法師但以因緣開示，不能決疑，呈偈云：「我為生死來出家，何須更算海中沙？無常殺鬼卒然至，錦繡文章亂似麻。」於是瓢笠出蜀。</p>
四十五年丁<span class='corr'>巳</span>。<p style="margin-left:1em">師二十一歲，荊南遇一禪客同行，抵蘄水吳王廟，患痢疾，同行別去，無人相顧。偶有居士張稜溪者，見師雖病，眼光射人，遂延至家中，以藥調理三月餘，病愈乃辭謝。</p>
四十六年戊午。四十七年己未。<p style="margin-left:1em">師二十三歲，住黃梅破頭山三載。</p>
<p style="margin-left:1em;">按行實云：每看古人言句，如銀山鐵壁，誓願住山，力究此事。行至黃梅破頭山，見泉石幽深，遂縛茅屋：「若不明此事，終不落此山。」於是艸衣木食一生，伎倆搬盡，只是者些無意味底語疑不自決，乃依《高峰錄》以七日為限，剋期取證。做了四五日，行路似雲浮空，亦不驚、亦不怖。一日發急，到懸崖上立定，自云：「悟、不悟，性命在今日。」渾然人境雙忘，眼前惟見一平世界，更無坑坎，舉足經行，不覺墮於巖下，跌損一足。至夜，負痛有省，高聲云：「屈，屈。」有士進前問師云：「腳痛麼？」師劈面掌，云：「非公境界。」</p>
四十八年庚申，即泰昌元年。天啟元年辛酉。二年壬戌。<p style="margin-left:1em">師二十六歲，參憨山、博山、聞谷、雪嶠諸大師。</p>
<p style="margin-left:1em;">按行實云：予問憨山大師：「教中道，汝身、汝心皆是妙明真心中所現物，如何是妙明真心？」大師云：「一切智清淨，無二、無二分，無別、無斷故。」予曰：「當時世尊何不與阿難如此說破？只教將心微細揣摩。」大師云：「要他自理會。」予曰：「理會即不無，要且不是祖師西來意。」拂袖便行。</p>
<p style="margin-left:1em;">參博山無異大師，問：「學人從偏位中來，請和尚向正位中接。」大師默然，予出云：「老大一箇善知識，被我一問，秖得口啞。」傍僧云：「還是你不識和尚意。」予掌云：「者掌要方丈和尚喫。」</p>
<p style="margin-left:1em;">入浙中參雪嶠大師，問：「你是那裏人？」予曰：「西蜀又過西。」大師云：「我徑山八十一代祖師，也有幾箇是你四川人，惟四川人最惡癩。」予叉手前云：「合蒙高鑑。」大師遂留之。</p>
三年癸亥。<p style="margin-left:1em">師二十七歲，參湛然和尚，是年圓具。</p>
<p style="margin-left:1em;">按行實云：予在顯聖，問：「紅臉是關公，笑臉是彌勒，未審二老出身處，請師決一決。」師云：「你看我麻臉是甚麼？」予曰：「不審。」師曰：「你圖口快。」予曰：「蒼天，蒼天。」後於座下頓圓大戒，補維那職。</p>
四年甲子。<p style="margin-left:1em">師二十八歲，參金粟密雲悟和尚，作染牛頌。</p>
<p style="margin-left:1em;">按行實云：予在杭州西山病月餘，聞天台密雲和尚赴金粟請，予抱病過金粟。師問：「那裏來？」予曰：「雲門。」師云：「幾時起身？」予曰：「東山紅日出。」師云：「東山紅日出，與汝甚麼相干？」予曰：「老老大大猶有者箇語話。」師云：「我既如此，你者許絡索又是那裏來？」予震威一喝便出。</p>
<p style="margin-left:1em;">師一日坐齋堂，顧予云：「他們都作染牛頌，你如何不頌？」予曰：「頌到有一首，只是鋪堂事忙，未暇呈似。」師云：「試呈出看。」予詣師前，畫一圓相，於中書一牛字。師云：「此是古人的。」予一喝便行。</p>
五年乙丑。<p style="margin-left:1em">師二十九歲，再參湛然和尚於海鹽天寧寺。</p>
<p style="margin-left:1em;">按行實云：予在天寧一期畢，辭師歸蜀。師云：「全靠爾輩光揚法門，箇箇似你都去住山，那箇是應得的？」予曰：「學人病軀難理常住事。」</p>
<p style="margin-left:1em;">師云：「我有天華、顯聖兩箇叢林，難道養你者箇病人不活？金粟老密只管東打西打，我替他擔盡干計，我老漢只用三寸綿軟舌，尚被人寫帖送我。你們要習，還習我洞上宗好。」予曰：「和尚但放心，學人固是他家種艸，正好拈條白棒，不順人情，打出禍來，大家受用。」</p>
六年丙寅。<p style="margin-left:1em">師三十歲，復上金粟，主維那西堂事，命造方丈。</p>
<p style="margin-left:1em;">按行實云：再參金粟，作禮次，師云：「堂中少箇打磬的，送你進堂去。」予曰：「量才補職。」師云：「正是量才補職。」予主其事。</p>
<p style="margin-left:1em;">師一日落堂，惟默然，予問：「正恁麼時如何？」師云：「你可到恁麼地否？」予震威一喝，師便打。予復兩喝，師云：「你再喝兩喝看。」予掀倒禪床，拂袖便行。師追上前，驀頭一棒。予曰：「恁麼為人，瞎卻天下人眼在。」</p>
<p style="margin-left:1em;">師舉三聖因緣未畢，予又一喝，師咦一聲，出法堂去。至夜，予叩方丈，作禮云：「今日觸忤和尚。」師云：「屈打你。」予一喝便行，師趕至門外，云：「我到不恁麼，你到恁麼。」</p>
<p style="margin-left:1em;">後補西堂，一日相撞，師云：「好新鞋，與汝蹋些泥。」予倒與師一蹋，師休去，旁僧云：「和尚也好頑。」師云：「雙獅距爪，你作頑會。」</p>
<p style="margin-left:1em;">復為承當造方丈，緣淺，過杭州，寓昭慶竹院房，掩關，師每以書招出。造完方丈，是冬，眾盈五百，師乃命予與五峰分攝兩堂。</p>
七年丁卯。崇禎元年戊辰。<p style="margin-left:1em">師三十二歲，悟和尚書曹谿正脈來源一紙并信金付師，及莫春寓苕溪福山。越明年夏，受嘉禾東塔廣福禪寺之請。</p>
二年己巳。<p style="margin-left:1em">師三十三歲，八月初一日入院，方伯元履丘公并孫和石茂錫起伯諸護法、縉紳居士請開堂演法寺，即清涼國師之講席，向無提持教外別傳者，於是建立天童宗旨，開選佛場，自師始焉。</p>
<p style="margin-left:1em;">是年，石帆岳司馬相訪，問：「法臘多少？」師豎一拳，岳頓然面赤，曰：「我東南水方人民老實，莫在者裏惑亂人。」師云：「貧道行腳十五年，今日惑亂著一箇。」岳曰：「惑亂我則可，只恐惑亂愚人。」師云：「阿誰是愚人？」岳瞪目視之，曰：「我也是路見不平，見你年幼，未是你做的時節。」師云：「釋迦老子初出母胎，指天指地，難道也是年幼，未是時節麼？」岳曰：「所以雲門要一棒打殺，我今日一棒打殺你，且作麼生？」師作怕勢，云：「貧道性命幾乎喪在門下。」岳躍然拜別。</p>
三年庚午。<p style="margin-left:1em">師三十四歲，為[車*度]轢嚴居士送大悲像入院上堂。少司成埽菴譚居士請題紫柏大師像，通金粟悟和尚法嗣書，悟和尚耑使送法衣至東塔。</p>
<p style="margin-left:1em;">按：師上堂云：「大庾嶺頭提不起，雞足山前成滯貨，衲僧今日獲一披，如雲普覆華王座。」</p>
四年辛未。<p style="margin-left:1em">師三十五歲，題雪嶠大師像，題和石孫居士行樂圖，復子穀蔡居士書，題金粟悟和尚贊，示空外逵四維寬法語。</p>
<p style="margin-left:1em;">起伯孫居士建大悲閣，請師上堂，云：「山僧住此二三秋，拄杖芒鞋未徹頭，千手大悲來摸索，一莖艸上現瓊樓。」</p>
<p style="margin-left:1em;">翻刻《指月錄》流通海內。</p>
五年壬申。<p style="margin-left:1em">師三十六歲，買舟上天童省覲悟和尚，過顯聖，掃湛然得戒和尚塔。既歸，結夏，上堂，云：「東塔今年結夏，老牛老馬歸舍，雖無水艸供看，且喜鞭繩惡辣。」</p>
<p style="margin-left:1em">是秋，師欲還蜀，復上天童辭悟和尚。出山到寧波，慈谿爾赤馮居士延至家中請益，馮術，師力為拯拔，示以正知見，闔宅感悟。復請上堂，及歸，辭眾。按：辭眾，上堂，云：「楖栗橫擔不顧人，直入千峰萬峰去。」</p>
<p style="margin-left:1em;">辭通郡紳衿，遂抵金陵，石衲余公於集生菴請小參，示準提菴琢璞公法語，為報恩寺淨心上人題指月軒。</p>
<p style="margin-left:1em;">遊靈谷寺，題偈云：「偶來靈谷法堂上，坐聽松聲遞遠鐘，莫是誌公時說法，廣長舌底露機鋒。」</p>
<p style="margin-left:1em;">及到夔之萬縣，寓廣濟寺，高梁紳士壽北涂公、中憲瀑崖高公、古良甫叔度昆仲迎師至萬年寺，虛白公虛席延留，旦夕問道。</p>
六年癸酉。<p style="margin-left:1em">師三十七歲，梁山邑侯費公、馮司列善長、胡玉川居士、心海法師請住萬峰太平禪寺。師四月入院，蜀人久未響此音，師一演唱，有志正因之士遠近趨風，爰開闢叢林制度，立九旬安居風規，為眾提持搥拂不輟，衲子獲益，互相激揚，山還水聚，道化日隆，乃有題十景之句、製先覺宗乘序。歸太竹，掃大持薙染師塔，復還萬峰。</p>
七年甲戌。<p style="margin-left:1em">師三十八歲，是年佛殿僧堂百廢俱舉，廊廡階砌堊墁一新，至冬落成。按：師上堂，云：「復古太平寺，悽然感廢興，寒灰八百載，破衲兩三僧。黠鼠居香積，妖狐吹佛燈，黃金重布地，不識有誰能？」</p>
<p style="margin-left:1em;">與雪灘陳太史書，復江陰馮縣令善長書，象崖珽首座初受蟠龍請，師以書勉之。</p>
<p style="margin-left:1em;">靈筏昌久親椎拂，師示以偈云：「有時度盡驢和馬，又去虛空接聖賢。」</p>
<p style="margin-left:1em;">冬十一月受中慶請。</p>
八年乙亥。<p style="margin-left:1em">師三十九歲，春三月，維豐朱公、登伯馮公請住中慶禪寺，四方翕聚，鍛煉既嚴，省發亦眾，遇境逢緣，轉加策進。故入院上堂，云：「山僧向南方走一回，拾得幾箇金剛圈、一籃栗棘蓬，今日對人天眾前不辭拈出，與諸人共相吞跳。」以拄杖打圓相，云：「者是金剛圈，試跳看。」復豎拄杖，云：「者是栗棘蓬，試吞看。」<span class='note-inline'>(云云)</span>。</p>
<p style="margin-left:1em;">是年，悟和尚七秩，師修啟耑使上天童慶祝。復瀑崖高公問道書，復無際凌虛公書，復昭覺惟一公書。</p>
九年丙子。<p style="margin-left:1em">師四十歲，緇素嚮化，眾多事繁，立體宗寧為監寺，及師誕辰，萬指圍繞。復宕渠流長蘇公問道書，復雪門璨別峰璽字水拙書。是冬受開縣栖靈請。</p>
十年丁丑。<p style="margin-left:1em">師四十一歲，秋八月，住栖靈。冬十月結制，制中為眾提撕，略無倦色。按：病起上堂，云：「病僧為病極，說法乖法式，靜地念摩訶，尋聲入福慧。」復云：「二十年來經藥餌，不知此疾是膏肓。」</p>
<p style="margin-left:1em;">復破浪舟偈云：「梅華雪子競峰頭，開落渾然春信浮，觸到面門須著眼，莫教穿過臭髑髏。」</p>
<p style="margin-left:1em;">示竹微奉離指示法語。</p>
十一年戊寅。<p style="margin-left:1em">師四十二歲，冬十二月，檀越蘇流長請住渠縣祥符禪寺。先是君一老宿與蘇公闔郡紳士商確已定，欲建禪期，須行南方體裁。及師入院，百度整齊，遂立君一公為監寺，總理院務，衲子四來，率多氣岸。按：解制，上堂，云：「祥符解開布袋，放出一群猛虎，不會獅子翻身，箇箇解打口鼓。」蜀都自此咸欽法化之盛矣。</p>
十二年己卯。<p style="margin-left:1em">師四十三歲，春二月，王兵馬太乙、李居士鳳山請住廣安大竹縣無際寺。師初慮故里人愚朴，難向佛頭著糞，先復王公書云：「貧道垂髫時，視鄉黨中人多脂粉氣。今門下欲貧道唱還鄉曲，想是鵝王擇乳，素非鴨類耳。」至四月，師與眾同赴結夏安居，龍象蹴蹋展佛祖機用，一郡欣所未聞，後欲以梓里之情延師久住，時萬峰眾護法以太平開拓有年，宜永標赤幟，不可虛席也，乃強迎歸萬峰。</p>
十三年庚辰。<p style="margin-left:1em">師四十四歲，是冬，重整爐鞴，痛施鉗鎚，英靈泉湧，氣吞諸方。忽一僧從聚雲來，將吹萬上堂語呈似，師看畢，太息久之，乃普告大眾云：「聚雲釘<span class='corr'>樁</span>搖櫓，妄擬祖庭，反謂嫡悟嫡據者為非，自甘嗣遠嗣死者卻是，甚至穿鑿識案，謾惑無識之輩，紐捏枝派，冒籍有宗之門。不知大慧門下有九十四人，迄今五百年來久無影響，而聚雲輩焚香發誓，結五十三人撾鼓陞堂，一旦嗣之，不知斯輩得何據乎？試問聚雲輩：夢眼何故不開？活的不嗣，而反嗣死無對證者。何不索性做箇過量人？獨擅嘉聲亦得，而乃<span class='corr'>刺</span>腦入膠盆耶？既謂漢月致書，識聚雲為大慧種艸，則何不效黃檗、不嗣馬祖，而竟嗣百丈？今聚雲反嗣大慧而不嗣漢月，較之古人之智天淵矣。」遂作佛道聲價以闢吹萬遠嗣大慧之妄。</p>
<p style="margin-left:1em;">十二月，開縣徐檀越通碧特修大寧佇候，復有敘府牟吏部尚書秉素、樊督臺我劬二護法耑啟，延師蜀南闡化。師以先受大寧之請為卻，而牟慕道之心甚切，更不相讓。越明春，重遣員役輿師，遂南行矣。</p>
十四年辛巳。<p style="margin-left:1em">師四十五歲，二月過酆邑，覺城柱迎師入平都山，與紳士同請益并祈法語。及抵敘州，緇素馳逐瞻仰。師曾有偈云：「拄杖肩輿入市廛，大驚小怪亂言傳，雖無道況垂千古，卻有禪名播萬年。」牟遂延於佛蓮禪院，日夕咨決心疑，滿慰夙願。以牟昔年奉差金陵，南中士大夫結社集生菴，牟得與同參。後因王程期迫，依依難別，朝宗和尚告曰：「天童衣缽正在破山，歸而求之，何用他覓？」今入師籌室，方知朝宗和尚恩大難酬。</p>
<p style="margin-left:1em;">厥後師蟠龍開爐，峨嵋瓦屋僧侶雲臻，久參、初進，一皆覿面提持。按：是期上堂，云：「凜凜朔風吹敝廬，人人凍裂箇皮膚，就中有點天然別，分付梅華樹幾株？」時牟與樊喜法席之盛，得未曾有。</p>
十五年壬午。<p style="margin-left:1em">師四十六歲，春初於蟠龍解制，即放舟東下，過開縣，應徐公之請，而徐公<span class='corr'>已</span>謝世矣。</p>
<p style="margin-left:1em;">自師南上時，<span class='corr'>致</span>書相報，徐公適於官潭舟中開函，不能速就思緒，便投身水中。徐公本浙人也，原親覲天童悟和尚，起法名曰通碧，客於開縣有年，故慕道之篤如此，四方聞者皆謂徐公真為法忘軀人也。師為彼小參，云：「西津壩即西方境，官潭子是白蓮池。」時大眾感歎，欲久住大寧，共酬徐公之願，伊闔宅不廢初志，一一傾心大開法席，乃安徐公位於禪堂之側。</p>
<p style="margin-left:1em">與眾同事作十二時歌，撰黃龍寺碑文。</p>
十六年癸未。<p style="margin-left:1em">師四十七歲，壬午冬，師在大寧聞亂風漸起，乃歸大竹之佛恩，以佛恩山深可避故也。此時人多風鶴之驚，大眾親師已久，依依不忍離其翼贊。</p>
<p style="margin-left:1em;">叢林擔荷大任者則有雪臂巒、敏樹相、澹竹密、孤石憲、燕居申、丈雪醉，三吳等重為修葺，安眾待時。</p>
<p style="margin-left:1em;">按《佛恩錄》云：「千千龍鳳從茲止，萬萬獅麟自此歸。」即豎大殿日上堂語也。</p>
<p style="margin-left:1em;">是冬，烽煙四告，師謂眾曰：「汝等遠避，老僧聽天安命。」群賊入寺，見師形貌奇偉，誤認為達州唐進士，欲加苦拷，師慈心善導，為說山中道人行履，賊皆釋疑散去。即有偈十首，其一曰：「鬚短髮長近俗容，安名立姓謂唐公，于中幸有一星別，說法聲同意不同。」時眾皆遠遯，惟雪臂巒一人不離左右，雖與難亦無怨也。厥後眾方歸，強師過萬峰，抵佛香，建活埋菴。</p>
大清龍飛順治元年，甲申，時蜀中未通，尚沿崇禎十七年。<p style="margin-left:1em">師四十八歲，春三月，蜀江北岸遍地干戈，惟南岸山谿險危，兼有土兵禦侮，耑使馳書達石砫司秦總戎良玉夫人處，秦即差官同永貞上人過忠州迎入石砫之三教寺，風土人情更覺淳厚，可為安居之地。</p>
二年乙酉以至丙申年止，蜀中尚沿明號。<p style="margin-left:1em">師四十九歲，彼司之人嚮沾法化，信敬有加，初為隱遯計而瓢笠追隨，復成法席。示壽山福、蒼松鶴、竹帆波、覺城柱、默石悟法語，示馬宣慰嵩山偈，復黃銓部郎六解書。</p>
三年丙戌。<p style="margin-left:1em">師五十歲，春正月，師誕辰，緇素同慶，皆以世禮尊之，師亦怡然大快。時故舊紳士或耑書慰問、或親炙座前，如秉素牟公以古人懸艸履於門上為問，師復之最詳。與王相公春石書，與田兵憲素書。</p>
四年丁亥。<p style="margin-left:1em">師五十一歲，是春，近宸張公請住天祐寺，師於佛誕日入院，冬建禪期。蓋張公以司人未聞西來密旨，堅請曲垂開示，提醒人心。</p>
<p style="margin-left:1em;">鄰有三台寺，碧虛老宿事師最切，自造壽塔，乞師作銘，并乞題行樂圖，云：「行住坐臥，人之威儀；松竹梅石，山之秀氣。器界根身，萬法歸一。爾鼻兮，香金爐；爾足兮，蹋頑石；爾耳兮，聲幽松；爾手兮，執如意。尚餘竹與梅，堅節而素質。呵呵！堪笑爾碧虛，堂堂乎若是。」</p>
五年戊子。<p style="margin-left:1em">師五十二歲，兵戈紛起，民不能耕，所遭饑饉。有骨力衲子同甘寂寥，勇銳辦道，師亦彌加提策，即有客相訪，隨家豐儉而已。示石年曹公偈云：「為月開門笑遠山，光樓聲發骨毛寒，老僧無別營清供，待客惟將竹數竿。」</p>
六年己丑。<p style="margin-left:1em">師五十三歲，嵩山馬宣慰請師為祖覃太夫人良玉對靈小參，三教主人常然公為師永貞長老請對靈小參，復侍佇黃公書，示厥中侍僧法語。</p>
<p style="margin-left:1em;">二月，東川呂相國耑書迎入司中一晤，初以老病為辭，呂因軍務所羈，不能趨榻，強請再三，師乃策杖而往。一見，便把住問云：「你是呂相國麼？」呂曰：「不敢。」師云：「父母未生前姓甚麼？」呂擬議，師便棒。呂大怒，師復打。呂趨進，師笑云：「將謂將謂，原來原來。」遂說偈云：「無端平地起孤堆，嚇得虛空顛倒走，痛打金毛人不識，幾乎翻作跳墻狗。」呂出諍論，以勢相加，師又說偈云：「父母未生前句子，等閑棒著發無明，猛然省得非他物，十八女兒不繫裙。」呂乃省，送歸三教。後通書云：「承施棒喝，卻得透脫一陣黑風黑雨，原自天朗日晴，只恐一夥盲人不識此段因緣耳。」師復書云：「昨與閣下彈丸地上相逢，此奇緣也，勢不可不斗膽，果符素心，漆桶子快；不然，老僧與閣下咫尺天涯矣。承命敝檀越堅留三教，因天祐人來接歸，聊具瓢拂機緣偈語以悉鄙衷。」呂耑書謝云：「遠承切念，親囑慈旨，從今拜教多矣。他年天台山上，幸以隻手相攜。」<span class='note-inline'>(云云)</span></p>
<p style="margin-left:1em;">五月，石司亦有烽煙侵境，呂耑使請師過渝之彭水，師欲上峨嵋逸老，辭呂出江。</p>
七年庚寅。<p style="margin-left:1em">師五十四歲，時立陽李總戎屯兵涪陵特營精舍，堅延憩錫，師以間關險阻暫允其情，後李事師如弟子禮。師嘗謂李曰：「上帝好生，宜護惜殘黎。」李即出令，不許誤殺一人，迄今蜀東頌德不已。</p>
<p style="margin-left:1em;">小山于總戎聞師直心導物，未親法音，延至黃化城署中，頻頻請示佛祖因緣，師一一隨機獎勸，或說罪福、受報、好醜，皆以不殺為至德。于心感悟，乞垂法語，并請題雙松，偈云：「城開黃化松雙栽，為鼓風濤引鶴來，近日如何枯不併？獨參天地靖氛埃。」方欲久沾慈誨，而李復延歸涪陵。</p>
八年辛卯。<p style="margin-left:1em">師五十五歲，是秋，張兵與于李相戰，師復入南濱，進梨水。忠路司覃公諱敦源者，延住福田寺，禮遇甚優，有「苦李昔拈今熟也」之句，蓋覃曾親師椎拂，故契合如斯。</p>
<p style="margin-left:1em;">鐵鶴寺象崖法嗣訃音至，師悼以偈曰：「遙聞鐵鶴已沖霄，留下空巢期寂寥，瓢笠思隨雲水散，風帆義逐雨華飄。念年鼓粥終初志，十處開堂始稱豪，同汎錦江三峽上，豈知爾去益吾勞？」</p>
<p style="margin-left:1em">是冬，萬縣首四譚公以北岸地方烽煙大息，懸佇歸里，猶慕景星，耑使延師出江，重布當年法化。</p>
九年壬辰。<p style="margin-left:1em">師五十六歲，是春，率眾還，南浦譚公迎於太白崖萬年寺居焉，見愚賢菴玉環、續長等，獲瞻師面，如隔世重逢，左右給侍最為精勤。</p>
<p style="margin-left:1em;">首四譚公每邀譚爵臺士心、西崑兩大護法與師終日劇談，共慰多年積慕之懷。</p>
<p style="margin-left:1em;">請題太白崖詩，云：「太白危巖坐，舞華飄杖黎，穿人鼻孔句，為我省詩脾。調古噴寒玉，風高長紫芝，詞壇騷骨在，付與林鳥啼。」</p>
<p style="margin-left:1em;">緇素方謀久住之策，本明徹、西瞿望亦緣別師有年，議諸檀越梅、王、冉、徐、楊等請師過開縣休夏。及到龍城，見聞者莫不合掌加額，咸稱古佛重來。與本明偈云：「干戈隊裏幾經秋，恐我師徒難聚頭，今日相逢舒一笑，兩城煙水自悠悠。」</p>
<p style="margin-left:1em;">四月一日，於紫雲寺安居一期畢，范、楊二檀越請於栖鳳結制，師陞座，云：「紫雲解座，栖鳳陞座，雖是兩彩一賽，要且不離者箇。」以拂子打○云：「佛子住此地，則同佛受用，常在於其中，經行及坐臥。」</p>
<p style="margin-left:1em;">至冬，高梁聖瑞姚護法請住金城寺，乃為眾開爐，舊日參隨衲子同聚法筵，大振頹綱，宛如昨日。</p>
十年癸<span class='corr'>巳</span>。<p style="margin-left:1em">師五十七歲，聖瑞姚公請於師，曰：「和尚門墻高大、龍象甚多，非大道場不能海納山容。弟子卜得一山，俗傳古之黌宮，尚有老桂二株，局面恢弘，可建一大梵剎，乃屈杖履一遊。」師覽云：「此山較之，千二百五十人同居，猶其少者也。」</p>
<p style="margin-left:1em;">是秋，鳩工採木，於佛成道日豎大殿、方丈、僧堂三十餘楹，即名之曰「雙桂堂」，遂結冬安眾，頓成大觀。</p>
十一年甲午。<p style="margin-left:1em">師五十八歲，丈雪醉自夜郎來省覲，師命上天童代掃悟和尚塔，每告醉曰：「老僧欲詣先老和尚塔前拈一瓣香，奈年來荒亂，道路荊蓁，汝不辭勞，可先為老僧一往。」遂書送行，偈曰：「雪骨冰肌誰箇知？臨行相贈扇頭詩，清風贏得還歸握，漫莫逢人露一絲。」并送法孫佛冤法語。</p>
十二年乙未。<p style="margin-left:1em">師五十九歲，得法弟子分化四方。凡乘者，聞師嚴峻之風，咸欲親承棒喝。奈川原曠絕，兵燹之後，百里無人。其負笈來從，有樹下宿者、有塚間宿者、有溪畔巖穴而宿者，皆冒險乘危，甚至官司嫌疑而鞫問者。如斯道路，楚水秦關猶霧擁雲臻。</p>
<p style="margin-left:1em">是冬，立靈木綬空如禪為監寺，心宗、慧心為副寺，清溪為首座，本如為維那，道雅為典座，松溪為直歲，卓爾、朴存、燕石、繼竹為知客，雲幻聖可參之西缽，忘我東也為侍司，分領其事，規約整齊，雙桂道風大振遐邇矣。</p>
<p style="margin-left:1em;">謝銓部郎沛之、曾邑侯勝幢入山問道，答田司李維敘書，答牟將軍麟玉書，復趙孝廉羽鐄書，復法孫語嵩裔書。</p>
十三年丙申。<p style="margin-left:1em">師六十歲，復李制臺培之書，復方太史神生書，復文督學君山來韻，為馮明經砥中薦先考列司善長對靈小參。是年，凡嗣法門人、遠近學侶皆集座下，同慶大年，雖遐陬僻壤，莫不繪師像而瞻禮焉。</p>
十四年丁酉。<p style="margin-left:1em">師六十一歲，關南平西親藩福晉耑使齎信香、法衣、并法被、爐奩、華幔、茵褥，凡法座之可嚴飾者無不備焉，請上堂說法，請題自真贊及法語以歸。緣法孫懶石聆住漢中府靜明寺，與藩府相近故，特來請法也。</p>
十五年戊戌。<p style="margin-left:1em">師六十二歲，慕義譚侯府士心薦先慈請說法，師命靈木緩理院務，同眾至天城對靈小參。譚感謝，請於太白巖萬年寺休夏，尋受請結制。師暇時偕諸公遊天生橋、流杯池、岑公洞，勝蹟名蹤，皆有乘興之句。</p>
<p style="margin-left:1em;">是冬，歸雙桂。時丈雪醉住嘉禾青蓮寺，東塔監院清白常勤，舊房僧慈霖洽，同紳士金太師之俊、譚司業貞默、朱郡侯茂時、汪進士挺、王方伯庭、文學施博翁、天麟法姪嚴大參等，修公啟，請再住東塔。師因巫峽烽煙未盡，猶多阻滯，以稍遲趨命復之。</p>
<p style="margin-left:1em;">復徑山法弟費隱和尚書，示再三法語，示鐵印法語，示野月法語。</p>
十六年己亥。<p style="margin-left:1em">師六十三歲，李制臺出師夔關，耑書問道，師復最詳，更贈以偈，有「重開巴國蘇民困，再造夔門起世賢」之句，李覽大悅，志擬旋師，躬親法座。後巫峽屯兵六載，屢裁問答之書。</p>
十七年庚子。<p style="margin-left:1em">師六十四歲，峨嵋諸剎名宿思聆法音，欲究此事。有法孫紫芝住峨嵋之萬年寺，眾與商確，專趨法座，啟師逸老峨嵋。師辭以衰病，不能跋涉。後峨嵋高志之輩皆接踵而來，朝夕磨礪，師施以本色鉗錘，均有深省。</p>
十八年辛丑。<p style="margin-left:1em">師六十五歲，法堂告成，廊廡畢備，復建一楹於法堂之左隅，題曰「寢堂」。凡斲木拽石、挑磚運瓦，皆僧侶躬為之，猶有力行而恐後者。制臺李嘗問使：「雙桂叢林體制，僧徒功行何如？」使對：「以梵宇巍峨，寮舍恬靜，其中皆真誠學道之士，約萬有餘指。」李乃大書「燈傳無盡」四字額之。</p>
康熙元年壬寅。<p style="margin-left:1em">師六十六歲，為靈隱文題自真贊，為兩生從題自真贊，為法孫憨月燕石題自真贊，復白<span class='corr'>刺</span>史完初來韻。師與白酬答最契，有「惆悵離騷壇未冷，平都山又墨花生」之句。</p>
<p style="margin-left:1em;">是年師歸故里，重修度親菴，安眾學道，與眾說法，用報親恩。蓋此菴建於崇禎末年，以世亂未及落成，今特為修理，亦不負度親初志云。</p>
二年癸卯。<p style="margin-left:1em">師六十七歲，為印貞劉夫人薦夫君譚西崑上堂，為梁山縣令飛雲彭公入山飯眾上堂，為襄陽于元戎小山題平寇伯彥侯曾公像贊，復重夔鎮程元戎萬夫書，復忠南汝止高副使書，復遵義余太守君維書，示譚虞卿任卿兩總戎法語，題天童悟和尚真贊，復風穴雲峨法姪書。</p>
三年甲辰。<p style="margin-left:1em">師六十八歲，是秋，巫山已定，楚蜀道通，師有天童之行，速於急湍，乃發書渝城，喚蓮月正歸。書云：「雙桂常住，汝當來接手，以代一臂之勞，令老僧往天童掃塔，報師恩德，不忘遞代相承也。萬望垂憐，至祝至祝。」正趨座右。</p>
<p style="margin-left:1em;">時制臺李凱旋太夫人訃音倏至，即差員役進雙桂請師薦親，前歸巴渝，以候杖臨。</p>
<p style="margin-left:1em;">師命雲嶠水監院、蓮月正領眾，乃過長壽縣，及抵渝城，緇素爭先拜於街市，乃至屠兒亦皆稽首。</p>
<p style="margin-left:1em">李延寓觀音寺，於官衙設座，請師為母說法。李跪聽母位之側，蓋思親之切而尊法之至也。</p>
<p style="margin-left:1em;">示李制臺楊夫人法語，示子李雯法語，示秉儒牛公偈，示寶峰慧偈。</p>
<p style="margin-left:1em;">後李欲留住崇因寺，師不勝應酬，辭歸雙桂，道途風雨，每有寒暑之恙，掃塔之行自茲未果。</p>
四年乙<span class='corr'>巳</span>。<p style="margin-left:1em">師六十九歲，丈雪醉中興昭覺，張撫臺坤育、鄭提臺西雲、郎藩臺鈞衡、李臬臺息六、郭道臺餘菴、冀府尹蓑翁入山問道，醉以師平素行業、動靜體裁、出詞吐氣迅捷鋒鋩，言於眾宰官皆懷企慕，迺力修昭覺，各通請書，師以老病辭謝。</p>
<p style="margin-left:1em;">時澹竹密自成都艸堂特趨慶祝。於佛成道日，師命秉拂上堂，以法衣、拄杖、爐拂等總付代勞。</p>
<p style="margin-left:1em;">夔州邢府尹拙溪入山問道，師示以偈：「食祿元來各有方，老僧雙桂君瞿唐，相逢沒甚好消息，拳頭巴掌絕商量。」新寧沈縣令廷勱入山問道。</p>
<p style="margin-left:1em;">是冬，南北學者及得益弟子連袂而來，趨歸如市，師命眾執事竭力開爐，彌加整飭，迺普告大眾曰：「今年不惜眉毛，重打口鼓，向後更不說禪、亦不說戒。爾等欲參禪、受戒，不可後也。」眾謂師年尊謝事之說，而不知已無意於世矣。</p>
五年丙午。<p style="margin-left:1em">師七十歲，正月十五日，將眼、耳、鼻、舌、身、意分成六偈，付囑六人，以終生平之事。</p>
<p style="margin-left:1em;">越廿一日，師誕辰，遠近士大夫、當道宰官、及入爐鞴久近弟子左右環擁，莫不懷香瞻戀，共慶大旬。自此謝絕人事，閒居寢堂。</p>
<p style="margin-left:1em;">至三月初十日，師示微恙，落堂告眾云：「老僧年經七十，四大漸頹，報緣將盡。」眾等白言：「耑人請醫。」師云：「不可，人生去來，原屬平常，何必貪壽？但率眾修塔，乃是真孝。老僧行徑雖異諸方，然去亦不同故套。從上有坐脫立亡者、有拈拂豎指者、有奇言妙句驚世駭俗者，老僧若入涅槃，秪是起居如故，候時至則瓜熟蔕落，自然之道也。至於叢林風規，確守為上，亦如老僧住世無二，勉之。所有竹杖、瓢笠、道具之類分與舊契，尚存衣缽之餘可付丈雪醉修昭覺祖庭。」</p>
<p style="margin-left:1em;">至十六日午時別眾，眾皆潸然。師卻就寢，少頃復坐，指燭顧眾而逝。僧俗弔慰，哀聲震地。</p>
<p style="margin-left:1em;">丈雪醉至，欲舁棺至昭覺建塔，眾皆力爭，遂塔全身於本寺萬竹山之前，仍公舉雲嶠水為監院，眾執事如舊。丈雪醉負衣缽爪髮，塔於昭覺影堂之側。</p>
<p style="margin-left:1em;">師建法幢凡十有五，陞堂語要、普說小參、機緣法語、拈頌偈贊、書問雜著，先是丈雪醉編成十二卷，離為二冊，刊入嘉禾楞嚴藏室流通。其有後錄、如記錄，參之秘所集，亦刊行以壽於世矣。</p>
<p style="margin-left:1em">剃度弟子印開等凡百餘人，嗣法弟子八十七人，南北分化，各振家聲，或輔弼叢林，深養厚蓄、或誘一郡、或導一國、或居止不定，訶佛罵祖，雖未付授而昭昭然大有光明者，又未可枚舉也。</p>
<p style="margin-left:1em;">若夫宰官紳士，有入山問道者、有久入參請者、有隨緣理會而漸漸發悟者、有親受鉗錘而處處露鋒鋩者、有同事攝化而弘護法道者，亦莫能盡述。</p>
<p style="margin-left:1em;">師根性猛利，天資高強，工夫急切，徹悟淵深，行腳扣擊，當鋒已少其人。出身作用接物端如掣電，所以自東塔開法，至于西川十五名藍，驅耕奪食，皆是利害腳手，鍛生煉死，無非惡辣鉗錘。凜凜威光，如嵒壁千仞；赫赫聲譽，似雷震九天。縱逢劍戟武夫，瞻德容而斂其暴怒；即遇王公宰輔，欽法令而小其威權。</p>
<p style="margin-left:1em">晚年隨鄉入俗，謙光應機，笑裏有刀、泥裏有刺，或語、或默，或喜、或嗔，皆莫辨其可否，直令人懷疑而發悟。差殊品彙，教澤均沾，一知半解，雖士庶亦有焉。故示寂時，毋論遠近、貴賤、緇素，輓詞哀聲盈門而追慕不已耳。</p>
<p style="margin-left:1em;">今敬述平生出處大略，攷全錄歲月而編次之，以為後世取則云。</p>
<p>破山明禪師年譜<span class='note-inline'>(終)</span></p>
</div>
<div class='div-w'><a id='mulu1331' />
<p class='h1'>破山明禪師塔銘</p><p class="byline">敕封徵仕郎、翰林院庶吉士、癸酉科孝廉巴縣劉道</p><p class="byline">開撰文</p><p class="byline">賜進士及第內弘文院編修，遂寧縣李仙根篆額。</p><p class="byline">賜進士出身徵仕郎、禮科給事中、前吏兵工左右給事中、翰林院庶吉士、廣東道監察御史劉如漢書丹。</p><p>原夫江漢炳靈、岷峨毓秀，山川間氣，聖賢篤生。自少林西來、曹溪纘緒，而南嶽一馬首誕什邡，是則宗門之盛，實吾蜀人啟之也。自時厥後，代有名宿，莫不家敷智蕊、戶燦心燈。求其得髓弘宗，圓機應世，王公欽範，走卒知名，本衛法之苦心，運大人之作用，逆順莫測，遊戲無方，不得不推我萬峰老人矣。</p>
<p>師諱海明，號破山，俗籍順慶之大竹，元勛奕葉，相傳蹇忠定之裔孫；古佛因緣，共說昭覺勤之轉世。生含異質，幼挺奇標，堯眉舜目，幾符智者之姿，龜背鶴形，不讓純陽之表。亦娶妻而生子，同耶輸與羅睺。行年十九，忽厭塵凡，薙髮出家，挑包行腳。偶聽慧然法師講《楞嚴經》，至「一切眾生皆由不知常住真心、性淨明體，用諸妄想，此想不真，故有輪轉」，遂終日疑悶，乃閱古人公案，如銅山鐵壁，無隙可入，於是孤身出蜀，見數耆宿不能決疑。</p>
<p>俄住楚之破頭山，刻期取證，以七日為限，逼拶至極，經行萬丈懸崖，自誓云：「悟、不悟，性命在今日了。」</p>
<p style="margin-left:1em">時交午未，忽見銀色世界一平如掌，信步舉足，不覺墮於崖下，竟將左足跌損，從前礙膺之物泮然冰釋，高聲叫云：「屈，屈。」</p>
<p>自此出山南行，參數員尊宿，末後至金粟，機鋒上下，才辯縱橫，粟書源流一紙，加以信金一緘，秖受下山暫住苕溪。</p>
<p><span class='corr'>己</span><span class='corr'>巳</span>秋，嘉禾紳衿請住東塔，遠近學者歸之如雲，粟聆之曰：「華開檇李，果熟蠶叢。」</p>
<p>癸酉春回蜀，卓錫於萬峰古剎，學者歸之，亦如東塔之眾也，有「黠鼠窺香積，妖狐吹佛燈」之句，蓋鰓鰓乎有今日狂禪之慮矣。師主萬峰凡十餘年，甲申以來，刀兵橫起，殺人如麻，有李鷂子者殘忍好殺。師寓營中，和光同塵，委曲開導。李一日勸師食肉，師曰：「公不殺人，我便食肉。」李笑而從命，於是暴怒之下多所全活。昔人以澄公之於二石，如海翁狎鷗，師不但狎也、而且化之矣。拯溺不規行，捄焚無揖讓，此之謂也。然自此人目師為酒肉僧，反有藉師為口實者，師以救生為衛法之苦心，甚不得已也。</p>
<p>壬辰癸巳間，蜀難漸平，師回梁山之金城寨。去寨半里，有舊紳別墅，尚餘老桂二株，師葺而居之。顏其堂曰「雙桂」，門曰「福國」，麤成叢林，而四方學者至復如歸。師隨其一知半解輒有付囑焉，或疑其付法太濫，而不知師於此又有深心也。蓋佛法下衰，狂禪滿地，倘一味峻拒，彼必折而趨邪。師以傳法為衛法之苦心，甚不得<span class='corr'>已</span>者也。</p>
<p>師之名，上自朝廷、下及委巷，近而中夏、遠而外國，罔不聞知。總制李公奠安全蜀，數遣使迎，師皆力辭。甲辰秋再使敦請，師不得<span class='corr'>已</span>，飛錫臨渝，盤桓九旬，相得甚歡。李公享師以牢醴，師閣箸曰：「山野昔遇惡魔而開齋，今逢善友而止<span class='corr'>葷</span>，從茲不御酒肉矣。」遂辭而歸。</p>
<p>丙午正月廿一日，壽臻古稀，道俗集慶者萬有餘指。</p>
<p>至三月初十日，師示微恙，預申沒後之約，不用茶毘內棺外槨，便服入殮窆如俗人禮。是月十六日亥時，盥漱搭衣，以手指燭，端坐而化，壽七十，坐臘五十九。</p>
<p>坐道場語錄一十二卷，入嘉禾紫柏院，流通海內焉。</p>
<p>時有得法弟子丈雪醉公將塔師全身於梁之艮龍山麓，影堂設於成都之昭覺，走書請銘於不佞，道開矍然曰：「予何言？師之道德在天下，天下之人能言之也；操履在叢林，叢林之人能言之也。必欲予言，亦言其甚不得已之苦心耳。夫甚不得<span class='corr'>已</span>之苦心，是馬祖之所難也；馬祖之所難而師易之，雖謂師為什邡之跨灶可也。」</p>
<p>爰系之銘，銘曰：</p>

<div class="lg regular"><div class='lg-row'>坤維禪宿，　肇自馬祖，　臨濟溈仰，　兩燈並譜。</div>
<div class='lg-row'>濟下兒孫，　楊岐獨盛，　傳至天童，　枝端派正。</div>
<div class='lg-row'>萬峰崛起，　忠定後裔，　矯矯人豪，　堂堂法器。</div>
<div class='lg-row'>十九辭家，　廿七圓戒，　不屑蹄涔，　直操溟澥。</div>
<div class='lg-row'>金粟老子，　眼明手毒，　一瓢惡水，　洗腸換骨。</div>
<div class='lg-row'>再振滹沱，　旁起四宗，　花開檇李，　果熟蠶叢。</div>
<div class='lg-row'>九坐道場，　單提心印，　魔與魔民，　一戰而勝。</div>
<div class='lg-row'>烹佛鍛祖，　補天立極，　師於祖庭，　實有勛惠。</div>
<div class='lg-row'>劫遭離亂，　殺人無算，　處劍戟林，　如家常飯。</div>
<div class='lg-row'>遊戲神通，　飲酒食肉，　長鯨吸川，　燒豬果服。</div>
<div class='lg-row'>但爾諸方，　不當學我，　伊尹之志，　有之則可。</div>
<div class='lg-row'>酒肉破戒，　濫付招毀，　原師之心，　大不得已。</div>
<div class='lg-row'>天子聞名，　王侯願交，　黃麻不羨，　青山逍遙。</div>
<div class='lg-row'>行年七十，　化緣已畢，　雙林、雙桂，　是一？是二？</div>
<div class='lg-row'>無偈可留、　無法可說，　獅子頻呻，　指燭而滅。</div>
<div class='lg-row'>遺令官斂，　法同縉紳，　身後一著，　猶是逆行。</div>
<div class='lg-row'>艮龍之麓，　窣堵堅好，　八部天人，　香花圍繞。</div>
<div class='lg-row'>隻履已西，　幻殼斯藏，　我銘貞石，　萬祀垂芳。</div>
</div><p>破山明禪師塔銘<span class='note-inline'>(終)</span>　　　　　　　板附楞嚴</p>
</div>
<div class='div-w'><p style="margin-left:3em"><span class='note-inline'>(浙江湖州府尹副)</span></p>
<p style="margin-left:4em;text-indent:-1em"><span class='note-inline'>(曹溪正脈三十七世法孫徹巖捐貲敬刊)</span></p>
<p style="margin-left:4em;text-indent:-1em"><span class='note-inline'>(破山老人年譜補入語錄流通海宇)</span></p>
<p style="margin-left:4em"><span class='note-inline'>(法孫　正生對　常奇書)</span></p>
<p style="margin-left:3em"><span class='note-inline'>(康熙庚戌冬日，嘉禾楞嚴寺識)</span></p>
</div>
</div><!-- end of div[@id='body'] -->
</body></html>