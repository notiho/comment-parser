<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu161' />
<p class='juan'>破山禪師語錄卷第十</p><p class="byline">當陽玉泉嗣法門人印正等編</p>
<div class='div-other'><a id='mulu162' />
<p class='h1'>法語三</p>
<div class='div-other'><a id='mulu163' />
<p class='h2'>示秋水西堂</p><p>老僧過忠南相值之後，經今數<span class='corr'>年</span>又來高梁，雙桂相從，共守寂寥。一日呈卷，欲老僧法語，老僧只得向義虎弄爪牙，話墻壁邊影響耳。試問：「十方無壁落，四面亦無門」，且道何為墻壁？何為影響？若向者裏道得，早在堂奧中打坐打眠，橫行直撞了。呵呵。</p>
</div>
<div class='div-other'><a id='mulu164' />
<p class='h2'>示惺月禪者</p><p>出家行腳遍參知識聽人處分，要先定自己腳跟，後得一言半句，蘊在八識田中永為道種，看是甚麼道理。若一句透，千句萬句一時透，亦不在語句中以心意識卜度，恐落偏計，妄想魔攝，不自主張，誤用此心。畢竟要透生死不疑之地，方到老僧處喫痛棒也。</p>
</div>
<div class='div-other'><a id='mulu165' />
<p class='h2'>示電影禪者</p><p>參禪打坐是我衲僧本分，殊不知翻為分外也。何故？不是先聖不了，以及後人不問如何若何以資談柄。且道畢竟如何？即汝便是。</p>
</div>
<div class='div-other'><a id='mulu166' />
<p class='h2'>示曇華禪人</p><p>老僧暫止太白巖，適逢諸開士相席打令，欲老僧鼓兩片皮、弄三寸舌，說禪說道。此是爾輩習氣不忘，致令吾儕亦習氣也，卻對諸開士道兩句語，一任作禪會也可、作道會也可。且道是那兩句聻？猿抱子歸青嶂裏，鳥銜華落碧巖前。</p>
</div>
<div class='div-other'><a id='mulu167' />
<p class='h2'>示心玄禪者</p><p>初辦行腳，先要立志不群。若與人行，必有為我師者，可同志同行，終有出格氣岸。</p>
</div>
<div class='div-other'><a id='mulu168' />
<p class='h2'>示伴石禪者</p><p>若人識得心，大地無寸土。若人識得心，未為究竟處。此二者孰是？孰非？試定當看。</p>
</div>
<div class='div-other'><a id='mulu169' />
<p class='h2'>示同初禪人</p><p>老僧靜坐室中，忽有箇漢白老僧曰：「昨夜聽得巡照者謂雞對阿誰語，似有入處。」老僧曰：「如何是汝入處？」伊作雞叫一聲，老僧謂：「人道不做，又入扁毛之類也。」即書以示之。</p>
</div>
<div class='div-other'><a id='mulu170' />
<p class='h2'>示祥微茶頭</p><p>雙桂茶、趙州茶，相去幾許？雖然久近不同，要且茶味不別，噁瞞老僧不得。</p>
</div>
<div class='div-other'><a id='mulu171' />
<p class='h2'>示源遠行者</p><p>六度萬行，苦行第一，不憚勤勞、不思榮辱，一直向前，莫推乾滑，一動一靜處審是阿誰？行亦如是、住亦如是、坐亦如是、臥亦如是，忽地覷破，始知八萬行門一時滿足也。勉之。</p>
</div>
<div class='div-other'><a id='mulu172' />
<p class='h2'>示明重程居士</p><p>老僧隱太白巖將半載，忽居士稽首于前乞法語，老僧信筆書兩句塞責。何也？亦是擔枷過狀，把髻投衙。</p>
</div>
<div class='div-other'><a id='mulu173' />
<p class='h2'>示靜修禪人</p><p>老老大大，何不覓箇住處？試問如何是住處？山前一片閒田地，叉手叮嚀問主公。</p>
</div>
<div class='div-other'><a id='mulu174' />
<p class='h2'>示光慧行者</p><p>六度萬行，苦行一也。然而出家固是天子不臣、諸侯不友，是貴重之人行貴重之法，則形同法同也。試問爾：日逐上山，見華開華落，生滅宛然，洞知我有限身心同於生滅，急早知我生滅中有箇不生滅者，且道是誰？忽地裏覷破，始知冒雨衝風去，披星戴月歸，不知身有苦，惟慮行門虧。</p>
</div>
<div class='div-other'><a id='mulu175' />
<p class='h2'>示南之行者</p><p>任一節事，行一種行，要實心實意，從頭至尾始終如一，方不負出家一番。雖然，也要肩頭腳底知箇落處。</p>
</div>
<div class='div-other'><a id='mulu176' />
<p class='h2'>示牟廣文</p><p>靈光獨耀，迥脫根塵，遠離妄緣，即如如佛。如是，則知居士久在法門，只是未得，暴地一下、大笑一聲。徹頭徹尾處著隻眼好。</p>
</div>
<div class='div-other'><a id='mulu177' />
<p class='h2'>示虞卿譚總戎</p><p>酷暑臨行，毒熱之甚，一言一句盡出枯腸，露布如許葛藤，只要人人徹頭徹尾，箇箇撐天拄地，做箇忠臣義士，不負世上走來一回。虞卿譚公具如是氣岸、行如是威猛，非將士之能，安可育吾蜀東風化？古德道：「見義不為非勇士，臨危不變始驚群」，此之謂也。</p>
</div>
<div class='div-other'><a id='mulu178' />
<p class='h2'>示若愚禪人</p><p>壁山巔上獨步大方，如是雄猛，巍峨低昂，是我若愚禪人得大自在處也。然雖如是，要且不是祖師西來大意。正恁麼時，且道如何即是萬仞峰頭獨足立？</p>
</div>
<div class='div-other'><a id='mulu179' />
<p class='h2'>示耶湘禪人</p><p>衲僧家具一段氣岸，莫貪溫飽，將就人處分便吐出許多習氣來。說禪說道，鼓掌轟拳，濫膺人恭敬，此是最惡俗、最不濟頭底漢，縱有行過佛祖、學冠天人，疑而不信。若是真正道流，逢人遇物，如愚、如訥，只要胸中平帖，莫管人信我、疑我有時，不負我苦志，老僧自合與你打算火帳也。勉之。</p>
</div>
<div class='div-other'><a id='mulu180' />
<p class='h2'>示古城禪人</p><p>古城山中偷嬾三十<span class='corr'>年</span>，忽到老僧雙桂堂相席打令，一日動機欲歸里，呈卷乞老僧法語，老僧謂行腳一番須具參方眼，始得不被石頭路滑、荊棘刺礙，一任橫行直撞，到處開大口、說大話，吞佛祖氣宇，亦不辜負與老僧相晤。然雖如是，要且不是祖師西來意。試問：古城子腳跟下穩當否？日用處嚴密否？若果到恁麼時，再來老僧處喫痛棒也。</p>
</div>
<div class='div-other'><a id='mulu181' />
<p class='h2'>示大用禪者</p><p>出家近賢良，如倚松之葛勢聳千尋。若只是自住箇所在，即同俗人，癡癡終日有甚麼用處？不若二六時中莫打在無事甲裏，把將話頭蘊在胸中，行住坐臥處看是阿誰。若識得，不枉行腳一番苦志也。</p>
</div>
<div class='div-other'><a id='mulu182' />
<p class='h2'>示大徹禪者</p><p>玄沙不過嶺，保福不渡江，知是者般事便休。今大徹歸來穩坐，真是徹也。此是老僧未面過譽如是，未知果向此承當否？異日再勘驗過始得。</p>
</div>
<div class='div-other'><a id='mulu183' />
<p class='h2'>示心見禪者</p><p>心與見二物也，心是見乎？見是心乎？心不可為見，見不可為心，況三際求心尚不可得，何處更容見耶？若達心見不二，則頭頭上現、物物上彰，此即心見也。試問：如何是不二？參。</p>
</div>
<div class='div-other'><a id='mulu184' />
<p class='h2'>示貫生禪者</p><p>貫生者，吾道一以貫之之義也。若達一，無所不一；若達道，精粗無不道，亦是貫之之義也。爾可達否？爾可貫否？試為老僧分析看。</p>
</div>
<div class='div-other'><a id='mulu185' />
<p class='h2'>示雲影禪人</p><p>老僧鼓笛久未動著，終日顛三倒四，不知有禪參、有道學，忽地撞著箇漢，來老僧者裏覓禪、覓道，老僧當面一咄，云：「此禪耶？道耶？試為老僧分析看。若分析得出，始信雞寒上樹、鴨寒下水。」勉之。</p>
</div>
<div class='div-other'><a id='mulu186' />
<p class='h2'>示參微禪人</p><p>學道參禪務要心直口快，以一事實，處處皆實；以一事明，處處皆明。安得以「生死」二字不明于其間耶？試問賢徒：還明生死事否？且生死事作麼生明？咄！</p>
</div>
<div class='div-other'><a id='mulu187' />
<p class='h2'>示明哲禪者</p><p>出家人志要堅、心要猛，將平素所疑所礙之語頓在面前看是甚麼道理，忽地裏得箇休歇處，正好向人天眾中埋著頭行一行，俟功圓行滿時，自是出人一頭地也。</p>
</div>
<div class='div-other'><a id='mulu188' />
<p class='h2'>示拙之禪者</p><p>曾有張拙秀才參真歇了禪師，真問：「姓甚名誰？」才曰：「姓張名拙。」歇云：「巧尚不可得，拙自何來？」才便悟旨。試將此語看看是何道理可稱拙之之謂也？</p>
</div>
<div class='div-other'><a id='mulu189' />
<p class='h2'>示徹也行者</p><p>既到出家田地，千自由、百自由，一心辨道千古聲名。處於眾中，先要去高、去慢低心，于一切學得箇好人，把此事做到徹頭處，亦不辜負出家受師教育也。</p>
</div>
<div class='div-other'><a id='mulu190' />
<p class='h2'>示明暉禪人</p><p>數千里來，未審沿途石頭瓦塊向汝說法否？若說，且道說箇甚麼？若未曾說，即同石頭瓦塊。試定當看。</p>
</div>
<div class='div-other'><a id='mulu191' />
<p class='h2'>示雲石禪者</p><p>「自從胡亂後三十<span class='corr'>年</span>不少鹽醬」，此話出自馬祖之口，又出自老僧之手，且道口說底是？手寫底是？試道看。</p>
</div>
<div class='div-other'><a id='mulu192' />
<p class='h2'>示唯唯沙彌</p><p>參禪打坐非是死坐，當須要參。且參畢竟參箇甚麼？二六時中默默體取未動念<span class='corr'>已</span>前看是何道理？參到情忘念絕處，築著、磕著，不是你，是阿誰？</p>
</div>
<div class='div-other'><a id='mulu193' />
<p class='h2'>示九彥禪人</p><p>人之利鈍，教之半滿，總之機教不相扣也。若真有不群之志，勿論歲月，以徹為期，已上九仞之山，只欠一簣土耳。</p>
</div>
<div class='div-other'><a id='mulu194' />
<p class='h2'>示惺幻禪宿</p><p>臨江山水秀麗，產人多奇，有志攻章句，大覺一笑亭，尚遺一笑艸也。牛首惺幻公志在行腳，曾參博山、雲門、南海諸處，叩及人人生死際頭一段極要緊，不從人得一著子，只在日用茶裏飯裏忽地覷破，㘞地一聲，原來喫瓔珞粥的不是你，呵呵。</p>
</div>
<div class='div-other'><a id='mulu195' />
<p class='h2'>示凌虛禪人</p><p>古之學者行解相應，行事實，出言吐語無不實也；今之學者行說不一，行在一邊，說在一邊。故于此道隔絕，如山與水不相交涉，水勝山崩、山勝水洩。人用工夫亦猶是耳，但看何者功勝，餘盡隨之勝也。勉之。</p>
</div>
<div class='div-other'><a id='mulu196' />
<p class='h2'>示印璽戒子</p><p>持戒但束身，非身無所束正是戒體，然而六度萬行無不從此而修、從此而證，故曰修證即不無、染污即不得也。試問不染污者復是何物？參看。</p>
</div>
<div class='div-other'><a id='mulu197' />
<p class='h2'>示頃仁禪人</p><p>印良吾徒，其志如龍，其勢如虎，人莫知其為何如哉。且老僧不敢張其勢、動其威，只得向他道：「佛也如何？魔也如何？」</p>
</div>
<div class='div-other'><a id='mulu198' />
<p class='h2'>示若鏡禪人</p><p>山之高者，無出我蜀峨峰，天下第一也。且山中居者，不析言之。若鏡禪人來參，老僧得一休歇，不獨若鏡為喻，且光照無私，但不知果。若是乎，老僧書以佳志俟，異日來痛喫吾棒也。</p>
</div>
<div class='div-other'><a id='mulu199' />
<p class='h2'>示爾獰禪人</p><p>雲遊萬里，影落長空，飄飄落落，若蓬萊之僊、似靈峰之佛，與世味全淡、與人情甚疏，正是道人行履處。老僧漫書如此，吾徒寶之。</p>
</div>
<div class='div-other'><a id='mulu200' />
<p class='h2'>示太和禪人</p><p>參禪人無巧拙，一句話頭如鐵橛，瞠起眉毛捏定拳，牙關咬著只教徹，但莫尋思務別綠，驢<span class='corr'>年</span>難悟真妙訣。如此猛力，只與麼管教，佛祖也難惑。</p>
</div>
<div class='div-other'><a id='mulu201' />
<p class='h2'>示慈雲禪人</p><p>住世操家雖是小還俗，況學道人無分彼此，即世法、即出世法。所以道：治世語言、資生業等皆與實相不相違背。試問爾等：且道世法與出世法作麼生是不相違底道理？參取看。</p>
</div>
<div class='div-other'><a id='mulu202' />
<p class='h2'>示先開上人</p><p>人人欲老僧法語，殊不知法語非浪言，實實落落，要當件事做，但看言中有響、意裏無隙處參取是箇甚麼道理，亦不枉老僧舉筆露布如許葛藤。咦！看腳下。</p>
</div>
<div class='div-other'><a id='mulu203' />
<p class='h2'>示省一禪者</p><p>上古行一麤行即有契悟，近日每每萬行中種種之苦一無契會者，誰之過歟？總為不在道心上著腳。若肯在此中著腳，何愁碓嘴不生華也？</p>
</div>
<div class='div-other'><a id='mulu204' />
<p class='h2'>示心安禪者</p><p>出家人志須堅、念須猛，行一步有一步境界，莫圖口體難過日子便生退屈，以一念萬<span class='corr'>年</span>、萬<span class='corr'>年</span>一念，只要漆桶子快。</p>
</div>
<div class='div-other'><a id='mulu205' />
<p class='h2'>示冰若禪者</p><p>住山行腳自有來由，本不為別事，總是就中生死不明，向那不明處體究生之來處、死之去處。若明得，即是腳跟不動<span class='corr'>已</span>遍大千，蒲團不坐<span class='corr'>已</span>圓聖智也。</p>
</div>
<div class='div-other'><a id='mulu206' />
<p class='h2'>示一默禪者</p><p>參禪學道固是一番事業，務要立定腳跟，然後日有所進，則不枉辦行腳。見人印可是與非，自是不著著問人也。勉之。</p>
</div>
<div class='div-other'><a id='mulu207' />
<p class='h2'>示知圓禪人</p><p>打坐參禪貴要腳跟立定，莫被境風所鼓，東去西去，溷過光陰；左之右之，徒勞氣力。只在動靜忙閒處著得隻眼，始知和尚元是人做。</p>
</div>
<div class='div-other'><a id='mulu208' />
<p class='h2'>示世美冉居士</p><p>世美冉居士兩度來參老僧，意欲老僧法語。欲淺說，恐落世諦；欲深說，恐汝不信。試問居士何如？士只研墨不語，老僧只得露布葛藤一上。吾道雖不文字亦文字。如人迷路，東西莫辨、南北不分處，腳下遲疑，不敢舉步，忽得箇滑石子喫一交，呵呵一笑而已。</p>
</div>
<div class='div-other'><a id='mulu209' />
<p class='h2'>示印廣張居士</p><p>印廣印達夫婦呈諸色珍物，請老僧露布葛藤。想先代垂示不可枚舉，曾有一外道見須菩提，問曰：「尊者解空第一是否？」者曰：「是。」外道云：「既如是，將爾眼睛珠布施與我。」尊者曰：「來取去。」外道云：「你底物只可你與我取來。」時尊者自取一珠送與外道，外道遂接之，遠遠一擲。尊者見其外道將眼珠擲于無用之地，大聲嘆曰：「我難捨中能捨與你，你如何將我不值灰土？」外道怡然曰：「我將謂你得大解脫，你捨心猶未忘在。」據老僧看來，我張居士想覷破此關則不來也，不獨捨心頓忘，且忘往來之形跡也。</p>
</div>
<div class='div-other'><a id='mulu210' />
<p class='h2'>示印常郭居士</p><p>大道體寬忙甚麼？大道體寬閒甚麼？如是，則知忙閒皆道務，要二六時中理會以何為道。然而此道非名言可到，一直信到底、悟到底，忽得徹法源底，不倒斷處自是倒斷也。勉之。</p>
</div>
<div class='div-other'><a id='mulu211' />
<p class='h2'>示印樂善人</p><p>既是坤道，當要盡禮，事夫君之禮、教兒女之禮、敬賓客之禮，法法頭頭無不是道。如此固然，但未識日用尋常作主是何物？試參看。</p>
</div>
<div class='div-other'><a id='mulu212' />
<p class='h2'>示印我徐居士</p><p>元亨利貞，乾之德也；常樂我淨，佛之德也。專一氣而致柔，悟一心而成道，老僧起名「印常」、「印樂」、「印我」、「印淨」者此也。欲老僧名，先要名稱其實，二六時中看是何道理。若一覷覷破，始信世、出世法不是兩箇道理。</p>
</div>
<div class='div-other'><a id='mulu213' />
<p class='h2'>示印淨善人</p><p>道不屬知、又不屬不知，知之一字眾妙之門、又知之一字眾禍之門。若達此不二，即成佛作祖亦不貴。何也？智眼中容不得一物。勉之。</p>
</div>
<div class='div-other'><a id='mulu214' />
<p class='h2'>示印直王居士</p><p>吾祖出世，以直心直道為人，老僧故以「印直」名之者，意在是也。然雖如是，要且莫將冬瓜印子印卻。且道如何是印底道理？直底道理？試辨別看。辨別得，擲箇消息來。</p>
</div>
<div class='div-other'><a id='mulu215' />
<p class='h2'>示印香王善人</p><p>大道不分男女，秖緣不別乎道，然而「道」之一字乃強名耳，只在動靜中識者箇是誰，在動靜不著動靜、在喜怒不著喜怒，此真解脫香，則不負老僧命名也。</p>
</div>
<div class='div-other'><a id='mulu216' />
<p class='h2'>示印通張居士</p><p>百千法門，無量妙義，只向一毫頭上識得根源也，故名之曰「印通」。此通非只圖妙義種種法門，即自身五眼六通毫無留礙，如耳根圓通亦如是也。</p>
</div>
<div class='div-other'><a id='mulu217' />
<p class='h2'>示印仙魏善人</p><p>三教聖賢勿分彼此，佛何如、儒何如、仙何如，但以仙名之，即儒、佛亦在其中矣。雖然如是，要且不是各人了生死極則處。且如何是汝了處？汝若了得，不須著著問人也。</p>
</div>
<div class='div-other'><a id='mulu218' />
<p class='h2'>示印志居士</p><p>為人向性命中從事者，一切世務千了百當，心不與境對，此是沒巴鼻，但到者箇境界，連佛也不要做。</p>
</div>
<div class='div-other'><a id='mulu219' />
<p class='h2'>示印桂劉居士</p><p>學道勿論在家、出家，貴要信得及、把得住，看我從無始已來者箇本來面目是何形段，忽地裏覷破，㘞地一聲，只落得呵呵一笑。</p>
</div>
<div class='div-other'><a id='mulu220' />
<p class='h2'>示印善涂居士</p><p>人人本具，箇箇不無，只是迷背日深，無明煩惱作障，不能復其本明，不得真實受用。如磨鏡法相似，去了一層又有一層，麤中有細、細中有微、微中有密，直待垢盡明現，到那無下手處，一段光明埋沒不得，此是真受用、真快活。試問居士：曾恁麼一回也未？如果恁麼，亦不枉在雙桂門下喫幾日淡飯也。勉之。</p>
</div>
<div class='div-other'><a id='mulu221' />
<p class='h2'>示印春牛居士</p><p>明了其家所歸道路，當知家在何處，即一動一靜是家，而何非家？而何若諦當？得出腳下的是何物也？</p>
</div>
<div class='div-other'><a id='mulu222' />
<p class='h2'>示印見陳梅菴居士</p><p>人生天地間，富與貴人之所欲、貧與賤人之所惡，然而富貴不能淫、貧賤不能移，始是出格大丈夫。如我釋迦老子富有四海、榮啟萬乘，一旦棄之，入雪山六<span class='corr'>年</span>苦行，睹明星悟道，為人天師，豈非從富貴中出世度人耶？今我陳居士夫婦發大乘心，請禮老僧指點出世之路，只得向伊道：不是心、不是佛、不是物，且道是箇甚麼？於二六時中參取看。若會得時，擲箇消息老僧拄杖頭也。</p>
</div>
<div class='div-other'><a id='mulu223' />
<p class='h2'>示寂高沙彌</p><p>小小沙彌當立志，朝參暮請求深慧，休將頑戲溷時光，漫把工夫稍小易。動靜忙閒莫放過，焚香掃地休擬議，如常學到我之年，畢竟佛門成大器。</p>
</div>
<div class='div-other'><a id='mulu224' />
<p class='h2'>示發力劉居士</p><p>既能喫齋，已行佛事。欲老僧法名，立大丈夫志。老僧慮其力所未堪，漫莫與人同鼻孔出氣。</p>
</div>
<div class='div-other'><a id='mulu225' />
<p class='h2'>示發機陳道者</p><p>老僧預世安貧自守，今日不作來日計，以本分事為人，痛與棒、熱與喝，直下頓了生死，勿論貴賤賢愚，但有是心者亦復如是。欲老僧起名斷除煩惱，只得向筆尖頭上說法也。</p>
</div>
<div class='div-other'><a id='mulu226' />
<p class='h2'>示鳳臺毛居士</p><p>學道參禪不在別處，只在吾人方寸中默默理會，看見聞覺知者是阿誰主張，忽地裏覷破，㘞地一聲，原來伸手就在縮手裏。勉之。</p>
</div>
<div class='div-other'><a id='mulu227' />
<p class='h2'>示去慵上人</p><p>平山勝概，巴水豐隆，其實地靈人傑也。雖生亂世，始終無患，復啟此山，如龍得水。試問營營終日還識得此忙閒否？</p>
</div>
<div class='div-other'><a id='mulu228' />
<p class='h2'>示禪源戒子</p><p>老僧取號「禪源」者，深有意焉。此禪出自何來？為我鼻祖西來示一大意，外息諸緣，內心無喘，身如墻壁，可以入道。今得吾戒、習吾訓，若依此參，終成大器。</p>
</div>
<div class='div-other'><a id='mulu229' />
<p class='h2'>示心空禪人</p><p>既為佛子，當報佛恩，所行佛行。然而佛行者何？只在閒忙動靜處著隻眼，看是甚麼。</p>
</div>
<div class='div-other'><a id='mulu230' />
<p class='h2'>示真空戒子</p><p>受戒之後務要堅遠大志，以生死為極，則二六時中看生從何來、死從何去。若會得生之來處，死處亦明，忽然情忘見絕，即是真持戒、真了生死人也。勉之。</p>
</div>
<div class='div-other'><a id='mulu231' />
<p class='h2'>示明睿禪人</p><p>竹陽葉氏之子，與吾同鄉，從亂而治，出家固善，務要學出世法，死心蹋地看箇話頭，始不負出家之志也。且道阿誰拖你者死屍來？</p>
</div>
<div class='div-other'><a id='mulu232' />
<p class='h2'>示明宗沙彌</p><p>小沙彌須勤學，莫圖受用生嬾惰，早晚佛前植正因，師承喚處要斟酌，忽然知得此中意，便是一生真快活。</p>
</div>
<div class='div-other'><a id='mulu233' />
<p class='h2'>示恆圓禪人</p><p>只因一句隨他語，萬里千山走衲僧。且道者一句作麼生會？若是會得者一語，便歇下腳頭，歸家穩坐；若會不得，且向二六時中猛著精彩，看是阿誰主張？忽地裏會得，㘞地一聲，其來成佛舊矣。勉之。</p>
</div>
<div class='div-other'><a id='mulu234' />
<p class='h2'>示天峰禪者</p><p>既為佛子，當報佛恩，然而報恩之事卒難言之。若體取得如何是佛，報恩在其中矣。</p>
</div>
<div class='div-other'><a id='mulu235' />
<p class='h2'>示石林沙彌</p><p>既是當家種艸，二六時中切莫偷安學嬾，打起精神，看我早晚事奉師承，但憑誰力？參之。</p>
</div>
<div class='div-other'><a id='mulu236' />
<p class='h2'>示六也沙彌</p><p>妙年英姿，切不可學嬾貪睡，溷過日子，只須向忙裏偷閑，以日繼夜、以月繼年，或學、或參，執此兩事，學不圓參，參不透不可以志退屈，畢竟此事為賢？為聖？非虛語也。教中所說句句實語，亦非狂誑虛謬之談，來哄世間眾生者，但二六時中四威儀裏看是阿誰主張，忽地裏覷破，一生參學事畢。</p>
</div>
<div class='div-other'><a id='mulu237' />
<p class='h2'>示海玉李居士</p><p>為人在世，賢愚雖是一定之理，然賢者未必全賢，愚者未必全愚，在一念回光返省，頓然成佛無疑矣。</p>
</div>
<div class='div-other'><a id='mulu238' />
<p class='h2'>示太宇蕭居士</p><p>學道如登萬仞山，一步是一步工夫，及至登極頂而小天下，始信不離腳跟下。若向此理會得，一念不生全體現，十方無處不毘盧。</p>
</div>
<div class='div-other'><a id='mulu239' />
<p class='h2'>示亨我王居士</p><p>老僧不善書，忽得山人王居士苦索其書，只得書一絡索，曰：「猴愁摟搜頭，狗走抖擻口。」試參之。</p>
</div>
<div class='div-other'><a id='mulu240' />
<p class='h2'>示東也侍者</p><p>禪和子漫沉吟，行腳終須到碧岑，行到碧岑轉身處，左之右之無回互，遠望天涯星月孤，蒲團坐上嘴盧都，我此攜瓢化飯喫，人人道我不爭氣，喫飽齁鼾一覺眠，何愁佛祖開因緣？只此了然無一物，千聖出頭只咄咄，老僧不問若如何，與子一篇長露布。</p>
</div></div>
<p class='juan'>破山禪師語錄卷第十</p>
<div class='div-w'><p style="margin-left:0em;text-indent:1em"><span class='note-inline'>(襄州洞山三世孫發海　辰州黔陽廣福山三世孫發傳同刻破山和尚語錄第十卷　堆藍弘禮禪人對　秀水謝文英書　嘉興倪天章刊)</span></p>
<p><span class='note-inline'>(康熙庚申年孟春月吉旦，禾郡楞嚴寺般若坊藏板)</span></p>
</div>
</div><!-- end of div[@id='body'] -->
</body></html>