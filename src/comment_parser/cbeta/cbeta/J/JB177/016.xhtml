<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu766' />
<p class='juan'>破山禪師語錄卷第十六</p><p class="byline">當陽玉泉嗣法門人印正等編</p>
<div class='div-other'><a id='mulu767' />
<p class='h1'>示偈三</p>
<div class='div-other'><a id='mulu768' />
<p class='h2'>送善菴禪人歸五臺</p><p style="text-indent:0em" class="lg-abnormal"><div class='lg-row'>柳眼臨風匝匝開，意分南北幾經來，一回艸履錢還足，恨不如飛到五臺。</div>
</p></div>
<div class='div-other'><a id='mulu769' />
<p class='h2'>送微言禪人歸楚</p><p style="text-indent:0em" class="lg-abnormal"><div class='lg-row'>長連床上幾經秋，忽地翻身活話頭，走起欲拈行腳事，艸鞋先到楚雲樓。</div>
</p></div>
<div class='div-other'><a id='mulu770' />
<p class='h2'>送百拙書記歸閩</p><p style="text-indent:0em" class="lg-abnormal"><div class='lg-row'>驢<span class='corr'>年</span>結下苦冤家，今日相逢興不賒，且去鼓山時喝水，快來只此驗龍蛇。</div>
</p></div>
<div class='div-other'><a id='mulu771' />
<p class='h2'>送含璞禪人歸秋林</p><p style="text-indent:0em" class="lg-abnormal"><div class='lg-row'>紫胡狗子睡沉沉，賊打籬笆解轉身，此去再來吞佛祖，莫耽影響吠秋林。</div>
</p></div>
<div class='div-other'><a id='mulu772' />
<p class='h2'>送死心禪友住山</p><p style="text-indent:0em" class="lg-abnormal"><div class='lg-row'>與君同處又同參，廝結眉毛不忍刪，付箇火爐頭句子，有時撥著也心甘。</div>
</p></div>
<div class='div-other'><a id='mulu773' />
<p class='h2'>送丈雪上座南遊</p><p style="text-indent:0em" class="lg-abnormal"><div class='lg-row'>雪骨冰肌誰箇知？臨行相贈扇頭詩，清風贏得還歸握，漫莫逢人露一絲。</div>
</p></div>
<div class='div-other'><a id='mulu774' />
<p class='h2'>送體宗上座歸方山</p><p style="text-indent:0em" class="lg-abnormal"><div class='lg-row'>此番相別真惆悵，一箇西來一箇東，珍重瀘陽雲水客，相從漫莫與人同。</div>
</p></div>
<div class='div-other'><a id='mulu775' />
<p class='h2'>送燕居上座病歸楞伽</p><p style="text-indent:0em" class="lg-abnormal"><div class='lg-row'>瓢笠新新逐暑行，相忘到處可容身，不因病斷膏肓骨，孰向楞伽問水雲？</div>
</p></div>
<div class='div-other'><a id='mulu776' />
<p class='h2'>送觀止法師歸黃龍寺</p><p style="text-indent:0em" class="lg-abnormal"><div class='lg-row'>數<span class='corr'>年</span>著意此竿頭，一日輕拋未易收，擬把南溟較尺水，黃龍奚肯類泥鰍？</div>
</p></div>
<div class='div-other'><a id='mulu777' />
<p class='h2'>送六融禪人</p><p style="text-indent:0em" class="lg-abnormal"><div class='lg-row'>六融融處更融融，廓落無涯天地空，恁麼海山風月去，艸鞋腳底活如龍。</div>
</p></div>
<div class='div-other'><a id='mulu778' />
<p class='h2'>送無隱禪人歸里</p><p style="text-indent:0em" class="lg-abnormal"><div class='lg-row'>百艸頭邊春信萌，老身必也付歸笻，前途撞著高低路，履歷無疑似萬峰。</div>
</p></div>
<div class='div-other'><a id='mulu779' />
<p class='h2'>送大休法師歸巴江</p><p style="text-indent:0em" class="lg-abnormal"><div class='lg-row'>不覺歸兮悵水雲，巴江講案久生塵，可分半座同行化，為信當機熟未曾。</div>
</p></div>
<div class='div-other'><a id='mulu780' />
<p class='h2'>送薝蔔禪友行腳</p><p style="text-indent:0em" class="lg-abnormal"><div class='lg-row'>肩荷長長箇蒺藜，煙山煙水去尋師，石頭踢破孃生腳，帶累芒鞋喫苦皮。</div>
</p></div>
<div class='div-other'><a id='mulu781' />
<p class='h2'>送悟玄上座住大樹堂</p><p style="text-indent:0em" class="lg-abnormal"><div class='lg-row'>新秋紅葉滿天飛，珍重闍黎衣缽歸，大樹堂前開飯眾，四來狐兔盡收威。</div>
</p></div>
<div class='div-other'><a id='mulu782' />
<p class='h2'>送丈雪上座之江南</p><p style="text-indent:0em" class="lg-abnormal"><div class='lg-row'>辭我江南走一走，江南機熟許何久？佳音不敢自囊藏，露布些來看果否？</div>
</p></div>
<div class='div-other'><a id='mulu783' />
<p class='h2'>送彼岸禪人住山</p><p style="text-indent:0em" class="lg-abnormal"><div class='lg-row'>此去深山學逸叟，逢人罵徹始，任他千佛出人間，衲被蒙頭不知有。</div>
</p></div>
<div class='div-other'><a id='mulu784' />
<p class='h2'>送禦木禪人歸里</p><p style="text-indent:0em" class="lg-abnormal"><div class='lg-row'>久擲江干隻眼龜，值逢浮木尚依俙，而今斂爪歸瀘合，但聽風雷活鈍機。</div>
</p></div>
<div class='div-other'><a id='mulu785' />
<p class='h2'>送耕雲禪人歸里</p><p style="text-indent:0em" class="lg-abnormal"><div class='lg-row'>瓢笠孤征毒熱時，此回行腳欲何之？想來故國雲煙杳，望子榮歸路不迷。</div>
</p></div>
<div class='div-other'><a id='mulu786' />
<p class='h2'>送含光禪人歸里</p><p style="text-indent:0em" class="lg-abnormal"><div class='lg-row'>二十五<span class='corr'>年</span>頃一過，相逢對理葛藤窩，此回歸到瀘陽去，漫莫逢人唱哩囉。</div>
</p></div>
<div class='div-other'><a id='mulu787' />
<p class='h2'>送覺城上座歸平都山</p><p style="text-indent:0em" class="lg-abnormal"><div class='lg-row'>十二<span class='corr'>年</span>來夢一場，顛三倒四溷時光，而今覺得平山好，分付闍黎去舉揚。</div>
</p></div>
<div class='div-other'><a id='mulu788' />
<p class='h2'>送斷峰禪友歸黃山</p><p style="text-indent:0em" class="lg-abnormal"><div class='lg-row'>痛喫烏藤咄咄歸，逢人漫把惡風吹，沙鐺土灶埋深澗，活煮清泉接鈍機。</div>
</p></div>
<div class='div-other'><a id='mulu789' />
<p class='h2'>送蓮月上座歸九青山</p><p style="text-indent:0em" class="lg-abnormal"><div class='lg-row'>一回相晤一回新，媿我爐錘生愛憎，珍重闍黎千里驥，揚鞭蹋碎嶺頭雲。</div>
</p></div>
<div class='div-other'><a id='mulu790' />
<p class='h2'>送幻融禪人結茅</p><p style="text-indent:0em" class="lg-abnormal"><div class='lg-row'>計窮力極如何歇？刈把山茅打箇結，動靜忙閒解不開，此中正是安身訣。</div>
</p></div>
<div class='div-other'><a id='mulu791' />
<p class='h2'>送靈隱上座之楚</p><p style="text-indent:0em" class="lg-abnormal"><div class='lg-row'>傑出巫山十二峰，遼天杖底攪魚龍，楚雲望斷堪收餌，漫笑華亭推破蓬。</div>
</p></div>
<div class='div-other'><a id='mulu792' />
<p class='h2'>送別枕石法孫</p><p style="text-indent:0em" class="lg-abnormal"><div class='lg-row'>但行吾道即親覲，何必千辛萬苦來？愍及扇頭書小偈，好生將去展襟懷。</div>
</p></div>
<div class='div-other'><a id='mulu793' />
<p class='h2'>送別紫芝法孫</p><p style="text-indent:0em" class="lg-abnormal"><div class='lg-row'>相逢相別意匆匆，幸遇巫山十二峰，帶著峨眉星月走，照人肝膽啟吾宗。</div>
</p></div>
<div class='div-other'><a id='mulu794' />
<p class='h2'>送隱初上座住大寧寺</p><p style="text-indent:0em" class="lg-abnormal"><div class='lg-row'>濤聲萬派自曹谿，分布只教絕所疑，漫道老僧那半院，盛山法乳任施為。</div>
</p></div>
<div class='div-other'><a id='mulu795' />
<p class='h2'>送耳毒法孫歸寶蓮</p><p style="text-indent:0em" class="lg-abnormal"><div class='lg-row'>百里乘駒破暑來，引鞭逐動寶蓮開，老僧沒卻半邊鼻，珍重吾孫袖帶回。</div>
</p></div>
<div class='div-other'><a id='mulu796' />
<p class='h2'>送石雲禪人之江南</p><p style="text-indent:0em" class="lg-abnormal"><div class='lg-row'>吾孫瓢笠到江南，祖脈依俙血未乾，珍重臨行端的句，麥寒寒處水寒寒。</div>
</p></div>
<div class='div-other'><a id='mulu797' />
<p class='h2'>送語之法孫荷師靈骨之峨眉入塔</p><p style="text-indent:0em" class="lg-abnormal"><div class='lg-row'>荷師靈骨上峨眉，始信承當足此宜，氣傲不隨風雨落，時時親覲普賢師。</div>
</p></div>
<div class='div-other'><a id='mulu798' />
<p class='h2'>送指月之川北</p><p style="text-indent:0em" class="lg-abnormal"><div class='lg-row'>艸鞋只怨路頭長，箇樣如何歸故鄉？珍重道傍荊棘刺，漫教撦破爾衣裳。</div>
</p></div>
<div class='div-other'><a id='mulu799' />
<p class='h2'>送天吼法孫</p><p style="text-indent:0em" class="lg-abnormal"><div class='lg-row'>世亂攜鋤住白華，半融芋子半融茶，客來管待般般具，始信風流出當家。</div>
</p></div>
<div class='div-other'><a id='mulu800' />
<p class='h2'>送話石禪人</p><p style="text-indent:0em" class="lg-abnormal"><div class='lg-row'>擬將程限記歸工，蹉過巫山十二峰，幾箇玲瓏幾箇怪，吞雲吐霧不他宗。</div>
</p></div>
<div class='div-other'><a id='mulu801' />
<p class='h2'>送聽雪法孫歸牛山</p><p style="text-indent:0em" class="lg-abnormal"><div class='lg-row'>老僧遺物尚存之，始信龍天作護持，今日重逢為證據，牛山法道任施為。</div>
</p></div>
<div class='div-other'><a id='mulu802' />
<p class='h2'>送朴存禪人歸里</p><p style="text-indent:0em" class="lg-abnormal"><div class='lg-row'>昔年曾住平都山，今日相逢扭鼻酸，珍重持歸作供養，漫將脫去與人看。</div>
</p></div>
<div class='div-other'><a id='mulu803' />
<p class='h2'>送印璋吳居士歸渝州</p><p style="text-indent:0em" class="lg-abnormal"><div class='lg-row'>數載相逢一旦別，獨憐爾我風塵客，錦江曲去奪高標，掉棒只打波心月。</div>
</p></div>
<div class='div-other'><a id='mulu804' />
<p class='h2'>送順空禪宿</p><p style="text-indent:0em" class="lg-abnormal"><div class='lg-row'>留君不住送君行，馬首雲霜逐漸輕，索我歸家端的句，揚鞭處處柳條青。</div>
</p></div>
<div class='div-other'><a id='mulu805' />
<p class='h2'>別我劬樊居士</p><p style="text-indent:0em" class="lg-abnormal"><div class='lg-row'>三顧高巖心未悄，九年面壁意如何？須知此調人難和，接拍新新唱楚歌。</div>
</p></div>
<div class='div-other'><a id='mulu806' />
<p class='h2'>別秉素牟居士</p><p style="text-indent:0em" class="lg-abnormal"><div class='lg-row'>為尋知己汎扁舟，密意風帆孰與酬？共建法幢拈未了，點頭石笑祖燈秋。</div>
</p></div>
<div class='div-other'><a id='mulu807' />
<p class='h2'>別首四譚居士</p><p style="text-indent:0em" class="lg-abnormal"><div class='lg-row'>幾回良晤老維摩，一默榮歸信我何？今日與君開半道，他<span class='corr'>年</span>有願復來過。</div>
</p></div>
<div class='div-other'><a id='mulu808' />
<p class='h2'>別行素牟居士</p><p style="text-indent:0em" class="lg-abnormal"><div class='lg-row'>差別無為最上談，策君語默轉身難，忽然人報茶來喫，暗笑癡蠅度紙關。</div>
</p></div>
<div class='div-other'><a id='mulu809' />
<p class='h2'>別昭慶松雲主人</p><p style="text-indent:0em" class="lg-abnormal"><div class='lg-row'>幾番行腳幾番來，走破孃生鐵艸鞋，將謂此間多住住，誰知柱杖吼如雷？</div>
</p></div>
<div class='div-other'><a id='mulu810' />
<p class='h2'>別太石長老</p><p style="text-indent:0em" class="lg-abnormal"><div class='lg-row'>吾儕終日著袈裟，伎倆無能盡爪牙，卻被闍黎分半座，共拈一朵合歡華。</div>
</p></div>
<div class='div-other'><a id='mulu811' />
<p class='h2'>別君一院主</p><p style="text-indent:0em" class="lg-abnormal"><div class='lg-row'>瞎驢隊裏幾經來，糞氣坌身成禍胎，莫道自心還自了，盧能米熟要師篩。</div>
</p></div>
<div class='div-other'><a id='mulu812' />
<p class='h2'>別悟心長老</p><p style="text-indent:0em" class="lg-abnormal"><div class='lg-row'>悟徹心頭一點疑，能為可作天人師，破沙盆是正法眼，鄧傘丫非汝住持。</div>
</p></div>
<div class='div-other'><a id='mulu813' />
<p class='h2'>別文字牛居士</p><p style="text-indent:0em" class="lg-abnormal"><div class='lg-row'>忽然良晤在渝城，久熟機緣豈讓人？臨別墨華香宇宙，等閑不與世同春。</div>
</p></div>
<div class='div-other'><a id='mulu814' />
<p class='h2'>寄東川呂相國</p><p style="text-indent:0em" class="lg-abnormal"><div class='lg-row'>老僧行徑惹人疑，不作將三就兩時，桃李也隨肝膽露，難兄難弟吐華詩。</div>
</p></div>
<div class='div-other'><a id='mulu815' />
<p class='h2'>寄遠離毛總制</p><p style="text-indent:0em" class="lg-abnormal"><div class='lg-row'>賣弄曹山酒一壺，顛三倒四醉糢糊，閒神野鬼纔驚散，瓠子冬瓜逐隊扶。</div>
</p></div>
<div class='div-other'><a id='mulu816' />
<p class='h2'>寄林一牟將軍</p><p style="text-indent:0em" class="lg-abnormal"><div class='lg-row'>人戶門前滑石版，幾能起跌幾能遠？老僧曾向此經過，雖覺深深猶淺淺。</div>
</p></div>
<div class='div-other'><a id='mulu817' />
<p class='h2'>寄玉光禪人</p><p style="text-indent:0em" class="lg-abnormal"><div class='lg-row'>抱恨歸家豎法幢，酬師漫可自拈香，天池近日多些子，為等闍黎代舉揚。</div>
</p></div>
<div class='div-other'><a id='mulu818' />
<p class='h2'>寄破雪關主</p><p style="text-indent:0em" class="lg-abnormal"><div class='lg-row'>三月桃華謝復開，靈雲見也念都灰，叮嚀囑付三巴子，漫寄關頭一著來。</div>
</p></div>
<div class='div-other'><a id='mulu819' />
<p class='h2'>寄離指上座</p><p style="text-indent:0em" class="lg-abnormal"><div class='lg-row'>十載相聞喫一驚，片言堪可話三更，師徒衷曲終難盡，付與歸笻上碧岑。</div>
</p><p style="text-indent:0em" class="lg-abnormal"><div class='lg-row'>翛然滿室無他物，養成一具傲物骨，老僧只此達知音，試問如何三五六？</div>
</p></div>
<div class='div-other'><a id='mulu820' />
<p class='h2'>寄淡竹上座</p><p style="text-indent:0em" class="lg-abnormal"><div class='lg-row'>自從離亂不相聞，忽見人來報喜音，始信吾徒安靜處，一聲白鹿振叢林。</div>
</p></div>
<div class='div-other'><a id='mulu821' />
<p class='h2'>寄雪臂上座<span class='note-inline'>(時師目語嵩語錄)</span></p><p style="text-indent:0em" class="lg-abnormal"><div class='lg-row'>馬度虛名播蜀南，老僧何日得乘鞍？令徒如是加鞭策，試問巒公閒不閒？</div>
</p></div>
<div class='div-other'><a id='mulu822' />
<p class='h2'>寄慧覺上座</p><p style="text-indent:0em" class="lg-abnormal"><div class='lg-row'>七載無音一旦來，始知臭口對人開，龍天且具風霜眼，爍破乾坤笑我儕。</div>
</p></div>
<div class='div-other'><a id='mulu823' />
<p class='h2'>寄聖可上座</p><p style="text-indent:0em" class="lg-abnormal"><div class='lg-row'>見山忘道是偷安，見道忘山非等閑，珍重闍黎恩聖可，漫將滴水當波瀾。</div>
</p></div>
<div class='div-other'><a id='mulu824' />
<p class='h2'>寄六岫上座</p><p style="text-indent:0em" class="lg-abnormal"><div class='lg-row'>兩聞慮我老空山，我慮空山非等閑，況子八關關不住，又餘蛙步走江南。</div>
</p></div>
<div class='div-other'><a id='mulu825' />
<p class='h2'>寄鄒元戎</p><p style="text-indent:0em" class="lg-abnormal"><div class='lg-row'>東北生靈瘴癘消，挺然傑出箇英豪，老僧說法堪依賴，為旭為霖破寂寥。</div>
</p></div>
<div class='div-other'><a id='mulu826' />
<p class='h2'>寄龍門涌泉禪人</p><p style="text-indent:0em" class="lg-abnormal"><div class='lg-row'>一回相見一回新，拄杖權為荅話人，試問髑髏前見鬼，始知就裏有冤親。</div>
</p></div>
<div class='div-other'><a id='mulu827' />
<p class='h2'>寄炎雪禪友</p><p style="text-indent:0em" class="lg-abnormal"><div class='lg-row'>自在桃華嶺畔別，渾然如醉薜蘿中，通身長出參天棘，<span class='corr'>刺</span>殺山頭瞌睡翁。</div>
</p></div>
<div class='div-other'><a id='mulu828' />
<p class='h2'>寄嬾石法孫</p><p style="text-indent:0em" class="lg-abnormal"><div class='lg-row'>夢眼何如不放開，癡癡蠢蠢臥江隈，老天恨煞雲縹緲，無片高飛到我來。</div>
</p><p style="text-indent:0em" class="lg-abnormal"><div class='lg-row'>雲無一片到吾儕，今日何多散漫開，想是谷幽原不定，流來不盡復流來。</div>
</p></div>
<div class='div-other'><a id='mulu829' />
<p class='h2'>寄伯符法孫</p><p style="text-indent:0em" class="lg-abnormal"><div class='lg-row'>自從記莂靈山頭，一字無聞已六秋，今日龍天推送出，令吾懽喜令吾憂。</div>
</p><p style="text-indent:0em" class="lg-abnormal"><div class='lg-row'>師子貨中師子吼，群英一見翻觔斗，忽然輥出混天毬，一應邪魔皆拱手。</div>
</p></div>
<div class='div-other'><a id='mulu830' />
<p class='h2'>寄居山聞初禪人</p><p style="text-indent:0em" class="lg-abnormal"><div class='lg-row'>數載雲封不見來，一朝春迅吼如雷，<span class='corr'>已</span>知在養子牙爪，不覺蒼龍出瀑崖。</div>
</p></div>
<div class='div-other'><a id='mulu831' />
<p class='h2'>寄養玄譚向化侯</p><p style="text-indent:0em" class="lg-abnormal"><div class='lg-row'>吾蜀巫山十二峰，勢參天地有誰同？而今與國堅關鎖，日吐風雲益外中。</div>
</p></div>
<div class='div-other'><a id='mulu832' />
<p class='h2'>寄忠路敦源覃司君</p><p style="text-indent:0em" class="lg-abnormal"><div class='lg-row'>不覺相違十載餘，世情更變人情疏，而今記得當<span class='corr'>年</span>事，李子機緣熟也無？</div>
</p></div>
<div class='div-other'><a id='mulu833' />
<p class='h2'>寄素菴田居士</p><p style="text-indent:0em" class="lg-abnormal"><div class='lg-row'>瓢笠放身天地走，相逢沒箇逃禪叟，錦江覺得多金鱗，試釣不知機熟否？</div>
</p></div>
<div class='div-other'><a id='mulu834' />
<p class='h2'>寄教宗禪宿</p><p style="text-indent:0em" class="lg-abnormal"><div class='lg-row'>寄與深山老比丘，終朝活計火爐頭，嬾贊曾來煨芋艿，高風千古孰為儔？</div>
</p></div>
<div class='div-other'><a id='mulu835' />
<p class='h2'>寄萬壽寺主人</p><p style="text-indent:0em" class="lg-abnormal"><div class='lg-row'>老僧來到沒人陪，幸有當門楊柳垂，只見楊華開又落，不知春夢幾時回？</div>
</p></div>
<div class='div-other'><a id='mulu836' />
<p class='h2'>寄蓮月上座</p><p style="text-indent:0em" class="lg-abnormal"><div class='lg-row'>住山行道要應時，莫學將三就兩而，了得箇中渾不顧，打風打雨尚遲遲。</div>
</p></div>
<div class='div-other'><a id='mulu837' />
<p class='h2'>壽夔州拙谿熊太守</p><p style="text-indent:0em" class="lg-abnormal"><div class='lg-row'>野衲瓢囊無特物，單單一箇死貓頭，拈來獻上瞿塘主，壽與波濤曉夜流。</div>
</p></div>
<div class='div-other'><a id='mulu838' />
<p class='h2'>壽壽伯涂兵憲</p><p style="text-indent:0em" class="lg-abnormal"><div class='lg-row'>我與先生隔一宿，先生長我十餘春，漫將此語論延促，見也觀河悟未曾。</div>
</p></div>
<div class='div-other'><a id='mulu839' />
<p class='h2'>壽淡如劉居士</p><p style="text-indent:0em" class="lg-abnormal"><div class='lg-row'>受生長生與無生，孰箇生生足可論？就裏若知端的意，黃華翠竹一般春。</div>
</p></div>
<div class='div-other'><a id='mulu840' />
<p class='h2'>壽節也黃孝廉</p><p style="text-indent:0em" class="lg-abnormal"><div class='lg-row'>百<span class='corr'>年</span>三萬六千春，一度禾香一度新，大結霜華輸王粒，榖臺滿載許誰爭？</div>
</p></div>
<div class='div-other'><a id='mulu841' />
<p class='h2'>壽榮寰趙居士</p><p style="text-indent:0em" class="lg-abnormal"><div class='lg-row'><span class='corr'>年年</span>四七經華祝，惟有今年預祝何？想是榮催桃李熟，千枝萬顆益三多。</div>
</p></div>
<div class='div-other'><a id='mulu842' />
<p class='h2'>壽乾德張居士</p><p style="text-indent:0em" class="lg-abnormal"><div class='lg-row'>春光初度始為奇，梅柳前村野鳥啼，聽得壽圖添新句，聲聲惟道與天齊。</div>
</p></div>
<div class='div-other'><a id='mulu843' />
<p class='h2'>壽雪臂上座</p><p style="text-indent:0em" class="lg-abnormal"><div class='lg-row'>吾徒母難渾忘期，野衲誘人未足奇，拄杖驢前開正眼，莫將艸料亂離支。</div>
</p></div>
<div class='div-other'><a id='mulu844' />
<p class='h2'>壽蒼松上座</p><p style="text-indent:0em" class="lg-abnormal"><div class='lg-row'>滑石風高與壽齊，挺然獨露小谿西，往來狐兔皆驚異，幾箇惺惺幾箇疑？</div>
</p><p style="text-indent:0em" class="lg-abnormal"><div class='lg-row'>茅菴靜坐觀山河，華笑龍吟鳥助歌，就裏不隨聲色者，等同仁壽薦來麼？</div>
</p></div>
<div class='div-other'><a id='mulu845' />
<p class='h2'>壽石砫嵩山馬司君</p><p style="text-indent:0em" class="lg-abnormal"><div class='lg-row'>彈丸之土聲天下，千古阿誰敢擬價？惟有將軍骨不凡，雕弓高向蟠桃射。</div>
</p></div>
<div class='div-other'><a id='mulu846' />
<p class='h2'>壽丈林上座</p><p style="text-indent:0em" class="lg-abnormal"><div class='lg-row'>禪喜菴中逸老禪，與同修竹作同<span class='corr'>年</span>，同<span class='corr'>年</span>況有風晴興，贏得心虛節更堅。</div>
</p></div>
<div class='div-other'><a id='mulu847' />
<p class='h2'>壽心修禪人</p><p style="text-indent:0em" class="lg-abnormal"><div class='lg-row'>絕頂孤峰結把茅，了知半世諸塵勞，無生自有無生句，水月空華伴寂寥。</div>
</p></div>
<div class='div-other'><a id='mulu848' />
<p class='h2'>壽九彥禪人</p><p style="text-indent:0em" class="lg-abnormal"><div class='lg-row'>萬竹山中不老禪，與同鹿鶴日蹁躚，風雲日日閒來往，時韻千秋繞法筵。</div>
</p></div>
<div class='div-other'><a id='mulu849' />
<p class='h2'>壽繼竹法孫</p><p style="text-indent:0em" class="lg-abnormal"><div class='lg-row'>一<span class='corr'>年</span>一度動寒威，報道隴頭春信歸，想是賢孫添壽日，普天匝地放光輝。</div>
</p></div>
<div class='div-other'><a id='mulu850' />
<p class='h2'>壽世知上人</p><p style="text-indent:0em" class="lg-abnormal"><div class='lg-row'>通身是病通身藥，藥病除時壽亦長，試問知公薦得否？與同鹿鶴漫較量。</div>
</p></div>
<div class='div-other'><a id='mulu851' />
<p class='h2'>壽可度禪人</p><p style="text-indent:0em" class="lg-abnormal"><div class='lg-row'>眼前物物何曾改？不改應知法法如，了得箇中不改者，河沙難盡箇頭驢。</div>
</p></div>
<div class='div-other'><a id='mulu852' />
<p class='h2'>壽笑宇唐居士</p><p style="text-indent:0em" class="lg-abnormal"><div class='lg-row'>山水<span class='corr'>年年</span>笑宇宙，時人不薦生情竇，震威喝徹老維摩，永證金剛無量壽。</div>
</p></div>
<div class='div-other'><a id='mulu853' />
<p class='h2'>壽天池居士七十</p><p style="text-indent:0em" class="lg-abnormal"><div class='lg-row'>箇事從來無數目，誰將七十更為題？庭前秖種一枝柏，嚴霜凜凜愈加奇。</div>
</p></div>
<div class='div-other'><a id='mulu854' />
<p class='h2'>壽敬之呂居士</p><p style="text-indent:0em" class="lg-abnormal"><div class='lg-row'>六十七<span class='corr'>年</span>彈指中，急須莫把念頭鬆，牙關咬定只教徹，不徹依然昧己躬。</div>
</p></div>
<div class='div-other'><a id='mulu855' />
<p class='h2'>壽合江馮居士</p><p style="text-indent:0em" class="lg-abnormal"><div class='lg-row'>人人不覺老春秋，對鏡方知白了頭，試看村前龍澗水，無分今古壽長流。</div>
</p></div>
<div class='div-other'><a id='mulu856' />
<p class='h2'>壽達吾馮居士</p><p style="text-indent:0em" class="lg-abnormal"><div class='lg-row'>石梁橋是古今傳，活水湍流豈變遷？君壽與之風月老，半瀰江海半瀰天。</div>
</p></div>
<div class='div-other'><a id='mulu857' />
<p class='h2'>壽泰寰張居士</p><p style="text-indent:0em" class="lg-abnormal"><div class='lg-row'>蟠桃核自種驢<span class='corr'>年</span>，不逐春秋風雨便，就裏有仁能合掌，壽令拄地與撐天。</div>
</p></div>
<div class='div-other'><a id='mulu858' />
<p class='h2'>壽總戎袁聯宇</p><p style="text-indent:0em" class="lg-abnormal"><div class='lg-row'>威名久蜀東，浩氣何雄雄？問我千秋旨，荅君山海同。</div>
</p></div>
<div class='div-other'><a id='mulu859' />
<p class='h2'>壽燦碧楊居士</p><p style="text-indent:0em" class="lg-abnormal"><div class='lg-row'>菊華此日綻，根自種驢<span class='corr'>年</span>，壽量不思議，傲霜氣骨堅。</div>
</p></div>
<div class='div-other'><a id='mulu860' />
<p class='h2'>壽昇所冉居士</p><p style="text-indent:0em" class="lg-abnormal"><div class='lg-row'>倚杖看龍城，煙雲巖畔起，君同不稍異，所異非君矣。</div>
</p></div>
<div class='div-other'><a id='mulu861' />
<p class='h2'>壽瑞岐楊居士</p><p style="text-indent:0em" class="lg-abnormal"><div class='lg-row'>父子孫三代，完人尚幾家？<span class='corr'>年年</span>逢此日，壽算過河沙。</div>
</p></div>
<div class='div-other'><a id='mulu862' />
<p class='h2'>壽瑞亭張居士</p><p style="text-indent:0em" class="lg-abnormal"><div class='lg-row'>生也者裏躲，死也者裏躲，薦得者裏時，神僊不如我。</div>
</p></div>
<div class='div-other'><a id='mulu863' />
<p class='h2'>壽紹籌范總戎</p><p style="text-indent:0em" class="lg-abnormal"><div class='lg-row'>益君福祿壽，符合天地人，如此長生術，任從蓂莢更。</div>
</p></div>
<div class='div-other'><a id='mulu864' />
<p class='h2'>壽道之胡總戎</p><p style="text-indent:0em" class="lg-abnormal"><div class='lg-row'>忠南多傑者，雲漢了無依，試看江上柳，年年拂釣磯。</div>
</p></div>
<div class='div-other'><a id='mulu865' />
<p class='h2'>壽光大卉生行者</p><p style="text-indent:0em" class="lg-abnormal"><div class='lg-row'>蹇大得生日，<span class='corr'>年年</span>冬與春，雖然有更變，鏡樹識無生。</div>
</p></div>
<div class='div-other'><a id='mulu866' />
<p class='h2'>壽乾素徐居士</p><p style="text-indent:0em" class="lg-abnormal"><div class='lg-row'>君壽比南山，南山尚崩倒，就中不倒者，同與君不老。</div>
</p></div>
<div class='div-other'><a id='mulu867' />
<p class='h2'>壽龍城上座</p><p style="text-indent:0em" class="lg-abnormal"><div class='lg-row'>幾箇極頑石，老高堆上頭，況同仁者壽？溷沌過春秋。</div>
</p></div>
<div class='div-other'><a id='mulu868' />
<p class='h2'>示清白禪人</p><p style="text-indent:0em" class="lg-abnormal"><div class='lg-row'>細細山頭雨，飄飄不見蹤，有時風送樹，和葉落庭中。山中不得閒，共隨雲雨住，艸鞋腳底忙，踏破青苔路。</div>
</p></div>
<div class='div-other'><a id='mulu869' />
<p class='h2'>示湛林禪人</p><p style="text-indent:0em" class="lg-abnormal"><div class='lg-row'>遠意來頻頻，索我痛開口，欲對達磨禪，曹山好顛酒。</div>
</p></div>
<div class='div-other'><a id='mulu870' />
<p class='h2'>示禪石禪人</p><p style="text-indent:0em" class="lg-abnormal"><div class='lg-row'>其性堅且永，其機若禪石，坐破蒲團時，透露箇消息。</div>
</p></div>
<div class='div-other'><a id='mulu871' />
<p class='h2'>示完篤座主</p><p style="text-indent:0em" class="lg-abnormal"><div class='lg-row'>曹山好顛酒，到口絕承當，醉醒合如是，磨磚鏡放光。</div>
</p></div>
<div class='div-other'><a id='mulu872' />
<p class='h2'>示禪木禪者</p><p style="text-indent:0em" class="lg-abnormal"><div class='lg-row'>試問驢<span class='corr'>年</span>事，驢<span class='corr'>年</span>尚未窮，擬將筆舌盡，驢糞卻生蟲。</div>
</p></div>
<div class='div-other'><a id='mulu873' />
<p class='h2'>示若愚監院</p><p style="text-indent:0em" class="lg-abnormal"><div class='lg-row'>期期盡竭力，處眾德猶寬，欲繼葉縣省，豈將常住慳？</div>
</p></div>
<div class='div-other'><a id='mulu874' />
<p class='h2'>示見雅禪者</p><p style="text-indent:0em" class="lg-abnormal"><div class='lg-row'>白雲有深旨，來招我心師，幾度長空舞，笑聲落虎溪。</div>
</p></div>
<div class='div-other'><a id='mulu875' />
<p class='h2'>示語嵩禪人</p><p style="text-indent:0em" class="lg-abnormal"><div class='lg-row'>鼓笛恁麼打，知音幾箇隨，調高人寡和，接拍獨君歸。</div>
</p></div>
<div class='div-other'><a id='mulu876' />
<p class='h2'>示引之禪者</p><p style="text-indent:0em" class="lg-abnormal"><div class='lg-row'>力耕與筆耕，此道可相親，只見田中稻，誰知古佛心？</div>
</p></div>
<div class='div-other'><a id='mulu877' />
<p class='h2'>示習儀戒子</p><p style="text-indent:0em" class="lg-abnormal"><div class='lg-row'>既受諸佛戒，即同諸佛子，老僧亦於中，況復如何耳？</div>
</p></div>
<div class='div-other'><a id='mulu878' />
<p class='h2'>示止止禪人</p><p style="text-indent:0em" class="lg-abnormal"><div class='lg-row'>枯腸欲搜盡，無字與人書，若識無無處，無無要亦無。</div>
</p></div>
<div class='div-other'><a id='mulu879' />
<p class='h2'>示葦東禪人</p><p style="text-indent:0em" class="lg-abnormal"><div class='lg-row'>一葦向東來，十問九不開，如何得的確？九<span class='corr'>年</span>成禍胎。</div>
</p></div>
<div class='div-other'><a id='mulu880' />
<p class='h2'>示不我禪人</p><p style="text-indent:0em" class="lg-abnormal"><div class='lg-row'>三生六十劫，夢眼幾回開？撞著燈籠笑，露柱卻懷胎。人來問我禪，開口只一咄，此是何意旨？笑中常帶哭。</div>
</p></div>
<div class='div-other'><a id='mulu881' />
<p class='h2'>示牛目禪者</p><p style="text-indent:0em" class="lg-abnormal"><div class='lg-row'>牛山幸有目，爍破四天下，何啻得如之？無人敢擬價。</div>
</p></div>
<div class='div-other'><a id='mulu882' />
<p class='h2'>示岫木禪者</p><p style="text-indent:0em" class="lg-abnormal"><div class='lg-row'>說起新句子，呵呵笑不休，笑中藏利害，漫莫此輕浮。笑裏且藏刀，知之在爾曹，爾曹若不會，辜負我揮毫。</div>
</p></div>
<div class='div-other'><a id='mulu883' />
<p class='h2'>示參微戒子</p><p style="text-indent:0em" class="lg-abnormal"><div class='lg-row'>特來受吾戒，吾戒非淺學，珍重戒法嚴，是名無繫縛。</div>
</p></div>
<div class='div-other'><a id='mulu884' />
<p class='h2'>示完谷禪者</p><p style="text-indent:0em" class="lg-abnormal"><div class='lg-row'>遠遠懷瓣香，來吾雙桂堂，臨行贈一偈，歇腳便承當。</div>
</p></div>
<div class='div-other'><a id='mulu885' />
<p class='h2'>示古拙禪人</p><p style="text-indent:0em" class="lg-abnormal"><div class='lg-row'>幾來雙桂苦，行腳一番新，罵徹尿床漢，如何更問津？雙桂堂前行，蹋翻幾片雲，指頭沒半箇，卻與世人驚。</div>
</p></div>
<div class='div-other'><a id='mulu886' />
<p class='h2'>示若鏡禪者</p><p style="text-indent:0em" class="lg-abnormal"><div class='lg-row'>蹋翻艸鞋來，欲尋歸路急，難參雙桂禪，白紙書黑字。萬竹山中坐，蒲團能幾破？試參枯木禪，只見空華墮。</div>
</p></div>
<div class='div-other'><a id='mulu887' />
<p class='h2'>示佛語法孫</p><p style="text-indent:0em" class="lg-abnormal"><div class='lg-row'>相見易得好，久住難為人，我已拈來贈，任君天下行。</div>
</p></div>
<div class='div-other'><a id='mulu888' />
<p class='h2'>示谷崖法孫</p><p style="text-indent:0em" class="lg-abnormal"><div class='lg-row'>谷崖可深隱，雲散覺天清，適得一輪照，山河艸木新。</div>
</p></div>
<div class='div-other'><a id='mulu889' />
<p class='h2'>示忘我禪人</p><p style="text-indent:0em" class="lg-abnormal"><div class='lg-row'>父母未生前，如羊伴虎眠，不知此利害，<span class='corr'>妄</span>想當參禪。父母未生前，本來無面目，時人若不薦，開口還一咄。</div>
</p></div>
<div class='div-other'><a id='mulu890' />
<p class='h2'>示大奇禪人</p><p style="text-indent:0em" class="lg-abnormal"><div class='lg-row'>來參雙桂禪，夜板不成眠，更有奇特處，種丘晚穀田。</div>
</p></div>
<div class='div-other'><a id='mulu891' />
<p class='h2'>示發用上人</p><p style="text-indent:0em" class="lg-abnormal"><div class='lg-row'>達本原不二，隨業露多名，本來無一物，發用滿乾坤。</div>
</p></div>
<div class='div-other'><a id='mulu892' />
<p class='h2'>示燕樵禪者</p><p style="text-indent:0em" class="lg-abnormal"><div class='lg-row'>程途經萬里，底事卻如何？欲到含元殿，長安從此過。</div>
</p></div>
<div class='div-other'><a id='mulu893' />
<p class='h2'>示爾獰禪人</p><p style="text-indent:0em" class="lg-abnormal"><div class='lg-row'>住山須忘道，見道卻忘山，若道忘機處，鳥魚任往還。</div>
</p></div>
<div class='div-other'><a id='mulu894' />
<p class='h2'>示四聰禪者</p><p style="text-indent:0em" class="lg-abnormal"><div class='lg-row'>來吾雙桂堂，佛法可商量，試問歸家句，峨眉佛放光。</div>
</p></div>
<div class='div-other'><a id='mulu895' />
<p class='h2'>示心空碗頭</p><p style="text-indent:0em" class="lg-abnormal"><div class='lg-row'>雙桂行門滿，急欲老僧書，莫道乾坤窄，其如聲五湖。</div>
</p></div>
<div class='div-other'><a id='mulu896' />
<p class='h2'>示鳳臺毛居士</p><p style="text-indent:0em" class="lg-abnormal"><div class='lg-row'>試問主人公，相逢驀面掌，可知痛癢否？不識隔霄壞。</div>
</p></div>
<div class='div-other'><a id='mulu897' />
<p class='h2'>示白崖禪人</p><p style="text-indent:0em" class="lg-abnormal"><div class='lg-row'>山中住幾許，道念卻何如？只見華開落，興同木石居。</div>
</p></div>
<div class='div-other'><a id='mulu898' />
<p class='h2'>示寶月禪人</p><p style="text-indent:0em" class="lg-abnormal"><div class='lg-row'>冒險來雙桂，得聞一葉香，此回歸寶月，照徹永無殃。</div>
</p></div>
<div class='div-other'><a id='mulu899' />
<p class='h2'>示燕巢禪者</p><p style="text-indent:0em" class="lg-abnormal"><div class='lg-row'>來參雙桂禪，箇裏沒中邊，始信老僧事，驀頭痛與拳。</div>
</p></div>
<div class='div-other'><a id='mulu900' />
<p class='h2'>示懷素禪者</p><p style="text-indent:0em" class="lg-abnormal"><div class='lg-row'>萬竹山中坐，高節要心虛，若了其中旨，法法與人殊。</div>
</p></div>
<div class='div-other'><a id='mulu901' />
<p class='h2'>示戈文禪者</p><p style="text-indent:0em" class="lg-abnormal"><div class='lg-row'>峨眉山頂月，迥迥照十方，始信前賢說，馬駒聲遍揚。</div>
</p></div>
<div class='div-other'><a id='mulu902' />
<p class='h2'>示曇雲禪者</p><p style="text-indent:0em" class="lg-abnormal"><div class='lg-row'>來我雙桂堂，對渠無法說，一條短杖黎，與爾堪行腳。</div>
</p></div>
<div class='div-other'><a id='mulu903' />
<p class='h2'>示九昭禪人</p><p style="text-indent:0em" class="lg-abnormal"><div class='lg-row'>不識高梁路，行來甚寂寥，禪參無意味，知此卻風高。</div>
</p></div>
<div class='div-other'><a id='mulu904' />
<p class='h2'>示玄暉戒子</p><p style="text-indent:0em" class="lg-abnormal"><div class='lg-row'>來參雙桂禪，如羊伴虎眠，有時遭一口，怨聲萬萬年。</div>
</p></div>
<div class='div-other'><a id='mulu905' />
<p class='h2'>示昌昌禪者</p><p style="text-indent:0em" class="lg-abnormal"><div class='lg-row'>來參雙桂禪，領眾開荒田，機用一般別，他全你不全。</div>
</p></div>
<div class='div-other'><a id='mulu906' />
<p class='h2'>示紹宗法孫</p><p style="text-indent:0em" class="lg-abnormal"><div class='lg-row'>瓢笠來雙桂，征衣尚未乾，歸程卜在即，令我復心酸。</div>
</p></div>
<div class='div-other'><a id='mulu907' />
<p class='h2'>示耶湘禪人</p><p style="text-indent:0em" class="lg-abnormal"><div class='lg-row'>白棒沒人情，聞風便退去，有時知痛癢，始信大乘器。</div>
</p></div>
<div class='div-other'><a id='mulu908' />
<p class='h2'>示繼竹禪者</p><p style="text-indent:0em" class="lg-abnormal"><div class='lg-row'>試看庭前竹，心虛節更堅，不隨風雨變，蒼翠到驢<span class='corr'>年</span>。</div>
</p></div>
<div class='div-other'><a id='mulu909' />
<p class='h2'>示竺意禪人</p><p style="text-indent:0em" class="lg-abnormal"><div class='lg-row'>雙桂禪堂窄，難容四海人，一朝得瞥地，千古為冤親。</div>
</p></div>
<div class='div-other'><a id='mulu910' />
<p class='h2'>示萬一禪者</p><p style="text-indent:0em" class="lg-abnormal"><div class='lg-row'>欲參雙桂禪，猛力開荒田，佛法亦如是，何愁不現前？</div>
</p></div>
<div class='div-other'><a id='mulu911' />
<p class='h2'>示靈碧行者</p><p style="text-indent:0em" class="lg-abnormal"><div class='lg-row'>磨墨真心苦，求書沒奈何，老僧纔舉筆，<span class='corr'>已</span>是葛藤窩。</div>
</p></div>
<div class='div-other'><a id='mulu912' />
<p class='h2'>示見若禪人</p><p style="text-indent:0em" class="lg-abnormal"><div class='lg-row'>獨坐小樓中，看雲起石峰，握之不可得，是竅皆玲瓏。</div>
</p></div>
<div class='div-other'><a id='mulu913' />
<p class='h2'>示徹天知客</p><p style="text-indent:0em" class="lg-abnormal"><div class='lg-row'>乍入此禪期，高賓罕盡知，迎來送出去，且道是阿誰？</div>
</p></div>
<div class='div-other'><a id='mulu914' />
<p class='h2'>示現知禪者</p><p style="text-indent:0em" class="lg-abnormal"><div class='lg-row'>來參雙桂禪，語默俱悄然，忽地驀頭打，其如痛癢前。</div>
</p></div>
<div class='div-other'><a id='mulu915' />
<p class='h2'>示物外禪者</p><p style="text-indent:0em" class="lg-abnormal"><div class='lg-row'>物外有諸方，諸方多意氣，不學文字禪，方得大成器。</div>
</p></div>
<div class='div-other'><a id='mulu916' />
<p class='h2'>示徹也莊頭</p><p style="text-indent:0em" class="lg-abnormal"><div class='lg-row'>不知身是苦，以苦欲捨之，試問其中妙，插鍬尒已知。</div>
</p></div>
<div class='div-other'><a id='mulu917' />
<p class='h2'>示意玄戒子</p><p style="text-indent:0em" class="lg-abnormal"><div class='lg-row'>為道歷千山，艸鞋錢孰還？有時逢滑石，管取腳頭寬。</div>
</p></div>
<div class='div-other'><a id='mulu918' />
<p class='h2'>示本一禪人</p><p style="text-indent:0em" class="lg-abnormal"><div class='lg-row'>涉水與登山，徒勞將自瞞，豁然腳底下，踏破艸鞋穿。</div>
</p></div>
<div class='div-other'><a id='mulu919' />
<p class='h2'>示默念莊主</p><p style="text-indent:0em" class="lg-abnormal"><div class='lg-row'>做就莊家活，田園五穀豐，諸方禪衲子，共享太平風。</div>
</p></div>
<div class='div-other'><a id='mulu920' />
<p class='h2'>示無私禪人</p><p style="text-indent:0em" class="lg-abnormal"><div class='lg-row'>一葉飄秋落，千山雲覆藏，我家渾不戀，即此兩相忘。學道從來別，天涯星月孤，早知天盡處，雲霧起江湖。</div>
</p></div>
<div class='div-other'><a id='mulu921' />
<p class='h2'>示世美胡居士</p><p style="text-indent:0em" class="lg-abnormal"><div class='lg-row'>遠來索我書，不以文章賦，但可得其全，天下始有悟。</div>
</p></div>
<div class='div-other'><a id='mulu922' />
<p class='h2'>示見吾李居士<span class='corr'>刺</span>股愈親</p><p style="text-indent:0em" class="lg-abnormal"><div class='lg-row'>毀形盡忠孝，忠孝終不妙，即此嬰重心，公然合至道。</div>
</p></div>
<div class='div-other'><a id='mulu923' />
<p class='h2'>示李居士</p><p style="text-indent:0em" class="lg-abnormal"><div class='lg-row'>索我臨行句，當頭一棒親，痛聲情未瞥，忽見本來人。</div>
</p></div>
<div class='div-other'><a id='mulu924' />
<p class='h2'>示張文學</p><p style="text-indent:0em" class="lg-abnormal"><div class='lg-row'>偶共嵩呼語，相期別有時，且將乾屎橛，分付與君持。</div>
</p></div>
<div class='div-other'><a id='mulu925' />
<p class='h2'>示付衣成居士</p><p style="text-indent:0em" class="lg-abnormal"><div class='lg-row'>跳出金剛圈，吞得栗棘蓬，破山門下過，莫道不相逢。</div>
</p></div>
<div class='div-other'><a id='mulu926' />
<p class='h2'>示見宇熊居士</p><p style="text-indent:0em" class="lg-abnormal"><div class='lg-row'>竹杖行山去，雲山撥轉頭，要知腳底下，黃葉滿空浮。</div>
</p></div>
<div class='div-other'><a id='mulu927' />
<p class='h2'>示桂寰彭居士</p><p style="text-indent:0em" class="lg-abnormal"><div class='lg-row'>居家人應佛，出家人非佛，究竟是與非？不知佛何物。</div>
</p></div>
<div class='div-other'><a id='mulu928' />
<p class='h2'>示尼心源</p><p style="text-indent:0em" class="lg-abnormal"><div class='lg-row'>精進持禁戒，猶如護明珠，若然知動靜，真是大丈夫。</div>
</p></div>
<div class='div-other'><a id='mulu929' />
<p class='h2'>示玉亭鄧居士</p><p style="text-indent:0em" class="lg-abnormal"><div class='lg-row'>偶面忽然別，情濃境亦濃，天城山水渺，卻與老僧同。</div>
</p></div>
<div class='div-other'><a id='mulu930' />
<p class='h2'>示見宇李居士</p><p style="text-indent:0em" class="lg-abnormal"><div class='lg-row'>同來雙桂堂，歸去各飄香，穿透世人鼻，無人自感傷。</div>
</p></div>
<div class='div-other'><a id='mulu931' />
<p class='h2'>送蓮月門人歸渝州</p><p style="text-indent:0em" class="lg-abnormal"><div class='lg-row'>說起臨行句，山頭萬木新，和煙折一手，相送杖頭春。</div>
</p></div></div>
<p class='juan'>破山禪師語錄卷十六</p>
<div class='div-w'><p style="margin-left:0em;text-indent:1em"><span class='note-inline'>(四世孫　楚澧州　龍潭明初　慈利道林明善　鼎州大龍光膺　蜀新寧牛山真櫺　萬州百福山天圓寺廣徹　潭州西峰益聞同刻破山和尚語錄第十六卷　堆藍弘禮禪人對　秀水謝文英書　倪君亮子天章刊)</span></p>
<p><span class='note-inline'>(康熙庚申年季春月，嘉禾楞嚴般若坊附藏流通)</span></p>
</div>
</div><!-- end of div[@id='body'] -->
</body></html>