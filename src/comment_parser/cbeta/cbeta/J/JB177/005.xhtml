<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>破山禪師語錄卷第五</p><p class="byline">當陽玉泉嗣法門人印正等編</p>
<div class='div-other'><a id='mulu13' />
<p class='h1'>上堂五</p><p>上堂，僧問：「無影坡前曾相見，今朝特地忘卻面，和尚還記得麼？」師震威喝一喝。</p>
<p>問：「未到雙桂有一話頭，今已忘卻，請師荅話。」師云：「鼠口終無象牙。」僧喝一喝，師不理。僧歸眾，師乃云：「剛纔九夏又三冬，衲子齊來叩<span class='corr'>己</span>躬，拄地撐天拄杖子，顛拈倒弄活如龍。且道朝打三千、暮打八百，還濟得甚麼邊事？」以拄杖卓一卓，云：「不獨登山兼打狗，偏能扶弱不扶強。」</p>
<p>三谿魏居士請師上堂說法，師固辭。次蚤上堂，師高聲召云：「魏居士。」士應諾，師云：「老僧為汝上堂了也。」士禮拜，師便下座。</p>
<p>治宇楊居士為子拖白請上堂，師云：「天上月正圓，人間道月半。咬破卻囫圇，囫圇成兩片，飯甑兩頭空，吾道一以貫。諸仁者！向此薦得，一生參學事畢；其或未然，請光桂出來拖白去。」桂出眾作禮胡跪，師云：「自從昔日與今朝，光陰漸漸不相饒，與麼趕出三門去，福海深而壽山高。」</p>
<p>追嚴上堂，師云：「兜率皇宮去復來，如如不動實悠哉，阿僧祇口難稱讚，一任凡胎與聖胎。所以道：處生死流，驪珠獨耀於滄海；踞涅槃岸，桂輪孤朗於碧天。未離兜率，已降皇宮；未出母胎，度人已畢。正當恁麼時，且道玉臺張居士夫婦來山營齋供眾，追嚴報本一句作麼生道？父母愛之，喜而不忘；父母惡之，勞而不怨。不怨不忘今頓脫，西方上品綻金蓮。」</p>
<p>施主請上堂，僧問：「有佛處不得住，無佛處急走過，是何人境界？」師云：「好與三十棒。」僧擬測，師噓一聲。</p>
<p>印達問：「氣聚時，主人公當堂；氣散時，主人公向甚麼處安身？」師云：「天晴日頭出，雨落地下溼。」達禮拜，師乃云：「連連兩日陞堂，箇箇腳忙手忙。田裏秧深上節，山中麥老將黃，工夫覺得無隙，食祿知其有方，但願檀那福壽，與同地久天長。」</p>
<p>峨眉山萬<span class='corr'>年</span>寺紫芝法孫請陞座，僧問：「香飄雙桂，月朗中天，如何是祖孫相見一句？」師云：「分明月在峨眉上，看到峨眉卻又遲。」進云：「恁麼則團圓在此際，流輝不計秋？」師震威喝一喝。僧禮拜，師乃云：「雙桂堂前雙桂香，蜂喧蝶攘動悲傷，想來熟我餘生夢，飛上峨眉添道光。」擲拄杖，下座。</p>
<p>上堂，師云：「滴水滴凍庭際之人覓心不得，打雨打風杖頭之機忍俊不禁，忘形骸於方外，究性命於箇中，鼓兩片皮、弄三寸舌，千言萬語，無非要人解黏去縛，敲枷打鎖，豈料事無一向？又且不然，今日君如陳公夫人袁氏為男禳關寄名印鳳來山營齋供眾，入如來室，披如來衣，頂如來冠，帶如來鎖，得一身繫縛者，改禾莖而為粟柄，易短壽以作長齡。雖是雙放雙收，猶是半明半暗。正恁麼時，且道解脫底是？繫縛底是？」以拄杖卓一卓，云：「還委悉麼？薦取杖頭聲盡處，印龍印鳳日呈祥。」</p>
<p>開罏，上堂，師云：「鉗錘爐鞴不如初，十日親來九日疏，將謂胡鬚箇箇赤，誰知更有赤鬚胡？」</p>
<p>復舉：「王常侍謁臨濟大師，攜手至禪堂，問：『眾僧在此看經麼？』濟曰：『不看經。』曰：『參禪麼？』曰：『不參禪。』曰：『既不看經、又不參禪，在此作麼？』曰：『惟要作佛。』王曰：『金屑雖貴，落眼成翳。』濟云：『將謂你是箇俗漢。』」師云：「即如我夔州府經歷司盧檀越特特來山，也不如是葛藤，遇茶喫茶、遇飯喫飯，難道也是箇俗漢？」召大眾，云：「試看：今之俗漢、古之俗漢，是同？是別？若道是同，不應點罰『金屑雖貴，落眼成翳』；若道是別，只見錐頭利，不見鑿頭方。正與麼時，都盧一狀領過，還委悉麼？」</p>
<p>一僧云：「夜深不向蘆華宿。」又一僧云：「不離當處常湛然，覓則知君不可見。」師云：「只是不歸歸便得，五湖煙景有誰爭？」下座。</p>
<p>梁山林縣令請陞座，師云：「天得一以清；地得一以寧；君王得一，天下太平；諸侯得一，海晏河清。老僧今朝得箇初一，且道堪作甚麼？有水皆含月，無山不帶雲。」</p>
<p>復舉：「鼓山赴閩王請雪峰上堂，云：『雪峰門下好矢聖箭，射入九重城裏去也。』太原孚上座云：『也待某甲勘驗過始得。』趕至中途，問曰：『師兄往那裏去？』曰：『九重城裏去。』曰：『忽遇四兵圍繞時如何？』曰：『他家自有通霄路。』曰：『恁麼則離宮失殿去也？』曰：『何處不稱尊？』孚上座拂袖便回，舉似雪峰云：『好矢聖箭中途折卻了也。』峰云：『他有後語在。』曰：『老凍膿猶有鄉情在。』」師云：「此則公案商量者最多，錯會者不少，都去折箭處卜度，殊不知鼓山折箭則且置，雪峰上堂是甚麼心行？還委悉麼？」時有僧云：「道泰不傳天子令，時清休唱太平歌。」師卓拄杖一下，云：「一箭落雙鵰。」</p>
<p>天童悟和尚忌日，師拈香云：「一瓣香，兩手舉，雙桂堂前經幾幾，萬里鵬程去復來，一天明月照巴水。」</p>
<p>解制，上堂，師云：「千出醜，萬出醜，學冠天人開大口，吐霧吞雲立上風，蘇州有也常州有。大眾會麼？如會得，老僧分半院與汝住；其或未然，一任東奔西走。」</p>
<p>總督四川培之李護法薦慈請就重慶府官衙陞座，師云：「過去事已過去，未來事猶未來，且道即今事又作麼生？兩頭坐斷，中間莫位。若於此會，得淨裸裸絕承當，赤灑灑無回互，便見得今日所薦誥封一品太夫人，齊家治國，純孝精忠，凜凜孤光不遷不變，即穢邦而生淨土，即煩惱以證菩提。其或未然，更聽一偈：訃音正報凱音時，兩處相將不早遲，快我蓮池添上客，全人忠孝令人思。」下座。</p>
<p>浴佛，上堂，師云：「指天指地及周行，臭口初開引禍生，一棒翻加人我病，九龍惡水太無情。敢問大眾：還知此中利害處麼？」有僧喝一喝，師云：「將此身心奉塵剎，是則名為報佛恩。」</p>
<p>上堂，師云：「惡辣鉗錘大鞴爐，純鋼煉就箇頭顱衝，鋒破敵與麼去，四海氛煙盡淨除。如是，則知長春周居士來山飯僧請法，上祈國泰民安，下祈光前裕後，人人悟證平常，箇箇剋期取辦，早遂忠孝之懷，以全自他之益。所以道：求道如鑽火，逢煙未可休，直待金星現，燒然始到頭。老僧如是告報，未審眾中還有得金星現者麼？如無，因齋慶讚去也。」以拂子打圓相，云：「但存方寸修陰騭，自有麒麟應馬前。」</p>
<p>天童悟和尚忌日，師拈香云：「七月七，吾師涅槃日。老僧一瓣香，觸碎諸人鼻。」遂炷香，復云：「若道是瓣香，入地獄如箭射；若道不是香，入地獄如箭射。正恁麼時，且道還是香底是？不是香底是？請著一語看。」自代云：「禍不入慎家之門。」</p>
<p>辭眾上堂，師云：「初開劫運久開爐，七十<span class='corr'>年</span>來志不輸，每見隙駒難度尾，嘗聞老蚌易生珠。三餐三道束腰篾，一箇一張護口符，今日功圓并行滿，同瞻佛日與皇圖。」下座。</p>
</div>
<div class='div-other'><a id='mulu14' />
<p class='h1'>小參一</p><p>小參，師云：「臨濟在黃檗三度問佛法的的大意，三度被打，於中放不過處氣悶殺人，指參大愚輕輕點破，忽地[祝/土]拳揮掌，誰當其鋒？方是知痛癢漢。今兄弟家被我棒頭打著，不根其旨，亂去卜度，言知痛癢，目在打處痛處，單看痛底，是誰可憐生，將我祖者條棒委屈。如是，若以打處言知痛癢者，古德有言：『未跨船舷，早與三十棒了也；未動腳跟，早喫棒了也；未開口前，早與三十棒了也。』且道者箇痛癢又作麼生？知之難道也，好去打處痛處云知痛癢耶？所謂知痛癢者，言識法者懼凡在言語上、機境中識得根源處謂是知痛癢漢。所以黃檗參馬祖，不料祖遷化，遂參百丈，問曰：『馬大師生前有何言句示人？』丈自舉參馬祖因緣：『我被他一喝，只得耳聾三日。』檗當下吐舌，丈曰：『子莫承嗣馬祖去。』檗云：『今日因師舉，得見馬祖大機之用，我若承嗣伊則喪我兒孫。』丈云：『智與師齊，減師半德；智過於師，方堪傳授。』兄弟！你看者箇榜樣還是從打處痛處參究知痛癢耶？不從打處痛處參究知痛癢耶？還是從喝處耳聾處知痛癢耶？不從喝處耳聾處知痛癢耶？試卜度看。今日不禁口業分疏長短，蓋緣我輩做禿居士，不識好惡，錯會猶甚者下底註腳耳。還有一等不惟不達此意，反生毀謗，此輩難怪其愚。豈不聞真銀不通世用，真人難以應跡，真言不無逆耳？古德云：『我若一向舉揚宗教，法堂前艸深一丈。』良有以也。珍重珍重。」</p>
<p>示眾，云：「古人道三朝一七剋期取證，你們在堂七日矣，曾取證也未？」一眾無語，師云：「八十翁翁入場屋，真誠不是小兒嬉，而今爾輩不得自繇者，其過有三：一者、自恃聰明，法法頭頭一覽便會，及至臨機目瞪口呿，過在依他作解，塞自悟門。二者、硬赳赳地盡力主張，逢人便逞口頭滑，以為千了百當，及至遇一智人面前卻云『不會。』過在見識不清，意志恍惚。三者、領一話頭當座靠山相似，總不信人長言短語，只以自謂是做工夫者，見別人喧喧鬧鬧，恨不得深藏遠邃，世不面人，及至搬弄數十<span class='corr'>年</span>來依然是箇村夫俗子，過在執著，取勝易便信受。如是種種說心、說性、說常、說斷、說道理、說玄妙，自契自證者，盡是野狐精見解，須向三千里外盡淨吐，卻方來東塔門下喫痛棒也。」</p>
<p>示眾，云：「言無展事，句不投機，承言者喪，滯句者迷。此是古人板齒生毛，痛為今時分星撥兩下底註腳。山僧曾恁麼分疏一上，始得不承言、不滯句，活鱍鱍地如珠走盤。大眾且道：山僧恰古人處還有商量也無？」眾無語，師顧視左右，云：「赤眼撞著火柴頭。」</p>
<p>示眾，云：「佛佛出世唯為一大事因緣，即開示悟入四種知見，要之一佛知見道故。然而佛知見者即正知見也，此正知見即人人不妄、不邪，不偏、不倚者是也。蓋謂此正知見，雖人人皆具，不無從幼而老習染不正，故吾佛一人與我和你做箇通事舍人，以種種言教無數方便引導眾生，令離諸著而已，其實與聖人何與？而人不根其旨，起惑造業，如物墮地，重處先墜，或作善、或作惡，隨業飄鼓，可作男形、可作女形、可作非男非女形，可作無足、多足形，可作人非人等形，可作牛、羊、象、馬形，可作鱗甲羽毛形，可作情與無情形，如是等無量無邊不可說不可說阿僧祗劫捨身受身，輪迴不息，只因一念錯現，出萬般形也。即物而推，此一香爐本是泥水合成，良工造出，人欲惜之，千<span class='corr'>年</span>萬載遂成寶器，無價可評，舉世貴重；若一旦不惜損之壞之，不但不貴於世，且亦復難歸於泥水也。而人既得人身，迷不知修省，與此器物復何異哉？所以道：一失人身八萬劫，幾時等得出頭來？縱出頭來，生處邊地，下賤、癡、聾、瘖、啞、六根不具，為人奴婢，受他驅役，安得親覲大善知識，得聞正法，策進趣操，悟佛知見、入佛知見也耶？山僧今日對眾葛藤如此，也是棒打石人頭，嚗嚗論實事。」</p>
<p>小參，師遶禪床一匝，云：「會麼？於此會得，便會釋迦老人初出母胎，周行七步，目顧四方，一手指天，一手指地，云：『天上天下，惟吾獨尊。』我儂今夜又且不然，既是周行一匝，何止七步？似超釋迦老人一頭地也。何則？天上天下箇箇獨尊。所以道：男兒自有衝天志，不向他人行處行。其或未悉，更聽葛藤。」</p>
<p>復云：「者箇消息也不在言端語端說得，華簇簇、錦攢攢，以當了事惟貴。二六時中觸處生疑，有疑不決，千沒奈何、萬沒奈何，便是好處。然而此際或發一問、或示一機，自合搆汝到那不疑之地，始信從前恍恍惚惚、是是非非都盧拋向他鄉外里去也，自然頭頭上現、物物上彰，復何難易而可較哉？寧不聞昔有一僧問巖頭：『起滅不停時如何？』頭咄云：『是誰起滅？』其僧乃悟。而悟處便是不疑，不疑則是千了百當，猶香嚴之擊竹、靈雲之桃華，盡向聲色裏廓徹，如汝諸人眼底耳底，豈無如是聲色？因何不悟觸？若面墻蓋為只要在別人嘴角頭喫些涕唾餬過日子，縱得飽參，智過鶖子，學辯懸河，亦濟得甚邊事？汝看釋迦老人道：『唯佛與佛乃能知之。』且道他知箇甚麼？」眾無對，師以兩手掩面，云：「慚惶，慚惶。莫要夜長夢多。」時有僧不出眾高聲云：「和尚莫瞞人好。」師云：「是你瞞我。」</p>
<p>小參，師云：「者箇活鱍鱍處阿誰不具？那在遣昏敵散、瞠眉努目、起蚤睡晚、長期短限以了平生？所以佛祖無他，只在動靜忙閒、[祝/土]著磕著處發明者箇活鱍路頭。不見三祖信心銘曰：『至道無難，唯嫌揀擇，但莫憎愛，洞然明白。』你們厭喧求靜、得失取捨、死死生生、凡凡聖聖，總是揀擇。正恁麼時，如何是不揀擇底句？」師良久顧視左右，云：「只待來<span class='corr'>年</span>蠶麥熟，羅侯羅兒與一文。」</p>
<p>復舉：「玄沙與保福擇菜次，偶論佛法，不覺失聲一笑，玄沙責云：『汝者一笑，損了許多利益。何也？暫時不在如同死人。』保福自此確志不群，後果聲名千古。我儂者裏又且不然，每見兩堂雲水，終日鼓掌呵呵，也無許多損益，似乎超古人一頭地也。似則也似，是則未是，恁麼說話也是爛泥中有<span class='corr'>刺</span>。兄弟家既辦沖霄氣宇，來者裏同甘澹泊，秖欲究明生死，那有閒情作戲，得不太喪天日乎？其中縱有過量者，亦不可將人品不立，愈有高著愈要小心，豈不聞『如臨深淵，如履薄冰』？聖人尚爾，我安不然？必要尊乎其事，後勝於前，令人信而不誣也。苟圖活計，假衒雌黃，東去打一掌、西去築一拳，不惟自屎不覺臭，亦壞自己聲名。我儂非是有意尊大，來兄弟前作箇狀頭，終日口喃喃告訴，無非只要大家當件事做。所以玄沙[祝/土]指，香嚴擊竹，靈雲見桃華，遇境逢緣，千了百當，不是造作安排，亦非偶然，特地只是一味胸頭礙膺處廝結不開，方有見色明心、聞聲悟道之局。不是爾輩今日三、明日四，說時似有、不說似無，放參止靜，隨境飄流，徒溷日子。我出家行腳秖三十年，所作所為靡不受盡，雖依金粟老人往返六載，只得一箇老和尚暗識我敗闕處，其餘盡把我作箇泥豬癩狗看待，終日憎嫌、終日障礙，耳邊每聞盲龜跛鱉浩浩商量那箇孤硬、那箇柔弱，再不說起自己長短闊狹。</p>
<p>「兄弟！爾我者裏切莫學者般種草了無結果之日，在我者裏只說者裏話。雖然兒時做處，老來知羞，定不是泥龍石虎空獲其狀，但凡不倒斷處必也頻頻請問、數數提撕，當信時不待人，剎那異世。兄弟肯依我儂結箇驢<span class='corr'>年</span>道友，何愁碓嘴不生華？」時西堂率眾一齊禮拜，師走起，合掌云：「道泰不傳天子敕，鋼刀奚取我儂頭。」</p>
<p>對靈，小參，師豎起拄杖，云：「者箇物，上拄天，下拄地，常在動用中，動用中收不得。既動用中收不得，且道濱源程居士即今在甚麼處安身立命？」以拄杖卓一卓，云：「濱源居士被山僧拄杖接引來也，汝等諸人還見麼？若也見得，便見伊安身立命處，便見胎生、卵生、溼生、化生，有色、無色，有想、無想，非有想非無想，一切眾生安身立命處；其或未見，更聽山僧與濱源居士收因結果去也。」復以拄杖卓一下，云：「還委悉麼？擊碎惡魔諸苦趣，端然證入妙蓮心。」</p>
<p>對靈，小參，師云：「山河大地，明暗塞空，時人不識，強覓西東。存曾丘公一生一死，恁麼來、恁麼去，還悟也無？悟，則見山是山、見水是水、見明是明、見暗是暗、見塞是塞、見空是空、見君是君、見臣是臣、見父是父、見子是子、見兄是兄、見弟是弟、見男是男、見女是女；倘若未悟，見山不是山、見水不是水、見明不是明、見暗不是暗、見塞不是塞、見空不是空、見君不是君、見臣不是臣、見父不是父、見子不是子、見兄不是兄、見弟不是弟、見男不是男、見女不是女。總之，夢幻空華徒勞把捉。丘公向山僧拄杖頭上七縱八橫，口喃喃地所供如此，還委悉麼？」以拄杖卓一卓，云：「即此見聞如幻翳，回觀三界若空華。」</p>
<p>對靈，小參，師云：「雨落地下溼，過蟻難尋穴；天晴日頭出，歸禽易見巢。正當不晴不雨之際、非難非易之時，且道安任居士令先室孺人在甚麼處安身立命？」以拄杖卓一卓，云：「還會麼？若於此會得，當下便是恩愛盡，而生死盡、煩惱斷，而佛道成；若於此不會，且向山僧拄杖頭上著隻眼好。諸仁者！只如山僧拄杖頭上作麼生著眼聻？極樂娑婆都屏卻，棒頭喝下悟無生。」喝一喝，復卓拄杖，下座。</p>
<p>對靈，小參，師云：「臘末春初萬象新，拖金垂柳弄啼鶯，乃聲乃色難遮覆，韻出令人悟本真。如是，則我廣耆孫夫人素所念佛持經，操家訓子，還悟得本真也無？若也悟得，始知今日生死亦如是、苦樂亦如是、男女亦如是、恩愛亦如是、哀樂亦如是，乃至一切榮辱種種亦皆如是。」拈起拄杖，云：「既爾如是，且道即今安身立命一句作麼生道？」復卓拄杖，云：「還委悉麼？超聲越色隨他去，鳥笑華吟自在身。」</p>
<p>對靈，小參，師云：「世、出世法渾無取捨，舉古舉今了無延促，點燈籠而撞露柱、騎佛殿以跨山門者，其誰得歟？昔龐居士家財百萬，志慕大道，盡情傾向湘江，深心內典，學識貫通，曾有偈云：『有男不婚，有女不嫁，大家團圞頭，共說無生話。』不覺報緣逮盡，告其女靈照曰：『視日當午，疾來報我。』靈照應諾，見日當午去哄父曰：『日已過矣。』父出戶，行到簷頭視日，其女坐父座，端然而逝。父回見之曰：『我女敏捷，倒先我一著。』龐老更延七日亦去。其子務農田中，聞之，卓鋤立化。單單只賸得龐婆一人，遂將夫兒骨骸茶毘畢，乃云：『者夥不唧溜漢都做模做樣，令人簡點，我若去時即不然。』以手指石即裂，隱身石中不見。山僧據此看來，龐婆雖有纖塵不立之手段，而無萬法為侶之襟懷，不若我和石孫居士不下龐老之列，曾向妻兒老小翻龐老案云：『有男須婚，有女須嫁，也不團圞頭，無生豈有話？』故令先正黃夫人暗會機宜，符合斯旨，脫灑灑地男也不顧、女也不憐、夫也不辭、孫也不戀，孤迥迥、峭巍巍，高出龐婆一頭地去也。汝等諸人還知去處麼？若也知得，塵塵盡是寶王剎，剎剎無非選佛場；倘未如是，更聽山僧一偈：頓然了卻兒孫債，忽地拋開夫婦情，撒手便行渾不戀，曷同婆去石藏身？」</p>
<p>示眾，云：「即心即佛，頭上安頭；非心非佛，斬頭覓活。所以道：恁麼也不得、不恁麼也不得，恁麼、不恁麼總不得。既總不得，則生死即涅槃，煩惱即解脫。雖然如是，幾片白雲橫谷口，許多歸鳥盡迷巢。」</p>
<p>到嘉善縣大勝寺，眾居士請益念佛參禪法要，師曰：「參禪與念佛、殺人併劫物，善惡總繇之，惟是一心做。世人悟一心，不入二岐路，天堂尚偶然，地獄豈悠固？只因取捨中，生起輪迴處。」豎拄杖，云：「試看山僧拄杖子，本無迷也本無悟。」</p>
<p>金陵觀音菴小參，師云：「觀音菴內打鼓，文殊院裏上堂，塵說、剎說、熾說，無人向此承當。幸我姑蘇葉居士為父鑑韋春秋五十來此營齋供眾，請山僧向人天眾前播兩片皮，露者消息。擬欲說心、說性、說常、說斷，自有三乘十二分教詮註不休，亦是座主露布了也。雖然如是，畢竟山僧說些甚麼？天地玄黃，宇宙洪荒，日月盈昃，辰宿列張。」</p>
<p>小參，師云：「『諸行無常，是生滅法，生滅滅已，寂滅為樂。』此四句是我釋迦老人涅槃時所說，文略義周，包括一代時教也。既謂諸行無常，以何為常？莫是生滅滅已是常耶？寂滅為樂是常耶？若以生滅滅<span class='corr'>已</span>是常，又同有作有為之諸行，則是頭上安頭也。若以寂滅為樂是常，又同無作無為之定性，則是斬頭覓活也。殊不知即寂滅而不妨熾然生滅、即生滅而不妨靈然寂滅，然寂滅者，一剎那間無生相可得、一剎那間無滅相可得，故曰寂滅。就中轉凡成聖，異世同風無逾於此。所謂三世諸佛之所證，證此也；一切眾生之所迷，迷此也。故寂滅之樂非天上人間之樂可喻。即今祥符本寺圓寂玉菴禪師圓修圓證此箇消息，今夜不妨舉似大眾，貴圖大家知。還知麼？不萌艸解藏香象，無底籃能盛活蛇。」</p>
<p>示眾，云：「山僧連日病倦，不能依時及節為眾打葛藤。今因眾居士乞開示，生死關頭一著子，然而者著子千聖共遊只爭迷悟，迷則為凡、悟則成聖，有何難易而可較哉？昔龐居士捨了百萬家財學出世法，一日對妻云：『難難難，十石油麻樹上攤。』妻云：『易易易，跳下床來腳踏地。』女靈照云：『也不難，也不易，明明百艸頭，明明祖師意。』諸兄弟！汝看此三人出手眼處如鼎三足，缺一不可。渠謂明明百艸頭，非推之使易也；明明祖師意，非推之使難也，無非只在就裏一著上悟徹。</p>
<p>「又如我達磨初祖觀得此土有大乘根器，特特航海而來，遇見梁武帝，帝素所好佛教，嘗對四眾講演，獨談第一義諦以為極則，所以問達磨大師云：『如何是聖諦第一義？』磨云：『廓然無聖。』帝曰：『對朕者誰？』磨云：『不識。』帝不契，吾祖自此折蘆渡江，面壁少室。後慧可大師立雪斷臂，問及安心之旨，謂之教外別傳，直指人心，見性成佛。據可大師問：『某甲心未寧，乞師安心。』祖曰：『將心來與汝安。』大師道：『覓心了不可得。』祖云：『與汝安心竟。』何曾直指箇心來？六祖謂道箇直早已曲了，蓋證人人本具、各各不無者著子耳，非有箇別關頭、別岐路使人分心取捨、分心欣厭。就是佛祖樹此多門，到家是一，念佛念此心也、持咒護此心也、參禪悟此心也、看教辯此心也。此心無始已來習氣薰染，障蔽本明，不得受用，故勞佛祖示一機、一境、一言、一句，要人當下冰釋生死關頭，不入輪迴六道受胎微形，只得與爾我做箇通事舍人，非是渠有不了之局。」以如意舉起，召大眾云：「只此一物喚作甚麼？喚作如意則觸、不喚作如意則背，不可有語、不可無語，畢竟喚作甚麼？倘眾中有會得者，與山僧通箇消息；如未會得……」以如意擲地，云：「依舊。」</p>
<p>示眾，云：「打底不是坐，參底不是禪，快活日子不過，遂日思想成顛。所謂離心意識參、絕凡聖路學。爾輩所參不能徹悟者，為是冬瓜禪一味儱侗也。進堂來將近一月，不肯自叩己躬下事，只管東聽西聽、胡思亂想，法法頭頭沒處著落，遂爾和身放下，又成黃秧木，禪死墩墩地也。山僧不忍坐視，舉則古人機緣與諸兄弟作箇啞謎猜猜。昔鼓山赴閩王請雪峰上堂，云：『好一矢聖箭，射入九重城裏去也。』時太原孚上座云：『待某甲勘驗過始得。』趕至中途，問：『師兄往那裏去？』山云：『九重城裏去。』孚云：『忽遇四兵圍繞時如何？』山云：『他家自有通霄路。』孚云：『恁麼則離宮失殿去也？』山云：『何處不稱尊？』孚拂袖而歸，舉似雪峰云：『好矢聖箭，中途折卻了也。』峰云：『他有後語在。』孚云：『老凍儂猶有鄉情在。』」師召大眾云：「且道那裏是鼓山折箭處？試猜猜看，猜得著，到方丈裏通箇消息。」</p>
<p>示眾，云：「凡初做工夫切不可忙舉話頭，念來念去念得疲勞厭倦，便打退鼓，謂是禪道佛法沒靈驗。所以古人道：『休去，歇去，寒灰枯木去，古廟香爐去，一條白練去，然後發大疑情。』此疑情者，或是經教有所未明、公案有所未透，即此不明不透處便是本參話頭，頓在面前微著眼覷，忽地裏覷破素所礙、所疑者，則不倒斷而自倒斷也，曷足著著問人哉？然而雖是為初機說，其久經鍛煉者未必不繇此也。還會麼？不因樵子徑，爭到葛洪家？」</p>
<p>示眾，云：「風也大，雨也大，嚴寒施主請說法，不說如何併若何，人人薦取腳跟下。大眾且道：腳跟下作麼生薦取聻？平地喫交，石頭路滑。」</p>
</div>
<p class='juan'>破山禪師全錄卷五</p>
<div class='div-w'><p style="margin-left:0em;text-indent:1em"><span class='note-inline'>(嗣法門人　蜀東渝州華嚴德玉　蜀北州報恩印國　渠州白衣禪院通葦　大林禪院慶曆　蓬溪蓮蓬山八闈禪院海奎同刻破山和尚語錄第五卷　堆藍弘禮禪人對　秀水謝穎仙書　嘉興倪天章刊)</span></p>
<p><span class='note-inline'>(康熙庚申孟春月吉，嘉禾愣嚴寺般若坊藏板)</span></p>
</div>
</div><!-- end of div[@id='body'] -->
</body></html>