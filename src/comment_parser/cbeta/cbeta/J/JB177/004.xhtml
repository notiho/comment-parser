<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>破山禪師語錄卷第四</p><p class="byline">當陽玉泉嗣法門人印正等編</p>
<div class='div-other'><a id='mulu11' />
<p class='h1'>上堂四</p><p>住夔州府開縣大寧禪寺，入院，三門，云：「十方無壁落，四面亦無門，教山僧從何處入？」以拄杖畫此㊇，云：「從者裏八字打開。」</p>
<p>方丈，云：「即此用、離此用，主賓互換；胡來現、漢來現，妍醜自分。新長老忍俊不禁，一任鑽龜打瓦。」</p>
<p>檀越徐道臣請開堂，至法座，云：「就地登空易，從空放下難，難易齊屏卻，直透上頭關。新大寧直透上頭關去也，大眾還見麼？若有路可上，更高人也行。」遂陞座，拈香云：「此瓣香聲傳社稷，價重山河，端為祝嚴今上皇帝聖躬萬歲萬歲萬萬歲。伏願堯風鼓鼓，吹內霧邊雲立散；舜日輝輝，照深幽遠暗長明。」復拈香云：「此瓣香奉為乃文乃武闔國公卿，伏願不忘囑累，恆為佛法之金湯，直下承當，永作人天之眼目。」末拈香云：「此瓣香供養浙江寧波府天童山密雲和尚，用酬法乳之恩，伏願一朝印可承慈蔭，九處拈來始適殷。」斂衣趺坐。上首白椎竟，師云：「森嚴爐鞴、惡辣鉗錘，鍛聖煉賢於剎那際、超生越死於頃刻間，固非神通妙用，本是法爾如然。未審眾中有具銅頭鐵額者麼？試出來與山僧相見。」一僧出眾，禮拜起，以坐具拂一拂，展兩手，師云：「官潭子向汝道破了也。」僧舞坐具，繞一匝歸位，師云：「掠虛漢。」</p>
<p>問：「學人寂寂，請和尚歷歷。」師卓拄杖一下。僧喝一喝，師云：「汝者一喝，濟得甚麼邊事？」進云：「露一絲是陷虎之機，隱一跡則無聲無臭。」師喝云：「閒言語。」僧禮拜，師乃云：「山棒濟喝點，開三要三玄；河馬洛龜印，破無聲無臭。斷臂而覓安心，覆舟以獲真子，傳傳有據，授授無私，不惟祖道之重拈，且補皇圖之再振。當恁麼時，報國大寧一句作麼生道？兩江風浪交頭合，一洗干戈瘴癘開。」</p>
<p>上堂，僧問：「寶劍拂開天地靜，金刀纔舉斗牛寒。」師云：「禍事，禍事。」進云：「恁麼則磧裏征人三十萬，一時回首月中看？」師豎柱杖，云：「遼天赫奕。」進云：「萬邦有道歸王化，一直無私賀大寧。」師便打。</p>
<p>復舉：「僧問巴陵：『祖意、教意，是同？是別？』陵云：『雞寒上樹，鴨寒下水。』」師云：「雖然如是，雞肚不知鴨肚事，遂為禪教之分。大寧則不然，若有人問：『祖意、教意，是同？是別？』只向他道：『水向石邊流出冷，風從華裏過來香。』」</p>
<p>上堂，師云：「盛山臨水<span class='corr'>年年</span>在，東土西方豈變遷？即死即生即解脫，非男非女非因緣。舉心蹉過娘生面，動念乖張空劫前，圓具圓修登九品，德池波湧綻金蓮。所以道：無邊剎海，自他不隔於毫端，十世古今，始終不離於當念，如鴈過長空，影還沉水。正恁麼時，且傳夫人獨脫一句作麼生道？生，則決定生；去，則實不去。」</p>
<p>上堂，師云：「十五日已前，說法機不及；十五日已後，說法機太過；正當十五日，說法機如掣電、語似轟雷。試問春鰲李先生會也未？若也會得，便會孔子道：『天何言哉？四時行焉、百物生焉，天何言哉？』所以道：大音希聲，大巧若拙。無言為至言，無說乃真說。其或未然，更聽一偈：跳出火坑順且疾，臨終正念真端的，西方即在箇中圓，不用徒勞向外覓。」</p>
<p>住大竹縣佛恩禪寺豎大佛殿，眾檀越請上堂，僧問：「如何是佛恩境？」師云：「長長短短千株樹。」進云：「如何是境中人？」師云：「落落零零幾箇僧。」進云：「人境已蒙師指示，如何是臨濟當陽一句？」師豎拂子，云：「會麼？」進云：「恁麼則知恩有地去也？」師震威喝一喝。</p>
<p>問：「古人拈一莖艸建梵剎，竟新佛恩今日又作麼生？」師云：「八方有道歸王化，四海謳歌賀太平。」進云：「石華山畔金聲振，驚起丹林雙鳳兒。」師不理。僧禮拜，師乃云：「佛恩殿上雙獅踞地，大持堂前孤鴻唳天，二水逢源，一山挺翠。高也，明也，悠也，久也，廣不替之宗風；奇哉，俊哉，善哉，偉哉，多非遙之桂月。因如是地產如是人，因如是人行如是事，非但地勝人賢，要且名成實就。大眾且道：新佛恩眉毛還在麼？」卓拄杖，云：「千千龍象從茲止，萬萬獅麟自此歸。」</p>
<p>天童悟和尚忌日，寶曇禪人設供，請上堂，師云：「七月七巧，雲集秋風秋露及秋雨，乍寒乍熱透皮毛，欲脫欲穿徹骨髓。所以道：熱則普天匝地熱，寒則普天匝地寒。熱則熱殺闍黎，寒則寒殺闍黎。若如此會，得寒暑不能遷、生死不能易。正當恁麼時，且獨脫一句作麼生道？勞煩大眾同到先師真前露布者箇消息。」下座，詣真前拈香云：「戒香、定香、慧香、解脫香、解脫知見香，觸碎吾師肉鼻孔，管教遍界不能藏。」</p>
<p>住開縣龍城山紫雲禪寺，解制，上堂，師云：「<span class='corr'>年年</span>七月十五，處處追宗薦祖，箇裏眾僧自恣，都來足蹈手舞。為復是妙用現前？為復是業風飄鼓？今朝聖制告圓，試為老僧分析看。若分析得出，大蟲原來是老虎；其或未然，將拄杖一時打散，亦是蒼天中更添冤苦。」</p>
<p>住開縣鴉城山栖鳳禪院，結制，上堂，僧問：「世亂年久，群魔即恢即復，如何是太平消息？」師豎拂，云：「會麼？」進云：「四海總歸王化裏，全提正令亦奚為。」師云：「閒言語。」僧喝一喝，師云：「此喝落在什麼處？」僧擬開口，師震威喝一喝。僧禮拜，師乃云：「七月十五，龍城解制罷座；八月十五，鴉城結制陞座。雖是兩彩一賽，要且不離者箇。」以拂打圓相，云：「佛子住此地則是佛受用，常在於其中經行及坐臥。」</p>
<p>復舉：「馬祖與百丈、西堂、南泉玩月次，祖曰：『正與麼時如何？』丈曰：『正好修行。』堂曰：『正好供養。』泉拂袖便行。祖曰：『經歸藏，禪歸海，惟有普願獨超物外。』」師高聲云：「馬大師板齒生毛，分星撥兩，恁麼判斷總是第二月。且道如何是第一月？留待夜來江上落，照人無復冷秋秋。」</p>
<p>解制，上堂，一僧出以手掩師口，師打一拂，僧遂走，云：「怪了。」師拽杖打出，乃云：「本明徹闍黎前為老僧送別偈云：『吾師拄杖欲翻雲。』老僧道：『拗折了也。』『鳥道騰騰盡伴行。』老僧道：『一有多種，二無兩般。』『閨閣縱然無一物。』老僧道：『轉秘轉多。』『阿誰擔荷破沙盆？』老僧道：『且喜有箇徹闍黎。』老僧拈也拈了、斷也斷了，不惟我師從互相唱和，且是聖制告圓，亦有兩句壓韻而<span class='corr'>已</span>。栖鳳今朝散水雲，縱橫逆順任教行，破沙盆是正法眼，莫逐腥羶污卻盆。」震威喝一喝，下座。</p>
<p>住夔州府萬縣太白巖萬福寺，總戎譚任卿生日，請陞座，僧問：「離相離名接上上根，立機立境曲為中下，置此兩途，還有為人處也無？」師云：「問得老僧口啞。」進云：「燄地火光扶日出，倚天長劍逼人寒。」師震威喝一喝。</p>
<p>問：「收放不停時如何？」師云：「好與汝三十棒。」進云：「過在甚麼處？」師云：「是甚麼所在，許汝覓過？」</p>
<p>問：「祖佛即不問，覿面相呈事如何？」師云：「兩眼對兩眼。」</p>
<p>問：「無生一句，鬼神不知，因甚被諸人覷破？」師云：「汝卻被拄杖子覷破。」僧禮拜，師乃云：「六月一毒熱極，渾身上下汗如雨，各人返手試摸之，看是如何箇道理？今朝是我任卿譚總戎高陞壽域，老僧登曲彔木床讚揚不及。欲讚壽比南山，南山尚有崩倒；欲讚福如東海，東海尚有枯竭。正恁麼時，同於金剛不朽一句作麼生道？萬福堂齋萬壑僧，千金石鼓千秋水。」喝一喝，下座。</p>
<p>總戎譚虞卿生日請陞座，師云：「初伏尾，中伏頭，熱得通身冷汗流，惟有中心箇樹子，無分寒暑自悠悠。如是，則知我譚公過去世六月二十五本不生，未來世六月二十五本不滅，現在世六月二十五本不住。淨裸裸，絕承當；赤灑灑，無回互。所以道：一念普觀無量劫，非去非來亦非住，如是了知三世事，超諸方便成十力。況華封有三多之祝，老僧亦有三際之譚，都盧在者裏，還委悉麼？」良久，云：「八角磨盤空裏走，無鬚鎖子兩頭搖。」</p>
<p>慕義侯士心譚護法起華嚴經，請陞座，師云：「奇哉奇哉更奇哉，一點明星是禍胎，今日拈來光宇宙，眾生夢眼一齊開。若未如是，且聽葛藤說經意畢。」下座。</p>
<p>解制，上堂，僧問：「大地平如掌，長空一色秋，曾無佛子跡，只見水牯牛時如何？」師驀頭一棒。進云：「翻身嫌地窄，舉步憾天低。」師云：「閒言語。」僧禮拜，師乃云：「結制解制，千古常規；長期短期，一朝方便。向舉起處承當，猶是不唧溜漢；不向舉起處承當，含元殿裏覓長安。老僧年邁，要覓箇四稜著地者相繼住持，令老僧偷安兩日，有麼？有麼？」時數僧齊下一喝，西堂云：「任從滄海變，終不與師通。」師云：「既無怒起，木上座一時趕散。」</p>
<p>住夔州府梁山縣金城禪寺，順治九年十一月初一日，聖瑞姚總戎、天錫姚明經暨闔郡眾檀越請開堂，指法座云：「此寶華王座，二十年前也曾七上八下，今日復陞此座，一任百匝千重。大眾！老僧撥轉今昔關頭去也，還見麼？」遂陞座，拈香云：「此瓣香自治而亂、自亂而治，非木石而不能全其體、非水火而莫能發其用，爇向爐中祝嚴今上皇帝聖躬萬歲萬歲萬萬歲。此一瓣香非口所宣、非心所測，從月明簾外得來，荊棘林中拈出，奉為在位宰官、當山請主，伏願始作春秋之關鎖，終為東北之界墻。」末拈香云：「此瓣香三登九上，七穴八穿，觸碎鼻孔歸來，第十三回拈出，供養天童山景德堂上密雲先師，用酬法乳。」</p>
<p>維那白椎，云：「法筵龍象眾，當觀第一義。」師云：「第一義作麼生觀？若以眼觀，觀處即瞎；若以心緣，緣處即乖。既不以眼見、心緣，試出來與老僧話會看。」時二僧出眾，跳一跳，喝一喝，師云：「還有麼？」二僧無語，師以拄杖卓一卓，云：「木上座與諸人話會去也，委悉麼？杖頭日月光天德，照破山河煙霧開。」</p>
<p>佛成道日上堂，師云：「獨踞金城第一峰，滿天星斗現穹窿，老僧高著青蓮眼，看得眾生與佛同。榮寰趙居士追嚴飯僧，欲與佛同一成道、同一受用。所以道：火不待日而熱、風不待月而涼，鶴脛自長、鳧脛自短，松直棘曲、鵠白烏玄，本自現成，何假修證？大眾！正恁麼時，修證即不無染污，即不得一句作麼生道？一點明星當午現，九蓮華果自芳妍。」</p>
<p>上元日上堂，僧問：「吾有一物，無頭無尾，常在動用中，乞師一接。」師云：「你眼瞎。」僧喝，師便打。</p>
<p>問：「入門便棒，相見便喝，不知有過？無過？」師打云：「是甚麼所在，還來覓過？」</p>
<p>問：「如何是行腳事？」師云：「面面相看口如木。」</p>
<p>問：「正月中旬是上元，請問和尚：如何是缺？如何是圓？」師以拄杖畫此○，云：「且道是缺？是圓？」</p>
<p>問：「如何是學人生處？」師卓杖一下。進云：「如何是死處？」師亦卓杖一下。進云：「如何是不生不死處？」師復卓杖一下。</p>
<p>問：「如何是金城境？」師云：「城小規模大。」進云：「如何是境中人？」師云：「僧貧世界寬。」進云：「人境與和尚差多少？」師豎拄杖，云：「拄杖頭上薦取。」僧禮拜，師乃云：「<span class='corr'>年年</span>正月半，處處燈光現，箇裏卻無明，阿誰將眼見？」復以拄杖畫此○，云：「委悉麼？我見燈明佛，本光瑞如此。」</p>
<p>師誕日，明宇彭居士請上堂，師拈拄杖卓一卓，召大眾云：「會麼？者箇與老僧同壽，從無始來正月二十一日、乃至盡未來際正月二十一日，算數譬喻不可說不可思議福德海壽命聚。不獨老僧如是，三世諸佛亦如是，歷代祖師亦如是，天下老和尚亦如是，一切有情、無情亦如是。」復卓拄杖下座。</p>
<p>解制，上堂，師云：「老僧閒坐困眠，不覺過了三月，爾<span class='corr'>等</span>朝參暮請，恍惚又是一期。釋迦老子尚有三七思惟，達磨初祖況乃九<span class='corr'>年</span>面壁，今日侯府西崑譚護法為汝諸人設放參解制齋，且道參作麼生放？制作麼生解？還委悉麼？試看春風吹野綠，應教龍象任縱橫。」</p>
<p>住夔州府梁山縣雙桂福國禪院，順治十七<span class='corr'>年</span>十月十五日，邑侯飛雲彭護法請開堂，師接疏云：「大清定鼎，揚文耀武，於斯時雙桂開爐，鍛聖煉賢。於此日雖是公驗分明，卻請維那宣過。」</p>
<p>陞座，師拈香云：「此一瓣香，非木非香，無聲無臭，爇向爐中端為祝嚴今上皇帝聖躬萬歲萬歲萬萬歲，伏願壽山福海彌高彌深，皇圖帝都至堅至固。」次拈香云：「奉為滿朝百辟、臨筵郡侯，伏願長為王室股肱。」又拈香云：「六六代相傳，四四處經手，供養天童山景德堂上密雲先師，用酬法乳。」斂衣敷座。上首白椎竟，僧問：「如何是十五日已前事？」師云：「前不搆村。」進云：「如何是十五日已後事？」師云：「後不抵店。」進云：「正當十五日時如何？」師云：「退身三步禮拜著。」</p>
<p>問：「天產靈芝為甚麼不抽枝發幹？」師以拂子打圓相，云：「生也，生也。」</p>
<p>問：「紅爐大鞴就裏添炭時如何？」師云：「焦頭爛額，似粟如麻。」僧禮拜，師乃云：「今<span class='corr'>年</span>雙桂開堂，箇箇腳忙手忙，山上工頭喊號，堂前執事敲梆，芒鞋東穿西脫，索扛論短爭長，務要同心協力，都來直下承當。未審眾中還有承當者麼？」時數僧齊下一喝，師笑云：「未在。既無，老僧因齋慶讚去也。」</p>
<p>復舉：「龐居士將百萬家財傾向湘江去，參石頭遷禪師，問：『不與萬法為侶者是甚麼人？』頭以手掩居士口，士遂悟。據山僧看來：此老雖與彭公同里，其實機用各別。與其傾向湘江，不若我彭公將來飯僧請法，寧不出龐老一頭地也。雖然如是，刁刀相似，魚魯參差，若向此中會得，古今無二道、聖賢無兩心。如擲劍揮空，勿論及之不及，貴承當而不貴推托也。還委悉麼？處處綠楊堪繫馬，家家有路透長安。」下座。</p>
<p>上堂，僧問：「如杲日照空時如何？」師云：「若不同床睡，焉知蓆底穿？」進云：「幾回出世、幾建叢林，和尚分中成得什麼邊事？」師云：「直教人腳跟下豎去橫來。」進云：「有一人不落凡聖，和尚如何接他？」師震威喝一喝。僧禮拜，師乃云：「寒盡隴頭梅欲放，穿人鼻孔令人忙，看他無限癡男女，都把光陰喪北邙。時宇黃居士到室中，欲老僧露布者箇消息，然而者箇消息在胎為身、處世為人、在眼曰見、在耳曰聞、在鼻辨香、在口談論、在手執捉、在足運奔，老僧舉此告報諸人，諸人還委悉麼？還鄉盡是兒孫事，祖父從來不出門。」</p>
<p>梁山縣令曾勝幢受菩薩戒，師接疏云：「隔壁告狀，遍地葛藤，覿面相呈，漫天露布。即此用、離此用，賣弄不少；蘇州有、常州有，短販太多。雖是公驗分明，不妨維那宣過。」陞座，云：「數十年來道不同，而今慚愧起家風，相逢沒甚閒言語，一棒當頭絕<span class='corr'>己</span>躬。」說戒。下座。</p>
<p>梁山姚總戎謝夫人請陞座，師云：「金城砦上牢籠不住，雙桂堂前呼喚不回，本是箇無面目漢，卻來箇裏合水和泥。今鎮府謝夫人得得來山，飯僧請法，更祈福壽康寧，勤王報國。正與麼時，且報國一句作麼生道？雕弓已挂狼煙息，萬里謳歌賀太平。」下座。</p>
<p>檀越請上堂，僧問：「獅子王談吐三千，雙桂堂拈出一句。三千即不問，一句意如何？」師云：「汝眼瞎。」進云：「曉月暫飛千樹裏，秋河隔在數峰西。」師云：「沒交涉。」</p>
<p>問：「日間浩浩裏作得主，夢寐裏作得主，無夢無想時主在何處？」師云：「正好朝打三千，暮打八百。」進云：「太湖三萬六千頃，月在波心說向誰？」師云：「痛癢也不識。」僧禮拜，師乃云：「天王賜與華屋，要因門入。仁者大破慳囊，本為誰將？所以道：實際理地不受一塵，佛事門頭不捨一法。不捨一法，千峰勢到嶽邊止；不受一塵，萬派聲歸海上消。人人悟證平常，箇箇圓機活潑。」</p>
<p>復舉：「東印土國王飯僧，一眾俱轉經，惟二十七祖般若多羅尊者默然晏坐。王問尊者：『何不轉經？』祖曰：『貧道入息不居陰界，出息不涉眾緣，常轉如是經百千萬億卷。』」師云：「大小尊者也只在葛藤裏輥，今日若有人如是問老僧，惟痛與棒、熱與喝，不惟光揚祖道，要且不致寂寥。大眾且道：尊者與老僧是同？是別？」良久，云：「饒伊講得千經論，總落禪家第二機。」</p>
<p>永熙禪人受戒，上堂，師云：「金城砦上塵埃不到，雙桂堂前泥水甚多，且道老僧純清絕點底是？拖泥帶水底是？若向此中薦得，無戒不持、無生不度；其或未然，更聽葛藤。」說戒。下座。</p>
<p>解制，聖瑞姚護法請上堂，僧問：「聖制告圓，慶賞一句作麼生道？」師云：「各與三十棒。」僧擬進語，師震威喝一喝。僧禮拜，師乃云：「千日禪期今日已，如龍如象如獅子，忽然返擲奮全威，大地烽煙從此止。如是，則我姚將軍一片忠肝義膽，老僧今日因齋慶讚。所以道：施主一粒米，重如須彌山，若然不了道，披毛帶角還。已如是者，日食斗金非分外；未如是者，時餐粒米也難消。」以拄杖卓一卓，云：「知恩者少，負恩者多。」</p>
<p>涪侯劉夫人印貞請陞座，僧問：「三乘教典<span class='corr'>已</span>成糟粕，五家宗旨亦是筌蹄。宗教即不問，如何是法身向上事？」師云：「腳跟下薦取。」進云：「還有奇特事麼？」師云：「不顧腳跟三尺水，只貪縱步上高岑。」進云：「若不桶底開兩眼，何能大地任縱橫？」師云：「閒言語。」</p>
<p>問：「和尚陞座度盡眾生，即今侯府向甚處去也？」師云：「接饑枝上垂金果，消渴泉中湧碧流。」</p>
<p>一僧向前作揖，又作女人拜云：「恭賀和尚萬福。」手呈白紙，中畫一圓相，云：「學人投書，請和尚目。」師云：「見怪不怪，其怪自壞。」僧禮拜，師乃云：「雙桂三<span class='corr'>年</span>今復爐，重添柴炭費工夫，鎔成冷脆熱焦鐵，打把虛空掘洞鋤。今日鋤柄在手，大破天荒，重開基業，幸誥命劉夫人男譚天晟來山，飯僧請法，奉薦正一品光祿大夫西崑譚侯府夙具扶正熱腸，精忠血性，滿腔肝膽，萬世聲名一旦狼藉，四海五湖冤深莫雪，老僧忍俊不禁為伊雪卻。所以道：一切智智清淨，無二、無二分，無別、無斷故。如此，則正心誠意治國齊家，捨生趣死、捨死趣生，無不從此法界流出，究竟還歸此法界，恁麼告報也是路見不平。」以拄杖作鋤勢，云：「掘出中原乾淨土，從新復整舊規模。」</p>
<p>上元上堂，師云：「正月十五日已前為人，不遇春風華不開；十五日已後為人，華開又被風吹落；今日正當十五日，且道開底是？落底是？」良久，卓拄杖一下，云：「謾道春歸無覓處，誰知轉入此中來？」</p>
<p>薦嚴上堂，師云：「法界網裂，其維不張，擊塗毒鼓，灑甘露漿。飲之者醉、耳之者狂，都盧到老僧拄杖頭上脫體全彰。把住也，黃金失色；放行也，瓦礫生光。正恁麼時，且道把住是？放行是？」良久，云：「若是不經惡辣手，除非身帶返魂香。」</p>
<p>湛源禪人為師除禫，請上堂，師云：「今朝冬月一，乍雨洗天地，惟有者些兒，不隨晴雨易。如是，則我湛源師承一喝禪師，三周來我山中營齋供眾，強老僧登座對眾舉揚。老僧觀彼久遠猶若今日一生一死，寧能易哉？所以道：有物先天地，無形本寂寥，能為萬象主，不逐四時凋。古德恁麼道，老僧恁麼拈，未審是中還有優劣也無？如無，且道萬象主即今在甚麼處？體取蓮華不染心，法身常住寂光土。」</p>
<p>上堂，師云：「今日是我松雲法孫自戊子<span class='corr'>年</span>別去，直至而今庚子<span class='corr'>年</span>歸來，一去一來不覺十有三載，特特來山供老僧新成衣，請老僧登新法堂，說新佛法。若語、若默，俱是舊底，教老僧如何啟口？」良久，卓拄杖一下，云：「諦聽，諦聽。」下座。</p>
<p>上堂，僧問：「達磨西來所為何事？」師云：「為汝不薦。」進云：「薦後如何？」師云：「好喫老僧三十棒。」</p>
<p>問：「閉門打睡接上上，機顧鑑嚬呻屈為中下，今日陞座有何施設？」師云：「合取狗口。」</p>
<p>問：「古德云：『六人成大器。』因甚只付五人？」師云：「一有多種，二無兩般。」僧禮拜，師乃云：「遠公沽酒延陶潛，佛印燒豬待子瞻，此是一賓一主作用，只是太費力生，要且未徹向上關捩。老僧不用造作安排，隨家豐儉聽其自然。且道與先德還有同異麼？」良久，云：「若達本來非皂白，不妨隨處徹根源。」</p>
<p>解制，上堂，僧問：「前三日一場喧鬧，向甚麼處去也？」師云：「佛法大有，只是咳嗽。」進云：「恁麼則偃息干戈，擺手歸朝去也？」師云：「腳跟下猶好喫棒在。」僧禮拜，師乃云：「從上先德解制有云：『出門、不出門，俱是艸漫漫地。』老僧者裏則不然，出門、不出門，俱是一場懡㦬。何以故？舉頭天外看，誰是我般人？」</p>
<p>語嵩法孫同徒嵩目省覲，請陞座，僧問：「學人<span class='corr'>已</span>到者裏，請老和尚道道。」師豎拂，云：「會麼？」進云：「仍舊道不出。」師云：「<span class='corr'>刺</span>瞎闍黎眼睛。」僧禮拜，師乃云：「年經六十五，作事多莽鹵，旋爇返魂香，來撾塗毒鼓，聲吞鱉鼻蛇，氣壓藍田虎。」以拂子打圓相，云：「拈出箇胡餅，能超佛與祖。雖然如是，大小雙桂未諳時勢。何以故？甜瓜徹蒂甜，苦瓠連根苦，種艸雖固然，同坑無異土。」</p>
<p>漢中府靜明寺嬾石法孫請陞座，僧問：「真心無住，住則成妄。如何是無住根本？」師云：「老老大大還說者箇語話。」進云：「和尚又作麼生？」師震威喝一喝。</p>
<p>問：「穿衣喫飯即不問，屙屎放尿事如何？」師云：「大面原來是奤子。」僧禮拜，師乃云：「古有僧問先德：『如何是諸佛出身處？』荅云：『東山水上行。』又有僧問：『如何是諸佛出身處？』荅云：『西河火裏坐。』又有僧問：『如何是諸佛出身處？』荅云：『熏風自南來，殿閣生微涼。』此三大老荅話，未審還有優劣也無？若有優劣，試為老僧指出看；如無，老僧自道：去也、咄也，是三人證龜成鱉。」</p>
<p>昭覺丈雪門人請陞座，僧問：「未離兜率，已降皇宮，意旨如何？」師云：「生也，生也。」進云：「生箇甚麼？」師震威喝一喝。僧禮拜，師乃云：「初出母胎得自由，指天指地賣風流，是非只為多開口，煩惱皆因強出頭。冷逼丹霞燒木佛，饑逢王膳憶金牛，老僧此日無他說，冤報冤來仇報仇。」下座。</p>
<p>密雲悟和尚忌日設供，捧盒至影堂前陡然跌碎，師拈香云：「吾師忌日卻逢巧，處處瞻風併撥艸，殃及兒孫直至今，含冤負屈轉煩惱。且道與阿誰煩惱？」良久，云：「惱恨春歸不再來，忽然撲地驚華鳥。」</p>
<p>薦嚴上堂，僧問：「抱璞相投，乞師一決。」師云：「向前來與汝決。」僧遶一匝，師笑云：「且道老僧笑箇甚麼？」僧罔措，師乃云：「年年七月十五，處處追宗薦祖，老僧又且不然，逢人只打口鼓。」以手拍口，云：「會麼？」時有僧喝一喝，師云：「甜瓜徹蒂甜，苦瓠連根苦。」</p>
<p>上堂，僧問：「虛空百雜碎廓徹，意旨如何？」師云：「合取狗口。」僧喝，師正色叱之。</p>
<p>問：「正令全提即不問，如何是雪點紅爐底人？」師云：「汝不是者箇人。」進云：「隨緣放曠去也。」師喝一喝，僧亦喝一喝，師云：「我也喝，你也喝，未審那箇喝底是？」僧以坐具拂一拂，歸位，師云：「七棒對十三。」</p>
<p>僧問：「一百日畫地為牢，今日被學人蹋破了也。」師云：「墮坑落塹。」進云：「者箇是盡大地牢籠不著底。」師云：「性命也不顧。」僧禮拜，師乃云：「今辰老僧舉神光二祖三拜初祖，云得皮得髓，大眾雲集三拜，且道得箇甚麼？眾齊下一喝，老僧謂合取狗口。然而遠祖恁麼道，老僧恁麼拈，未審還有勝負也無？若有，不妨對眾舉似；如無，老僧自道去也。」以拄杖卓一卓，云：「還委悉麼？遲機只為分皮髓，賺我雲山千萬重。」</p>
<p>明宇李居士為男發善拖白請上堂，師云：「佛光主照十餘秋，轉重令輕得自繇，今日空門留不住，青雲得路占鼇頭。」咄一聲，云：「去。」</p>
<p>現雲龍居士祈嗣請上堂，師云：「適逢雙桂飄香，必得麒麟之子。強欲老僧上堂，上堂道箇讖語，龍吟虎嘯之年，畢竟華開碓嘴。」咄一聲，下座。</p>
<p>上堂，師云：「老僧六十六，尚欠人天福，雖有兩菜園，了無箇蘆菔。且道此意是如何？大的扯住小的哭，問你哭甚麼？人心多返復。」</p>
<p>解制，上堂，僧問：「結制已久，埋沒學人，今日出頭，作麼勘驗？」師震威喝一喝。進云：「龍得水時添意氣，虎逢山勢長威獰。」師云：「好與汝三十棒。」僧禮拜，師乃云：「今朝二十有五，放出一群猛虎，不會鷂子翻身，只解氣吞佛祖。敢問大眾以何為據？」良久，云：「子丑寅卯辰巳午，甲乙丙丁莫莽鹵。」擲拄杖，下座。</p>
</div>
<p class='juan'>破山禪師語錄卷第四</p>
<div class='div-w'><p style="margin-left:0em;text-indent:1em"><span class='note-inline'>(嗣法門人果州印豁　合州龍游山寂壽同刻破山和尚語錄第四卷　堆藍弘禮禪人對　秀水謝穎仙書　嘉興倪天章刊)</span></p>
<p><span class='note-inline'>(康熙庚申歲孟春月，嘉禾楞嚴寺般若坊識)</span></p>
</div>
</div><!-- end of div[@id='body'] -->
</body></html>