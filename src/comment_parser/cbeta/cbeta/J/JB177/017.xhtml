<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu932' />
<p class='juan'>破山禪師語錄卷第十七</p><p class="byline">當陽玉泉嗣法門人印正等編</p>
<div class='div-other'><a id='mulu933' />
<p class='h1'>佛祖讚</p>
<div class='div-other'><a id='mulu934' />
<p class='h2'>釋迦老人</p><p style="text-indent:0em" class="lg-abnormal"><div class='lg-row'>冷坐六<span class='corr'>年</span>，頓空三際，號釋迦文，說波羅蜜。咄！不知老面皮厚了多少，來借山僧鼻孔出氣？</div>
</p><p style="text-indent:0em" class="lg-abnormal"><div class='lg-row'>不坐潔白地上，慣要落草盤桓，說去說來，末後自了，自是瞿曇。</div>
</p></div>
<div class='div-other'><a id='mulu935' />
<p class='h2'>彌勒大士</p><p style="text-indent:0em" class="lg-abnormal"><div class='lg-row'>者箇彌勒，似同活賊，立向人前，不勝懽悅。打開布袋曰：「有收有放。」露出胸襟頭，無巧無拙。本欲善取一文，誰料強生枝節？呵呵！施者、受者意如何？總是當他笑臉不得。</div>
</p><p style="text-indent:0em" class="lg-abnormal"><div class='lg-row'>著甚麼急？討甚麼碗？擬欲奉承一棒，只是伸手不打笑臉。</div>
</p></div>
<div class='div-other'><a id='mulu936' />
<p class='h2'>觀音大士</p><p style="text-indent:0em" class="lg-abnormal"><div class='lg-row'>觀音大士，獨坐崖中，手執如意，其窟玲瓏。曾有悲願，無剎不融，欲人所感，現應非同。三十二相，一目圓通，全身普現，豈止血書？流遍塵剎，音徹五湖。噫！想是多生願力，與人供、與人圖。</div>
</p><p style="text-indent:0em" class="lg-abnormal"><div class='lg-row'>玲瓏巖畔，紫竹林中，淨缾楊柳，鸚鵡鳴空。如是謂之觀音，普天匝地雄雄。</div>
</p><p style="text-indent:0em" class="lg-abnormal"><div class='lg-row'>鸚鵡如是白，竹又如是紫，獨坐普陀巖，善應諸方耳。蓮華洋兮波騰徹底；梵音洞兮潮聲不<span class='corr'>已</span>。呵呵！堪笑願力來，送上麒麟子。</div>
</p></div>
<div class='div-other'><a id='mulu937' />
<p class='h2'>普賢大士</p><p style="text-indent:0em" class="lg-abnormal"><div class='lg-row'>萬行莊嚴，獨標西蜀，主峨眉山，光國王土，有情、無情，今度、當度。拈出白象，鼻卷華舞。馨香射人，如塗毒鼓。耳者膽喪，睹者目瞽。何其普賢圭角太露？</div>
</p></div>
<div class='div-other'><a id='mulu938' />
<p class='h2'>三大士</p><p style="text-indent:0em" class="lg-abnormal"><div class='lg-row'>文殊騎獅，普賢駕象，釋迦老人端坐其上。雙松所倚，韋馱相向，離三而一，一不成兩，號令人天，時時瞻仰。咦！也是一番牓樣。</div>
</p></div>
<div class='div-other'><a id='mulu939' />
<p class='h2'>伏虎尊者駕象普賢</p><p style="text-indent:0em" class="lg-abnormal"><div class='lg-row'>伏虎尊者，尚解虎鬥。勢在錫，果不唧溜。若降虎威，目觀乎後。呵呵！堪笑象普賢，共尊者一並漏逗。</div>
</p></div>
<div class='div-other'><a id='mulu940' />
<p class='h2'>羅漢</p><p style="text-indent:0em" class="lg-abnormal"><div class='lg-row'>天然椅上，古缾古爐。有何物，樹也珊瑚。黑面碧眼，手卷經書。咦！雍雍胡跪蒲團上，讀斷海函一字無。</div>
</p></div>
<div class='div-other'><a id='mulu941' />
<p class='h2'>過海羅漢</p><p style="text-indent:0em" class="lg-abnormal"><div class='lg-row'>十六尊者，各逞奇能。振錫兮則虎嘯；捧缽兮則龍吟；持杖兮攪長河為酥酪；揮麈兮變大地作黃金。一任水鬼之伎倆，難寫羅漢之應真。</div>
</p></div>
<div class='div-other'><a id='mulu942' />
<p class='h2'>降龍羅漢</p><p style="text-indent:0em" class="lg-abnormal"><div class='lg-row'>明珠光相耀長空，非白非青非綠紅，引得毒龍降缽內，莫言尊者弄神通。</div>
</p></div>
<div class='div-other'><a id='mulu943' />
<p class='h2'>達磨大師</p><p style="text-indent:0em" class="lg-abnormal"><div class='lg-row'>者漢西來，虛頭賣弄，逢人駕蘆，遇水珍重，面壁嵩山，心安骨董。咦！任從天下縱橫，一切魚龍擾動。</div>
</p><p style="text-indent:0em" class="lg-abnormal"><div class='lg-row'>毛頭毛腦，嬾剃鬚髮，撥無因果，不會佛法。形狀古古怪怪，言語兜兜荅荅，者箇慘怪東西，如何畫得相恰？呵呵！若面羊皮鼓，不打自響，是甚麼？鼕鼕。</div>
</p></div>
<div class='div-other'><a id='mulu944' />
<p class='h2'>握杖達磨</p><p style="text-indent:0em" class="lg-abnormal"><div class='lg-row'>者箇老漢，全無計算，前不搆村，後不抵店。握條拄杖，橫打豎打。千古瞎驢，東賺西賺。</div>
</p></div>
<div class='div-other'><a id='mulu945' />
<p class='h2'>南嶽讓和尚</p><p style="text-indent:0em" class="lg-abnormal"><div class='lg-row'>甚麼物也恁麼來？八載遲疑一念灰，修證不無染不得，倒提磚鏡碧塵埃。</div>
</p></div>
<div class='div-other'><a id='mulu946' />
<p class='h2'>馬祖一和尚</p><p style="text-indent:0em" class="lg-abnormal"><div class='lg-row'>車牛俱打意何如？逐動金剛禪忽蘇，三十年來無賸物，獨餘鹽醬滿江湖。</div>
</p></div>
<div class='div-other'><a id='mulu947' />
<p class='h2'>百丈海和尚</p><p style="text-indent:0em" class="lg-abnormal"><div class='lg-row'>摩天野鴨與麼飛，觸著鼻頭哭笑歸，次日法堂來卷蓆，欲人無說發人機。</div>
</p></div>
<div class='div-other'><a id='mulu948' />
<p class='h2'>黃檗運和尚</p><p style="text-indent:0em" class="lg-abnormal"><div class='lg-row'>昆蟲艸木皆如夢，一聽春雷蟄戶開，走者走兮秀者秀，黃鸝休向舌邊裁。</div>
</p></div>
<div class='div-other'><a id='mulu949' />
<p class='h2'>臨濟玄和尚</p><p style="text-indent:0em" class="lg-abnormal"><div class='lg-row'>東家中毒西家發，不覺西家毒更深，轟掌築拳秘不住，風顛從此播叢林。</div>
</p></div>
<div class='div-other'><a id='mulu950' />
<p class='h2'>昭覺勤和尚</p><p style="text-indent:0em" class="lg-abnormal"><div class='lg-row'>三佛之中一佛強，滅吾宗者乃承當，西來祖意庭前柏，影逐金雞啼過墻。</div>
</p></div>
<div class='div-other'><a id='mulu951' />
<p class='h2'>虎丘隆和尚</p><p style="text-indent:0em" class="lg-abnormal"><div class='lg-row'>見猶離見非真見，頭上安頭便豁然，柔易試看磕睡虎，爪牙終是露人前。</div>
</p></div>
<div class='div-other'><a id='mulu952' />
<p class='h2'>東明旵和尚</p><p style="text-indent:0em" class="lg-abnormal"><div class='lg-row'>豎枯脊梁涌扶桑，爍破乾坤不覆藏，影落安谿三十載，魚龍濟濟任奔忙。</div>
</p></div>
<div class='div-other'><a id='mulu953' />
<p class='h2'>天童悟和尚</p><p style="text-indent:0em" class="lg-abnormal"><div class='lg-row'>遠續曹谿，近嗣龍池，<span class='corr'>年</span>將九九，鬚髮銀絲。婆心不歇，示外威儀，脫於紙上，命不肖題。欲讚欲罵、且信且疑，付之以焚，真報吾師。</div>
</p><p style="text-indent:0em" class="lg-abnormal"><div class='lg-row'>相違數十<span class='corr'>年</span>，一見生懊惱，誰脫於紙上？吾將禿筆掃。非題亦非讚，是歹亦是好，都盧付一棒，此棒豈艸艸？咦！痛癢今朝識兒孫，原是賣柴蔣三老。</div>
</p><p style="text-indent:0em" class="lg-abnormal"><div class='lg-row'>吾師貌古，渾若猛虎，不露爪牙，超佛越祖。咦！遍地兒孫，都打者鼓。</div>
</p><p style="text-indent:0em" class="lg-abnormal"><div class='lg-row'>謂是吾師真，認真還是假，真假俱不立，痛棒驀頭打。觸著堆柴近目前，情無情也俱翛然，纖塵不許輕回話，連喝和聲驀豎拳。</div>
</p><p style="text-indent:0em" class="lg-abnormal"><div class='lg-row'>四六<span class='corr'>年</span>來影復逢，儼然如在稠人中，一瞻一禮酬三拜，皮髓應教落下風。</div>
</p><p style="text-indent:0em" class="lg-abnormal"><div class='lg-row'>老漢七十七，其年終天地，一條白棒頭，千古令人憶。噫！為人切處太心孤，與佛祖昂昂出氣。</div>
</p></div>
<div class='div-other'><a id='mulu954' />
<p class='h2'>徑山雪嶠和尚</p><p style="text-indent:0em" class="lg-abnormal"><div class='lg-row'>者箇毛頭瞎禿，僧又不僧、俗又不俗，坐斷雙雙，道通天池天目，有時喝風棒月，有時神出鬼沒。我昔曾遭魔魅，至今冤入髓骨。不打六十年前鼓笛，且向語風居裏作箇古佛。</div>
</p></div></div>
<div class='div-other'><a id='mulu955' />
<p class='h1'>自讚</p>
<div class='div-other'><a id='mulu956' />
<p class='h2'>石蓮馮居士請讚</p><p style="text-indent:0em" class="lg-abnormal"><div class='lg-row'>者箇病和尚，生來古怪樣，撞著李次公，十畫有九相。髮際髼髼鬆鬆，眼界空空蕩蕩，住止東塔街頭，遊戲南海岸上，肚裏無滴墨水，慣要興波作浪。蹋出虛空骨髓，橫按一條拄杖，任他魔佛人天，都來喫頓痛棒。阿呵呵！莫道破山本分艸料不成供養。</div>
</p></div>
<div class='div-other'><a id='mulu957' />
<p class='h2'>念中程居士請讚</p><p style="text-indent:0em" class="lg-abnormal"><div class='lg-row'>身服藍衣，面如黃蠟。無心世間，有志林下。問是阿誰？破山老衲。</div>
</p></div>
<div class='div-other'><a id='mulu958' />
<p class='h2'>侍橋程居士請讚</p><p style="text-indent:0em" class="lg-abnormal"><div class='lg-row'>舌長口窄，語淺義深，說處難曉，令人易惺。莫是箇乾屎橛、荊棘林？嗅者腦裂，視者<span class='corr'>刺</span>睛，無端惱殺丹青。咦！畫虎畫皮難畫骨，知人知面不知心。</div>
</p></div>
<div class='div-other'><a id='mulu959' />
<p class='h2'>東川呂居士請讚</p><p style="text-indent:0em" class="lg-abnormal"><div class='lg-row'>燕額虎鬚，碧眼螺髮，身披紫衣，拽杖抬捺。呵呵！堪笑四川川老蜀，原來是箇破布衲。</div>
</p></div>
<div class='div-other'><a id='mulu960' />
<p class='h2'>二祖雪臂門人請讚</p><p style="text-indent:0em" class="lg-abnormal"><div class='lg-row'>者箇臭糟缾，逢人覿面呈，氣昌流俗輩，顛態風魔僧。棒喝如掣電，機鋒若弄雲，兒孫請我讚，千古留罵名。</div>
</p></div>
<div class='div-other'><a id='mulu961' />
<p class='h2'>昭覺丈雪門人請讚</p><p style="text-indent:0em" class="lg-abnormal"><div class='lg-row'>推不向前、拽不退後，畫又不成、描又不就，惱殺丹青，出吾百醜。呵呵！且道是誰？破山病叟。</div>
</p></div>
<div class='div-other'><a id='mulu962' />
<p class='h2'>蒼松首座請讚</p><p style="text-indent:0em" class="lg-abnormal"><div class='lg-row'>兩浙喫交，三巴絕倒，崖居穴處，食木衣艸。苦志出頭，任人天保，打翻觔斗，以老賣老。咦！是甚麼活跳蚤？</div>
</p></div>
<div class='div-other'><a id='mulu963' />
<p class='h2'>德山竹帆門人請讚</p><p style="text-indent:0em" class="lg-abnormal"><div class='lg-row'>看此老，沒帳算，一條拄杖全身現，有時特地攪魚龍，鼓起波濤逼霄漢。本是竹陽一野夫，逢人只向他道箇，莫惡少、莫閒賤。</div>
</p></div>
<div class='div-other'><a id='mulu964' />
<p class='h2'>默石門人請讚</p><p style="text-indent:0em" class="lg-abnormal"><div class='lg-row'>咄咄咄兮明四喝，棒棒棒兮透三玄。一任人卜，我是神通妙用；一任人卜，我是法爾如然。</div>
</p></div>
<div class='div-other'><a id='mulu965' />
<p class='h2'>開縣令萬鼎臣請讚</p><p style="text-indent:0em" class="lg-abnormal"><div class='lg-row'>白紙渾無像，何須更圖狀？若人體任之，即是破和尚。</div>
</p></div>
<div class='div-other'><a id='mulu966' />
<p class='h2'>空如監寺請讚</p><p style="text-indent:0em" class="lg-abnormal"><div class='lg-row'>萬峰山上曾住，雙桂堂前任時，可謂法無定相，翻轉今昔面皮。咦！幸有遼天拄杖，亦可指人悟、亦可發人疑。</div>
</p></div>
<div class='div-other'><a id='mulu967' />
<p class='h2'>玉泉蓮月門人請讚</p><p style="text-indent:0em" class="lg-abnormal"><div class='lg-row'>者箇川老蜀，渾無奇特處，問禪禪不知、問教教非熟，嬾散三十年，人天忽推出，握條短杖藜，打佛兼打祖。</div>
</p></div>
<div class='div-other'><a id='mulu968' />
<p class='h2'>天樹禪人請讚</p><p style="text-indent:0em" class="lg-abnormal"><div class='lg-row'>髫<span class='corr'>年</span>傑出，三巴三峽；做箇禪和，沒傝沒[仁-二+(天/韭)]。錯過春秋，五十有餘，住持已滿，十大名剎。噫！原來熟處難忘，只得將七將八。</div>
</p></div>
<div class='div-other'><a id='mulu969' />
<p class='h2'>天柱禪人請讚</p><p style="text-indent:0em" class="lg-abnormal"><div class='lg-row'>謂是老僧像，全然都不相，若將作影響，欲讚返成謗。噫嘻！堪笑者阿師，握條大白棒。</div>
</p></div>
<div class='div-other'><a id='mulu970' />
<p class='h2'>天池禪人請讚</p><p style="text-indent:0em" class="lg-abnormal"><div class='lg-row'>婆心為人，握條拄杖，東打西打，天謗人謗。呵呵！堪笑不知痛癢，都來依葫蘆畫樣。</div>
</p></div>
<div class='div-other'><a id='mulu971' />
<p class='h2'>常明禪人請讚</p><p style="text-indent:0em" class="lg-abnormal"><div class='lg-row'>道是老僧面目，全然無甚可述，不如翻轉面皮，天下浩然獨步。</div>
</p></div>
<div class='div-other'><a id='mulu972' />
<p class='h2'>月朗禪人請讚</p><p style="text-indent:0em" class="lg-abnormal"><div class='lg-row'>即字即像，留來供養；離字離像，人天榜樣；字像俱非，破山和尚。</div>
</p></div>
<div class='div-other'><a id='mulu973' />
<p class='h2'>靈隱門人請讚</p><p style="text-indent:0em" class="lg-abnormal"><div class='lg-row'><span class='corr'>年</span>經六十九，作事不唧溜，撞著惡金毛，遭他咬一口。莫是萬峰中破山病叟，現身雙桂堂，面南看北斗。咄！</div>
</p></div>
<div class='div-other'><a id='mulu974' />
<p class='h2'>師林禪人請讚</p><p style="text-indent:0em" class="lg-abnormal"><div class='lg-row'>千出醜，萬出醜，無奈兒孫繼其後。一日三度瞻禮，不惟有益，返惹人咒。咄！</div>
</p></div>
<div class='div-other'><a id='mulu975' />
<p class='h2'>心朴禪人請讚</p><p style="text-indent:0em" class="lg-abnormal"><div class='lg-row'>名欽四海，道重天下，人若問著，驀頭便打。呵呵！堪笑胡椒老鼠，毒氣恁麼惡辣。</div>
</p></div>
<div class='div-other'><a id='mulu976' />
<p class='h2'>可可禪人請讚</p><p style="text-indent:0em" class="lg-abnormal"><div class='lg-row'>身披法服，道出尋常，手持白拂，儼如放光。噫！未審此中說何法？當機拄杖著忙。</div>
</p></div>
<div class='div-other'><a id='mulu977' />
<p class='h2'>雲幻侍者請讚</p><p style="text-indent:0em" class="lg-abnormal"><div class='lg-row'>棒不打人，塵生一尺，縱然有眼，倚墻靠壁。噫！任教拄地與撐天，還借拂子頭出氣。</div>
</p></div>
<div class='div-other'><a id='mulu978' />
<p class='h2'>丈林門人請讚</p><p style="text-indent:0em" class="lg-abnormal"><div class='lg-row'>曹山酒，臨濟棒，惟有老僧更倔強，撞著泰山石敢當，逢人痛與一頓棒。咦！試問何人？破山和尚。</div>
</p></div>
<div class='div-other'><a id='mulu979' />
<p class='h2'>大吼門人請讚</p><p style="text-indent:0em" class="lg-abnormal"><div class='lg-row'>種自渝城，姓標蹇氏，大竹生長，枝葉遍地。嘻嘻！笑殺尒與我，同坑土無異。</div>
</p></div>
<div class='div-other'><a id='mulu980' />
<p class='h2'>本源門人請讚</p><p style="text-indent:0em" class="lg-abnormal"><div class='lg-row'>天上天丁，舉世無比，入廛垂手，逆行有幾？呵呵！堪笑三巴國內，難著渠萬竹山前，與人煩惱、與人懽喜。</div>
</p></div>
<div class='div-other'><a id='mulu981' />
<p class='h2'>壁觀門人請讚</p><p style="text-indent:0em" class="lg-abnormal"><div class='lg-row'>一手執杖，一手撫膝，試問如何？有所不必。咦！條條直直儼然是，覿面逢人道不識</div>
</p></div>
<div class='div-other'><a id='mulu982' />
<p class='h2'>水月禪人請讚</p><p style="text-indent:0em" class="lg-abnormal"><div class='lg-row'><span class='corr'>年</span>經七十，污人紙筆，畫又不相，描亦不似。道行江北江南，禪通山間水際。呵呵！堪笑不唧溜的老漢解說波羅蜜。咄！</div>
</p></div>
<div class='div-other'><a id='mulu983' />
<p class='h2'>印水監寺請讚</p><p style="text-indent:0em" class="lg-abnormal"><div class='lg-row'>曹谿水源，天童木本，雙桂飄香，四海難隱。呵呵！堪笑天人師與一切冤親平等。</div>
</p></div>
<div class='div-other'><a id='mulu984' />
<p class='h2'>寂光門人請讚</p><p style="text-indent:0em" class="lg-abnormal"><div class='lg-row'>無名無像先天兆，有是有非後覺知，不涉有無真面目，永遺代代天人師。</div>
</p></div>
<div class='div-other'><a id='mulu985' />
<p class='h2'>靜行禪人請讚</p><p style="text-indent:0em" class="lg-abnormal"><div class='lg-row'>棒頭有眼，爍破天下，撞著箇人，一戮便瞎。耳其聲兮似恰，窺共色兮惡煞。呵呵！堪笑雙桂老凍儂，逢人一味鞭撻。</div>
</p></div>
<div class='div-other'><a id='mulu986' />
<p class='h2'>參之侍者請讚</p><p style="text-indent:0em" class="lg-abnormal"><div class='lg-row'>髼鬆螺髮，妙年青姿，握條拄杖，打人祖師，若知痛癢，相繼承之。呵呵！堪笑世人，何其太癡？</div>
</p></div>
<div class='div-other'><a id='mulu987' />
<p class='h2'>本空禪人請讚</p><p style="text-indent:0em" class="lg-abnormal"><div class='lg-row'>者箇老和尚，顛倒渾無然，一任佛與祖，都盧喫頓棒。噫！自從胡亂後，三十<span class='corr'>年</span>不少鹽醬。</div>
</p></div>
<div class='div-other'><a id='mulu988' />
<p class='h2'>易菴西堂請讚</p><p style="text-indent:0em" class="lg-abnormal"><div class='lg-row'>千古一杖，萬<span class='corr'>年</span>一念，魔佛俱非，誰通一線？咦！也是矢上加尖，空中掣電。</div>
</p></div>
<div class='div-other'><a id='mulu989' />
<p class='h2'>耶湘書記請讚</p><p style="text-indent:0em" class="lg-abnormal"><div class='lg-row'>破頭山上喫交，福城東際開口，揚聲只教痛煞，沒箇人來對偶。噫嘻！也是蝦跳不出斗。</div>
</p></div>
<div class='div-other'><a id='mulu990' />
<p class='h2'>雲拙禪人請讚</p><p style="text-indent:0em" class="lg-abnormal"><div class='lg-row'>曾住破頭山，尪贏甚不堪，口唇猶剝棗，病面若藏柑。榾柮火供暖，<span class='corr'>㲯</span>毿衣避寒，龍天推出世，留與在人間。</div>
</p></div>
<div class='div-other'><a id='mulu991' />
<p class='h2'>石幢首座請讚</p><p style="text-indent:0em" class="lg-abnormal"><div class='lg-row'>萬竹山中打坐，雙桂堂前鼓舌，一任鑽龜打瓦，總教痛快不徹。咦！逢人一棒一條痕，機下一掌一握血。</div>
</p></div>
<div class='div-other'><a id='mulu992' />
<p class='h2'>天竺禪人請讚</p><p style="text-indent:0em" class="lg-abnormal"><div class='lg-row'>白棒打人，鮮血遍地，要知痛癢，始識其意。呵呵！堪笑臨濟兒孫，倒有些惡辣氣息。</div>
</p></div>
<div class='div-other'><a id='mulu993' />
<p class='h2'>無私維時請讚</p><p style="text-indent:0em" class="lg-abnormal"><div class='lg-row'><span class='corr'>年</span>老六十有三，口頭終日喃喃，說些沒滋味話，與人放曠打憨。噫！手持一柄拂子，試問諸人好參。</div>
</p></div>
<div class='div-other'><a id='mulu994' />
<p class='h2'>百城門人請讚</p><p style="text-indent:0em" class="lg-abnormal"><div class='lg-row'>握杖不打人，知是機不濟，始信頑石頭，顛三並倒四。謂是吾之真，況無衲僧氣？呵呵！堪笑川老蜀，魔宮虎穴游戲。</div>
</p></div>
<div class='div-other'><a id='mulu995' />
<p class='h2'>六岫首座請讚</p><p style="text-indent:0em" class="lg-abnormal"><div class='lg-row'><span class='corr'>年</span>登八八，返倒瀟灑，竭力為人，人不知也。秖握一條白棒，付與天下兒孫，撞著佛也是打、魔也是打。</div>
</p></div>
<div class='div-other'><a id='mulu996' />
<p class='h2'>三止禪人請讚</p><p style="text-indent:0em" class="lg-abnormal"><div class='lg-row'>握杖為人，人多生障，直條條地，絕其伎倆，且道是誰？破山和尚。</div>
</p></div>
<div class='div-other'><a id='mulu997' />
<p class='h2'>深省門人請讚</p><p style="text-indent:0em" class="lg-abnormal"><div class='lg-row'>者箇老凍儂，隨處得自在，揮麈山石間，說法俱無礙。有時看雲去雲來，有時看華開華落。咦！一任四海五湖，卻把老僧勘破。</div>
</p></div>
<div class='div-other'><a id='mulu998' />
<p class='h2'>禦木門人請讚</p><p style="text-indent:0em" class="lg-abnormal"><div class='lg-row'>本是四川川老蜀，逢人驀面震威咄，不知此意是何如？山自青兮水自綠。</div>
</p></div>
<div class='div-other'><a id='mulu999' />
<p class='h2'>忍微門人請讚</p><p style="text-indent:0em" class="lg-abnormal"><div class='lg-row'>得粒金粟，撒遍天下，一雨二露，三冬九夏。果蜀華吳，滅梁生大，若聖若凡，沒傝沒[仁-二+(天/韭)]。有時高高峰頂立，超佛越祖；有時深深水底行，痛打臭罵。率性撥轉蘆頭，慈航倒駕。呵呵！如此行徑，反增聲價。</div>
</p></div>
<div class='div-other'><a id='mulu1000' />
<p class='h2'>耕雲門人請讚</p><p style="text-indent:0em" class="lg-abnormal"><div class='lg-row'>萬峰活埋，雙桂飄香，一般意味，千古難藏。狂蜂亂舞，粉蝶伏墻，一條拄杖，驀頭便打，唯要人人點首皈降。</div>
</p></div>
<div class='div-other'><a id='mulu1001' />
<p class='h2'>當臺門人請讚</p><p style="text-indent:0em" class="lg-abnormal"><div class='lg-row'>打又不嗔，罵又不喜，一日九拜，活活咒死，老僧薄福，與世人作箇綱紀。</div>
</p></div>
<div class='div-other'><a id='mulu1002' />
<p class='h2'>雲嶠監院請讚</p><p style="text-indent:0em" class="lg-abnormal"><div class='lg-row'>遠繼曹谿，近嗣龍池，破山末後，好老面皮。咦！漫道源遠不絕，永作人天之師。</div>
</p></div>
<div class='div-other'><a id='mulu1003' />
<p class='h2'>穎初首座請讚</p><p style="text-indent:0em" class="lg-abnormal"><div class='lg-row'>一又不成，二又不像，惱殺丹青，百古百樣。未知是誰？破山和尚。</div>
</p></div>
<div class='div-other'><a id='mulu1004' />
<p class='h2'>笑宗門人請讚</p><p style="text-indent:0em" class="lg-abnormal"><div class='lg-row'>本是竹陽老僧，為人一味甘貧，杖頭有子氣，終只想打人。咦！也是路見不平。</div>
</p></div>
<div class='div-other'><a id='mulu1005' />
<p class='h2'>指北知客請讚</p><p style="text-indent:0em" class="lg-abnormal"><div class='lg-row'>華開檇李，果熟蠶叢，驀劄撞著，電卷雷轟。咦！子去江南歸來，與吾金剛圈栗棘蓬。</div>
</p></div>
<div class='div-other'><a id='mulu1006' />
<p class='h2'>西來禪人請讚</p><p style="text-indent:0em" class="lg-abnormal"><div class='lg-row'>手持白拂，身靠幽石，東土婆心，西來大意，擬欲讚謗，翻成賸跡。咦！也是餬餅裏呷汁。</div>
</p></div>
<div class='div-other'><a id='mulu1007' />
<p class='h2'>朴存禪人請讚</p><p style="text-indent:0em" class="lg-abnormal"><div class='lg-row'>惱煞丹青，出吾百醜，眼橫鼻直，河目海口。咄！說出幾句毒死人話，一任禪和南奔北走。</div>
</p></div>
<div class='div-other'><a id='mulu1008' />
<p class='h2'>兩石上座請讚</p><p style="text-indent:0em" class="lg-abnormal"><div class='lg-row'>口似磉盤，眼如掣電，手持白拂，當機浪卷。左拂兮佛也不前，右拂兮魔亦不見，任渠搬盡伎倆，且向第二頭侍者邊挺身自薦。</div>
</p></div>
<div class='div-other'><a id='mulu1009' />
<p class='h2'>立雪禪人請讚</p><p style="text-indent:0em" class="lg-abnormal"><div class='lg-row'>是相是真，罵亦不嗔；是真是相，讚亦成謗；讚謗俱非，泯絕真妄。如是平等轉大法輪，至令信者、疑者無復以此為憑。</div>
</p></div>
<div class='div-other'><a id='mulu1010' />
<p class='h2'>伯符法孫請讚</p><p style="text-indent:0em" class="lg-abnormal"><div class='lg-row'>欲吾真字，即吾真像。字像俱非，冥然何狀？</div>
</p></div>
<div class='div-other'><a id='mulu1011' />
<p class='h2'>石雲禪人請讚</p><p style="text-indent:0em" class="lg-abnormal"><div class='lg-row'><span class='corr'>年</span>方六十有二，作法顛三倒四，說是破山和尚，偏然到底不識。</div>
</p></div>
<div class='div-other'><a id='mulu1012' />
<p class='h2'>紫芝法孫請讚</p><p style="text-indent:0em" class="lg-abnormal"><div class='lg-row'>頭髮髼鬆，揮麈談空，山巔水際，行止如龍。道是破山和尚，也是喚甕作鐘。</div>
</p></div>
<div class='div-other'><a id='mulu1013' />
<p class='h2'>密旨禪人請讚</p><p style="text-indent:0em" class="lg-abnormal"><div class='lg-row'>萬竹山中，雙桂堂前，捉摸不住，孰聖孰賢？若道是破山和尚，夢到驢<span class='corr'>年</span>。</div>
</p></div>
<div class='div-other'><a id='mulu1014' />
<p class='h2'>燕石法孫請讚</p><p style="text-indent:0em" class="lg-abnormal"><div class='lg-row'>將吾字兮作吾像，即此乃為真俱養。若道老僧返顛倒，劈脊痛打三十棒。</div>
</p><p style="text-indent:0em" class="lg-abnormal"><div class='lg-row'>身靠幽石，手持白拂，無法可說，但觀瀑布。左右侍者，拄杖如意，適全其用，不拘文字。呵呵！堪笑者破山病叟，令人嘻、令人戲。</div>
</p></div>
<div class='div-other'><a id='mulu1015' />
<p class='h2'>三璧法孫請讚</p><p style="text-indent:0em" class="lg-abnormal"><div class='lg-row'>生不逢時，處於惡世，棒不打人，倚墻靠壁，只用三寸綿軟舌，說去說來沒蹤跡。咦！也是糊餅裏呷汁。</div>
</p></div>
<div class='div-other'><a id='mulu1016' />
<p class='h2'>牛目法孫請讚</p><p style="text-indent:0em" class="lg-abnormal"><div class='lg-row'>惡性頭陀，非佛非魔，握條拄杖，如何若何？驀直打人，機扣禪和。咦！也是平地生波。</div>
</p></div>
<div class='div-other'><a id='mulu1017' />
<p class='h2'>徹靈禪人請讚</p><p style="text-indent:0em" class="lg-abnormal"><div class='lg-row'>拈塵說法，人莫之曉，慈悲之故，只得落艸。咦！拄杖靠背，虛空笑倒。</div>
</p></div>
<div class='div-other'><a id='mulu1018' />
<p class='h2'>法印禪人請讚</p><p style="text-indent:0em" class="lg-abnormal"><div class='lg-row'>數十<span class='corr'>年</span>來，說法行道，經歷艱險，無顛無倒。呵呵！堪笑拂子亂拂，拄杖一棒棒倒。</div>
</p></div>
<div class='div-other'><a id='mulu1019' />
<p class='h2'>發印禪人請讚</p><p style="text-indent:0em" class="lg-abnormal"><div class='lg-row'>字像從來沒兩般，兒孫滿地得安然，幾將欲入蒼龍窟，只恐時人去妄傳。</div>
</p></div>
<div class='div-other'><a id='mulu1020' />
<p class='h2'>靜浪禪人請讚</p><p style="text-indent:0em" class="lg-abnormal"><div class='lg-row'>遊戲山林，回觀山谷，握條拄杖，逢人便咄，打著箇漢，指條活路。嘻嘻！惱殺丹青，寫吾皮、露吾骨。</div>
</p></div>
<div class='div-other'><a id='mulu1021' />
<p class='h2'>發榮居士請讚</p><p style="text-indent:0em" class="lg-abnormal"><div class='lg-row'>握杖山水間，以之恣遊戲，看來人世中，幾箇空名利？珍重老維摩，供養亦如是。</div>
</p></div>
<div class='div-other'><a id='mulu1022' />
<p class='h2'>修福禪人請讚</p><p style="text-indent:0em" class="lg-abnormal"><div class='lg-row'>道真必是假，道假必是真，真假俱不立，且道是何人？咦！也是髑髏裏眼睛。</div>
</p></div>
<div class='div-other'><a id='mulu1023' />
<p class='h2'>湛宇禪人請讚</p><p style="text-indent:0em" class="lg-abnormal"><div class='lg-row'>者箇毛頭毛腦，佛法有所不曉，握條白棒為人，端要驚蛇打艸。</div>
</p></div>
<div class='div-other'><a id='mulu1024' />
<p class='h2'>繼六禪人請讚</p><p style="text-indent:0em" class="lg-abnormal"><div class='lg-row'>坐盤陀石，手執麈拂，細思量起，口說不出。噫！也是鎮州蘆菔。</div>
</p></div>
<div class='div-other'><a id='mulu1025' />
<p class='h2'>見南禪人請讚</p><p style="text-indent:0em" class="lg-abnormal"><div class='lg-row'>靈山發脈，曹谿始嗣，流派馬駒，道昌臨濟。噫嘻！至我天童，兒孫遍地。</div>
</p></div>
<div class='div-other'><a id='mulu1026' />
<p class='h2'>天鏡侍者請讚</p><p style="text-indent:0em" class="lg-abnormal"><div class='lg-row'>打人棒頭，撐天拄地，正見撥開，光徹三際。咄！雖然沒甚恩威，返道有些虎勢。</div>
</p></div>
<div class='div-other'><a id='mulu1027' />
<p class='h2'>守一禪人請讚</p><p style="text-indent:0em" class="lg-abnormal"><div class='lg-row'>物外諸身，諸身物外，一條杖藜，周遍法界。噫嘻！堪笑老凍儂，猶有鄉情在。</div>
</p></div>
<div class='div-other'><a id='mulu1028' />
<p class='h2'>本來禪人請讚</p><p style="text-indent:0em" class="lg-abnormal"><div class='lg-row'>徹骨為人無一物，打風打雨令人怖，有時立在妙高峰，四面八方沒回互。</div>
</p></div>
<div class='div-other'><a id='mulu1029' />
<p class='h2'>何善人請讚</p><p style="text-indent:0em" class="lg-abnormal"><div class='lg-row'>竹陽百姓，臨濟遠孫，二諦融一，一非所存。致令見者、聞者、供養者，直教棒下薦取無生。</div>
</p></div>
<div class='div-other'><a id='mulu1030' />
<p class='h2'>海玉李居士請讚</p><p style="text-indent:0em" class="lg-abnormal"><div class='lg-row'><span class='corr'>年</span>經七十，常住在世，鬚髮皓然，眼橫鼻直。呵呵！堪笑此老翁，連自猶不識。</div>
</p></div>
<div class='div-other'><a id='mulu1031' />
<p class='h2'>大奇禪人請讚</p><p style="text-indent:0em" class="lg-abnormal"><div class='lg-row'>無像之相，是名真相，但著點染，已成別樣。若得不別，不在丹青筆上。</div>
</p></div>
<div class='div-other'><a id='mulu1032' />
<p class='h2'>洞源禪人請讚</p><p style="text-indent:0em" class="lg-abnormal"><div class='lg-row'>者箇禿物，穿紅穿綠，惡貫人天，來觀瀑布，任是高山流水、華木石竹，一段風光盡向拄杖頭邊獨露。</div>
</p></div>
<div class='div-other'><a id='mulu1033' />
<p class='h2'>本一禪人請讚</p><p style="text-indent:0em" class="lg-abnormal"><div class='lg-row'>握杖閒行山間林下，看雲飛，看雨灑，逍遙物外。何人問者？莫道破山，老宿開口便打。</div>
</p></div>
<div class='div-other'><a id='mulu1034' />
<p class='h2'>尒獰禪人請讚</p><p style="text-indent:0em" class="lg-abnormal"><div class='lg-row'>六十甲子，牢籠不住；四十僧臘，打擾不開。又值<span class='corr'>年</span>荒世亂，只得學箇癡獃。咦！拄杖頭邊出佛祖，震威一喝吼如雷。</div>
</p></div>
<div class='div-other'><a id='mulu1035' />
<p class='h2'>彼岸禪人請讚</p><p style="text-indent:0em" class="lg-abnormal"><div class='lg-row'>江南江北，幾曾行腳？天上天下，惡聲已播。見者、聞者、供養者，快得安隱，即得解脫。</div>
</p></div>
<div class='div-other'><a id='mulu1036' />
<p class='h2'>心空禪人請讚</p><p style="text-indent:0em" class="lg-abnormal"><div class='lg-row'>生處竹陽，出世高梁，六十有五，經幾相忘，忽然撞著，丹青寫吾骨格、供吾衣裳。</div>
</p></div>
<div class='div-other'><a id='mulu1037' />
<p class='h2'>忘我侍者請讚</p><p style="text-indent:0em" class="lg-abnormal"><div class='lg-row'>如汝髼頭，無是髼頭；若無是者，無二髼頭。呵呵！談笑遍天下，沒人與我同流。</div>
</p></div>
<div class='div-other'><a id='mulu1038' />
<p class='h2'>渭陽金居士請讚</p><p style="text-indent:0em" class="lg-abnormal"><div class='lg-row'>烏髮碧眼，燕額虎鬚，為人切處，拄杖不離，打得徹骨徹髓，莫教分肉分皮。咄！</div>
</p></div>
<div class='div-other'><a id='mulu1039' />
<p class='h2'>繡石禪人請讚</p><p style="text-indent:0em" class="lg-abnormal"><div class='lg-row'>圓頂方袍，嗣祖英豪，墮在其數，一世眼高。呵呵！堪笑錦江理沒，卻來高梁震威一喝。</div>
</p></div>
<div class='div-other'><a id='mulu1040' />
<p class='h2'>悟玄禪人請讚</p><p style="text-indent:0em" class="lg-abnormal"><div class='lg-row'>者箇老和尚，生來沒勾當，逢人不說禪，開口便成謗。圭角太露兮，日就月將；形神最妙兮，百般五樣。呵呵！笑煞天下人，不識破和尚。</div>
</p></div>
<div class='div-other'><a id='mulu1041' />
<p class='h2'>月如禪人請讚</p><p style="text-indent:0em" class="lg-abnormal"><div class='lg-row'>口若磉盤，說法無聲，逢著便棒，何疏何親？咄！也是弄鬼眼睛。</div>
</p></div>
<div class='div-other'><a id='mulu1042' />
<p class='h2'>凌虛禪人請讚</p><p style="text-indent:0em" class="lg-abnormal"><div class='lg-row'>體吾真，識吾面，一切聖凡如閃電。呵呵！笑倒老維那，一下鉗鎚兩處薦。</div>
</p></div>
<div class='div-other'><a id='mulu1043' />
<p class='h2'>東也侍者請讚</p><p style="text-indent:0em" class="lg-abnormal"><div class='lg-row'>若現半身、若現全身，拄杖在手，勿論疏親。咦！魚龍眨眼，鬼神喫驚。</div>
</p></div>
<div class='div-other'><a id='mulu1044' />
<p class='h2'>昌昌禪人請讚</p><p style="text-indent:0em" class="lg-abnormal"><div class='lg-row'>遊戲山林，看華開落，已知生滅，無得無說。咦！也是一番行腳。</div>
</p></div>
<div class='div-other'><a id='mulu1045' />
<p class='h2'>雲谷禪人請讚</p><p style="text-indent:0em" class="lg-abnormal"><div class='lg-row'>嬾散自若，志耽丘壑，以何為人？拂子當頭一劃。</div>
</p></div>
<div class='div-other'><a id='mulu1046' />
<p class='h2'>明暉禪人請讚</p><p style="text-indent:0em" class="lg-abnormal"><div class='lg-row'>為僧不習威儀，端要敲骨打髓。手握一條白棒，逢人直打到底，雖然當下不徹，過身卻了生死。咦！</div>
</p></div>
<div class='div-other'><a id='mulu1047' />
<p class='h2'>湧泉禪人請讚</p><p style="text-indent:0em" class="lg-abnormal"><div class='lg-row'>握條白棒，不順人情，逢佛遇祖，一並施行。咄！始知不枉為臨濟兒孫。</div>
</p></div>
<div class='div-other'><a id='mulu1048' />
<p class='h2'>南溟禪人請讚</p><p style="text-indent:0em" class="lg-abnormal"><div class='lg-row'>出世三十三，名剎五處五，佛法總不知，只解打口鼓。</div>
</p></div></div>
<p class='juan'>破山禪師語錄卷第十七</p>
<div class='div-w'><p style="margin-left:0em;text-indent:1em"><span class='note-inline'>(荊州善信　姚君之　詹洪耀　王元海　熊洪璧　樊發仁　胡養讓　于發修同刻破山和尚語錄第十七卷　堆藍性同禪人對　秀水謝文英穎仙書　倪君亮子天章刊)</span></p>
<p><span class='note-inline'>(康熙庚申年季春月，嘉禾楞嚴般若坊附藏流通)</span></p>
</div>
</div><!-- end of div[@id='body'] -->
</body></html>