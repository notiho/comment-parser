<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1049' />
<p class='juan'>破山禪師語錄卷第十八</p><p class="byline">當陽玉泉嗣法門人印正等編</p>
<div class='div-other'><a id='mulu1050' />
<p class='h1'>雜偈一</p>
<div class='div-other'><a id='mulu1051' />
<p class='h2'>金粟辭師歸蜀</p><p style="text-indent:0em" class="lg-abnormal"><div class='lg-row'>適來此處寄殘身，不覺疏慵病日深，慚愧坐消檀信食，躊躕辜負行人心。艸鞋腳底龍蛇兢，拄杖頭邊佛祖沉，八萬四千功德聚，了無一法報叢林。</div>
</p><p style="text-indent:0em" class="lg-abnormal"><div class='lg-row'>業業瞻風五六秋，腳跟下事愈沉浮，且隨夢眼回川去，刈把山茅來蓋頭。火種刀耕糲粥飯，于騰萬倒養高流，有時穿著吾師鼻，拽向人前賣不休。</div>
</p></div>
<div class='div-other'><a id='mulu1052' />
<p class='h2'>辭檇李檀越</p><p style="text-indent:0em" class="lg-abnormal"><div class='lg-row'>打水魚頭漸覺酸，不如歸去且圖安，零星佛法奚終用，些子離騷曷足歡？月冷南山飄箇葉，舟行西國入重巒，此方未盡鋒鋩興，在處推蓬下釣竿。</div>
</p></div>
<div class='div-other'><a id='mulu1053' />
<p class='h2'>次我劬樊總制韻</p><p style="text-indent:0em" class="lg-abnormal"><div class='lg-row'>兩來此地適奇逢，一棒當頭繼祖風，行腳尚乖荊棘路，歸家應笑野狐蹤。忘機喜見窗前鳥，落節愁聞飯後鐘，不是老僧多賣弄，長人筆底逞詞鋒。</div>
</p></div>
<div class='div-other'><a id='mulu1054' />
<p class='h2'>復法弟石車和尚</p><p style="text-indent:0em" class="lg-abnormal"><div class='lg-row'>自喫吾師痛棒來，通身惡息吼如雷，艸鞋<span class='corr'>已</span>解翻龜背，破灶先能出鬼胎。潦倒然燈交露柱，癡憨彌勒笑樓臺，話長話短隨豐儉，一任禪和臭口開。</div>
</p></div>
<div class='div-other'><a id='mulu1055' />
<p class='h2'>復君山文督學</p><p style="text-indent:0em" class="lg-abnormal"><div class='lg-row'>古音落節阿誰調？客作隨人敢見招，日聽妖氛將瓦解，時聞劫火正冰消。填溝癩犬難搖尾，塞壑饑民易折腰，雖是與君同陋巷，聖賢一脈不寥寥。</div>
</p></div>
<div class='div-other'><a id='mulu1056' />
<p class='h2'>懷和石孫居士</p><p style="text-indent:0em" class="lg-abnormal"><div class='lg-row'>不枉同開選佛場，相隨八九野郎當，華開檇李承君力，果熟蠶叢在我揚。煙雨樓臺惺醉艇，峨眉山月照禪房，此情此景人難盡，付與曹源流派長。</div>
</p></div>
<div class='div-other'><a id='mulu1057' />
<p class='h2'>壽培之李總制</p><p style="text-indent:0em" class="lg-abnormal"><div class='lg-row'>威鎮蜀南與蜀東，賢豪傑士盡輸衷，桃園果熟邀僊子，巴國民頑起化公。義膽忠肝扶社稷，血衣汗馬鼓玄風，而今秖用綿軟舌，說徹洞中丹鼎紅。</div>
</p></div>
<div class='div-other'><a id='mulu1058' />
<p class='h2'>宿玉屏山</p><p style="text-indent:0em" class="lg-abnormal"><div class='lg-row'>玉屏高聳萬山中，道涉懸崖路欲空，一箇病僧閒憩錫，兩行雲樹怪嘶風。禪床夜永驚清夢，佛殿燈澄省舊容，擬把缽盂吞日月，為憐居者要降龍。</div>
</p></div>
<div class='div-other'><a id='mulu1059' />
<p class='h2'>因事感懷</p><p style="text-indent:0em" class="lg-abnormal"><div class='lg-row'>年將六十覺顛連，病眼空華從自妍，不住雲岑隨鶴舞，忽逢魔子索腰纏。栖心竟到貧如洗，格物愈期富若淵，漫謂松堂星月冷，鉤錐時對野狐禪。</div>
</p></div>
<div class='div-other'><a id='mulu1060' />
<p class='h2'>雙桂警眾</p><p style="text-indent:0em" class="lg-abnormal"><div class='lg-row'>朝朝縱逸三家村，靠壁扶籬倚樹根，叫笑不知參有路，狂歌翻謂學無門。將期道遠絕孤獨，豈料法微殃子孫？醒眼看來渾是夢，希賢希聖復何存？</div>
</p></div>
<div class='div-other'><a id='mulu1061' />
<p class='h2'>天祐遣懷</p><p style="text-indent:0em" class="lg-abnormal"><div class='lg-row'>卜得山居歲月艱，身貧覺落許多閑，無煩香積頻吹火，嬾拄柴門早放參。衲被蒙頭酣睡足，糲羹塞腹耐饑安，也知樂道因時逐，豐儉隨家莫妄攀。</div>
</p></div>
<div class='div-other'><a id='mulu1062' />
<p class='h2'>警緇倫</p><p style="text-indent:0em" class="lg-abnormal"><div class='lg-row'>出家僧行有千差，莫道形同無正邪，瞥爾不遭溫飽鎖，俄然又帶靜禪枷。儀容濫膺人恭敬，過惡輕遮鬼錄查，叮囑緇流休錯會，羽毛鱗甲失袈裟。</div>
</p></div>
<div class='div-other'><a id='mulu1063' />
<p class='h2'>平西營居</p><p style="text-indent:0em" class="lg-abnormal"><div class='lg-row'>隨營縛箇茅茨住，八口三餐歲月艱，乞食杜門僧空走，買糧斷路客無還。安心學圃蟲苗稼，舉意逃荒虎野山，種種愁衷對鳥語，高飛莫妄忘其間。</div>
</p></div>
<div class='div-other'><a id='mulu1064' />
<p class='h2'>插秧口占</p><p style="text-indent:0em" class="lg-abnormal"><div class='lg-row'>三家村裏老農忙，未得天明閒普柳，垢面去隨泥水淨，閒身來逐鼓鑼狂。歌聲大發倦人膽，笠影橫遮散雨光，雙桂住持非剋薄，要將底事勝諸方。</div>
</p></div>
<div class='div-other'><a id='mulu1065' />
<p class='h2'>茶臺山居</p><p style="text-indent:0em" class="lg-abnormal"><div class='lg-row'>九嶺山中九帶禪，一谿風鼓一蒲團，時聽古洞傳新律，日舞枯藤惺舊顏。壁立豈堪容意馬，崖虛擅可縱心猿，此中不許紅塵到，破衲和雲枕石眠。</div>
</p></div>
<div class='div-other'><a id='mulu1066' />
<p class='h2'>從軍行</p><p style="text-indent:0em" class="lg-abnormal"><div class='lg-row'>削髮為僧三九<span class='corr'>年</span>，將期此世得完全，誰知趨吉遭塗炭？始信乘危受倒懸。濟眾日攜解虎錫，從軍時荷趕山鞭，老來不問賢愚節，半學兵書半學禪。</div>
</p></div>
<div class='div-other'><a id='mulu1067' />
<p class='h2'>忠路大樹堂與雪眉上座言懷</p><p style="text-indent:0em" class="lg-abnormal"><div class='lg-row'>隨遇安身到九夷，頑機莫化自凄凄，無心學得偷天日，有口宜將挂壁時。城地況同山地靜，世廚豈異香廚齊？爐頭撥火拈新句，益我師徒解皺眉。</div>
</p></div>
<div class='div-other'><a id='mulu1068' />
<p class='h2'>夏日訪虛白禪友憩蟠龍洞</p><p style="text-indent:0em" class="lg-abnormal"><div class='lg-row'>為尋知<span class='corr'>己</span>此經過，忽聽風濤汎碧波，消暑不須吞半杓，穩龍奚用怒多訶。蠻生石甲疑滄海，旋長風藤別薜蘿，擬議欲貪堪說法，白雲催我上高坡。</div>
</p></div>
<div class='div-other'><a id='mulu1069' />
<p class='h2'>母難有感</p><p style="text-indent:0em" class="lg-abnormal"><div class='lg-row'>閒將筆硯展愁眉，寫上雲箋雨淚垂，報滿百<span class='corr'>年</span>思去半，眼高一世覺來遲。從前知<span class='corr'>己</span>今何在？格外交肩始信誰？莫道我儂空我相，人人尤命不尤時。</div>
</p></div>
<div class='div-other'><a id='mulu1070' />
<p class='h2'>午日復太常古文學</p><p style="text-indent:0em" class="lg-abnormal"><div class='lg-row'>萬峰白兔若萍蹤，兩度無依惆悵中，峻壑不堪眠艾虎，瀑巖豈肯臥蒼龍？王城乞食攜盂嬾，野戍談兵握劍慵，數日蒲樽非得意，還尋藤笠與君通。</div>
</p></div>
<div class='div-other'><a id='mulu1071' />
<p class='h2'>復東林黃居士</p><p style="text-indent:0em" class="lg-abnormal"><div class='lg-row'>每每事從叮嚀來，句裁裁句句誰裁？蒲團對月塵心破，拄杖逢人夢眼開。灊水魚龍奔浪靜，宕山狐兔逐雲猜，想君舊有登壇約，相共拈華七寶臺。</div>
</p></div>
<div class='div-other'><a id='mulu1072' />
<p class='h2'>復象崖上座</p><p style="text-indent:0em" class="lg-abnormal"><div class='lg-row'>吾儕蜀地幾經秋，煆煉山童解牧牛，水艸頻頻饑復飽，鞭繩數數放還收。披蓑日演松間月，揮麈時驚江上鷗，六處煙村難覓跡，一聲麥笛喚回頭。</div>
</p></div>
<div class='div-other'><a id='mulu1073' />
<p class='h2'>復澄靈禪師</p><p style="text-indent:0em" class="lg-abnormal"><div class='lg-row'>因僧問我西來意，話及居山有數年，折腳鐺煨三合米，爛麻繩補一條肩。雲根每見穿危石，月渚常流透碧泉，恍惚不通方外術，時添艸料瞎驢前。</div>
</p></div>
<div class='div-other'><a id='mulu1074' />
<p class='h2'>和水月禪師韻</p><p style="text-indent:0em" class="lg-abnormal"><div class='lg-row'>五湖風月罷孤征，駐錫山隈近虎城，日誦貝多遮耳目，時吹麥笛樂昇平。鳥飛枯樹樵留影，華落泥田缽應聲，今古聖賢無異路，相承只貴眼雙明。</div>
</p></div>
<div class='div-other'><a id='mulu1075' />
<p class='h2'>勉祗園禪師山居</p><p style="text-indent:0em" class="lg-abnormal"><div class='lg-row'>奇逢不覺四<span class='corr'>年</span>頭，志節孤危迥上流，乞食爛瓢過玉爵，禁寒破衲傲王侯。遼天拄杖斷還接，脫鼻芒鞋棄復留，欲學隱山聲價重，無何谿口菜波秋。</div>
</p></div>
<div class='div-other'><a id='mulu1076' />
<p class='h2'>送性空禪人歸山結茅</p><p style="text-indent:0em" class="lg-abnormal"><div class='lg-row'>行腳多<span class='corr'>年</span>計已窮，誅茅隨處結茅蓬，道餘何用三條篾？行滿非從一日工。空口缽盂常上醭，實心拄杖每生蟲，枯腸漫向人前寫，褁米深山制毒龍。</div>
</p></div>
<div class='div-other'><a id='mulu1077' />
<p class='h2'>與文初禪人</p><p style="text-indent:0em" class="lg-abnormal"><div class='lg-row'>搜盡枯腸無一字，傾湫倒嶽任施為，泥牛曾向野田去，木馬長驚柳岸移。怪石若聞應點首，奇華如見也生疑，老僧不是頻饒舌，痛為禪人惜兩眉。</div>
</p></div>
<div class='div-other'><a id='mulu1078' />
<p class='h2'>復宗白上人</p><p style="text-indent:0em" class="lg-abnormal"><div class='lg-row'>杖影翩躚落小谿，魚龍輕觸亂招提，不隨跛鱉吞香餌，安做癡蠅逐臭醯？肯縱禹門奚點額，欲騰霄漢始為題，筆尖衷曲付猿鳥，叫遍天涯徒自啼。</div>
</p></div>
<div class='div-other'><a id='mulu1079' />
<p class='h2'>訪空如禪人</p><p style="text-indent:0em" class="lg-abnormal"><div class='lg-row'>莫道相逢不相識，今朝相識又如何？曾聞壁上高僧輩，試看江頭漁父蓑。雪夜但將綸線理，鐘沉漫把纖機梭，我來不問人愚智，惟有松扉挂薜蘿。</div>
</p></div>
<div class='div-other'><a id='mulu1080' />
<p class='h2'>哭雲門湛然和尚</p><p style="text-indent:0em" class="lg-abnormal"><div class='lg-row'>師逝江南動五湖，光潛特地水雲孤，白沙堆裏霾松月，濁浪谿邊淹濟蘆。顯聖宗風千古韻，天華貝葉一時無，昔來覿面法堂上，今日如何哭畫圖？</div>
</p></div>
<div class='div-other'><a id='mulu1081' />
<p class='h2'>弔福嚴費隱和尚</p><p style="text-indent:0em" class="lg-abnormal"><div class='lg-row'>忽聞吾弟歸何速，益我勞勞苦不休，西蜀高梁驚雨淚，東吳崇德冷煙浮。人天福果纔生色，佛祖爐錘又值秋，願得早開三峽口，木鵝展翅五湖遊。</div>
</p></div>
<div class='div-other'><a id='mulu1082' />
<p class='h2'>舟中弔震宇張都督</p><p style="text-indent:0em" class="lg-abnormal"><div class='lg-row'>雄雄氣宇出都門，兩岸蘆華風月迎，玉帶更增山海秀，錦衣逾顯鏡臺清。洗心愛聽名僧話，染耳愁聞貴子聲，莫是洞天閒骨董，偶來塵世暫為賓？</div>
</p></div>
<div class='div-other'><a id='mulu1083' />
<p class='h2'>弔太常古文學</p><p style="text-indent:0em" class="lg-abnormal"><div class='lg-row'>筆硯同心剛兩<span class='corr'>年</span>，何期先我去逃禪？蠹魚欲吐三生夢，小玉頻呼一粥緣。倒砌殘紅誰解舉？摩天嫩綠自能妍，可憐昔笑今成哭，冷淚如冰落柩前。</div>
</p></div>
<div class='div-other'><a id='mulu1084' />
<p class='h2'>弔榮吾姚薦紳</p><p style="text-indent:0em" class="lg-abnormal"><div class='lg-row'>忠孝仁人欲盡之，惟公不與眾相馳，亂機靜壑安天日，治況封疆樂地時。家廟已增千古慶，錦堂早謝一身遺，漫言聲價無泥水，尚繼凌煙有去思。</div>
</p></div>
<div class='div-other'><a id='mulu1085' />
<p class='h2'>悼李邑侯遇難</p><p style="text-indent:0em" class="lg-abnormal"><div class='lg-row'>字之宦海汎扁舟，風浪徐經逐石頭，伎倆日撐還就岸，機關用盡別成讎。忠肝義膽將何益？蠅利蝸名豈自由？堪笑時人不解薦，頻拋白骨露荒丘。</div>
</p></div>
<div class='div-other'><a id='mulu1086' />
<p class='h2'>弔象崖門人</p><p style="text-indent:0em" class="lg-abnormal"><div class='lg-row'>遙聞鐵鶴<span class='corr'>已</span>翀霄，留下空巢期寂寥，瓢笠恩隨雲水散，風幡義逐雨華飄。廿<span class='corr'>年</span>鼓粥終初志，十處開堂始是豪，同汎錦江三峽上，豈知爾去益吾勞？</div>
</p></div>
<div class='div-other'><a id='mulu1087' />
<p class='h2'>弔破雪門人</p><p style="text-indent:0em" class="lg-abnormal"><div class='lg-row'>將謂驢年一禍胎，誰知先我別塵埃？空搖斷舌法堂冷，遠送殘衣方丈開。四海傳聲驚木落，三巴取淚灑吾儕，專人特地來相語，願子靈機永古錐。</div>
</p></div>
<div class='div-other'><a id='mulu1088' />
<p class='h2'>弔默石門人</p><p style="text-indent:0em" class="lg-abnormal"><div class='lg-row'>不覺已經歸二七，孤光寒影落平西，伊蒲妙供勤來學，寶炬冥錢識所知。成佛尚同翳在眼，就中奚取蓮開池，臨行忍聽諸方罵，媿我鉗鎚未辣施。</div>
</p></div>
<div class='div-other'><a id='mulu1089' />
<p class='h2'>弔覺城門人</p><p style="text-indent:0em" class="lg-abnormal"><div class='lg-row'>歸蜀經今三十秋，逢危遇險落沉浮，雖將缽袋期推托，豈料萍蹤不怨尤？道邁羅山堪繫鶴，堂開錦水可停舟，只緣緣分生修短，苦我無成到白頭。</div>
</p></div>
<div class='div-other'><a id='mulu1090' />
<p class='h2'>弔心海法師</p><p style="text-indent:0em" class="lg-abnormal"><div class='lg-row'>前面尋君未面君，今來特地感何伸？空留講肆奔雲水，驀剔孤燈示暗明。千佛尊尊誰欲做？殘經卷卷自敷陳，我來冷淚流霜眼，半洗空山半洗塵。</div>
</p></div>
<div class='div-other'><a id='mulu1091' />
<p class='h2'>弔玉屏山無著禪師</p><p style="text-indent:0em" class="lg-abnormal"><div class='lg-row'>絕頂孤峰結艸標，修行得力業來消，了知魔障禪非遠，始信西方路不遙。鐵脊豎枯堪有定，蒲團坐破本無聊，老僧即此權為弔，常寂光中媿我曹。</div>
</p></div>
<div class='div-other'><a id='mulu1092' />
<p class='h2'>贈密空禪友伴親柩</p><p style="text-indent:0em" class="lg-abnormal"><div class='lg-row'>瞿曇摩耶一坑埋，免致兒孫疑去來，霜樹葉吹風引日，金河水瀉石生苔。道殊半滿誰堪委？機合偏圓孰肯裁？不是密公高履處，空門那有活棺材？</div>
</p></div>
<div class='div-other'><a id='mulu1093' />
<p class='h2'>聞虛白友人訃音</p><p style="text-indent:0em" class="lg-abnormal"><div class='lg-row'>積懷將謂還同居，豈料專人報訃書？百世愁腸斷易續，萬<span class='corr'>年</span>愛網密難疏。風高白兔隨亭冷，雲滿蒼龍聽岳呼，驛路若前車馬縱，荒荊欲待阿誰鋤？</div>
</p></div>
<div class='div-other'><a id='mulu1094' />
<p class='h2'>留別石砫嵩山馬司君</p><p style="text-indent:0em" class="lg-abnormal"><div class='lg-row'>南濱石砫景幽幽，杖影飄然信意遊，逸目莫過山與水，或高或低聲濟濟。山林為我生雲愁，我遠山林色正秋，倦鳥欲啼霜樹上，狂猿伎倆空惆悵。栗橙無意戀枝頭，開落有時還放收，霄漢不能遁其跡，東西南北安拘繫？扶搖之氣吞斗牛，佛祖位中何所求？此去涪陵二百四，頻頻舟馬往如織，留題奉別我檀那，福永壽彌同劫石。</div>
</p></div>
<div class='div-other'><a id='mulu1095' />
<p class='h2'>福城留別</p><p style="text-indent:0em" class="lg-abnormal"><div class='lg-row'>住持千日好，言別一時難，去水留能復，來雲定不還。人天追意急，瓢笠放身閒，欲會必何處，相逢只指彈。</div>
</p></div>
<div class='div-other'><a id='mulu1096' />
<p class='h2'>寄別法弟石車和尚</p><p style="text-indent:0em" class="lg-abnormal"><div class='lg-row'>共葉連枝句，臨行話別難，且飛千里錫，聊挂一風帆。燈燦城東塔，華開金栗山，艸鞋蹋遍處，漫作水雲看。</div>
</p></div>
<div class='div-other'><a id='mulu1097' />
<p class='h2'>登太白崖</p><p style="text-indent:0em" class="lg-abnormal"><div class='lg-row'>太白危崖坐，舞華飄杖藜，穿人鼻孔句，為我省詩脾。調古噴寒玉，風高長紫芝，詞壇騷骨在，付與林鳥啼。</div>
</p></div>
<div class='div-other'><a id='mulu1098' />
<p class='h2'>過白兔亭</p><p style="text-indent:0em" class="lg-abnormal"><div class='lg-row'>白兔何時去？亭空歷有年，塵埃堆半壁，詞賦疊三川。古路重荊棘，靈泉接洞天，潔公新此地，卻以待蹁躚。</div>
</p></div>
<div class='div-other'><a id='mulu1099' />
<p class='h2'>次東川呂相國韻</p><p style="text-indent:0em" class="lg-abnormal"><div class='lg-row'>病骨南征日，剛逢毒熱時，七重天可上，九節笻安支。蜀道明驚險，吳顏暗密移，不因法乳約，瓢笠復何之？</div>
</p></div>
<div class='div-other'><a id='mulu1100' />
<p class='h2'>宿九峰山</p><p style="text-indent:0em" class="lg-abnormal"><div class='lg-row'>不負道情約，來投一宿覺，忘機同虎蛇，出語類木鐸。聾瞶馳復驚，林泉志初豁，臨行喜二雲，時話月小大。</div>
</p></div>
<div class='div-other'><a id='mulu1101' />
<p class='h2'>贈養玄譚向化侯</p><p style="text-indent:0em" class="lg-abnormal"><div class='lg-row'>獨踞雲陽地，萬民咸賴之，如天盡企仰，似海任奔馳。容易叨恩寵，誠難克己私，幸黏張傲骨，隱顯應今時。</div>
</p></div>
<div class='div-other'><a id='mulu1102' />
<p class='h2'>贈士心譚慕義侯</p><p style="text-indent:0em" class="lg-abnormal"><div class='lg-row'>立定腳跟處，鬼神尚莫知，纔開決勝地，已致倒邊籬。結舌來戎馬，聞風先杖藜，悔無良晤語，鞭影追遲遲。</div>
</p></div>
<div class='div-other'><a id='mulu1103' />
<p class='h2'>贈西崑譚涪侯</p><p style="text-indent:0em" class="lg-abnormal"><div class='lg-row'>海內擬賢豪，惟君居上首，能為將相師，解作獅子吼。壁上之高僧，江頭之釣叟，夙因啟自吾，試問當機否？</div>
</p></div>
<div class='div-other'><a id='mulu1104' />
<p class='h2'>贈君維余僉憲</p><p style="text-indent:0em" class="lg-abnormal"><div class='lg-row'>為尋金石友，得得到天城，始信昨來士，應知箇裏人。松堂時未久，桂閣月初新，談笑聲天下，恐驚世弗仁。</div>
</p></div>
<div class='div-other'><a id='mulu1105' />
<p class='h2'>贈梁山林邑侯</p><p style="text-indent:0em" class="lg-abnormal"><div class='lg-row'>鋤荊開故國，剪蔓撫殘黎，任怨一時恨，留芳千載思。守城多虎豹，搆屋廣茅茨，指日風雲合，道傍添口碑。</div>
</p></div>
<div class='div-other'><a id='mulu1106' />
<p class='h2'>贈祐衢李廣文</p><p style="text-indent:0em" class="lg-abnormal"><div class='lg-row'>十六<span class='corr'>年</span>來也，雲雷久未聞，豁然醒大夢，始適困淵鱗。擬鼓風徐至，高飛翅疾生，想來文運泰，否極數當亨。</div>
</p></div>
<div class='div-other'><a id='mulu1107' />
<p class='h2'>留別蒼松上座</p><p style="text-indent:0em" class="lg-abnormal"><div class='lg-row'>漏聲催欲盡，寒夜獨悲吟，殿滿燈光靜，窗橫雪照深。三思詩眼疾，孤枕念同心，寥落一身外，萍蹤何處尋？</div>
</p></div>
<div class='div-other'><a id='mulu1108' />
<p class='h2'>別流長蘇居士</p><p style="text-indent:0em" class="lg-abnormal"><div class='lg-row'>祥符分袂日，及第已心空，書債半生夢，佛冤千古風。食牛氣乳虎，吞海勢太鵬，珍重臨行句，火蓮繼此宗。</div>
</p></div>
<div class='div-other'><a id='mulu1109' />
<p class='h2'>贈馬孔育陳天毬過訪</p><p style="text-indent:0em" class="lg-abnormal"><div class='lg-row'>楊柳池生煙，垂雲接大賢，投機畢竟棒，得意便忘詮。薄粥奚留客，麤茶尚荅禪，山居伎倆別，夜板不成眠。</div>
</p></div>
<div class='div-other'><a id='mulu1110' />
<p class='h2'>贈大休法師</p><p style="text-indent:0em" class="lg-abnormal"><div class='lg-row'>雖未交肩久，咸承佛印來，記君為大樹，敕我作浮杯。機別瑚璉器，道殊府庫財，依依況不諾，萍水復何裁？</div>
</p></div>
<div class='div-other'><a id='mulu1111' />
<p class='h2'>贈靈木監院</p><p style="text-indent:0em" class="lg-abnormal"><div class='lg-row'>老僧分半院，與眾同甘苦，本為人調羹，益勞我口鼓。天中快蒲樽，盛節懽艾虎，珍重理叢林，他<span class='corr'>年</span>吞佛祖。</div>
</p></div>
<div class='div-other'><a id='mulu1112' />
<p class='h2'>贈怡聞座主</p><p style="text-indent:0em" class="lg-abnormal"><div class='lg-row'>數<span class='corr'>年</span>鑽故紙，一旦卻知非，有口挂壁上，無心安鈍機。佛來山霧廣，僧靜洞雲稀，忽地蒲團破，相將罵所依。</div>
</p></div>
<div class='div-other'><a id='mulu1113' />
<p class='h2'>復匡山李居士</p><p style="text-indent:0em" class="lg-abnormal"><div class='lg-row'>病骨填溝壑，渾忘天地秋，不知昨來士，是我舊時儔。闊論群英節，誠分千古憂，試看玉帶叟，今復出人頭。</div>
</p></div>
<div class='div-other'><a id='mulu1114' />
<p class='h2'>復忠路敦源覃司君</p><p style="text-indent:0em" class="lg-abnormal"><div class='lg-row'>遠承嬰念重，得此適心安，大樹鳥來集，虛堂雲復還。瑞圖添柏子，苦李破三關，今日重拈偈，他年多指南。</div>
</p></div>
<div class='div-other'><a id='mulu1115' />
<p class='h2'>贈李君石不仕</p><p style="text-indent:0em" class="lg-abnormal"><div class='lg-row'>此道雖消長，仁人一任之，處窮兼處達，誰智復誰癡？造物皆由命，欺公盡怨時，寧將節志苦，匪聽利名移。</div>
</p></div>
<div class='div-other'><a id='mulu1116' />
<p class='h2'>送士心譚檀越赴川北蒞任</p><p style="text-indent:0em" class="lg-abnormal"><div class='lg-row'>久未得良晤，心前身不前，病剛纔有省，馬墜卻無緣。置我老溝壑，成君樹聖賢，四川川北近，一臂始摩天。</div>
</p></div>
<div class='div-other'><a id='mulu1117' />
<p class='h2'>送維敘田居士蒞任</p><p style="text-indent:0em" class="lg-abnormal"><div class='lg-row'>開民何等福？感我歸仁人，政暇學農圃，禪餘惺物情。盛山生瑞色，臨水罷清津，況有登壇約，秋風豈謂貧？</div>
</p></div>
<div class='div-other'><a id='mulu1118' />
<p class='h2'>送鍾山陳僉憲</p><p style="text-indent:0em" class="lg-abnormal"><div class='lg-row'>旅邸得良晤，投機索我詩，我詩不文字，文字非所之。快我棒喝習，醒人迷悟岐，雲山杳莫定，談笑復何時？</div>
</p></div>
<div class='div-other'><a id='mulu1119' />
<p class='h2'>送雲嶠禪人住山</p><p style="text-indent:0em" class="lg-abnormal"><div class='lg-row'>幾來相共住，欲去隱深山，器界覺寥闊，根身何往還？蒲團挂霜壁，竹杖倚闌干，任是龍蛇競，收歸不斷間。</div>
</p></div>
<div class='div-other'><a id='mulu1120' />
<p class='h2'>送穎木法孫行腳</p><p style="text-indent:0em" class="lg-abnormal"><div class='lg-row'>吾孫長夜夢，一棒覺深省，先聖病離師，老僧懽自肯。石頑尚點頭，磚鏡奚安枕，此道阿誰知？曹谿源未冷。</div>
</p></div>
<div class='div-other'><a id='mulu1121' />
<p class='h2'>送井覷法孫歸宕渠</p><p style="text-indent:0em" class="lg-abnormal"><div class='lg-row'>欲我投機句，投機非淺淺，震喝若雷奔，怒棒如雨點。打徹石人頭，撥開正法眼，問渠渠不知，此道終綿遠。</div>
</p></div>
<div class='div-other'><a id='mulu1122' />
<p class='h2'>送佛冤法孫之江南</p><p style="text-indent:0em" class="lg-abnormal"><div class='lg-row'>說起江南行，心中難割捨，艸鞋腳底忙，竹杖肩頭把。前路黑漫漫，聿身光灑灑，去來彈指間，我問荅何也？</div>
</p></div>
<div class='div-other'><a id='mulu1123' />
<p class='h2'>寄語齋李孝廉</p><p style="text-indent:0em" class="lg-abnormal"><div class='lg-row'>千里何同風？七枝佛尚宗，知君久矣薦，愧我適纔通。欲跳金剛圈，須吞栗棘蓬，此關不勘破，端受人牢籠。</div>
</p></div>
<div class='div-other'><a id='mulu1124' />
<p class='h2'>寄壁觀上座</p><p style="text-indent:0em" class="lg-abnormal"><div class='lg-row'>雙桂飄香遠，聞風蝶亂飛，歇狂雖八九，鼓舞任芳菲。易摘枝頭魄，難窺月裏微，清光誰不欲？分汝弄斜暉。</div>
</p></div>
<div class='div-other'><a id='mulu1125' />
<p class='h2'>寄無塵禪宿</p><p style="text-indent:0em" class="lg-abnormal"><div class='lg-row'>同里悲秋晚，夜長覺夢多，呈編高學步，錄派別餘波。曉鷺守谿岸，暮珠布網羅，想來滿饑腹，白髮老蹉跎。</div>
</p></div>
<div class='div-other'><a id='mulu1126' />
<p class='h2'>寄蒼然禪人</p><p style="text-indent:0em" class="lg-abnormal"><div class='lg-row'>老僧飄泊外，歸信尚遲遲，只為繫吾腳，所開雜華期。雲煙生缽袋，暑氣阻征黎，寂寞聊無寄，扇頭賦此詩。</div>
</p></div>
<div class='div-other'><a id='mulu1127' />
<p class='h2'>寄古高源法孫</p><p style="text-indent:0em" class="lg-abnormal"><div class='lg-row'>源頭一鑿開，萬派吼如雷，可以豁聾瞶，宜將惺去來。落華偏有意，流水正無埃，且喜賢孫得，時分潤我儕。</div>
</p></div>
<div class='div-other'><a id='mulu1128' />
<p class='h2'>寄五眼毓法孫</p><p style="text-indent:0em" class="lg-abnormal"><div class='lg-row'>一棒撥人眼，虛空粉碎時，了知獨足立，方釋死生疑。頑石應點額，桃華動笑眉，臨風寄羽扇，僊佛亦如之。</div>
</p></div>
<div class='div-other'><a id='mulu1129' />
<p class='h2'>寄竹山多福夏護法</p><p style="text-indent:0em" class="lg-abnormal"><div class='lg-row'>欲行君子道，竭力為人難，不入獰龍窟，安臨猛虎山？蘇民志鐵鑄，報國心幽閒，即此盡肝膽，如坡解玉還。</div>
</p></div>
<div class='div-other'><a id='mulu1130' />
<p class='h2'>喜友人話舊</p><p style="text-indent:0em" class="lg-abnormal"><div class='lg-row'>鄉曲情愁慘，其聲不忍聞，幸從天寶寨，尚獲地靈人。瞪目風刀遠，客心雨箭頻，勞勞氛宇內，清勝得誰能？</div>
</p></div>
<div class='div-other'><a id='mulu1131' />
<p class='h2'>示秋水西堂</p><p style="text-indent:0em" class="lg-abnormal"><div class='lg-row'>去來逢酷暑，冷熱逼枯禪，一載空法相，三生了世緣。關頭驀豎指，客夢枕湖天，珍重臨行句，買山不用錢。</div>
</p></div>
<div class='div-other'><a id='mulu1132' />
<p class='h2'>示百城禪人</p><p style="text-indent:0em" class="lg-abnormal"><div class='lg-row'>杖笠入高梁，三冬始歇狂，愁腸思欲斷，客作意將忘。荊路穿雲鳥，嘉聲到夕陽，想來原不隔，即此便承當。</div>
</p></div>
<div class='div-other'><a id='mulu1133' />
<p class='h2'>示穎初禪人</p><p style="text-indent:0em" class="lg-abnormal"><div class='lg-row'>儀容藏百拙，筆氣走千山，引動風雲合，翻疑星月還。竹聲驚野鶴，松影弄幽關，不盡胸頭物，權將作指南。</div>
</p></div>
<div class='div-other'><a id='mulu1134' />
<p class='h2'>與忠宸張居士話舊</p><p style="text-indent:0em" class="lg-abnormal"><div class='lg-row'>肝膽不可秘，相逢話舊奇，尋詩缽煮月，摘句水生芝。訶凍幽人嬾，臥陽逸士疲，與君終志節，益我在何時？</div>
</p></div>
<div class='div-other'><a id='mulu1135' />
<p class='h2'>示兩石禪人</p><p style="text-indent:0em" class="lg-abnormal"><div class='lg-row'>幾度來巖艇，詩瓢未盡懽，欲離文字學，且逐水雲山。拔劍安人忌，揮鋤得路還，此行真太息，無復弄釣竿。</div>
</p></div>
<div class='div-other'><a id='mulu1136' />
<p class='h2'>示青萃禪人</p><p style="text-indent:0em" class="lg-abnormal"><div class='lg-row'>禪人搆逸居，時與情尚疏，磚鏡照成佛，危崖陞官圖。老僧曾寄榻，新額亦前書，今復扇頭寫，寫君樂艸廬。</div>
</p></div>
<div class='div-other'><a id='mulu1137' />
<p class='h2'>示指北禪人</p><p style="text-indent:0em" class="lg-abnormal"><div class='lg-row'>曹谿一滴水，遍滿閻浮提，枯木霑春力，殘華落雨時。吞雲開正眼，吐霧活端倪，珍重臨行句，歸家猶恨遲。</div>
</p></div>
<div class='div-other'><a id='mulu1138' />
<p class='h2'>示參之侍者</p><p style="text-indent:0em" class="lg-abnormal"><div class='lg-row'>與吾相侍久，漆桶快何如？逐日三呼喚，臨時一句無。布毛吹意密，庭柏話榮枯，即此懸遠讖，頭驢糞五湖。</div>
</p></div>
<div class='div-other'><a id='mulu1139' />
<p class='h2'>示止止禪人</p><p style="text-indent:0em" class="lg-abnormal"><div class='lg-row'>世亂人心亂，東西路莫論，杖頭驚鳥夢，螺響落猿魂。艸木疑征錫，雲瓢別野村，住行須好伴，似我若萍情。</div>
</p></div>
<div class='div-other'><a id='mulu1140' />
<p class='h2'>示三明禪人</p><p style="text-indent:0em" class="lg-abnormal"><div class='lg-row'>從未書一字，其字尚難書，欲知此書字，其字滿江湖。我亦從難學，君持漫易符，再三並再四，莫與世人殊。</div>
</p></div>
<div class='div-other'><a id='mulu1141' />
<p class='h2'>示不我禪人</p><p style="text-indent:0em" class="lg-abnormal"><div class='lg-row'>老僧纔病起，禪者來索書，不會文章賦，安能山水圖？揮毫無筆力，裁句有思殊，漫道詩脾滑，口開一字無。</div>
</p></div>
<div class='div-other'><a id='mulu1142' />
<p class='h2'>示自誠戒子</p><p style="text-indent:0em" class="lg-abnormal"><div class='lg-row'>來受老僧戒，與同諸佛等，生生不捨離，世世超群品。靜室翛然坐，心頭徹底冷，老僧信筆書，為汝發深省。</div>
</p></div>
<div class='div-other'><a id='mulu1143' />
<p class='h2'>示雲田法孫</p><p style="text-indent:0em" class="lg-abnormal"><div class='lg-row'>山居喜白雲，出沒太勞生，匪有摩天翅，寧無遍地情。薄田堪借宿，深澗欲鋪平，散漫隨風致，榮枯起臥鱗。</div>
</p></div>
<div class='div-other'><a id='mulu1144' />
<p class='h2'>示公調吳居士</p><p style="text-indent:0em" class="lg-abnormal"><div class='lg-row'>我法對君說，君機對我寫，墨華笑水雲，棒喝驚松舍。愈覺復愈疑，轉疑堪轉者，試看不物前，誰是誰非也？</div>
</p></div>
<div class='div-other'><a id='mulu1145' />
<p class='h2'>示三客禪人<span class='note-inline'>(時師寓三臺)</span></p><p style="text-indent:0em" class="lg-abnormal"><div class='lg-row'>扣門識賢者，野外話頭回，壁透安心旨，機投結念灰。長松富一枕，短錫聲三臺，戲語益君省，怡然笑我儕。</div>
</p></div>
<div class='div-other'><a id='mulu1146' />
<p class='h2'>示泰寰李居士</p><p style="text-indent:0em" class="lg-abnormal"><div class='lg-row'>靈山曾有約，今日始相知，雖未得玄秘，<span class='corr'>已</span>歸無上師。善緣漸共長，福果頓同施，我以特相贈，君恩孰報之？</div>
</p></div>
<div class='div-other'><a id='mulu1147' />
<p class='h2'>示印殊殷善人</p><p style="text-indent:0em" class="lg-abnormal"><div class='lg-row'>佛語心為宗，無門為法門，心雖人人具，不識心之靈。常在動靜中，亦復時見聞，可得六根淨，覺迷處自冰。</div>
</p></div>
<div class='div-other'><a id='mulu1148' />
<p class='h2'>示悟徹善人</p><p style="text-indent:0em" class="lg-abnormal"><div class='lg-row'>住世即出世，並無兩般理，若知渠是誰，即便了生死。可謂如來印，即同佛所使，珍重善人依，老僧無別旨。</div>
</p></div>
<div class='div-other'><a id='mulu1149' />
<p class='h2'>示尼常樂</p><p style="text-indent:0em" class="lg-abnormal"><div class='lg-row'>受戒登佛位，即同諸佛子，是大因緣生，便證無生理。以此是佛學，學亦安心旨，日久月又深，珍重威儀耳。</div>
</p></div>
<div class='div-other'><a id='mulu1150' />
<p class='h2'>擬燕送醒世尼歸忠南</p><p style="text-indent:0em" class="lg-abnormal"><div class='lg-row'>試看梁上燕，來去自應時，得步舊巢跡，頻呼新阜泥。作成安樂處，復憶翀霄兒，忍苦全其節，高飛誰為誰？</div>
</p></div>
<div class='div-other'><a id='mulu1151' />
<p class='h2'>壽培之李總制</p><p style="text-indent:0em" class="lg-abnormal"><div class='lg-row'>仁壽同天壽，民安即國安，錦江成字水，鷲嶺現巴山。松竹梅三友，鹿龜鶴一班，都來舞殿下，預慶紫泥頒。</div>
</p></div>
<div class='div-other'><a id='mulu1152' />
<p class='h2'>壽太府潘公</p><p style="text-indent:0em" class="lg-abnormal"><div class='lg-row'>時值正春省，聞君初度臨，不知霜鬢白，只見香禾青。國復天心順，民安農業寧，短章非所贈，相共說無生。</div>
</p></div>
<div class='div-other'><a id='mulu1153' />
<p class='h2'>壽首四譚銓部</p><p style="text-indent:0em" class="lg-abnormal"><div class='lg-row'>相共無虛日，昭昭耳目新，罔知從上事，大負苦心人。忠孝重賢節，綱常尊大倫，無生真極樂，何復學長生？</div>
</p></div>
<div class='div-other'><a id='mulu1154' />
<p class='h2'>壽向化侯譚養玄</p><p style="text-indent:0em" class="lg-abnormal"><div class='lg-row'>舟汎文武水，山分楚蜀雲，不昌忠義節，安繼祖孫榮？灩澦砥三峽，瞿塘疏五丁，陣圖開地道，仁壽起芳聲。</div>
</p></div>
<div class='div-other'><a id='mulu1155' />
<p class='h2'>壽涪侯譚西崑</p><p style="text-indent:0em" class="lg-abnormal"><div class='lg-row'>我參居士禪，居士知禪否？南浦從六松，西崑栽五柳。輕煙弄羸鶴，薄霧驚霜叟，壽比江心磯，長生共不朽。</div>
</p></div>
<div class='div-other'><a id='mulu1156' />
<p class='h2'>壽總戎譚任卿</p><p style="text-indent:0em" class="lg-abnormal"><div class='lg-row'>華封六月一，甚喜祝三多，開國勳臣子，安天脫趣歌。四野香禾熟，五湖雲客過，老僧亦預數，共慶壽山河。</div>
</p></div>
<div class='div-other'><a id='mulu1157' />
<p class='h2'>壽總戎譚虞卿</p><p style="text-indent:0em" class="lg-abnormal"><div class='lg-row'>見水有消長，見見復何如？自此罔知處，誰將理合符？計君無量壽，況我名數珠？三歲與今歲，相逢沒異途。</div>
</p></div>
<div class='div-other'><a id='mulu1158' />
<p class='h2'>壽總戎譚永譽</p><p style="text-indent:0em" class="lg-abnormal"><div class='lg-row'>此日壽亭誕，喜君先一期，威名播宇宙，義氣振鬚眉。池舞菖蒲劍，山搖艾虎旗，古今雖有別，功業亦如之。</div>
</p></div>
<div class='div-other'><a id='mulu1159' />
<p class='h2'>壽元戎姜完初</p><p style="text-indent:0em" class="lg-abnormal"><div class='lg-row'>王母蟠桃熟，驢<span class='corr'>年</span>種下來，生生壽不<span class='corr'>已</span>，顆顆僊無埃。鳥道誠難入，蟲門敢易開？候君當此日，紅白滿瑤臺。</div>
</p></div>
<div class='div-other'><a id='mulu1160' />
<p class='h2'>壽石砫司君馬嵩山</p><p style="text-indent:0em" class="lg-abnormal"><div class='lg-row'>海屋添新籌，河沙算莫休，鬼神亦弗測，寒暑將安偷。比若南山石，尚頑曾點頭，壽乎無所及，誰復同春秋？</div>
</p></div>
<div class='div-other'><a id='mulu1161' />
<p class='h2'>壽桂生秦居士</p><p style="text-indent:0em" class="lg-abnormal"><div class='lg-row'>客愁忘歲月，華祝幾經心，幸錫安天地，福君靜陸沉。空囊無特物，禿筆有餘吟，贈以添籌處，高標傳玉音。</div>
</p></div>
<div class='div-other'><a id='mulu1162' />
<p class='h2'>壽西瞿上座</p><p style="text-indent:0em" class="lg-abnormal"><div class='lg-row'>蟠桃開有日，仁自種驢年，枝葉敷天下，榮枯放劫前。夢崖石虎嘯，清味洞猿顛，怒起東方朔，偷來祝聖賢。</div>
</p></div>
<div class='div-other'><a id='mulu1163' />
<p class='h2'>壽月宗上座</p><p style="text-indent:0em" class="lg-abnormal"><div class='lg-row'><span class='corr'>年年</span>逢此日，此日當深省，髮有兩鬢霜，心無一刻冷。蒲團枕石床，竹杖穿雲嶺，腳底恁麼忙，如何得法忍？</div>
</p></div>
<div class='div-other'><a id='mulu1164' />
<p class='h2'>壽總戎姚聖瑞</p><p style="text-indent:0em" class="lg-abnormal"><div class='lg-row'>上元多一日，燈月互相酬，吐燄謙光靜，吞雲浩氣浮。桃杯剛酌酒，海屋復添籌，比若南山石，雖頑亦點頭。</div>
</p></div></div>
<p class='juan'>破山禪師語錄卷第十八</p>
<div class='div-w'><p style="margin-left:0em;text-indent:1em"><span class='note-inline'>(芙蓉信官彭應舉　楊應龍　州信官王聯芳　艾奇英　武昌信官馬海山　蘄水黑里盆信善李超浚同刻破山和尚語錄第十八卷　堆藍發悟對　秀水謝文英書　倪君亮子天章刊)</span></p>
<p><span class='note-inline'>(康熙庚申年季春月，嘉禾楞嚴般若坊附藏流通)</span></p>
</div>
</div><!-- end of div[@id='body'] -->
</body></html>