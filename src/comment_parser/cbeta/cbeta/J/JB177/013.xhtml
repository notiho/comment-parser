<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu371' />
<p class='juan'>破山禪師語錄卷第十三</p><p class="byline">當陽玉泉嗣法門人印正等編</p>
<div class='div-other'><a id='mulu372' />
<p class='h1'>拈古　頌古</p>
<div class='div-orig'><p>舉世尊一日陞座，文殊白槌云：「諦觀法王法，法王法如是。」世尊便下座。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「大小世尊便恁麼去，也是泥裏洗土塊。」</p>
<p style="margin-left:1em">頌曰：</p>
<p style="margin-left:1em">「寒梅迥迥欲高吐，卻被東風折倒樹，一旦馨香特地埋，遊蜂竟不知何處。」</p>
</div>
<div class='div-orig'><p>舉梁武帝問達磨：「如何是聖諦第一義？」磨云：「廓然無聖。」帝云：「對朕者誰？」磨云：「不識。」帝不契。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「佛心天子，解死不解活；壁觀婆羅門，解放不解收。故將第一義諦置在今時，無人舉著。」</p>
<p style="margin-left:1em">頌曰：</p>
<p style="margin-left:1em">「廓然無聖逕庭關，鐵額獰龍到此難，欲獲驪珠擎在握，須教大海幾回乾？」</p>
</div>
<div class='div-orig'><p>舉六祖大師云：「不思善、不思惡，阿那箇是明上座本來面目？」明即悟入。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「者獦獠漢也解恁麼鼓粥飯氣，明上座鼻孔幸爾遼天，不然則忍饑歸去。」</p>
<p style="margin-left:1em">頌曰：</p>
<p style="margin-left:1em">「善耶？惡耶？之乎也者。本來面目，風吹雨灑。咄！」</p>
</div>
<div class='div-orig'><p>舉僧問趙州：「狗子還有佛性也無？」州云：「有。」曰：「既有，因甚撞入者箇皮袋？」州云：「為他知而故犯。」又僧同前問，州云：「無。」曰：「一切眾生皆有佛性，因甚道無？」州云：「為他有業識在。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「趙州古佛，廣長舌上善擺鎗旗，美則美矣，只是有些驢糞氣。」</p>
<p style="margin-left:1em">頌曰：</p>
<p style="margin-left:1em">「狗子佛性有，蟭螟眼裏翻筋斗；狗子佛性無，汪洋水上捺葫蘆。趙州老，田厙奴，裂破舌頭定有無，當時若遇獰龍客，一摑攔腮莫教麤。」</p>
</div>
<div class='div-orig'><p>舉南泉兩堂爭貓，泉拈起貓云：「道得即不斬，道不得即斬卻。」眾無語，泉便斬之。趙州外歸，泉舉前話，州脫艸鞋頂頭上出，泉云：「子若在，卻救得貓兒。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「王老師有獨超物外之懸記，卻被一箇貓兒一迷迷倒，不遇趙州肘後靈符，幾乎蘿蔔頭遍地。」</p>
<p style="margin-left:1em">頌曰：「揮霹靂手，奪虎口食，千古作家，天然有幾？華貓刀斷兮，血盈海底；艸鞋頭戴兮，氣衝天際。咦！大小南泉弄死貓，膿膿滴滴惹蠅蚋。」</p>
</div>
<div class='div-orig'><p>舉肅宗帝問忠國師：「百年後所須何物？」師云：「與老僧造箇無縫塔。」帝曰：「請師塔樣。」師良久，云：「會麼？」帝云：「不會。」師云：「吾有付法弟子耽源卻諳此事。」云云。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「老大國師，猶作者箇去就，幸爾是箇慈悲天子，不然連根拔起，倒卓空中，未為分外。」</p>
<p style="margin-left:1em">頌曰：</p>
<p style="margin-left:1em">「四稜著地影團圞，擬欲描兮隔萬山，後被耽源開一縫，至今泥水亂翻翻。」</p>
</div>
<div class='div-orig'><p>舉僧問趙州：「萬法歸一，一歸何處？」州云：「我在青州做領布衫，重七斤。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「謾天說價，就地還錢，須具大方手眼，始解翻騰者也。若是裁長補短、較重論輕，總是新奇，亦成滯貨。」</p>
<p style="margin-left:1em">頌曰：</p>
<p style="margin-left:1em">「百尺竿頭進一步，蹋翻海底蒼龍窟，活驚活笑癩頭黿，咬住波斯尋屎骨。」</p>
</div>
<div class='div-orig'><p>舉趙州行腳到上菴主處，問云：「有麼？有麼？」主豎起拳頭，州云：「水淺不是泊船處。」便去。又到下菴主處，亦同前問，主亦豎起拳頭，州云：「能縱能奪，能殺能活。」便禮拜。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「趙州八十行腳，步步拖泥帶水，專要污人門戶，惹是招非。大眾且道：那裏是他招惹是非處？」眾無語，復合掌云：「我不敢輕於汝等，汝等皆當作佛。」</p>
<p style="margin-left:1em">頌曰：「艸王閫外樹千秋，蕩蕩山河得自由，忽遇單刀直入者，干戈勇銳莫能休。旗鼓大張兮，暗引機謀；沉陸私通兮，明賣風流。誰知趙老生涯活，二虎雙雙一箭收。」</p>
</div>
<div class='div-orig'><p>舉婆子供養一菴主，經二十年，一日，令女子抱定云：「正恁麼時如何？」主曰：「枯木倚寒巖，三冬無暖氣。」女子歸，舉似婆。婆曰：「我二十<span class='corr'>年</span>秖供養一箇俗漢。」遂遣出，燒卻菴。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「大唐國裏少者僧與婆子不得。何也？暗含春色，明露秋光。」</p>
<p style="margin-left:1em">頌曰：</p>
<p style="margin-left:1em">「落華流水漫同調，和者應須著眼高，莫被陽春轉新律，當頭錯過好風騷。」</p>
</div>
<div class='div-orig'><p>舉雪巖欽詰高峰：「無夢無想，主人公在什麼處？」峰苦志五年，推枕子墮地，大悟。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「日間浩浩，夢裏如如，且道是主人公？不是主人公？試簡點看。」復鼓掌呵呵，云：「也是逼牯牛生兒。」</p>
<p style="margin-left:1em">頌曰：「無夢無想，劈面便掌，主人公惺惺著，莫學猢猻弄伎倆。」</p>
</div>
<div class='div-orig'><p>舉三聖問雪峰：「透網金鱗，未審以何為食？」峰曰：「待汝出網來向汝道。」聖云：「一千五百人善知識，話頭也不識。」峰云：「老僧住持事繁。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「將謂淵源不別，誰知網網非同？雖弗能去甲披鱗，也惹一場氣悶。」</p>
<p style="margin-left:1em">頌曰：</p>
<p style="margin-left:1em">「搖頭擺尾饑難禁，逐浪飄飄被網羅，擬欲翻身遊巨壑，誰知甲下更乾波？」</p>
</div>
<div class='div-orig'><p>舉九峰在石霜作侍者，霜遷化，眾請堂中第一座接續住持，峰不肯。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「逢強即弱，遇柔則剛，所以觀世音菩薩將錢買餬餅，放下手卻是饅頭。」</p>
<p style="margin-left:1em">頌曰：</p>
<p style="margin-left:1em">「碧珠簾外白雲封，非比尋常一色功，撞著盲龜並跛鱉，出頭來顯勢崢嶸。擬動步，便西東，千古萬古有奇風。」</p>
</div>
<div class='div-orig'><p>舉仰山問中邑：「如何得見佛性去？」邑曰：「譬如一室有六窗，內獼猴叫，外獼猴應。如是，六窗俱叫，六處俱應。」山云：「和尚譬喻無不明了，秖如內獼猴瞌睡時，外獼猴作麼生相見？」邑下禪床把住云：「猩猩！我與汝相見了也。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「大小中邑，錯下名言，又喚作佛性、又喚作獼猴。」復鼓掌呵呵，云：「是何言歟？」</p>
<p style="margin-left:1em">頌曰：</p>
<p style="margin-left:1em">「腳跟點地鼻遼天，一任獼猴內外喧，喚作猩猩留不住，阿誰共與打鞦韆？」</p>
</div>
<div class='div-orig'><p>舉南泉示眾云：「不是心、不是佛、不是物，畢竟是箇甚麼？」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「酒逢知<span class='corr'>己</span>飲，詩向會人吟，王老師恁麼賣弄，也是赤土畫簸箕。」</p>
<p style="margin-left:1em">頌曰：</p>
<p style="margin-left:1em">「擊塗毒鼓，灑甘露漿，不是心也體之堂堂、不是佛也相之光光、不是物也用之昂昂，飲之者醉，耳之者狂。咦！幾欲不遭良將手，除非身帶返魂香。」</p>
</div>
<div class='div-orig'><p>舉馬大師不安，院主問：「和尚近日尊候如何？」大師云：「日面佛，月面佛。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「人之將死，其言也善，可惜飯袋子不知時節。」</p>
<p style="margin-left:1em">頌曰：「高枕繩床舒兩足，夢鼾鼾地渾無物，卒然院主問如何，日面佛兮月面佛。」</p>
</div>
<div class='div-orig'><p>舉靈雲見桃華悟入，述偈云：「三十<span class='corr'>年</span>來尋劍客，幾回葉落又抽枝，自從一見桃華後，只至如今更不疑。」玄<span class='corr'>沙</span>聞云：「諦當甚諦當，敢保老兄猶未徹在。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「一翳在眼，空華亂墜，不是玄沙善用金錍，幾乎成箇瞎漢。」</p>
<p style="margin-left:1em">頌曰：</p>
<p style="margin-left:1em">「香滿枝頭，華滿谿流，靈雲一見，撫掌輕酬。咦！誰知更有桃園客，不放春風逸兩眸。」</p>
</div>
<div class='div-orig'><p>舉鹽官一日喚侍者：「與我將犀牛扇子來。」者云：「扇子破也。」官云：「扇子既破，還我犀牛來。」侍者無對。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「侍者太煞不靈利，活卓卓箇牛兒，不解穿卻鼻孔。」</p>
<p style="margin-left:1em">頌曰：</p>
<p style="margin-left:1em">「咄！老面皮詢之，扇破覓牛兒，可憐不是當家子，辜負蒼蒼兩道眉。」</p>
</div>
<div class='div-orig'><p>舉溈山問香嚴：「我聞你在百丈先師處問一荅十、問十荅百，此是汝之聰明學解，但向父母未生前道將一句看。」嚴進數語，不恰。歸白巖三年，一日，拾瓦礫擊竹作聲，豁然大悟，述偈呈溈山，山然之，仰山不肯，仍呈數偈酬荅，仰亦然之。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「溈山教人上樹，仰山逼人落水，大似一條拄杖兩人扶，不是瓦礫荊棘，向香嚴露頭露面了也。易分雪裏粉，難辨墨中煤。」</p>
<p style="margin-left:1em">頌曰：</p>
<p style="margin-left:1em">「日前巧計百端，卻被溈山折合，三年死志白巖，一擊疏通者著。呵呵！象被雷驚華入牙，犀因玩月紋生角。」</p>
</div>
<div class='div-orig'><p>舉瑞巖問巖頭：「如何是本常理？」頭云：「動也。」曰：「動後何如？」頭云：「不見本常理。」巖佇思。頭云：「肯，則迥脫根塵；不肯，永沉生死。」巖即悟入。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「將金博金，瓦罐不離井上破；以楔出楔，水母何曾離得蝦？縱使瑞巖漆桶子快，也是君子可人。」</p>
<p style="margin-left:1em">頌曰：「本常理，無見聞，有何生死與根塵？肯兮不肯向吾道，劈脊還他三十藤。」</p>
</div>
<div class='div-orig'><p>舉船子問夾山：「垂鉤千尺，意在深潭；離鉤三寸，子何不道？」山擬開口，子便打山落水，山纔起，子云：「道道。」山擬開口，子又打，山豁然大悟，乃點頭三下。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「老不歇心，少不努力，誠為是難。只饒將身命棄於水底，換箇做羹湯飯主顧，猶是掩耳偷鈴。」</p>
<p style="margin-left:1em">頌曰：</p>
<p style="margin-left:1em">「艇橫渡口，月朗波沉，輕風浪裏，罕遇金鱗。垂鉤千尺兮，難吞易吐；離鉤三寸兮，易吐難吞。老華亭，老華亭，三十年來求負命，者回點首遂慇懃。」</p>
</div>
<div class='div-orig'><p>舉臨濟將示滅，囑三聖：「吾遷化後，不得滅卻吾正法眼藏。」聖云：「爭敢滅卻和尚正法眼藏？」濟云：「忽有人問汝，作麼生抵對？」聖便喝，濟云：「誰知吾正法眼藏向者瞎驢邊滅卻？」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「每每事從叮囑生，臨濟將蜜果子翻作苦葫蘆，騙三聖入瞎驢隊裏氣悶一上，方復人身。」</p>
<p style="margin-left:1em">頌曰：</p>
<p style="margin-left:1em">「一喝如雷震太虛，大方獨步那能拘？正法眼藏分明也，莫道渠儂果瞎驢。」</p>
</div>
<div class='div-orig'><p>舉臨濟問黃蘗佛法的的大意，如是三度問，三度被打，不契，指參大愚。</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「頑皮癩肉，那知痛癢？不是大愚與他刀刀見血，焉解奪轉鎗旗惡聲播世？」</p>
<p style="margin-left:1em">頌曰：</p>
<p style="margin-left:1em">「三頓痛棒，未深相委，轉參大愚，徹骨徹髓。挐龍捉虎兮○，呵佛罵祖兮○，從茲殃及兒孫，代代冤家到底。」</p>
</div>
<div class='div-orig'><p>舉陸亙大夫問南泉：「肇法師也甚奇怪，解道天地與我同根、萬物與我一體。」泉指庭前牡丹華云：「時人見此一株華如夢相似。」</p>
</div>
<div class='div-commentary'><p style="margin-left:1em">拈曰：</p>
<p style="margin-left:1em">「見境生情，托物比興，不妨就路還家，有何不可？若然如是，卻被牡丹華笑殺。何也？橫開不在春枝上，別有風流一段奇。」</p>
<p style="margin-left:1em">頌曰：</p>
<p style="margin-left:1em">「古木林中枯槁者，鷓鴣啼出華悠悠，香風幾陣過東壁，換卻許多人鼻頭。」</p>
</div>
<div class='div-orig'><p>四喝。</p>
</div>
<div class='div-commentary'><p style="margin-left:1em">一喝金剛寶劍揮，髑髏遍地血星飛，當時有箇賣糟漢，聞著從教吐舌歸。</p>
<p style="margin-left:1em">一喝金毛獅子吼，狐狸野干盡飛走，獨行獨距大雄峰，百億文殊難下手。</p>
<p style="margin-left:1em">一喝竿頭探影艸，長長短短知分曉，傾湫倒嶽迅雷機，擬議不來空自惱。</p>
<p style="margin-left:1em">一喝不作一喝用，白拈賊慣偷糟甕，平民陷殺不為冤，大抵門風千古重。</p>
</div>
<div class='div-orig'><p>法華舉訪瑯琊覺相見因緣。</p>
</div>
<div class='div-commentary'><p style="margin-left:1em">主賓驀劄地相逢，宛似雙獅距爪籠，莫道米中無有飯，那堪石上更栽松？珠走盤兮可<span class='corr'>羨</span>？盤走珠兮莫窮？腳去拳來雖互換，妙圓樞口轉靈通。</p>
</div>
<div class='div-orig'><p>殃掘行乞，遇產難，長者云：「瞿曇弟子當有何法可救？」掘云：「我初入道，未知此法，待回問世尊。」云云。</p>
</div>
<div class='div-commentary'><p style="margin-left:1em">頌曰：</p>
<p style="margin-left:1em">「魚行水濁，鳥飛毛落，多口阿師，無繩討縛。呵呵！堪笑釋迦老人，向葛藤窩裏露些圭角。」</p>
</div>
<div class='div-orig'><p>吾常於此切。</p>
</div>
<div class='div-commentary'><p style="margin-left:1em">吾常於此切，萬里一條鐵，忽得太平時，紅爐飛片雪。呵呵！堪笑曹洞雪峰，三人證龜成鱉。</p>
</div>
<div class='div-orig'><p>世尊拈華迦葉微笑。</p>
</div>
<div class='div-commentary'><p style="margin-left:1em">特地拈華猶自可，微微冷笑笑藏刀，人天百萬悚然失，此道從來聲價高。</p>
</div>
<div class='div-orig'><p>臨濟行化。</p>
</div>
<div class='div-commentary'><p style="margin-left:1em">家常添缽，太無厭生，兩箇八兩，原是一斤。咦！曾憶大蟲褁紙帽，須知好笑又驚人。</p>
</div>
<div class='div-orig'><p>南泉斬貓。</p>
</div>
<div class='div-commentary'><p style="margin-left:1em">刀下貓兒卻活來，一聲痛快一聲哀，艸鞋也解生涯別，[跳-兆+孛]跳令人夢眼開。</p>
</div>
<div class='div-orig'><p>月光童子。</p>
</div>
<div class='div-commentary'><p style="margin-left:1em">通身是，遍身是，激水童兒非遊戲。動靜莫作等閒看，殺活須教箇瓦礫。</p>
</div>
<div class='div-orig'><p>趙州勘破婆子。</p>
</div>
<div class='div-commentary'><p style="margin-left:1em">一錯過，二勘破，盡向阿婆圈裏坐。咦！別有胡笳一韻長，流來千古無人和。</p>
</div>
<div class='div-orig'><p>我為法王，於法自在。</p>
</div>
<div class='div-commentary'><p style="margin-left:1em">法王法令皆由我，我且不然誰是誰？試問誰家鬼活計？布籃挑水上須彌。</p>
</div>
<div class='div-orig'><p>鼓山赴閩王請。</p>
</div>
<div class='div-commentary'><p style="margin-left:1em">雪峰心行太無端，兩箇憨雕一箭穿，將謂通霄還有路，豈知毒發自翩躚？</p>
</div></div>
<div class='div-other'><a id='mulu373' />
<p class='h1'>聯芳偈</p>
<div class='div-other'><a id='mulu374' />
<p class='h2'>付空外大逵禪人</p><p style="text-indent:0em" class="lg-abnormal"><div class='lg-row'>破山鼓笛從君打，疑殺承噓接響人，三泖渡頭橫獨棹，華亭公案又重新。</div>
</p></div>
<div class='div-other'><a id='mulu375' />
<p class='h2'>付四維普寬禪人</p><p style="text-indent:0em" class="lg-abnormal"><div class='lg-row'>曾聞教外有單傳，撥艸瞻風得悄然，珍重蜀南箇義虎，爪牙漫莫露人前。</div>
</p></div>
<div class='div-other'><a id='mulu376' />
<p class='h2'>付象崖性珽禪人</p><p style="text-indent:0em" class="lg-abnormal"><div class='lg-row'>宮商一韻落胡笳，和者還須風月家，鱉鼻蛇頭分付汝，顛拈倒弄任周遮。</div>
</p></div>
<div class='div-other'><a id='mulu377' />
<p class='h2'>付含璞淨燦禪人</p><p style="text-indent:0em" class="lg-abnormal"><div class='lg-row'>萬峰角虎距川東，赫奕威獰迥不同，任是四來狐兔客，全身盡喪爪牙中。</div>
</p></div>
<div class='div-other'><a id='mulu378' />
<p class='h2'>付靈筏印昌禪人</p><p style="text-indent:0em" class="lg-abnormal"><div class='lg-row'>萬峰出箇小蝦蟆，喫著砒霜便當茶，此去深山開毒口，放些毒氣毒三巴。</div>
</p></div>
<div class='div-other'><a id='mulu379' />
<p class='h2'>付破雪道璽禪人</p><p style="text-indent:0em" class="lg-abnormal"><div class='lg-row'>幾度愁腸欲話誰？一簾風月弄寒梅，歸來不覺枝頭白，惺人鼻孔任雷垂。</div>
</p></div>
<div class='div-other'><a id='mulu380' />
<p class='h2'>付字水圓拙禪人</p><p style="text-indent:0em" class="lg-abnormal"><div class='lg-row'>火爐頭句親分付，撥著令人一爆煙，散徹九龍風月冷，依然別是鷓鴣天。</div>
</p></div>
<div class='div-other'><a id='mulu381' />
<p class='h2'>付破浪海舟禪人</p><p style="text-indent:0em" class="lg-abnormal"><div class='lg-row'>冤有頭兮債有主，箇中消息誰為伍？艸鞋蹋遍始應知，隨處任君打口鼓。</div>
</p></div>
<div class='div-other'><a id='mulu382' />
<p class='h2'>付竺微智泰禪人</p><p style="text-indent:0em" class="lg-abnormal"><div class='lg-row'>放出江南赤梢鯉，搖頭擺尾風雲際，有時騰躍碧波中，攪得魚龍箇鱉地。</div>
</p></div>
<div class='div-other'><a id='mulu383' />
<p class='h2'>付無漏印涵禪人</p><p style="text-indent:0em" class="lg-abnormal"><div class='lg-row'>去去來來怨艸鞋，其聲瞥爾貫吾儕，缽囊兩手親分付，一任山城飯舖開。</div>
</p></div>
<div class='div-other'><a id='mulu384' />
<p class='h2'>付體宗道寧禪人</p><p style="text-indent:0em" class="lg-abnormal"><div class='lg-row'>六<span class='corr'>年</span>執役輔叢林，一旦殷勤遂此心，分付火爐頭句子，等閒撥著便知音。</div>
</p></div>
<div class='div-other'><a id='mulu385' />
<p class='h2'>付離指方示禪人</p><p style="text-indent:0em" class="lg-abnormal"><div class='lg-row'>久默無暇舉似人，相逢有則絕疏親，驀拈坐具法堂舞，撲地聲驚龜畫城。</div>
</p></div>
<div class='div-other'><a id='mulu386' />
<p class='h2'>付尼足如瀾禪人</p><p style="text-indent:0em" class="lg-abnormal"><div class='lg-row'>偶聞高洞十和尚，且道渠儂第幾人？雖不同生共鼻孔，本來面目自分明。</div>
</p></div>
<div class='div-other'><a id='mulu387' />
<p class='h2'>付本明圓徹禪人</p><p style="text-indent:0em" class="lg-abnormal"><div class='lg-row'>驀劄相逢也便休，一聲㘞地令人愁，裝風抵對聾兩耳，笑殺鎮州蘿蔔頭。</div>
</p></div>
<div class='div-other'><a id='mulu388' />
<p class='h2'>付雪臂印巒禪人</p><p style="text-indent:0em" class="lg-abnormal"><div class='lg-row'>楚水巴山意可圖，何如箇裏弄神駒？有時返擲尋芳艸，蹋折一華五葉蘆。</div>
</p></div>
<div class='div-other'><a id='mulu389' />
<p class='h2'>付圓明德印禪人</p><p style="text-indent:0em" class="lg-abnormal"><div class='lg-row'>千松日韻誰知音？一旦沖霄杰鳳林，不許緡蠻覓所止，惟留嬴鶴對巢吟。</div>
</p></div>
<div class='div-other'><a id='mulu390' />
<p class='h2'>付敏樹如相禪人</p><p style="text-indent:0em" class="lg-abnormal"><div class='lg-row'>一度華開一度嘶，幾乎鼻孔落依俙，今朝觸碎歸山去，瞎馬瞎驢臭罵伊。</div>
</p></div>
<div class='div-other'><a id='mulu391' />
<p class='h2'>付淡竹行密禪人</p><p style="text-indent:0em" class="lg-abnormal"><div class='lg-row'>心麤膽大氣如王，到處逢人打一場，惟有佛恩分外別，裝聾賣啞歇疏狂。</div>
</p></div>
<div class='div-other'><a id='mulu392' />
<p class='h2'>付孤石真憲禪人</p><p style="text-indent:0em" class="lg-abnormal"><div class='lg-row'>米裏有蟲飯有沙，蛀人肝膽飲人牙，老僧匙箸輕挑撥，便解和盤逸興賒。</div>
</p></div>
<div class='div-other'><a id='mulu393' />
<p class='h2'>付燕居德申禪人</p><p style="text-indent:0em" class="lg-abnormal"><div class='lg-row'>萬峰客作<span class='corr'>已</span>多年，一世眼高期浪傳，分付冬瓜與瓠子，大都種艸自天然。</div>
</p></div>
<div class='div-other'><a id='mulu394' />
<p class='h2'>付丈雪通醉禪人</p><p style="text-indent:0em" class="lg-abnormal"><div class='lg-row'>現身惡世可深藏，莫逐周胡嚴李張，只待兔冰蛇吐火，始拈柏子祝吾香。</div>
</p></div>
<div class='div-other'><a id='mulu395' />
<p class='h2'>付蒼松印鶴禪人</p><p style="text-indent:0em" class="lg-abnormal"><div class='lg-row'>忽地相逢伎倆窮，當年中毒今復逢，鋒鋩不犯悄然去，聖箭一枝射九重。</div>
</p></div>
<div class='div-other'><a id='mulu396' />
<p class='h2'>付壽山性福禪人</p><p style="text-indent:0em" class="lg-abnormal"><div class='lg-row'>毒中天童今始甦，機緣有待漫糊塗，頻頻拈出膠盆子，<span class='corr'>刺</span>腦南濱星月孤。</div>
</p></div>
<div class='div-other'><a id='mulu397' />
<p class='h2'>付竹帆印波禪人</p><p style="text-indent:0em" class="lg-abnormal"><div class='lg-row'>千里特來呈舊面，一朝取食到鉤頭，分身更囑逢橋止，莫向桑谿覓飲牛。</div>
</p></div>
<div class='div-other'><a id='mulu398' />
<p class='h2'>付默石道悟禪人</p><p style="text-indent:0em" class="lg-abnormal"><div class='lg-row'>法法從來無法法，無無法法亦無無，老僧今付無無法，石鼓輕敲聲五湖。</div>
</p></div>
<div class='div-other'><a id='mulu399' />
<p class='h2'>付覺城明柱禪人</p><p style="text-indent:0em" class="lg-abnormal"><div class='lg-row'>喝聲未絕掌連轟，勝過楊岐栗棘蓬，任是難吞而易吐，從教江海釣獰龍。</div>
</p></div>
<div class='div-other'><a id='mulu400' />
<p class='h2'>付東川呂相國</p><p style="text-indent:0em" class="lg-abnormal"><div class='lg-row'>黃檗室中三頓棒，大愚肋下便還拳，老僧撞著呂公縛，祖代冤流如是傳。</div>
</p></div>
<div class='div-other'><a id='mulu401' />
<p class='h2'>付雪眉方坤禪人</p><p style="text-indent:0em" class="lg-abnormal"><div class='lg-row'>數載殷勤立遠志，臨行云怨路頭遙，老僧無別相分付，城市山林接俊豪。</div>
</p></div>
<div class='div-other'><a id='mulu402' />
<p class='h2'>付蓮月印正禪人</p><p style="text-indent:0em" class="lg-abnormal"><div class='lg-row'>喫人涕唾弄精魂，一喝從教海嶽昏，濟北家私何所似？舌頭無骨眼生筋。</div>
</p></div>
<div class='div-other'><a id='mulu403' />
<p class='h2'>付靈隱印文禪人</p><p style="text-indent:0em" class="lg-abnormal"><div class='lg-row'>憶替鳥窠吹布毛，而今特地覺風高，老僧翻藉慈明口，罵徹淵鱗上九霄。</div>
</p></div>
<div class='div-other'><a id='mulu404' />
<p class='h2'>付西瞿印望禪人</p><p style="text-indent:0em" class="lg-abnormal"><div class='lg-row'>萬里無雲誰肯住？一聲呼喚不抬眸，鳳凰頭上白拈賊，偷得杭州作汴州。</div>
</p></div>
<div class='div-other'><a id='mulu405' />
<p class='h2'>付石龍印雪禪人</p><p style="text-indent:0em" class="lg-abnormal"><div class='lg-row'>古人皮履繼宗風，老破僧鞋又不同，分付闍黎行腳去，雲山蹋遍始稱雄。</div>
</p></div>
<div class='div-other'><a id='mulu406' />
<p class='h2'>付慧覺照衣禪人</p><p style="text-indent:0em" class="lg-abnormal"><div class='lg-row'>惟佛與佛乃能知，比若天高無物齊，大有慧公親薦得，捕風捉影任拈提。</div>
</p></div>
<div class='div-other'><a id='mulu407' />
<p class='h2'>付靈木印綬禪人</p><p style="text-indent:0em" class="lg-abnormal"><div class='lg-row'>幾將底事扣金城，一旦無疑拂袖行，川北川南藏不住，逢壬杓卜聽虛聲。</div>
</p></div>
<div class='div-other'><a id='mulu408' />
<p class='h2'>付僧可印實禪人</p><p style="text-indent:0em" class="lg-abnormal"><div class='lg-row'>師徒廿載亂離居，兩地烽煙意致殊，寄柄西來箇拂子，闍黎將去指迷途。</div>
</p></div>
<div class='div-other'><a id='mulu409' />
<p class='h2'>付三際如通禪人</p><p style="text-indent:0em" class="lg-abnormal"><div class='lg-row'>木鵝汎上錦江灘，勢欲翀霄力未堪，忽地烽煙消宇宙，五湖四海鼓波瀾。</div>
</p></div>
<div class='div-other'><a id='mulu410' />
<p class='h2'>付雲幻印宸禪人</p><p style="text-indent:0em" class="lg-abnormal"><div class='lg-row'>雙桂堂前雙眼開，幾人鼻孔著穿來？有時高桂枝頭上，香遍天涯莫妄猜。</div>
</p></div>
<div class='div-other'><a id='mulu411' />
<p class='h2'>付普天印圓禪人</p><p style="text-indent:0em" class="lg-abnormal"><div class='lg-row'>七十<span class='corr'>年</span>來不歇心，老當益壯亞叢林，而今不負時初勉，況有餘機盡陸沉？</div>
</p></div>
<div class='div-other'><a id='mulu412' />
<p class='h2'>付密行寂忍禪人</p><p style="text-indent:0em" class="lg-abnormal"><div class='lg-row'>蚊子喁喁上鐵牛，無容下嘴處難酬，紛紛一夏歸山去，遇虎逢龍攜出頭。</div>
</p></div>
<div class='div-other'><a id='mulu413' />
<p class='h2'>付大吼印傳禪人</p><p style="text-indent:0em" class="lg-abnormal"><div class='lg-row'>群獅隊裏幾經來？大吼聲驚獸膽灰，自此收威斂爪去，人天指日鼓風雷。</div>
</p></div>
<div class='div-other'><a id='mulu414' />
<p class='h2'>付本源海液禪人</p><p style="text-indent:0em" class="lg-abnormal"><div class='lg-row'>三登九上徹根源，徹得根源非偶然，分付闍黎珍重去，逢盧遇簡共相傳。</div>
</p></div>
<div class='div-other'><a id='mulu415' />
<p class='h2'>付碧觀印嵩禪人</p><p style="text-indent:0em" class="lg-abnormal"><div class='lg-row'>未分玉石始為奇，剖出令人深重之，一段清光玷不住，瑚璉豈敢並傳持？</div>
</p></div>
<div class='div-other'><a id='mulu416' />
<p class='h2'>付象含寂定禪人</p><p style="text-indent:0em" class="lg-abnormal"><div class='lg-row'>老僧再復高梁山，意欲尋人人更難，幸得闍黎珍重去，因緣秖在剎那間。</div>
</p></div>
<div class='div-other'><a id='mulu417' />
<p class='h2'>付月宗印星禪人</p><p style="text-indent:0em" class="lg-abnormal"><div class='lg-row'>耳聾惟豎指頭禪，一任時人胡亂攢，卜度不知飯米做，強分裕後與光前。</div>
</p></div>
<div class='div-other'><a id='mulu418' />
<p class='h2'>付寂光印豁禪人</p><p style="text-indent:0em" class="lg-abnormal"><div class='lg-row'>坐破蒲團不記年，硬如生鐵軟如綿，三冬九夏寒溫事，漫莫逢人吐一言。</div>
</p></div>
<div class='div-other'><a id='mulu419' />
<p class='h2'>付易菴印師禪人</p><p style="text-indent:0em" class="lg-abnormal"><div class='lg-row'>截流香象斂全威，任世任時堪所依，四隅八荒藏不住，始伸牙爪活頑機。</div>
</p></div>
<div class='div-other'><a id='mulu420' />
<p class='h2'>付古城印堅禪人</p><p style="text-indent:0em" class="lg-abnormal"><div class='lg-row'>憐梅久萼病深山，一度華開一度歡，汝笑東風真不際，東風笑我醉闌干。</div>
</p></div>
<div class='div-other'><a id='mulu421' />
<p class='h2'>付清谿道昶禪人</p><p style="text-indent:0em" class="lg-abnormal"><div class='lg-row'>羊腸古路鐵蛇橫，縱步遭他一口吞，喜得艸鞋獰似虎，蹋翻海嶽任升沉。</div>
</p></div>
<div class='div-other'><a id='mulu422' />
<p class='h2'>付耶湘印[、/(、*、)]禪人</p><p style="text-indent:0em" class="lg-abnormal"><div class='lg-row'>連連痛棒徹人魂，追到懸崖撒手行，不顧深坑並岸，瞎驢撲滅上元燈。</div>
</p></div>
<div class='div-other'><a id='mulu423' />
<p class='h2'>付聖可德玉禪人</p><p style="text-indent:0em" class="lg-abnormal"><div class='lg-row'>捏拳展掌露家私，撒手逍遙一並齊，橫骨暗抽容易得，舌頭明墮少人知。</div>
</p></div>
<div class='div-other'><a id='mulu424' />
<p class='h2'>付快雪印國禪人</p><p style="text-indent:0em" class="lg-abnormal"><div class='lg-row'>怒雷轟出無文印，意氣全彰雙桂前，日日吞雲吐霧去，休將鼻孔漫遼天。</div>
</p></div>
<div class='div-other'><a id='mulu425' />
<p class='h2'>付石幢寂壽禪人</p><p style="text-indent:0em" class="lg-abnormal"><div class='lg-row'>源頭一滴自曹谿，派派分流莫與齊，四海五湖關不住，傾湫倒嶽任施為。</div>
</p></div>
<div class='div-other'><a id='mulu426' />
<p class='h2'>付秋水智能禪人</p><p style="text-indent:0em" class="lg-abnormal"><div class='lg-row'>義虎從來無別知，枝枝葉葉自相隨，漫道西山亮座主，雖然隱顯不同時。</div>
</p></div>
<div class='div-other'><a id='mulu427' />
<p class='h2'>付無私海源禪人</p><p style="text-indent:0em" class="lg-abnormal"><div class='lg-row'>無文密印印真機，卻印真機何所疑，莫道丙丁云是火，丑寅恐落是依俙。</div>
</p></div>
<div class='div-other'><a id='mulu428' />
<p class='h2'>付百城印著禪人</p><p style="text-indent:0em" class="lg-abnormal"><div class='lg-row'>疑機不遂此何時？老大關頭誰箇知？不是老僧輕觸逆，從來佛法不饒伊。</div>
</p></div>
<div class='div-other'><a id='mulu429' />
<p class='h2'>付萬竹通葦禪人</p><p style="text-indent:0em" class="lg-abnormal"><div class='lg-row'>一箇拳頭一活機，誰知兩載不如斯？而今分付歸山去，有日還同北雁飛。</div>
</p></div>
<div class='div-other'><a id='mulu430' />
<p class='h2'>付遺聞如幻禪人</p><p style="text-indent:0em" class="lg-abnormal"><div class='lg-row'>二十年來志不輸，眉毛廝結口盧都，驀頭劈面迎風掌，生死無明當下蘇。</div>
</p></div>
<div class='div-other'><a id='mulu431' />
<p class='h2'>付兩生真從禪人</p><p style="text-indent:0em" class="lg-abnormal"><div class='lg-row'>東家中毒西家發，豈料西家毒更深？白棒頂[寧*頁]開正眼，乾坤爍破血淋淋。</div>
</p></div>
<div class='div-other'><a id='mulu432' />
<p class='h2'>付直指性歸禪人</p><p style="text-indent:0em" class="lg-abnormal"><div class='lg-row'>飯罷貪涼繞砌行，抬眸忽見野情生，小池石上開雙菊，泄漏茫茫宇宙春。</div>
</p></div>
<div class='div-other'><a id='mulu433' />
<p class='h2'>付六岫海奎禪人</p><p style="text-indent:0em" class="lg-abnormal"><div class='lg-row'>鼴鼠飲河量頗過，小中現大大如何？從來箇事無抵止，一任曹源泛碧波。</div>
</p></div>
<div class='div-other'><a id='mulu434' />
<p class='h2'>付九彥慶曆禪人</p><p style="text-indent:0em" class="lg-abnormal"><div class='lg-row'>白牛露地穩眠時，雲影天光逐漸隨，水艸不須重打算，崢嶸頭角任施為。</div>
</p></div>
<div class='div-other'><a id='mulu435' />
<p class='h2'>付勝幢印鎧禪人</p><p style="text-indent:0em" class="lg-abnormal"><div class='lg-row'>餓虎巖前嘯一聲，威獰雄踞惡風生，有時展步泥沙上，狐兔見之肝膽傾。</div>
</p></div>
<div class='div-other'><a id='mulu436' />
<p class='h2'>付唯旃印道禪人</p><p style="text-indent:0em" class="lg-abnormal"><div class='lg-row'>兔瑞歷朝因守株，烽煙頓靜入皇都，雖然榮耀不勝喜，且喜聲名播五湖。</div>
</p></div>
<div class='div-other'><a id='mulu437' />
<p class='h2'>付中天照朗禪人</p><p style="text-indent:0em" class="lg-abnormal"><div class='lg-row'>龍翔天際怒風雷，驚起叢中萬木回，發榦抽枝與麼去，榮枯自是繼將來。</div>
</p></div>
<div class='div-other'><a id='mulu438' />
<p class='h2'>付三止印昇禪人</p><p style="text-indent:0em" class="lg-abnormal"><div class='lg-row'>鐵蛇古路久眠時，撞著人來毒氣施，若是命根猶未斷，除非癩肉與頑皮。</div>
</p></div>
<div class='div-other'><a id='mulu439' />
<p class='h2'>付千松印萬禪人</p><p style="text-indent:0em" class="lg-abnormal"><div class='lg-row'>良馬已隨鞭影馳，追風千里合如斯，將來國債可須爾，沒箇人兒偷去騎。</div>
</p></div>
<div class='div-other'><a id='mulu440' />
<p class='h2'>付深省德純禪人</p><p style="text-indent:0em" class="lg-abnormal"><div class='lg-row'>契不契兮只一言，一言縱奪自翛然，而今觸碎泥團去，漫莫逢人弄倒顛。</div>
</p></div>
<div class='div-other'><a id='mulu441' />
<p class='h2'>付禦木印章禪人</p><p style="text-indent:0em" class="lg-abnormal"><div class='lg-row'>梅華衣也應當時，惟有馨香飄納谿，今日重逢無異說，好生將去指愚迷。</div>
</p></div>
<div class='div-other'><a id='mulu442' />
<p class='h2'>付凝真性定禪人</p><p style="text-indent:0em" class="lg-abnormal"><div class='lg-row'>聖解凡情沒兩般，但能盡處自翛然，而今鼻孔遼天去，不逐驢前並馬前。</div>
</p></div>
<div class='div-other'><a id='mulu443' />
<p class='h2'>付慈門性毓禪人</p><p style="text-indent:0em" class="lg-abnormal"><div class='lg-row'>義虎離窩三十年，重逢愈覺爪牙銛，贈伊一柄鐵如意，將去尖山打聖賢。</div>
</p></div>
<div class='div-other'><a id='mulu444' />
<p class='h2'>付忍微性道禪人</p><p style="text-indent:0em" class="lg-abnormal"><div class='lg-row'>鱉鼻蛇頭著一錐，痛聲大作忍乎微，而今毒氣猶如勝，癩狗泥豬任指揮。</div>
</p></div>
<div class='div-other'><a id='mulu445' />
<p class='h2'>付耕雲澄鑑禪人</p><p style="text-indent:0em" class="lg-abnormal"><div class='lg-row'>行盡山窮與水窮，轉身依舊落牢籠，艸鞋路債錢還畢，褁米深山制毒龍。</div>
</p></div>
<div class='div-other'><a id='mulu446' />
<p class='h2'>付古拙印可禪人</p><p style="text-indent:0em" class="lg-abnormal"><div class='lg-row'>抱拙<span class='corr'>年</span>深伎倆窮，艸息息地喪家風，雖然未稱挐雲手，強逼生蛇欲化龍。</div>
</p></div>
<div class='div-other'><a id='mulu447' />
<p class='h2'>付當臺印森禪人</p><p style="text-indent:0em" class="lg-abnormal"><div class='lg-row'>三冬九夏冷心腸，一旦忙然思故鄉，此去若逢丁鄭李，始將吾醜播諸方。</div>
</p></div>
<div class='div-other'><a id='mulu448' />
<p class='h2'>付卓爾普文禪人</p><p style="text-indent:0em" class="lg-abnormal"><div class='lg-row'>就路還家始是奇，免教帶水與拖泥，須知兩口一無舌，纔得指東又話西。</div>
</p></div>
<div class='div-other'><a id='mulu449' />
<p class='h2'>付含光真玉禪人</p><p style="text-indent:0em" class="lg-abnormal"><div class='lg-row'>老不歇心來杖頭，深錐痛劄始知休，臨行與柄龜毛拂，將去川南指聖流。</div>
</p></div>
<div class='div-other'><a id='mulu450' />
<p class='h2'>付四不行弘禪人</p><p style="text-indent:0em" class="lg-abnormal"><div class='lg-row'>四不從來法定否，一枝秀發驚霜叟，有時搖落不知春，千古萬古何枯杇？</div>
</p></div>
<div class='div-other'><a id='mulu451' />
<p class='h2'>付雪嶠印水禪人</p><p style="text-indent:0em" class="lg-abnormal"><div class='lg-row'>正法眼藏瞎驢滅，此中嫉忌都教徹，三冬九夏與麼過，薦取當年白拈賊。</div>
</p></div>
<div class='div-other'><a id='mulu452' />
<p class='h2'>付九昭惟朗禪人</p><p style="text-indent:0em" class="lg-abnormal"><div class='lg-row'>非但老僧心太孤，世間草木也榮枯，雖開幾朵來生色，密印昌昌讖祖符。</div>
</p></div>
<div class='div-other'><a id='mulu453' />
<p class='h2'>付竺意普傳禪人</p><p style="text-indent:0em" class="lg-abnormal"><div class='lg-row'><span class='corr'>年年</span>雙桂飄香遠，惟有今年華亦無，秀氣不知何所拔，眉州因此出三蘇。</div>
</p></div>
<div class='div-other'><a id='mulu454' />
<p class='h2'>付寶峰洪慧禪人</p><p style="text-indent:0em" class="lg-abnormal"><div class='lg-row'>楷瓢曲阜到高梁，聲價文風流派長，落澗甘霖掬半杓，逢寅逢丙灑蒼桑。</div>
</p></div>
<div class='div-other'><a id='mulu455' />
<p class='h2'>付穎初印顯禪人</p><p style="text-indent:0em" class="lg-abnormal"><div class='lg-row'>幾來雙桂冷煙浮，一旦冰心始徹頭，再伴老僧三五載，深懷毒氣毒迷流。</div>
</p></div>
<div class='div-other'><a id='mulu456' />
<p class='h2'>付不會通法禪人</p><p style="text-indent:0em" class="lg-abnormal"><div class='lg-row'>得吾眼也覷浮沉，淺則淺兮深則深，莫學瞎驢大隊，破沙盆句對誰吟？</div>
</p></div>
<div class='div-other'><a id='mulu457' />
<p class='h2'>付蒼峨德海禪人</p><p style="text-indent:0em" class="lg-abnormal"><div class='lg-row'>得吾耳也聽疏鐘，聲落聲洪絕異同，分付闍黎珍重去，五湖四海攪魚龍。</div>
</p></div>
<div class='div-other'><a id='mulu458' />
<p class='h2'>付嘯宗印密禪人</p><p style="text-indent:0em" class="lg-abnormal"><div class='lg-row'>得吾鼻也缺中交，一吸一呼透九霄，帝釋宮中觸碎了，唯香唯臭任飄飄。</div>
</p></div>
<div class='div-other'><a id='mulu459' />
<p class='h2'>付指北通鑑禪人</p><p style="text-indent:0em" class="lg-abnormal"><div class='lg-row'>得吾舌也苦言詮，能說長篇與短篇，言滿天下無口過，軟如鐵石硬如綿。</div>
</p></div>
<div class='div-other'><a id='mulu460' />
<p class='h2'>付靈源印淵禪人</p><p style="text-indent:0em" class="lg-abnormal"><div class='lg-row'>得吾身也曾禪床，老大蘇公手腳忙，雖是詞窮腰解王，高風千古有誰長。</div>
</p></div>
<div class='div-other'><a id='mulu461' />
<p class='h2'>付如岳覺無禪人</p><p style="text-indent:0em" class="lg-abnormal"><div class='lg-row'>得吾意也守幽閒，覿面何如隔萬山？放去孤危尋不見，收來只在剎那間。</div>
</p></div></div>
<p class='juan'>破山禪師語錄卷第十三</p>
<div class='div-w'><p><span class='note-inline'>(康熙庚申年仲春月吉旦禾郡楞嚴寺般若堂藏板　　　嘉興倪君亮子天章刊)</span></p>
</div>
</div><!-- end of div[@id='body'] -->
</body></html>