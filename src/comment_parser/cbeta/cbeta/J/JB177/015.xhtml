<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu615' />
<p class='juan'>破山禪師語錄卷第十五</p><p class="byline">當陽玉泉嗣法門人印正等編</p>
<div class='div-other'><a id='mulu616' />
<p class='h1'>示偈二</p>
<div class='div-other'><a id='mulu617' />
<p class='h2'>示猊曹禪人</p><p style="text-indent:0em" class="lg-abnormal"><div class='lg-row'>漫道沿途無法說，石頭瓦塊弄精魂，相將只恐迷來路，腳下無疑意最親。</div>
</p></div>
<div class='div-other'><a id='mulu618' />
<p class='h2'>示厥中禪人</p><p style="text-indent:0em" class="lg-abnormal"><div class='lg-row'>相共老僧十數<span class='corr'>年</span>，半隨雲水半隨緣，而今試問如何也？驀口痛遭一大拳。</div>
</p><p style="text-indent:0em" class="lg-abnormal"><div class='lg-row'>東西不變厥乎中，左右四方煙雨濃，試問前村牛卜卵，忽然生出活如龍。</div>
</p></div>
<div class='div-other'><a id='mulu619' />
<p class='h2'>示蒼然禪人</p><p style="text-indent:0em" class="lg-abnormal"><div class='lg-row'>獅子峰前獅子兒，全威踞地爪牙齊，有時返擲一聲吼，百獸聞之盡皺眉。</div>
</p></div>
<div class='div-other'><a id='mulu620' />
<p class='h2'>示三笑上人</p><p style="text-indent:0em" class="lg-abnormal"><div class='lg-row'>幾曾駐錫赤牛城，一度加鞭一度淳，試看人牛俱不見，煙雲影裏任縱橫。</div>
</p></div>
<div class='div-other'><a id='mulu621' />
<p class='h2'>示蓮之禪人</p><p style="text-indent:0em" class="lg-abnormal"><div class='lg-row'>覿面與君箇話頭，即離雙放又雙收，有時[跳-兆+孛]跳上天去，逼得通身冷汗流。</div>
</p></div>
<div class='div-other'><a id='mulu622' />
<p class='h2'>示九昭禪人</p><p style="text-indent:0em" class="lg-abnormal"><div class='lg-row'>特地來茲共寂寥，忽將底事動吟豪，始知不負新行腳，他日雲山去吼哮。</div>
</p></div>
<div class='div-other'><a id='mulu623' />
<p class='h2'>示松虛上人</p><p style="text-indent:0em" class="lg-abnormal"><div class='lg-row'>昔日平西話別來，而今雙桂學癡獃，有時漆桶從前快，夢眼重重盡放開。</div>
</p></div>
<div class='div-other'><a id='mulu624' />
<p class='h2'>示慧融行者</p><p style="text-indent:0em" class="lg-abnormal"><div class='lg-row'>幾向叢林行行來，肩頭腳底始知回，若然輕重得分曉，萬里晴空聽一雷。</div>
</p></div>
<div class='div-other'><a id='mulu625' />
<p class='h2'>示輝乾禪者</p><p style="text-indent:0em" class="lg-abnormal"><div class='lg-row'>世出世間無兩法，修行惟在道心堅，若然聖解不須立，也要凡情脫得圓。</div>
</p></div>
<div class='div-other'><a id='mulu626' />
<p class='h2'>示光藻沙彌</p><p style="text-indent:0em" class="lg-abnormal"><div class='lg-row'>小小沙彌要勤學，休將嬾墮生輕薄，有時發奮步青雲，獨取驪龍頭上角。</div>
</p></div>
<div class='div-other'><a id='mulu627' />
<p class='h2'>示月痕禪者</p><p style="text-indent:0em" class="lg-abnormal"><div class='lg-row'>去去來來怨艸鞋，羊腸古路誠悠哉，此回若不開心眼，瓦礫石頭亦禍胎。</div>
</p></div>
<div class='div-other'><a id='mulu628' />
<p class='h2'>示碧[王*函]禪者</p><p style="text-indent:0em" class="lg-abnormal"><div class='lg-row'>逼得生蛇欲化龍，何愁無處不春風？有時驚動須彌走，四海五湖盡不通。</div>
</p></div>
<div class='div-other'><a id='mulu629' />
<p class='h2'>示居山清月禪人</p><p style="text-indent:0em" class="lg-abnormal"><div class='lg-row'>一瓢一衲住名山，萬苦千辛要耐煩，他日道場開了後，普賢為汝敘溫寒。</div>
</p></div>
<div class='div-other'><a id='mulu630' />
<p class='h2'>示心宗監院</p><p style="text-indent:0em" class="lg-abnormal"><div class='lg-row'>已分半院居三載，共守寂寥始六時，淨業參禪無異路，歸根去作天人師。</div>
</p></div>
<div class='div-other'><a id='mulu631' />
<p class='h2'>示大奇禪人</p><p style="text-indent:0em" class="lg-abnormal"><div class='lg-row'>雙桂堂前無賸言，教人活計只開田，生涯就裏天然別，種艸生生續正傳。</div>
</p></div>
<div class='div-other'><a id='mulu632' />
<p class='h2'>示月樵禪人</p><p style="text-indent:0em" class="lg-abnormal"><div class='lg-row'>走盡諸方參盡禪，適來杖底叩三玄，有時裂破孃生面，始信鼻頭在口邊。</div>
</p></div>
<div class='div-other'><a id='mulu633' />
<p class='h2'>示體心禪人</p><p style="text-indent:0em" class="lg-abnormal"><div class='lg-row'>安貧樂道足生涯，艸不逢春木不華，若是上林黃鳥叫，應知箇裏活龍蛇。</div>
</p></div>
<div class='div-other'><a id='mulu634' />
<p class='h2'>示正祿禪人</p><p style="text-indent:0em" class="lg-abnormal"><div class='lg-row'>發意來參雙桂禪，腳頭腳底艸鞋穿，有時蹋破極頑石，漫道生公不現前。</div>
</p></div>
<div class='div-other'><a id='mulu635' />
<p class='h2'>示居山天竺禪人</p><p style="text-indent:0em" class="lg-abnormal"><div class='lg-row'>老僧策杖過山來，惟見佛音吼似雷，若是主人能善聽，管教夢眼一時開。</div>
</p></div>
<div class='div-other'><a id='mulu636' />
<p class='h2'>示印善居士</p><p style="text-indent:0em" class="lg-abnormal"><div class='lg-row'>世出世間無別法，所圖一味道心堅，忙閒動靜開心眼，任是牛皮也著穿。</div>
</p></div>
<div class='div-other'><a id='mulu637' />
<p class='h2'>示懷德飯頭</p><p style="text-indent:0em" class="lg-abnormal"><div class='lg-row'>煮熟金牛飯未曾，一回火候一回新，來來往往參禪客，饑飽何如舉似人？</div>
</p></div>
<div class='div-other'><a id='mulu638' />
<p class='h2'>示靈源禪人</p><p style="text-indent:0em" class="lg-abnormal"><div class='lg-row'>行一程時又一程，腳頭腳底水雲生，忽然蹋破極頑石，拍手呵呵笑不禁。</div>
</p></div>
<div class='div-other'><a id='mulu639' />
<p class='h2'>示本來禪人</p><p style="text-indent:0em" class="lg-abnormal"><div class='lg-row'>萬竹山中且學獃，逢人漫果將心灰，有時摸著孃生鼻，始信吾儕曾說來。</div>
</p></div>
<div class='div-other'><a id='mulu640' />
<p class='h2'>示太和禪人</p><p style="text-indent:0em" class="lg-abnormal"><div class='lg-row'>幾來雙桂坐枯禪，未破蒲團鞋也穿，露出腳跟猶且可，漫教蹋碎箇疑團。</div>
</p></div>
<div class='div-other'><a id='mulu641' />
<p class='h2'>示碧雲禪者</p><p style="text-indent:0em" class="lg-abnormal"><div class='lg-row'>學道渾如急水流，漫將文字在口頭，有時吐卻天涯外，一任魚龍破浪遊。</div>
</p></div>
<div class='div-other'><a id='mulu642' />
<p class='h2'>示止止禪人</p><p style="text-indent:0em" class="lg-abnormal"><div class='lg-row'>一生嬾病教誰解？萬里清風秖自知，珍重時時常在握，卷舒一任合其宜。</div>
</p></div>
<div class='div-other'><a id='mulu643' />
<p class='h2'>示若也禪人</p><p style="text-indent:0em" class="lg-abnormal"><div class='lg-row'>高梁發足上峨眉，兩處山山莫與齊，此去艸鞋開毒口，毒人行腳笑怡怡。</div>
</p></div>
<div class='div-other'><a id='mulu644' />
<p class='h2'>示扆[匚@日]上人</p><p style="text-indent:0em" class="lg-abnormal"><div class='lg-row'>三峽錦江峰十二，尚飛一座冷泉亭，不知曾中何人毒，吐霧吞雲宇宙昏。</div>
</p></div>
<div class='div-other'><a id='mulu645' />
<p class='h2'>示美石禪人</p><p style="text-indent:0em" class="lg-abnormal"><div class='lg-row'>適來蜀地又思楚，行到楚中思甚麼？惟有老僧拄杖子，撐天拄地念摩訶。</div>
</p></div>
<div class='div-other'><a id='mulu646' />
<p class='h2'>示不違火頭</p><p style="text-indent:0em" class="lg-abnormal"><div class='lg-row'>只愁沒箇火星飛，日日關柴入影微，撥著不知煙是火，從來佛祖悟榮歸。</div>
</p></div>
<div class='div-other'><a id='mulu647' />
<p class='h2'>示默識行者</p><p style="text-indent:0em" class="lg-abnormal"><div class='lg-row'>擔囊負缽到叢林，切莫上辜雲水心，腳下艸鞋蹋露骨，始知肝膽對人傾。</div>
</p></div>
<div class='div-other'><a id='mulu648' />
<p class='h2'>示世美胡居士</p><p style="text-indent:0em" class="lg-abnormal"><div class='lg-row'>幾度行茲幾度傷，歸期卻也遇天荒，老僧此夕無他贈，返棹池州鶴夢長。</div>
</p></div>
<div class='div-other'><a id='mulu649' />
<p class='h2'>示玄初莊主</p><p style="text-indent:0em" class="lg-abnormal"><div class='lg-row'>雙桂堂中一隻虎，有時踞地獅兒吼，兩來不問勝和輸，千古令人翻觔斗。</div>
</p></div>
<div class='div-other'><a id='mulu650' />
<p class='h2'>示玉若圊頭</p><p style="text-indent:0em" class="lg-abnormal"><div class='lg-row'>一帚能教天地潔，千<span class='corr'>年</span>不許落塵埃，重重分付只教徹，漫莫和塵掃下來。</div>
</p></div>
<div class='div-other'><a id='mulu651' />
<p class='h2'>示星北禪者</p><p style="text-indent:0em" class="lg-abnormal"><div class='lg-row'>少<span class='corr'>年</span>學道莫因循，終日<span class='corr'>滔滔</span>勿外論，但到計窮力盡處，始知佛法不容情。</div>
</p></div>
<div class='div-other'><a id='mulu652' />
<p class='h2'>示寶峰禪人</p><p style="text-indent:0em" class="lg-abnormal"><div class='lg-row'>覿面渝城尚未知，忽然迥脫得相宜，始知箇裏新行腳，不負艸鞋磨腳皮。</div>
</p></div>
<div class='div-other'><a id='mulu653' />
<p class='h2'>示發重居士</p><p style="text-indent:0em" class="lg-abnormal"><div class='lg-row'>聖賢一語利如刀，恩愛從前定不饒，只待胸中消息盡，始知佛祖道風高。</div>
</p></div>
<div class='div-other'><a id='mulu654' />
<p class='h2'>示正如和居士</p><p style="text-indent:0em" class="lg-abnormal"><div class='lg-row'>不是心兮不是佛，不是物兮是甚麼？偶然蹋著者些子，大地山河無彼我。</div>
</p></div>
<div class='div-other'><a id='mulu655' />
<p class='h2'>示別傳書記</p><p style="text-indent:0em" class="lg-abnormal"><div class='lg-row'>雙桂堂中坐一期，工夫無間猛提撕，有時扭卻孃生鼻，吸露吟風更不疑。</div>
</p></div>
<div class='div-other'><a id='mulu656' />
<p class='h2'>示西性禪者</p><p style="text-indent:0em" class="lg-abnormal"><div class='lg-row'>撥開荊棘到山中，不覺寒威起臥龍，牙爪雖然不具足，將來吐霧躍長空。</div>
</p></div>
<div class='div-other'><a id='mulu657' />
<p class='h2'>示蒼峨禪人</p><p style="text-indent:0em" class="lg-abnormal"><div class='lg-row'>雙桂堂中坐幾<span class='corr'>年</span>，蒲團七破非偶然，莫將學解為知解，始信天龍一指禪。</div>
</p></div>
<div class='div-other'><a id='mulu658' />
<p class='h2'>示涂居士</p><p style="text-indent:0em" class="lg-abnormal"><div class='lg-row'>頑石堆堆尚點頭，安知爾不曉春秋？老僧只此堪說法，試問曾敲煙雨浮。</div>
</p></div>
<div class='div-other'><a id='mulu659' />
<p class='h2'>示常參典座</p><p style="text-indent:0em" class="lg-abnormal"><div class='lg-row'>廚前灶後家常參，一飽無餘莫放憨，任是金牛來笑我，踢翻飯桶語喃喃。</div>
</p></div>
<div class='div-other'><a id='mulu660' />
<p class='h2'>示清虛上人</p><p style="text-indent:0em" class="lg-abnormal"><div class='lg-row'>雙桂堂中飯眾齋，一回得飽一回來，從今莫問禪和道，自此歸菴養聖胎。</div>
</p></div>
<div class='div-other'><a id='mulu661' />
<p class='h2'>示博達法孫</p><p style="text-indent:0em" class="lg-abnormal"><div class='lg-row'>幾曾音問寄林丘，始信望中煙雨浮，今日與伊擲句子，亦將春艸按牛頭。</div>
</p></div>
<div class='div-other'><a id='mulu662' />
<p class='h2'>示不會禪人</p><p style="text-indent:0em" class="lg-abnormal"><div class='lg-row'>散期正好做工夫，漫謂禪堂規矩無，坐臥經行只者箇，原來始是赤鬚鬍。</div>
</p></div>
<div class='div-other'><a id='mulu663' />
<p class='h2'>示真修上人</p><p style="text-indent:0em" class="lg-abnormal"><div class='lg-row'>五龍山裏五條龍，獨有一條來萬峰，且去天邊行雨澤，他年自是得雲從。</div>
</p></div>
<div class='div-other'><a id='mulu664' />
<p class='h2'>示水月禪人</p><p style="text-indent:0em" class="lg-abnormal"><div class='lg-row'>頂笠腰包雙桂來，禪參無驗學詩才，老僧白棒忙收拾，不打癡頑亦是獃。</div>
</p></div>
<div class='div-other'><a id='mulu665' />
<p class='h2'>示涵之禪人</p><p style="text-indent:0em" class="lg-abnormal"><div class='lg-row'>四來不問禪和道，一定要求字與詩，可惜芒鞋蹋斷鼻，依然腳下長頑皮。</div>
</p></div>
<div class='div-other'><a id='mulu666' />
<p class='h2'>示非外禪人</p><p style="text-indent:0em" class="lg-abnormal"><div class='lg-row'>箇事從來在者裏，非空非內亦非外，若人向此開雙眼，任是刀山渾不礙。</div>
</p></div>
<div class='div-other'><a id='mulu667' />
<p class='h2'>示居山見愚禪人</p><p style="text-indent:0em" class="lg-abnormal"><div class='lg-row'>避喧求靜方為靜，風動水流又若何？倘得鬧中能作主，亦同我佛住娑婆。</div>
</p></div>
<div class='div-other'><a id='mulu668' />
<p class='h2'>示決菴禪者</p><p style="text-indent:0em" class="lg-abnormal"><div class='lg-row'>楚雲飛上巴山頂，一片東來一片西，忽地作風又作雨，苦人帶水與拖泥。</div>
</p></div>
<div class='div-other'><a id='mulu669' />
<p class='h2'>示晉山禪者</p><p style="text-indent:0em" class="lg-abnormal"><div class='lg-row'>南北東西雖有別，當仁千里卻同風，老僧非是長于舌，筆底如春起臥龍。</div>
</p></div>
<div class='div-other'><a id='mulu670' />
<p class='h2'>示常先沙彌</p><p style="text-indent:0em" class="lg-abnormal"><div class='lg-row'>沙彌小小初行腳，蹋倒東山並泰嶽，四海五湖任麼遊，身心煉得同雲鶴。</div>
</p></div>
<div class='div-other'><a id='mulu671' />
<p class='h2'>示如岳禪人</p><p style="text-indent:0em" class="lg-abnormal"><div class='lg-row'>昔日相逢今日來，兩回有口也慵開，臨行書箇住山偈，歲久<span class='corr'>年</span><span class='corr'>年</span>深成禍胎。</div>
</p></div>
<div class='div-other'><a id='mulu672' />
<p class='h2'>示息之禪人</p><p style="text-indent:0em" class="lg-abnormal"><div class='lg-row'>嘗聞雲水是家鄉，道脈相將流派長，珍重竹陽行腳士，谿山切莫錯時光。</div>
</p></div>
<div class='div-other'><a id='mulu673' />
<p class='h2'>示佛旨水頭</p><p style="text-indent:0em" class="lg-abnormal"><div class='lg-row'>肩頭腳底事如何？腰繫一根爛麻索，漆桶有時得快來，雲山蹋遍露行腳。</div>
</p></div>
<div class='div-other'><a id='mulu674' />
<p class='h2'>示心師禪人</p><p style="text-indent:0em" class="lg-abnormal"><div class='lg-row'>澄清絕點性如之，一道天然只自知，今日老僧無別贈，更添渠號即心師。</div>
</p></div>
<div class='div-other'><a id='mulu675' />
<p class='h2'>示汝密沙彌</p><p style="text-indent:0em" class="lg-abnormal"><div class='lg-row'>道冠天人何不惺？東三西四即遲遲，從今始識來時路，蹋破芒鞋弗自疑。</div>
</p></div>
<div class='div-other'><a id='mulu676' />
<p class='h2'>示鏡南沙彌</p><p style="text-indent:0em" class="lg-abnormal"><div class='lg-row'>出家務要學沙彌，勤習須教發大疑，忽得腳跟絲線斷，釋迦原是小廝兒。</div>
</p></div>
<div class='div-other'><a id='mulu677' />
<p class='h2'>示源初禪者</p><p style="text-indent:0em" class="lg-abnormal"><div class='lg-row'>終身供養無一字，意欲老僧打葛藤，不是拳頭並巴掌，原來一棒一條痕。</div>
</p></div>
<div class='div-other'><a id='mulu678' />
<p class='h2'>示慧圓戒子</p><p style="text-indent:0em" class="lg-abnormal"><div class='lg-row'>入道初機只恁麼，無容毫髮莫蹉跎，但將衣法行持去，自有交光互網羅。</div>
</p></div>
<div class='div-other'><a id='mulu679' />
<p class='h2'>示冰源戒子</p><p style="text-indent:0em" class="lg-abnormal"><div class='lg-row'>得吾戒也受吾學，動靜忙閒無繫縛，只此便是了死生，任他佛祖尚難摸。</div>
</p></div>
<div class='div-other'><a id='mulu680' />
<p class='h2'>示繼初禪人</p><p style="text-indent:0em" class="lg-abnormal"><div class='lg-row'>意欲老僧名與號，老僧直示不明名，從來佛祖尚難識，今日如何舉似人？</div>
</p></div>
<div class='div-other'><a id='mulu681' />
<p class='h2'>示歸宗禪人</p><p style="text-indent:0em" class="lg-abnormal"><div class='lg-row'>斬蛇手段有歸宗，殺活從教繼祖風，今日老僧重說破，他年漫莫與人同。</div>
</p></div>
<div class='div-other'><a id='mulu682' />
<p class='h2'>示智林禪人</p><p style="text-indent:0em" class="lg-abnormal"><div class='lg-row'>未曾覿面一番去，教我如何指示渠？長憶當年保福輩，隔江招手悟猶遲。</div>
</p></div>
<div class='div-other'><a id='mulu683' />
<p class='h2'>示恒一上人</p><p style="text-indent:0em" class="lg-abnormal"><div class='lg-row'>自出家來本幻栖，看空身世孰如之？蒲團竹椅松堂坐，一任流光東復西。</div>
</p></div>
<div class='div-other'><a id='mulu684' />
<p class='h2'>示泐石禪宿</p><p style="text-indent:0em" class="lg-abnormal"><div class='lg-row'>雙桂堂中坐一夏，無端惹得老僧罵，從教鼻孔自遼天，嗅落枝頭華雨下。</div>
</p></div>
<div class='div-other'><a id='mulu685' />
<p class='h2'>示摩雲禪者</p><p style="text-indent:0em" class="lg-abnormal"><div class='lg-row'>鵬搏萬里勢摩雲，飛落有時還自尊，群鳥任他較勝劣，南溟終不比其倫。</div>
</p></div>
<div class='div-other'><a id='mulu686' />
<p class='h2'>示紹吾嚴居士</p><p style="text-indent:0em" class="lg-abnormal"><div class='lg-row'>行腳多年志已灰，萬峰山裏把頭埋，相逢只有無情棒，打得時人夢眼開。</div>
</p></div>
<div class='div-other'><a id='mulu687' />
<p class='h2'>示守山禪人</p><p style="text-indent:0em" class="lg-abnormal"><div class='lg-row'>東風昨夜吹空雲，迥迥銀蟾出海門，照地照天還照物，山僧獨指照禪人。</div>
</p></div>
<div class='div-other'><a id='mulu688' />
<p class='h2'>示明川張居士</p><p style="text-indent:0em" class="lg-abnormal"><div class='lg-row'>話頭一句始牢關，坐臥經行只此參，參到情忘心絕處，白雲依舊覆青山。</div>
</p></div>
<div class='div-other'><a id='mulu689' />
<p class='h2'>示棟林李居士</p><p style="text-indent:0em" class="lg-abnormal"><div class='lg-row'>裁長補短趙州衫，溽暑祁寒身上穿，伎倆若將星子定，七斤猶未盡風寒。</div>
</p></div>
<div class='div-other'><a id='mulu690' />
<p class='h2'>示磐石余居士</p><p style="text-indent:0em" class="lg-abnormal"><div class='lg-row'>目前萬物自瀟灑，不必空空空是也，擬欲分心取捨中，麤拳劈口通通打。</div>
</p></div>
<div class='div-other'><a id='mulu691' />
<p class='h2'>示收飯行者</p><p style="text-indent:0em" class="lg-abnormal"><div class='lg-row'>不避風霜揀易難，肩頭活計日關關，兩盛珠飯銀光爍，幾箇男兒解飽參？</div>
</p></div>
<div class='div-other'><a id='mulu692' />
<p class='h2'>示卉木禪人</p><p style="text-indent:0em" class="lg-abnormal"><div class='lg-row'>種田漢，勤苦耕，鋤頭到處是佳珍，披星戴月如何契？散淡風顛佛祖親。</div>
</p></div>
<div class='div-other'><a id='mulu693' />
<p class='h2'>示月相侍者</p><p style="text-indent:0em" class="lg-abnormal"><div class='lg-row'>叫一聲，應一聲，師承喚處要知音，曾憶鳥窠囑侍者，布毛吹起續傳燈。</div>
</p></div>
<div class='div-other'><a id='mulu694' />
<p class='h2'>示德雲侍者</p><p style="text-indent:0em" class="lg-abnormal"><div class='lg-row'>侍者三喚，如是成現，德雲德雲，回頭轉面。呵呵，不負千古下一朝相見。</div>
</p></div>
<div class='div-other'><a id='mulu695' />
<p class='h2'>復石帆岳司馬</p><p style="text-indent:0em" class="lg-abnormal"><div class='lg-row'>一覺長伸休問道，三餐茶飯嬾參禪，破山不是閒相識，拄杖挑來箇箇圓。</div>
</p></div>
<div class='div-other'><a id='mulu696' />
<p class='h2'>復青城陳居士韻</p><p style="text-indent:0em" class="lg-abnormal"><div class='lg-row'>老僧白棒久生塵，試問當機熟未曾？只恐鐵鞋逢滑路，冤家撞著對頭人。</div>
</p><p style="text-indent:0em" class="lg-abnormal"><div class='lg-row'>華嚴法界有誰知？幸我維摩提一提，畏憶佛魔相比並，鳳巢終不許雞栖。</div>
</p></div>
<div class='div-other'><a id='mulu697' />
<p class='h2'>復華仲李居士</p><p style="text-indent:0em" class="lg-abnormal"><div class='lg-row'>聞如鐵壁與銀山，透了一關又一關，逼得西湖顛倒走，那來枕子著其間？</div>
</p><p style="text-indent:0em" class="lg-abnormal"><div class='lg-row'>將謂渠儂笑枕子，誰知枕子笑渠儂？都盧拋向西湖裏，春枕梅華夏枕風。</div>
</p></div>
<div class='div-other'><a id='mulu698' />
<p class='h2'>復于硎郎居士來韻</p><p style="text-indent:0em" class="lg-abnormal"><div class='lg-row'>逆順道行行有時，有時行道道如之，老僧何用機關眼？賢聖從來毋自欺。</div>
</p><p style="text-indent:0em" class="lg-abnormal"><div class='lg-row'>老僧行徑令人猜，舉世人為皆妄來，試問妄來何罪福？人人箇箇覺華開。</div>
</p><p style="text-indent:0em" class="lg-abnormal"><div class='lg-row'>髮之長短有何時？可去可留安用疑？疑則別參君且信，始知信處有誰知？</div>
</p></div>
<div class='div-other'><a id='mulu699' />
<p class='h2'>復黃居士來韻<span class='note-inline'>(道號六解)</span></p><p style="text-indent:0em" class="lg-abnormal"><div class='lg-row'>六解還從一結來，就中知結解徐開，華巾綰結分明示，反惹今人胡亂猜。</div>
</p><p style="text-indent:0em" class="lg-abnormal"><div class='lg-row'>婆心佛祖甚殷勤，百計千方豁己靈，四十九<span class='corr'>年</span>除糞具，而今翻作臭糟缾。</div>
</p></div>
<div class='div-other'><a id='mulu700' />
<p class='h2'>復鱗伯吳居士</p><p style="text-indent:0em" class="lg-abnormal"><div class='lg-row'>良晤君兮話亂離，半言肝膽半言詩，偷心未敢窺前哲，恐我相將學賣肥。</div>
</p><p style="text-indent:0em" class="lg-abnormal"><div class='lg-row'>流落天涯十載餘，老將安枕欲何居？怪行索隱皆荊棘，惟有同塵即敝廬。</div>
</p></div>
<div class='div-other'><a id='mulu701' />
<p class='h2'>復蟾賓鄧文學</p><p style="text-indent:0em" class="lg-abnormal"><div class='lg-row'>偶撐短棹到蘆煙，攪動魚龍浪拍天，纔把絲綸輕一擲，吞鉤盡是口頭禪。</div>
</p><p style="text-indent:0em" class="lg-abnormal"><div class='lg-row'>難兄難弟吐華詩，試問幽人知弗知？不覺春秋將七十，還來江上共攢眉。</div>
</p></div>
<div class='div-other'><a id='mulu702' />
<p class='h2'>復梅生鄧居士</p><p style="text-indent:0em" class="lg-abnormal"><div class='lg-row'>不覺相違五六秋，已知藥病自相投，老僧筆力尚如此，未信如何始徹頭？</div>
</p></div>
<div class='div-other'><a id='mulu703' />
<p class='h2'>復焦山寄雲主人</p><p style="text-indent:0em" class="lg-abnormal"><div class='lg-row'>病僧終日只偷安，無意和人下釣竿，果是獰龍翻碧浪，斷然不肯困澄潭。</div>
</p></div>
<div class='div-other'><a id='mulu704' />
<p class='h2'>復破浪禪人</p><p style="text-indent:0em" class="lg-abnormal"><div class='lg-row'>梅華雪子兢峰頭，開落渾然春信浮，觸到面門須著眼，莫教穿過臭髑髏。</div>
</p><p style="text-indent:0em" class="lg-abnormal"><div class='lg-row'>堪憐爾我是同鄉，略露鄉情偈兩行，莫道歸家心便了，蓬州谿口路羊腸。</div>
</p></div>
<div class='div-other'><a id='mulu705' />
<p class='h2'>復淡竹上座</p><p style="text-indent:0em" class="lg-abnormal"><div class='lg-row'>千般伎倆到吾儕，一袖懷歸語似雷，珍重闍黎惺兩耳，莫將啞謎隔山猜。</div>
</p></div>
<div class='div-other'><a id='mulu706' />
<p class='h2'>復燕居上座</p><p style="text-indent:0em" class="lg-abnormal"><div class='lg-row'>無端平地起風波，惱殺孤漁沒奈何，擬把絲綸輕一擲，吞吞吐吐復來麼？</div>
</p><p style="text-indent:0em" class="lg-abnormal"><div class='lg-row'>惡聲大發太心孤，險似當陽捋虎鬚，分付一枚蜜果子，逢人漫道苦葫蘆。</div>
</p></div>
<div class='div-other'><a id='mulu707' />
<p class='h2'>復萍石關主</p><p style="text-indent:0em" class="lg-abnormal"><div class='lg-row'>若箇團標若箇關，其中住者漫偷安，閑將死句拈活句，月影山光任自看。</div>
</p></div>
<div class='div-other'><a id='mulu708' />
<p class='h2'>復覺城禪人</p><p style="text-indent:0em" class="lg-abnormal"><div class='lg-row'>伎倆不將筆舌盡，封來愈覺露多文，老僧目<span class='corr'>過</span>回覆，一任闍黎意縱橫。</div>
</p></div>
<div class='div-other'><a id='mulu709' />
<p class='h2'>復怡聞禪人</p><p style="text-indent:0em" class="lg-abnormal"><div class='lg-row'>者裏何容是與非？阿誰打瓦並鑽龜？老僧性命幾乎喪，只為留眉接鈍機。</div>
</p></div>
<div class='div-other'><a id='mulu710' />
<p class='h2'>復隱初禪人</p><p style="text-indent:0em" class="lg-abnormal"><div class='lg-row'>龍蛇隊裏溷龍蛇，現躍飛騰不作家，既具吞雲吐霧口，何妨露爪與張牙？</div>
</p></div>
<div class='div-other'><a id='mulu711' />
<p class='h2'>復維那辭執事</p><p style="text-indent:0em" class="lg-abnormal"><div class='lg-row'>爾之執事向吾辭，吾欲辭兮卻向誰？爾我者條窮性命，不知還活幾多時？</div>
</p></div>
<div class='div-other'><a id='mulu712' />
<p class='h2'>復塔坡法孫</p><p style="text-indent:0em" class="lg-abnormal"><div class='lg-row'>三過錦江心未悄，一鳴白鹿覺風高，老蘇騷骨今猶在，蜜感時人來見招。</div>
</p></div>
<div class='div-other'><a id='mulu713' />
<p class='h2'>復以門修知客</p><p style="text-indent:0em" class="lg-abnormal"><div class='lg-row'>堪笑逃禪小苾芻，風霜纔冷自榮枯，將期別有陽春日，誰道翻加氣息無？</div>
</p></div>
<div class='div-other'><a id='mulu714' />
<p class='h2'>號象崖西堂</p><p style="text-indent:0em" class="lg-abnormal"><div class='lg-row'>象骨崖前拄杖拋，艸悤打折瞎驢腰，有時鱉鼻蛇吞卻，吐向鳥窠吹布毛。</div>
</p></div>
<div class='div-other'><a id='mulu715' />
<p class='h2'>號靈筏禪人</p><p style="text-indent:0em" class="lg-abnormal"><div class='lg-row'>苦海常常駕鐵船，經風經浪渺無邊，有時度盡驢和馬，又去虛空接聖賢。</div>
</p></div>
<div class='div-other'><a id='mulu716' />
<p class='h2'>號雪臂禪人</p><p style="text-indent:0em" class="lg-abnormal"><div class='lg-row'>萬里勞勞八翠巒，竟將底事叩三玄，老僧不問西來意，直指神光雪臂傳。</div>
</p></div>
<div class='div-other'><a id='mulu717' />
<p class='h2'>號丈雪禪人</p><p style="text-indent:0em" class="lg-abnormal"><div class='lg-row'>劃斷蒼崖倒碧岑，紛紛珠玉對誰傾？擬將缽袋橫攔住，只恐蟠龍丈雪冰。</div>
</p></div>
<div class='div-other'><a id='mulu718' />
<p class='h2'>號非如禪人</p><p style="text-indent:0em" class="lg-abnormal"><div class='lg-row'>巧尚無兮拙亦無，無無頓盡卻非如，老僧信意拈來贈，千古芳名載祖圖。</div>
</p></div>
<div class='div-other'><a id='mulu719' />
<p class='h2'>號念空禪人</p><p style="text-indent:0em" class="lg-abnormal"><div class='lg-row'>念空空處更空空，方可臨行路路通，若有絲毫空不去，牛頭馬面捉如風。</div>
</p></div>
<div class='div-other'><a id='mulu720' />
<p class='h2'>號嘯宗禪人</p><p style="text-indent:0em" class="lg-abnormal"><div class='lg-row'>蜀山蜀水萬千重，行盡空教杖化龍，遲機只為分皮髓，而今堪笑少林宗。</div>
</p></div>
<div class='div-other'><a id='mulu721' />
<p class='h2'>號時雨禪人</p><p style="text-indent:0em" class="lg-abnormal"><div class='lg-row'>萬籟榮枯周復始，其中一點需時雨，根頭潤透葉森森，引動熏風忽地起。</div>
</p></div>
<div class='div-other'><a id='mulu722' />
<p class='h2'>號指南寂法禪人</p><p style="text-indent:0em" class="lg-abnormal"><div class='lg-row'>寂法無言始一關，到來誰易復誰難？而今不問禪和道，即此安心是指南。</div>
</p></div>
<div class='div-other'><a id='mulu723' />
<p class='h2'>號石傘禪人</p><p style="text-indent:0em" class="lg-abnormal"><div class='lg-row'>雲門慣把驗龍蛇，今日遭逢箇作家，兩手握來晴雨處，撐開半滿蓋天涯。</div>
</p></div>
<div class='div-other'><a id='mulu724' />
<p class='h2'>號梅林禪人</p><p style="text-indent:0em" class="lg-abnormal"><div class='lg-row'>天然貴異壓群芳，幾受風塵幾受霜？忽地一枝開劫外，滿腔馥郁任馨香。</div>
</p></div>
<div class='div-other'><a id='mulu725' />
<p class='h2'>號平谿禪人</p><p style="text-indent:0em" class="lg-abnormal"><div class='lg-row'>曹源一滴自平谿，派派分來莫與齊，獨有鏡公親薦得，傾湫倒嶽任施為。</div>
</p></div>
<div class='div-other'><a id='mulu726' />
<p class='h2'>號天樹禪人</p><p style="text-indent:0em" class="lg-abnormal"><div class='lg-row'>地生畢竟非天樹，天樹華開勢若王，眾鳥飛騰栖是處，儼然放出如來光。</div>
</p></div>
<div class='div-other'><a id='mulu727' />
<p class='h2'>號爾赤馮居士</p><p style="text-indent:0em" class="lg-abnormal"><div class='lg-row'>試看奇哉石上蓮，根頭迥出劫初前，非青非白亦非赤，那許瞿曇信手拈？</div>
</p><p style="text-indent:0em" class="lg-abnormal"><div class='lg-row'>不向今時與劫前，超然迥出石中蓮，者回落在山僧手，舉起令人笑破顏。</div>
</p></div>
<div class='div-other'><a id='mulu728' />
<p class='h2'>號若崖華柱禪人</p><p style="text-indent:0em" class="lg-abnormal"><div class='lg-row'>天王華屋與華柱，只要尋門堪可入，幸得老僧別號之，堂堂一竅若崖窟。</div>
</p></div>
<div class='div-other'><a id='mulu729' />
<p class='h2'>號慶雲禪人</p><p style="text-indent:0em" class="lg-abnormal"><div class='lg-row'>試問雲根印在谷，有時出沒任奔騰，秖能惠澤潤枯槁，不許隨龍帶縱橫。</div>
</p></div>
<div class='div-other'><a id='mulu730' />
<p class='h2'>贈流長蘇居士</p><p style="text-indent:0em" class="lg-abnormal"><div class='lg-row'>同在靈山付囑來，君為宰相護吾儕，法幢建立文峰下，舉措令人夢眼開。</div>
</p></div>
<div class='div-other'><a id='mulu731' />
<p class='h2'>贈高梁田邑侯</p><p style="text-indent:0em" class="lg-abnormal"><div class='lg-row'>嘗聞否極泰來時，天假仁風安亂離，泉石<span class='corr'>已</span>經霑雨露，雷轟口豎道傍碑。</div>
</p></div>
<div class='div-other'><a id='mulu732' />
<p class='h2'>贈松影律主</p><p style="text-indent:0em" class="lg-abnormal"><div class='lg-row'>虎錫輕飛南北遊，瞻風撥艸嬾同儔，歸來結箇茅茨住，又被人天引出頭。</div>
</p></div>
<div class='div-other'><a id='mulu733' />
<p class='h2'>贈正彌律主</p><p style="text-indent:0em" class="lg-abnormal"><div class='lg-row'>虎錫龍盂跨海東，威獰獨踞振宗風，一聲咆吼西郊外，驚起群靈俯握中。</div>
</p></div>
<div class='div-other'><a id='mulu734' />
<p class='h2'>贈山居念一禪人</p><p style="text-indent:0em" class="lg-abnormal"><div class='lg-row'>佛印山頭結箇菴，不容腳跡到人間，柴門雖是無封鎖，常有雲來把住關。</div>
</p></div>
<div class='div-other'><a id='mulu735' />
<p class='h2'>贈山居不二禪人</p><p style="text-indent:0em" class="lg-abnormal"><div class='lg-row'>村居足有好生涯，水演頻伽風弄華，碌碌道人何所事？飽參後更一杯茶。</div>
</p></div>
<div class='div-other'><a id='mulu736' />
<p class='h2'>贈心蓮院主開接眾堂</p><p style="text-indent:0em" class="lg-abnormal"><div class='lg-row'>空門無法不包羅，誰是誰非肯恁麼？指向飯籮開隻眼，叢林自此接禪和。</div>
</p></div>
<div class='div-other'><a id='mulu737' />
<p class='h2'>贈行可住持</p><p style="text-indent:0em" class="lg-abnormal"><div class='lg-row'>喜君位入雜華林，祖祖相傳只此心，大小住持人事畢，倒提海印意深深。</div>
</p></div>
<div class='div-other'><a id='mulu738' />
<p class='h2'>贈石<span class='corr'>年</span>曹居士</p><p style="text-indent:0em" class="lg-abnormal"><div class='lg-row'>點頭曾憶生公法，壁立天涯勢卓然，始信八風吹不動，維摩堪好作同<span class='corr'>年</span>。</div>
</p></div>
<div class='div-other'><a id='mulu739' />
<p class='h2'>贈蒼松上座</p><p style="text-indent:0em" class="lg-abnormal"><div class='lg-row'>麤拳驀築掌連轟，大結冤家佛祖同，此恨橫胸機峻峭，鉤竿隨處攪魚龍。</div>
</p></div>
<div class='div-other'><a id='mulu740' />
<p class='h2'>贈偕之劉居士</p><p style="text-indent:0em" class="lg-abnormal"><div class='lg-row'>老僧出沒路多岐，石塊不疑瓦塊疑，喜得狀元騎馬過，鏗鏘聲落鳳凰池。</div>
</p></div>
<div class='div-other'><a id='mulu741' />
<p class='h2'>贈蓮月上座</p><p style="text-indent:0em" class="lg-abnormal"><div class='lg-row'>省覲老僧策杖來，沿途荊棘口頻開，十<span class='corr'>年</span>缽袋阿誰補？深喜而今成禍胎。</div>
</p></div>
<div class='div-other'><a id='mulu742' />
<p class='h2'>贈東林黃居士</p><p style="text-indent:0em" class="lg-abnormal"><div class='lg-row'>十二巫山路嶮巇，腳跟下事阿誰知？扶危蹋破峨眉月，白象終輸夫子騎。</div>
</p><p style="text-indent:0em" class="lg-abnormal"><div class='lg-row'>獨坐山齋沒伎倆，揮毫對子說無生，烏龍拄杖來吞卻，逆吐黃河徹底清。</div>
</p></div>
<div class='div-other'><a id='mulu743' />
<p class='h2'>贈顯餘上人書經</p><p style="text-indent:0em" class="lg-abnormal"><div class='lg-row'>白馬駝來只一滴，摩騰費盡紙千張，何如更有雙桐士？鎮日揮毫放墨光。</div>
</p></div>
<div class='div-other'><a id='mulu744' />
<p class='h2'>贈鑑吾居士出家</p><p style="text-indent:0em" class="lg-abnormal"><div class='lg-row'>頓脫樊籠到我家，無拘無束混龍蛇，有朝忽地風雲合，一任當空露爪牙。</div>
</p></div>
<div class='div-other'><a id='mulu745' />
<p class='h2'>贈靈隱上座</p><p style="text-indent:0em" class="lg-abnormal"><div class='lg-row'>道行川楚自曹源，發脈無分後與前，任是銅頭鐵額漢，須教喪命爪牙邊。</div>
</p></div>
<div class='div-other'><a id='mulu746' />
<p class='h2'>贈廖縉書生</p><p style="text-indent:0em" class="lg-abnormal"><div class='lg-row'>小小書生膽志奇，出言協語有深思，從吾雙桂堂前過，不獨偷香折一枝。</div>
</p></div>
<div class='div-other'><a id='mulu747' />
<p class='h2'>贈隱初上座</p><p style="text-indent:0em" class="lg-abnormal"><div class='lg-row'>八十人過最後機，志堅愈遠埋愈微，驢年尚未安名色，誰敢當前著眼窺？</div>
</p></div>
<div class='div-other'><a id='mulu748' />
<p class='h2'>贈三笑上人</p><p style="text-indent:0em" class="lg-abnormal"><div class='lg-row'>閒坐無詩伎倆窮，毫揮有則振家風，老僧欲寫天邊月，恐落池中驚臥龍。</div>
</p></div>
<div class='div-other'><a id='mulu749' />
<p class='h2'>贈忘我侍者</p><p style="text-indent:0em" class="lg-abnormal"><div class='lg-row'>昔日鳥窠吹布毛，今朝雙桂墨香飄，兩重公案齊拈出，益爾巾缾聲價高。</div>
</p></div>
<div class='div-other'><a id='mulu750' />
<p class='h2'>贈蜀眉姜孝廉<span class='note-inline'>(持在雙桂剎變)</span></p><p style="text-indent:0em" class="lg-abnormal"><div class='lg-row'>做官做佛兩忘情，是箇無依出格人，今日已經雙桂手，鋒刀掃盡絕紅塵。</div>
</p></div>
<div class='div-other'><a id='mulu751' />
<p class='h2'>贈龍丘陳撫憲</p><p style="text-indent:0em" class="lg-abnormal"><div class='lg-row'>因邪打正道相親，布服糲羹不改仁，只恐風雷轟日腳，夢崖頑石也生情。</div>
</p></div>
<div class='div-other'><a id='mulu752' />
<p class='h2'>贈御錫陳居士</p><p style="text-indent:0em" class="lg-abnormal"><div class='lg-row'>祝融密密汗征鞍，逸興引鞭榮任還，觸目尖山雲五色，甘霖指日灑邊關。</div>
</p></div>
<div class='div-other'><a id='mulu753' />
<p class='h2'>贈小山于將軍</p><p style="text-indent:0em" class="lg-abnormal"><div class='lg-row'>城開王化松雙栽，為鼓風濤引鶴來，近日如何枯不並？獨參天地靜氛埃。</div>
</p><p style="text-indent:0em" class="lg-abnormal"><div class='lg-row'>結義樓頭松雨株，一枯一茂意何如？可知伎倆天然別，日鼓風濤聽嶽呼。</div>
</p></div>
<div class='div-other'><a id='mulu754' />
<p class='h2'>贈魁寰段總戎</p><p style="text-indent:0em" class="lg-abnormal"><div class='lg-row'>平西杰出箇英雄，志量過人迥不同，烈性嬾撾塗毒鼓，時來蕭寺聽疏鐘。</div>
</p></div>
<div class='div-other'><a id='mulu755' />
<p class='h2'>贈公旦文文學</p><p style="text-indent:0em" class="lg-abnormal"><div class='lg-row'>亂離之後逢知<span class='corr'>己</span>，知<span class='corr'>己</span>之情何日<span class='corr'>已</span>？徐子為君寫艸蟲，徹吾病處較些子。</div>
</p></div>
<div class='div-other'><a id='mulu756' />
<p class='h2'>贈任卿譚元戎</p><p style="text-indent:0em" class="lg-abnormal"><div class='lg-row'>夜宿天城景物幽，風濤聲徹水雲頭，耳邊聽久無消息，夢入深深何去留？</div>
</p></div>
<div class='div-other'><a id='mulu757' />
<p class='h2'>贈雲幻上座</p><p style="text-indent:0em" class="lg-abnormal"><div class='lg-row'>獅子窟中獅子兒，漫將牙爪對人施，有時戮瞎狸奴眼，哮吼一聲天地威。</div>
</p></div>
<div class='div-other'><a id='mulu758' />
<p class='h2'>贈靜也江居士</p><p style="text-indent:0em" class="lg-abnormal"><div class='lg-row'>二十八<span class='corr'>年</span>彈指間，童顏殊覺已蒼顏，喜君曾作煙霞侶，錯縱風塵為我閒。</div>
</p></div>
<div class='div-other'><a id='mulu759' />
<p class='h2'>贈薜總戎</p><p style="text-indent:0em" class="lg-abnormal"><div class='lg-row'>鞭牛鞭馬各成功，做了將軍又務農，大抵合時春興好，就中更不與人同。</div>
</p></div>
<div class='div-other'><a id='mulu760' />
<p class='h2'>贈三祐陳童子</p><p style="text-indent:0em" class="lg-abnormal"><div class='lg-row'>忠臣之子苦飄零，國運何時得太平？有日上蒼開隻眼，任教頑石也生情。</div>
</p></div>
<div class='div-other'><a id='mulu761' />
<p class='h2'>贈亦峻劉文學</p><p style="text-indent:0em" class="lg-abnormal"><div class='lg-row'>既從釋也又從儒，二教何嘗病有無？<span class='corr'>已</span>具蟾宮折桂手，莫同蛙步止泥途。</div>
</p></div>
<div class='div-other'><a id='mulu762' />
<p class='h2'>贈鳳寰楊副戎</p><p style="text-indent:0em" class="lg-abnormal"><div class='lg-row'>李白桃紅自一村，蜂喧蝶攘舞嘉，門幽人本不貪幽趣，趣亦存兮人亦存。</div>
</p></div>
<div class='div-other'><a id='mulu763' />
<p class='h2'>贈鑑玄禪人</p><p style="text-indent:0em" class="lg-abnormal"><div class='lg-row'>奇山異水是僧居，柏木沱邊結艸廬，淡飯黃虀隨分過，天然有目報皇都。</div>
</p></div>
<div class='div-other'><a id='mulu764' />
<p class='h2'>贈印良禪人</p><p style="text-indent:0em" class="lg-abnormal"><div class='lg-row'>同與老僧數十秋，幾番患難孰能酬？淵澄清淨傳心印，四海鯨鱗任爾收。</div>
</p></div>
<div class='div-other'><a id='mulu765' />
<p class='h2'>贈幽之侍者</p><p style="text-indent:0em" class="lg-abnormal"><div class='lg-row'>變生作熟爾勤勞，有日風雲聚會高，始信獅林無異獸，恐將谿水汎全潮。</div>
</p></div></div>
<p class='juan'>破山禪師語錄卷第十五</p>
<div class='div-w'><p style="margin-left:0em;text-indent:1em"><span class='note-inline'>(四世法孫　潭州白鹿寺性慧　辰州龍山常杲　峿寺海藏　雲棲山海定　曲州磚鏡堂憨石修觀同刻破山和尚語錄第十五卷　堆藍弘禮禪人對　秀水謝文英書　倪君亮子天章刊)</span></p>
<p><span class='note-inline'>(康熙庚申年仲春月吉旦，禾郡楞嚴般若坊藏板)</span></p>
</div>
</div><!-- end of div[@id='body'] -->
</body></html>