<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu82' />
<p class='juan'>破山禪師語錄卷第九</p><p class="byline">當陽玉泉嗣法門人印正等編</p>
<div class='div-other'><a id='mulu83' />
<p class='h1'>法語二</p>
<div class='div-other'><a id='mulu84' />
<p class='h2'>示雲嶠禪人</p><p>禪和子有志行腳，痛以生死為念。到一善知識處，或請益、或發一問，正要體取話頭來歷。忽然會得此箇話頭，即知生從何來、死從何去，明得生處，死處亦然。那時節㘞地一聲，始信茶條拄杖新行腳，葛葉蒲團舊話頭。</p>
</div>
<div class='div-other'><a id='mulu85' />
<p class='h2'>示指元禪人</p><p>割愛辭親，遠塵離俗，入一叢林，進一保社，必要具參方眼，識人好惡，一動、一靜，一喜、一怒，看是甚麼道理？若識得，自是與尋常人不同，雖然不是舊時人，直改舊時行履處。</p>
</div>
<div class='div-other'><a id='mulu86' />
<p class='h2'>示覺幻禪人</p><p>覺幻禪人來老僧拄杖頭邊，尚未知其下落，一旦乞法語，老僧試問：「前向汝腳跟下直打出，是撥轉汝耶？是要汝轉身吐氣耶？汝若向此知落處，則不被短岸深坑之所陷，可以淨裸裸絕承當，赤灑灑無回互；其或未然，莫將閒學解埋沒祖師心。」</p>
</div>
<div class='div-other'><a id='mulu87' />
<p class='h2'>示太平禪人</p><p>出家人堂堂僧相，不行一事、不奉佛敕、不受師教，乃形同沙門未得法同沙門也。上人奉受三事，心體力任，而又到老僧處，且形同、法同，只有一事不同，試問是那一事？</p>
</div>
<div class='div-other'><a id='mulu88' />
<p class='h2'>示佛生禪人</p><p>禪道、佛道不是細事，惟在人人任之耳。如擲劍揮空，勿論及之不及，貴承當，不貴推托。此承當非承當佛祖也，正在不疑佛、不疑祖。佛有一代時教、祖有千百則公案，每每試將一經一教全提半提看，到那不疑之地，始可喫老僧痛棒，與老僧說禪。</p>
</div>
<div class='div-other'><a id='mulu89' />
<p class='h2'>示徹空戒子</p><p>聖賢設化種種法門皆治心之法，參禪不過參此心也、念佛不過念此心也、持戒不過護此心也，此心若寂，更有何處起惑作業？但有念起即覺，然而覺處忽猛省得來，㘞地一聲，始知秤錘原是鐵。</p>
</div>
<div class='div-other'><a id='mulu90' />
<p class='h2'>示上提戒子</p><p>無上菩提心地戒，只在當人一念未生已前，看者念從何處起來，忽看得三際頓空、諸惡無跡，正是戒之本體。㘞！只恐眾生不是佛，是佛何愁不解語？</p>
</div>
<div class='div-other'><a id='mulu91' />
<p class='h2'>示湛林禪人</p><p>世變之後，祖燈秋晚，老僧隨遇安身，忽湛林禪人從梁山來，欲老僧歸。索法語，老僧無別指示，只向渠道箇：「不是心、不是佛、不是物，老僧不是善知識，汝亦不是學人。」若諦當不出，看取從前註腳。</p>
</div>
<div class='div-other'><a id='mulu92' />
<p class='h2'>示慧心禪人</p><p>慧心禪人久依吾住，欲求法語隨處受持，吾儕每見諸方只欲人納降款，深可痛惜。吾儕應病與藥，直教遇境生疑、逢緣理會，無處不是話頭也。勉之。</p>
</div>
<div class='div-other'><a id='mulu93' />
<p class='h2'>示水月禪人</p><p>只因一句隨他語，萬里千山走衲僧。爾輩若會此一句，未曾舉步，大地盡周其；或未然，且將千里遠行始于初步分曉得，到老僧處喫棒。</p>
</div>
<div class='div-other'><a id='mulu94' />
<p class='h2'>示昇所冉居士</p><p>參禪、念佛本是一箇道理，念佛念此心也、參禪參此心也。心外無法、法外無心，只此一心，別無岐路。一心不生，萬法無咎，試問如何是汝一心？默默自知田地穩，騰騰誰謂肚皮憨？</p>
<p>士作禮問：「參禪與念佛，是同？是別？」師云：「同則總同，別則總別。」士禮謝，師偈云：「參禪與念佛，頓、漸兩條路，勿問別與同，到家驀直去。」</p>
</div>
<div class='div-other'><a id='mulu95' />
<p class='h2'>示問一禪者</p><p>問一得一，倚墻靠壁，墻崩壁倒，一歸何處？老僧試問一之道理，荅則是、不荅亦是。一縱一奪，龜哥眼赤。</p>
</div>
<div class='div-other'><a id='mulu96' />
<p class='h2'>示戒如禪人</p><p>求道不求字，終須成大器；求字不求道，投其人所好，此非學道人，莫令諸方笑。</p>
</div>
<div class='div-other'><a id='mulu97' />
<p class='h2'>示秀玄禪者</p><p>寫字便成勞，不知為甚的，學人不努力，空費者張紙。教學如何努力薦取？屋北鹿獨宿，谿西雞齊啼。</p>
</div>
<div class='div-other'><a id='mulu98' />
<p class='h2'>示六聰禪者</p><p>橫寫豎寫，尚莫能盡者張紙；多說少說，且安排者管筆。然而筆舌不得處，與老僧道將一句來。</p>
</div>
<div class='div-other'><a id='mulu99' />
<p class='h2'>示六一禪人</p><p>鏡華水月，泄漏天機；艸木文章，全彰意氣。露不盡鋒鋩，只向空中一點；參無學妙旨，且從靜地理會。若理會得，不枉過雙桂堂，坐臥經行，拾些粥飯氣息。</p>
</div>
<div class='div-other'><a id='mulu100' />
<p class='h2'>示寄凡禪人</p><p>做箇禪和子，到一處、出一言、吐一語稍有衲僧氣息，善知識痛下鍼錐，必要究竟實處討教分曉，不負出家行腳之苦志也。試問：未舉念前，且道是箇甚麼道理？還委悉麼？艸鞋忽地破，露出腳跟來。</p>
</div>
<div class='div-other'><a id='mulu101' />
<p class='h2'>示習儀火頭</p><p>變生作熟，非水、火莫能致。然而水、火正在生剋，以既濟、未濟而別之也。即人之一身外，則器界所共一氣分。如何是一氣分？天地與我同根，萬物與我一體。</p>
</div>
<div class='div-other'><a id='mulu102' />
<p class='h2'>示禪源禪人</p><p>出家志在參學，參不透必學、學不圓必參，此兩者亦不可偏廢。若獨學而不參，秖益見聞；若獨參而不學，愈益我慢。正在不偏廢處，頭頭要了、法法要明，則不負出家之志也。</p>
</div>
<div class='div-other'><a id='mulu103' />
<p class='h2'>示知我戒子</p><p>數聞知我禪客久於此道稍有符合，隨處豎一剎竿，與諸仁者一食一宿，結佛祖冤家，只須覓箇還飯錢者。勉之。</p>
</div>
<div class='div-other'><a id='mulu104' />
<p class='h2'>示深省戒子</p><p>戒品初登務要穩密，誠恐日就月將情念濃厚，只去圖口體、攻章句，錯過當頭一著，窮究到底不清。老僧非是成閒管，亦是憐兒不覺醜，向爾等道箇秦時[車*度]轢鑽，試參看。</p>
</div>
<div class='div-other'><a id='mulu105' />
<p class='h2'>示燕石戒子</p><p>佛說波羅提木叉是名十重四十八輕，此戒差等，大小乘是也。若論本，總歸一心。一心不生，萬法無咎。無戒不持、無心不一，此乃真圓大戒總持也。</p>
</div>
<div class='div-other'><a id='mulu106' />
<p class='h2'>示慧白靜主</p><p>苦行頭陀，破衣破衲，行一行、作一務，志要與生死為念。試將生從何來、死從何去處著隻眼，看是甚麼道理。忽地裏覷破，㘞地一聲，甕中何嘗走卻鱉？</p>
</div>
<div class='div-other'><a id='mulu107' />
<p class='h2'>示象含禪人</p><p>老僧歸打者鼓笛，正欲人知音接拍，唯我象含禪人稍知影響。老僧安居補後堂，看老病憫而療生，則慈心無盡。老僧試問汝：以慈憫心為慈心耶？以殺人心為慈心耶？且參看。</p>
</div>
<div class='div-other'><a id='mulu108' />
<p class='h2'>示蒼然禪人</p><p>出家行腳志在雄猛，要一念萬<span class='corr'>年</span>、萬<span class='corr'>年</span>一念，只將生死為急務，一切動靜看是阿誰主張？忽省得來，只在者裏。且道者裏是甚麼所在？參。</p>
</div>
<div class='div-other'><a id='mulu109' />
<p class='h2'>示非一禪人</p><p>明一非一，此一尚非形於口吻，何為一耶？何為非耶？所非何物？所一何物？殊不知欲、非欲一者，又復何物？試定奪看。</p>
</div>
<div class='div-other'><a id='mulu110' />
<p class='h2'>示白崖禪者</p><p>老僧年邁，歸高梁，居田里，種田博飯，只知有溫飽，尚莫知禪何物、道何物。此子係吾徒僧，可之剃染，欲老僧法語，則老僧呵呵大笑云：「大蟲褁紙帽。」</p>
</div>
<div class='div-other'><a id='mulu111' />
<p class='h2'>示參之傳秘禪者</p><p>傳秘禪者，乃吾徒默石之孫也。自小而大尚具一段英資，幸師猶存，值大變後攜來見老僧，且老僧憫祖脈之衰替，若以一言策之、勵之，恐機之所莫堪，稍將一○○○○○。此處薦得，到破山門下喫棒有日也。</p>
</div>
<div class='div-other'><a id='mulu112' />
<p class='h2'>示唯然禪人</p><p>為學日增、為道日損，即如切如磋、如琢如磨之謂。此是聖訓，老僧則不然也。此道非物也，就物比擬是人本分事，然而日用中遇境生疑、逢緣理會，忽然猛省，罵老僧有日在。</p>
</div>
<div class='div-other'><a id='mulu113' />
<p class='h2'>示機樞黃成衣</p><p>打不得坐，坐不得禪，禪非坐臥，坐臥即禪。此老僧素分為汝輩畫蛇添足，正恐汝輩打在無事甲裏，意欲直下薦取鍼鋒上消息。會麼？</p>
</div>
<div class='div-other'><a id='mulu114' />
<p class='h2'>示相宇曾居士</p><p>相宇曾居士索法語，老僧信筆書數語以佳其志，盡謂生死事大，無常迅速。此大謂生不知來處、死不知去處，況無人代得。此速謂入息雖存，出息難保，尚莫能知。若悟此語，忙也忙不著、閒也閒不著，始識老僧，亦識自己。</p>
</div>
<div class='div-other'><a id='mulu115' />
<p class='h2'>示曇郁禪人</p><p>老僧寫字覺倦，又有發青來叩法語，老僧欲罵莫能、欲讚莫能，只得向伊道箇米裏有蟲。</p>
</div>
<div class='div-other'><a id='mulu116' />
<p class='h2'>示若無禪人</p><p>參禪打坐是我衲僧家本分事也，豈假以文章學問巧妙尖新，說鐸鐸句、弄套套語？誇會誇能，以資談柄；揚眉瞬目，以當機鋒？若爾，誠然是韓盧逐塊。若真獅子兒，只要喫人。然喫人者，正是直截根源，不同逐塊。近來多見禪者初不務此，先去學滿一肚皮，然後去學禪。殊不知禪何意也？本要離名字相、離心緣相、離四句絕百非，豈是隨邪逐惡，不根其旨，妄將魚目作明珠、磁石為至寶，到處去逞驢唇馬嘴，棒風喝雲以為極？則此箇葛藤為點禪病，倘禪若無病，何用參為？即汝便是，尚涉廉纖。如將梵位直授凡庸，亦如擲劍揮空，勿論及之不及，只貴承當也。</p>
</div>
<div class='div-other'><a id='mulu117' />
<p class='h2'>示空如戒子</p><p>持戒但束身，非身無所束，正是衲戒消息；而人不會，都在者三頂衣、一口缽上名之為戒。若此，不獨上辜諸聖，抑且下負<span class='corr'>己</span>靈。試問：如何纔是手把豬頭持淨戒，衣包狗骨入婬房？</p>
</div>
<div class='div-other'><a id='mulu118' />
<p class='h2'>示松谿禪人</p><p>松溪呈紙一幅乞開示，老僧曰：「如許之<span class='corr'>年</span>還在問路，然而路頭不在別處，只在自<span class='corr'>己</span>腳跟下。此腳跟下且荊棘、且石頭，橫來豎去，築著磕著，是阿誰主張？若此處覷得破，舉足無非是道場。」</p>
</div>
<div class='div-other'><a id='mulu119' />
<p class='h2'>示冰白主人</p><p>此道言論不足以辯、名字不足以載，唯在人體認之耳。如擲劍揮空，勿論及之不及。若達此，可以位天地、生萬物、感鬼神、知禍福。畢竟以何為鑑？夢裏明明有六趣，覺後空空無大千。</p>
</div>
<div class='div-other'><a id='mulu120' />
<p class='h2'>示若愚戒子</p><p>戒為菩提種子，逢雨露而茂盛，植高遠而縹緲，故以戒生定，以定發慧，圓此三無漏學，不辜負出家一事。所謂：「唯此一事實，餘二則非真」，試問如何是實的一事？速道速道。</p>
</div>
<div class='div-other'><a id='mulu121' />
<p class='h2'>示灰一行者</p><p>無口人解罵、無手人解打，俱是一般作用。若悟此，有手、有口者多所不及。何謂？豈不聞無用為大用？理則然也。</p>
</div>
<div class='div-other'><a id='mulu122' />
<p class='h2'>示語莊禪人</p><p>行腳衲僧須具行腳眼，到一處腰包不解，討教箇眼腦或正、或不正，始歇下蒲團，萬<span class='corr'>年</span>一念、一念萬<span class='corr'>年</span>，始終如一，把就中大事精確明悉，則不辜負買艸鞋一番行腳也。</p>
</div>
<div class='div-other'><a id='mulu123' />
<p class='h2'>示佛冤法孫</p><p>做箇禪和子最要苦得喫不得，然後可談就中事。若是只圖粉飾箇模樣，內外不相應，乃形同沙門，未得法同沙門也。然而苦非是以擔山填海勞其觔骨、餓其體膚，不過是二六時中；此生死之心未覷破，終是為礙。如何是怖生死心㘞？是誰縛汝？</p>
</div>
<div class='div-other'><a id='mulu124' />
<p class='h2'>示碧浪禪者</p><p>擔囊負缽入一叢林、進一保社，聽人處分，究竟自不知肩頭腳底早<span class='corr'>已</span>不唧溜，肯從自<span class='corr'>己</span>分中體取肩頭上輕重、腳底下高低，撞著磕著處會得來。嘻！此事不在別處，只在者裏。</p>
</div>
<div class='div-other'><a id='mulu125' />
<p class='h2'>示寒瀑禪人</p><p>流離苦世，將謂老僧殘羹餿飯盡傾無賸，豈料忍饑廝渴輩東尋西覓，稍得全半法語？災木出老僧醜也，則老僧又悲又喜，幸老僧愚徒雪公收為弟子，刊老僧全錄善書，手筆點畫頗精，然而老僧布施一金又不如布施一言以佳其志俟。異日相撞時，奉上三十棒。且道是賞伊？罰伊？</p>
</div>
<div class='div-other'><a id='mulu126' />
<p class='h2'>示佛語禪人</p><p>禪道佛法，非是前人不了殃及後人，即當喜怒哀樂處、行住坐臥時，看是阿誰主宰，忽地裏覷破，伸手原在縮手裏。</p>
</div>
<div class='div-other'><a id='mulu127' />
<p class='h2'>示徹骨禪人</p><p>雪笠雲瓢，放身天地，東語西話，朝參暮請，是我衲僧本分事。然雖如是，要且不是祖師西來意。</p>
</div>
<div class='div-other'><a id='mulu128' />
<p class='h2'>示谷音禪人</p><p>立雪斷臂，不知有寒；衝風破暑，不知有熱。此正是為道忘軀，非木石謂也。有谷音禪人欲老僧法語，只向伊道：「莫妄想。」</p>
</div>
<div class='div-other'><a id='mulu129' />
<p class='h2'>示月宗禪人</p><p>打口鼓子說禪說道，播弄腥羶快，驢唇馬觜道短論長者，是無意話，總沒交涉。只在日用尋常一動一靜看是阿誰主張，即此看破㘞，原來是箇謝三孃。</p>
</div>
<div class='div-other'><a id='mulu130' />
<p class='h2'>示本空禪人</p><p>做箇出格禪者，先須立志不群，將生死為急務，但有言句，畢竟猛著精彩，看是甚麼道理。</p>
</div>
<div class='div-other'><a id='mulu131' />
<p class='h2'>示大參禪者</p><p>者箇事無影響、無形段，惟要信得及。然而要大，大而無外；要細，細而無內。既無內外邊表，何處可容得者一「參」字？試諦當看。</p>
</div>
<div class='div-other'><a id='mulu132' />
<p class='h2'>示心目禪人</p><p>蹋遍雲山，只欠腳頭債；吸盡西江，尚塞咽喉孔。千般伎倆，無奈胸中一點疑何。</p>
</div>
<div class='div-other'><a id='mulu133' />
<p class='h2'>示返聞禪人</p><p>「性」之一字何加聞耶？然而聞者何物？性者何物？此二者一而已矣。如何是一的道理？參。</p>
</div>
<div class='div-other'><a id='mulu134' />
<p class='h2'>示均鬱禪人</p><p>參禪學道固是本分事，且道禪作麼生參？道作麼生？學禪非耳目口鼻做模做樣，道非手舞足蹈左之右之，畢竟作麼生？喝一喝，截斷葛藤。</p>
</div>
<div class='div-other'><a id='mulu135' />
<p class='h2'>示蔡夫人</p><p>參禪本要了生死，生死了時卻放參，欲了須知下手處，揚眉瞬目剎那間。不隨喜怒哀樂轉、不被貪瞋癡愛瞞，不著聖凡情見解、不忘行住坐臥，看眼耳鼻舌身意識，六門六賊緊牢關，即此便是真精進、即此便是脫危安。如是了知法界性，水是兮水山是山。</p>
</div>
<div class='div-other'><a id='mulu136' />
<p class='h2'>示燈鯨王善人</p><p>有福人作福只嫌福少，作業人作業只嫌業少，然而罪福由人唯在一心，一心不生，萬法無咎。且道如何是一心不生道理？試參看，若參得出，即往無垢世界頓然成佛。勉之。</p>
</div>
<div class='div-other'><a id='mulu137' />
<p class='h2'>示發輝蔡善人</p><p>念佛、參禪，頓漸有異，到家一也。然而初用心處，志在行住坐臥無絲毫間斷，孜孜切切將怖生死心體取念佛的是誰，單在「誰」字上著力，歲久月深，築著磕著，此箇道理，始知念佛一聲，漱口三日。</p>
</div>
<div class='div-other'><a id='mulu138' />
<p class='h2'>示越凡禪人</p><p>學出世法、做出格人，先要立志遠大，自有日新日益工夫，百尺竿頭不愁進步。且道如何是百尺竿頭消息？屋北鹿獨宿，谿西雞齊啼。</p>
</div>
<div class='div-other'><a id='mulu139' />
<p class='h2'>示仁燭禪人</p><p>暑氣逼人，夾背汗出，意推「寒則寒殺闍黎、熱則熱殺闍黎」。者箇關頭若覷得破，不獨敵生死，任是八寒八熱地獄亦化為八德蓮池也。老僧試問：寒熱不到處，與我道將一句來。</p>
</div>
<div class='div-other'><a id='mulu140' />
<p class='h2'>示四一禪人</p><p>學道人勢必學到那無抵止處方可，是學人放身捨命的消息，且道無抵止處作麼生話會？</p>
</div>
<div class='div-other'><a id='mulu141' />
<p class='h2'>示書雲法孫</p><p>人人盡道成佛成祖最難履歷。老僧不愁履歷，只愁人心不恆。若恆，可以成褫不遠矣。</p>
</div>
<div class='div-other'><a id='mulu142' />
<p class='h2'>示繼祿禪人</p><p>自到老僧雙桂堂，二六時中，行亦如是、住亦如是、坐亦如是、臥亦如是，忽地裏築著、磕著，看是阿誰？若從此徹去東西、不管南北，不收橫行直撞、咳唾掉臂，無不是西來大意，庭前柏樹子、麻三斤、乾屎橛、青州布衫重七斤總成賸語也。勉之。</p>
</div>
<div class='div-other'><a id='mulu143' />
<p class='h2'>示允一禪人</p><p>行腳住世先要立定腳跟，不被八風所鼓。<span class='corr'>任</span>是佛來、魔來，逆來順受，始是當家種草，住箇院子，作得些福、利得些人，卻來喫棒有分。</p>
</div>
<div class='div-other'><a id='mulu144' />
<p class='h2'>示聞思禪人</p><p>住靜者，所靜何事？然避喧求靜豈是靜？山中水流風動、鵲噪鴉鳴非聲而何？山華埜艸、谿澗溝壑非色而何？然而聲色前不物。若理會得，真住靜者；苟圖其安，則不靜也。</p>
</div>
<div class='div-other'><a id='mulu145' />
<p class='h2'>示體然禪人</p><p>禪和子到老僧處，且不禪、且不道，獨要幾箇字、幾句話。然逐塊之流，老僧只得與伊書箇護身符子，隨帶行腳，俟異日漆桶子快，始還飯錢也。</p>
</div>
<div class='div-other'><a id='mulu146' />
<p class='h2'>示古拙禪人</p><p>自歷祖已來，婆心不歇，東征西遊，所為何事？只為人人腳跟下一段不了底事，要假兒孫腳下行。古拙禪人行腳苦志歷有<span class='corr'>年</span>矣，來參老僧，尚未住腳，但不知腳跟下艸鞋錢可還否？欲老僧法語，老僧只得書兩句以嘉其志：肯將肩上蒲團放，誰怕路中滑石頭？</p>
</div>
<div class='div-other'><a id='mulu147' />
<p class='h2'>示映夔禪者</p><p>行腳到老僧處，問禪問道、說古說今，都盧是一番戲具，只有一句不戲，且道是那一句？八角磨盤空裏走。</p>
</div>
<div class='div-other'><a id='mulu148' />
<p class='h2'>示伯符法孫</p><p>伯符長老行住坐臥只以口頭三昧說長道短，終日賣弄自家寶藏，幸喜遇著箇漢，收拾在囊橐中，氣也出不得，只待龍天推出，蓋天蓋地，與一切生靈濟饑濟渴也。勉之。</p>
</div>
<div class='div-other'><a id='mulu149' />
<p class='h2'>示秀峰禪人</p><p>學道如饑渴思飲食，極則美，足則厭。若是半饑半飽，不惟不就食，要且酥酪醍醐翻成毒藥也。</p>
</div>
<div class='div-other'><a id='mulu150' />
<p class='h2'>示水心法孫</p><p>水心長老乃吾曾孫，喫痛棒有年，竟不知藏處何地。一日忽來萬松峰頭見吾一面，雖不吐一辭，痛棒痕又在癢也。</p>
</div>
<div class='div-other'><a id='mulu151' />
<p class='h2'>示道雅典座</p><p>堂內坐禪，堂外禪坐，雪峰飯頭，溈山典座。此語是古人垂訓爾。若依之行之，無戒不持、無生不度，不修萬行而萬行備足，何復言歟？何復言歟？</p>
</div>
<div class='div-other'><a id='mulu152' />
<p class='h2'>示非外禪人</p><p>行腳二十二<span class='corr'>年</span>，艸鞋猶未蹋破，幾乎露出腳跟，且欲歸家穩坐，為求老僧法語，不覺寫一絡索。試問渠兮若何？漫言一番參學。</p>
</div>
<div class='div-other'><a id='mulu153' />
<p class='h2'>示百城禪人</p><p>長慶七<span class='corr'>破</span>蒲團，疏山一錢壽塔，雙桂從來不識，無問周由者也。且道箇裏還有佛法也無？窗明山吐月，榻冷室眠雲。</p>
</div>
<div class='div-other'><a id='mulu154' />
<p class='h2'>示易菴禪人</p><p>易菴禪人雪笠雲瓢，棄儒就釋，從荊棘叢中走出，來我雙桂堂中今將一載矣，老僧因公出萬邑，寓太白崖，休夏共打口鼓子，說冬瓜禪，遍地皆是，只恐作儱侗會也。一日呈紙一幅乞法語，老僧不得不從儱侗中露箇消息。酸虀甕裏多蚊蚋，破驢脊上足蒼蠅。</p>
</div>
<div class='div-other'><a id='mulu155' />
<p class='h2'>示印觀江夫人</p><p>世、出世法總是一法，此生、彼生盡是一生。此生不悟，何方求度？若悟此生，佛祖正因以觀，觀者是名正觀。觀世無生，熾然生生，生生不已，誰復生死？如是者三，其樂也安。</p>
</div>
<div class='div-other'><a id='mulu156' />
<p class='h2'>示去玷禪者</p><p>達法如是，法法如是。所以道：我為法王，於法自在，唯我一人而能救護。此所謂法如是故。然而此法亦非青黃紫綠，亦無形影、亦無抵止，只在當人一念未生已前一覷覷破，㘞地一聲，始知飯是米做、瓦是泥燒。</p>
</div>
<div class='div-other'><a id='mulu157' />
<p class='h2'>示波雲禪者</p><p>為僧有為僧之事、為俗有為俗之事，如是僧、俗雖殊，其道一也。然而「道」之一字卒難體認，在俗有俗之體認、在僧有僧之體認，各各體認分曉，看是箇甚麼道理？若僧、若俗不二，一句作麼生委悉？糞多茄子大，地壯菜根麤。</p>
</div>
<div class='div-other'><a id='mulu158' />
<p class='h2'>示玄白禪人</p><p>行腳住山，其用心是一，欲究其一則無不一也。然法法頭頭固是多種，則方便亦多門也。總之，一有多種，二無兩般。試問爾輩：如何是一？</p>
</div>
<div class='div-other'><a id='mulu159' />
<p class='h2'>示紫芝禪者</p><p>出家一段氣岸，天子不臣、諸侯不友，是一尊貴，法須要尊貴人，如獅子乳玻璃盞盛者是也。雖然如是，要且不是祖師西來意，且道如何是祖師西來意？一棒一條痕，一掌一握血。</p>
</div>
<div class='div-other'><a id='mulu160' />
<p class='h2'>示陳善人</p><p>人生大夢中，大夢誰先覺？夢覺亦是幻，誰縛欲誰脫？但於二六時諦審誰一著，忽地覷破，渠渠誰無兩箇？若要執取一，依然當面錯錯錯。咄！</p>
</div></div>
<p class='juan'>破山禪師語錄卷第九</p>
<div class='div-w'><p style="margin-left:0em;text-indent:1em"><span class='note-inline'>(三世法孫　楚武攸　金城山合梅　雪濟峰合敏同刻破山和尚語錄第九卷　堆藍弘禮禪人對　秀水謝文英書　倪君亮子天章刊)</span></p>
<p><span class='note-inline'>(康熙庚申年孟春月，嘉禾楞嚴寺般若坊附藏)</span></p>
</div>
</div><!-- end of div[@id='body'] -->
</body></html>