<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu241' />
<p class='juan'>破山禪師語錄卷第十一</p><p class="byline">當陽玉泉嗣法門人印正等編</p>
<div class='div-other'><a id='mulu242' />
<p class='h1'>法語四</p>
<div class='div-other'><a id='mulu243' />
<p class='h2'>示本一禪人</p><p>數年來不欲與人書法語，其法語猶多，世人竟不知是策進語，急欲要人更進步，到那無抵止處自解轉身。喫老僧棒、受老僧喝，則不被諸方熱瞞，始知老僧棒喝落處也。</p>
</div>
<div class='div-other'><a id='mulu244' />
<p class='h2'>示遍慈飯頭</p><p>無上妙道，在人久受勤苦乃可得成。然雖如是，先要在變生作熟處具得隻眼，始知飯是米做。</p>
</div>
<div class='div-other'><a id='mulu245' />
<p class='h2'>示瀛洲禪者</p><p>天地間且莫成佛作祖，但得本分為人即超佛祖也。然雖如此，誠恐日就月將，如何保任？</p>
</div>
<div class='div-other'><a id='mulu246' />
<p class='h2'>示雲拙禪人</p><p>參禪行腳是我衲僧家本分事，雖然如是，要且不識西來大意作何話會。試問爾輩可會否？若會得，一種是英靈者；若不會，向二六時中將箇話頭蘊在眉毛睫上看是箇甚麼道理，忽地裏覷破時，正好到老僧處喫一頓痛棒也。勉之。</p>
</div>
<div class='div-other'><a id='mulu247' />
<p class='h2'>示正一禪者</p><p>參方行腳先要具參方眼，見人好惡、知人動靜，始稱為英俊衲子，知是者般事便休；若或未然，二六時中不可虛度歲月，或在一機一境要知箇落處始得。</p>
</div>
<div class='div-other'><a id='mulu248' />
<p class='h2'>示靈碧禪者</p><p>發足參方，遠塵離俗，所圖何事？惟要痛念生死，看生從何來、死從何去。若識生之來處，死處亦會，則不枉千山萬水艸鞋行腳，步步蹋實地，不疑佛、不疑祖、自己亦不疑，此真上根利智人行履也。</p>
</div>
<div class='div-other'><a id='mulu249' />
<p class='h2'>示驀直禪人</p><p>參禪學道，先要有出群之志，生死心既切，一日自是與一日不同。正如日新之益，愈切愈有親切。然所切之念，只看日用動靜是誰著力，參。</p>
</div>
<div class='div-other'><a id='mulu250' />
<p class='h2'>示六吉禪者</p><p>觀山翫水，負缽擔囊，以為行腳則非也。必須痛念生死，求一決擇，覓訪一方一境明眼知識叩其關頭，得轉身吐氣時始稱行腳矣。</p>
</div>
<div class='div-other'><a id='mulu251' />
<p class='h2'>示些些行者</p><p>割愛辭親，志立遠大，究竟成佛作祖，畢竟以怖生死心重，所作所為自是如願如志，不著著問人也。且道如何是怖生死心？試參看。</p>
</div>
<div class='div-other'><a id='mulu252' />
<p class='h2'>示伴雲禪人</p><p>昔佛降生王宮，來此娑婆世界八千返尚莫能盡眾生界，而諸弟子受佛敕轉化無窮亦不能盡者，其說有二：一者、行無緣慈，二者、行平等慈。故二不能盡。惟始初一念未起時，看是一？是二？參。</p>
</div>
<div class='div-other'><a id='mulu253' />
<p class='h2'>示湛旋禪者</p><p>參禪打坐貴要明心見性，不徒死坐以為究竟。四威儀中以坐為上，然坐裏默默體究，看我者一念從何處起？忽地裏覷破，始知就地登高易，從空放下難。</p>
</div>
<div class='div-other'><a id='mulu254' />
<p class='h2'>示寂光禪人</p><p>萬竹山中<span class='corr'>已</span>是三載，學得一箇癡獃，有時[跳-兆+孛]跳出去，跨鶴乘雲自來，欲待老僧懸讖，頻看碓嘴華開。</p>
</div>
<div class='div-other'><a id='mulu255' />
<p class='h2'>示卓爾禪人</p><p>為法昔有神光，為人不若船子，人法況有所長，今昔豈無至理？若如是會，卻較些子；其或不然，腳跟下薦取。</p>
</div>
<div class='div-other'><a id='mulu256' />
<p class='h2'>示聖意禪人</p><p>老僧行徑只令人疑，不令人信。信，一時也；疑，永劫不忘也。然而信乃入道之漸，疑乃悟道之因，不疑則不悟。試問：以何為道？以何為悟？以何為疑？急參去。</p>
</div>
<div class='div-other'><a id='mulu257' />
<p class='h2'>示引之禪者</p><p>水中有乳，人莫之見，在鵝王擇之矣。如爾之見地，阿誰知之？在人教之始成大器，亦猶擇乳鵝王也。</p>
</div>
<div class='div-other'><a id='mulu258' />
<p class='h2'>示西來禪宿</p><p>學道人立地處要穩密，不被境風鼓動亂卻道心。試問：如何是道心？不是心、不是佛、不是物，即此真道心。若會得來，與老僧通箇消息。</p>
</div>
<div class='div-other'><a id='mulu259' />
<p class='h2'>示雲南法空上人</p><p>雞足之下帶一粒粟撒遍大千，亦能殺人、亦能活人，當暴日而愈毒、著疏雨而愈芳，德澤恩輝付千鍾而無盡、忠肝義膽盈萬斛而有餘。可以語大，而大也盡涯涘而莫見乎邊表；可以語細，而細也控微密而莫審乎中藏。變生作熟，足饑人之飽餐；點鐵成金，稅窮子之價值。感其夢也，惟豎一指，復其問也，驀口一築，孰能疑之？悟之？雲南子！參之，則不負大迦葉發一微笑也。</p>
</div>
<div class='div-other'><a id='mulu260' />
<p class='h2'>示叵得印安禪人</p><p>世稱之為跛鱉，此何說耶？是人之難能處爾能之，即無用為大用也。數年來固識之，欲老僧更法名者，養子之緣熟矣。勉之。</p>
</div>
<div class='div-other'><a id='mulu261' />
<p class='h2'>示厥中戒子</p><p>持戒、犯戒兩種，猶來鏡上塵。若得垢淨光生，始知執手抱身心月淨，吻唇唼舌戒珠圓。</p>
</div>
<div class='div-other'><a id='mulu262' />
<p class='h2'>示雲倚行者</p><p>肩頭腳底知輕識重者、拈匙放筋提起放倒者、屙屎撒尿撩<span class='corr'>裙</span>縛褲者，如是種種不勝枚舉，且道是誰？參。</p>
</div>
<div class='div-other'><a id='mulu263' />
<p class='h2'>示繼竹禪人</p><p>偶坐間，忽繼竹呈卷索法語，老僧非吝慈，從上老古錐出一言、吐一語，急欲要人務本分事。我衲僧本分一著貴脫生死，每每禪家流都去尋章摘句，華簇簇、錦簇簇，以當生平，并不說起生之來處、死之去處，是何道理？倘若會得，伸手原在縮手裏。</p>
</div>
<div class='div-other'><a id='mulu264' />
<p class='h2'>示自若禪人</p><p>吾鄉有僧號自若，從亂而治，幸免此大劫運。來參老僧，蒲團幾破，未知與此道何若？如果有相應處，試為老僧道將一句來。</p>
</div>
<div class='div-other'><a id='mulu265' />
<p class='h2'>示獨吼禪人</p><p>如來一音說法，眾生隨類得解。法無定旨，機無前後，總在就裏諦當，法法頭頭無不從此一音演出。若會一音，萬籟俱靜。此音不在別處，即在昭昭然心目之間、晃晃然色塵之內，若體取得，一生參學事畢。</p>
</div>
<div class='div-other'><a id='mulu266' />
<p class='h2'>示語之禪人</p><p>既為佛子，當報佛恩。然佛恩者何？先佛捨萬乘之榮所為何事？諦審此事，不在別處，只在日用尋常見聞覺知處討箇分曉，佛恩、師恩、親恩，一時報畢。</p>
</div>
<div class='div-other'><a id='mulu267' />
<p class='h2'>示策眉禪人</p><p>學道無分老少，只要信得及。此信非從外來，即是日用穿衣喫飯、迎賓待客、屙屎放尿、一動一靜處看是阿誰主張，所謂「尋牛須訪跡，學道貴無心」是也。</p>
</div>
<div class='div-other'><a id='mulu268' />
<p class='h2'>示悟一禪者</p><p>學道如登萬仞山，行一步是一步境界，畢竟要亡身捨命，一直到頂。萬萬不得至時，莫生恐怖退屈，自有到頂時也。</p>
</div>
<div class='div-other'><a id='mulu269' />
<p class='h2'>示我非禪者</p><p>既到出家地步，無榮無辱，穿現成、喫現成，百事不干懷，行住坐臥莫放過話頭，或參念佛是誰，只看「誰」字下落，忽地覷破，一生參學事畢。</p>
</div>
<div class='div-other'><a id='mulu270' />
<p class='h2'>示寅水行者</p><p>同善知識住，行善知識事，日久歲深，漸以成褫不遠矣。若只是計溫飽圖過日子，豈能搆得佛祖地位？秖做箇光頭百姓耳。</p>
</div>
<div class='div-other'><a id='mulu271' />
<p class='h2'>示惺若禪者</p><p>老僧病得，此子治藥，臨行乞法語，只得書幾字佳志。試問：未動念、未舉筆前是甚麼消息？速道速道。</p>
</div>
<div class='div-other'><a id='mulu272' />
<p class='h2'>示深居禪人</p><p>人有南北，佛性本同，只要腳跟穩當，不被境風所鼓，日益日損，漸有成器。恐念頭不真，隨邪逐惡，朝三暮四，唐喪光陰，虛溷日子，縱有行如普賢、功超彌勒，終是忘家浪子。</p>
</div>
<div class='div-other'><a id='mulu273' />
<p class='h2'>示圓虛禪人</p><p>既到為僧田地，千自由、百自由，若住、若行，何人關礙？只是就中穿衣喫飯、迎賓待客處分曉得，不疑佛、不疑祖，便是放身捨命之時也。</p>
</div>
<div class='div-other'><a id='mulu274' />
<p class='h2'>示吳孝廉</p><p>做工夫、參話頭，雖是先德權巧方便，多令人鈍置，終其身尚莫能頓了、直下無疑也。試問二六時中作主宰者是誰？參之。</p>
</div>
<div class='div-other'><a id='mulu275' />
<p class='h2'>示印道黃居士</p><p>世、出世法，一法所印。凡心、聖心，總歸一心。若得一心不生，萬法無咎。且道如何是一底道理？參。</p>
</div>
<div class='div-other'><a id='mulu276' />
<p class='h2'>示宜城伯龍淵王居士</p><p>大手段人從戎馬中走出，是真豪傑、真為生死人，但未知平素入道機緣何處得來？從人得？自性得？雖是自性宗通，亦假稟受師承。爾師三際已過世矣，今來欲老僧法語，只得露布一上，試問還殺人否？</p>
</div>
<div class='div-other'><a id='mulu277' />
<p class='h2'>示石砫司官馬嵩山</p><p>處豪貴家，視名利如浮雲。淡酒色如猛虎，遠之又遠、棄之又棄，浩浩蕩蕩，飄然物外，氣宇如王，得法法頭頭適心適意，自然出古聖先賢一頭地也。</p>
</div>
<div class='div-other'><a id='mulu278' />
<p class='h2'>示玄旨禪者</p><p>道屬修，不可不修；禪須悟，不可不悟。則知禪道要人修悟也。且道如何下手？正在疑處即是悟處。</p>
</div>
<div class='div-other'><a id='mulu279' />
<p class='h2'>示山明禪者</p><p>既出家為佛子，當報佛恩，萬魔不能入、千聖不能留。且道魔的是？佛的是？若于此會得，亦不負出家，千了百當，潔白漢子也。勉之。</p>
</div>
<div class='div-other'><a id='mulu280' />
<p class='h2'>示塔坡禪者</p><p>老僧曾住此山，經今不覺十有四載，忽過平山，雖聞賢孫宦門子弟，而一旦出塵，忝為吾門覺城之高足。寄紙一幅欲老僧法語，老僧合掌向渠道：「誰縛汝」三字參之可也。</p>
</div>
<div class='div-other'><a id='mulu281' />
<p class='h2'>示再三禪人</p><p>三思而行，再思可矣，此是聖訓，仁者號之，有意存焉。然我釋迦老子道：「惟此一事實，餘二則非真。」尚有一在。僧問趙州：「萬法歸一，一歸何處？」州云：「我在青州做領布衫，重七斤。」一佛、一祖，且道意在何處？試參看。</p>
</div>
<div class='div-other'><a id='mulu282' />
<p class='h2'>示紫蓮禪者</p><p>學不言之道，非筆舌盡之也；悟無影之禪；非手足蹈之也。然而學悟雖殊，究竟到家一也。且如何是到家的消息？道道。</p>
</div>
<div class='div-other'><a id='mulu283' />
<p class='h2'>示發盛行者</p><p>自出家來，重行輕務無所不到，福雖有而欠慧。若明福慧兩全，急須猛著，精彩透露者一著子。</p>
</div>
<div class='div-other'><a id='mulu284' />
<p class='h2'>示萬仞禪者</p><p>茂年英資正好努力，四威儀內看是阿誰主張。若向此會得，還鄉盡是兒孫事，祖父從來不出門。</p>
</div>
<div class='div-other'><a id='mulu285' />
<p class='h2'>示如岳禪人</p><p>老僧曾避亂於石砫三教寺，得聚首有年，不意出忠南，過高梁，復建雙桂堂居之。一日忽見如岳禪人來參，老僧遂同居一載，每每叩其所以，深有得者，老僧命主書記。一日持卷欲老僧書法語，只得向伊道：「也是蠟人向火。」勉之。</p>
</div>
<div class='div-other'><a id='mulu286' />
<p class='h2'>示可度禪人</p><p>老僧種田博飯喫，一日可度禪人來參，問老僧曰：「如何是雙桂堂前舊主人？」老僧云：「還不識麼？」可禮拜云：「也須問過始得。」老僧驀頭一蹋。若識老僧一蹋，不惟舊主人，況無始無明，頓然了悟。</p>
</div>
<div class='div-other'><a id='mulu287' />
<p class='h2'>示玉林上人</p><p>數年來者鼓笛久未打，忽到天城，小行腳過磐城，值玉林上人欲老僧書數語嘉志，老僧只對伊道：「過蟻難尋穴，歸禽易見巢。」</p>
</div>
<div class='div-other'><a id='mulu288' />
<p class='h2'>示恒玄戒子</p><p>受菩薩大戒，所行菩薩事即入諸佛位矣。既爾如是，且道何為菩薩事耶？但有利益，無不興崇。試問爾輩：說得行得否？其或未然，待獅子峰點頭即向汝道。</p>
</div>
<div class='div-other'><a id='mulu289' />
<p class='h2'>示脩柴頭</p><p>萬行中，苦行是第一行也。然而諸行是無常法，何足要為？老僧只對伊道：不願柴開，只願斧脫也。</p>
</div>
<div class='div-other'><a id='mulu290' />
<p class='h2'>示印宗禪人</p><p>春光明媚之際，正好伸腳打眠。忽到來新衲僧，說其故曾中甚麼人毒來，遂參萬法歸一，未審一歸何處。老僧徵曰：「且道<span class='corr'>何</span>為萬？何為一？」試辨別看。</p>
</div>
<div class='div-other'><a id='mulu291' />
<p class='h2'>示知微禪人</p><p>橫寫豎寫，只用一張紙；千說萬說，不用一箇舌。且道寫、說不到處是甚麼一段光景？試道看。</p>
</div>
<div class='div-other'><a id='mulu292' />
<p class='h2'>示已純戒子</p><p>得授諸佛戒，即入諸佛位，既是諸佛子，利益諸眾生。然而自利、利他之謂，從五戒至菩薩戒一一俱要皎如冰霜，無絲毫過犯始可入此沙門，得近大僧，參生從何來、死從何去，忽地裏漆桶子快，付一笑而已。</p>
</div>
<div class='div-other'><a id='mulu293' />
<p class='h2'>示朴存禪人</p><p>以老朴實，故曰朴存。在平都山上曾與吾共住，尚未語一言。老僧到雙桂堂，又來共住。一往一來，且道沿途荊棘對汝說箇甚麼？若知，則不負老僧寫法語；若不知，只待蹋破艸鞋，劃開腳指，鼓掌呵呵，笑到日輪當午亦未休歇。</p>
</div>
<div class='div-other'><a id='mulu294' />
<p class='h2'>示又甦禪者</p><p>為人到那死心蹋地尚不能惺悟，肯就中分曉極省力、極易得理會體取者，不動、不靜，不增、不減，平平常常似有物在，者物不必別覓，只在見聞覺知一切處識得便休。何以故？尋牛須訪跡，學道貴無心。</p>
</div>
<div class='div-other'><a id='mulu295' />
<p class='h2'>示旨一禪者</p><p>參禪、學教，二法門有深、有淺，然深者禪、淺者教，但形言語即麤相分皆教也。若達教之了義，即禪亦是如來禪，非祖師禪也。古香嚴所謂「昔<span class='corr'>年</span>貧未是貧，今日貧始是貧。昔<span class='corr'>年</span>猶有卓錐地，今日錐也無。」仰山曰：「如來禪許師弟會，祖師禪未夢見在。」嚴復曰：「吾有一機，瞬目視伊，若人不會，別喚沙彌。」仰山曰：「且喜師弟會祖師禪也。」如來禪、祖師禪自此分也。若會得此，禪道亦在其中，不須著著問人，自是有倒斷處耳。</p>
</div>
<div class='div-other'><a id='mulu296' />
<p class='h2'>示印真劉夫人</p><p>天地間人只欲貴而不欲賤，殊不知貴亦如是，蓋生死貴賤如夢、如幻、如影也，直是就中隱隱濃濃一點靈光不昧，與生死際頭一點用不著，者要分曉得明白。且道者著子分曉處作麼話會？試參看。</p>
</div>
<div class='div-other'><a id='mulu297' />
<p class='h2'>示含章張夫人</p><p>此事只要信得及、把得住，二六時中，茶裏、飯裏，一切處看是阿誰主張。此處看得破，當下無生死可怖，直到那不疑之地，亦無男女相拘、亦無聖凡見隔，淨盡無餘，正好作福以作資糧，漫道老僧又在打妄想也。</p>
</div>
<div class='div-other'><a id='mulu298' />
<p class='h2'>示尼發聞</p><p>道本無言，因言論道。然而「道」之一字猶是強立，且所學非朝夕，志在恒遠，則不期然而然，自是與道符合，契取本來面目也。</p>
</div>
<div class='div-other'><a id='mulu299' />
<p class='h2'>示尼佛然</p><p>此佛然者，乃吾鄉人也，幸出俗為尼，有志於道，來老僧處受具足戒，臨行欲老僧法語，非老僧吝慈，誠恐道力未堅，況有夫君兒子為累。若必欲老僧一言嘉志，老僧何敢辭之？只有兩句現成公案。何也？三醉岳陽人不識，一朝迥出萬人頭。</p>
</div>
<div class='div-other'><a id='mulu300' />
<p class='h2'>示尼性空</p><p>出家為尼，務要形端影直，既是千不能、萬不能，正好靜地裏討箇分曉，看是阿誰。行住坐臥中畢竟是誰主張？忽地看破，始信師姑原是女人做。</p>
</div>
<div class='div-other'><a id='mulu301' />
<p class='h2'>示尼惺惺</p><p>人生天地間，若賢、若愚，所貴忠孝有節，即是聖賢不墜之命脈也。試問：二六時中存心向道，覷破此箇關頭，佛也不要做，何況賢良節乎！勉之。</p>
</div>
<div class='div-other'><a id='mulu302' />
<p class='h2'>示尼若蓮</p><p>百華中惟蓮華為最，所喻大道坦平，令一切人行履得若蓮華出自污泥而不染者是也，即成佛克果不二也。勉之。</p>
</div>
<div class='div-other'><a id='mulu303' />
<p class='h2'>示尼見微戒子</p><p>持戒之人不上天堂，犯戒之人不落地獄。若向此處理會得，無戒不持、無生不度，即此是真持戒者。勉之。</p>
</div>
<div class='div-other'><a id='mulu304' />
<p class='h2'>示尼聞修</p><p>從聞思修入三摩地，初於聞中入流忘所，所入既寂，動、靜二相了然不生。且道如何是不生處？</p>
</div>
<div class='div-other'><a id='mulu305' />
<p class='h2'>示光著禪人</p><p>者夥禿兒子不識好惡，到老僧處且不求道、且不問禪，只要求字。殊不知一字一句深錐痛劄，要人解、要人悟；人多以字作障，竟不以字作解。只看老僧未舉筆前是甚麼字？若悟此，始信西來大意何關文字。</p>
</div>
<div class='div-other'><a id='mulu306' />
<p class='h2'>示禹若禪者</p><p>欲老僧法語佳志，恐當機直下，卒難承當。試問：爾志為何？若為生死，且生不知來處、死不知去處，為老僧道將一句來。</p>
</div>
<div class='div-other'><a id='mulu307' />
<p class='h2'>示澄月禪人</p><p>人生天地間，一切好惡靡所不見，然而見之有餘，只在目前一機一境端確其念，如澄潭秋月，觸波瀾不散者，即澄月吾徒得之矣。</p>
</div>
<div class='div-other'><a id='mulu308' />
<p class='h2'>示祥雲行者</p><p>六度萬行，隨行一行，不枉空門中走一回。凡有輕重雜務不可躲，乾巧妙奇言不可易信，只知自己有箇無窮寶藏，若不自守，沿門乞食告窮，此是自暴自棄也。試問如何是汝無窮寶藏？咄！參。</p>
</div>
<div class='div-other'><a id='mulu309' />
<p class='h2'>示智初禪人</p><p>為僧一番，不行腳幾日、不識人好惡、不知人賢愚，空過一生，甘付死門，歷恒沙劫不得出頭，真可憐憫者。必須親近一善知識，究明大事，方得出離生死也。</p>
</div>
<div class='div-other'><a id='mulu310' />
<p class='h2'>示光徹行者</p><p>碓觜開華，磨盤開口，說向人知，轉不唧溜。咄！若是箇人，莫落人後。</p>
</div>
<div class='div-other'><a id='mulu311' />
<p class='h2'>示脫塵禪人</p><p>神光二祖初見達磨大師，某心未寧，乞師安心，大師云：「將心來與汝安。」「覓心了不可得。」「與汝安心竟。」試問爾等：曾恁麼一回也未？若恁麼，何用取我求實？</p>
</div>
<div class='div-other'><a id='mulu312' />
<p class='h2'>示等持禪人</p><p>具足住山氣岸，痛與「生死」二字如遠蛇虎，畢竟步步蹋在潔白地上，左窺右盼，并無舉心動念生恐怖處，即此定當到家消息，一棒打折驢腰，莫言不道。</p>
</div>
<div class='div-other'><a id='mulu313' />
<p class='h2'>示瞿止禪者</p><p>北道來者禪不參、道不學，只要老僧寫篇語句、寫幾箇字以當生平，誠然是邯鄲學步，自醜不知。老僧萬不得已，厚著面皮說兩句以了來意：棒打石人頭，嚗嚗論實事。</p>
</div>
<div class='div-other'><a id='mulu314' />
<p class='h2'>示含明禪人</p><p>儒宗尚要十<span class='corr'>年</span>窗下九載熬油，況我釋門亦要六度萬行，始可不負為人來天地間走一回，作箇出格漢子。若然如是，一般苦志徹頭徹尾，自有一段氣岸也。試問：此徹頭徹尾在甚麼處下手？即二六時中一切見聞覺知處看是何物？參看。</p>
</div>
<div class='div-other'><a id='mulu315' />
<p class='h2'>示發秀沙彌</p><p>小小沙彌立大志，其中深染聖賢習，有時吐霧復吞雲，獨出群峰愈壁立。愈壁立，哮吼一聲天地寂。</p>
</div></div>
<p class='juan'>破山禪師語錄卷第十一</p>
<div class='div-w'><p style="margin-left:0em;text-indent:1em"><span class='note-inline'>(三世孫楚鼎州中邑發徹　武攸蟠龍合選　蜀芙蓉草堂滄水　夔州開元印尚　內江發通同刻破山和尚語錄第十一卷　堆藍弘禮禪人對　秀水謝文英書　倪君亮子倪天章刊)</span></p>
<p><span class='note-inline'>(康熙庚申歲仲春月吉旦，禾郡楞嚴般若坊藏板)</span></p>
</div>
</div><!-- end of div[@id='body'] -->
</body></html>