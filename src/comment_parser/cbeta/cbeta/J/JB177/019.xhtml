<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu1165' />
<p class='juan'>破山禪師語錄卷第十九</p><p class="byline">當陽玉泉嗣法門人印正等編</p>
<div class='div-other'><a id='mulu1166' />
<p class='h1'>雜偈二</p>
<div class='div-other'><a id='mulu1167' />
<p class='h2'>遊靈谷寺</p><p style="text-indent:0em" class="lg-abnormal"><div class='lg-row'>偶來靈谷法堂上，坐聽松聲遞遠鐘，莫是誌公時說法？廣長舌底露機鋒。</div>
</p></div>
<div class='div-other'><a id='mulu1168' />
<p class='h2'>過七佛菴</p><p style="text-indent:0em" class="lg-abnormal"><div class='lg-row'>拄杖敲開七佛頭，濃濃法乳四泓流，崖前石虎多驚怪，吼起獰龍逐浪遊。</div>
</p></div>
<div class='div-other'><a id='mulu1169' />
<p class='h2'>宿閱藏菴</p><p style="text-indent:0em" class="lg-abnormal"><div class='lg-row'>半是街頭半是山，鬧叢叢地自閑，夜深欲坐無燈火，便把殘經對月看。</div>
</p></div>
<div class='div-other'><a id='mulu1170' />
<p class='h2'>金陵靜心禪師請題指月軒</p><p style="text-indent:0em" class="lg-abnormal"><div class='lg-row'>幾句閑言話滿天，中無一句可君前，法堂艸長深千尺，未敢題詩指月軒。</div>
</p></div>
<div class='div-other'><a id='mulu1171' />
<p class='h2'>永慶寺</p><p style="text-indent:0em" class="lg-abnormal"><div class='lg-row'>踢倒須彌鏡影空，逢人徒鼓舌尖紅，黃鸝不識吾師意，叫落庭前一樹風。</div>
</p></div>
<div class='div-other'><a id='mulu1172' />
<p class='h2'>崖艇</p><p style="text-indent:0em" class="lg-abnormal"><div class='lg-row'>孤艇危崖款乃聲，而今滿載未通津，天僊橋自牢關鎖，直至驢<span class='corr'>年</span>不放行。</div>
</p></div>
<div class='div-other'><a id='mulu1173' />
<p class='h2'>圓津禪人請題推蓬室</p><p style="text-indent:0em" class="lg-abnormal"><div class='lg-row'>船子推蓬數十秋，一朝取食到鉤頭，煙波不許人偷住，帶月和魚卻覆舟。</div>
</p></div>
<div class='div-other'><a id='mulu1174' />
<p class='h2'>佛恩寺除夕</p><p style="text-indent:0em" class="lg-abnormal"><div class='lg-row'>二十餘年山海遊，歸來特地一場愁，兒孫伎倆驢<span class='corr'>年</span>盡，難盡佛恩深莫酬。</div>
</p></div>
<div class='div-other'><a id='mulu1175' />
<p class='h2'>宿三臺寺</p><p style="text-indent:0em" class="lg-abnormal"><div class='lg-row'>夜宿三臺景物幽，夢魂深入古谿頭，魚龍不許淹留住，放出波心月滿樓。</div>
</p></div>
<div class='div-other'><a id='mulu1176' />
<p class='h2'>寓三教寺</p><p style="text-indent:0em" class="lg-abnormal"><div class='lg-row'>為月開門笑滿山，光樓聲發骨毛寒，老僧無別營清供，待客惟將竹數竿。</div>
</p></div>
<div class='div-other'><a id='mulu1177' />
<p class='h2'>大覺寺</p><p style="text-indent:0em" class="lg-abnormal"><div class='lg-row'>大覺堂前無夢人，眼光炯炯射眉橫，有時爍破四天下，更許誰來打葛藤？</div>
</p></div>
<div class='div-other'><a id='mulu1178' />
<p class='h2'>天福菴</p><p style="text-indent:0em" class="lg-abnormal"><div class='lg-row'>天福精藍傍石開，藤華幽鳥任徘徊，此中結就西方境，更不如何雜念來。</div>
</p></div>
<div class='div-other'><a id='mulu1179' />
<p class='h2'>白兔亭</p><p style="text-indent:0em" class="lg-abnormal"><div class='lg-row'>奇異山川忽地靈，雲巢月窟復誰新？於中白兔今何在？笑指崖前瀑布聲。</div>
</p></div>
<div class='div-other'><a id='mulu1180' />
<p class='h2'>三過蟠龍洞值雨</p><p style="text-indent:0em" class="lg-abnormal"><div class='lg-row'>艸鞋三過路頭窮，只見蒼崖不見龍，轉盻和雲飛杖底，打風打雨躍長空。</div>
</p></div>
<div class='div-other'><a id='mulu1181' />
<p class='h2'>中慶寺水口</p><p style="text-indent:0em" class="lg-abnormal"><div class='lg-row'>雲樹千重山鎖之，中分一派透曹谿，艸鞋也解騎香象，截流直上翠微西。</div>
</p></div>
<div class='div-other'><a id='mulu1182' />
<p class='h2'>雪獅子</p><p style="text-indent:0em" class="lg-abnormal"><div class='lg-row'>平空降下雪獅兒，牙爪雖伸未喫時，引得白拈賊智起，連更曉夜要偷騎。</div>
</p></div>
<div class='div-other'><a id='mulu1183' />
<p class='h2'>木魚</p><p style="text-indent:0em" class="lg-abnormal"><div class='lg-row'>鱗甲通身解吼哮，皈依三寶勿辭勞，連經棒打如何說？只為頑皮困寂寥。</div>
</p></div>
<div class='div-other'><a id='mulu1184' />
<p class='h2'>鐘</p><p style="text-indent:0em" class="lg-abnormal"><div class='lg-row'>晨昏走起一聲鐘，下下聽來徹底空，惟有棒頭緩急處，阿誰向此悟圓通？</div>
</p></div>
<div class='div-other'><a id='mulu1185' />
<p class='h2'>燕</p><p style="text-indent:0em" class="lg-abnormal"><div class='lg-row'>去年東住今年西，只為翀霄幾箇兒，養得兒肥母卻瘦，高飛不憶臥巢時。</div>
</p><p style="text-indent:0em" class="lg-abnormal"><div class='lg-row'>燕語喃喃來上堂，隨邪逐惡肆顛狂，也知法大機難荷，血口徒將挂短墻。</div>
</p></div>
<div class='div-other'><a id='mulu1186' />
<p class='h2'>拄杖</p><p style="text-indent:0em" class="lg-abnormal"><div class='lg-row'>直條條地性忠良，遇險逢危善主張，歷盡千山與萬水，偏能扶弱不扶強。</div>
</p></div>
<div class='div-other'><a id='mulu1187' />
<p class='h2'>佛手中柑</p><p style="text-indent:0em" class="lg-abnormal"><div class='lg-row'>莫道無情不說法，無情卻又有多知，踊身高七多羅樹，也解捏拳誑小兒。</div>
</p></div>
<div class='div-other'><a id='mulu1188' />
<p class='h2'>竹</p><p style="text-indent:0em" class="lg-abnormal"><div class='lg-row'>月明簾外打之遶，荊棘林中走出頭，拄地撐天應有節，雄風猛雨亦無愁。</div>
</p><p style="text-indent:0em" class="lg-abnormal"><div class='lg-row'>出土獰芽洞劫前，離披晴雨勢參天，有時作舞風雲際，贏得心虛節更堅。</div>
</p></div>
<div class='div-other'><a id='mulu1189' />
<p class='h2'>竹鞭</p><p style="text-indent:0em" class="lg-abnormal"><div class='lg-row'>盤根錯節老山林，不守煙霞逐陸沉，落在老僧惡辣手，追風千里聽鞭音。</div>
</p></div>
<div class='div-other'><a id='mulu1190' />
<p class='h2'>移新荷</p><p style="text-indent:0em" class="lg-abnormal"><div class='lg-row'>種自污泥開白蓮，就中無染是天然，應知濁世多賢哲，豈在隨方又逐圓？</div>
</p></div>
<div class='div-other'><a id='mulu1191' />
<p class='h2'>即事</p><p style="text-indent:0em" class="lg-abnormal"><div class='lg-row'>源頭一滴向東流，汎漲聲驚客夢浮，不是橋梁關鎖住，彌天彌地孰為儔？</div>
</p></div>
<div class='div-other'><a id='mulu1192' />
<p class='h2'>偶成</p><p style="text-indent:0em" class="lg-abnormal"><div class='lg-row'>茅屋深林人罕知，悄然做首蒲團詩，念來句句無平仄，引得冬瓜瓠子疑。</div>
</p><p style="text-indent:0em" class="lg-abnormal"><div class='lg-row'>昨夜胡人來說夢，一天星月照長空，翻身挨得枕頭走，疑是繩床化毒龍。</div>
</p></div>
<div class='div-other'><a id='mulu1193' />
<p class='h2'>過瀘陽</p><p style="text-indent:0em" class="lg-abnormal"><div class='lg-row'>竹杖肩輿入市廛，大驚小怪亂言傳，雖無道況垂千古，卻有禪名播萬年。</div>
</p></div>
<div class='div-other'><a id='mulu1194' />
<p class='h2'>留別</p><p style="text-indent:0em" class="lg-abnormal"><div class='lg-row'>相逢相別遠桃谿，拄杖頭邊雨淚垂，點點盡成萍水意，不知何處又同期。</div>
</p><p style="text-indent:0em" class="lg-abnormal"><div class='lg-row'>自別巫山十二峰，杖頭腳底意重重，分明為了兒孫債，拈得三巴飽肚中。</div>
</p></div>
<div class='div-other'><a id='mulu1195' />
<p class='h2'>世變口占</p><p style="text-indent:0em" class="lg-abnormal"><div class='lg-row'>生不逢時業障多，無端將我老身磨，若能空得無何有，隨處披襟唱哩囉。</div>
</p></div>
<div class='div-other'><a id='mulu1196' />
<p class='h2'>夢中占</p><p style="text-indent:0em" class="lg-abnormal"><div class='lg-row'>夢裏人來問道，驀頭痛與一拳，不知他醒？我醒？惟見血痕現前。</div>
</p></div>
<div class='div-other'><a id='mulu1197' />
<p class='h2'>師被蜈蚣螫口占</p><p style="text-indent:0em" class="lg-abnormal"><div class='lg-row'>小小蜈蚣百隻臂，大悲千手亦如是，雖然示現不同途，總要令人中毒氣。</div>
</p></div>
<div class='div-other'><a id='mulu1198' />
<p class='h2'>眾乞開示，師拈梨子示之，眾不契，遂占此。</p><p style="text-indent:0em" class="lg-abnormal"><div class='lg-row'>雲水紛紛覓指歸，病僧倏倏頓開扉，目前無賸閒<span class='corr'>家</span>具，惟有酸梨接鈍機。</div>
</p></div>
<div class='div-other'><a id='mulu1199' />
<p class='h2'>眾備禮儀，進方丈為師慶生，師拈拄杖一時打散，以偈復之。</p><p style="text-indent:0em" class="lg-abnormal"><div class='lg-row'>滿堂雲水亂紛紛，竟為吾儕引禍根，怒起茶條惡辣辣，為人開口說無生。</div>
</p></div>
<div class='div-other'><a id='mulu1200' />
<p class='h2'>癸巳冬，師謂能事畢矣，欲建活埋菴于佛香寺之後，時二三子請題，師信筆書之。</p><p style="text-indent:0em" class="lg-abnormal"><div class='lg-row'>韜名晦跡隱山阿，雲任高飛鳥任過，堪笑諸方水火葬，無能奈我活埋何？</div>
</p></div>
<div class='div-other'><a id='mulu1201' />
<p class='h2'>和會稽女郎三首</p><p style="text-indent:0em" class="lg-abnormal"><div class='lg-row'>英姿一旦破風塵，把筆三行淚滿身，題罷墨華香宇宙，等閑不與世同春。</div>
</p><p style="text-indent:0em" class="lg-abnormal"><div class='lg-row'>肩戈荷戟征途遊，虎穴臬巢歲月悠，可惜不從忠烈死，空將淚墨染墻頭。</div>
</p><p style="text-indent:0em" class="lg-abnormal"><div class='lg-row'>錯節盤根問阿誰？撐天拄地復何悲？分明一具風流骨，留與風流人淚垂。</div>
</p></div>
<div class='div-other'><a id='mulu1202' />
<p class='h2'>上天童悟和尚塔前</p><p style="text-indent:0em" class="lg-abnormal"><div class='lg-row'>師逝江南十載餘，烽煙不息阻征途，汗顏擬則機緣去，恐我同門罵瞎驢。</div>
</p></div>
<div class='div-other'><a id='mulu1203' />
<p class='h2'>師<span class='corr'>至</span>泖橋寺，冰鏡上人乞偈。</p><p style="text-indent:0em" class="lg-abnormal"><div class='lg-row'>偶來<span class='corr'>泖</span>上鼓玄風，吹起波濤瀰望中，跛鱉盲龜俱浸殺，唯拋一縷釣獰龍。</div>
</p></div>
<div class='div-other'><a id='mulu1204' />
<p class='h2'>次秋潭大師題茂敘孫居士嘯竹亭韻</p><p style="text-indent:0em" class="lg-abnormal"><div class='lg-row'>獨為逃禪遠世尋，雙谿橋去水雲深，想君共我同流也，日坐蒲團嘯竹林。</div>
</p><p style="text-indent:0em" class="lg-abnormal"><div class='lg-row'>無意時時把念消，有來買石得雲饒，前村幾箇籬笆竹，節節枝枝長過橋。</div>
</p></div>
<div class='div-other'><a id='mulu1205' />
<p class='h2'>美人卷<span class='note-inline'>(呂相國請題)</span></p><p style="text-indent:0em" class="lg-abnormal"><div class='lg-row'>古卷呈來索筆書，毫端說法令人蘇，圖成一具風流骨，時與老僧圓戒珠。</div>
</p></div>
<div class='div-other'><a id='mulu1206' />
<p class='h2'>一陽李將軍請為小青龍說法</p><p style="text-indent:0em" class="lg-abnormal"><div class='lg-row'>現躍飛騰久蜀東，功成名遂可行空，老僧降在缽盂裏，靜聽君王指日封。</div>
</p></div>
<div class='div-other'><a id='mulu1207' />
<p class='h2'>含輝王居士請題牡丹、梅、竹、蒲萄四畫</p><p style="text-indent:0em" class="lg-abnormal"><div class='lg-row'>豐隆富貴天然別，錦繡叢中第一苗，不逐四時風雨，然突出眾英豪。</div>
</p><p style="text-indent:0em" class="lg-abnormal"><div class='lg-row'>嚴霜寒盡露春色，六出香飄傲雪前，落得幾枝撐破月，清光點點映池邊。</div>
</p><p style="text-indent:0em" class="lg-abnormal"><div class='lg-row'>風晴雨露倒斜陰，話盡節堅虛內心，拄地撐天赤骨聿，任教枝上葉森森。</div>
</p><p style="text-indent:0em" class="lg-abnormal"><div class='lg-row'>枯藤茂葉垂多子，引得鴉穿並鼠侵，珍重主人生愛惜，錦堂顆顆復生生。</div>
</p></div>
<div class='div-other'><a id='mulu1208' />
<p class='h2'>天錫姚文學請題畫蕙</p><p style="text-indent:0em" class="lg-abnormal"><div class='lg-row'>華開幽谷正芳芬，引得遊蜂亂碧岑，媿我詩人無措手，隨風飄落野情生。</div>
</p></div>
<div class='div-other'><a id='mulu1209' />
<p class='h2'>圓知禪人請題血書《華嚴經》</p><p style="text-indent:0em" class="lg-abnormal"><div class='lg-row'>海墨能書我佛經，如何不滿上人心？金刀斷舌血流筆，寫盡河沙數轉深。船子捨身為法，夾山掩耳知音，不如梵禪客舌尖上轉根本法輪。</div>
</p></div>
<div class='div-other'><a id='mulu1210' />
<p class='h2'>寄均一契友</p><p style="text-indent:0em" class="lg-abnormal"><div class='lg-row'>聞君結箇尖頭屋，坐臥經行煨榾柮，撥火星飛品字爐，溈山公案重拈出。噫！你也呵呵，我也咄咄。</div>
</p></div>
<div class='div-other'><a id='mulu1211' />
<p class='h2'>號塊雪禪人</p><p style="text-indent:0em" class="lg-abnormal"><div class='lg-row'>凝凝塊雪，靡同眾例，儼若銀山，宛如珂月。清光爍爍兮梅分餘襲，寒威凜凜兮柏轉奇色。龐公曾問泉禪客，當下聞風而結舌。</div>
</p></div>
<div class='div-other'><a id='mulu1212' />
<p class='h2'>號白山禪人</p><p style="text-indent:0em" class="lg-abnormal"><div class='lg-row'>卉木叢林幾墮淚，了無一地可生根，衲僧腳底纔輕觸，瓦礫石頭皆動瞋。呵呵！白山白山，其惟公親。</div>
</p></div>
<div class='div-other'><a id='mulu1213' />
<p class='h2'>贈紹光禪宿建塔</p><p style="text-indent:0em" class="lg-abnormal"><div class='lg-row'>四野青黃菜麥田，中通一竅自天然，吾師法性皆充滿，永胤兒孫續祖傳。</div>
</p></div>
<div class='div-other'><a id='mulu1214' />
<p class='h2'>訪悠也上座</p><p style="text-indent:0em" class="lg-abnormal"><div class='lg-row'>白雲深處老僧多，笑月吟風只恁麼，非我安心欺佛祖，從來不打葛藤窩。</div>
</p></div>
<div class='div-other'><a id='mulu1215' />
<p class='h2'>訪西林鏡宗主人</p><p style="text-indent:0em" class="lg-abnormal"><div class='lg-row'>斂衣赤腳過西林，步步泥蹤蹋翠岑，獨有鏡公善著便，一瓢惡水洗煙塵。</div>
</p></div>
<div class='div-other'><a id='mulu1216' />
<p class='h2'>雖愚王春元赴京會試，舟中著險，請偈復去。</p><p style="text-indent:0em" class="lg-abnormal"><div class='lg-row'>浩渺洪波始徹機，雲雷相送入龍扉，涌身躍出長安道，已是心空及第歸。</div>
</p></div>
<div class='div-other'><a id='mulu1217' />
<p class='h2'>瑞虞蕭居士為母誕請偈</p><p style="text-indent:0em" class="lg-abnormal"><div class='lg-row'>千古蟠桃味異常，等閑不與世人嘗，裏頭仁自驢年種，一度華開一度香。</div>
</p></div>
<div class='div-other'><a id='mulu1218' />
<p class='h2'>訪遍周上人</p><p style="text-indent:0em" class="lg-abnormal"><div class='lg-row'>貪幽獨坐小齋中，話及當年有異同，拄杖到山開正眼，依然還是舊家風。</div>
</p></div>
<div class='div-other'><a id='mulu1219' />
<p class='h2'>示心所曹居士</p><p style="text-indent:0em" class="lg-abnormal"><div class='lg-row'>一腳蹋破髑髏，豁開頂門正眼，洞徹虎穴魔宮，了知佛心祖膽。呵呵！任君天下縱橫行，莫道破山門庭半開半掩。</div>
</p></div>
<div class='div-other'><a id='mulu1220' />
<p class='h2'>敬樓孫居士七十請偈</p><p style="text-indent:0em" class="lg-abnormal"><div class='lg-row'>七十年前未有身，就中孰肯契無生？知君已得桃園令，莫道重陽菊不春。</div>
</p></div>
<div class='div-other'><a id='mulu1221' />
<p class='h2'>安然上座入山呈偈，師拈此復之。</p><p style="text-indent:0em" class="lg-abnormal"><div class='lg-row'>畢竟如何是本意？腳跟點地鼻遼天，萬峰自不行周禮，時把芒鞋顛倒穿。</div>
</p></div>
<div class='div-other'><a id='mulu1222' />
<p class='h2'>與拱北羅居士坐話</p><p style="text-indent:0em" class="lg-abnormal"><div class='lg-row'>子期善聽伯牙琴，流水高山共此心，古調試將今日操，坐中能得幾知音？</div>
</p></div>
<div class='div-other'><a id='mulu1223' />
<p class='h2'>現儒楊居士元霄獻燈請題</p><p style="text-indent:0em" class="lg-abnormal"><div class='lg-row'>一機纔動萬機隨，出入縱橫任所之，只為就中三昧火，令人生出許多疑。</div>
</p></div>
<div class='div-other'><a id='mulu1224' />
<p class='h2'>目光秀上人倣陳艸蟲</p><p style="text-indent:0em" class="lg-abnormal"><div class='lg-row'>正言艸蟲光秀放，其中秀氣過天壤，有時撞著鐵崑崙，千古令人無限想。</div>
</p></div>
<div class='div-other'><a id='mulu1225' />
<p class='h2'>警眾</p><p style="text-indent:0em" class="lg-abnormal"><div class='lg-row'>堪笑時人筆硯禪，攢華簇錦露[糸*廉]纖，若然可當生平事，七破蒲團是浪傳。</div>
</p></div>
<div class='div-other'><a id='mulu1226' />
<p class='h2'>弔西崑譚涪侯</p><p style="text-indent:0em" class="lg-abnormal"><div class='lg-row'>蜀東山水起王侯，惱恨灘高不讓流，委盡一身全故國，忠魂千古自悠悠。</div>
</p></div>
<div class='div-other'><a id='mulu1227' />
<p class='h2'>弔首四譚銓曹</p><p style="text-indent:0em" class="lg-abnormal"><div class='lg-row'>五十餘年極樂邦，何須更去覓西方？蓮華迥出污泥外，狼籍枝頭多少香？</div>
</p></div>
<div class='div-other'><a id='mulu1228' />
<p class='h2'>弔蒼松門人</p><p style="text-indent:0em" class="lg-abnormal"><div class='lg-row'>秖望蒼松鶴夢長，誰期巢冷自乖張？頻揩淚眼空惆悵，依舊收歸破缽囊。</div>
</p></div>
<div class='div-other'><a id='mulu1229' />
<p class='h2'>弔耳毒法孫</p><p style="text-indent:0em" class="lg-abnormal"><div class='lg-row'>大哉法道繼兒孫，水有源頭木有根，一旦不知誰薄命，獨留孤雁淚荒村。</div>
</p></div>
<div class='div-other'><a id='mulu1230' />
<p class='h2'>重晤本明上座</p><p style="text-indent:0em" class="lg-abnormal"><div class='lg-row'>干戈隊裏幾經秋，恐我師徒難聚頭，今日相逢舒一笑，兩城煙水共悠悠。</div>
</p></div>
<div class='div-other'><a id='mulu1231' />
<p class='h2'>重晤蓮月上座並目語錄</p><p style="text-indent:0em" class="lg-abnormal"><div class='lg-row'>一別剛十載，道行天下聞，足徵平素志，處處不人情。</div>
</p></div>
<div class='div-other'><a id='mulu1232' />
<p class='h2'>寓公高居士西園看新荷</p><p style="text-indent:0em" class="lg-abnormal"><div class='lg-row'>久在淤泥裏，堆堆出水奇，風生魚性悅，挨落香滿池。突出清波外，香風莫可論，鼻尖情未瞥，空付買舟人。何處來奇種？孤標出污泥，自知較一半，信口曰芙蕖。</div>
</p></div>
<div class='div-other'><a id='mulu1233' />
<p class='h2'>坐禪箴</p><p style="text-indent:0em" class="lg-abnormal"><div class='lg-row'>赤肉團，強名心，似物非物於中靈，達者承當剎那頃，一失空教十萬程。最微密、極精明，日用尋常當念存，靜無跡，種有聲，擬取卻成兩箇人。終日獃獃坐石窟，蒲團幾破成癡兀，但看庭前柏與松，迥然獨露傲霜骨。</div>
</p></div>
<div class='div-other'><a id='mulu1234' />
<p class='h2'>學道四箴</p><p style="text-indent:0em" class="lg-abnormal"><div class='lg-row'>念佛一聲，漱口三日；若不佛念，如水浸石。</div>
</p><p style="text-indent:0em" class="lg-abnormal"><div class='lg-row'>打魚念經，經且是路；若不修行，如風過樹。</div>
</p><p style="text-indent:0em" class="lg-abnormal"><div class='lg-row'>戒急乘緩，乘急戒緩；若不持犯，如雞卜卵。</div>
</p><p style="text-indent:0em" class="lg-abnormal"><div class='lg-row'>一句話頭，擊塗毒鼓；若不因循，如貓捕鼠。</div>
</p></div>
<div class='div-other'><a id='mulu1235' />
<p class='h2'>病中十二時歌</p><p style="text-indent:0em" class="lg-abnormal"><div class='lg-row'>病到子，熱退寒微起。取被加，誰覺誰生死？</div>
</p><p style="text-indent:0em" class="lg-abnormal"><div class='lg-row'>病到丑，曉雞盡開口。聲縱橫，幾穿人耳右。</div>
</p><p style="text-indent:0em" class="lg-abnormal"><div class='lg-row'>病到寅，窗光射枕頻。眠不住，起聽烏鴉聲。</div>
</p><p style="text-indent:0em" class="lg-abnormal"><div class='lg-row'>病到卯，瓔珞粥熟了。滿缽盛，只要肚皮飽。</div>
</p><p style="text-indent:0em" class="lg-abnormal"><div class='lg-row'>病到辰，斗室漫經行。鞋蹋破，露出箇腳跟。</div>
</p><p style="text-indent:0em" class="lg-abnormal"><div class='lg-row'>病到<span class='corr'>巳</span>，焚香打鼓笛。誰知音？拍拍令如是。</div>
</p><p style="text-indent:0em" class="lg-abnormal"><div class='lg-row'>病到午，坐究拈八苦。法安閒，何用強張主？</div>
</p><p style="text-indent:0em" class="lg-abnormal"><div class='lg-row'>病到未，無米飯炊至。任飽餐，一種沒意味。</div>
</p><p style="text-indent:0em" class="lg-abnormal"><div class='lg-row'>病到申，烹茶活命根。渴可解，漫道趙州賓。</div>
</p><p style="text-indent:0em" class="lg-abnormal"><div class='lg-row'>病到酉，落日驚霜叟。擬欲惺，蝦跳不出斗。</div>
</p><p style="text-indent:0em" class="lg-abnormal"><div class='lg-row'>病到戌，黑風來迷目。度紙燈，照破無明窟。</div>
</p><p style="text-indent:0em" class="lg-abnormal"><div class='lg-row'>病到亥，衲被蒙頭蓋。忽醒來，齁鼾何處在？</div>
</p></div>
<div class='div-other'><a id='mulu1236' />
<p class='h2'>頌普明禪師牧牛圖并次韻</p><p style="text-indent:0em" class="lg-abnormal"><div class='lg-row'>頭角崢嶸便吼哮，奔兢煙水路迢遙，牧童艸料渾無戀，孰肯平田犯稼苗？</div>
</p><p style="text-indent:0em" class="lg-abnormal"><div class='lg-row'>牛兒鼻孔被繩穿，放去收來不假鞭，擬向東西兩處觸，一回入艸一回牽。</div>
</p><p style="text-indent:0em" class="lg-abnormal"><div class='lg-row'><span class='corr'>年</span>深日久嬾奔馳，雲影谿光逐漸隨，任是上林華鳥過，聲聲難喚牧兒疲。</div>
</p><p style="text-indent:0em" class="lg-abnormal"><div class='lg-row'>計窮力極喚回頭，漫把鞭繩閒放柔，七縱八擒縛樹下，山童猶未肯停留。</div>
</p><p style="text-indent:0em" class="lg-abnormal"><div class='lg-row'>山間林下水谿邊，一飽無餘慶快然，撒手童兒歸路晚，牛相隨去渾忘牽。</div>
</p><p style="text-indent:0em" class="lg-abnormal"><div class='lg-row'>穩眠露地自如如，陽燄空華何所拘？松韻山頭弄鐵笛，輕輕吹醒樂無餘。</div>
</p><p style="text-indent:0em" class="lg-abnormal"><div class='lg-row'>南北東西任運中，腳頭腳底艸茸茸，飽餐只賸些些意，留與山童瞌睡濃。</div>
</p><p style="text-indent:0em" class="lg-abnormal"><div class='lg-row'>雲牛一片白其中，那有雌黃與異同？就裏欲分纖細子，騰騰任運復西東。</div>
</p><p style="text-indent:0em" class="lg-abnormal"><div class='lg-row'>牧童鼓掌自閒閒，始信牛蹤沒此間，遂得殷勤漫且喜，猶存星月照幽關。</div>
</p><p style="text-indent:0em" class="lg-abnormal"><div class='lg-row'>人牛頓盡絕形蹤，浩浩光吞宇宙空，明月蘆華來問的，東風吹起自叢叢。</div>
</p></div>
<div class='div-other'><a id='mulu1237' />
<p class='h2'>題梵儀上人小像</p><p style="text-indent:0em" class="lg-abnormal"><div class='lg-row'>手持麈尾，身靠幽石，雖不在焉，儼然如是。呵呵！也不向伯牙處知音，只愛打宗門中鼓笛。</div>
</p></div>
<div class='div-other'><a id='mulu1238' />
<p class='h2'>題行圓珠上座小像</p><p style="text-indent:0em" class="lg-abnormal"><div class='lg-row'>坐維摩床，披忍辱鎧，持塵為人，無人喝采。呵呵！堪笑丹青，恨不與渠描出箇瀟瀟灑灑。</div>
</p></div>
<div class='div-other'><a id='mulu1239' />
<p class='h2'>題不二禪人小像</p><p style="text-indent:0em" class="lg-abnormal"><div class='lg-row'>長松之下，瀟瀟灑灑，問是阿誰？不二道者。呵呵！經風經雨老春秋，然自不知幾年也。</div>
</p></div>
<div class='div-other'><a id='mulu1240' />
<p class='h2'>題茂敘孫居士像</p><p style="text-indent:0em" class="lg-abnormal"><div class='lg-row'>者漢痛快，攜僧物外，欲談佛書，指聽天籟，悟是音聲，開茲情解。口耶？耳耶？無在、不在。咦！嘻嘻！雄心漫作冷灰然，健足且完山水債。</div>
</p></div>
<div class='div-other'><a id='mulu1241' />
<p class='h2'>題超然居士像</p><p style="text-indent:0em" class="lg-abnormal"><div class='lg-row'>咄哉，賢士！曰之超然，優游物外，心性乃恬，可惜不曾遇毒手，至今猶欠艸鞋錢，赤雙腳走，方又不方、圓又不圓，鈍置在紙畫上山水間，孤獨獨地守到驢年。</div>
</p></div>
<div class='div-other'><a id='mulu1242' />
<p class='h2'>題西橋陳居士像</p><p style="text-indent:0em" class="lg-abnormal"><div class='lg-row'>紅塵堆裏藏身，白法門中著腳，賺去賺來，一生臨危，無得無說。復震威喝一喝，云：「低聲低聲，切不可驚醒我孤松下底羸鶴。」</div>
</p></div>
<div class='div-other'><a id='mulu1243' />
<p class='h2'>題良玉施居士像</p><p style="text-indent:0em" class="lg-abnormal"><div class='lg-row'>若道是假，眉目分明；若道是真，動靜不形。真既真不得、假又假不成，真假俱不立，畢竟是何人？呵呵！堪笑本源自性天真佛，只為脂粉難脫身。</div>
</p></div>
<div class='div-other'><a id='mulu1244' />
<p class='h2'>題君錫程居士像</p><p style="text-indent:0em" class="lg-abnormal"><div class='lg-row'>一株松下一堆石，獨坐其中消白日，真箇渠儂得自由，卷舒畢竟無蹤跡。</div>
</p></div>
<div class='div-other'><a id='mulu1245' />
<p class='h2'>題育吾金居士像</p><p style="text-indent:0em" class="lg-abnormal"><div class='lg-row'>松雲密密飛來去，來去無心無巴鼻，只此分身兩處看，盤阤石上多兄弟。</div>
</p></div>
<div class='div-other'><a id='mulu1246' />
<p class='h2'>題念中程居士像</p><p style="text-indent:0em" class="lg-abnormal"><div class='lg-row'>者箇怪樣，畫來到相，蒲團坐穿，一味倔強。</div>
</p></div>
<div class='div-other'><a id='mulu1247' />
<p class='h2'>題默臺凌居士像</p><p style="text-indent:0em" class="lg-abnormal"><div class='lg-row'>髭鬚眉目儼然爾，是箇赤窮好漢子，獨坐靜聞山石中，一聲野鶴松濤起。</div>
</p></div>
<div class='div-other'><a id='mulu1248' />
<p class='h2'>題瀛台吳居士像</p><p style="text-indent:0em" class="lg-abnormal"><div class='lg-row'>是一卻成二，道二仍不是，放下兩頭機，松鍼錐滿地。問取老人意若何？吾知壽命等幽石。</div>
</p></div>
<div class='div-other'><a id='mulu1249' />
<p class='h2'>題象崖門人像</p><p style="text-indent:0em" class="lg-abnormal"><div class='lg-row'>描亦不成，畫亦不就，說是吾徒，恐非唧溜。呵呵！堪笑落於人天，痛與兒孫作箇領袖。</div>
</p></div>
<div class='div-other'><a id='mulu1250' />
<p class='h2'>題永真上人像</p><p style="text-indent:0em" class="lg-abnormal"><div class='lg-row'>手握金扇，缾插桃華，始得渠力，香遍天涯。靈雲見而不疑兮，笑倒玄沙；鹽官索而有意兮，惱殺渠家；拈此二物而格真兮，知音可嘉。咦！卷舒密密全生殺，開落明明示正邪。</div>
</p></div>
<div class='div-other'><a id='mulu1251' />
<p class='h2'>題碧虛禪宿行樂圖</p><p style="text-indent:0em" class="lg-abnormal"><div class='lg-row'>行住坐臥，人之威儀；松竹梅石，世之秀氣。器、界、根、身，萬法歸一。爾鼻兮，香金爐；爾足兮，蹋頑石；爾耳兮，聲幽松；爾手兮，執如意。尚餘梅與竹，堅節而素質。呵呵！堪笑爾碧虛堂堂乎若是。</div>
</p><p style="text-indent:0em" class="lg-abnormal"><div class='lg-row'>頭戴棕笠，腳繫芒鞋，握條鋤柄，聲震如雷。祖翁田地兮，何愁不辦？狐兔窠窟兮，誰懼不摧？有時向三家村裏刈茅鏟艸，有時向萬壑雲中誅藥採萊，有時向孤峰頂上穵孔尋蛇打，有時向浩渺波中淘沙聚塔來，說甚麼佛、魔、孔、老？論甚麼化、溼、卵、胎？咦！都盧到者漢手裏，一坑活埋。</div>
</p></div>
<div class='div-other'><a id='mulu1252' />
<p class='h2'>題空外門人行樂圖</p><p style="text-indent:0em" class="lg-abnormal"><div class='lg-row'>真空物外，物外真空，有口如啞，有耳如聾。問渠似木雕泥塑，打伊若電拂雷轟。今日卻知些須痛癢，列在獅子群中。咦！青松雲樹，參前參後；白棒麤拳，打雨打風。</div>
</p></div>
<div class='div-other'><a id='mulu1253' />
<p class='h2'>題慧林上人行樂圖</p><p style="text-indent:0em" class="lg-abnormal"><div class='lg-row'>嬾散自若，志耽丘壑，茶烹松柏，粥煮瓔珞。有漏笊籬，無漏木杓，半生參方，始遂行腳。行腳之事，慧公蹋著，走破鐵鞋，歸家穩坐。</div>
</p></div>
<div class='div-other'><a id='mulu1254' />
<p class='h2'>題敬雲施居士行樂圖</p><p style="text-indent:0em" class="lg-abnormal"><div class='lg-row'>手攜竹杖，頭頂箬笠，就塵勞中，作諸佛事。一日卻來山邊水際，悟徹源頭不隔咫尺，欲予書讚，無可呈似，只好將錯就錯，借伊杖頭出氣。</div>
</p></div>
<div class='div-other'><a id='mulu1255' />
<p class='h2'>題屺瞻趙居士行樂圖</p><p style="text-indent:0em" class="lg-abnormal"><div class='lg-row'>華屋裏，幽松下，同雲鶴，任瀟灑。咄！問是君子儒？小人儒？總不出者箇之乎也者。</div>
</p></div>
<div class='div-other'><a id='mulu1256' />
<p class='h2'>題華仲李居士行樂圖</p><p style="text-indent:0em" class="lg-abnormal"><div class='lg-row'>一具傲物骨，老高堆世上，為人直稜稜，行事空蕩蕩。咦！莫是訶佛罵祖之流，做箇出格在家和尚。</div>
</p></div>
<div class='div-other'><a id='mulu1257' />
<p class='h2'>題玉可張居士行樂圖</p><p style="text-indent:0em" class="lg-abnormal"><div class='lg-row'>山邊水際暫跏趺，風送華聲落畫圖，兩耳圓通忽悟得，呼童叉手罷琴書。</div>
</p></div>
<div class='div-other'><a id='mulu1258' />
<p class='h2'>題洪宇黃居士行樂圖</p><p style="text-indent:0em" class="lg-abnormal"><div class='lg-row'>迥迥孤孤出小松，其中坐者亦於同，四時不怕經寒暑，誰肯低頭立下風？</div>
</p></div>
<div class='div-other'><a id='mulu1259' />
<p class='h2'>題廣生費居士行樂圖</p><p style="text-indent:0em" class="lg-abnormal"><div class='lg-row'>聲和響順，形直影端，罵之、讚之，亦無兩般。阿呵呵！堪笑七十餘歲底老漢興同龜鶴齊年。</div>
</p></div>
<div class='div-other'><a id='mulu1260' />
<p class='h2'>題華宇吳居士金蘭文會圖</p><p style="text-indent:0em" class="lg-abnormal"><div class='lg-row'>八箇弟兄，兩箇姊妹，共遊林園，各逞習氣，有者向華柳岸上賞不盡底風流、有者向茶酒甕頭飲不盡底滋味、有者向黑白盤中搬不盡底伎倆、有者向竹石山間談不盡底妙義。咄！到此勿論僧俗、男女、愚之與智，總是一番戲具。</div>
</p></div>
<div class='div-other'><a id='mulu1261' />
<p class='h2'>題古淑沈居士行樂圖</p><p style="text-indent:0em" class="lg-abnormal"><div class='lg-row'>山有奇峰，峰有奇松，松濤日吼，音穿洞口。古淑坐中，悟耳圓通，手持竹杖，經行沼上。看白鷺鶿，疑是雪飛；以杖逐魚，渾忘我殊。疑此、信此，非人不爾；夢之、覺之，吾何汝師？</div>
</p></div>
<div class='div-other'><a id='mulu1262' />
<p class='h2'>題棧道圖</p><p style="text-indent:0em" class="lg-abnormal"><div class='lg-row'>山山有雲，樹樹有鳥，谿谿有橋，路路有艸，唯我蜀道之更難，人馬平空而縹緲。</div>
</p></div>
<div class='div-other'><a id='mulu1263' />
<p class='h2'>題非非禪人自謂息息關</p><p style="text-indent:0em" class="lg-abnormal"><div class='lg-row'>息息關，息息關，雲底月，水底山，風自鼓，波自瀾，人自鬧，心自閒，看華落，看鳥還。非非老，莫顢頇，莫顢頇。</div>
</p></div>
<div class='div-other'><a id='mulu1264' />
<p class='h2'>題去凡嚴居士自謂[車*度]轢道人</p><p style="text-indent:0em" class="lg-abnormal"><div class='lg-row'>與世人交，獸心人面；與衲子交，人心獸面。出其言也，驅雷掣電；發其機也，當鋒拄箭，擬非莫非，欲辯莫辯。者箇慘怪東西，如何形容得善？呵呵！大清國裏難著渠，甘作秦時[車*度]轢鑽。</div>
</p></div>
<div class='div-other'><a id='mulu1265' />
<p class='h2'>號敏樹門人</p><p style="text-indent:0em" class="lg-abnormal"><div class='lg-row'>堪笑陳蒲鞋，記濟為大樹，蓋蔭天下人，其根深於土。土因地道殊，則產人亦異。斯人叩我前，取我授懸記，信口而號之，敏樹亦如是。</div>
</p></div>
<div class='div-other'><a id='mulu1266' />
<p class='h2'>號語豆李孝廉</p><p>萬籟有聲皆語也，而語風、語雨、語木皆聲之應響也，則未契聲前，不物為何物也？昔古德見僧看經，即語曰：「數黑豆作麼？」曰：「黑豆換人眼睛珠。」又，善財參遍處，黑豆未生芽。凡聖人示教乃豆耳，故以語豆號之，令天下人從生至生、從劫至劫，計窮力極，數莫能盡。</p>
</div></div>
<div class='div-other'><a id='mulu1267' />
<p class='h1'>萬峰景</p>
<div class='div-other'><a id='mulu1268' />
<p class='h2'>寶石坡</p><p style="text-indent:0em" class="lg-abnormal"><div class='lg-row'>萬壑千崖盡薜蘿，中通一徑插天窩，隨明隨暗隨時鑑，是故稱石寶石坡。</div>
</p></div>
<div class='div-other'><a id='mulu1269' />
<p class='h2'>金鵝池</p><p style="text-indent:0em" class="lg-abnormal"><div class='lg-row'>山頂有池天自開，無清無濁無塵埃，絲毫不放人間去，留與金鵝飛往來。</div>
</p></div>
<div class='div-other'><a id='mulu1270' />
<p class='h2'>響山子</p><p style="text-indent:0em" class="lg-abnormal"><div class='lg-row'>響山獨不為誰響，人去人來驗伎倆，輕重須教腳下裁，知音幾箇行高上。</div>
</p></div>
<div class='div-other'><a id='mulu1271' />
<p class='h2'>天龍峰</p><p style="text-indent:0em" class="lg-abnormal"><div class='lg-row'>天龍高出萬峰中，耀日騰輝迥不同，四海波濤無處覓，源頭向此為開通。</div>
</p></div>
<div class='div-other'><a id='mulu1272' />
<p class='h2'>大歇場</p><p style="text-indent:0em" class="lg-abnormal"><div class='lg-row'>一條驀直山巔路，到頂分明大歇場，多少往來尋劍客，不知幾箇肯承當？</div>
</p></div>
<div class='div-other'><a id='mulu1273' />
<p class='h2'>蒲峽口</p><p style="text-indent:0em" class="lg-abnormal"><div class='lg-row'>兩岸藤華封峽口，中流一派水聲香，茄瓢也解生天耳，攛下池中掬起嘗。</div>
</p></div>
<div class='div-other'><a id='mulu1274' />
<p class='h2'>馬鞍石</p><p style="text-indent:0em" class="lg-abnormal"><div class='lg-row'>路傍有石名馬鞍，不許人來騎上山，留與老僧標境致，太平永不借征番。</div>
</p></div>
<div class='div-other'><a id='mulu1275' />
<p class='h2'>滑石板</p><p style="text-indent:0em" class="lg-abnormal"><div class='lg-row'>千尋滑石鎖深谿，一片油苔長渺濔，珍重往來高著眼，莫教沿路生狐疑。</div>
</p></div>
<div class='div-other'><a id='mulu1276' />
<p class='h2'>涼水井</p><p style="text-indent:0em" class="lg-abnormal"><div class='lg-row'>高原平地不思住，卻住山腰大路傍，為要與人濟熱惱，千金難換冷心腸。</div>
</p></div>
<div class='div-other'><a id='mulu1277' />
<p class='h2'>虎跳丫</p><p style="text-indent:0em" class="lg-abnormal"><div class='lg-row'>連節峰中通一竅，雲煙未敢私籠罩，有時徹底浪桃華，贏得龍遊並虎跳。</div>
</p></div>
<div class='div-other'><a id='mulu1278' />
<p class='h2'>飛雲石</p><p style="text-indent:0em" class="lg-abnormal"><div class='lg-row'>頑石如雲挂碧空，半隨煙雨半隨風，天然竅裏分清濁，不許時人話淡濃。</div>
</p></div>
<div class='div-other'><a id='mulu1279' />
<p class='h2'>虎兒崖</p><p style="text-indent:0em" class="lg-abnormal"><div class='lg-row'>崖穴深幽別有奇，亦藏猛虎亦藏獅，眼窺宇宙人無數，能得幾來偷去騎？</div>
</p></div>
<div class='div-other'><a id='mulu1280' />
<p class='h2'>長松嶺</p><p style="text-indent:0em" class="lg-abnormal"><div class='lg-row'>一畝長松堪繫鶴，數竿修竹可留僧，道人已是深山客，俗駕如梭不到門。</div>
</p></div>
<div class='div-other'><a id='mulu1281' />
<p class='h2'>琴案山</p><p style="text-indent:0em" class="lg-abnormal"><div class='lg-row'>天然琴案迥崖山，終日風雲不倦彈，靜聽箇中何曲調？聲聲韻出萬年懽。</div>
</p><p style="text-indent:0em" class="lg-abnormal"><div class='lg-row'>寶石坡，金鵝池，響山消息勿狐疑，大歇場中選佛祖，太平寺裏喝獅兒。</div>
</p><p style="text-indent:0em" class="lg-abnormal"><div class='lg-row'>天上坐，痛快居，竹籬茆舍四窗虛，其中盡是白雲父，來去無蹤意自如。</div>
</p></div></div>
<p class='juan'>破山禪師語錄卷第十九</p>
<div class='div-w'><p style="margin-left:0em;text-indent:1em"><span class='note-inline'>(中州信善符雲臺　韓慧深　劉發清　蔡應龍　江陵信善陳明性　朱妙圓　馮發德同刻破山和尚語錄第十九卷　清谿發泰禪人對　秀水謝文英書　倪君亮子天章雲望刊)</span></p>
<p><span class='note-inline'>(康熙庚申年季春月，嘉禾楞嚴般若坊附藏流通)</span></p>
</div>
</div><!-- end of div[@id='body'] -->
</body></html>