<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>破山禪師語錄卷第六</p><p class="byline">當陽玉泉嗣法門人印正等編</p>
<div class='div-other'><a id='mulu16' />
<p class='h1'>小參二</p><p>小參，僧問：「弟子初入堂，乞師開示。」師云：「那裏是你初入處？」僧無語，師云：「父母未生已前、一念未舉<span class='corr'>已</span>前，是你初處。若是會得元初本體，其來成佛舊矣。」</p>
<p>問：「十二時中那裏是學人安身立命處？」師云：「前山後山。」僧頓足云：「在者裏。」師震威喝一喝，僧亦喝，師云：「你也喝，我也喝，還是那箇底是？」僧無語，師乃云：「問荅繇興乃扣機語也，所謂問在荅處、荅在問處，賓則始終賓、主則始終主，有時賓主互換，當面熱瞞。所以石頭遷禪師云：『明中有暗，勿以暗相睹；暗中有明，勿以明相遇。明暗不相差，秖如前後步。』據此以之為問荅、以之為抑揚、以之為縱奪、以之為機鋒，機不活則見理未圓，鋒不利則神悟未徹，水乳相投、箭鋒相拄非偶然事也。</p>
<p>「昔日南嶽讓禪師初參六祖，祖問：『在甚處來？』曰：『嵩山來。』祖云：『甚麼物？恁麼來？』讓不契，仍歸嵩山八年，一日有箇會處，復來叩六祖，祖云：『甚麼物？恁麼來？』曰：『說似一物即不中。』祖云：『還有修證也無？』曰：『修證即不無，染污即不得。』祖云：『汝既如是，吾亦如是，善自護持。』然此事定不是今日一箇問頭、明日一箇問頭、再一日一箇問頭，徒弄口唇以資談柄，必是工夫做到那極則處，轉不得身、吐不得氣，出一言、發一問，討箇分曉，始適其志。</p>
<p>「又有一等抱守靜工，未得活鱍，將謂千了百當以為自得。卻問雪峰：『古澗寒泉時如何？』峰云：『瞪目不見底。』曰：『飲者如何？』峰云：『不從口入。』此僧不悟，更參趙州。州問：『在甚處來？』曰：『雪峰來。』州云：『雪峰有何言句？』僧理前話，州云：『既不從口入，難道從鼻孔裏入？』此僧一釣便上，遂問：『古澗寒泉時如何？』州云：『苦。』曰：『飲者如何？』州云：『死。』僧後歸雪峰，舉此話，峰焚香，禮趙州為古佛，自此三年不荅話。」師云：「此則公案評量者極多，錯會者不少，都去勝負得失上較人長短，不惟埋沒先聖，抑且辜負<span class='corr'>己</span>靈。殊不知南院曾禮雪峰為古佛，而雪峰今禮趙州為古佛，亦是貧兒思舊債，就中淆訛，只為雪峰三年不荅話處令人難得著眼。山僧簡點二老初荅話處，一箇是順水推舟、一箇是逆風把舵，其相維持，不外於是。眾中有具慚愧者，向雪峰三年不荅話處著得隻眼，日食斗金非分外；其或未然，時餐粒米也難消。」</p>
<p>示眾，云：「一向倚墻靠壁、承虛接響以當了事，古人不應有言『如無手人行拳，無舌人解語』也。所謂絕後再甦，方始欺君不得，豈非為心意識穿鑿卜度耶？損法財、滅功德，最惡無過心意識。既謂無手人行拳、無舌人解語，且道無手人作麼生行得拳？無舌人作麼生解得語？以是言之，大端教人大死一回，自薦自家境界，非借別人鼻孔出氣。如是，則知教外別傳一派好消息盡從者裏流出，寧假墻壁影響邊熱瞞我也。」</p>
<p>示眾，云：「十五日已前為人，佛所護念；十五日已後為人，魔所攝持。正當十五日，是佛底是？魔底是？試道看。如無，莫將閒學解，埋沒祖師心。」</p>
<p>示眾，云：「參禪無秘訣，只要生死切，生死苟切頭，頭自是平帖。如聞報賊來相似，各各胸次中忽起驚疑怖懼，使之逃、動之竄，畢竟到那千里萬里無殃之地，不自平帖而自平帖矣。是以參禪之法與此不別，急於生死關頭討箇活路，自然出言吐氣定國安邦。」</p>
<p>示眾，云：「三世諸佛說不到處，月似彎弓，少雨多風；歷代祖師行不到處，五里一箇亭，十里一箇舖。明上座者裏總不恁麼，中和峰頂雲漫漫，萬松關下水潺潺。」</p>
<p>示眾，云：「若到親切處，莫將問來問。既莫將問來問，安知親切處？明上座又且不然，若到親切處，須將問來問。何故？從苗辨地，因語識人。」</p>
<p>示眾，云：「結制、解制，固是千古常規，只以百日千日便盡終始也。惟此學道一事，非同一說便休，但初念有所未契處，痛與生死二字切之又切，便是結制。只待將素所疑所礙物豁然冰釋，到那不疑之地，便是解制之日也。豈以長期短限而遂終始耶？然而天下叢林喧喧浩浩，以禮義者習禮義、以道德者習道德、以冤恨者習冤恨，肆口雜談，驅賢養愚，莫之返耳。還委悉結解之意麼？啼得血流無用處，不如緘口過殘春。」</p>
<p>示眾，云：「夜夜抱佛眠，朝朝還共起，大家坐喫茶，幾箇打溼嘴？」復左右顧視，云：「有麼？有麼？」時西堂將茶驀面與師一潑，師走起問訊，云：「大眾謝茶。」便歸方丈。</p>
<p>示眾，云：「淨頭今夜設茶，大似井底推車。會得，如麻似粟；不會，似粟如麻。未審眾中有會得者麼？」時有僧不出眾喝一喝，師云：「再喝一喝看。」僧無語，師卓杖云：「莫道明上座向人天眾前撒土撒沙。」</p>
<p>示眾，云：「居士設茶不是好心，山僧生日不是好生，帶累諸人頭破腦裂，不是少喜便是多嗔。試問眾中還有不喜不嗔者麼？」時象崖西堂取果子，對師一擲，師搖頭，崖仍取果又擲，云：「猶嫌少麼？」師云：「知音不必頻頻舉，達者須教暗裏驚。」</p>
<p>示眾，云：「小盡二十九，大盡有三十，內外諸禪和，齊來討巴鼻，一條短杖藜，打得血滴滴。」</p>
<p>示眾，云：「雲門餅，趙州茶，一番施設一番嘉。有人就裏能如是喫著，通身是爪牙。未審眾中還有恁麼人麼？試出來吞吐看。如無，待山僧自吞吐去也。」舉茶杯，云：「會麼？一杯兩杯不濟渴，七箇八箇卻知飽。」</p>
<p>示眾，云：「施主設茶請法，山僧微笑不荅，各人肚裏明白，何用之乎者也？所以道：是法不可示，言詞相寂滅，無言為至言，無說乃真說。雖然不說，不妨熾然而說塵、說剎、說熾然、說無間歇，天地從此位，萬物從此育。會得，途中受用；不會，世諦流布。」顧視左右，云：「若向此中會得，管教生死心息。」</p>
<p>示眾，云：「喫茶說茶話，今古無此例，為道本平常，逢人直教徹。幾能打溼嘴？幾能叫渴煞？都盧到者裏，驀面痛與摑。何以故？破山門下，有賞有罰。」</p>
<p>示眾，云：「初一十五，常住設茶，謂之考功茶。考，謂考其虛偽而得其實落之功也。」時有僧問：「父母未生前本來面目即不問，如何是某甲安身立命處？」師叱云：「何問之顛倒耶？問亦有宗，荅亦攸同。古有僧做工夫到純清絕點處，問先德曰：『皓月當空時如何？』先德云：『猶是階下漢。』曰：『請師接上階。』先德云：『月落後來相見，即此為後人榜樣。』而人不達此意，以明白如皓月是究竟處，殊不知猶是階下漢者，正是點罰未濟處。所謂月落後來相見者，以黑月為極則，然而黑白亦是對待邊事，非究竟謂也。即先德有云：『明中有暗，勿以暗相睹；暗中有明，勿以明相遇；明暗不相差，秖如前後步。』此真得就中消息也。爾輩在此一月來也亦如是口吻，不獨上辜先聖、自負己靈，且日用所需出自艱苦，當深思之。」</p>
<p>示眾，云：「咬定牙關捏定拳，非思量處自瀟然，諸人箇裏合如是，誰懼閻羅算飯錢？大眾還有恁麼人麼？」良久，復云：「箇箇腳跟點地，驢前馬後；人人鼻孔遼天，馬後驢前。堂中坐底心冷，門外立底腿酸，參。」</p>
<p>示眾，云：「初做工夫，於行住坐臥四威儀內遇境生疑，逢緣理會處稍知分曉則不必疑，此是先德入門最要緊處。若久做工夫者，似是而非，終是恍惚，惟理障難除，當機有依倚，臨事覺沾滯，總未大徹大悟之過也。然而徹悟處非在方冊子上印證來的、諸方知識口角頭許可來的，所謂把手牽人行不得，為人自肯乃方親。蓋學道一事如登萬仞之山，且萬仞山猶有形段、猶有程限，必期可到；然而此道無形段，非期月程限而可必者。故古聖云：『佛道長遠，久受勤苦乃可得成。』須立遠大之志，將我日用尋常穿衣喫飯、迎賓待客、屙屎放尿，看是阿誰主張？貼體理會去。老僧前所謂遇境生疑、逢緣理會者是也。靈雲見桃華、香嚴擊竹，人非不見聞，因何不悟？此今人、古人非根器別，在人用工夫切不切耳。若切，剎那頃尚是鈍漢；不切，縱經塵劫猶未夢著在。僧問趙州：『萬法歸一，一歸何處？』趙州荅云：『我在青州來做領布衫，重七斤。』眾兄弟看他問處、荅處是何道理？此是漫天說價，不妨就地還錢，須是當家種草始解翻騰者也。若是裁長補短、較重論輕，雖是新奇亦成滯貨。老僧如是告報，未審諸人還委悉麼？莫教錯過眼前事，無限春光不再來。」</p>
<p>示眾，師入禪堂坐次，維那云：「有問話者出眾問話。」師驀拈鐘槌，舉起云：「者箇棒棒見血。」良久，眾無出，師云：「打退不如嚇退好。」</p>
<p>復舉：「秘魔禪師終日擎一鐵叉，凡有衲子來參便一叉叉住，云：『道得也叉下死，道不得也叉下死，速道速道。』如此數年，罕有契其機者。後一納子先去將叉藏過，詣前作禮，秘拈叉不見，其僧呵呵云：『原來見解只如此。』據我儂判斷，秘魔原只在乂上作活計，者箇衲僧也善班門弄斧。今日我儂手中鐘槌亦是借底，倘有討去時，豈不是猢猻入布袋？雖然如是。」驀豎拳，云：「還有者箇不從人借。若論者箇，人人本有，各各不無，只緣一向被生言熟語縛定，不得自繇，甚是恍惚。欲做做他不上、欲放放他不下，遇喜被喜縛、遇怒被怒縛、遇哀被哀縛、遇樂被樂縛、遇聖被聖縛、遇凡被凡縛、遇生死被生死縛、遇涅槃被涅槃縛，總之聖解凡情一向認為實法。殊不知聖解凡情本一靈玅，活鱍鱍地不見有生、有死，有凡、有聖；死逼逼地亦不見有生、有死，有凡、有聖。者點靈妙所在，向汝諸人說來總是無用，須是各人二六時中自去看破始得。所謂從緣悟入，永不退失。我儂此說亦是隨宜方便。何謂也？有一向用心苦苦切切無計奈何者，忽間便覺安穩。如人負擔上山，到了十里、二十里，亦復不知還有多少里數到家，忽遇一人向伊道：『好了，好了，秖有一里半里便是家了。』其人雖未到家，便覺胸頭肩上輕了一輕。</p>
<p>「我在學地時甚是快活、甚是自在，不料做了今世後世人之師範亦如做學者時愈難。願眾兄弟各各發大心、奮大志，盡此一期將胸中者點恍惚處冰消瓦解，遍界光揚祖道，得不慶快平生者哉？</p>
<p>「是則雖是，還有一種疑處，一發向汝諸人說破。自古聖人悟道者甚多，出世利生者間有幾人而已？定不是必要開堂說法方為了事。豈不聞古人道：『群華若有霑春日，根在深巖也著開。』然開堂說法，一要福緣偶湊，夙生願力不期然而然者，永無他患。我儂雖在者裏，無奈一眾所推亦是牽強，所以是是非非、煩煩惱惱，幾欲尋把茅蓋頭以作逸老完事。蓋緣金粟老人之囑猶然未了，只得在此鼓兩片皮，遭人簡點，欲棄眾則棄諸佛也。雖然一番絡索，也是棒打石人頭，嚗嚗論實事。珍重，珍重。」</p>
<p>示眾，師入禪堂，僧問：「子啐母啄時如何？」師云：「哩羅哩羅。」僧禮拜，師乃云：「打起精神莫放寬，一錐錐定只教穿，若無疋馬單刀力，一月工夫又枉然。」問：「如何是疋馬單刀句？」師驀面一掌，便歸方丈。</p>
<p>示眾，云：「老僧欲睡，侍者舉今日為大眾入室因緣，老僧復為大眾頌出：兩堂雲水求入室，一碗殘茶當面擲，逐塊韓盧腳底忙，尿床鬼子胸頭急。對賓不涉有無機，覿面相呈殺活句，非但山僧獨恁麼，大都佛祖亦如是。」</p>
<p>示眾，云：「者箇事相從者百，不如信向者一二；信向者百，不如徹證者一二；徹證者百，不如當此惡世行道者一二。然而行道者雖得一二，及乎究竟諦當處尚未及古人履歷。近代且無上古叢林、上古師法、上古機會，吾儕入蜀經今十載，雖叢林禮法不如上古，風俗漸移，稍通一線與人信、與人行，但久近之間不恒篤信此道，大約自辜本心，立志不善，往往詐明頭我是參禪者、我是學道者，把句古人語蘊在胸中，謂是<span class='corr'>本</span>參話頭，及至登門歷戶，有語無語盡逐落華流水，拋擲腦後。故終身而無成者，其病在心志之不善，非禪道之不靈也。若是一定有話頭與人參、有實法與人會，則達磨初祖不知擔幾許話頭來，迄今也是有盡。山僧每對學人言遇境生疑、逢緣理會，甚是捷當、甚是至要，胡不聞酒樓和尚聞客人唱曲，云：『你若無心我便休。』忽然大悟？遠公社十八高賢內有一高賢棄妻出家，夜夢與原妻行不淨行，自揣彼又不曾來、我又不曾去，因何而有此事？致疑，不待天明忽然大豁。此從上先德如此悟證，難道定是參話頭、做工夫得耶？凡是遇境逢緣處即是觸發，忽一觸發便是大疑，有大疑必有大悟。疑乃悟之因也，不疑則不悟。既是眾中信根稍具，即此不可蹉過。珍重。」</p>
<p>小參，若也禪人請師示真實義，師驀豎拂子，云：「若論真實義，向此會去。即我釋迦老子初出母胎時，一手指天，一手指地，周行七步，目顧四方，『天上天下，唯吾獨尊。』乃至成道後說法四十九<span class='corr'>年</span>，露布一代時教亦此註腳。所以道：『唯我一人而能救護，我為法王，於法自在，如我所得法，微妙最第一。』然而者一『我』字的體露頭露面了也，切莫推在聖賢分上，即人人動止施為非我而誰？」復揮拂一下，云：「珍重，珍重。」</p>
<p>小參，僧問：「大道只在目前，要且目前難睹。既在目前，為甚麼難睹？」師舉起念珠，云：「是甚麼？」進云：「念珠。」師云：「未夢見在。」進云：「和尚作麼生？」師云：「你眼瞎。」僧禮拜，師乃云：「者件事如金屎法相似，不會如金，會者如屎。所以當時有一僧問古德：『如何是佛？』德云：『我欲向汝道，只恐汝不信。』僧云：『和尚誠言，安敢不信？』德云：『即汝便是。』其僧悟去。如高峰大師在學地時，盡平生伎倆一一搬弄話頭換了多少，初淨寺掩關、立死限學禪、排昏擯散無不經驗過來，只是胸中沒箇灑落處。後因夢寐之際忽然舉起『萬法歸一，一歸何處？』似有疑情結搆，偶於壁間見五祖演真贊曰：『百<span class='corr'>年</span>三萬六千朝，反覆元來是者漢。』便有少分相應，就去與人機鋒轉語，卻被雪巖欽問著：『汝日間浩浩裏作得主麼？』曰：『作得主。』『夢寐中作得主麼？』曰：『作得主。』『正睡著無夢時，主在甚麼處？』峰無對，欽曰：『我也不要你參禪、不要你學道，但只饑來喫飯、困來打眠，畢竟要曉得者著子方休。』峰自此仍是五年，一日推枕子墮地，豁狀大悟，方曉前非。而今兄弟家豈不如古人耶？斯時也有利者、也有鈍者，適纔者一隊即當漢齊來問話，一箇豎拳、一箇彈指，似古人乎？不似古人乎？似則也是、是則未似，一箇是冬瓜直儱侗、一箇似瓠子曲彎彎，雖道目前無法，意在目前，只如我與眾同處一堂，同一眼見、同一耳聞、同一寂靜，只是各人肚裏明白。所謂如人飲水，冷暖自知，就是三世諸佛、歷代祖師、天下老和尚遞相出興千方百計，無非只要各人曉得。如《法華經》云：『若人曉了此，諸佛世之師。』」</p>
<p>追嚴小參，師云：「『百千三昧、無量妙義，盡向一毫頭識得根源』，此是從上先德開門見山之語也，山僧今日舉似，鄒方晉奉薦先嚴鈞衡老居士還識也未？若也識得，回觀三際浩然大均，變西方而為東土、易東土以作西方，鼻孔摩觸家風，髑髏橫干宇宙，三世諸佛得之如水投水，歷代祖師悟處似空合空。所以先聖道：『在眼曰見，在耳曰聞。』」驀豎拂，云：「見麼？」喝一喝，云：「聞麼？若於見聞處薦，認賊為子；不於見聞處薦，將子作賊。恁麼也不得、不恁麼也不得，且道如何即得？」復豎拂子，喝一喝，云：「即此見聞非見聞，休將子賊較疏親，耳邊多少閒題目，賺我光陰十萬程。」</p>
<p>示眾，云：「箇箇眼橫鼻直，人人鼻直眼橫，若還取我求實，依舊可憐一生。所以道：百姓日用而不知，良可悲。夫佛祖方便固多，要之不出兩種，則禪、佛是也。信得參禪，及立志參禪；信得念佛，及立志念佛。雖頓漸不同，出生死心一也。苟生死心破，何容眼上更添眉、矢上更加尖矣？時寒勿勞久立，珍重。」</p>
<p>小參，僧問：「如何是悟中迷？」師云：「錢串井繩。」進云：「如何是迷中悟？」師云：「笊籬木杓。」僧禮拜，師乃云：「錢串井繩、笊籬木杓，迷悟兩關，聖凡一著。」驀呈拄杖，云：「莫是者一著麼？不遇春風華不開，華開又被風吹落。」</p>
<p>示眾，云：「藥山久不陞座，陞座一場懡㦬；老僧久不落堂，落堂一場敗闕。且道敗闕的是？懡㦬的是？若向此處會得，大家敗闕、大家懡㦬；其或未然，老僧為汝諸人下箇註腳去也。」以拂子打圓相，云：「是法不可示，言詞相寂滅。」</p>
<p>對靈小參，師云：「宋門陳氏薦夫主，強欲山僧打口鼓。見者、聞者罪性空，西方、東土何須數。數不數？甜者甜兮苦者苦。宋居士還會否？不因誤殺李將軍，誰解藍田射石虎？」</p>
<p>示眾，云：「學道勿論久近，參方不參方、見人不見人，只要識法者懼，不在快口嗔資談柄鬥百艸機多一句為勝也。上古雖有施設，應病與藥也，近日執藥而成病也，總不是本分家作用。若是箇漢徹法源底，在言句，言句中痛快；在棒喝，棒喝中痛快。本一活物，何拘彼此？為我濟北老古錐，見人在言句中不根其旨，獨以棒喝接機，無容湊泊，如擊石火、似閃電光，當下要人瞥地。」說及此，大休法師至，師起身云：「道也好箇消息。何也？葛藤有話無人說，付與隔林幽鳥啼。」</p>
<p>除夕示眾，師云：「年盡月盡日盡時盡，滿盤果子喫盡，禪和肚內屎腸子都抖盡，只有明上座一句『茶令未盡』試舉與大眾，切不可道著除歲，道著者喫茶。春宵一刻值千金，寸金難買寸光陰，暫時不在如同死人。」各人照顧話頭時，一眾不契，西堂含璞出眾，向前展兩手，云：「既一切都盡，更要某甲道箇甚麼？」師云：「卻被闍黎勘破。」</p>
<p>示眾，師云：「斬新條，行新令，萬峰佛法無少賸，拈來放去絕遮攔，向背卷舒無底蘊，引得天下衲僧來乞命。今夜是明上座拄杖子一捺捺定大眾，還有爬得起來的麼？試出來，轉身吐氣看。」</p>
<p>示眾，師云：「今夜永覺上座設茶，欲病僧茶話也，是將蝦釣鱉，益人人<span class='corr'>己</span>躬下一段大事。是我先佛說起與我輩做箇通事舍人一般，亦是大家瞌睡相似，畢竟有箇先醒者。然先醒者非獨自醒，逐箇教之令醒。所以經云：『舍利弗當知，我本立誓願，欲令一切眾如我等無異。』極容易事而翻為難事，又不得不從難處做去。若是有形段事則可易做，唯此事大而無外、細而無內，沒撈摸、沒巴鼻，欲下手則無處下手、欲用心則無處用心，到此惟證乃知。不爾，疑生、疑死、疑佛、疑祖，者些恍惚處，實為命根不斷。還委悉麼？不愁劍戟如星下，唯恐藕絲絆殺人。」</p>
<p>示眾，師云：「自當年一華五葉，二株嫩桂昌昌已來，竟無餘華鬥麗，今夜明上座不忍杜口去也，亦說兩句聊為點景。且道是那兩句聻？荷盡了無擎雨蓋，菊殘猶有傲霜枝。」</p>
<p>壽山上座為薦師弟請小參，師云：「默然，默然。今日周年，爾我口業，改綻金蓮，銜冤一世，抱恨九泉，我為汝正、汝為我圓，彼此相雪，孰聖？孰賢？」舉拂子，云：「今日向山僧拂子頭上薦取，人人腳跟點地，箇箇鼻孔遼天，只為聞香逐臭，沒卻半邊。大眾且道：那半邊在甚麼處？」以拂子打圓相云：「還委悉麼？猿抱子歸青嶂裏，鳥銜華落碧巖前。」</p>
<p>為允愚馮詮曹對靈小參，師云：「癸酉年萬峰山頭別去，乙<span class='corr'>巳</span>年金城寨上歸來，風塵不覺幾經灰，夢眼從茲大打開。仰勞大眾念《彌陀經》一卷，以資冥福。」</p>
<p>拙之禪人歸山，請小參，師云：「出蜀江南經五秋，忘身為法便回頭，而今幸落老僧手，點破癡心得自由。天鏡、拙之二禪人自辛丑年去，乙巳年歸，存亡固別，道念本同，此真良朋善友也。」</p>
<p>復舉：「法眼與修山主結伴參方，行腳途中值雨，投地藏宿。時地藏問曰：『眾禪客從何方來？』法眼曰：『南方來。』曰：『南方近日佛法如何？』曰：『商量浩浩地。』曰：『何如我者裏種田博飯喫？』曰：『爭奈三界何？』曰：『喚甚麼作三界？』法眼無語。次早辭行，藏曰：『明教有云：「三界唯心，萬法唯識。」』乃指庭前一片石，云：『且道者片石在汝心內？在汝心外？』法眼曰：『在我心內。』藏曰：『行腳人著甚來由安片石在心中走？』法眼至中途有疑，轉歸地藏住，求決此事。今拙之攜天鏡靈骨歸，請老僧撥轉埋卻，不亦與古人較之天淵也耶？試問：古今雖異，行腳是同。且道如何是同處？仰煩大眾同送涅槃山上與伊據款結案。」遂拽杖行，至山安厝畢，復云：「不致鴉腸狗腹，今乃塞壑填溝，時有松風皓月，常來作伴為儔。」</p>
<p>翠竹山端、常二禪人薦師祖請小參，僧問：「如何是超宗薦祖事？」師豎拂子云：「會麼？」僧云：「枝上生枝。」師云：「眼華作麼？」僧禮拜，師乃云：「青山崔嵬，綠水徘徊，雖有出沒，本無去來。今日智端、智常為師祖普天除禪，強老僧登曲彔木，弄鬼眼睛，說常、無常法。」遂喝一喝，召大眾，云：「聞麼？若聞此喝是有，即常義。」良久，云：「大眾還聞麼？喝久聲消，此是無聞，即無常義。所謂諸行無常，是生滅法，生滅滅已，寂滅為樂。若於此薦得，滿盤餚饌、百味珍饈他亦不受，況水月道場、空華佛事耶？正恁麼時，且道他不受處作麼生委悉？不離當處常湛然，覓則知君不可見。」下座。</p>
<p>慕義侯士心譚護法追慈，請對靈小參，師云：「山水年年在，人煙歲歲更，應知更改處，便是不改人。如是，則譚護法奉薦先慈龔夫人盡未來際不曾生、盡未來際不曾滅，一道常光現前，古今三世不別。試問諸仁者：且道不別處如何委悉？」良久，云：「但觀來去無來去，永證金剛堅密身。」</p>
<p>中秋示眾，云：「時臨冷澹中秋節，四海禪和心未歇，雲集齊來覓指歸，一人一餅一輪月，有時暗中有明，有時明中有暗，且道作麼生吞吐？」</p>
<p>除夕示眾，師云：「雙桂今年除夕，人天濟濟密密，別無禪道可將，箇箇眼橫鼻直。」</p>
<p>師入堂坐次，時維那指一僧詣前作禮乞開示，師驀頭一蹋，云：「為汝諸人開示了也。」便出，歸方丈。</p>
<p>師入堂，僧問「色不異空，空不異色」之旨，師云：「此空即觀自在菩薩行深般若波羅密多時照見五蘊皆空之空也，色即五蘊之色也。言不異者，即色即空、即空即色，則法法頭頭誠莫二之真空真色也，非同二乘執空偏空之空。凡夫認色、實色之色，此二者有執，認之人存偏實之法，的非豁然時深達五蘊本來自空之空為則也。所謂空中無色，無受、想、行、識，無眼、耳、鼻、舌、身、意，無色、聲、香、味、觸、法，則無十八界能執認之人也。無無明亦無無明盡，乃至無老死亦無老死盡，無苦、集、滅、道，則無四諦十二因緣所偏實之法也。無智亦無得，則無修證階級之位次也。以無所得故，總釋豁然時當體全空處，非但菩薩唯然，即三世諸佛亦同此也。還委悉色空之旨麼？」眾禮拜，師復云：「有智主人，二俱不取。」</p>
<p>覃總府牟夫人請開示，師云：「者箇事人人本具，不可以男女相拘、聖凡見隔，淨裸裸、赤灑灑，無可把，渾無一物當情。如過獨木橋相似，一直向前，不可左顧右盻。若作一念，萬念遂生，不惟到彼岸不得，要且初舉步尚生無限怯弱也。然而佛祖種種法門不出頓、漸兩途，亦是當機信、不信故。若是信得及、把得住，漸亦頓也，即日用茶裏、飯裏事物當情處一看看破是箇甚麼道理，一不作道理解、一不作玄妙會，如人飲水，冷煖自知。工夫如此做去，久久自覺從前得力、不得力，別有一段光景，向人吐露不得。當此之際，正是名字不足以載、言論不足以辯，惟證者方知也。」</p>
</div>
<p class='juan'>破山禪師語錄卷第六</p>
<div class='div-w'><p style="margin-left:0em;text-indent:1em"><span class='note-inline'>(嗣法門人蜀東渝州印萬　鐵鳳山印純同刻破山和尚語錄第六卷　堆藍弘禮禪人對　秀水謝文英書　嘉興倪天章刊)</span></p>
<p><span class='note-inline'>(康熙庚申歲孟春月，嘉郡楞嚴般若坊藏板)</span></p>
</div>
</div><!-- end of div[@id='body'] -->
</body></html>