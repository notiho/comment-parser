<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><p>嘗聞古人有言：「馬大師位下出八十四員善知識，真得法髓者不過數人，其餘盡是唱導之師。」余頗疑之，以為馬祖弟子皆大冶精金，安有彼此？況擔荷大法豈是易事？能以所得唱導後學，則佛祖慧命可續，更何他求？</p>
<p>既乃始省黃梅五祖已有北宗一支，雖毫釐之差且至千里，故曰：「智過於師，方堪傳授。」印空、印水、印泥則不同矣。</p>
<p>所以天童中興臨濟，惟雙桂破山和尚洵今日之百丈歸宗也。其入處斬絕，不涉廉纖，又得密老人與之扣擊，似黃檗之於滹沱，全提正令，不放一鍼出路。宜其開法嘉興東塔，後旋返蜀鄉，坐道場一十有四。凡三十七<span class='corr'>年</span>中，秉吹毛慧劍，倒用橫拈，咳唾掉臂，無非向上提持。如塗毒鼓，聞者沾其氣息無不喪身失命，即王公勢要亦皆頫首屈服。化導所至，寧復知解所能測識哉？今語錄具在，將使天下後世觸著、磕著，悉與斷卻命根，豈止一時？</p>
<p>昔歲丁酉，昭覺醉師至禾，曾刻本師語錄十二卷行世，時和尚固無恙也，又十載而圓寂，則初刻為未全。茲玉泉正師裒集全稿，付梓入藏，問敘於博思和尚。</p>
<p>昔<span class='corr'>年</span>住福城時，余年猶少，聞衲子群言：「和尚說法迥出尋常。」而余竟以塵緣所繫，不及一領法誨，以至老而無聞，寧堪作弁首之序？但吾里東塔為和尚開法第一道場，古新清白師當日親炙左右，每向余稱述一言半句，不覺想梅生液。余雖愚鈍，實深信之。</p>
<p>兩師不遠數千里，與古新協力了本師公案，區區縱不能道其萬一，烏可以不言？正如掉棒打月，何所不可？</p>
<p>康熙庚申，佛生日，檇李約庵道人施博拜撰</p>
</div>
<div class='div-xu'><a id='mulu2' />
<p class='h1'>敘</p><p>破山大師道化之盛，平生所開法會凡十有四處。其最先在吾禾之福城，於時師年甫三十，方得法於金粟即受斯請。予嘗同友人周子貞可數往參謁，媿初學無所契，但見有知解之宗徒、心性之禪說，竊疑其非，以落艸之談相質，師每笑而然之。此事迄今遠矣，尚能記憶之也。</p>
<p>自師之入蜀，隨阻寇亂，彼此不相聞久，及乎陽平通道門人丈雪攜師語錄來禾中授梓，予當分守川北。丈雪以所刻成書，付其徒竹石偕予行，予抵川，而師在金城仍見阻，懷三十餘<span class='corr'>年</span>之別，有重歎焉。</p>
<p>予嘗聞蜀人言師折伏呂督，師大器，不啻宋悅公之於無盡，十三家之賊殺師不得反信奉。師為之止殺，將頭臨刃，七難不渝，有古德之風，而兇威自戢，其道力似尤過之也。</p>
<p>師念不忘吾禾，常有東行之約，因三峽未開，望夔州而返。以後譚姚二家俱效順，吾友沈子子相令新寧，適鄰其地，得數禮覲師。師語及禾中道侶，每為惓惓，不數<span class='corr'>年</span>而師竟示寂去，由是予繼見之望絕矣。</p>
<p>予前在保寧，屢晤其門人離指云：「丈雪刻行之書芟逸頗多，師意猶見少。」今師歿十餘載，門人蓮月從荊門來禾，復彙刻全錄共二十卷，實承師之志。</p>
<p>蓮月請予言為弁，予與師多舊緣，不敢辭。且今宗門敝壞，聰明者濫于文詞、樸實者流于義學，竊謂非師之大用大機不足以振起，二十卷之刻良不厭多，不然，則諸方之著述已日夥矣，此又何求益也？</p>
<p>康熙十九<span class='corr'>年</span>，四月望後五日，檇李王庭拜題。</p>
</div>
<div class='div-other'><a id='mulu3' />
<p class='h1'>破山禪師語錄目錄</p>
<ul class="">
<li>序文二</li>

<li>第一卷
<ul class="">
<li>上堂一</li>
</ul></li>

<li>第二卷
<ul class="">
<li>上堂二</li>
</ul></li>

<li>第三卷
<ul class="">
<li>上堂三</li>
</ul></li>

<li>第四卷
<ul class="">
<li>上堂四</li>
</ul></li>

<li>第五卷
<ul class="">
<li>上堂五</li>

<li>小參一</li>
</ul></li>

<li>第六卷
<ul class="">
<li>小參二</li>
</ul></li>

<li>第七卷
<ul class="">
<li>機緣</li>
</ul></li>

<li>第八卷
<ul class="">
<li>法語一</li>
</ul></li>

<li>第九卷
<ul class="">
<li>法語二</li>
</ul></li>

<li>第十卷
<ul class="">
<li>法語三</li>
</ul></li>

<li>第十一卷
<ul class="">
<li>法語四</li>
</ul></li>

<li>第十二卷
<ul class="">
<li>書問</li>
</ul></li>

<li>第十三卷
<ul class="">
<li>拈古</li>

<li>頌古</li>

<li>聯芳偈</li>
</ul></li>

<li>第十四卷
<ul class="">
<li>示偈<span class="note-inline">(七言四句)</span></li>
</ul></li>

<li>第十五卷
<ul class="">
<li>示偈二<span class="note-inline">(七言四句)</span></li>
</ul></li>

<li>第十六卷
<ul class="">
<li>示偈三<span class="note-inline">(七言四句　五言四句)</span></li>
</ul></li>

<li>第十七卷
<ul class="">
<li>佛祖讚</li>

<li>自讚</li>
</ul></li>

<li>第十八卷
<ul class="">
<li>雜偈<span class="note-inline">(七言八句　五言八句)</span></li>
</ul></li>

<li>第十九卷
<ul class="">
<li>雜偈</li>

<li>坐禪箴</li>

<li>十二時歌</li>

<li>牧牛圖頌</li>

<li>題小像</li>

<li>題行樂圖</li>

<li>萬峰景</li>
</ul></li>

<li>第二十卷
<ul class="">
<li>序</li>

<li>疏</li>

<li>銘</li>

<li>偶言</li>

<li>佛事</li>

<li>行狀</li>

<li>年譜<span class="note-inline">(附)</span></li>

<li>塔銘<span class="note-inline">(附)</span></li>
</ul></li>
</ul></div><p>破山禪師語錄目錄<span class='note-inline'>(終)</span></p>

<p class='juan'><a id='mulu4' />破山禪師語錄卷第一</p><p class="byline">當陽玉泉嗣法門人印正等編</p>
<div class='div-other'><a id='mulu5' />
<p class='h1'>上堂一</p><p>住嘉興府東塔廣福禪寺，師在苕谿福山受請，崇禎二<span class='corr'>年</span>八月一日入院。至佛殿，以坐具拂一拂，云：「八字打開，當陽拋出，坐斷報化佛頭底人，正好不向佛求、不向法求、不向僧求，常禮如是。」便拜。</p>
<p>伽藍堂，云：「前三三，後三三，俱在者裏。弘護今日被山僧一瓣香觸碎鼻孔，莫怪山僧粗糙。」</p>
<p>祖堂，云：「一華開五葉，至今狼籍不少，更要起模做樣作麼？咄！」</p>
<p>眾請陞座，拈香云：「此瓣香喫盡國王水土，養成一肚豪氣，放之則彌六合，卷之退藏於密，爇向爐中，恭為今上皇帝祝嚴聖壽，萬歲萬歲萬萬歲。」</p>
<p>次拈香云：「此瓣香奉為闔朝文武、天下官僚、本山請主、護法居士，惟冀同明般若，共證菩提。」</p>
<p>又拈香云：「此瓣香斧斫不開、刀劈不破，雨灑風吹遂成乾屎橛，此是第一回拈出，供養見住金粟山廣慧禪寺傳曹谿正脈第三十四世密雲和尚，用酬法乳之恩。」</p>
<p>就座，維那白槌，云：「法筵龍象眾，當觀第一義。」師云：「香已拈了，更要山僧說箇什麼？」</p>
<p>時和石孫居士稽首請垂語，師云：「山僧素志本欲深棲巖竇，隱遯過時，不意撞夥鐵面皮居士，善具辣手，慣會拏雲，將山僧拽入者保社，開張臭口，說幾句燥脾胃話以光法門。山僧自揣愚劣，不會打葛藤，只好舉則古人住院因緣以塞來命。昔日圓通禪師入院，云：『圓通不開生藥舖，單單只賣死貓頭，不知那箇無思算，喫著通身冷汗流。』者老漢住院還有箇死貓頭賣弄腥羶，遂引蒼蠅成群作隊。山僧今日到院，也無死貓頭賣，亦無生藥鋪開。」以兩手作擎瓶勢，云：「單單只有者箇，大眾且道：者箇是什麼？」</p>
<p>眾無對，師高聲云：「曹山好顛酒。」復云：「破山喫著曹山酒，醉得通身俱是口，瞎禿光兒罵上天，又來拈棒打顛狗。山僧恁麼告報，非是壓良為賤，抑且法爾如然。未審眾中還有傍不甘底衲僧麼？出來相見。如無，更與諸人重下註腳去也。」驀拈拄杖卓一卓，云：「還知麼？知，則途中受用；不知，則世諦流布。」喝一喝。復白槌云：「諦觀法王法，法王法如是。」下座。</p>
<p>開爐，上堂。[車*度]轢嚴居士問：「大悲千隻手，那隻是正手？」師云：「四稜著地。」進云：「大悲千隻眼，那隻是正眼？」師云：「八面玲瓏。」進云：「手眼不勞重舉似，單傳意旨是如何？」師震威喝一喝。進云：「雙手劈開生死路，一眼覷破是非關。」師便打。進云：「瞎。」師云：「瞎瞎。」士禮拜，師乃云：「新開爐韝辣鉗錘，正打傍敲下下隨，本是幾團零落鐵，一回入火一回奇。大眾還有一回奇底也未？」一僧出眾，喝一喝，師云：「好喝。」僧無語。師云：「此奇未足盡善，看木上座為汝諸人弄奇去也。」以拄杖擲地，鼓掌呵呵，云：「也大奇，也大奇。」</p>
<p>孫弘祚、弘福為薦祖簡肅尚書請陞座。師云：「一念普觀無量劫，非去非來亦非住，如是了知三世事，超諸方便成十力。」以拄杖卓一卓，喝一喝，云：「也甚奇怪，山僧適才舉首上場詩，引得簡肅孫公跳在山僧拄杖頭上，現大人相，出廣長舌，道山僧眼華不少，被山僧一喝，依然向山僧拄杖頭邊默默隱去。山僧所見如是，未審諸人同見也無？若也同見，便見三世諸佛、歷代祖師、并及人人生身父母、歷劫宗親，全體如是來、全體如是去、全體如是住；其或未然，更聽山僧與尚書題額去也。」以拄杖劃一劃，云：「昔日君王為柱石，今朝佛法作金湯。」</p>
<p>上堂，師云：「天得一以清；地得一以寧；君王得一，天下太平；衲僧得一，海眾雲臻。雖然總之是一，爭奈緇素分明。舉其緇也，兵隨印轉；舉其素也，將逐符行；直饒不緇不素，未是輥芥投鍼。大眾！正恁麼時，如何是鍼芥相投句？龍得水時添意氣，虎逢山勢長威獰。」</p>
<p>上堂，師云：「今朝正值臘月八，釋迦原是小悉達，經行忽地面仰天，撞著明星<span class='corr'>刺</span>眼瞎。阿㖿阿㖿，相救相救。」卓拄杖，云：「幸爾還有者箇在，不然終是扶籬傍壁漢。」</p>
<p>金粟專使送法衣至，上堂，師云：「大庾嶺頭提不起，雞足山前成滯貨，山僧今日獲一披，如雲普覆華王座。大眾記取：三十年後切不可動著。何也？動著則禍生。」</p>
<p>望日，上堂，師云：「天上月正圓，人間道月半，撞著閻羅王，便把飯錢算。咄！休打算，且待山僧細細與你從頭判。天上月正圓，陝府鐵牛頭角攢；人月半，嘉州大象皮毛換。撞著閻羅王，大蟲被犬傷，便把飯錢算。兩箇五百是一貫，不管三七廿一、二五一十，挨排算到臘月三十日秖算得一半，設或完全，直待驢年。」喝一喝，卓拄杖下座。</p>
<p>歲旦，上堂，僧問：「新年百草頭，早<span class='corr'>已</span>露公案，舊時底春風，華放滿園香。如何是不涉新舊句？」師豎拂，云：「是新？是舊？」進云：「密密無蹤跡，相逢帶喜顏。」師云：「閒言語。」僧禮拜，師乃云：「爆竹一聲，蒼天兩字，艸木昆蟲，全彰意氣。柳眼拖不價之金，梅梢吐不瑕之玉，龍兒鳳子齊歌舜德堯仁，癩狗泥豬同和祖風佛日。導群倩而越死超生，普萬有而豐衣足食。大眾！正當恁麼時，還有不威而嚴、無為而化者麼？」良久，云：「東風吹出林間去，引得遊蜂攘舊新。」</p>
<p>元宵，上堂，師云：「今朝正月十五，處處敲鑼擂鼓，將謂移苦為樂，誰知翻樂為苦？一念此界他方，卻被風隔雨阻。放出鐵鷂流星，打殺街頭石虎，引得彌勒呵呵，笑到日輪當午。大眾且道：他笑箇什麼？心生大懽喜，自知作佛祖。」</p>
<p>解制，上堂，師云：「東風解凍，百艸萌芽，行腳衲僧，似粟如麻。拖泥帶水兮，艸鞋獰似虎；溷俗和光兮，拄杖活如龍。向有佛處不可住，無佛處急走過，方稱英俊衲家。切不可向萬里無寸艸處去，虛度生涯。大眾！且如今日臨行慶賞一句作麼生道？摘楊華，摘楊華。」</p>
<p>浴佛，上堂，師云：「山僧偶患腹瀉，撒屎不成屎橛，將此塗污諸人，諸人鼻孔未徹。徹不徹，一條白棒當頭楔。雖然如是，怎奈事無一向，今遇釋迦老子誕辰，不無也要應箇時節。大眾且道：應時應節一句作麼生道？時破浪在。」眾鼓掌作聲，師拈起拄杖，云：「還要第二杓惡水麼？」卓一卓，下座。</p>
<p>丘檀越送銅鍋至，上堂，師云：「存曾丘方伯不識好惡，布施一口大鍋，要山僧煮鐵釘飯、炊木樝羹，供養盡大地人箇箇咬嚼。山僧今日開此無遮大會，豈肯私瞞？普欲是天、是人，是僧、是俗，受此食者盡教同福同壽、同證同得，功超五果、行越三賢。未如是者，且向碗底箸頭豁開兩眼，切莫瞌睡，將木樝羹、鐵釘飯細細咬嚼，看是什麼滋味？參。」</p>
<p>金居士生日，請上堂，師云：「時當毒熱渾如火，逼得通身白汗流，只為諸人不肯薦，山僧特地一場愁。咄！愁箇什麼？莫是衣不足身、食不足口麼？若是衣不足身，不蠶而衣者有也；食不足口，不耕而食者有也。但世間名利、富貴榮辱，種種亦復如是，何足致愁？單單只愁生死交謝、寒暑迭遷，有物流動，捨死趣生、捨生趣死，如旋火輪無有休息，所以愁耳。今日幸我金居士誕期，營齋供眾，強山僧舉揚箇事。然居士本意惟求壽命比南山、福德如東海，不若將此馳求之心用在生死際頭，求得生死二字脫然無累，方知壽命福德盡未來際不曾增、盡未來際不曾減，盡未來際不曾生、盡未來際不曾滅，淨裸裸絕承當，赤灑灑無回互。」</p>
<p>驀拈拄杖，卓一卓，云：「還委悉麼？體取本來堅密身，永證金剛無量壽。」</p>
<p>上堂，師云：「昨日盆傾大雨，今朝杲日麗天，帶累人衣乍乾乍溼，哄得艸鞋增價增錢。忽地乾坤一色，宇宙同源，為復是佛祖誕生？為復是神僊脫陰？問取拄杖子，拄杖子道：『是我敬雲施居士八十老母高陞壽域，所以有如是無量無邊不可說不可說華藏莊嚴海，一一流出無量無邊不可說不可說福德智慧門，一一含容無量無邊不可說不可說壽命聚，一一聚中或現大身、或現小身，或現男形、或現女形，凡有所為悉皆現之。』山僧聞已，入是三昧，洞見十方，無障無礙。」</p>
<p>驀拈拄杖，卓一卓，召大眾云：「還見麼？眼窺海屋添籌處，悟取中間不老人。」</p>
<p>[車*度]轢嚴居士送大悲菩薩進院，請上堂，嚴問：「千僧拱侍，法海波騰，風恬浪靜即不問，如何是興波作浪事？」師震威一喝。進云：「今朝大士歸禪院，手眼憑師為點明。」師云：「瞎。」進云：「轉大士為羅剎則易，化羅剎為大士則難，非難非易一句作速道來。」師云：「截斷葛藤。」進云：「依然日午打三更。」師豎拄杖，士拂袖歸眾，師乃云：「福城東際煙水漲，大塔廟前樓閣開，千手大悲捫不住，無端放出善財來。大眾且道：善財來作甚麼？隨行蹋斷流水聲，縱觀瀉出飛禽跡。」</p>
<p>克彬禪人為師祖送靈骨入塔，請上堂，僧問：「生滅去來即不問，如何是密師安身處？」師云：「主山前，案山後。」僧禮拜，師乃云：「一葉落，天下秋；一塵起，大地收。所以道因緣和合，虛妄有生；因緣別離，虛妄名滅。殊不知我密化上座性真常中求于去來迷悟生死涅槃了無所得。既無所得，且道伊即今在甚麼處安身立命？」</p>
<p>驀拈拄杖，卓一卓，云：「還委悉麼？不離當處常湛然，覓則知君不可見。」</p>
<p>上堂，師云：「秋風起，秋夜長，未歸客，思故鄉。阿誰是未歸客？莫是三賢十聖是未歸客麼？西天四七、東土二三是未歸客麼？今日現前大眾，若僧、若俗，是未歸客麼？若然歸者，掉臂不顧；其或未然，且漫躊躕，切不可終日塵勞汩汩、業識忙忙，蹉跎過日。急須緊繫芒鞋，牢縛裙褲，慎勿思前算後、思後算前，中途懈退；必要猛著精彩，驀直歸到故鄉田地方始住腳。」乃拈拄杖，卓一卓，云：「還有恁麼人麼？」良久，云：「來到寶山須採寶，莫教赤手又空回。」</p>
<p>受印開，為僧上堂，師云：「金鋤削盡千峰雪，露出天涯星月孤，照得世間人廓徹，都來依樣畫葫蘆。大眾還有依樣畫得者麼？有則不妨好手手中呈好手，紅心心裏中紅心；其或未然，山僧自畫去也。」以拄杖打圓相於中，擲地云：「層落落，影團團，千古萬古與人看。」</p>
<p>開爐，上堂，師云：「盡空盡界惡爐鞴，人與非人俱在內，烈火猛煙恆熾然，鍛生煉死渾無礙。放行則瓦礫生光，把住則黃金失色，正當此際，三緣未就、二俱不了，檀那添煤添炭與之助力、山僧扇風扇火與之激揚，大眾還有當爐不避者麼？出來與山僧拄杖子相見。」卓一卓，云：「有麼？有麼？」一僧不出眾，連喝兩喝，師云：「焦頭爛額，似粟如麻。」</p>
<p>佛成道日，上堂，問：「當時雲門為甚麼要打殺釋迦老子與狗子喫？」師云：「智眼難容俗漢。」進云：「倘有人打和尚，又作麼生？」師和聲便打。進云：「者一棒是打雲門？是打某甲？」師云：「任你卜度。」僧喝一喝，師復打。僧禮拜，師乃云：「昨夜釋迦老子打翻漆桶，帶累多少人頭破腦裂；今日山僧忍俊不禁也，只好是看孔著楔。」拈拄杖向空畫此[○@(、/(、*、))]，云：「會麼？於此會得，說什麼麻三斤、乾屎橛？要休便休，要歇便歇。所以道：無邊剎海，自他不隔於毫端；十世古今，始終不離於當念。其或未然，更聽山僧曲引旁通去也。」</p>
<p>復舉：「世尊初出母胎，一手指天，一手指地，云：『天上天下，惟吾獨尊。』及至雪山苦行六年，睹星悟道，亦云：『盡大地眾生一時成佛了也。』據山僧判斷，世尊一口兩舌，處處惹人情見，引得雲門大師道：『我當時若見，一棒打殺與狗子喫，貴圖天下太平。』然雲門大師只解騎虎頭，不解捉虎尾，遞相鈍置。山僧當時若聞此語，只消掩耳而出。何也？佛之一字，吾不喜聞。」喝一喝，卓拄杖下座。</p>
<p>上堂，師云：「柴米油鹽事事空，客來無計可融通，山僧昨夜動饑火，燒得須彌走芥中。大眾還救取得麼？試救取看。」時象崖維那舞坐具，云：「和尚會麼？」喝一喝，便出，師云：「只好救取一半，然那一半還須山僧自救取。何故？輸得自<span class='corr'>己</span>，贏得他人。」</p>
<p>歲旦，上堂，僧問：「黃道初開，彩雲彌布，如何是新年頭佛法？」師云：「恰好。」進云：「和尚還有為人處也無？」師云：「有。」僧喝一喝，師正色噓一聲。問：「天雨寶華，空現寶色；地隱山河，芥含塵剎。如何是芥含塵剎句？」師驀頭一棒。僧喝一喝，師又打。僧連喝，師連打，云：「胡喝亂喝作麼？」僧禮拜，師云：「掠虛漢。」</p>
<p>問：「新<span class='corr'>年</span>原是舊<span class='corr'>年</span>人，如何是新<span class='corr'>年</span>人？」師云：「搽胭抹粉。」進云：「如何是舊<span class='corr'>年</span>人？」師云：「灰頭土面。」進云：「新舊相去幾何？」師云：「看取上頭註腳。」</p>
<p>問：「舊歲已去，新歲到來，新舊二歲了然不涉時如何？」師以手向面摸兩摸，云：「會麼？」進云：「也要和尚相委悉。」師云：「為汝兩次不薦，委悉箇甚麼？」</p>
<p>問：「舊歲新年即不問，如何是春到梅華撲鼻香？」師云：「你鼻孔為什麼被他換卻？」進云：「還在。」師云：「在什麼處？」僧喝，師打，云：「且道是賞你？是罰你？」僧無語，師乃云：「今朝新年頭，昨日舊年尾，頭尾與舊新，總較者些子。」遂呈拄杖，云：「大眾且道：者些子又作麼生較？」良久，以拄杖擲地，云：「從今拋擲在春風，一任華開與華落。」</p>
<p>師誕日，上堂，問：「清白池前蒼古柏，拈得彌盧作壽山。今日拈來，和尚如何受用？」師云：「子丑寅卯辰<span class='corr'>巳</span>午，甲乙丙丁莫莽鹵。」僧禮拜，師乃云：「三十五前一著子，本無生也本無死，釋迦狼籍雪山頭，彌勒收歸布袋裏。」驀拈拄杖，云：「今日落在山僧手裏，逢人切莫錯舉。」</p>
<p>師剃髮上堂，云：「山僧昨日髮髼鬆，誰料今朝頭顱禿？箇事分明本現成，大都只是人輕忽。不輕忽，咄！咄！咄！六六原來三十六。」卓拄杖，下座。</p>
<p>浴佛，上堂，師云：「問底也問四月八，荅底也荅四月八，兩兩三三沒傝[仁-二+(夭/韭)]，都盧只逞口頭滑，引得釋迦老子一時惡發，指天指地，獨尊<span class='corr'>己</span>大，卻被雲門一棒要打殺，撞著琅琊，道箇『將此深心奉塵剎』。今日山僧不解明中抽橫骨、暗中坐舌頭，只好輕輕道箇『活驚殺，活笑殺』。大眾且道：驚箇什麼？笑箇什麼？試簡點看。簡點得出，強中更有強中手，惡人還有惡人磨。」</p>
<p>上堂，僧問：「海乾日出時如何？」師便打。僧喝，師又打。僧又喝，師云：「三喝四喝後如何？」僧無語，師云：「掠虛漢。」僧禮拜，師乃云：「古佛與露柱相交，逢人且說三分話；金剛與泥人揩背，未可全拋一片心。正恁麼時，是誰境界？」靠拄杖云：「默默自知田地穩，騰騰誰謂肚皮憨？」</p>
<p>復舉：「東印土國王請齋，一眾俱誦經，惟二十七祖般若多羅尊者默默晏坐。王問尊者：『何不誦經？』者曰：『貧道入息不居陰界、出息不涉眾緣，常轉如是經百千萬億卷。』山僧看來：本是一卷不斷頭經，卻被尊者話為兩段，致使無人信受奉行。今日我翼乾沈大檀越來山請陞座，山僧自忖口門窄，盡力道不出箇元字腳，只好將遠祖者卷不斷頭經，拈向人天眾前下箇註腳。」以拄杖卓一卓，云：「還會麼？下文繁長，付在來日。」</p>
<p>上堂，師云：「六月炎天傾大雨，聲聲㘞地啟無生，洞知五十<span class='corr'>年</span>前事，滿目飛埃不是塵。如是，則截瓊枝而寸寸是玉、析旃檀而片片皆香，其體也奚四山之可恃、其用也非五色之能媒。正恁麼時，不涉體用一句作麼生道？」卓拄杖，云：「有時扶過斷橋水，依舊伴歸明月村。」復卓拄杖，下座。</p>
<p>解夏，上堂，師云：「休夏自恣，千古同規。諸佛懽喜，眾生皺眉，喜者甚喜，悲者甚悲。」以拄杖卓一卓，云：「惟我木上座迥出悲喜之外，終日閒閒，倚墻靠壁。今日卻被山僧握在手中，收之則撐天拄地，放之則七縱八橫，發大機、顯大用，佛來也與一頓、魔來也與一頓，現前若僧、若俗，若男、若女來也與一頓，過去七世父母、歷劫宗親，有主、無主，乃貴、乃賤來也與一頓。」復卓拄杖三下，云：「大眾且道：山僧何故如此聻？只因聖制告圓，大家做箇滿散。」喝一喝，下座。</p>
<p>地藏菩薩誕日，上堂，師豎拄杖，云：「大眾見麼？有眼必見。」卓一卓，云：「聞麼？有耳必聞。如是聞見分明，所以山僧陞座為汝諸人證據。且道聞箇什麼？見箇什麼？莫是地藏菩薩捨其尊貴而降卑小，為汝四眾發大誓云：『眾生度盡，方證菩提；地獄未空，誓不成佛。』麼？雖然汗馬功高，要且不是衲僧巴鼻。」以拄杖敲香几，云：「不若山僧今日更為諸人翻案去也。眾生度盡，不證菩提；地獄<span class='corr'>已</span>空，誓不成佛。山僧恁麼告報，還知落處麼？」卓拄杖，下座。</p>
<p>孫起伯建大悲閣，請上堂，師云：「山僧住此二三秋，拄杖芒鞋未徹頭，千手大悲來摸索，一莖艸上現瓊樓。如是則塵塵垂手，<span class='corr'>剎</span>剎現身。垂一手，則千手萬手俱備；舒一目，則千目萬目皆然。其慈也，與三世諸佛同；其悲也，與一切眾生共。玉殿瓊樓因念而感，雲路丹霄隨心而至。」時[車*度]轢居士問：「古殿藏僧棒，巍樓顯法幢，法幢今大顯，棒頭旨未明。請師垂慈，傍通一線。」師驀頭打一棒，云：「棒頭有眼。」進云：「謝師指示。」師云：「血滴滴地。」卓拄杖，下座。</p>
<p>結制，上堂，師驀拈拄杖，卓一卓，喝一喝，云：「會麼？若也會得，便知結制從此結、解制從此解，結解本同源，桑田變滄海；其或未然，更聽山僧為汝諸人說偈註破。福城結制三冬，惟有今<span class='corr'>年</span>最兇，捉敗五湖衲子，兼收四海獰龍。佛祖尚未預數，人天豈立上風？會得棒頭喝下，管教及第心空。」喝一喝，卓拄杖，下座。</p>
<p>淨心禪人為師祖覺然入塔，請上堂，僧問：「昨夜紫霞朝北闕，今朝瑞氣向南開，且道靈骨入塔是何作用？」師云：「魚行水濁，鳥飛毛落。」</p>
<p>問：「諸行無常即不問，覺公去後歸何處？」師云：「東西不管，南北不收。」進云：「死去生來不依本分，過在甚麼處？」師云：「腳跟下好與三十棒。」僧禮拜，師乃云：「颯颯腥風撲面來，肩頭酸處難開，分明一具黃金骨，東擲西拋經幾回？莫是一為無量、無量為一得麼？且喜沒交涉。莫是小中現大、大中現小得麼？且喜沒交涉。莫是菩提涅槃真如佛性得麼？且喜沒交涉。莫是山河大地明暗塞空得麼？且喜沒交涉。莫是四大本空、五蘊非有得麼？且喜沒交涉。既然未得，且道作麼生是覺然上座底黃金骨？」喝一喝。云：「百骸俱潰散，一物鎮長靈。」</p>
<p>上堂，僧問：「虛空無背面，八面絕玲瓏，向什麼處安身立命？」師云：「懷州牛喫禾，益州馬腹脹。」問：「衲僧共住學無為，誰是心空及第者？」師便打。僧喝一喝，師復打。僧連喝，師連打。僧禮拜，師乃云：「十五日已前，為人膿滴滴地；十五日已後，為人血滴滴地；正當十五日，為人乾暴暴地。朝打三千，暮打八百，畢竟落處如何？黃狗喫食，黑狗遭殃。」</p>
<p>清白知客為受業師覺凡入塔，請上堂，師云：「纖塵不染，淨裸裸地絕承當；寸絲不挂，赤條條地無回互。所以道：和合妄生、和合妄死，既生死都盧是妄，安有罣礙染污而著其間哉？今辰覺凡定公數門人請山僧為伊陞座露布葛藤，翻是無罣礙處立罣礙、無染污處成染污矣。何故？我王庫內無如是刀。大眾！且頓超一句作麼生道？南北東西收不得，天堂地獄孰能該？」</p>
<p>佛成道，解制，上堂，師云：「一點明星<span class='corr'>刺</span>眼開，輝天鑑地嘆奇哉，當時想是無禪客，若有和聲打落腮。大眾且道：釋迦老子有什麼過，要和聲打落腮？試簡點看。若簡點得出，不枉在者裏朝參暮請之勤、長期短限之逼；其或未然，連山僧龜毛拂兔角杖只好擲向福城東際又東際去。何也？為眾竭力，禍出私門。」擲杖，下座。</p>
<p>師誕日，上堂，僧問：「世尊生時指天指地，和尚生時有何祥瑞？」師云：「七縱八橫。」進云：「慶賞一句又作麼生道？」師便打。僧撫掌呵呵，云：「別有曇華一朵新。」便拜，師云：「莫眼華。」</p>
<p>問：「三十六<span class='corr'>年</span>前行棒行喝，三十六<span class='corr'>年</span>後度人已畢，正當三十六<span class='corr'>年</span>以何為人？」師便驀頭一棒。僧喝，師連打兩棒。僧禮拜，師乃云：「山僧久不陞座，想是舌頭爛卻，四眾與吾慶生，震威痛下一喝。」乃喝一喝，云：「大眾且道，者一喝落在什麼處？」時四維上座以兩手掩耳，師復喝兩喝，下座。</p>
<p>結夏，上堂，師云：「東塔今<span class='corr'>年</span>結夏，老牛老馬歸舍，雖無水艸供看，且有鞭繩惡辣。未審眾中還有擎頭戴角者麼？試出來[跳-兆+孛]跳看。」時象崖西堂以兩手作擎空勢，師云：「且喜出來，相共拖犁拽耙。」下座。</p>
<p>解夏，上堂，師云：「今朝七月十五，處處追宗薦祖，山僧總不恁麼，單牧一頭水牯。所謂：法無定相，隨遇即宗。以一事明，則千差萬別無不明；以一理契，則萬別千差無不契。然而事也、理也，無不從此法界流出，究竟還歸此法界。所以道：實際理地不受一塵，佛事門頭不捨一法。大眾！正與麼時，德山棒、臨濟喝，麻三斤、乾屎橛，庭前柏樹子、青州布衫重七斤，還當得鬼神茶飯麼？還當得本分艸料麼？試辯別看。若辯別得出，一任擎頭戴角，宇宙縱橫；其或未然，莫將學解生知解，剔起眉毛子細看。」</p>
<p>辭院，上堂，師云：「山僧肚裏亂如麻，伎倆無能盡爪牙，千日禪期今日畢，杖頭卓處活龍蛇。」遂卓一卓，云：「還有現躍飛騰者麼？」眾無出，師以拄杖橫眉，云：「楖栗橫擔不顧人，直入千峰萬峰去。」</p>
</div>
<p class='juan'>破山禪師語錄卷第一</p>
<div class='div-w'><p style="margin-left:0em;text-indent:1em"><span class='note-inline'>(嗣法門人蜀渝州治平寺照衣敬刻破山和尚語錄第一卷　玉陽堆藍弘禮禪人對　秀水謝禎仙書　嘉興倪天章刊)</span></p>
<p><span class='note-inline'>(康熙庚申歲孟春月嘉禾楞嚴寺般若坊藏板)</span></p>
</div>
</div><!-- end of div[@id='body'] -->
</body></html>