<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>破山禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>破山禪師語錄卷第二</p>
<div class='div-w'><p class="byline">當陽玉泉嗣法門人印正等編</p></div>
<div class='div-other'><a id='mulu7' />
<p class='h1'>上堂二</p><p>住夔州府梁山縣萬峰山太平禪寺，崇禎六年四月初一日入院。</p>
<p>方丈，云：「萬峰山頂別人間，上有梧桐開合歡，不是假雞棲泊處，箇中惟許鳳凰參。」顧視左右，云：「有麼？有麼？」時一居士向前問訊，師云：「雞棲鳳巢，非吾同類。」</p>
<p>銓部文選郎中馮公善長、孝廉朱公維豐請開堂，師至法座前，以杖擊云：「棒敲千樹梅梢月。」喝一喝，云：「喝散萬峰山頂雲，露出華王獅子座，當陽一著許誰登？大眾見麼？」遂陞座，拈香云：「此一瓣香形同枯木，狀似鐵牛，曾向十字街頭橫行直撞，今在萬峰手裏倒弄顛拈。爇向爐中，端為祝延今上皇帝萬歲萬歲萬萬歲。此一瓣香，逢強即弱、遇柔則剛，統中外之權衡，樹文武之赤幟，奉為在任宰官高增祿位。」末拈香云：「此瓣香冤入骨髓，過犯彌天，自從親遭毒手，此是第二回拈出，供養見住浙江寧波府斳縣天童山景德禪寺密雲老和尚，用酬法乳之恩。」</p>
<p>就座，上首白椎云：「法筵龍象眾，當觀第一義。」師云：「若論第一義，白椎上座已露了也，更要山僧鼓兩片皮、弄三寸舌，堪作什麼？雖然如是，要且新萬峰不忍杜口去也，只得向無言語處形言語、無機用處發機用，終不似三家村裏裝聾賣啞、咳唾掉臂，以當宗乘極則。我者裏禪道佛法，如山之高、似海之深，須是過量者來略較些子。如或未能……」以拄杖卓一卓，云：「且向者裏薦取。」復白槌，下座。</p>
<p>上堂，玉川胡居士問：「生死關頭事如何？」師云：「七又八篆。」進云：「正恁麼時向甚處安身立命？」師云：「蒲峽口橫說豎說，天龍峰頭顛尾顛。」士喝一喝，師便打。士云：「者向無情破屋，藏躲曠劫生死，今朝徹底掀翻，現出本來面目。」師徵云：「如何是你本來面目？」士云：「本來面目誰似他？水中明月鏡裏華，蕩蕩空空無不是，歷歷分明更不差。」師搖手。士便出，問：「石砫坪萬峰山相見了也，即今陞座更為阿誰？」師云：「你眼華。」進云：「者老漢也具者般眼。」師便打。</p>
<p>問：「鐵牛不怕獅子吼，獅子即不問，如何是鐵牛之機？」師云：「怕殺人。」僧喝一喝，師云：「者喝濟得汝甚邊事？」僧無語，師乃云：「太平寺裏新開堂，衲子齊來露所長，儘力吐無元字腳，有何佛法可商量？」</p>
<p>上堂，僧問：「如何是萬峰境？」師云：「青青翠翠山頭疊。」進云：「如何是境中人？」師豎拄杖，云：「直直條條肩上橫。」進云：「無境無人時如何？」師便打。僧連喝，師連打。僧禮拜，師乃云：「春至百華開，秋來黃葉落，四時尚不遷，誰縛欲誰脫？如是，則知天地同根，萬物一體，聖凡一心，古今一道，事理一揆，更無一絲毫強言巧詐處兩入。向此不悟，轉生人我，妄計是非，輪回是中，自取流轉。今日山僧只得向好肉上剜瘡、虛空裏掘洞。」以拄杖舉起，召眾云：「還見麼？見月休觀指，歸家罷問程。」</p>
<p>冬月，一日上堂，師云：「識得一，萬事畢，南山起雲，北山下雨。」震威喝一喝，云：「娑羯羅龍王被山僧一喝，嚇得倒退三千里，大地降了一夜濃霜，箇箇凍得腰腃熟睡。大眾且道：醒來受用一句作麼生道？乾坤老我一頭雪，歲月消磨百甕虀。」</p>
<p>上堂，師云：「十五日已前為人，前不搆村；十五日已後為人，後不抵店；正當十五日，棒如雨點，喝似雷奔。大眾且道是什麼意旨？作何話會？一馬生三寅。」</p>
<p>上堂，僧問：「如何是諸法實相？」師便打。僧佇思，師云：「死漢。」僧禮拜，云：「假饒劫壞時，實相在什麼處？」師云：「合取狗口。」僧禮拜，師乃云：「山僧纔上蒲團，正在做夢，忽遇尹、戴二居士到榻前作禮，請山僧陞座，為眾說法。山僧自揣世、出世法渾然是夢，妻財子祿也是夢、真如佛性也是夢、田園屋宅也是夢、菩提涅槃也是夢、為官為吏也是夢、成佛成祖也是夢，所以道：一切有為法，如夢幻泡影，如露亦如電，應作如是觀。此是閉眼底夢，還有開眼底夢，待大眾禮拜了，即向伊道。」眾無出，師下座，尹居士跪乞說破，師驀頭一棒，歸方丈。</p>
<p>上堂，僧問：「如何是異類中事？」師打云：「者畜生。」進云：「也須還我話頭來。」師又打。僧喝一喝，師又打。進云：「棒頭縱有真消息，也落時人第二機。」師云：「如何是你第一機？」僧擬議，師云：「不識痛癢在。」</p>
<p>問：「如何是打死人底棒？」師便打，僧作死勢倒地。云：「如何是活人底棒？」師高聲云：「將者死屍拖出去。」僧即起，趨出。師乃云：「山前山後雨濛濛，就裏渾無一竅通，惟有山僧拄杖子，撐天拄地活如龍。大眾且道：朝打三千，暮打八百，成箇甚麼邊事？」眾無語，師喝一喝，下座。</p>
<p>佛成道日，上堂，僧問：「有物先天地，正恁麼時，是先？是後？」師云：「待天龍峰點頭即向汝道。」</p>
<p>問：「滿眼滿耳，非色非聲，是甚麼意？」師云：「滿眼滿耳，非色非聲。」</p>
<p>問：「海浪藏識，境界法身。如何是境界法身？」師云：「進前來向汝道。」僧禮拜，師云：「猶未向汝道，禮拜箇甚麼？」僧喝一喝，師便打。</p>
<p>問：「世尊拈華，迦葉微笑，未審笑箇甚麼？」師云：「笑汝不薦。」進云：「薦後如何？」師云：「世尊不拈華，迦葉不微笑。」僧禮拜，師乃云：「華綠椏居士為我釋迦老人成道來山設齋，山僧只得因齋慶讚。」以拄杖畫此○，云：「大眾會麼？」</p>
<p>時升吾張居士出眾作禮，卓然而立，師云：「此處會得，虛空粉碎，大地平沉，心、佛、眾生，三無差別。」士展兩手。師復以拄杖畫此○，云：「六<span class='corr'>年</span>冷地無人問，一點明星是禍胎。」</p>
<p>上堂，師云：「昨夜梅華香宇宙，今朝雪子擂長空，就中一點真消息，拈向諸人鼻孔中。」驀呈拄杖，云：「未證據者向此嗅嗅看，是甚麼意旨？」時破浪在眾作呵呵聲，師以拄杖擲地，云：「穿過髑髏。」</p>
<p>解制，上堂，師云：「萬峰解制萬峰雪，封著聖凡人路絕，只許獰龍躍碧空，橫身天外搖長舌，說道一切法不生、一切法不滅。問取諸人：向此長期短限就中者點徹不徹？徹，則掉臂不顧；不徹，從前與汝眉毛廝結。何故？太平寺裏原與諸方迥別。」</p>
<p>為受業大持師翁埽塔，上堂，僧問：「始別三巴去，終歸桑梓來。還鄉曲調作麼生唱？」師云：「哩囉哩囉。」進云：「大持師翁即今在什麼處安身？」師卓拄杖，云：「會麼？」進云：「我則不然。」師打云：「不然箇什麼？」僧拂袖便出，師乃云：「山自青兮水自綠，其中一具黃金骨，巍然坐斷長松村，日有風雲常拭拂。如是，烏用忤逆兒孫拈帚而為祭埽哉。蓋人人本有者具黃金骨，一向東擲西拋，出生入死，不知生之來處、死之去處，所謂佛佛出世唯為一大事因緣者是也。然祭埽者，世俗中臣當盡其忠、子當盡其孝，仁義道中，理不可無。吾教中亦有授受之源，燈燈相續，師資之禮亦復如是。總之，祭埽中為活計，不明生死大事因緣，則祭埽何益也？畢竟將大事因緣看到不疑之地，方可君恩、親恩、三宗九族恩一時報畢。大眾！且報恩一句作麼生道？將此深心奉塵剎，是則名為報佛恩。」喝一喝，下座。</p>
<p>上堂，僧問：「峰巒挺秀，鶴不停機，未審夜來還許歸巢否？」師云：「松樹下一場懡㦬。」進云：「長飛去時如何？」師云：「腳跟下好與三十棒。」僧禮拜，師乃云：「昨夜濃霜鋪大地，今朝杲日麗長空，箇中一點真消息，怒起泥牛吼萬峰。所以道：欲識佛性義，當觀時節因緣。時節若至，其理自彰，如迷忽悟。如我字水上座曾向三乘十二分教已具一隻眼，不以得少為足，遠來萬峰，痛為激揚，正是時節因緣至也。」</p>
<p>復舉：「周金剛云：『三乘十二分教略頗麤知，終不聞南方一類魔子道：「直指人心，見性成佛。」』于是出蜀，澧陽路上見一婆子賣餅，買餅點心。婆指擔曰：『什麼文字？』曰：『青龍疏鈔。』曰：『講何經？』曰：『金剛經。』曰：『我有一問，你若荅得，施與點心；若荅不得，且別處去買。金剛經道：「過去心不可得，現在心不可得，未來心不可得。」未審上座點那一箇心？』渠無語，婆指參龍潭。及到龍潭，談及此事，抵夜，潭曰：『更深，何不下去？』周珍重便出，卻回曰：『外面黑。』潭點紙燈度與，周擬接，潭復吹滅，周於此大悟，便禮拜。潭曰：『子見箇什麼？』周曰：『從今向去更不疑天下老和尚舌頭也。』至來日，潭陞座，謂眾曰：『可中有箇漢，牙如劍樹，口似血盆，一棒打不回頭，他時向孤峰頂上立，吾道去在。』周將疏鈔堆於法堂前，舉火炬曰：『窮諸玄辯，若一毫置於太虛；竭世樞機，似一滴投于巨壑。』遂焚之。」</p>
<p>師云：「試看者著子未悟時，以舌尖利辯處認為大海，殊不知似一毫而已。從吹滅紙燈時，方知小大不相容隱。大眾！且道未悟時云：『三乘十二分教略頗麤知。』還知箇什麼？已悟後，又悟箇什麼？還委悉也無？未到盡驚山險峻，曾來方識路高低。」</p>
<p>師誕日，上堂，僧問：「和尚誕生是有量，如何是無量？」師云：「耳朵原來兩片皮。」僧禮拜，師乃云：「人人道我生，我生則我死，應知生死根，棒徹虛空髓，驚起石烏龜，能吞鐵鷂子。大眾！當恁麼時，不涉春秋一句作麼生道？僥伊數到劫雲初，不識平天華甲子。」</p>
<p>佛誕日，結制，上堂，僧問：「從上佛祖所傳正法眼藏、涅槃玅心，涅槃玅心即不問，如何是正法眼藏？」師云：「瞎。」進云：「瞎。」師云：「是你瞎？是我瞎？」僧頂鞋而出，師云：「大似西施戴箬帽。」師乃云：「今辰是我釋迦老人從摩耶夫人腹中走出，周行七步，目顧四方，一手指天，一手指地，云：『天上天下，惟吾獨尊。』起干戈時節也。後雲門老賊道：『我當時若見，一棒打殺與狗子喫，貴圖天下太平。』亦是勾賊破家，不免傍觀者哂。萬峰恁麼告報，未審眾中還有抱不平底麼？有，不妨推倒禪床，喝散大眾，寧不俊哉？如無，且向萬仞峰頭結夏，千軍隊裏安禪，平陂一併拈卻，處處楊華吐煙。」</p>
<p>上堂，師云：「黑漆皮燈籠，中間欠點紅，有人解挑撥，無處不光通。大眾！莫是三世諸佛橫說豎說是解挑撥麼？料棹沒交涉。歷代祖師顛拈倒弄是解挑撥麼？料掉沒交涉。明宇趙居士施點長命光燈是解挑撥麼？料掉沒交涉。今日現前檀越營齋供眾是解挑撥麼？料掉沒交涉。香燈蚤晚殷勤是解挑撥麼？料掉沒交涉。既總未是，畢竟是甚麼人解挑撥聻？」以杖指燈，云：「我見燈明佛，本光瑞如此。」</p>
<p>因雪，上堂，師云：「颯颯風聲動林野，飄飄雪片滿丹墀。當<span class='corr'>年</span>有箇龐居士，問著十人九不知，只為不識陰陽造化皆從此，始被寒暑境物熱瞞了也。」</p>
<p>舉藥山十禪客送龐居士至門外話雪因緣，師云：「萬峰當時若預數，待伊道：『好雪片片，不落別處。』便劈口與他一拳，直饒龐居士辯似懸河，塞斷咽喉而去。還知麼？莫言清蚤起，更有不眠人。」</p>
<p>上堂，師云：「天晴日頭出，落雨地下溼，人情所必然，何用強分析？不分析，且道蹇棟宇者裏牧一群水牯牛，痛添艸料。」驀呈拄杖，云：「還會麼？」眾無語，師高聲云：「少間向碗底箸頭上薦取。」卓拄杖，下座。</p>
<p>解制，上堂，師云：「年年七月十五，惟有今年最苦，田禾又被天收，人物盡遭賊擄。太平寺裏今朝解制，明上座不妨隨例顛倒。」以拄杖一時打散，歸方丈。</p>
<p>開爐，上堂，師云：「舊<span class='corr'>年</span>始，今<span class='corr'>年</span>末，爐鞴鉗錘分外惡，任是銅頭鐵額來，頂門一擊傾湫嶽。如是，則全殺全活，鑄利器於目前；半掩半開，運腐滓於腦後。千妖百怪，結舌藏鋒；十聖三賢，潛蹤絕跡。正當恁麼時，且道鳳泉黃居士祈嗣一句作麼生道？麒麟出而鳳凰現，金輪御而玉燭調。」</p>
<p>上堂，師云：「今辰是我尼足上座營齋供眾，請山僧陞座，露布者箇消息。然者箇消息，自我釋迦老人初出母胎，一手指天，一手指地，云：『天上天下，惟吾獨尊。』已露了也。後出孔聖人道：『未知生，焉知死？』『吾無隱乎爾。』亦露了也，更要山僧露布箇什麼？雖然如是，事無一向，有條攀條、無條攀例。」</p>
<p>舉：「韓文公參大顛禪師，問曰：『春秋多少？』顛舉念珠云：『晝夜一百八。』公回致疑。次日再來，遇堂中首座，舉前話問意旨如何，座扣齒三下。公復造大顛之室理前問，顛亦扣齒三下。公曰：『原來佛法無兩般。』顛徵其故，公曰：『適來問首座亦如是荅。』</p>
<p>「顛召首座問曰：『是汝如此對否？』座曰：『是。』顛拈拄杖打二十，擯出院。」師云：「文公若不深入虎穴，爭得虎子？大顛雖有定亂之謀，且無安邦之計，大似打蠻子嚇好人。大眾！如大顛不肯首座則且置，且道今時人與古時人春秋數目畢竟是多少？還委悉麼？饒君晝夜一百八，數到驢<span class='corr'>年</span>卒未休。」</p>
<p>修造畢，上堂，師云：「復古太平寺，凄然感廢興，寒灰八百載，破衲兩三僧。黠鼠居香積，妖狐吹佛燈，黃金重布地，不識有誰能。」</p>
<p>上堂：昨夜冬瓜勸瓠子，今朝瓠子勸冬瓜，分明曲直兩條路，行者如何不到家？大眾且道：誰是途路客？誰是到家者？屋北鹿獨宿，谿西雞齊啼。</p>
<p>佛成道日，上堂，師云：「天上明星突出，釋迦打失一目，回觀六道四生，箇箇如蟲禦木。」</p>
<p>解制，上堂，值放爆竹，師乃云：「一聲爆竹響元宵，露柱燈籠話寂寥，漆桶依然還不快，青藜拄杖打驢腰。」卓拄杖，喝一喝，云：「討甚麼碗。」</p>
<p>師誕日，上堂，師云：「此眾無枝葉，惟有諸真實。」驀呈拄杖，召大眾云：「且道者箇是真實？是枝葉？試辯別看。若辯別得出，盡未來際不曾生、盡未來際不曾滅，淨裸裸絕承當、赤灑灑無回互，到此喚作無生話、無縫塔、無底籃、無根樹，既一切俱無，現前椎鐘擂鼓，雲集四眾，強山僧登曲彔木床弄鬼眼睛底復是何物？只知事逐眼前過，不覺老從頭上來。」</p>
<p>結夏，上堂，師云：「正仁張居士為我釋迦老人降誕之辰澆一杓惡水，要山僧痛為雪屆，只得驅天龍峰、倒卓蒲峽，口橫開說幾句長言短語，應箇時節。」遂高聲云：「世亂<span class='corr'>年</span>荒事事微，道人行履白如圭，饑餐渴飲渾無事，煉得身輕同鶴飛。」</p>
<p>上堂，僧問：「盡力道不出底句分付阿誰？」師云：「猢猻入布袋。」僧即舞坐具出法堂，師喝一喝，乃云：「十方同聚會，天龍八部、人非人等箇箇學無為。」卓拄杖一下，云：「唯有者箇不墮諸數，此是選佛場，東邊牛欄、西邊馬圈，心空及第歸，淳底自是淳、暴底自是暴。萬峰恁麼註腳，且道還有龐居士轉身吐氣處也無？」時破雪同眾齊下一喝，師噓一聲，卓拄杖，下座。</p>
<p>上堂，師云：「六月一，毒熱極，路上人頂傘，田中人戴笠。此事極分明，何用強分析？咦！不分析，將謂赤鬚鬍，更有鬍鬚赤。」</p>
<p>開爐，上堂，師云：「大地分明一座爐，聖凡渾是火柴頭，挨挨濟濟無他伎，一度生煙一度愁。大眾且道：那裏是他生煙處？莫是出生入死是生煙處麼？超凡越聖是生煙處麼？無明煩惱是生煙處麼？貢高我慢是生煙處麼？喜怒哀樂是生煙處麼？若也如是，則攀宇宋居士飯僧祈嗣，得非生煙而何？所以道：凡有所求，一切皆遂，求官位得官位、求富饒得富饒、求長壽得長壽、求男女得男女；其或未然，且『將無明而證解脫，即煩惱而獲菩提』溷作一話頭，朝也如是、暮也如是，行也如是、坐也如是，參到情忘見絕，智泯心灰，㘞地一聲，方得倒斷。」以拄杖卓一下，云：「還會者箇麼？覓火和煙得，擔泉帶月歸。」</p>
<p>解制，上堂，師云：「長期短限，不惜寸陰；暮請朝參，非圖蛙步。且如俊鷹快鷂，終登鳳子龍兒，人人氣宇吞空，箇箇光明含象。不因正打傍敲，奚具銅頭鐵額？雖然如是，要且諸方大有人不肯在。何以故？開門放出郎當漢，腦後分明欠一槌。」</p>
<p>開爐，上堂，僧問：「不與萬法為侶者是什麼人？」師云：「頭上漫漫，腳下漫漫。」</p>
<p>問：「萬法歸一，一歸何處？後高峰大師道：『我當時打失一隻眼也。』且道那裏是他打失眼處？」師云：「十字街頭㼾磚。」僧無語，師噓一聲。僧禮拜，師乃云：「萬峰今歲強開爐，柴米油鹽事事無，珍重兩堂雲水客，肚饑須用篾條箍。如是，則知馬祖問藥山云：『子近日見處何如？』山云：『皮膚脫落盡，惟有一真實。』祖云：『汝既如是，何不拾取三條篾束取肚皮，隨處住山去？』山云：『某甲何人，敢言住山？』祖云：『不然，未有常行而不住、未有常住而不行，欲益無所益、欲為無所為，宜作舟航，無久住此。』」師云：「藥山老漢受恩深處便為家，只得恁麼去；馬大師憐兒不覺醜，只得恁麼行。萬峰者裏，雖是與他同條生，不與他同條死，也無真實處，那更有皮膚？以百日為限、以徹為期，各各放開肚皮，隨處鼓粥飯氣去。何故？男兒自有衝天志，不向他人行處行。」喝一喝，下座。</p>
<p>上堂，問：「如何是透關句？」師云：「胡笳塞上知音少，羌笛城頭和者稀。」進云：「劍為不平離寶匣。藥因救病出金缾。」師拈杖便打。進云：「恁麼、不恁麼，鑽山透海幾鯤鼇？」師噓一聲。僧禮拜，師乃云：「兩又不成雙，單又不成隻，曼殊三更三，長慶蒲團七。德山末後句，雲門顧鑑咦，萬峰不恁麼，無孔鐵錘當面擲。」以拄杖擲地，云：「參。」</p>
<p>上堂，師云：「古人道：第一句薦得，與佛祖為師；第二句薦得，與人天為師；第三句薦得，自救不了。雖然如是，魚魯參差，刀刁相似。今日山僧又且不然，第一句薦得，好肉剜瘡；第二句薦得，虛空掘洞；第三句薦得，爛泥有<span class='corr'>刺</span>。大眾！山僧恁麼告報，且道與古人是同？是別？」時字水鼓掌一下，師噓一聲，下座。</p>
<p>解制，上堂，僧問：「有結有解，世諦流布；無結無解，未是全提。和尚到此如何指示？」師便豎起拄杖。進云：「八角磨盤空裏走，腳頭不覺是春來。」師云：「腳跟下好與三十棒。」僧禮拜，師乃云：「今日萬峰解制，驢唇馬嘴齊出，渾如春燕喧梁，宛似秋蟬語樹。拄杖芒鞋致疑，石頭瓦塊瞥地，分明告報諸人，只恐諸人不薦。」卓拄杖，召大眾云：「還薦麼？」有兩僧齊喝。師云：「艸鞋腳底疑無路，拄杖前頭別有山。」下座。</p>
<p>辭院，上堂，師云：「奔東走西，腳跟猶未點地；去此就彼，鼻孔依舊遼天。龜毛拂子，刺瞎釋迦眼睛；兔角杖頭，敲破狸奴腦蓋。蒲峽口讚揚莫及，金鵝池水洗不清，只得撩起便行，亦是令行符到。正恁麼時，且道如何行履聻？菊徑兩行煙淚落，引鞭一轡馬蹄黃。」</p>
<p>住梁山中慶禪寺，三門，云：「天王賜與華屋，要因門入，且道如何是門？」喝一喝，云：「從者裏入。」</p>
<p>方丈，「窮廝煎、餓廝炒，中慶本分艸料，喫著令人便飽。」</p>
<p>指法座云：「聲、色二上座已為諸人露頭露面了也，還見麼？燭華光滿座，梁燕語留人。」遂陞座，拈香云：「此一瓣香，端為祝嚴今上皇帝萬歲萬歲萬萬歲，伏願鵰弓已挂狼煙息，萬里謳歌賀太平。」次拈香云：「此瓣香奉為闔國勳貴、當道宰官，伏願風以時、雨以時，道安百姓，齊其家、治其國，德被萬民。」末拈香云：「此瓣香威音那畔盤根，今世門頭秀實，第三回拈出，供養天童山密雲老人，用酬法乳，斂衣敷座。」</p>
<p>上首白椎竟，師云：「鉤頭有餌，意外無私，擬汎扁舟，魚龍[跳-兆+孛]跳，還有現躍飛騰者麼？」</p>
<p>僧問：「釋迦老人今日生是謂謗佛、釋迦老人未生亦是謗佛，生與未生即不問，如何是瞿曇獨尊處？」師云：「將謂獰龍躍，誰知跛鱉來？」僧喝一喝，師云：「此喝落在甚麼處？」僧擬測，師便打。僧禮拜，師乃云：「山僧向南方走一回，拾得幾箇金剛圈、一籃粟棘蓬，今日向人天眾前不辭拈出，與諸人共相吞跳。」以拄杖打圓相，云：「者是金剛圈，試跳看。」僧云：「跳。」師舉拄杖，云：「者是栗棘蓬，試吞看。」僧云：「吐。」師云：「多口阿師未在。」僧無語。師云：「不是與人難共聚，大都緇素要分明。」</p>
<p>上堂，師云：「撞到今朝五月一，荒田瘦地都栽畢，我儂有首洗泥歌，唱出令人笑尿滴。哩哩囉，囉囉哩，種田博飯家常事，不是飽參人不知。」</p>
<p>復舉：「地藏問眾禪客從何方來，一僧云：『從南方來。』藏曰：『南方佛法近日如何？』僧云：『商量浩浩地。』藏曰：『何如我者裏種田博飯喫？』僧云：『怎奈三界何？』藏曰：『喚什麼作三界？』僧無語。」師云：「者飯袋子大似逆風揚塵，自取撲面。若是箇漢，待他問：『南方近日佛法如何？』只消當面便唾，更再如何若何，拂袖便行，不惟疑著地藏，亦且不玷行腳。山僧恁麼告報，未審眾中還有傍不肯底麼？」良久，眾無出，師云：「行腳不開如是眼，艸鞋終被石頭欺。」</p>
<p>上堂，師云：「般若如大火聚，四面不可入；般若如清涼池，四面俱可入。大眾且道：入底是？不入底是？試簡點看。若簡點得出，不妨到方丈裏通箇消息。」</p>
<p>開爐，上堂，師云：「鍛煉幾團頑鐵，入火麤而出火細；療理幾箇病人，吞藥易而吐藥難。只須吞吐得宜、入出得所，慈悲下智之庸愚成就上根之利器。若遇泠脆熱焦、牛溲馬溺，任是扁鵲盧醫見之拱手、巧匠良工聞之吐舌。是以中慶今日開爐設舖，未審眾中還有不經鍛煉療理者麼？試出來相見。如無，巧匠爐邊多鈍鐵，良醫門首足病人。」</p>
<p>上堂，師云：「說心說性，毒蛇頭上揩癢；舉古舉今，饑鷹爪下奪食。明上座不吐一詞，卻違所請，只得因齋慶讚去也。」以拄杖畫此⊕，召大眾云：「會麼？若也會得，東家牛滲卵，西家馬出鵝，羊擇乾處尿，驢揀溼處屙；其或未然，中和峰頂雲烝飯，佛殿階前狗尿天。」</p>
<p>住開縣鳳皇山栖靈禪寺，三門，云：「門裏出身易，身裏出門難。難易且置，如何是身裏門？門裏身？」以拄杖劃一劃，云：「皂上烏雞深夜繡，暗中一線實難通。」</p>
<p>佛殿，云：「清虛冷澹，寂寞苦空，箇裏薦得，了無異同。新長老不識好惡，且向箇裏展具三拜。」</p>
<p>方丈，云：「維摩室而不窄，摩耶腹而乃寬。今日新栖靈端居方丈，權衡佛祖，號令人天，且道將甚麼施設？一籃栗棘蓬，幾箇金剛圈。」</p>
<p>施主請開堂，師至法座前，以杖指座，云：「大眾見麼？即此座，非他座，三世諸佛從此轉法輪，歷代祖師從此傳心印。明上座又且不然，從此訶佛罵祖去也。何故？鬼怕惡人難展掌，賊憑贓物易成頭。」喝一喝，遂陞座，拈香云：「此一瓣香端為祝嚴今上皇帝聖躬萬歲萬歲萬萬歲，伏願堯風吹一統，舜日照三千。」次拈香云：「此一瓣香奉為本省當道尊官，伏願威鎮三峽，光耀九天。」末拈香云：「此一瓣香名不得、狀不得，第四回拈出，供養天童山密雲老和尚，以酬法乳之恩。」斂衣就座，上首白椎竟，師云：「水投水，澄源湛寂；空合空，恢豁洞然。就中能變化吐風雷者，試出來相見。」</p>
<p>僧問：「昔日瞿曇，今朝和尚，是同？是別？」師打云：「是同？是別？」進云：「即今已登獅子座，單傳意旨是如何？」師亦打。僧舞坐具而退，師乃云：「一法若有，毘盧墮在凡夫；萬法若無，普賢失其境界。縱橫理事，收放主賓，納須彌於芥中，擲大千於方外。繇是大中現小、小中現大，一為無量、無量為一，正恁麼時，福國祐民一句作麼生道？一旦氛埃清四海，垂衣王化自無為。」</p>
<p>復舉：「陸亙大夫語南泉云：『肇法師也甚奇怪，解道天地同根，萬物一體。』泉指庭前牡丹云：『大夫！時人見此一株華，如夢相似。』」師召大眾云：「且道南泉此語是過譽語？是寓譏語？試辯別看。若辯別得出，玉堂金馬登科第，腐艸殘華壯帝都。」</p>
<p>上堂，師卓拄杖一下，云：「大眾聞麼？木上座為汝諸人轉根本法輪去也，塵說、剎說、熾然說無間歇。」復以拄杖擲地，云：「頻呼小玉原無事，只要檀郎認得聲。」</p>
<p>病起，上堂，僧問：「元徹生平不參禪、不學道，秪拾得一柄金剛劍，能截斷天下老和尚舌頭。今日舉向和尚前，未審如何抵敵？」師合掌云：「善哉，善哉。」進云：「不露鋒鋩時如何？」師云：「白鐵漢。」僧喝一喝，師云：「再喝一喝看。」僧擬測，師云：「灼然。」僧禮拜，師乃云：「病僧為病極，說法乖法式，靜地念摩訶，尋聲入福慧。所以道：我本無病，為眾生病；眾生病除，我病亦無。眾中還有病不病者麼？」良久，云：「二十年來經藥餌，不知此疾是膏肓。」</p>
<p>上堂，師云：「如何是諸佛出身處，東山水上行？如何是諸佛出身處，西河火裏坐？如何是諸佛出身處，熏風自南來，殿閣生微涼？咄！字經三寫，烏焉成馬。」</p>
<p>上堂，僧問：「不參禪、不念佛，只學得一箇無心應萬物。」師云：「那裏是汝無心處？」進云：「無心豈有處？」師驀頭一棒，云：「者箇聻？」僧禮拜，云：「謝指示。」師云：「指示箇什麼？」僧擬議，師噓一聲。僧禮拜，師乃云：「者箇事，三賢膽喪，十地魂驚，變大地作黃金、攪長河為酥酪，拈一莖艸作丈六金身、將丈六金身作一莖艸，坐微塵裏轉大法輪。如是，則古人道：有一物，明歷歷、黑漆漆，上拄天、下拄地，常在動用中，動用中收不得。大眾！既在動用中，為什麼收不得？速道速道。」</p>
<p>上堂，師云：「眼若不睡，諸夢自除；心若不異，萬法一如。所以道：我有時見山不是山、見水不是水、見僧不是僧、見俗不是俗、見男不是男、見女不是女，有時見山是山、見水是水、見僧是僧、見俗是俗、見男是男、見女是女。如是，則全明全暗、雙放雙收，一句作麼生道？」卓拄杖，喝一喝，云：「下坡不走快便難逢。」</p>
<p>上堂，師云：「昨日三，今朝四，俄然不覺霜鋪地，朔風凜凜骨毛寒。吹起箇中無孔笛，韻出漫遊雲，疏通前後際，非五音、非六律。問取拄杖子，拄杖子道：『箇直條條，赤灑灑，終日倚墻靠壁。』參。」</p>
<p>上堂，師云：「默時說驅耕夫之牛，說時默奪饑人之食，就中有舌頭，談而不談，且道是什麼人？」</p>
<p>舉：「世尊一日陞座，默然不語，阿難白佛云：『世尊何故不說法？』佛言：『會中有二比丘犯律儀，故不說法。』阿難以神通力觀是二比丘，立擯出，世尊還復默然。阿難又白佛云：『是二比丘為我擯出，世尊何故不說法？』佛言：『吾誓不為二乘人說法。』便下座。」師云：「據山僧看來，世尊大似壓良為賤。栖靈門下要且不然，若有人白云：『眾中有二比丘犯律儀，為我擯出，請和尚為眾說法。』只向他道：『為汝說法竟。』山僧恁麼告報，不獨辯魔揀異，亦且流通正眼。」以拄杖卓一下，云：「還委悉麼？禍不單行。」</p>
<p>辭眾，上堂，僧問：「寸心不昧時如何？」師云：「天上有星皆拱北，人間無水不朝東。」進云：「善惡不隨時如何？」師云：「腦後見腮。」僧禮拜，師乃云：「擺棹臨江走一頭，絲綸纔展浪橫舟，收來放去如何速？此處無魚別下鉤。」</p>
</div>
<p class='juan'>破山禪師語錄卷第二</p>
<div class='div-w'><p style="margin-left:0em;text-indent:1em"><span class='note-inline'>(嗣法門人蜀渝州治平寺照衣敬刻　破山和尚語錄第二卷　堆藍弘禮禪人對　秀水謝穎仙書　嘉興倪天章刊)</span></p>
<p><span class='note-inline'>(康熙庚申歲孟春月，嘉禾楞嚴寺般若坊藏板)</span></p>
</div>
</div><!-- end of div[@id='body'] -->
</body></html>