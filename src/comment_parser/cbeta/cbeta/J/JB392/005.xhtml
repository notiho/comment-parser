<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>寒松操禪師語錄卷第五</p><p class="byline">嗣法門人德現編錄</p>
<div class='div-other'><a id='mulu25' />
<p class='h1'>住安慶寶嚴山雲際寺語錄</p><p>闔山請上堂拈香此一瓣香造化三才總持萬象祝一人之睿算兆億姓之謳歌此一瓣香道秉賢良德存忠孝奉為皇家柱石永成佛國金湯此一瓣香非正非偏一度焚來毒似鳩離名離相五番爇出烈如砒供養越州雲門顯聖堂上洞宗正傳第二十九世百愚斯老和尚不惟出處分明且貴本源有自斂衣就座白椎竟師云金雞宿水啼聲聲而石屋嵐橋石蚌含珠光燦燦而考峰峙錫人天承蔭覆遠遺宋世槐陰凡聖得交參近現吳中石像於此廣大門風威德自在時時為諸公發向上機轉第一義更欲山僧搖脣鼓舌堪作甚麼祇緣一向遠遊到處提攜今日歸來了無一字敢借拂子威光別顯神通去也揮拂云一別寶嚴三十年孤笻萬里任翛然祇知去日眉橫眼依舊回時耳墜肩雲散東林猶吐月石環西澗尚鳴泉風光似昔誰相委祖意從來不變遷喝一喝復舉投子同禪師因僧問如何是一大事因緣子云尹司空請山僧開堂師云投子雖則答處孤危用處峻峭人情佛事兩得周全簡點將來不無滲漏有問新雲際如何是一大事因緣但云龍袖拂開千聖眼金毛獅子奮全威復白椎下座。</p>
<p>聖節上堂前佛後佛佛心無量不論頂天履地祇宜玉出崑岡人王法王王道同彰任他含齒戴髮盡是率賓歸王一人有慶萬壽無疆一佛出現千佛讚揚未審讚揚甚麼化被草木賴及萬方。</p>
<p>回里掃墓闔族請上堂無為至孝異常未審諸人會否欲酬罔極深恩須識本來父母灼然識得本來父母落處則知自己落處知得自己落處則明佛祖落處明得佛祖落處便可橫身宇宙獨步大方提出格之機行逸群之令不動微塵坐寶王剎不舒長舌轉大法輪俾人人達本生緣使箇箇知恩有地所以道流轉三界中恩愛不能捨棄恩入無為真是報恩者大眾祇如山僧別去三十餘載今日自遠回鄉作麼生與本來父母相見良久云白雲千里人回首紅葉一谿霜滿天。</p>
<p>父忌日上堂父有出塵心年深未得遂兒無出世心為覓父歸地遍尋不見蹤薙染代其志今經三十年晨夕未常易處處得逢渠頭頭得奉侍春去與秋來面目曾無二昔救方家數十人千金不受咸稱義年年九日菊花新剩有東籬常作忌<span class='note-inline'>(甲戌之變救方玉華等厚報不受)</span>。</p>
<p>古璞侍者薦親請上堂父母非我親誰是最親者諸佛非我道誰是最道者古人與麼說話未免轉涉多岐拈拄杖云父母非我親者是最親者諸佛非我道者是最道者能從者裏洞徹玄微大海長河一任攪為酥酪刀山劍樹直教變作瓊林無淨上可求無娑婆可棄無涅槃可證無生死可了其來也月映滄海其去也雲過太虛雖然若是不去不來又作麼生卓一卓云鸞鳳不棲無影樹峰巒一帶海雲遮。</p>
<p>母忌日上堂出家非是惜閒身矢志空門報二親不向天宮為說法豈從地府示前因花開九夏萱初放香綻三秋桂乍新我母音容恒不改何須問佛定蓮生便下座。</p>
<p>示眾鯤化而為鵬魚化而為龍然而鯤之與鵬魚之與龍未始有二也良由養性情變氣質故耳性情不養終成凡鳥氣質不變卒為困魚安得有摶風激水拏雲攫霧之用哉爾等既入空門大不容易必須削人我屏是非絕名利五色無以昏其眸五音無以亂其聽千機無以攪其神出處行藏使人莫測若是正眼看來猶未是向上事且作麼生是向上事喝一喝云青林有雀安知鵠碧海非鯤不化鵬。</p>
<p>祈晴上堂連朝風雨溼天關浸爛衲僧鼻不乾喝一喝云放教一輪紅日現乾坤無處不開顏大眾見麼卓拄杖下座。</p>
<p>上堂舉瑞巖海禪師造雲居居問甚麼物恁麼來巖於言下大悟有頌曰雲居甚麼物問若頭恍惚直下便承當猶是生埋沒師云喫官酒臥官街當處死當處埋擊香几云他時後日莫受人瞞。</p>
<p>示眾欲壘九層之臺一簣為始欲行千里之路一步為初今晚是結制之初人人正宜磨礱志氣抖擻精神發大疑情起大勇猛無論一七二七一期兩期辦取一片鐵石身心拌取一條赤窮性命將昔日在諸方所學所得尖新語句錦繡文章一放放下縛作一團拋去東洋大海置之莫顧單從無義味話頭上立定腳跟與之抵捱將去似鐵壁銀山一般過不得要過打不通要通直待人境寂心法空是非盡情識忘久久純熟自然解脫如洞山睹水雲門折足臨濟還拳溈仰撥火法眼詞窮皆是偷心泯絕知解脫落能所俱盡得失兩忘似空合空如水投水既非勉強安用拍盲到此縱饒識得古人領悟之易亦當知古人未領悟時之難苟知其難則自至古人之易苟不知其難欲效古人之易何異螢光擬附太陽非其類也是則是矣大丈夫漢有衝天志氣肯被難易所束且作麼生得不涉難易到者方知。</p>
<p>因事示眾法門清淨戒為先卻病緣何定假煙若使膏肓煙可治盧醫不待古今傳急改過莫留連從此通身俱放下僧規還可繼前賢。</p>
<p>上堂問就語接人隨機利物機語且置如何是君師云化日山川麗仁風雨露新如何是臣師云舟楫當時望鹽梅命世才如何是臣向君師云咫尺親金殿從容下玉堂如何是君視臣師云鳳展臨花暖龍爐到處香如何是君臣道合師云山河天眼裏世界法身中進云五位已蒙師指示同歸化育又如何師打云知恩者少乃云虛玄大道無著真宗就語接人隨機利物夜明簾外父子功齊寶鏡堂前君臣道合一機一境宛轉旁參一唱一酬協通兼帶通方上士舉起便知中下之機更聽一頌駐蹕青霄泛鐵船絲綸滿載孰能傳夜深不泊東西岸棹轉珊瑚吐碧蓮卓拄杖下座。</p>
<p>除夕小參晨早起來大殿僧堂各各和南聖眾為他一年將盡夜梅似開而不開中過已後影堂祖塔處處行香作供為他萬里未歸人天欲雪而不雪後巷前街蟭螟眼中放夜市東村西舍大蟲舌上打鞦韆碌碌與忙忙看看日又夜大眾雲際與麼舉揚還有祖師意也無來年更有新條在惱亂春風卒未休。</p>
<p>值雪上堂大雪紛紛下柴米都長價葡萄架俱燒嚇得[竺-二+搶]籬怕休要怕有安排梁空正欲尋知<span class='corr'>己</span>一片白雲谿上來。</p>
<p>元宵小參畫此○相云盡法界是一真燈遍塵區是一雲際諸佛在此轉大法輪列祖於中建立宗旨東是知事琉璃滿腹藏明月西為頭首菡萏通身放寶光後曰方丈十分桂魄千門曉前謂水雲萬斛蓮花一夜開若是伶俐衲子於中一撥便回始信古今燈一碗照天照地幾人知。</p>
<p>佛涅槃上堂諸行無常是生滅法生滅滅<span class='corr'>已</span>寂滅為樂大眾三文錢娶箇黑老婆頭不梳面不洗知他是凡是聖喝一喝下座。</p>
<p>清明上堂冬至寒食一百五桃紅李白花無數本來父母不曾藏何必墳前閒訴苦。</p>
<p>晚參舉首山念禪師示眾云若喚作竹篦則觸不喚作竹篦則背且道喚作甚麼速道速道師云觸不得背不得拿三道三以楔出楔洞在機先間不容髮咄莫輕忽沖霄須是遼天鶻。</p>
<p>辭眾昨宵枕上作得一偈非圓證古明今抑且應時及節諸公還願聞麼麻衣靸履皂通身自號羲皇古上人禮樂文風拘不得倒騎驢子下桐城。</p>
<p>至竹林菴自恒禪士請上堂即心即佛松直棘曲非心非佛填溝移嶽不是心不是佛不是物龜毛拂子繫清風兔角杖頭挑白日非風動非幡動北俱盧州設齋南贍部洲應供是船行是陸行藕穿平地為荷葉筍過高原作竹林大眾於此明得船子扁舟渡洙水於此不明性空鐵笛響雲間有箇漢出來道明又爭得不明又爭得山僧向他云得與不得只待九峰點頭然後卻向汝道。</p>
<p>至廣福禪院珂月參頭請上堂問廣福院中宣正法青村谿畔水長流如何是源遠不竭師云一派千流演如何是截斷眾流師云千流一派收進云達磨西來○還有者箇麼師打云者是甚麼進云也要和尚證明師云不勞再驗乃云山僧向在山中祇見山中佛法雲生疊嶂霧鎖層巒虎嘯清風龍吟皓月石頭大底大小底小法身長者長短者短一一天真非從人得今來海畔祇見海畔佛法一派千流演千流一派收氣結蜃樓潮飛駿驥時或源遠不竭時或截斷眾流一一明玅不必外尋○且道者箇是山中佛法耶海畔佛法耶只恐分疏不下。</p>
<p>至玉山眾護法請上堂談玄談玅無殊指鹿為馬行棒行喝何異畫餅充饑打地擎又瞞盰佛性張弓架箭儱個真如豎拂云爭如者箇獨脫無依獲大神變常在家舍不離途中雖在途中不離家舍一語一默無非直指單傳一放一收自是全提大用未審是甚麼物得與麼奇特擊香<span class='corr'>几</span>云海神知貴不知價留與人間光照夜。</p>
<p>遠歸上堂舉黃龍南禪師出城歸院示眾云去時一谿流水送回來滿谷白雲迎一身去住非去住二物無情似有情師云黃龍老漢雖然見有送迎未免情存背向山僧自別陽羡渡蕪陰泛潛川過桐谿因酬生身剃度得戒三大事事畢方回亦有一偈去日芒鞋獰似虎歸時拄杖活如龍年來三事都酬畢笑引風雲入畫中。</p>
</div>
<div class='div-other'><a id='mulu26' />
<p class='h1'>再住常州國山善權寺語錄</p><p>師因陳氏彊豎旗竿於法堂右首乃抴杖出山郡邑當道同眾紳衿護法革其斂整其規躬送入院請上堂拈香云此一瓣香至仁至聖至貴至尊端為祝延聖躬萬安此一瓣香奉為朝野公卿以為己之心為人人人自在現前檀護以出世之心經事事事圓融此一瓣香遇險則堅逢彊則銳曾已五回爇出何妨六次拈來供養皋亭山佛日寺洞宗正傳二十九世百愚斯老和尚舒卷固然在己縱橫原不由入斂衣就座衍慶和尚白椎竟師云飄然一杖出雲端為占官基豎幟竿今日仍歸常住地山林不改舊時觀還有共相證明者麼問雪逞風威白占山林能幾日師云眾眼難瞞進云雲乘雨勢黑漫天地有多時師云殷鑒不遠進云與麼則劍為不平離寶匣藥因救病出金瓶師云點石化為金玉易勸人除卻是非難拈拄杖云者裏看得透識得破任他雪逞風威雲乘雨勢千年聖蹟頃作凡祠咸云頭上無天要顯真中有俗幸得晴空日出遍界光輝郡邑檀那復歸古剎非謂大洋詎細為明獅窟絕狸雖則情理難容何妨殺人可恕要知道本無言須識因言顯道所以世尊將佛法付囑國王大臣豈意二千年後善權堂上一會靈山儼然未散大眾正與麼時如何委悉復卓一卓云八千子弟今何在一統江山屬帝乾白椎下座。</p>
<p>結制上堂金剛圈栗棘蓬羅籠跛鱉盲龜木札羹鐵餕餡打發閒神野鬼若是煆煉五湖衲子鉗錘四海英靈善權又且不然喝一喝云多虛不如少實。</p>
<p>句容黃護法為母華誕請上堂法無定相遇緣即宗道在尋常由人施設豎拂云者位尊慈頊向瑤池王母一時遊遍四天下然後復還本處矢口而吟曰布雲霞之澹蕩兮煥乎其有文章鳴風月之肅清兮飄隴梅之馨香茲時也有人焉履冰雪而凌霜出類兮似川之媚拔萃兮如山之琅登從心之地兮出素筵以稱觴節松柏之操兮獨標傑而流芳奏法樂兮非笙而忽簧孰知其壽域以造乎無疆是汝諸人還知善權者段因緣麼今朝護法設齋直須各各飽餐。</p>
<p>佛成道上堂六載勞形贏得骨露皮穿一夕星燦便乃造妖捏怪誇大口多衒賣累他僧僧俗俗受利受害不肖雖忝為遠代兒孫要且無喜無憂無嗔無愛端的緣何至如斯行人更在青山外。</p>
<p>元旦靈一禪德領眾請上堂簾捲東風拂曉天幽鳥語谿邊聲聲鼓角遠相連咸歌大有年說甚道論甚禪風光滿目前撫掌同來笑碧巔無事小神僊復舉甘贄行者入南泉設齋時黃檗為首座因緣師云首座釘樁搖櫓見處偏枯行者通身賣富情存背向爭似雲間蔡居士設齋行嚫母固母必飽食諸人年年相見歲歲相逢。</p>
<p>剖塵悅眾為師祖周忌請上堂白雲澹蕩梅花瘦碧澗深澂夜月明此乃是你生平受用從來本有性靈杖藜不住雲間寺轉步南辰北斗看此亦是汝去世三周放下全身消息澗月禪德你還會麼喝一喝云僊彩筆端描不就數聲黃鳥更幽然。</p>
<p>上元解制上堂揭天錦繡壓地樓臺風醉笙歌香飄羅綺進一步覷著時祇恐不是玉退一步踏著時是玉也大奇直饒七縱八橫東涌西沒草鞋似虎拄杖如龍離墨峰頭未肯放過且道利害在甚麼處芳草寸心須努力休教辜負好春光。</p>
<p>上堂固窮守寂衲子家風附熱趨喧常人活計卻笑適千里者三月褁糧適百里者宿春糧爭似此間日日絕糧也不見有箇慍色食前方丈亦不見有些動容正是隨流認得性無喜亦無憂大眾除卻喜憂那箇是性咄劍去久矣。</p>
<p>祈雪上堂一年時事今將畢為問蒼天何不雪好覆千山與萬山片片飛來應時節應時節向誰說金剛腦後三斤鐵。</p>
<p>普請老和尚塔上栽松示眾朝來二月旦不用深思算祖意甚分明吾道只一貫塔上請栽松钁邊仔細看看破事如何木雞啼夜半。</p>
<p>佛涅槃上堂涅槃生死等是空花佛及眾生皆為剩語喝一喝云涅槃耶生死耶佛耶眾生耶大眾設有一法過於此者皆為剩法復喝一喝下座。</p>
<p>南岡獨立和尚至引座上堂為師壘塔累終朝幸有同門遠慰勞驀地相逢惟一笑人情爭似道情高大眾還識者一笑麼任是奔流度刃罕搆其機霹靂翻身難逃點額當知三世諸佛橫說豎說不曾道著一字歷代祖師全提半提不曾接得一人雖不接得一人各各眉橫鼻直雖不道著一字言言玉轉珠迴玉轉珠迴縱隔多程而舌同一音眉橫鼻直縱離多載而心同一志未審有何奇特便能威德如然慇懃請說其中意打鼓報君君自看。</p>
<p>浴佛上堂天宮不住降王宮平地無端鼓黑風祇為當初多捏怪年年惡水灌無窮。</p>
<p>結夏小參綠暗紅稀日漸炎無邊好景逐時遷慇懃莫與輕虛擲一去風光不再還須急薦謾遲延善權覿面為君宣山家四月閒人少纔了桑麻又插田。</p>
<p>天中節上堂一抽三二添四黃牛角向天八腳垂過鼻師云五祖固然逞盡神通仔細看來太竭力生善權不比諸方水綠山青道泰千殃百忌無拘放教人人瀟灑何故家無白澤之圖必無如是妖怪。</p>
<p>弁山且拙和尚訃至上堂道被湘江化行吳越門庭高峻機用超群幾微而振五家直指之宗自隱而彰三藏欲湮之旨貝成珠網不時彩鳳集山城玉作金圈無限錦鱗來澤國千差一照萬化皆如去住翛然縱橫無礙然則法雨既停於此土慈雲又布於他方現前諸公諒己不言而喻矣祇如末後道弁峰撒手歸赤蝀穿牛斗又如何論量一把柳絲收不得和煙搭在玉闌干。</p>
<p>祈雨上堂天時久不雨憂動士民心拄杖化龍眾油然起作霖且道雨從何來卓一卓云切莫打溼老僧袈裟角。</p>
<p>上堂問水汎蓮華風飄蘋葉不問箇中消息何為誕生王子師云天然真智處皇宮如何是朝生王子師云出語驚群協古風如何是末生王子師云十載柴門深履踐如何是化生王子師云一鞭霜雪定寰中如何是內生王子師云九重深密孰知名進云江上一聲吹玉笛調高流水唱新豐師云不勞讚歎乃云天然真智處皇宮出語驚群協古風十載柴門深履踐一鞭霜雪定寰中更有內生人不識沉沉古殿莓苔封喝一喝云他時後日切忌錯舉。</p>
<p>謝雨上堂昨朝乾爆爆今日黑漫漫還是神通妙用為復法爾如然良久云蚯蚓抹過東海蝦蟆跳上梵天。</p>
<p>小參參禪無別訣只要生死切穿衣喫飯是生死迎賓待客是生死思善思惡是生死修慧修福是生死行住坐臥一動一靜無事而非生死喝一喝云是生死耶非生死耶於此親切一番自然旋嵐偃嶽而常靜江河競注而不流埜馬飄鼓而不動日月歷天而不周無修無證無悟無迷一切智智清淨無二無二分無別無斷故欲覓生死解脫之相了不可得畢竟如何喝一喝云井底蝦蟆吞卻月。</p>
<p>自省禪德薦親請上堂非法不說法法說無非法一法印森羅寧有法不法如是則煙渚雲林時吐廣長舌相霞峰霧沚常談少室心宗提挈四生直至菩提之岸津梁萬有為架六度之橋今古恆如孤明獨運來去既然絕跡死生何處安排良久云萬綠叢中藏不得清風影裏露全身。</p>
<p>解夏上堂知是者般事便休更嫌何處不風流文殊三處過長夏迦葉拈椎不自由苟不超然物外頓明本地風光任爾蒲團竹几通宵坐掃地焚香白晝眠亦是繫駒伏鼠直饒心將流水自清淨身與浮雲無是非未許通宗趣極祇因你被十二時辰使不能使得十二時且十二時如何使得乃屈指云子丑寅卯辰巳午未為何末後不道參。</p>
<p>吳護法誕日請上堂金風乍起玉露垂珠斗轉銀河星臨南極古今大意歷歷圓融佛祖真機明明顯現天以之高地以之厚山以之青水以之秀智以之樂仁以之壽於此明得莊嚴無量智慧無量壽命無量眷屬無量驀豎拂云大眾你道者箇還有壽量也無萬年松在祝融峰。</p>
<p>誕日上堂未離兜率已降皇宮及其離也出身猶可易未出母胎度人已畢及其出也脫體道應難引得後人不曰是非海裏橫身入則云狼虎群中自在行莫若善權四十八年前天上無雙月四十八年後人間只一僧恰值今日又且如何卓拄杖云閒攜一杖山前立終日嘻嘻等箇人。</p>
<p>徐太夫人請上堂問千里遠來呈舊面全提法要示新機向上宗乘即不問設齋請法事如何師云秋老月將華進云祇如財法二施阿誰分中消得師云風高日又出進云恁麼則端坐受供養施主常安樂師云也須吞得下吐得出始得問寂寂惺惺時且置如何是父母未生前一句師云不得鴈來賓焉知九月一進云不是心不是佛不是物是箇甚麼師云葉飄嶺上楓花綻籬邊菊進云恁麼則當陽突出真面目師云耳聽終難會乃云秋老月將華風高日又出葉飄嶺上楓花綻籬邊菊既知不是心盡道亦非佛識得此根源萬般事已畢諸人要識根源麼不是鴈來賓焉知九月一。</p>
<p>都寺誕日請上堂明明百草頭明明祖師意虎嘯乃風生龍吟便霧起於此有人焉股肱堅其志風霜十五秋素懷終不易於今知命年慶祝乏人事想諸供養中惟法供養最供養即不無如何是法味良久云相逢自有知音知何必清風動天地。</p>
<p>蔣太史誕日請上堂問慶誕偶遇深秋畢竟有甚佛法師云野楓映日而紅進云相呈覿體不隔毫端父母未生是何面目師云雙瀑噴空而下進云恁麼則正眼豁開全身獨露師云好與一分饅頭乃云誕遇深秋有甚佛法野楓映日而紅疏竹和煙而緣父母未生是何面目雙瀑噴空而下千峰拔地而高正眼豁開者移花兼蝶至好與一分饅頭機思遲鈍者買石得雲鐃亦好與他一分饅頭因甚如此佛法原來無兩樣。</p>
<p>重九上堂國山雲淨看晴期洞口聲寒橘綠時香醉赤萸浮北海英飛黃菊笑東籬深林犬吠人行早邃谷煙流鶴到遲摘得一枝霜下傑等閒莫使曉風吹大眾會麼會則兩兩不成雙不會則三三自成九會與不會且過一邊拍案云相逢若是淵明士把手高歌歸去來。</p>
<p>師因有僧倚勢枉求當道吞謀常住上堂惟道惟微帝推帝位於天下惟心惟危僧占僧居於世間上古未聞於今罕見不是貪嗔出世安能遍界縱橫所以從周錄云既得浙西之隴矣又望荊谿之蜀焉真如秦人之蠶食六國地不盡不休也今日看來果然其事任他誑求當道約束有司說是說非分門分戶身佩三玄甲冑口銜七事干戈明合暗合休言人不測逆行順行自是己難瞞直饒弄到帝王家總是一場乾打鬨須識衲僧行處如火銷冰獅子遊行不求伴侶何必假豪貴之威權壞法門之綱紀大眾善權若與之縱彼貪心逾熾不與之增他嗔念益多畢竟如何但將冷眼觀螃蟹看彼橫行到幾時<span class='note-inline'>(癸丑九月十九日)</span>。</p>
<p>退院上堂善權繼席已三年輔弼叢林謝眾賢堪笑者僧丁倒甚好因緣是惡因緣所以世尊捨頭目腦髓化彼貪恚眾生菩薩捨國城妻子化彼愛欲眾生圓覺聲聞捨貢高我慢化彼人我眾生善權今捨名山大剎還是化貪恚愛欲耶為復化人我謀占耶者裏定當得出動若行雲止猶谷神去是住時因住是去時果設或未然卓拄杖云且看去路一身輕似葉不為高名千古重如山抴杖便行<span class='note-inline'>(癸丑十一月十三日)</span>。</p>
</div>
<div class='div-w'><p class="pre">　　　<span class='note-inline'>(弟子德　備資敬刻<br/>　方丈和尚語錄第五卷伏願匡襄祖道<br/>　　　同明般若正因扶樹宗風共植金<br/>　　　剛種智)</span></p>
</div>
<p class='juan'>寒松操禪師語錄卷第五</p>
</div><!-- end of div[@id='body'] -->
</body></html>