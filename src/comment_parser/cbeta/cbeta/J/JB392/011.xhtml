<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'>寒松操禪師語錄卷第十一</p><p class="byline">嗣法門人德編錄</p>
<div class='div-other'><a id='mulu39' />
<p class='h1'>普說</p><p>立僧秉拂普說佛法非法貴在悟達禪道非道胡為體玅擊石火閃電光終成鹵莽驅耕牛奪饑食不名向上縱似趙常山向百萬軍中取勝淮陰侯背水陣上建功自是虛彰聲勢由來枉費神機更乃運籌於帷幄之中決勝於千里之外正眼看來堪作甚麼一切奇言玅句擲地作金聲掉頭勿顧自然知解坑阱一時擺脫迥超威音那畔頓越象帝之先返南為北易東作西細中移步鶴出銀籠位裏轉身月鋪金地是恁麼人隨分拈來可以塞斷咽喉不見釋迦老子道我於三七日思惟如是事結制已來三七日矣且道他思惟箇甚麼事其間果能透得他意看得他破則釋迦不前當人不後昔年之三七何異今日之三七耶假若眼裏無筋皮下無血則釋迦自釋迦當人自當人昔年自昔年今日自今日所以道選佛若無如是眼縱饒千載亦奚為聽取一頌三七思惟因底事於中切忌妄追尋須領略謾沉吟滿腹相思一曲琴一曲兩曲無人會雨過夜塘秋水深會得者箇便知洞山與神山路次見白兔走過神曰俊哉洞曰作麼生神曰大似白衣拜相洞曰老老大大作者箇說話神曰你作麼生洞曰積代簪纓暫時落魄你看古人二六時中折旋俯仰切切以此事為念始知佛法在行住坐臥處穿衣喫飯處更向行住坐臥穿衣喫飯處動著些兒便不是了也正謂毫釐有差天地懸隔瞥爾情生萬劫羈鎖復聽一頌恁麼來時會也麼霜眉雪鬢出煙蘿二非兩一有多尊貴何妨混緣蓑換步轉身人不見疲深惟有月明過會得者箇便知。</p>
<p>僧問谷隱聰禪師如何是夜半正明天曉不露隱云牡丹花下睡貓兒看他從上先聖開口動舌初不著意發一機直使乾坤失色示一境從教江漢朝宗盡卻你平生咬嚼他不破知有底人一舉便知落處若乃宗眼不明菽麥不分豈可同日而語哉故曰恁麼相續也大難亦聽一頌禁殿沉沉夜色鮮金雞啼唱五更天離玄要沒正偏露柱懷胎面目全是男是女難分別月出連山露半邊會得者箇便知南泉因兩堂爭貓泉提起云道得即不斬道不得即斬卻去也眾無對泉便斬卻趙州從外歸泉舉示之州脫草鞋於頭上而出泉云子在卻救得貓兒祇如者段公案淆訛在甚麼處眾中商量者兩堂是蘇秦張儀只麼投秦入趙豈知天然王道趙州善辯來機向驪龍頷下取珠阿修羅手中奪印苦哉屈哉與麼稱禪客閻羅大王未放汝在正是韓盧逐塊者無異也再聽一頌凜凜霜顏手裏藏兩堂珍重好兒郎提起也絕商量一陣腥風滿大唐謾云戴履貓能救戴履何曾異兩堂會得者箇便知昔有婆子供養一僧常令二八女子給侍一日令女抱住云正當恁麼時如何僧云枯木倚寒巖三冬無煖氣女回舉似婆婆云我二十年只供養箇俗漢便燒菴趁出若論此事無分僧俗貴賤惟有真參實悟底掉得些子滴水可以興波空手便能行拳你看者二人一拶一挨畢竟意在於何更聽一頌運籌早已不心良覿面何堪著意忙休賣弄少郎當爛麻怎作繫驢韁流鶯帶曉催春急一樹花開滿徑香諸昆仲適來所舉一二公案如湛盧似火聚不許差落顧佇那容踏步向前任是普慧雲興百問普賢缾瀉千酬將三藏十二部從頭註過總是門外打之遶果能卒地折爆地斷直下知歸而塵塵解脫當處明了而法法圓融入水求人善行天下無車蹟燒山覓虎高臥江天不露蹤然後可以指揮八極陵爍古今陶鑄聖凡融化愚智更與三世諸佛歷代古錐同一眼觀同一耳聽同一意觸同一舌嘗把臂同行共鼻出氣非為分外是事且置而今眾中還有共鼻出氣者麼打噴嚏云氣急殺人。</p>
<p>退院普說今宵還是山中主明日翛然化外賓豎拂云百年三萬六千朝反復元來是此人所以釋迦老子識得此人便云天上天下惟我獨尊達磨大師識得此人亦曰吾本來茲土傳法度迷津竺乾諸祖建宗立旨莫不皆由識得此人然後發言吐氣自是行解相應至於山僧兩住青龍於中冒雨披星出作入息左提右挈正打傍敲莫不咸願諸公識得此人而後已又承諸公股肱之勞贊助之力始終條理內外肅然故我纔居丈室欲效古人體例不下山不赴齋不攀豪貴檀越名隨緣動用號知足只將本寺莊課諒人多寡以作粥飯雖舉此念雖行此事未敢輕於言出於口何也靡不有初鮮克有終不期數百里之外已被老人慧眼遙見慧耳遙聞與檀越書云竊惟邇來佛法澆薄之極每見拖笻曳裾苞苴投<span class='corr'>刺</span>交結權勢靡所不至唯圖門庭熱鬧不顧取笑傍觀方今之時滔滔皆是欲匡時援溺易風移俗求其一二又鳥可得哉興念及此未常不疾首蹙額者也有人從青龍來謂新方丈杜門不出一味高尚弗憂門庭冷落法堂草深較之諸方新出世者可謂劣矣山野謂果如是乎若果如是則古風稍挽涇渭可分何患叢林之不興祖道之不振古云作家自有通人愛是耳雖新方丈不諳時務抑且尚在老成比前拖笻曳裾者又不可概而目之也大眾一念纔興便有知識一事將行便有遠鑑汝等只愁不識此人莫慮外無知者祇恐行之不速莫求言之太遲言行乃君子之樞機治身之大本動天地感鬼神得不敬乎然先聖教人但盡今時更有何事能盡今時自然行到言到要識此人別無奇特務宜信得及看得破把得住下得手自是工夫成片妄想消除對世間一切愛欲境界心如木石形類死灰晝不足繼之以夜夜不足繼之以日日不足繼之以月月不足繼之以年翻來覆去提去提來不覺不知忽然拶透如貧得寶如暗得燈如雲開見日如水底火發盡十方世界是箇大圓鏡盡十方世界是箇自己謂之心空及第見徹父母未生前本來面目不妨安居於水邊林下保養聖胎名利不于大忘人世直待龍天推出四眾欽從吐一機則千機萬機齊剖道一句則千句萬句合轍步步行有言言談實自然不被業力所牽更不教人撥無因果今日不是不向現前吐露因住青龍今已十載未常一日與前念間隔一期諸公尋常行事須是言顧行行顧言發言必慮其所終立行必務其所蔽二顯知幾知微將啟百世之蒙不傷先鑑之明三冀他時後日豎法幢建法社看從上藥山之牛欄風穴之白丁供辦投子家風禪坐石霜枯木溈山食橡栗大梅衣荷葉凡為住持三請而赴一辭便行有緣則住無緣則往從上諸聖如是標格莫學今時裨販之徒將常住物私做人情資用俗家假貸而暗獻將新而先供永固祖席如蚖戀窟現前戴角披毛償所負者多此等流先佛明言可不懼哉故曰應觀法界性一切惟心造又云今時人雖從緣得一念頓悟自理猶有無始習氣未能頓盡須教渠頓除現業流識即是修也不是別有行門令渠趣向故山僧或出或處未常不以此介意猶恐有所未至因退院述偈以互相警策學道容易行道難休將知解自瞞盰開言饒與諸賢契行履須將古聖觀一寸光陰忙若電十方信施重如山失多只為貪他少莫把人身當等閒。</p>
<p>指迷普說問衲僧行履斷絕攀緣因甚王林長老倚勢并吞師云水母原無眼求食須賴蝦進云尊莫尊乎道美莫美乎德占人叢席還具道德也未師云甜瓜徹蒂甜苦瓠連根苦進云與麼則長言大義何曾義自謂孤忠卻不忠師云盜名豈是為人盜欺世從來只自欺進云究竟一文偷不得至今空作不良人師云不到烏江畔知伊未肯休乃云適纔與麼酬醋諸公無不委知若是箇漢向山僧未出方丈已前道得一句作箇灑灑落落無事人去豈不快哉倘或玉石不分魔佛不辨未免向第二義門為諸人通一線去不見黃面瞿曇十九始悟修行三十足成佛祖演藏經五千餘卷住塵世七十九年其間坐無量寶剎度無量眾生難行能行難忍能忍三千大千世界無有芥子許而不是捨身命處故得三十二相八十種好萬德莊嚴十號具足神龍為之擁護四眾為之皈依天上天下稱為獨尊曾聞有假借威權屢屢以并吞為事而得成佛耶非惟我佛如然即西天二十八祖遞代相傳各化一方或主人以自刱園林堅請而不就者或檀越以世襲家業力施而不受者或不吝衣食而濟度世人者或不惜身命而廣化眾生者種種解脫種種慈悲種種方便種種因緣不勝枚舉曾聞有假借威權屢屢以并吞為事而得作祖耶非惟西天諸祖如然即我東土貞觀嚮道欲瞻風彩上表遜謝往返三四引頸就刃神色自若使以狀聞帝逾欽慕吾是以敬道信大師也茅茨石室累煩聖主且請前行我從別道澡身淨髮結跏趺逝吾是以尊無業禪師也休心息念斷絕攀緣賜紫及號力陳昔誓收付有司恬然受刑及抵淄州道俗用湊吾是以重芙蓉楷祖也皇祐初年遣使持書稱疾不起表薦懷璉幸安林下飯蔬飲水佛祖不為況其他耶吾是以仰圓通訥翁也赴京未久屢乞還山缽賜龍腦即付丙丁大小菴院敕隨意住得旨深密後出敝笥吾是以慕大覺璉公也乃至隱山至死不肯見人趙州至死不肯告人匾擔拾橡栗為食大梅以荷葉為衣紙衣道者只披紙玄泰上座只著布石霜置枯木堂與人坐臥祇要死了你心投子使人辦米同煮共餐要得省取你事古之今之或出或處立一事行一法無不與人抽釘拔楔解黏去縛時常以損<span class='corr'>己</span>利人為念曾聞有假借威權屢屢以并吞為事而得稱為人天師範耶非惟出世諸祖如然即在世高人如許由聞堯將讓天下於己以為污耳之言從清流而洗之巢父飲牛其下以為此水足活牛口復踞上流而飲之子陵微時友於光武及帝登位屢請不屈釣煙波於桐江之上東坡將已置之宅夜聞老嫗出不忍棄之聲即取其<span class='corr'>券</span>而焚之是皆塵勞中人尚能輕利重義曾聞有假借威權屢屢以并吞為事而得稱為高人逸士耶非惟高人逸士如然即善權一剎刱於南齊之建元毀於大唐之會昌咸通八年節度使李蠙奏復之請玄覺禪師為開山祖已而徹公始得蹈其後蹟建炎初李忠定公綱重嚴像設請主嗣宗禪師上堂曰澗底泥牛金貼面山頭石女著真紅繫驢橛上生芝草不是雲靄香爐峰此四句中內有一句能殺能活能縱能奪若人簡點得出不惟一生參學事畢亦明得法智禪師繼席上堂云明月高懸未照前雪眉人倚玉闌干夜深雨過風雷息客散雲樓酒碗乾其中有一句是正偏蒹帶一句是賓主互換一句是六義深藏一句是照用齊施且道那一句是賓主互換於此分析得出方見得慧泰禪師所曰微雲淡河漢疏雨滴梧桐之意旨也見得者箇意旨始識咸淳二年大學士李曾伯加宏拓焉遂延福巖禪師德珍首座悟空濟無學文善權通暨西印玉山宗愷等是皆唐宋元明以來洞濟法雲諸大知識赴堅請而惠然肯來者曾聞有假借威權屢屢以并吞為事而得稱為先輩大善知識耶非惟先輩知識如然即鼎革以來寺廢僧逃十有餘載眾延浮石和尚居不堪憂經旬辭去郡邑士紳不忘付囑於康熙壬寅春恭請先師百愚老人闢草開荒中興此寺乙巳秋老人逝後繼以存焉和尚又繼以貫慈和尚前後五載重重脩理漸漸圓成至辛亥春眾至青龍延山僧以繼其席得建老人塔於萬松嶺北今經三載尚未告竣海內緇素無不聞知曾未有假借威權以并吞為事而得主法此山也非惟諸佛諸祖如然即汝諸人辭別父母拜離師長餐霞宿露訪道尋師莫不欲改惡從善了明自心本性以報父母生身之德師長提攜之恩故大覺璉曰玉不琢不成器人不學不知道今之所以知古後之所以知先善者可以為法惡者可以為戒歷觀前輩立身揚名於當世者鮮不學問而成之矣曾聞有假借威權以并吞為事得模範於人天耶又曰見賢思齊焉見不賢而內自省也如此切磋琢磨久久用心動轉施為縱得一知半解須學古人樂聞己過喜於為善長於包荒厚於隱德謙以交友勤以濟眾不以得器二其心所以光明碩大照映今昔者也莫習狐假虎威之輩欺世盜名之流苞苴投<span class='corr'>刺</span>廣結豪貴貪美食以適其口占大廈以快其居奪人之寺曰我祖寺也奪人之居曰我祖居也我宜繼之尸之凌之爍之殊不思自齊迄今朝凡幾易代凡幾更祖則祖於何人之祖繼則繼於何人之後況此并吞為事世之人亦未見之安忍同為圓頂方袍盡行驅占一時僧道告訴無門叩閽無計相與轉溝壑而死道路者不知幾何焉更可笑者假借脩樂菴塔以為入門之計豈非謬之大謬者乎然樂菴明季人也生居顯親去世顯親非善權之僧也明矣其友吉菴而讓塔得入善權之由也又明矣何得欺心欺世無所不至謀占天目而天目緇素有揭盜葬虞山而虞山遠近有檄彊僭龍池而龍池護法出書以責之平陽和尚刻從周錄以罪之今又并吞善權山僧上堂鳴鼓而攻之普說以指其迷而救之道房出王林吞謀善權說以誅之是不約而同者也至於十載不拈香貳心待帝主不認剃度之敏然勒行九拜之朝儀此數事者更有公論不必細述看來此等正是戒律不必持定慧不必習道德不必修嗜慾不必去豈特起叢林之害真法門萬世之害也歟諸公將來若得把茅蓋頭當以此為終身之警戒看他只為無始劫來妄想濃厚只在諸塵境界中作活計元不曾踏著本地風光明見本來面目終朝業識忙忙向外馳求孳孳為利那知各各懷中有一箇無價大寶人人腳下有一片祖翁田地不須他覓本自現成陰陽未判之先不能增他一毫寒暑既分之後不能減他一絲不與八風移其志不隨榮辱二其心可以證古明今可以了生脫死可以隨處作主可以遇緣即宗何必假有窮之氣勢污無盡之心田更不知何者為行何者為解何者為相應看他異日狼藉噬臍莫及此則非魔即魔所使蓋假我衣裳陰以破壞我法者非但為名教之罪人亦法門之罪人矣一旦生死到來將何抵敵捨此報身難逃淪墜古人謂牢獄未是苦袈娑下失卻人身是為苦也藥石之言可不銘佩諸兄弟還委悉麼倘或遲疑更聽一偈王林卻繼綠林風慣占叢林伐己功天目虞山為別業善權地藏作行宮長言大義何曾義自謂孤忠卻不忠冒寵欺君人不識法門也有此奸雄<span class='note-inline'>(癸丑十一月十二日)</span>。</p>
<p>中夏告香普說達磨西來直指人心見性成佛且道性作麼生見擊香几召眾云會麼果能直下知歸聖凡情盡能所障空覿體無依當機絕待則知四十五日前曲不藏直四十五日後真不掩偽三際平等一道虛閒過去未來覓一絲毫隔礙底道理了不可得若是乘虛接響聲前領旨猶迷顧鑑之端句後精通尚昧識情之表諸公最初行腳要為生死大事不是說了便休務須立定腳跟不顧危亡決定志氣不顧得失提個所參話頭拍盲舉起拍盲打捱盡卻今生不徹不休不明不歇寒不知熱不知饑不知飽不知任他說是說非論長論短只將從前人我無明昏沉散亂菩提涅槃真如解脫併作一團放教身心蕩蕩地閒閒地胸中不留一個元字腳久久不變忽朝洗面摸著鼻孔未可知也假若疑而不信信而不真人我山高是非鋒起為五慾八風之所動搖求到大安樂大休歇之地不亦難乎所以釋迦老子在靈山會上拈一枝花爾時百萬人天咸具大智大慧尚且目瞪口啞縱彼飲光破顏微笑也是眼中著屑自後碧眼胡僧得得西來九年面壁神光立雪斷臂安心亦是好肉剜瘡其餘德山洞山雲門臨濟溈仰法眼古今宗匠千變萬化用盡自<span class='corr'>己</span>心笑破他人口都來好與一頓痛棒免得弄巧成拙不見雲居道得者不輕微明者不賤用識者不咨嗟解者無厭惡從天降下則貧窮從地涌出則富貴門裏出身易身裏出門難動則埋身千丈不動則當處生苗一言迥脫獨拔當時雲居可謂照用齊施敲唱雙舉奈他腦後見腮面前無齒叵耐畫地為牢無繩自縛既是門裏出身易為何身裏出門難昨夜南山來石虎天明生個玉麒麟向此看得徹方看得道吾問僧甚處來曰僧堂裏來吾曰聖僧道甚麼僧近前不審吾曰東家作驢西家作馬曰過在何處吾曰萬里崖州道吾拈得個猢猻圈<span class='corr'>圚</span>東扯西拽到底勞而無功者驢漢極欲擺脫韁繩幾曾出他羅網呵呵向此見得透方見得僧問巴陵如何是提婆宗陵曰銀碗裏盛雪巴陵一向水泄不通偶被者僧一拶將七珍八寶狼藉殆盡賺他倚草附木者不少有能別開一線雲門兒孫許他猶在向此轉得身方知僧問汾陽真正修道人不見世間過未審不見個甚麼過陽曰雪埋夜月深三尺陸地行舟萬里程曰和尚是何心行陽曰是你心行汾陽者漢超情離見則不無抽釘拔楔未夢見在待問真正修道人不見世間過未審不見個什麼過高祖殿前樊噲怒須知萬里絕煙塵和尚是何心行留得五湖明月在不愁無處下金鉤不見百丈云併卻咽喉脣吻速道將來溈山曰卻請和尚道丈曰不辭向汝道恐<span class='corr'>已</span>後喪我兒孫百丈溈山一般弄巧成拙不覺家聲喪盡時有僧問併卻咽喉脣吻請道將來但云寧可截舌不向汝道又不見德山密云但參活句莫參死句活句下薦得永劫無滯一塵一佛國一葉一釋迦是死句揚眉瞬目舉指豎拂是死句山河大地更無淆訛是死句問如何是活句山曰波斯仰面看大小德山費盡娘生氣力說到三生六十劫正是鬼窟活計直饒道個波斯仰面看大似赤土塗牛奶且作麼生是活句燈籠[跳-兆+孛]跳上青天露柱魂驚頭腦裂只如諸公每日聞板聲則赴齋堂聞報鐘則赴功課聞普梆則搬柴運米蒔青刈綠你道是活句是死句是不死不活句者裏倜儻分明方許道羅籠不肯住呼喚不回頭你看古來尊宿擔荷此事大不容易三登投子九上洞山長慶坐破七個蒲團趙州二十年不雜用心不知費盡多少艱難方得了明心地即如山僧二九脫白知有此事獨住孤峰力參四載出山圓具打七三日纔得省發遍叩知識二十餘員盡皆印可具大眼目不過一二後參百老人於此弁山被他痛棒連燈墮地釋然大徹隨呈偈云探遍諸方最上機何如直下絕離微若非一擊連燈落那得心空及第歸輔弼老人一十三載然後繼席青龍至今二十年來七坐名藍回思從前如同一日果是真正道流要明生死棄著十年甘載忘人忘我全身放下靠著本色宗師與之決擇如磨古鏡晝三夜三盡其神力去其塵垢光明發現自是照天照地如秉寶劍以寡敵眾心無退怯孰敢攖鋒佛來也掃魔來也掃掃得乾乾淨淨自然灑灑落落而此鏡此劍乃吾人本有之體非假外求外求而得終非得也大凡參學要得徹頭徹尾直須喪盡目前機去卻胸中物末後一著始到牢關絕後再蘇欺君不得到此境界則全心是佛全佛是心一人發真歸元十方虛空悉皆銷殞諸公既不遠千里相尋而來聚會龍華皆是諸方抱道之士二六時中切切窮究佛法如海愈入愈深只要實證實悟於實證實悟處靠定一著子自然百了千當透頂透底則成佛作祖如壯士展臂豈假他力否則且待七月十五卻來露個消息。</p>
<p>原書闕</p>
</div>
</div><!-- end of div[@id='body'] -->
</body></html>