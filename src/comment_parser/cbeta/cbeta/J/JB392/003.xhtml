<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>寒松操禪師語錄卷第三</p><p class="byline">嗣法門人德璨編錄</p>
<div class='div-other'><a id='mulu20' />
<p class='h1'>再住松江青龍隆福寺語錄</p><p>大殿落成上堂拈拄杖左卓云者裏薦得十五年前老人在此建法幢立宗旨展土開疆高樹寶坊於是處拈拄杖右卓云者裏薦得十五年後山僧在此分玉石驗龍蛇搬磚弄瓦復恢金碧於當陽橫按拄杖云適來山門騎佛殿廚庫拽僧堂從諸人鼻孔裏過還知麼設或猶豫青龍有道補缺真言不妨為眾拈出財法二施等無差別檀波羅密具足圓滿喝一喝云逢人不得錯舉。</p>
<p>誕期常舒副寺請上堂震法雷鳴法鼓布慈雲兮灑甘露南贍部洲上堂北俱盧洲起舞天台山頂拾得豐干高聲唱道汝等父母未生前各各本有靈明玅智與剎等世界等諸佛等菩薩羅漢賢聖僧等眾生等神通等玅用等說法壽量等莊嚴功德等喝一喝云適來許多葛藤甚處去也伸手原在縮手裏。</p>
<p>眾職事請上堂舉金峰志禪師云老僧二十年前有老婆心二十年後無老婆心僧問為何二十年前有老婆心曰問凡荅凡問聖荅聖為何二十年後無老婆心曰問凡不荅凡問聖不荅聖師云大小金峰雖然格外提持未出聖凡窠窟青龍則不然二十年前有也不是老婆心二十年後無也不是老婆心畢竟如何再遲四十年與諸公話會喝一喝下座。</p>
<p>子青維那請上堂生平無事得攀緣浪蹟今逢不惑年弗放慈悲多日債結成佛祖一時冤慵修道嬾參禪從來清白是家傳風流獨跨玄沙虎散髮狂歌不是顛問濟濟稱揚無量壽乾乾愓若法中王未審昇僊臺還涉春秋否師云水流東澗朝西澗雲起南山下北山進云優曇花發祥雲靄鶴韻長生不老年師云尚無心緒聽啼鳥那有閒情掃落花進云一帶雲山添瑞色籬邊黃菊滿庭香師云切莫隨境轉。</p>
<p>誕辰李陳二護法祈嗣請上堂天地與我同根萬物與我一體香風滿徑木樨飄報道金飆生桂子白蘋江上蓼華紅隔水人家如畫裏不應住色生心不應住聲香味觸法生心於此立地搆去等虛空而不朽超劫石以長齡是則是祇如悉達太子在母腹中作諸佛事文殊師利在母腹中現大吉祥善財童子在母腹中見諸寶藏悉皆充滿且道是何意旨二三子以我為隱乎吾無隱乎爾。</p>
<p>上堂松直棘曲鵠白烏玄日出天晴雨飛地溼春至花開秋來月白是人知有秖如夜半正明天曉不露又且如何判斷擲拄杖下座。</p>
<p>沙汰上堂舉古德云敕命如雷下翠微風前垂淚解禪衣青龍云著忙作麼雲中有寺不容住塵裏無家何處歸青龍云著忙作麼大眾惟我祖師門下道出尋常萬法圓融不離佛界奚礙重居魔界千差坐斷不捨僧形何妨更作俗形了無彼此之分安有自他之相然則三途如何趨向良久云但得胸中無罣礙不妨隨處度時光。</p>
<p>復僧上堂復傳一旨遍乾坤三月連更事兩番僧相重圓承覆載林泉何以報洪恩卓拄杖云全憑一句無私語仰祝吾皇億萬春。</p>
<p>結制王太史供衲衣請上堂霜谿霧鎖凍壑雲凝朝霞與暮靄揚輝青嶂共丹楓綴錦西來大意全彰本地風光獨露奚必剪天孫異彩<span class='corr'>刺</span>玉女神鍼運須彌作鉗鎚奇生千變結宇宙為爐鞴巧出百端以有相莊嚴鋾無形三昧帶累木上座要閒閒不得趁忙忙不過終日如然圖箇甚麼不是苦心人不知。</p>
<p>冬至維揚歸上堂八月廿五日省師往江北一程未渡江超然迴虎錫扶龕入國山歸來一陽復不覺彈指間寒暑亦何促報爾參玄人光陰莫虛擲慇懃快著鞭身須白汗出更得石抽筍方許參學畢參學既畢又如何君子道長小人消栴檀林裏無荊棘。</p>
<p>懸百老和尚相上堂峻節霜明啟靈山之玅旨芳標玉立闡少室之玄機橫按莫邪五宗俱演高懸寶鏡三教齊弘道聲獨著於乾坤德望並高於日月欲瞻化境須睹慈容覿面展開真風猶在大眾見麼潭潭禁殿尊嚴甚寂寞無人夜未央。</p>
<p>晚參知之一字眾玅之門知之一字眾禍之門未審二者誰是芍藥華開菩薩面棕櫚葉長夜叉頭。</p>
<p>臘八百老和尚百日上堂昔年黃面睹星時今是先師百日期箇裏若人玄會得三更紅日上梅枝畫○相云二老來也異口同音互相作梵為求佛道者說無上菩提為求菩薩道者說六度萬行為求聲聞道者說十三因緣為著我者說無有我為執空者說悉皆空如是所作悉皆究竟於一切智地左拂云要識雪山老子麼本無迷悟人祇要今日了右拂云要識國山老人麼淨法界身本無出沒正恁麼時雪山國山是一是二若謂是二事不應一若謂是一理不應二一二之義其意云何喝一喝云一劈華山成粉碎萬年流水不知春。</p>
<p>元旦上堂曉風乍暖旭日初昇壟梅發笑岸柳迎春叵耐枝頭老百舌聲聲啼徹祖師心。</p>
<p>解制洞庭潘護法慶誕請上堂春風來洞庭春色洞庭好和雲過萬山帶翠度三泖花發不萌枝雲藏無縫襖芒鞋去天台竹杖遊蓬島勿復問交梨何須覓火棗處處肯迴光塵塵無價寶山中別有天不其乾坤老卓拄杖下座。</p>
<p>誕辰兩序請上堂日月如梭物理變更徒知年往不覺形征始也庚子初繼此席咸謂履艾一犁一杷拽至丙午面貌皺矣鬢髮星星拈拄杖云惟此上座大有逕庭春秋無改心實根深卓一卓云佛界魔界三千大千世界騰騰無束任運縱橫放行則雷轟電爍收藏則雨霽風清阿呵呵氈拍版沒弦琴始作翕如也縱之純如也皦如也繹如也橫按拄杖云以成。</p>
<p>上堂寧參活句莫參死句活耶死耶是一是二識得一二方可無疑死若臨頭還疑也未既不疑死即不疑生向未生前道一句看直饒道得分明案山猶未點頭且道過在何處。</p>
<p>百老和尚小祥上堂去年今日相逢不拈出今日今年舉意便知有撥轉上頭關一一為君剖者老漢一生來驅佛使魔廿餘年入廛垂手法施財施等珠璣而不辭受恩受惠忘反報而不吐心如太虛任浮雲於去來量似滄海隨闡提之妍醜到今日一任伊獅蟲相食分門別牖無撮土思前之報無捐餐顧後之酬將僧眾受不危之危欲叢林驚不朽之朽雖賴護於上蒼又豈與之歸咎因甚如此了知生死不相關只因踏著曹谿路。</p>
<p>結制上堂歲登事事周圓正好利秉龍泉任他是佛是祖毋容一物當前箇箇壁立萬仞人人如解倒懸刀劈不破鍼劄不穿正恁麼時堂裏禪與堂外禪一致牆外道與長安道相連顧盻之間虛空銷殞咳唾之際返本還源美則美矣祇如世尊睹星神光斷臂靈雲見桃香嚴擊竹又作麼生不須裂燄看霜雪且待春雷聽曉天。</p>
<p>自肯薙髮請上堂大丈夫秉慧劍般若鋒兮金剛燄非但空催外道心早曾落卻天魔膽大眾還識此劍麼青萍莫比紫電難齊悉達秉此子夜逾城入青山而斷髮提婆秉此朝參龍樹向水碗以投鍼盧行者碎金剛之奧旨丹霞然鏟草蔓於堂前總為秉此慧劍今日眾中畢竟是誰惟人自肯乃方親。</p>
<p>佛成道日行蓮請上堂以拂子畫一畫云聖凡齊鏟迷悟盡捐出入荊棘林中遊戲芳花叢裏運阿修羅手拊摩日月廣舜若多身逼塞虛空就是山川卉水也解放光動地超佛越祖奚必雪山六載然後始悟是汝諸公知他悟箇甚麼金生麗水玉出崑岡。</p>
<p>元旦上堂問春王歲首物咸亨斬新條令事如何師云棒頭有眼明如日進云天道和平添吉慶歌謠萬里樂無為師云句下無私幾箇知問王登寶殿野老歡呼祝聖一句如何舉揚師云行坐春風堆裏盤桓流水橋邊進云惠風和藹舜日增輝新年佛法請師垂示師云楊柳欣逢知己梅花猶是故人進云曉開柳眼窺晴旭臘綻梅花占早春師云更道不堪乃云今有三般好事一遇春王歲首萬物咸亨二為天道和平八方安泰三是常舒齋嚫大眾歡呼山僧自來棒頭有眼不妨行坐春風堆裏句下無私何礙盤桓流水橋邊一問一荅亦足以暢敘幽情一歌一謠更不知有人間世你道憑何節目便爾如然揮拂云日出海門東畔山河燦爛一新煙銷谷口鳥啼春漏泄風光卻甚楊柳欣逢知己梅花猶是故人新年佛法太分明端的何須再問。</p>
<p>解制值雪上堂大道只在目前要且目前難睹雪覆萬年松徑明暗奚分雲遮一帶峰巒正偏孰辯一色邊坐住固非本地風光淨白地安身豈是到家消息何況擔囊頂笠航海梯山又成得箇甚麼邊事大眾要識大道麼喝一喝云切忌癡狂外邊走。</p>
<p>李護法華誕祈嗣請上堂山色蒙茸春光明媚惟有箇事迥超物外莊嚴壽量本乎天然福慧苗裔隨身自在無量壽佛那共論乎劫塵多子如來不與方乎境界等閒垂一機一境立一事一法皆可以添算今時流芳後代阿呵呵會不會好看清白傳家計。</p>
<p>結夏曇瑞禪德請上堂一句了然迥超百億一言解脫頓悟真常善財登樓閣而明心留得虛窗前夜月三更依舊照茆堂龍女獻寶珠以成佛等閒識得東風面萬紫千紅總是春所以道迷時迷卻悟底悟時悟卻迷底青龍者裏直饒迷悟雙忘聖凡俱泯猶是草菴止宿門外周遊未審如何是到家消息踏得故鄉田地穩不妨隨處現優曇。</p>
<p>雷護法得子請上堂豎拂云只此育聖生賢超宗越祖輪王得以御天下四臣得以牧萬民父得以慈子得以孝以此修身身無不正以此齊家家無不和以此祈福福無不臻求智慧得智慧求男女得男女求長壽得長壽你道拂子有甚奇特如此神通廣大擊香几云水向石邊流出冷風從花裏過來香。</p>
<p>韋馱殿落成上堂巍峨一殿聳雲霄風雨年深瓦半飄幸遇大家齊出手功圓行滿在今朝是故諸佛出興插標成剎坐微塵裏轉大法輪始從鹿野苑終至跋提河祇為圓此未圓之案列祖應世普運慈心展上開疆現瓊樓於當處建宗立旨悟性海於剎那祇為圓此未圓之案昔老人始建殿於辛丑畫閣遙飛鶴渚雲今青龍得落成於丁未珠簾高捲龍江雨雖則事有先後祇為圓此未圓之案大眾祇如圓後又作麼生四海衲僧明正化十方檀信助無為。</p>
<p>百老和尚大祥上堂金棺示雙趺狼籍太多嵩山遺隻履賣弄不少隱峰倒化素隱行怪紙衣立亡忒煞孤危正眼看來總成笑具爭似國山老人八坐名藍九會說法末後廣陵大書偈云生年五十復零六大事因緣今已足釣罷金鱗歸去休漁翁不向蘆灣宿何等真實何等穩密大眾既不向蘆灣宿畢竟在甚麼處苔封古殿無人侍月鎖蒼梧鳳不棲。</p>
<p>普同塔落成上堂九月初五日有箇好消息遍界絕遮攔藏身沒蹤蹟虛空爛彌新天地朽不失明得此根源一生參學畢以拂子畫[○@∴]相云咄咄咄須委悉無影樹下合同船琉璃殿上無知識。</p>
<p>結制上堂達磨不來東土二祖不往西天箇箇常光現前人人壁立萬仞鼻本下垂眉在眼上左之右之取之不竭舉足下足無非道場正恁麼時誰不丈夫何須那邊過夏者裏經冬虛費草鞋堪作甚麼喝一喝云火爐動也照顧眉毛。</p>
<p>臘八湛菴供法衣請上堂問聞聲悟道見色明心去此二途請師別道師云夜夜明星當午現進云不作色見不作聲求畢竟如何師云朝朝杲日麗三更進云一句含千古聲光處處聞師云早知燈是火飯熟已多時乃云聞聲悟道屈我宗風見色明心沉埋佛祖展袈裟角云者箇是色莫作色見擊香<span class='corr'>几</span>云者箇是聲莫作聲求果是其人自然孤迥迥雙眼圓明峭巍巍寸絲不掛夜夜明星當午現朝朝杲日麗三更一任嶺頭風雨爛何須弟應與兄呼到此正好作無邊佛事度無量眾生一一眾生得無邊智慧得無邊神通微塵眾生眾由是成正覺喝一喝云早知燈是火飯熟已多時。</p>
<p>豎重興青龍隆福寺碑記上堂世尊成道日隆福豎碑時黑白分明現悟迷的是誰須向言前薦莫從句裏思兩彩同一賽萬古總如斯。</p>
<p>元旦上堂天何言哉四時行焉百物生焉拈拄杖云轉天關揭地軸易寒暑迭陰陽貫古今融理事於此醒徹古之天地即今之天地古之日月即今之日月古之山川即今之山川促百千萬億劫為一念依然只是舊時人設或遲疑天自高地自厚日自東月自西山自遙川自闊延一念作百千萬億劫何妨人人添一歲雖然其中還有知恩報恩者麼卓一卓云野老不知堯舜力鼕鼕打鼓祭江神。</p>
<p>吳護法得子福弘請上堂今朝二月十九一句分明為剖柳葉乍卷乍舒桃花半含半吐層層寶蓋天垂簇簇金蓮地涌三千善士謳歌百億獅王哮吼報道普門誕生卻向青龍垂手豎拂云大士來也應以童男身得度者即現童男身而為說法應以宰官身得度者即現宰官身而為說法大眾普門既現身矣畢竟說甚麼法近水樓臺先得月向陽花木易逢春。</p>
<p>解制九一文學同眾檀請上堂昨宵白鶴江底烈燄騰輝青龍塔尖洪波浩渺以致魚龍蝦蟹草木昆蟲東涌西沒南飛北息欲去不能欲住不得獅子橋忍俊不禁大吼一聲頓爾天清地寧煙消浪靜黧奴白牯無限生涯有底商量道入姑蘇泛太湖遊洞庭七十二峰隨緣放曠有底商量道去華亭渡錢塘上天台三十六巖任意逍遙忽遇船子和尚攔胸把住云覿面相逢即不問腳下一句作麼生者裏道得花街柳巷正好調心如道不得身心莫把輕虛棄再整精神入試場喝一喝云也是妄通消息。</p>
<p>百老和尚三周上堂昨為拈香到善權而今特地又重宣十朝兩作三周忌底事何曾有後先所以深山嶮巖有深山嶮巖中佛法野墅平原有野墅平原上佛法山僧昨到善權祇見雲生疊嶂月印澂潭離墨峰頭晴霞晒日善卷洞口石竇囊雲鳥語花香風光滿目今返青龍祇見僊臺[山*窋]屼寶塔玲瓏地壓神洲閣襟三泖路通僊徑門對九峰四水瀠環萬竿蒼翠先人面目處處全彰如此見得青溪水洽荊溪水如此不見國岫雲連佘岫雲見不見則且置豎拂云還識先老人麼分明覿面更無私休更迷頭錯認影。</p>
<p>開爐上堂舉寶峰和尚道洞山門下無佛法與人只有一口劍凡見來者一一斬斷使伊性命不存見聞俱泯直向父母未生前與他相見見伊纔向前便為斬斷師云青龍門下亦無佛法與人只有一條楖栗凡見來者一一趁起使伊四大勤勞精神勇猛直向大冶紅爐上與他相見見伊若不向前便為趁起大眾青龍寶峰相去幾何喝一喝下座。</p>
<p>冬至上堂卓拄杖云地雷復也直得天左旋地右轉龜毛長一線兔角發新條長街短巷遞相慶賀曰密室灰飛大好消息甚消息卓一卓云君子可入。</p>
<p>元旦上堂問春風和靄時姑置大海無魚事若何師云獅子窟中無異獸如何是大地無草師云象王行處絕狐蹤如何是大富無糧師云喫飯不嚼一粒米如何是大悟無道師云穿衣不掛一縷絲進云恁麼則一句截流萬機息大千沙界悉增輝師云莫錯會乃云真宗廓徹妙道虛靈一句截流萬機寢息十字街頭醉翁子高聲唱道六龍已駕曦和轡四海八荒光皎皎昨日城邊賣杏花一年春事都來了說甚大海無魚大地無草大富無糧大悟無道直得獅子窟中無異獸象王行處絕狐蹤喫飯不嚼一粒米穿衣不掛一縷絲畢竟是何意思非公境界。</p>
<p>石鑑大師書至上堂鳥啼微雨歇簾捲好山重時有雲邊鴈傳來信一封大眾你道其中說些甚麼喝一喝下座。</p>
<p>靜圓禪德誕日請上堂有國土以音聲為佛事有國土以莊嚴為佛事有國土以飲食衣具為佛事有國土以智慧眷屬為佛事且道青龍尋常以何為佛事擊如意云音聲無量莊嚴無量飲食衣具無量智慧眷屬無量無量為一一為無量盡未來際亦復無量然此猶是限量邊事祇如不涉限量又作麼生擲如意云看看。</p>
<p>解冬上堂圓覺伽藍豁開戶牖華嚴剎海大座當軒結則普天匝地一時結解則普天匝地一時解到者裏果於百廿日內克期取證得大總持一任八字打開鳳凰嶺舞翅翩躚天馬山輪蹄蹴踏北五臺南天台去者任去來者任來雖然欲求沿路不相妨先請各人轉一語若還擬議青龍有箇方便卓拄杖云好將扶過斷橋水不礙伴歸明月村。</p>
<p>佛誕自省禪德請上堂拈拄杖云悉達太子在拄杖頭上指天指地目顧四方普令一切返本還源橫按杖云大眾雲門大師來也卓一卓云一箭落雙鵰。</p>
<p>青苗會上堂喝一喝云破微塵出經卷大小根機各充其量喝一喝云開甘露施法雨三草二木盡遂其生直得鳶飛魚躍牧唱漁歌轉盻之間污邪滿車甌窶滿篝有日在不審諸人心地幾時發明若也未明青龍不惜眉毛覿面直指去也驀展兩手云今朝正是六月一。</p>
<p>因事辭院郡邑當道宰官護法等躬送入院請上堂祖道垂秋提婆再世同室操戈霜翎遠舉得逍遙於物外隨飲啄於晴空既闔國以追攀理無堅而固拒自是回途復玅就路還家雨散強梁天地尚留泰日月雲銷嫉妒山河不改漢君臣人人可以入何有之鄉各各不妨處無爭之地正當剋殄魔氛紀綱重整又且如何論量良久云且放過一著。</p>
<p>誕辰上堂神光不昧萬古嶽猷入此門來莫存知解豎拂云若道渠是四十四則觸若道渠非四十四則背果能離卻是非不存觸背開得隻眼覷得渠透不離世間而常行出世間事不捨有為而常行無為乘時於其中間轉大法輪作大佛事普令見者聞者無不咸知本有且如何是本有擲拂云今朝十八明朝十九。</p>
<p>重陽慧一靜善禪德請上堂金飆襲襲來報是九月九真機不覆藏覿面為君剖桂蕊散黃金菊花笑開口風前飄晚香陣陣出林藪大地與山河盡成獅子吼滄海起龍吟崑崙騎象走偏正莫能該玄要安可數擬欲問如何翻身藏北斗。</p>
<p>結制上堂少林面壁一線不通寰中天子敕塞外將軍令曹谿演派五葉流芳宇宙重開拓江淮永晏清說甚遣迷求悟愛聖憎凡須知迷是悟之鉗錘凡是聖之爐鞴直饒凡聖俱泯迷悟兩忘正是澂潭月影靜夜鐘聲隨扣擊以無虧觸波瀾而不散猶是生死岸頭事且如何出得生死待到來年正月半好聽平地一聲雷。</p>
<p>說沙彌戒靜圓禪德請上堂青龍今日不說有法不說無法不說亦有亦無法不說非有非無法畢竟說些什麼法一不殺二不盜三不破梵行四不妄語五不飲酒忽有箇漢出來道弘演毘尼即不無要且無衲僧巴鼻山僧以手約退云住住住登高必自卑踄遠先從邇。</p>
<p>佛成道說菩薩戒上堂機輪纔轉迷悟全彰寶鏡方懸胡漢俱現覿面無向背到處絕遮闌絕遮闌時掉背經行彰祖意無向背處搭衣持缽顯單傳直得一華一佛國一葉一釋迦各坐菩提樹一時成佛道奚待睹星曰悟持戒曰修兩耳原在肩上豎雙眉依傳眼邊橫有人緇素得出許伊具隻眼緇素不出亦許伊具隻眼為甚如此今說菩薩戒普施於一切。</p>
<p>臘月十五日百老和尚像成開光上堂豎拂云老人於今己酉年丁丑月甲戌日癸酉時在拂子頭上現大人相眼底深深含兩曜放白毫光雙眉炯炯覆須彌出廣長舌恒演四諦十二因緣普令情與無情回途復玅就路還家頓悟如來心地共入不二法門倘或見處不清少選同到影堂急須高著眼。</p>
<p>除夕小參三百六十日逗到今宵畢多少聰明人幾箇知休息空花鏡裏奔陽燄光中覓生死總不憂忠孝毫無實貪他一粒米拋卻半年栗紛紛為人忙自把天機失一載又虛過回首空銜血爭如貧道人曾不驚榮辱富貴等浮雲利名同逝濮野鶴天外寬新舊何拘束不必巧安排受用儘知足煙篆一爐香花開兩架燭滿斟趙老茶快唱雲門曲雖不倚他牆敢道我隨俗齁齁一覺到天明兩眼豁開春滿屋。</p>
<p>元旦上堂天得一以清地得一以寧君王得一天下太平未審衲僧家得一又作麼生拈如意云稜層無舊無新離背向沒疏親超凡越聖辯主分賓當陽纔直指當下即翻身不是麤疏梗直本來率性天真贏得一雙窮相手未曾輕揖等閒人擊如意下座。</p>
<p>解制上堂橫按杖云用處不換機者是拄杖不得喚作拄杖且道喚作什麼眾無對拈拄杖一齊打散。</p>
<p>誕辰上堂煙霞踏遍住谿山贏得幽棲鎮日開五九年來何所事倚松時看鶴飛還大眾未審其中還有為人處也無良久云到者方知。</p>
<div>開爐上堂十數年來勞形苦骨布網垂鉤欲圖幾箇錦鱗赤尾以了未完之案不意水寒夜靜空載月明到今只得別展生涯去也以拂畫○天地為爐[○@│]造化為功<img src='../images/J37p0576_01.gif' alt='J37p0576_01.gif' />日月為炭[○@卍]萬象為銅你道鑄箇什麼明破即不堪。</div>
<div>冬至上堂舉慈明冬日牓僧堂作此字<img src='../images/J37p0576_02.gif' alt='J37p0576_02.gif' /><img src='../images/J37p0576_03.gif' alt='J37p0576_03.gif' />其下註云若人識得不離四威儀中首座見曰和尚今日放參明聞而笑師云一人懸符咒水擬賽書雲一人逐境隨流欲同應瑞然雖註腳分明怎奈不識文彩未彰已前消息且如何是文彩未彰已前消息玉鳳曉來鳴泥牛夜半走試問參禪人此中還會否良久云爭似青龍陳衲被蒙頭贏得煖烘烘。</div>
<p>示眾傳說高峰瓔絡粥青龍瓔絡亦無緣惟餘冰雪深三尺寄語諸方莫浪傳。</p>
<p>除夕晚參舉石門徹禪師因僧問年窮歲盡時如何門云東村王老夜燒錢師云石門雖則不孤來意未免指東話西有問青龍年窮歲盡時如何但云爆竹一聲催臘去梅花幾點送春來大眾還委悉麼更聽一頌東村王老夜燒錢千聖從來不共傳雲捲翠微深處寺一聲鐘落碧巖前。</p>
<p>元旦上堂適來香已拈罷聖已祝畢喜得民歡物阜天下太平然則諸公分上又作麼生晻摩訶迦波波吒㗭帝莎訶。</p>
<p>解冬上堂去冬十月半結大家未曾住定者裏今春正月半解大家未曾離卻者裏乃至盡未來際一結一解一動一靜一語一默又何曾大家不在者裏且道者是甚麼所在喝一喝云動著三十棒。</p>
<p>天成監院誕日請上堂大眾還知今日事麼適值監院年屆古稀頗得春日融和壟梅發笑以至昇僊臺稱揚莫及白鶴江喜不勝言青龍也只得慶賀有分終不能加一元字腳何故座中亦有江南客休向樽前唱鷓鴣<span class='note-inline'>(時同門遠至)</span>。</p>
<p>十八羅漢開光上堂舉仰山夢入兜率內院居第二座眾請第二座說法山自白椎云摩訶演法離四句絕百非諦聽諦聽青龍昨夜亦作一夢夢入大雄寶殿見有十八高人或斂眉持杖貝葉題詩者或降龍伏虎坦腹大笑者或禪定抱膝一佛出世者或了經補衲金獅戲環者現種種神通作種種變化咸至座前合掌而言曰我輩雖得阿羅漢體猶欠一點乞師慈悲相助山僧向他道若論者一點人人本具何用他求爾時十八高人作禮而退是汝諸公還見渠儂面目麼喝一喝下座。</p>
<p>退院上堂十年兩住青龍寺風雨奚辭一杷犁佛法從來無一向更乘流水泛荊谿大眾你道伴侶是誰卓拄杖云用之則行舍之則藏惟我與爾有是夫下座抴杖便行。</p>
</div>
<div class='div-w'><p class="pre">　　　<span class='note-inline'>(弟子德　備資敬刻<br/>　方丈和尚語錄第三卷端為得戒本師<br/>　　　弄駕慈航於碧浪圓顱耆宿重開<br/>　　　慧眼於青霄)</span></p>
</div>
<p class='juan'>寒松操禪師語錄卷第三</p>
</div><!-- end of div[@id='body'] -->
</body></html>