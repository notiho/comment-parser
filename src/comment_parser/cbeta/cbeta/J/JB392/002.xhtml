<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>寒松操禪師語錄卷第二</p><p class="byline">嗣法門人德昊編錄</p>
<div class='div-other'><a id='mulu18' />
<p class='h1'>再住松江青龍隆福寺語錄</p><p>師於康熙壬寅春受請至上元後六日當道紳衿送入方丈舊主人登新丈室重來新整舊生涯不向言中分玉石肯從棒下驗龍蛇顧左右云你道畢竟有甚長處辨的不須懸白澤森羅何處避菱華。</p>
<p>開堂拈疏大地研為墨虛空打作箋纔寫上大人遂成丘乙己若是化三千便可知禮也。</p>
<p>法座毘耶借居干求分外多寶分座行履非然何似我為法王於法自在遂陞座。</p>
<p>拈香此一瓣香明同日月德合乾坤爇向爐中端為皇上祝延聖壽伏願虹瑞兆禎祥之慶箕翼長明洛書錫中外之休地天交泰此一瓣香為雲為蓋為翰為屏奉為蒞省公侯牧民宰執本山檀護闔郡紳衿惟冀教家成國學佛知儒黃河再清師聖人於百世法幢高豎標梵剎於諸方此一瓣香廓爾圓明收來曠大劫遠靈知靜玅放去周遍恒沙今對人天重為拈出供養中興隆福堂上傳洞上正宗第二十九世百愚斯老和尚不圖報德酬恩只貴知源識本就座白椎竟師云祇者第一義適被鹵同門一椎粉碎了也直得普天匝地滿眼滿耳還有識得者消息者麼出來道看問昔繼龍江登此座朝來復就事如何師云金鉤再擲江湖闊進云此是門庭施設如何是復就底事師云玉管仍吹日月長進云龍得水時添意氣虎逢山勢長威獰師云知音不必頻頻舉達者須知暗裏驚乃豎拂云一番提起一番新收放全憑箇裏人不是渠儂重出令祇為消息要分明所以黃面瞿曇於華嚴會上雙垂兩相布七處之慈雲二始同時施九會之法雨復於靈山一曲高唱陽春金色頭陀破顏微笑也祇為者箇消息竺乾四七震旦二三器器相投聲聲相和奏絕聽之希韻發太古之清音也祇為者箇消息由是青原派大南嶽風高二傳至於洞山五位權分語脈渾無滲漏一音大闡宮商不犯纖毫也祇為者箇消息更乃調入雲居引來鳳棲鳳嶺機契同安端的龍生龍兒三世至於鹿門覺祖萬壽流芳寶翁續燄十四傳於慈舟念公大啟雲門高撐石傘重賡新豐古調再扇靈鷲真風也祇為者箇消息自此瑞產桐谿繩其祖武橫拈鐵笛而師曠失聰倒握吹毛而野干碎膽九坐道場十會說法也祇為者箇消息幸出吾師善繼善述黃鐘大呂遠徹寰區衛響鄭音遏絕雲外屢開法於巨剎常垂釣於龍江也祇為者箇消息揮拂云昔繼龍江登此座朝來復就怎敷揚金鉤再擲江湖闊玉管仍吹日月長復舉青原思禪師因僧問如何是佛法大意原顧僧曰廬陵米作麼價師云青原只解享太平家業不能復上古淳風有問山僧如何是佛法大意但云青龍載住圓前案且道與古人是同是別復白椎下座。</p>
<p>康熙改元上堂寶位纔登千山拱秀綸音時降萬派朝宗正恁麼時直得黃河清徹臣退位以朝君白日流輝子轉身而就父山林泉石共沐恩光草木禽魚咸沾膏澤然此猶是聖主御世邊事若夫就之如日望之如雲盡大地人無啟口處。</p>
<p>立監院上堂尊上敬下理無二致為人為己事同一心能如是也正好作而無作為而無為捏雙空手要與八大龍王鬥富令他虛而往實而歸山僧落得半衫半履或濯足於澱湖坐看雲流水逝或彈冠於崑岫閒吟月白風清並不問廬陵米作麼價亦不說三十年不少鹽醬畢竟如何自有天成監院在復舉龍牙云天下名山到因腳辛苦年深與襪著而今老大不能行手裏把柄破木杓慚愧青龍卻不與麼自下桐城走赤腳遍參皆為者一著而今雖任住持勞管甚笊籬與木杓大眾且道其中意作麼生端坐受供養施主常安樂。</p>
<p>韋馱聖誕吳氏望檀護祈嗣請上堂豎拂云韋馱菩薩來也拂子頭上誕生香煙堆裏垂手童真示現普眼遙觀轉大根本法輪說甚深修多羅使未信解者令得信解未承紹者令得承紹一音演唱隨心所解天人群生類皆承此恩力大眾見麼縱饒見得道他露柱懷胎是男是女擲拂云大好消息。</p>
<p>上堂僧問現前佛法即不問如何是轉位就功師云無影枝頭花爛熳如何是轉功就位師云百花叢裏絕芬芳如何是功位齊彰師云鐘聲古殿排班早如何是功位俱隱師云月落蒼梧彩鳳翔進云青龍寶鏡明如日照徹威音那畔天師云莫塗污人好乃云無影枝頭花爛熳百花叢裏絕芬芳鐘聲古殿排班早月落蒼梧彩鳳翔箇中事好參詳威音那畔真消息覿面分明絕覆藏。</p>
<p>小參柴米油鹽醬酢茶般般俱在別人家不消活計希求得且看蓮開數朵花。</p>
<p>誕日汪護法保男福慧請上堂法筵龍象眾當觀第一義時閒已舉揚今特重指示拈拄杖云祇此頂天立地邁古超今不假功勳寧容修証巍巍乎岡陵無以同其高洋洋乎江漢無以喻其廣尊貴中之尊貴相承佛祖家風異常中之異常克紹人天種智延一剎那而為無量迥出機先不墮諸數卓一卓云大眾會麼不是渠儂多意氣他家曾踏上頭關問時已龍象蹴踏今又法雨天華其間消息是同是別師云靈根已結千年瑞玉樹今開八月花進云恁麼則兩彩一賽師云言前無的旨句後莫追尋。</p>
<p>開爐上堂問弘開爐鞴煆凡煉聖漫天布網打鳳羅龍倘遇羅籠不得底如何相接師云揭開萬里神光提出倚天長劍進云東西不住南北不停者怎生款待師云維摩掌中安世界普賢毛孔著程途進云總不恁麼來者又如何師云燄裏好看轟霹靂華飛片雪滿乾坤乃云弘開爐鞴是鐵亦鎔非鐵亦鎔揭開萬里神光煆煉聖凡佛來也掃魔來也掃提出倚天長劍維摩掌中拓開世界普賢毛孔寬著程途東方來者東方坐分付顏子去墨埃飯供養伊西方來者西方坐分付易牙烹露葵羹供養伊南方來者南方坐分付純陀炊無米飯供養伊北方來者北方坐分付牧女調不溼羹供養伊總不恁麼來者又如何燄裏好看轟霹靂花飛片雪滿乾坤。</p>
<p>冬至上堂問六陰充塞時姑置萬彙昭蘇事若何師云凍雲開大野進云前村深雪裏昨夜一枝開是何消息師云春色露千峰進云不是一番寒徹骨爭得梅花撲鼻香師云逢人莫錯舉乃云雲凝大野明暗奚分雪霽千峰正偏互列把住則六陰充塞放行則萬彙昭蘇以致東廊前西廊後燈籠發問露柱酬機一箇道一九二九相逢不出手一箇道天寒地寒鴨兒凍得觜匾雙雙各稱己見彼彼互相熱瞞不期撞著無位真人驀頭一摑直得焰發冰河筍抽石寶露柱轉身朝禁殿燈籠沿壁上天台是汝諸人還識者時節麼不是一番寒徹骨爭得梅花撲鼻香。</p>
<p>薦亡請上堂慇懃發願往西方為薦夫君請舉揚霞籠碧嶂如纓綴日照青谿勝錦粧網列七重為寶蓋蓮開九品作慈航常聞天樂鳴天鼓靜聽法音繞法幢水鳥時時談玅義山林處處演真常本來勢至休他覓自性彌陀全體彰直下踏翻生死路不妨隨處任行藏。</p>
<p>小參過河須用筏學道須立志志不立難以悟心宗筏不用無由登彼岸看他釋迦彌勒初無他術只是能篤信立志願底凡夫耳然此志此願大不容易雖不容易亦未為難實在二六時中行住坐臥折旋俯仰之時一不宜驅昏遣散二不宜趨靜避喧三不宜窮玄索玅四不宜捨妄求真五不宜執有著無六不宜揀凡擇聖七不宜認奴作郎八不宜將心待悟九不宜鑽故食涕十不宜一暴十寒如是種種難以枚舉不過在一志之堅一願之深念念不忘孜孜不捨若人失如意之味相似憤其志發其願設其計運其籌銘之肺腑刻之神思形之夢寐貫之見聞一刻不獲尋之以時一時不獲尋之以日一日不獲尋之以月一月不獲尋之以年愈不見而愈加精進益不聞而益加猛利以至神疲力倦廢寢忘餐累年積月正於沒下手處無奈何時驀然撞著元來在者裏則從前馳求之心不待歇而自歇過河之筏不待棄而自棄方知大悟不由人到岸不須舟者豈欺我哉雖然青龍要問你諸人既已到岸因甚卻在平地上喫交拈拄杖一齊打散。</p>
<p>佛成道上堂琉璃殿上寶鏡含八表之輝煌瑪瑙階前珠簾捲一天之星斗時時翠影侵人目夜夜清光照客顏此時此際若道一齊悟去未免落他釋迦老子底圈繢更云總不恁麼拄杖亦未肯放過在到者裏必須苦其心志勞其筋骨餓其體膚空乏其身直待一旦豁然方堪相應正與麼時要脫他釋迦老子圈繢則易要拄杖放過則難且道拄杖有甚長處卓一卓云百姓日用而不知者此也。</p>
<p>璧蒼化士歸請上堂舉黃龍禪師云世間有五種不易一化者不易二施者不易三轉生為熟者不易四端坐受供者不易更有一種不易是甚麼人良久云聻便下座青龍不似黃龍虛彰聲勢氣概全無世間亦有五種不難一化者不難二施者不難三轉生為熟者不難四端坐受供者不難更有一種不難是甚麼人一犁翠旭藍田煖遠散朝煙韞璧蒼。</p>
<p>除夕小參諸仁者即今舊末新交前際屬舊後際屬新值此還是舊是新非舊非新若道是舊則前際已去若道是新則後際未來若道非舊則後不至新若道非新則前不及舊斯時鶻眼難窺龍睛罔睹果是機先明的格外知歸便可統率三才樞紐萬化付古今於流水寄生死於浮雲那管他城上角窗前燈舊也得新也得孟春來仲夏至寒也好熱也好且道憑甚節目問取東村王老。</p>
<p>立春上堂拈拂左擊云打著春牛尾右擊云敲動春牛頭驚起南山鱉鼻鑽入東海蜃樓寒山卻諳此事拾得大笑不休且道他笑箇甚麼有意氣時添意氣不風流處也風流。</p>
<p>元旦上堂第一義面相呈年新月新日又新看取村翁歌擊壞太平何必在麒麟。</p>
<p>解冬上堂九十日內雷轟電掣地折天崩任是釋迦彌勒也只得亡鋒結舌九十日外雲開月霽海晏河清狸奴白牯一箇箇放光動地正當九十日聖制圓滿又且如何龍江揭起漫天網放出金鱗躍浪飛喝一喝云看腳下。</p>
<p>吳民望檀護得男福盈請上堂信為道元功德母長養一切諸善根故大禹得帝啟嗣帝位信帝道有人逢磨得神光嗣祖位信祖道有人鍾離得洞賓嗣僊位信僊道有人到此果能信得及見得明迪世超宗作當家之種草繩先啟後續列祖之風規且道誰是其人昔日有情來下種今朝因地果還生。</p>
<p>雷子開護法誕日祈嗣請上堂問桂子浮香松花結秀此是向上一著何為慶祝良辰師云寶掌算回塵點劫進云黃閣簾垂文華弗露紫羅帳合音信誰通師云金鍼繡出玉麒麟進云長庚曉孕青谿上絲髮黃添畫閣中師云莫看格外乾坤大須信寰中日月長僧一喝師便打乃云發明向上一著方稱慧命綿長洞徹根本幾微始得箕裘克紹拈拄杖云諸昆仲見麼寶掌算回塵點劫數量寧拘卓拄杖云聞麼金鍼繡出玉麒麟文華弗露既而見聞不昧視聽分明則格外乾坤寰中日月山河大地卉木叢林無不是自己元辰當人眷屬奚待髮澤而黃庚孕而瑞然後為岡為陵為苗為裔者哉祇此良辰美景可謂一舉兩得纔見松華朝結秀又逢桂子暗浮香。</p>
<p>上堂豎拂云凡夫為之有二乘為之無緣覺聲聞為之幻有菩薩當體即空青龍恁麼也得不恁麼也得恁麼不恁麼總得因甚如此揮拂云從來泰岱包群岫自古汪洋納細流。</p>
<div>穆堂大師周忌上堂<img src='../images/J37p0570_01.gif' alt='J37p0570_01.gif' />去年今日坐斷青山頻點首滿腔心事對孤明<img src='../images/J37p0570_02.gif' alt='J37p0570_02.gif' />今日去年放出白雲橫谷口幾多野鳥盡迷巢⊙穆老來也霜刃火中全大用神光腦後拂天開○還識渠麼兩架菱華相映處光重重又影重重●甚處去也別有風流彌宇宙靈樞不易與君尋。</div>
<p>圓藏經上堂實際理地不受一塵今世門中不捨一法卓拄杖云破微塵出經卷三千大千一時震動所謂動遍動等遍動起遍起等遍起踊遍踊等遍踊震遍震等遍震吼遍吼等遍吼擊遍擊等遍擊乘時於其中間出廣長舌轉大法輪普令情與無情所求如願雖然祇如功圓行滿又作麼生千峰秀色憑誰寫一帶澂江古鏡開。</p>
<p>誕日兩序請上堂髮再易齒再更毛三伐髓三洗此是維祺之祐不老之休禪和子問著無一人而不洞徹祇如夜半戒衣亭涌身起舞昇僊臺接足歡呼驚得靈山老衲蓬島僊人齊赴青龍或獻雲香芝草求佛法者或獻冰桃雪藕供僧眾者爾等王瓜茄子還曾夢見也未顧左右云切忌錯會。</p>
<p>開爐張水部諸豸史供法衣請上堂拈衣召眾云羅紋結角錦縫聯珠展則龍象欽從披則人天擁護遂搭衣陞座問權司黑帝令轉新條出格人來如何相接師云看取斬新氣象何須格外安排進云三教臨筵誰是得者師云在天而天在人而人進云箇箇豁開錦繡乾坤人人迸出斬新氣象師云學未到明德莫言止至善進云蓬壺浪潑三千丈泗水波騰遍界新師云慈儉未稱玅爭為天下先問諸方結制煆聖煉凡青龍今日如何施設師云呼來壁上高僧喚出瓶中鵝子進云與麼則同一大光明藏師打云者箇聻僧喝師云沒交涉乃云權司黑帝令轉新條煖熱叢林光揚社火拈拄杖云大哉洋洋乎峻極於天者也是故孔聖得之在明明德在親民在止於至善文佛得之在天而天在人而人在鬼神而鬼神非天人鬼神之所能為老子得之見素抱樸少思寡欲曰慈曰儉曰不敢為天下先現前大檀得之智印潛符秀色奪山川之麗明珠晃耀文光射斗牛之墟合堂清眾得之克期取證了悟真常呼來壁上高僧喚出瓶中鵝子然即總而別別則天上人間即異而同同則一大光明藏如是儒也在裏許釋也在裏許道也在裏許行也在裏許坐也在裏許卓一卓云者箇因甚不在裏許一光直透威音外三教從來續燄中。</p>
<p>自省一真二禪德薦父母師長請上堂是法住法位世間相常住昨日山花紅今朝庭樹綠日隨春去鶯還在景逐時粧葵又開是常住相耶非常住相耶英靈衲子一看看破不昧本來百年盡付風吹柳不違時候一雨還隨山入樓無古無今無凡無聖朝遊玅喜暮覲彌陀明佛祖覷不破之機了生死於不干之地無恩不報無德不酬雖然更有不落階級如何舉似轉身不踏來時路撒手虛空外面行。</p>
<p>冬至上堂拈拄杖云德山老人信手拈來便能壁立萬仞函蓋乾坤喝一喝云臨濟小廝信口吐出亦能橫亙十方截斷眾流青龍今日不妨倒行此令去也卓拄杖云穿卻德山鼻孔從教枯木華芳喝一喝云換卻臨濟眼睛直使冰河凍解大眾要識二老麼卓拄杖喝一喝下座。</p>
<p>臘八因雪上堂今是佛成道日紛紛好景盈目烏盆變作白盆鐵壁頃成銀壁夜來不見滿天星鼻孔眼睛都打失喝一喝云腳下痛棒好與三十。</p>
<p>元旦上堂月生一玉曆已頒新歲日一生二春風還是舊天地二生三萬象森羅許同參三生萬物上下四維無等匹是知天道不言而品物亨歲功成也聖人不言而百姓親萬邦寧也若作新年佛法則違真不作新年佛法則逆俗一向兀然猶屬儱侗如何是即真即俗恭惟兩序頭首各各起居多福。</p>
<p>立春上堂大地陽回翠欲凝時催春事報工興寒消紫塞千尋雪凍解黃河九曲水出谷和風聲漸煖麗天晴旭影初昇土牛也有翻身日豈可為人自不矜罷爐上堂開爐時眉橫眼上罷爐日眼上橫眉謾云十地功圓贏得一肚妄想知有者達磨不來東土二祖不往西天不知有者頭頭覿面錯過迢迢十萬餘程縱向途中薦得倘遇前關把住要討公驗如何解結苟措手不及青龍有箇方便拈拄杖一齊打散。</p>
<p>德芳披剃請上堂年年此日佛誕生年年此日為陞座循環三百六十周箇事分明休錯過不錯過無影林中紅燄飛不萌枝上清香播指天指地太郎當七步周行成話墮爭似回頭達本鄉夢幻空華先看破未舉金刀解脫超未披法服功圓大不羨當年空道人絕勝古來劉鐵磨今古寥寥宇宙寬能有幾人知此箇且道如何是此箇僧尼元是女人做。</p>
<p>誕日行超披剃請上堂露滴金莖八月涼髮除玉枕半生香都來甲子渾忘管別是壺中天一方果到者般境界不稱觴而慶祝周隆不越戶而出家事畢喝一喝云切莫教壞人家男女。</p>
<p>結制上堂無為至寶本自圓成大藏法財從來具足良由心王失照以至識賊司權撼惑真如困勞覺性境風浩浩凋殘功德之林心火炎炎燒盡菩提之種法財遭劫智寶遭偷殆在剎那危在旦夕青龍不忍坐視只得相助鼓聲爾等早奉敕於慈悲主速傳令於精進軍向寂滅場內安營大乘門中訓鍊誠意除邪惑之亂正心立見性之功斧荷青原刀持藥嶠旌旗排五位戈弩布三玄馳雲門之長驅列溈山之隊伍打禾山鼓於三明嶺上張石鞏弓於八正道中眼不聞聲耳不見色心心不退念念向前伐嗔恚破三毒除傲慢碎慳貪魔軍擒到涅槃城人我推開生死路不求治而大地平沉不求寧而十方安泰自是惠風和暢法雨清涼堪報不報之恩共助無為之化然此猶是功勳邊事還有不涉功勳者麼無勞久立時寒珍重。</p>
<p>元旦上堂龍章纔布家家爆竹慶堯年鳳曆初頒處處桃符迎舜日夜明簾外臣退位以朝君古鏡臺前子轉身而就父庭柏司東風之令壟梅秉青帝之權皎潔清冰對乾坤而寫鑒飄飄餘雪入簫管以成音罷釣漁人玅舞清歌於柳陌市薪樵子吟風醉月於花街正恁麼時畢竟承誰恩力良久云一脈春陽回造化萬方民物賴生成。</p>
<p>入日上堂一二三四五六七春光爭玩靈辰日七六五四三二一人馬數回雞犬畢此是風俗氣習世諦流布唯青龍者裏又且不然一二三四五六七當堂不正偏不立七六五四三二一時或驅耕時奪食爾等參玄人也須明得失得又得箇甚麼失又失於何物一年人事看陰晴萬里春風吹呂律。</p>
<p>元宵解制上堂連年饑饉連日滂沱無美食以供養無好燈以玩賞豎拂子云青龍有一燈不似鰲山走馬亦非簇錦穿珠祇是一燈分為千燈千燈互作一燈燈燈續彩燄燄聯輝在天則為日月在地則為山川在國則為憲章在家則為禮樂在名山大剎照耀檀林光揚祖道莫不以此燈而為佛事一明一切明一顯一切顯一結一切結一解一切解明中暗暗中明明暗雙彰用不二光中境境中光光境俱忘體更圓從來未許安排祇貴現前受用任是天之所覆地之所載日月所照霜露所墜凡有血氣者瞞他一點不得未審者一點從甚處得來透出威音不假修釋迦那受然燈記。</p>
<p>薦護請上堂默時說說時默大施門開無壅塞卓拄杖云大施門開也左是金銀琉璃右是珊瑚瑪瑙前是七寶蓮池後是金繩界道其中諸佛菩薩以及諸上善人同聲唱曰一切法不生一切法不滅若能如是解諸佛常現前大眾還識現前消息麼雨過溪添浪風回竹有聲。</p>
<p>結夏兼為檀護壽誕請上堂釋迦老子道以大圓覺為我伽藍身心安居平等性智又道我實成佛以來甚大久遠壽命無量阿僧祗劫常住不滅大小瞿曇祇知有己青龍者裏卻不與麼無勞畫地作藩籬佛不希求祖不為但得胸中無罣礙拈來瓦礫當金揮瓦礫金揮仔細看就中不用深思算百年三萬六千朝反覆元來是者漢。</p>
<p>佛誕自省禪德請上堂佛是乾矢橛祖是老臊胡文殊普賢等玅緣覺是擔板漢菩提涅槃真如佛性是繫驢樁更說甚麼天上天下唯我獨尊須知青龍者裏道無岐徑禪無玄玅祇貴萬機寢息自然一念相應且如何得相應去喝一喝下座。</p>
<p>誕辰上堂問香煙靄靄熏猊座四眾遙臨祝壽筵未審須彌山王壽量多少師云問取拄杖子進云不落壽量又作麼生師云拄杖道甚麼進云壽量已蒙師指示正偏五位請敷揚師云多年曆日何用重翻如何是正中偏師云龍臥碧潭風凜凜鶴鳴霄漢月娟娟如何是偏中正師云紫金蓮捧千輪足白玉毫輝萬德身如何是正中來師云壁離楚岫寒光動劍出豐城紫氣橫如何是兼中至師云啐啄同時渾沒蹟箭鋒相拄了無痕如何是兼中到師云寒山忘卻來時路拾得相將攜手歸進云正偏一決群疑破向上宗乘事若何師云藍水遠從千澗落玉山高並兩峰寒進云不隔一塵通造化頓超壽量顯宗風師云軌持千里鈔林下道人孤問杲日當空光照大千世界曇華現瑞香分百億國中不問箇中壽量如何是奪人不奪境師云金勒馬嘶芳草地玉樓人醉杏花天如何是奪境不奪人師云華艷轉睛隨覺淡英雄回首即成僊如何是人境俱奪師云吳宮荒草埋幽徑晉代衣冠成古丘如何是人境俱不奪師云雲裏帝城雙鳳闕雨中春樹萬人家進云為祝華封明祖意果然法道出常情師云直饒言下明宗旨須向機前再轉身進云寶鏡當軒符懸肘後師云也須照顧乃云洪濛未判箇事全彰黑白纔分真常獨露懸寶鏡雖佛祖莫逃其形握靈符縱人天罔測其蹟所以洞山立正偏王子以定綱宗臨濟設料揀主賓而明法印總之指出生前而目發明從上風光一明一切明剎那間轉凡成聖一證一切證須臾頃點鐵成金如道來與麼問青龍如是荅諸人還端的也未若也端的不但與洞山臨濟把手同行共鼻出氣亦可與天地合其德日月合其明四時合其序設或未然撫香几云且向當陽薦取。</p>
<p>張護法為母壽誕請上堂豎拂子云量同太虛明如杲日者裏會得千足萬足金剛無以喻其固劫石無以比其堅處也賢淑之邦出也孝義之宅有如是根基則有如是福德有如是福德則有如是壽量莊嚴有如是壽量莊嚴則有如是雍雍肅肅總不離著者裏且道者是甚麼所在擊香几云世間甲子管不得格外風光日正長。</p>
<p>解夏上堂花爛熳景鮮妍出門別是一般天百草頭邊如薦得西來值甚大光錢。</p>
</div>
<div class='div-w'><p class="pre">　　　<span class='note-inline'>(弟子德賢備資敬刻<br/>　方丈和尚語錄第二卷所翼四恩總報<br/>　　　得生淨土蓮池三有均資速至人<br/>　　　天覺岸)</span></p>
</div>
<p class='juan'>寒松操禪師語錄卷第二</p>
</div><!-- end of div[@id='body'] -->
</body></html>