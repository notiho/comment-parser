<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu260' />
<p class='juan'>寒松操禪師九峰艸<span class='note-inline'>(原版藏吳江今收入全錄卷第十九)</span></p><p class="byline">吳江　顧有孝茂倫　王載咸平　評定</p><p class="byline">同學諸子參閱</p>
<div class='div-other'><a id='mulu261' />
<div class='div-other'><a id='mulu262' />
<p class='h2'>鳳凰十詠<span class='note-inline'>(已下俱和韻)</span></p></div>
<div class='div-other'><a id='mulu263' />
<p class='h2'>三星閣</p><p style="text-indent:0em" class="lg-abnormal"><div class='lg-row'>臨流傑閣自天題半展丹青與日齊不向家園供嘯傲惟同雲月老山谿</div>
</p><p style="margin-left:1em"><span class='note-inline'>(顧茂倫曰三星閣出自御學不向家園供嘯傲深得徐文貞晚年心事)</span>。</p>
</div>
<div class='div-other'><a id='mulu264' />
<p class='h2'>鐵漢亭</p><p style="text-indent:0em" class="lg-abnormal"><div class='lg-row'>客去留亭想鐵公竹窗似立畫圖中年來筆下無窮思盡付山前一笛風</div>
</p><p style="margin-left:1em"><span class='note-inline'>(徐介白曰東海風流如見)</span>。</p>
</div>
<div class='div-other'><a id='mulu265' />
<p class='h2'>且止園</p><p style="text-indent:0em" class="lg-abnormal"><div class='lg-row'>簇簇雲留洞口春殘碁半局且陶真山花野鳥情無盡何必桃源去問津</div>
</p><p style="margin-left:1em"><span class='note-inline'>(趙之曰興致悠然)</span>。</p>
</div>
<div class='div-other'><a id='mulu266' />
<p class='h2'>錦谿橋</p><p style="text-indent:0em" class="lg-abnormal"><div class='lg-row'>虹枕蒼波勢欲飛水聲西下浣苔衣花開兩岸搖紅影鎖住春光不放歸</div>
</p><p style="margin-left:1em"><span class='note-inline'>(王咸平曰自是道人本色語莫錯會)</span>。</p>
</div>
<div class='div-other'><a id='mulu267' />
<p class='h2'>山月軒</p><p style="text-indent:0em" class="lg-abnormal"><div class='lg-row'>軒前山色滿闌干軒裏清光照影寒相識只餘山與來同客細盤桓</div>
</p><p style="margin-left:1em"><span class='note-inline'>(顧茂倫曰山月俞先生為方正學門人保方氏孤初冒險姓後更為余萬脣時橋延筠督學南幾疏請復方姓山月其讀書齋也弔古之什玅在不實寫其事)</span>。</p>
</div>
<div class='div-other'><a id='mulu268' />
<p class='h2'>芙蓉莊</p><p style="text-indent:0em" class="lg-abnormal"><div class='lg-row'>露染紅英出短牆迎秋又欲占秋光窗開十二煙霞徑別是人間天一方</div>
</p><p style="margin-left:1em"><span class='note-inline'>(王雙白曰大為拒霜花生色)</span>。</p>
</div>
<div class='div-other'><a id='mulu269' />
<p class='h2'>南村宅</p><p style="text-indent:0em" class="lg-abnormal"><div class='lg-row'>半山半水半村居野色空濛霧捲舒閉戶不聞塵世事消閒且閱古人書</div>
</p><p style="margin-left:1em"><span class='note-inline'>(殳山夫曰即埋甕樹下摘樹葉書之滿甕更見他甕所謂輟耕錄處詩有遠神使人尋味不到)</span>。</p>
</div>
<div class='div-other'><a id='mulu270' />
<p class='h2'>來儀堂</p><p style="text-indent:0em" class="lg-abnormal"><div class='lg-row'>窗懸一榻早安排茅屋交遊柱石才道是鳳凰棲隱處好教明月入山來</div>
</p><p style="margin-left:1em"><span class='note-inline'>(包明成曰詠鳳凰而獨舉明月匪夷所思)</span>。</p>
</div>
<div class='div-other'><a id='mulu271' />
<p class='h2'>梅花樓</p><p style="text-indent:0em" class="lg-abnormal"><div class='lg-row'>方伯欣栽冷澹神繞樓花放淨無塵不勞寒策孤山蹇自有香飄滿室春</div>
</p><p style="margin-left:1em"><span class='note-inline'>(王咸平曰方伯謂莫公中江也人品書法俱能一筆寫出)</span>。</p>
</div>
<div class='div-other'><a id='mulu272' />
<p class='h2'>摩霄壁</p><p style="text-indent:0em" class="lg-abnormal"><div class='lg-row'>青山江干第一峰劈開半壁勢重重雲來拜石橫難度倒臥長松欲化龍</div>
</p><p style="margin-left:1em"><span class='note-inline'>(姚文初曰壁下有拜石堂堂去面壁存讀起一句想見振衣千仞之)</span>。</p>
</div>
<div class='div-other'><a id='mulu273' />
<p class='h2'>厙公八詠</p>
<div class='div-other'><a id='mulu274' />
<p class='h3'>採藥徑</p><p style="text-indent:0em" class="lg-abnormal"><div class='lg-row'>林幽複道亂雲飛石子高低繞翠微採藥厙公隨月轉清歌一曲踏香歸</div>
</p><p style="margin-left:1em"><span class='note-inline'>(倪天章曰單公如在呼之欲出)</span>。</p>
</div>
<div class='div-other'><a id='mulu275' />
<p class='h3'>藏書函</p><p style="text-indent:0em" class="lg-abnormal"><div class='lg-row'>書藏年遠待誰還雨老蒼苔點石斑分付山靈深寶惜莫將一字落人間</div>
</p><p style="margin-left:1em"><span class='note-inline'>(葛瑞五曰只恐寶惜不住奈何)</span>。</p>
</div>
<div class='div-other'><a id='mulu276' />
<p class='h3'>覽德坡</p><p style="text-indent:0em" class="lg-abnormal"><div class='lg-row'>山前客到想高流剩得清輝月一鉤為問當年誰覽德知心只有鳳來遊</div>
</p><p style="margin-left:1em"><span class='note-inline'>(顧樵水曰只舉明月鳳自來遊此意甚深旨)</span>。</p>
</div>
<div class='div-other'><a id='mulu277' />
<p class='h3'>鼓琴石</p><p style="text-indent:0em" class="lg-abnormal"><div class='lg-row'>一爐沉水一張琴留跡空山歲月深滿塢松風鳴舊曲卻無鍾子孰知音</div>
</p><p style="margin-left:1em"><span class='note-inline'>(王咸平曰感慨)</span>。</p>
</div>
<div class='div-other'><a id='mulu278' />
<p class='h3'>釣漁磯</p><p style="text-indent:0em" class="lg-abnormal"><div class='lg-row'>一片巉巖臥碧谿水痕濃澹浪高低苔深不見林鴻跡時有沙鷗月下棲</div>
</p><p style="margin-left:1em"><span class='note-inline'>(金孝章曰苦拈漁釣未免失卻磯字此為得之)</span>。</p>
</div>
<div class='div-other'><a id='mulu279' />
<p class='h3'>洗鶴灘</p><p style="text-indent:0em" class="lg-abnormal"><div class='lg-row'>谿老幽情古渡邊誰將素練浴胎仙潮來兩岸雲千片猶報風流勝昔年</div>
</p><p style="margin-left:1em"><span class='note-inline'>(殳山夫曰鶴為仙人之騏驥方發得洗鶴意透士衡河橋之歎正未夢見在)</span>。</p>
</div>
<div class='div-other'><a id='mulu280' />
<p class='h3'>鄭公莊</p><p style="text-indent:0em" class="lg-abnormal"><div class='lg-row'>曲徑深存五柳風小橋斜架石玲瓏不應輕放閒名出盡把棲心覓鄭公</div>
</p><p style="margin-left:1em"><span class='note-inline'>(顧茂倫曰道著多少名人病處悔恨處真是度世慈雲)</span>。</p>
</div>
<div class='div-other'><a id='mulu281' />
<p class='h3'>陸寶村</p><p style="text-indent:0em" class="lg-abnormal"><div class='lg-row'>高風陸子露華清藏寶誰留去後名過客欲詢棲隱事枝頭啼鳥一聲聲</div>
</p><p style="margin-left:1em"><span class='note-inline'>(周安節曰吳時陸氏藏寶處曰陸寶山後人爭發其寶山遂夷為平壤藏寶誰留去後名一語冷極)</span>。</p>
</div></div>
<div class='div-other'><a id='mulu282' />
<p class='h2'>佘峰十詠</p>
<div class='div-other'><a id='mulu283' />
<p class='h3'>徵君故廬</p><p style="text-indent:0em" class="lg-abnormal"><div class='lg-row'>山水多年皆舊識文章六代起東南徵車不與辭庭外門掩春風共笑談</div>
</p><p style="margin-left:1em"><span class='note-inline'>(程石門曰老杜哀壑無光留戶庭不及此起句之深遠)</span>。</p>
</div>
<div class='div-other'><a id='mulu284' />
<p class='h3'>道人舊址</p><p style="text-indent:0em" class="lg-abnormal"><div class='lg-row'>多年玉麈寂雲屏尚有人來訪二青踏遍殘霞何處問關關啼鳥悟空靈</div>
</p><p style="margin-left:1em"><span class='note-inline'>(顧茂倫曰大青小青聰道人所留二虎名客來不訪道人面訪二青卻似當頭一棒)</span>。</p>
</div>
<div class='div-other'><a id='mulu285' />
<p class='h3'>講寺竹林</p><p style="text-indent:0em" class="lg-abnormal"><div class='lg-row'>上方瀟灑報平安一徑扶疏列萬竿山靜竹風涼似水老僧六月尚餘寒</div>
</p><p style="margin-left:1em"><span class='note-inline'>(安大<span class='corr'>己</span>曰此之者道人六月賣松風句更勝一籌)</span>。</p>
</div>
<div class='div-other'><a id='mulu286' />
<p class='h3'>香谿石徑</p><p style="text-indent:0em" class="lg-abnormal"><div class='lg-row'>藤花壓水滯輕舠剩有谿眠一徑高人在畫圖行欲盡不知身已醉谿桃</div>
</p><p style="margin-left:1em"><span class='note-inline'>(徐嚮芝曰別有悟入處)</span>。</p>
</div>
<div class='div-other'><a id='mulu287' />
<p class='h3'>沐堂曉日</p><p style="text-indent:0em" class="lg-abnormal"><div class='lg-row'>日出先蒸谷口霞光搖殿角半窗斜客來獨把琅玕拍一簇金流滿地沙</div>
</p><p style="margin-left:1em"><span class='note-inline'>(丘嶼雪曰昔有人上抱犢山見日出散髮大叫宿疑頓盡亦是此意)</span>。</p>
</div>
<div class='div-other'><a id='mulu288' />
<p class='h3'>塔院午鐘</p><p style="text-indent:0em" class="lg-abnormal"><div class='lg-row'>庵居谿畔似山農愛打棲頭日午鐘不問人間天早晚聲聲帶翠落危峰</div>
</p><p style="margin-left:1em"><span class='note-inline'>(王咸平曰晚鐘晚鐘詩多午鐘詩少此作居然獨步)</span>。</p>
</div>
<div class='div-other'><a id='mulu289' />
<p class='h3'>層霞高閣</p><p style="text-indent:0em" class="lg-abnormal"><div class='lg-row'>一閣高懸碧漢閒霞光滿貯醉人顏重重門掩重重水面面窗開面面山</div>
</p><p style="margin-left:1em"><span class='note-inline'>(陳長發曰如身立赤城之巔與五百應真相往來無一字經人道過)</span>。</p>
</div>
<div class='div-other'><a id='mulu290' />
<p class='h3'>白雲曲沼</p><p style="text-indent:0em" class="lg-abnormal"><div class='lg-row'>雲水鄉沾彭澤居臨流洗墨繞遊魚橋邊活計三株柳石上生涯一卷書</div>
</p><p style="margin-left:1em"><span class='note-inline'>(張九臨曰唐子百山靜似太古日長如小年不知誰為第)</span>。</p>
</div>
<div class='div-other'><a id='mulu291' />
<p class='h3'>梅花書屋</p><p style="text-indent:0em" class="lg-abnormal"><div class='lg-row'>深入長廊曲徑幽交加冷豔壓羅浮書邊一枕春風老疑是和身臥雪舟</div>
</p><p style="margin-left:1em"><span class='note-inline'>(領樵水曰曾同山夫雨七醉臥其處讀此詩情境俱真何必向羅浮遊也)</span>。</p>
</div>
<div class='div-other'><a id='mulu292' />
<p class='h3'>東山艸堂</p><p style="text-indent:0em" class="lg-abnormal"><div class='lg-row'>一室深幽抱石蹊道人多半借雲棲有時直向東山去那許尋芳信杖藜</div>
</p><p style="margin-left:1em"><span class='note-inline'>(徐禎起曰有空山無人水流花留之致)</span>。</p>
</div></div>
<div class='div-other'><a id='mulu293' />
<p class='h2'>細林十詠</p>
<div class='div-other'><a id='mulu294' />
<p class='h3'>崇真曉鐘</p><p style="text-indent:0em" class="lg-abnormal"><div class='lg-row'>巖高金闕白雲封別是蓬萊訪舊蹤為惜下方清夜永一聲夢破五更鐘</div>
</p><p style="margin-left:1em"><span class='note-inline'>(周其凝曰他處曉鐘移易不得)</span>。</p>
</div>
<div class='div-other'><a id='mulu295' />
<p class='h3'>金沙夕照</p><p style="text-indent:0em" class="lg-abnormal"><div class='lg-row'>霞迴斷靄影初沉風響仙巖雜梵吟不必滿山舖碎錦直教遍地是黃金</div>
</p><p style="margin-left:1em"><span class='note-inline'>(湯兩七曰與前作風格相同)</span>。</p>
</div>
<div class='div-other'><a id='mulu296' />
<p class='h3'>丹井靈源</p><p style="text-indent:0em" class="lg-abnormal"><div class='lg-row'>玲瓏三尺老山根傳是雷開冷石垣不信丹成仙去後誰遺海眼貯乾坤</div>
</p><p style="margin-left:1em"><span class='note-inline'>(濮澹軒曰眼界大放淡令香嚴海性不止為仙家點綴)</span>。</p>
</div>
<div class='div-other'><a id='mulu297' />
<p class='h3'>西潭夜月</p><p style="text-indent:0em" class="lg-abnormal"><div class='lg-row'>澂潭另是一江河每對澂潭發浩歌人月雙融寒不溼水天一色淨無波</div>
</p><p style="margin-left:1em"><span class='note-inline'>(錢礎日曰千偈漏觸不如一句道破)</span>。</p>
</div>
<div class='div-other'><a id='mulu298' />
<p class='h3'>素翁仙塚</p><p style="text-indent:0em" class="lg-abnormal"><div class='lg-row'>鶴去峰前曲徑幽仙蹤多為白雲留白雲也道仙蹤好一枕青山萬壑秋</div>
</p><p style="margin-left:1em"><span class='note-inline'>(殳山夫曰彭素雲元時人洪武初遣中使召之忽化去其仙跡甚多于嘗有山中人導觀仙塚長句頗為同人嗟賞讀此自覺形穢矣)</span>。</p>
</div>
<div class='div-other'><a id='mulu299' />
<p class='h3'>義士古碑</p><p style="text-indent:0em" class="lg-abnormal"><div class='lg-row'>誰識深山表義碑芳流千古賑時饑斯文寄與煙霞道日日飛來護莫遺</div>
</p><p style="margin-left:1em"><span class='note-inline'>(殳山夫曰此元夏義士樁也碑臥荒艸中山中<span class='corr'>陸</span>俟菴欲策亭覆之當鐫此詩子亭中亦一勝事)</span>。</p>
</div>
<div class='div-other'><a id='mulu300' />
<p class='h3'>洞口春雲</p><p style="text-indent:0em" class="lg-abnormal"><div class='lg-row'>空明一寶巧成紋綠樹參差散遠芬徑外似聞雞犬吠仙人知有臥深雲</div>
</p><p style="margin-left:1em"><span class='note-inline'>(俞無殊曰宵然仙境)</span>。</p>
</div>
<div class='div-other'><a id='mulu301' />
<p class='h3'>晚香遺址</p><p style="text-indent:0em" class="lg-abnormal"><div class='lg-row'>山川夢老錦千堆風月猶餘土一抔艸色似知憐故舊年年帶雨上高臺</div>
</p><p style="margin-left:1em"><span class='note-inline'>(趙砥之日滴紙寒香)</span>。</p>
</div>
<div class='div-other'><a id='mulu302' />
<p class='h3'>甘白澂泉</p><p style="text-indent:0em" class="lg-abnormal"><div class='lg-row'>石罅流來色愈鮮甘澂不讓漢宮泉誰將靈液移於此放出東山一線天</div>
</p><p style="margin-left:1em"><span class='note-inline'>(華漁石曰色聲香味俱足)</span>。</p>
</div>
<div class='div-other'><a id='mulu303' />
<p class='h3'>五爻奇石</p><p style="text-indent:0em" class="lg-abnormal"><div class='lg-row'>攜杖搜奇入翠巒雲根早得附金蘭乘閒共坐谿邊月彷彿論交話歲寒</div>
</p><p style="margin-left:1em"><span class='note-inline'>(包朗威日米顛呼石為丈後人繪圖傳之此詩亦可畫也)</span>。</p>
</div></div>
<div class='div-other'><a id='mulu304' />
<p class='h2'>玉屏八詠</p>
<div class='div-other'><a id='mulu305' />
<p class='h3'>紫芝巖</p><p style="text-indent:0em" class="lg-abnormal"><div class='lg-row'>天開瑞靄繞層阿三秀光含紫氣多春到巖前花滿地猶驚人唱採芝歌</div>
</p><p style="margin-left:1em"><span class='note-inline'>(王咸平曰偏寫得不寂寞)</span>。</p>
</div>
<div class='div-other'><a id='mulu306' />
<p class='h3'>玉蓮池</p><p style="text-indent:0em" class="lg-abnormal"><div class='lg-row'>水鏡深沉照玉顏花光一色繞池閒含情似欲人同語擬是瓊仙月下還</div>
</p><p style="margin-left:1em"><span class='note-inline'>(黃敘九曰水光花色是一是二會心處正不在遠)</span>。</p>
</div>
<div class='div-other'><a id='mulu307' />
<p class='h3'>仙人床</p><p style="text-indent:0em" class="lg-abnormal"><div class='lg-row'>閬苑仙人笑語溫白雲一榻臥黃昏年來想是飛昇去枕簟猶餘石上痕</div>
</p><p style="margin-left:1em"><span class='note-inline'>(徐介白曰字字飲飛)</span>。</p>
</div>
<div class='div-other'><a id='mulu308' />
<p class='h3'>學士亭</p><p style="text-indent:0em" class="lg-abnormal"><div class='lg-row'>窗開曲岸抱清谿雲作珠簾捲戶西視艸不須人秉燭一亭明月代青藜</div>
</p><p style="margin-left:1em"><span class='note-inline'>(顧茂倫曰亭為諸乾一所染二沈學士翰墨風流千載如新詩中有圖分明一幅學士亭圖)</span>。</p>
</div>
<div class='div-other'><a id='mulu309' />
<p class='h3'>興雲嶺</p><p style="text-indent:0em" class="lg-abnormal"><div class='lg-row'>高疊空濛映遠岑天將時雨便成陰悠悠不欲從龍去道是無心似有心</div>
</p><p style="margin-left:1em"><span class='note-inline'>(安大己曰便有最陵高臥之思)</span>。</p>
</div>
<div class='div-other'><a id='mulu310' />
<p class='h3'>苦節碑</p><p style="text-indent:0em" class="lg-abnormal"><div class='lg-row'>風摩斷碣倚雲隈自分冰心老不灰素節若非堅白玉清名誰肯勒蒼苔</div>
</p><p style="margin-left:1em"><span class='note-inline'>(戴耘野曰苦節先生二沈學士之父也碑為風雨剝蝕得此詩如珠光劍氣不復可)</span>。</p>
</div>
<div class='div-other'><a id='mulu311' />
<p class='h3'>宜晚堂</p><p style="text-indent:0em" class="lg-abnormal"><div class='lg-row'>興老林泉白髮新滿堂秋色一閒人賓朋揖別香山後尚有黃花作四鄰</div>
</p><p style="margin-left:1em"><span class='note-inline'>(陳長發曰林下何曾見一人曹時中自堪不朽詩足配之)</span>。</p>
</div>
<div class='div-other'><a id='mulu312' />
<p class='h3'>景華橋</p><p style="text-indent:0em" class="lg-abnormal"><div class='lg-row'>玉屏山隔水西疇勢展蒼龍枕碧流無那題橋人去後至今華月鎖谿頭</div>
</p><p style="margin-left:1em"><span class='note-inline'>(徐禎起曰唐人風調)</span>。</p>
</div></div>
<div class='div-other'><a id='mulu313' />
<p class='h2'>大陸八詠</p>
<div class='div-other'><a id='mulu314' />
<p class='h3'>丹霞嶺</p><p style="text-indent:0em" class="lg-abnormal"><div class='lg-row'>丹巖一帶淨如春目斷雲霞憶古人誰解登高生隱思不隨青夢走紅塵</div>
</p><p style="margin-left:1em"><span class='note-inline'>(周安節曰喚醒多少)</span>。</p>
</div>
<div class='div-other'><a id='mulu315' />
<p class='h3'>赤鹿坡</p><p style="text-indent:0em" class="lg-abnormal"><div class='lg-row'>艸眠赤鹿幾榮枯鳴入斜陽半有無想是尋芝回嶺去石邊遺跡月同孤</div>
</p><p style="margin-left:1em"><span class='note-inline'>(王咸平曰只落落寫大意自好實發赤鹿便俗)</span>。</p>
</div>
<div class='div-other'><a id='mulu316' />
<p class='h3'>平原村</p><p style="text-indent:0em" class="lg-abnormal"><div class='lg-row'>一灣流水小橋過煙柳人家枕綠坡啼鳥聲聲渾似昨聽來疑有客吟哦</div>
</p><p style="margin-left:1em"><span class='note-inline'>(歸元功曰士衡十年閉戶讀書即此地也俯仰之間便成今古詩能引人著勝也)</span>。</p>
</div>
<div class='div-other'><a id='mulu317' />
<p class='h3'>寶樹菴</p><p style="text-indent:0em" class="lg-abnormal"><div class='lg-row'>煙堆怪石翠森森蘭若初開玉樹深青磬敲殘幽夢冷梵音原是舊書音</div>
</p><p style="margin-left:1em"><span class='note-inline'>(陸孝山曰以音聲作佛事)</span>。</p>
</div>
<div class='div-other'><a id='mulu318' />
<p class='h3'>真珠浦</p><p style="text-indent:0em" class="lg-abnormal"><div class='lg-row'>潮回浦口浪初移白鷺隨風展釣絲每欲尋珠來水面輕帆一片逐雲馳</div>
</p><p style="margin-left:1em"><span class='note-inline'>(金孝章曰從白鷺入想幽極異極通首輕雋回風舞雪不足喻其萬一)</span>。</p>
</div>
<div class='div-other'><a id='mulu319' />
<p class='h3'>大陸亭</p><p style="text-indent:0em" class="lg-abnormal"><div class='lg-row'>玄圃光華冠世雄亭留石上正思公知心端是雲間鶴又自巡簷唳曉風</div>
</p><p style="margin-left:1em"><span class='note-inline'>(程石門曰弔古興哀覽宋沈遼詩尚淺)</span>。</p>
</div>
<div class='div-other'><a id='mulu320' />
<p class='h3'>醉眠石</p><p style="text-indent:0em" class="lg-abnormal"><div class='lg-row'>不羨功名不羨仙杯斟竹葉飲青天笑看醉裏山河小一枕清風抱月眠</div>
</p></div>
<div class='div-other'><a id='mulu321' />
<p class='h3'>白雪灘</p><p style="text-indent:0em" class="lg-abnormal"><div class='lg-row'>寒深玉骨暗飄香疏影平鋪傲眾芳寄語青山嘗作主莫教空老白雲鄉</div>
</p></div></div>
<div class='div-other'><a id='mulu322' />
<p class='h2'>橫雲十詠</p>
<div class='div-other'><a id='mulu323' />
<p class='h3'>連雲峰</p><p style="text-indent:0em" class="lg-abnormal"><div class='lg-row'>縹緲層巒嬾不飛散成波浪奪天機風來陣陣吹難斷似待蛟龍雨未歸</div>
</p><p style="margin-left:1em"><span class='note-inline'>(戴耘野曰山石固奇詩亦筆飛墨舞)</span>。</p>
</div>
<div class='div-other'><a id='mulu324' />
<p class='h3'>麗秋壁</p><p style="text-indent:0em" class="lg-abnormal"><div class='lg-row'>秋入山城影欲然驚人滿眼醉風煙不知霜老樹中樹惟見雲酣天外天</div>
</p><p style="margin-left:1em"><span class='note-inline'>(周安節曰橫雲山多奇石見于山夫贈山石序又復見之寒和尚詩諸篇奇玅獨此更稱奇絕)</span>。</p>
</div>
<div class='div-other'><a id='mulu325' />
<p class='h3'>碧崇巖</p><p style="text-indent:0em" class="lg-abnormal"><div class='lg-row'>空臨一嶂碧雲涵似有苔錢障瘦巖我欲乘閒來拾翠侵人寒色手慵芟</div>
</p><p style="margin-left:1em"><span class='note-inline'>(王咸平曰正復不慵)</span>。</p>
</div>
<div class='div-other'><a id='mulu326' />
<p class='h3'>雙泠澗</p><p style="text-indent:0em" class="lg-abnormal"><div class='lg-row'>山分素練小亭西燕尾雙承石浪低玉漱雲根寒枕枕誰遺琴瑟一清谿</div>
</p><p style="margin-left:1em"><span class='note-inline'>(倪天章曰溫潤中饒有異光熊熊)</span>。</p>
</div>
<div class='div-other'><a id='mulu327' />
<p class='h3'>太原碑</p><p style="text-indent:0em" class="lg-abnormal"><div class='lg-row'>為憐斷碣半山斜石蘚年年點落花有客頻來敲不去只留名字老煙霞</div>
</p></div>
<div class='div-other'><a id='mulu328' />
<p class='h3'>來谷潭</p><p style="text-indent:0em" class="lg-abnormal"><div class='lg-row'>練入深雲洗嶽嵐擬將新月釣寒潭源流欲問來何處自有漁人為指南</div>
</p><p style="margin-left:1em"><span class='note-inline'>(吳海序曰一往破的)</span>。</p>
</div>
<div class='div-other'><a id='mulu329' />
<p class='h3'>清風院</p><p style="text-indent:0em" class="lg-abnormal"><div class='lg-row'>樹樹花開不自刪瓊林幻出老禪關一聲鐘落山光曉贏得清風滿袖還</div>
</p><p style="margin-left:1em"><span class='note-inline'>(徐介白曰列子御風行後重見此詩)</span>。</p>
</div>
<div class='div-other'><a id='mulu330' />
<p class='h3'>忠孝祠</p><p style="text-indent:0em" class="lg-abnormal"><div class='lg-row'>深開畫棟列英豪名節雙懸日月高血灑不妨山亦醉猶存松柏見貞操</div>
</p><p style="margin-left:1em"><span class='note-inline'>(沈偶僧曰謾謾如松下風)</span>。</p>
</div>
<div class='div-other'><a id='mulu331' />
<p class='h3'>謫仙菴</p><p style="text-indent:0em" class="lg-abnormal"><div class='lg-row'>竹裏仙居翠欲分風敲石戶掩山雲當年獨唱清平調漫散天香處處聞</div>
</p><p style="margin-left:1em"><span class='note-inline'>(李膚公曰似謫仙人句)</span>。</p>
</div>
<div class='div-other'><a id='mulu332' />
<p class='h3'>白龍洞</p><p style="text-indent:0em" class="lg-abnormal"><div class='lg-row'>傳說飛騰風雨遊雙谿深鎖石門幽山靈昨報重歸壑滿洞閒雲澹不收</div>
</p><p style="margin-left:1em"><span class='note-inline'>(顧茂倫曰每于無可著想處得最異之想大奇大奇)</span>。</p>
</div></div>
<div class='div-other'><a id='mulu333' />
<p class='h2'>天馬十詠</p>
<div class='div-other'><a id='mulu334' />
<p class='h3'>二俊堂</p><p style="text-indent:0em" class="lg-abnormal"><div class='lg-row'>英譽曾魁翰墨場滿軒詞賦頌聯芳名高山斗千秋重茅屋還存俎豆香</div>
</p><p style="margin-left:1em"><span class='note-inline'>(孫無言曰弔二陸者多貶<span class='corr'>刺</span>之辭此作不失忠厚和平之遺平原兄弟有靈當復空山夜哭)</span>。</p>
</div>
<div class='div-other'><a id='mulu335' />
<p class='h3'>三高塚</p><p style="text-indent:0em" class="lg-abnormal"><div class='lg-row'>壟上花開連理枝四圍春色護穹碑高人去後憑誰弔日落空山鳥語悲</div>
</p><p style="margin-left:1em"><span class='note-inline'>(顧茂倫曰楊廉夫錢思復為寓公陸宅之乃郡人太守林公慶同葬之于山人奇事奇三百年後又得此詩嘻何多奇也)</span>。</p>
</div>
<div class='div-other'><a id='mulu336' />
<p class='h3'>雙松臺</p><p style="text-indent:0em" class="lg-abnormal"><div class='lg-row'>森森臺畔立雙松待鶴心堅不受封幾度春秋無異色影搖千尺看飛龍</div>
</p><p style="margin-left:1em"><span class='note-inline'>(畢西臨曰詩思堅挺如勁艸之受疾風)</span>。</p>
</div>
<div class='div-other'><a id='mulu337' />
<p class='h3'>一柱石</p><p style="text-indent:0em" class="lg-abnormal"><div class='lg-row'>臨虛峭似筍抽條風雨揩磨渾不凋只道近天剛尺五那知身已在雲霄</div>
</p><p style="margin-left:1em"><span class='note-inline'>(金亦陶曰氣格高渾)</span>。</p>
</div>
<div class='div-other'><a id='mulu338' />
<p class='h3'>濯月泉</p><p style="text-indent:0em" class="lg-abnormal"><div class='lg-row'>石出靈源照眼明悠悠浮玉映山城落花不與春流去深浸寒光轉二更</div>
</p><p style="margin-left:1em"><span class='note-inline'>(顧樵水曰指月拈花無處無玅悟)</span>。</p>
</div>
<div class='div-other'><a id='mulu339' />
<p class='h3'>看劍亭</p><p style="text-indent:0em" class="lg-abnormal"><div class='lg-row'>干將亭下隱孤巒付與春風帶露看冷焰不隨天地老清光直射斗牛寒</div>
</p><p style="margin-left:1em"><span class='note-inline'>(王雙白曰是說劍不是說劍憑人築著築不著莫負此老婆心)</span>。</p>
</div>
<div class='div-other'><a id='mulu340' />
<p class='h3'>八仙坡</p><p style="text-indent:0em" class="lg-abnormal"><div class='lg-row'>石坐群仙列紫苔想從渡海入山來松醪共飲三更月一曲清歌跨鶴回</div>
</p><p style="margin-left:1em"><span class='note-inline'>(李膚公曰峰頭笙鶴儼然未散)</span>。</p>
</div>
<div class='div-other'><a id='mulu341' />
<p class='h3'>半珠菴</p><p style="text-indent:0em" class="lg-abnormal"><div class='lg-row'>誰剖珠函挂碧層煙光欲露翠猶凝曉來池上分清影半屬驪龍半屬僧</div>
</p><p style="margin-left:1em"><span class='note-inline'>(葛瑞五曰千錘萬煉絕不露半分斧鑿<span class='corr'>痕</span>)</span>。</p>
</div>
<div class='div-other'><a id='mulu342' />
<p class='h3'>留雲壁</p><p style="text-indent:0em" class="lg-abnormal"><div class='lg-row'>高崖花落蘚紛紛峻峭何妨宿斷雲顧影不嫌山寂寞疏鐘猶帶扣斜曛</div>
</p></div>
<div class='div-other'><a id='mulu343' />
<p class='h3'>揖秀軒</p><p style="text-indent:0em" class="lg-abnormal"><div class='lg-row'>春入朱欄夢眼醒笑談面面海山青簾前一樹山梧好時有清聲到耳聽</div>
</p><p style="margin-left:1em"><span class='note-inline'>(王咸平曰詩以秀出以秀入)</span>。</p>
</div></div>
<div class='div-other'><a id='mulu344' />
<p class='h2'>崑崗十詠</p>
<div class='div-other'><a id='mulu345' />
<p class='h3'>婉孌堂</p><p style="text-indent:0em" class="lg-abnormal"><div class='lg-row'>貞風如昨想青袍處士文章價並高月照華堂憐影瘦偏宜擊缽助詩豪</div>
</p><p style="margin-left:1em"><span class='note-inline'>(殳山夫曰婉孌堂為陳徵君初隱之地後移居東佘白石起二句正指其實事更得虛步)</span>。</p>
</div>
<div class='div-other'><a id='mulu346' />
<p class='h3'>神虎穴</p><p style="text-indent:0em" class="lg-abnormal"><div class='lg-row'>曾聞聚石講山頭伏虎還應似狎鷗何日好風生穴外一聲長嘯滿林秋</div>
</p><p style="margin-left:1em"><span class='note-inline'>(徐電發曰後二句用事化用意沉)</span>。</p>
</div>
<div class='div-other'><a id='mulu347' />
<p class='h3'>紅菱渡</p><p style="text-indent:0em" class="lg-abnormal"><div class='lg-row'>菱葉菱花傍水開倒牽山色浸樓臺一聲款乃微風起滿櫂清歌兩岸來</div>
</p><p style="margin-left:1em"><span class='note-inline'>(陳長發曰竹枝詞無此清麗采蓮歌無此靜遠)</span>。</p>
</div>
<div class='div-other'><a id='mulu348' />
<p class='h3'>楊柳橋</p><p style="text-indent:0em" class="lg-abnormal"><div class='lg-row'>楊柳橋邊楊柳風楊花點破碧玲瓏不辭帆落谿風裏只看人梯水鏡中</div>
</p><p style="margin-left:1em"><span class='note-inline'>(顧庶其曰絕句推青蓮龍標第一此作彷彿似之)</span>。</p>
</div>
<div class='div-other'><a id='mulu349' />
<p class='h3'>乞花場</p><p style="text-indent:0em" class="lg-abnormal"><div class='lg-row'>閒情老作百花場山水隨緣乞卉忙信手攜來培一徑春風猶在四鄰香</div>
</p><p style="margin-left:1em"><span class='note-inline'>(丘興雪曰徵君自詠乃有此神境)</span>。</p>
</div>
<div class='div-other'><a id='mulu350' />
<p class='h3'>白駒泉</p><p style="text-indent:0em" class="lg-abnormal"><div class='lg-row'>生芻空谷惜幽閒時對清流見素顏皎皎情懷君莫問遐心一片付潺湲</div>
</p></div>
<div class='div-other'><a id='mulu351' />
<p class='h3'>涌月臺</p><p style="text-indent:0em" class="lg-abnormal"><div class='lg-row'>夜光如水涌無聲最喜登臺照影清乍見只疑山雪曉細看又道海潮生</div>
</p><p style="margin-left:1em"><span class='note-inline'>(顧茂倫曰陶煉洗剝如仙人之三反毛五伐髓疑有龍伯泛濤吹鐵笛至也)</span>。</p>
</div>
<div class='div-other'><a id='mulu352' />
<p class='h3'>紫藤徑</p><p style="text-indent:0em" class="lg-abnormal"><div class='lg-row'>紫藤百尺走龍蛇影動還驚艸字斜兩岸人家如畫裏蒙茸一徑倒懸花</div>
</p><p style="margin-left:1em"><span class='note-inline'>(俞無殊曰清老中娟姿躍出)</span>。</p>
</div>
<div class='div-other'><a id='mulu353' />
<p class='h3'>玉光亭</p><p style="text-indent:0em" class="lg-abnormal"><div class='lg-row'>湖繞欄干野色侵幽虛滿貯水雲深偶來獨坐消閒日只有沙鷗識此心</div>
</p><p style="margin-left:1em"><span class='note-inline'>(趙砥之曰玅在無意中說出)</span>。</p>
</div>
<div class='div-other'><a id='mulu354' />
<p class='h3'>攬翠閣</p><p style="text-indent:0em" class="lg-abnormal"><div class='lg-row'>山家樓閣繞煙蘿遠接嵐光挹翠多昨日東風吹雨後窗前又見碧雲過</div>
</p></div></div>
<div class='div-other'><a id='mulu355' />
<p class='h2'>九峰九詠</p>
<div class='div-other'><a id='mulu356' />
<p class='h3'>一峰梧館</p><p style="text-indent:0em" class="lg-abnormal"><div class='lg-row'>曲曲清流繞萬松山重重又水重重鳳凰何處棲梧館只在雲間第一峰</div>
</p><p style="margin-left:1em"><span class='note-inline'>(俞非指曰鳳凰山為九峰之冠此詩亦可以冠九詠)</span>。</p>
</div>
<div class='div-other'><a id='mulu357' />
<p class='h3'>二峰嘯亭</p><p style="text-indent:0em" class="lg-abnormal"><div class='lg-row'>攬德坡邊積翠濃厙公採藥破苔封一聲遠嘯閒亭外滿徑晴雲鎖二峰</div>
</p><p style="margin-left:1em"><span class='note-inline'>(顧賓臣曰幽興)</span>。</p>
</div>
<div class='div-other'><a id='mulu358' />
<p class='h3'>三峰靜軒</p><p style="text-indent:0em" class="lg-abnormal"><div class='lg-row'>蹊分雙嶺水淙淙月隱東西破曉鐘好向靜軒軒裏問佘山誰為號三峰</div>
</p><p style="margin-left:1em"><span class='note-inline'>(周長康曰為子瞻只緣身在此山中句作一喝宛然如遊廬岳矣)</span>。</p>
</div>
<div class='div-other'><a id='mulu359' />
<p class='h3'>四峰隱廬</p><p style="text-indent:0em" class="lg-abnormal"><div class='lg-row'>羽化丹丘樹化龍雲生洞口艸生茸遊人是處尋廬隱那識茅廬隱四峰</div>
</p><p style="margin-left:1em"><span class='note-inline'>(徐行之曰絕去拖泥帶水)</span>。</p>
</div>
<div class='div-other'><a id='mulu360' />
<p class='h3'>五峰吟閣</p><p style="text-indent:0em" class="lg-abnormal"><div class='lg-row'>薛子情留谷口逢千林歸隱一枝笻夜來吟罷離高閣猶自梯雲上五峰</div>
</p><p style="margin-left:1em"><span class='note-inline'>(吳聞瑋曰玉屏在九峰中為最高峰近來種梅萬株吟與詩尤清遠)</span>。</p>
</div>
<div class='div-other'><a id='mulu361' />
<p class='h3'>六峰琴齋</p><p style="text-indent:0em" class="lg-abnormal"><div class='lg-row'>山老平原舊日容鶴聲不返去何從朱弦彈冷琴齋月尚有餘音響六峰</div>
</p><p style="margin-left:1em"><span class='note-inline'>(顧英白曰如聞琴韻在古松流水之間)</span>。</p>
</div>
<div class='div-other'><a id='mulu362' />
<p class='h3'>七峰雪堂</p><p style="text-indent:0em" class="lg-abnormal"><div class='lg-row'>二俊風流錦繡胸春光一片澹溶溶誰將白雪堂前和留得高人在七峰</div>
</p><p style="margin-left:1em"><span class='note-inline'>(陳集生曰高人題詠勝于麗秋時應有此嘆)</span>。</p>
</div>
<div class='div-other'><a id='mulu363' />
<p class='h3'>八峰竹樓</p><p style="text-indent:0em" class="lg-abnormal"><div class='lg-row'>石壁雲開挹翠慵當窗晴景抱遺蹤金篩竹影樓頭日返照澂湖浸八峰</div>
</p><p style="margin-left:1em"><span class='note-inline'>(顧始菴曰瀟灑家風)</span>。</p>
</div>
<div class='div-other'><a id='mulu364' />
<p class='h3'>九峰奕圃</p><p style="text-indent:0em" class="lg-abnormal"><div class='lg-row'>一著先爭巧合縱青山列局自天鎔閒敲奕圃燈花落餘響悠悠散九峰</div>
</p><p style="margin-left:1em"><span class='note-inline'>(趙山子曰九峰倡和詩盈星充棟推凌山英先生九絕為壓卷今得寒大師九詠數百年後重為山<span class='corr'>靈</span>增色)</span>。</p>
</div></div>
<div class='div-other'><a id='mulu365' />
<p class='h2'>鳳凰山<span class='note-inline'>(陶九成隱地有陳仲醇來儀堂)</span></p><p style="text-indent:0em" class="lg-abnormal"><div class='lg-row'>九山山以鳳為先覽德雲閒不計年山得鳳鳴君子董鳳因山顯昔人賢非關靈彩殊群族端是文華壓眾巔燕雀不須頻侍候等閒相伴有林泉</div>
</p><p style="margin-left:1em"><span class='note-inline'>(沈二聞曰作是題者多矣高言落落所謂支通一義四座莫不厭心者)</span>。</p>
</div>
<div class='div-other'><a id='mulu366' />
<p class='h2'>厙公山<span class='note-inline'>(厙公秦時人有亢桑子三卷埋于山下)</span></p><p style="text-indent:0em" class="lg-abnormal"><div class='lg-row'>深谷人傳姓字芳煙霞採遍信行藏不聞荒艸埋丹灶惟見寒雲鎖亢桑洞口樵歸風凜冽巖頭仙去月微芒近來黃石無消息剩有蒼松對夕陽</div>
</p><p style="margin-left:1em"><span class='note-inline'>(俞犀月曰拔新領異胸懷所及正自佳)</span>。</p>
</div>
<div class='div-other'><a id='mulu367' />
<p class='h2'>佘山<span class='note-inline'>(陳徵君眉公隱處丐為東漢佘將軍封地)</span></p><p style="text-indent:0em" class="lg-abnormal"><div class='lg-row'>樹色空濛入漢侵樵歌聲裏雜漁音兩山煙雨徵君畫一徑松楸戰士心芳艸巖生啼鳥過秋風門掩落花深東西多有貞觀寺莫向祗園覓上林</div>
</p><p style="margin-left:1em"><span class='note-inline'>(馬橋菴曰兩山煙雨一聯足為隱君壯士千古生色)</span>。</p>
</div>
<div class='div-other'><a id='mulu368' />
<p class='h2'>神山<span class='note-inline'>(彭仙翁素雲棲此有丹井蒲龕一名細林)</span></p><p style="text-indent:0em" class="lg-abnormal"><div class='lg-row'>苔封畫棟半陰晴對檻風篁巧奏笙青鳥來時千嶂曉紫泥去後五雲生屏開繡壁飛花柳鏡展明湖語燕鶯盡道桃源多勝賞爭如僊壑爽幽情</div>
</p><p style="margin-left:1em"><span class='note-inline'>(趙又呂曰近讀玉峰歸子遊細林諸詩羨其才筆高奇三復吾師之作寫情使事工麗而閒適留連不能已)</span>。</p>
</div>
<div class='div-other'><a id='mulu369' />
<p class='h2'>薛山<span class='note-inline'>(一名玉屏山薛道約煉丹處)</span></p><p style="text-indent:0em" class="lg-abnormal"><div class='lg-row'>不見真君禮斗壇惟餘梅竹冷香攢蓮池月出疑垂釣芝嶺星懸似煉丹春老玉屏青不斷秋深金剎夜猶寒空山火棗年常有問是何人得解餐</div>
</p><p style="margin-left:1em"><span class='note-inline'>(許竹隱曰春老玉屏二語鍊而淨直是唐人警句)</span>。</p>
</div>
<div class='div-other'><a id='mulu370' />
<p class='h2'>機山<span class='note-inline'>(一名大陸山陸士衡生此有平原村)</span></p><p style="text-indent:0em" class="lg-abnormal"><div class='lg-row'>杉徑依稀舊日村煙消轉覺鳥聲喧攜來鐵甲衣邊血寫出丹霞嶺上魂夜雨已憐猿鶴唳青山未老姓名存平原不是無知識那得清風守故園</div>
</p></div>
<div class='div-other'><a id='mulu371' />
<p class='h2'>橫雲山<span class='note-inline'>(舊名雲山陸士龍居些有黃子久宅)</span></p><p style="text-indent:0em" class="lg-abnormal"><div class='lg-row'>高賢一去思依依滿塢濤聲展化機路僻從教頑石變巖深不道故人稀謾憐客夢餘京洛別有鄉心見翠微簇簇雲林知幾換風流今已屬元暉</div>
</p><p style="margin-left:1em"><span class='note-inline'>(陳白筆曰英氣逸情筆端鼓舞而出二陸風流庶幾不墜)</span>。</p>
</div>
<div class='div-other'><a id='mulu372' />
<p class='h2'>天馬山<span class='note-inline'>(千將鑄劍處一名千山)</span></p><p style="text-indent:0em" class="lg-abnormal"><div class='lg-row'>房星曾說產洼湄降作無情骨更奇剩得一身和露宿胡為千里帶雲馳蹄邊艸色消閒日勒下山光浴半池更有干將金氣在夜深猶共吼坤維</div>
</p><p style="margin-left:1em"><span class='note-inline'>(沈聲遠曰一結闊合有情致)</span>。</p>
</div>
<div class='div-other'><a id='mulu373' />
<p class='h2'>崑山<span class='note-inline'>(二陸讀書處世稱崑岡雙璧)</span></p><p style="text-indent:0em" class="lg-abnormal"><div class='lg-row'>松門石室靄煙中徑入松門窈窕通不有才華推二俊安留劍氣倚長空文章老去連朝雨俎豆新來拓晚風欲問玉光亭畔月讀書今得幾人同</div>
</p><p style="margin-left:1em"><span class='note-inline'>(王吉士曰清言瀟灑所謂溈水著地正復縱橫流漫使讀者自有名通之目)</span>。</p>
</div>
<div class='div-other'><a id='mulu374' />
<p class='h2'>石鼓山<span class='note-inline'>(附　著名赤壁錢公鶴題為第十峰)</span></p><p style="text-indent:0em" class="lg-abnormal"><div class='lg-row'>誰將巨石結巖阿閒叩聲聲靜裏過磊落無心驚翡翠虛明有勢抱煙蘿身環流水知音少路接空山答響多不必桐魚頻搏拊天然仙鼓協笙歌</div>
</p><p style="margin-left:1em"><span class='note-inline'>(沈五玉曰山光木色靜氣逸情披雜詠之互有映發)</span>。</p>
</div>
<div class='div-other'><a id='mulu375' />
<p class='h2'>再登二十四峰關<span class='note-inline'>(前見赤壁題廿三峰開今增山改曰廿四峰)</span></p><p style="text-indent:0em" class="lg-abnormal"><div class='lg-row'>嵯峨徑入茂林繁石上猶餘屐齒痕曾帶朝霞來傑閣得看赤壁繞清源山如識我情還切鳥似留人語更溫既曰廿三何廿四雲閒又道辨峰存</div>
</p><p style="margin-left:1em"><span class='note-inline'>(周芝士曰清詞麗句競秀爭奇使人<span class='corr'>飄飄</span>有登勝之想)</span>。</p>
</div>
<div class='div-other'><a id='mulu376' />
<p class='h2'>九峰主人歌</p><p style="text-indent:0em" class="lg-abnormal"><div class='lg-row'>山藤踏遍巒江沚第一奇觀稱松水峰峰屏列泖如環造物峻深雅無比予每遨遊蒼翠中呼仙呼釋問主翁盡道不知何者是歸來滿袖貯清風今晤九峰欣有主瀟灑嬾與塵作伍慕道多年輕利名機耶雲耶非其數時或同歌何有鄉左佘右厙相和長時或同歌廣莫野高踏鳳凰跨天馬詞場墨陣排無讓唯善鐵崖呼欲上九峰煙接眾峰煙泖湖浪接澱湖浪天生奇境何磷磷一日十登不厭頻我愛青山藏我拙青山愛主得其人寄語探幽俠劍客風光莫並韶光擲好生擊碎利名關來到九峰<span class='corr'>賡</span>白雪</div>
</p><p style="margin-left:1em"><span class='note-inline'>(程坦如曰通章奇絕異絕人境俱奪玅在一結)</span>。</p>
</div>
<div class='div-other'><a id='mulu377' /><p style="margin-left:1em">江南山水閒遠神秀使人易就而難去者無如吳郡之城西雲間之城北群峰離立于平田水中無登涉之勞而有棲憩之適覺山陰道上猶為遼絕余家青芝塢中有鄧尉山居十二詠蓋志其近者杖笠所及多缺焉寒松大師貽余九峰艸雲間諸山吟眺俱遍師剎席在古青龍非若余之朝夕處乎山中而詩乃數倍于余昔帛道猷陵峰採藥觸興為詩廬山諸道人遊石門退而尋之崖谷之間會物無主應不以情而開興引人致深若此今于師之詩中往往遇之余益爽然自失因寄語于師九峰主人春秋有佳會以待客歲為故事點易臺上道人作盧敖遊可復返乎余將與師扁舟赴之鹿床。</p>
<p style="margin-left:1em">俞南史無殊拜手敬題</p>
</div></div>
<p class='juan'>寒松操禪師九峰艸<span class='note-inline'>(終)</span></p>
</div><!-- end of div[@id='body'] -->
</body></html>