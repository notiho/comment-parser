<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu42' />
<p class='juan'>寒松操禪師語錄卷第十三</p><p class="byline">嗣法門人德泰編錄</p>
<div class='div-other'><a id='mulu43' />
<p class='h1'>拈頌古<span class='note-inline'>(七十一則)</span></p>
<div class='div-orig'><p style="margin-left:1em">龍牙遁禪師參洞山問如何是祖師西來意山云待洞水逆流即向汝道牙始悟。</p>
</div>
<div class='div-commentary'><p>龍牙雖然撈得一箇鼻孔不知打溼兩莖眉毛。</p>
<p>機先一句截群流迥出機先句莫收移步踏翻波底月依前流水遶山頭。</p>
</div>
<div class='div-orig'><p style="margin-left:1em">龍牙參翠微臨濟至後僧問因緣。</p>
</div>
<div class='div-commentary'><p>穩密田地忌墮功勳照用宗乘會須轉位三通放過有令不行就窠打劫只得一半若是祖師西來意遠之又遠矣。</p>
<p>泰山高滄溟闊風動波生鳥飛毛落其奪也海竭天昏其縱也傾湫倒嶽老龍牙太孤卓坐斷春風不放行令人千古亂描摸。</p>
</div>
<div class='div-orig'><p style="margin-left:1em">巖頭奯禪師擺渡次因婆抱一兒來問。</p>
</div>
<div class='div-commentary'><p>入虎穴者不畏傷登危竿者不怕險彼也暗藏春色此兮明露秋光彼此互揚家醜以致公案不圓見他拋兒再與一橈豈不光前絕後。</p>
<p>星河夜靜會牽牛細剖幽情各有由話到月斜回首處一扶雲輦一登舟。</p>
</div>
<div class='div-orig'><p style="margin-left:1em">疏山仁禪師因知事僧為造壽塔因緣。</p>
</div>
<div class='div-commentary'><p>一人以空撮空一人看樓打樓雖善列二分三不覺墮坑落塹善權若見即便喝退匠作掀倒塔幢不使二公掘地覓天亦免後人鑽龜打瓦。</p>
<p>一文錢無目僊人入市廛二文錢水滿平湖月滿川三文錢折角泥牛雪裏眠離向背絕要玄堪笑幾多來往者奔南走北錯流傳。</p>
</div>
<div class='div-orig'><p style="margin-left:1em">疏山訪香嚴值上堂僧問不慕諸聖不重己靈。</p>
</div>
<div class='div-commentary'><p>秉殺活劍獨步寰中透生死關高超物表二公雖則同生同死祇如三十年倒痾莫是從他授記為復別有道理路遠夜長休把火大家吹滅暗中行。</p>
<p>弦筈相對珠網相連踢還一踢拳復一拳象龍遊戲非驢所堪好是回頭言外薦休從鏡裏覓媸妍。</p>
</div>
<div class='div-orig'><p style="margin-left:1em">北院通禪師參夾山問目前無法意在目前不是目前法非耳目之所到豈不是和尚語山云是院乃掀倒禪床叉手而立山起打一棒院便下去。</p>
</div>
<div class='div-commentary'><p>一人皮下有血一人棒頭有眼放過則彼此作家簡點則二俱失利具眼者辯看。</p>
<p>問機機對就機酬泉日轟雷倒嶽湫回首風清雲盡淨一聲漁笛下滄洲。</p>
</div>
<div class='div-orig'><p style="margin-left:1em">三聖然禪師上堂我逢人則出出則不為人便下座興化云我逢人則不出出則便為人。</p>
</div>
<div class='div-commentary'><p>二老與麼說話還有優劣也無善權今日因行掉臂不妨道破逢人端則出一身呈卞璧逢人端不出兩袖寶燕石出不出兮調別詞逆風吹又順風吹。</p>
<p>一湖春水兩鴛鴦各占風光別有長啼去啼來描不就到頭依舊宿雲鄉。</p>
</div>
<div class='div-orig'><p style="margin-left:1em">興化獎禪師謂克賓維那曰汝不久為唱導之師。</p>
</div>
<div class='div-commentary'><p>為人為徹殺人見血祇如既喫棒了為何又趁出院從前汗馬無人識只要重論蓋代功。</p>
<p>法令嚴行振祖風翻雲覆雨看飛龍若非閃爍雷相送那得乘雲遇海東。</p>
</div>
<div class='div-orig'><p style="margin-left:1em">雲居簡禪師因僧問孤峰獨宿時如何山云閒著七間僧堂不宿阿誰教你孤峰獨宿。</p>
</div>
<div class='div-commentary'><p>雲居何得將常住物私作人情若是善權和聲棒出一任者僧舉似諸方。</p>
<p>人自歌兮花自笑出門便是長安道慇懃寄語守株人坐卻白雲宗不玅。</p>
</div>
<div class='div-orig'><p style="margin-left:1em">含珠審哲禪師因檀越請首座開堂主事白珠云是則是欠悟在座得聞束裝他往珠隨後打出。</p>
</div>
<div class='div-commentary'><p>車不橫行首座之謂歟理無曲斷哲公其然也似則似不得春風花不開花開又被風吹落。</p>
<p>推舟上水因風便一撥誰思反逐流斷纔已知收不得更添風送下滄洲。</p>
</div>
<div class='div-orig'><p style="margin-left:1em">含珠因僧問如何是佛法大意珠云貧兒抱子渡恩愛競波流。</p>
</div>
<div class='div-commentary'><p>通方之士舉起便知逐浪之流撥亦不轉且如何體悉手執夜明符幾箇知天曉。</p>
<p>畫閣香銷月滿軒一聲寒鴈度江村曾經巴峽猿啼處不是愁人莫與論。</p>
</div>
<div class='div-orig'><p style="margin-left:1em">同安丕禪師因僧問佛未出世時如何安云藕絲繫大象曰出世後如何安云鐵鎖鎖石牛。</p>
</div>
<div class='div-commentary'><p>同安雖則不負來機未免釘樁搖櫓善權恁麼道也是山深日色冷水闊石頭寒。</p>
<p>雲飛洞口勢崔嵬何事仙郎去不回回首山前皆豎牧更無人見碧桃開。</p>
</div>
<div class='div-orig'><p style="margin-left:1em">雲門偃禪師因僧問如何是佛門云乾矢橛。</p>
</div>
<div class='div-commentary'><p>只此矢橛疑殺天下人不少果是噉龍金翅自有騰空之快遂彈蜣螂無由離地之思。</p>
<p>夜靜風清杜宇歌聲聲只在舊煙蘿可中無限傷心事不遇知音恨轉多。</p>
</div>
<div class='div-orig'><p style="margin-left:1em">雲門上堂聞聲悟道見色明心遂舉手云觀音菩薩將錢買胡餅放下手云元來卻是饅頭。</p>
</div>
<div class='div-commentary'><p>善權不似雲門畫餅充饑望梅止渴有時南贍部洲打鼓北俱盧洲上堂有時東勝神洲持缽西牛賀洲應供且道與雲門相去幾何。</p>
<p>雲簫品出已多情不落宮商幾解聽更把胡笳吹一拍莫將清韻作猿聲。</p>
</div>
<div class='div-orig'><p style="margin-left:1em">雲門示眾世界與麼廣闊為甚向鐘聲披七條眾無對門云七里灘頭多蛤子。</p>
</div>
<div class='div-commentary'><p>墮也墮也破也破也何故是真難掩是偽不昌。</p>
<p>春滿園林綠滿疇黃鸝聲弄百花洲十分春意濃如許幾箇知音得自由。</p>
</div>
<div class='div-orig'><p style="margin-left:1em">玄沙備禪師問鏡清教中道不見一法是為大患且道不見甚麼法清指露柱曰莫是不見者箇法麼沙云浙中清水白米從汝喫佛法未夢見在。</p>
</div>
<div class='div-commentary'><p>夾路相逢彼此熱瞞若論佛法俱未夢見在。</p>
<p>物外人從物外遊西河獅子嶺南毬風流難盡衷腸曲攜手重將下玉樓。</p>
</div>
<div class='div-orig'><p style="margin-left:1em">長慶稜禪師上堂眾集慶拽出一僧云大眾禮拜者僧復云者僧有甚長處便教大眾禮拜眾無對。</p>
</div>
<div class='div-commentary'><p>慈舟不棹清波上劍峽徒勞放木鵝。</p>
<p>長慶老沒分曉自起由來還自倒當時即便與生擒免使後人入荒草。</p>
</div>
<div class='div-orig'><p style="margin-left:1em">鵝湖孚禪師一日不赴堂侍者請赴堂因緣。</p>
</div>
<div class='div-commentary'><p>鵝湖庄主共把龜毛搓條索子擬穿天下人鼻孔不知自己鼻孔早被天下人穿卻。</p>
<p>籬內竹抽籬外筍澗東花發澗西紅馨香遍界難收拾一任春光醉曉風。</p>
</div>
<div class='div-orig'><p style="margin-left:1em">南院顒禪師上堂赤肉團上壁立千仞僧問赤肉屬上壁立千仞豈不是和尚道院云是僧便掀倒禪床院云者瞎驢亂做僧擬議院便打。</p>
</div>
<div class='div-commentary'><p>者僧敢捋虎鬚可謂敏手惜乎有前無後待道瞎驢亂做曰我識得你縱是壁立千仞也須下榻安排。</p>
<p>水何深山何突偶爾相逢東涌西沒差之毫忽失千程失了安南收塞北兩兩衝鋒暗稱奇爭如報捷歸金勒。</p>
</div>
<div class='div-orig'><p style="margin-left:1em">寶壽　禪師上堂三聖推出一僧壽便打聖曰漝麼為人非但瞎卻者僧眼瞎卻鎮州一城人眼在齊擲拄杖歸方丈。</p>
</div>
<div class='div-commentary'><p>青天霹靂不名向上全提陸地興波難助威光一半若是據令而行三聖亦須喫棒。</p>
<p>絲綸降號令行寰中天子塞外將軍平地雷驚出蟄半空閃爍騰雲當軒一擊兮青山翠聳別轉釣綸兮匝地風生。</p>
</div>
<div class='div-orig'><p style="margin-left:1em">資福寶禪師因僧問如何是古人歌福畫○對之。</p>
</div>
<div class='div-commentary'><p>覿面拈來還他資福若論古人歌正未夢見在且如何是古人歌不是知音徒側耳。</p>
<p>玄音解唱非干舌白雪能賡豈是聲萬頃秋光天水碧無生一曲韻偏新。</p>
</div>
<div class='div-orig'><p style="margin-left:1em">巴陵鑑禪師因僧問如何是道陵云明眼人落井。</p>
</div>
<div class='div-commentary'><p>向上一路千聖不傳無端巴陵惹人易生情識轉見穿鑿與麼會便不是了也如何是道明眼人落井與麼會方始得。</p>
<p>煙霞滿笠曉風寒遠踏清歌別翠巒一路梨花春欽馬夜乘明月到長安。</p>
</div>
<div class='div-orig'><p style="margin-left:1em">洞山初禪師因僧問如何是佛山云麻三斤。</p>
</div>
<div class='div-commentary'><p>此老生平孤卓偶經一拶不覺葛藤遍地有問青龍如何是佛劈脊便棒若作棒會入地獄如箭。</p>
<p>一聲秋雁滿長安嘹喨霜前帶月寒欲問聲從何處發翩翩已過萬重山。</p>
</div>
<div class='div-orig'><p style="margin-left:1em">奉先深禪師同明和尚到淮見人牽網有魚透過深云明兄俊哉似箇衲僧明曰爭如當時不入網好深云明兄欠悟在明至中夜方省。</p>
</div>
<div class='div-commentary'><p>明公省雖省要且未脫網在何故跳不出。</p>
<p>雲開水國移蘭棹浪擊龍津魚躍釣霹靂追隨和閃跳春風兩岸迎人笑清音纔得鼓靈竅又被風吹成別調回首千差都一照靈光奪得殊孤峭。</p>
</div>
<div class='div-orig'><p style="margin-left:1em">羅漢琛禪師因玄沙問三界唯心汝作麼生會。</p>
</div>
<div class='div-commentary'><p>羅漢師資費盡腕頭氣力一箇三界惟心依然提掇不出善權今日覿面拈來看看山門騎佛殿廚庫拽僧堂走入聖僧鼻孔裏去也咄切忌錯會。</p>
<p>閒載東風漾小舟落花流水兩悠悠誰知十二橋頭月徹夜留人興更幽。</p>
</div>
<div class='div-orig'><p style="margin-left:1em">法眼益禪師因僧來參眼以手指簾尋有二僧齊去捲簾眼云一得一失。</p>
</div>
<div class='div-commentary'><p>智鑑當軒韓盧逐塊此事如何分明一貫。</p>
<p>孤峰頂上援弓繳一箭雙鵰隨手落得失是非謾較量好看涼月篩金閣。</p>
<p>微風吹動綠波搖船子雙雙逐海潮只見江鷗翻白浪那知明月在青霄。</p>
</div>
<div class='div-orig'><p style="margin-left:1em">法眼行腳次值天雨忽作谿流瀑漲因緣。</p>
</div>
<div class='div-commentary'><p>法眼老人悟即悟只是不知行腳事。</p>
<p>碧水浮空江樹低輕帆一片出西谿借來風送關山遠腸斷惟愁猿夜啼。</p>
</div>
<div class='div-orig'><p style="margin-left:1em">僧問法眼如何是曹源一滴水曰是曹源一滴水。</p>
</div>
<div class='div-commentary'><p>騎賊馬趁賊奪賊刃殺賊法眼固稱老將若曹源一滴水畢竟不知下落。</p>
<p>翻手雲兮覆手雨當機覿面為君舉相逢如不是鵝王水裏何由能擇乳。</p>
</div>
<div class='div-orig'><p style="margin-left:1em">智門祚禪師因僧問如何是佛門云踏破艸鞋赤腳走如何是佛向上事門云拄杖頭邊挑日月。</p>
</div>
<div class='div-commentary'><p>踏破草鞋挑殘日月須是智門老漢若以此明佛與向上事只是未在。</p>
<p>歲暮風煙數客程東溝西去亂山迎忽逢千騎停江口馬上搖鞭說姓名。</p>
</div>
<div class='div-orig'><p style="margin-left:1em">首山念禪師因僧問如何是佛法大意山云楚王城畔汝水東流。</p>
</div>
<div class='div-commentary'><p>首山曾無一法與人被者僧拶著未免指東話西。</p>
<p>楚王城畔水東流秤在星兮不在鉤堪惜無人知此意黃昏月挂柳梢頭。</p>
</div>
<div class='div-orig'><p style="margin-left:1em">雪竇顯禪師因僧問如何是諸佛本源竇云千峰寒色未審向上更有事也無竇云雨滴巖花。</p>
</div>
<div class='div-commentary'><p>不是問津來渡口安能遊遍武陵春。</p>
<p>錦繡山川處處新韶光留得一間身年年洞口桃千樹惟有漁郎是故人。</p>
</div>
<div class='div-orig'><p style="margin-left:1em">天平漪禪師到西院常自曰莫道會佛法人。</p>
</div>
<div class='div-commentary'><p>善行天下無轍蹟善言天下無口過要見天平麼錯要見西院麼錯善權錯何似二老錯錯錯。</p>
<p>呼蛇易遣蛇難覿面機鋒仔細看絲毫透不盡咫尺隔千山錯錯難難無限漁翁失釣竿。</p>
</div>
<div class='div-orig'><p style="margin-left:1em">法燈禪師因僧問如何是西來密密意燈云苦。</p>
</div>
<div class='div-commentary'><p>一字入公門九牛拔不出。</p>
<p>歷亂飛花鳥語時幽情啼在綠楊枝堪憐一片春心事無奈遊人自不知。</p>
</div>
<div class='div-orig'><p style="margin-left:1em">葉縣省禪師問僧日暮投林朝離何處曰新戒不曾學得禪縣云生身入地獄。</p>
</div>
<div class='div-commentary'><p>者僧只解慎初不能護末何不向他道和尚先行新戒隨後直教葉縣正好疑著。</p>
<p>為釣鯨鯢沉巨浸無端跛鱉輾泥沙相逢果是龍門客不涉途程自到家。</p>
<p>任駕銀山覿面來到頭不用巧安排此時若用樊公腳一踏鴻門兩扇開。</p>
</div>
<div class='div-orig'><p style="margin-left:1em">天衣懷禪師因僧問如何是頂門上眼懷云衣穿瘦骨露屋破看星眠。</p>
</div>
<div class='div-commentary'><p>富嫌千口少貧恨一身多。</p>
<p>蕩盡衣衫徹骨貧年來無物可相親誰知光落床頭月別有家雞唱曉星。</p>
</div>
<div class='div-orig'><p style="margin-left:1em">雲居齊禪師因清涼曰有人問我西來意荅他不東不西藏主作麼生會居云不東不西因緣。</p>
</div>
<div class='div-commentary'><p>清涼一縱一擒雖成養子之緣終是憐兒不覺醜雲居將錯就錯直饒慶快通身未免隨人起倒若到善權棒折也未放過何故老老大大東西也不識。</p>
<p>借婆衫子拜婆年無奈婆婆意更玄話到香銷人靜後箇中端的許誰傳。</p>
</div>
<div class='div-orig'><p style="margin-left:1em">慈明圓禪師室中常插劍一口旁置水一盆艸鞋一緉凡見僧參遽曰看劍稍涉擬議便喝出。</p>
</div>
<div class='div-commentary'><p>青龍若見與麼羅列祇消望空咄咄待他擬議拔劍一揮他縱有通身伎倆只得冰消瓦解。</p>
<p>尋常說法嬾開口祇使家童左右走不是藍田射虎客相逢誰不遭毒手。</p>
</div>
<div class='div-orig'><p style="margin-left:1em">法華舉禪師到瑯琊琊問近離甚處。</p>
</div>
<div class='div-commentary'><p>無孟嘗君之量難容朱履登瀰天釋之戶須是其人看來大似兩箇駝子相逢笑世上原來無直人。</p>
<p>張三猴白李四猴黑硬似綿團軟如生鐵驀路相逢兩會家臨濟未是白拈賊。</p>
</div>
<div class='div-orig'><p style="margin-left:1em">芙蓉楷禪師因僧問如何是和尚家風蓉曰眾人皆見未審見箇甚麼蓉曰東壁打西壁。</p>
</div>
<div class='div-commentary'><p>孤峻深淵芙蓉獨占若論家風又豈止如是而已。</p>
<p>古殿苔生氣色鮮低垂斗柄未央前盧明遠嶂渾如晝月映清池上下天。</p>
</div>
<div class='div-orig'><p style="margin-left:1em">圓照本禪師因僧問千燈互照絲竹交音正恁麼時佛法在何處照云謝布施曰莫便是和尚為人處麼照云大似不齋來。</p>
</div>
<div class='div-commentary'><p>本公荅話恰似貪觀天上雁失御淩頭船有恁麼問善權者但云心不負人面無慚色待下語亦云收得安南何憂塞北。</p>
<p>絲竹交加絕世音燈前彈出最清深可憐不入聾人耳空使西山月又沉。</p>
</div>
<div class='div-orig'><p style="margin-left:1em">楊岐會禪師因石霜上堂岐問幽鳥語喃喃。</p>
</div>
<div class='div-commentary'><p>拳來腳去用盡機謀刃去刀來逞盡伎倆千載之下未免遭人簡點者裏甄別得出許你擔荷此事不然總是隔雲千里望長安。</p>
<p>珠盤宛轉玅無休把手高歌上玉樓肝膽一時傾盡處清風明月兩悠悠。</p>
</div>
<div class='div-orig'><p style="margin-left:1em">長蘆信禪師因僧問佛未出世時如何蘆云晴天著靴行出世後如何蘆云雨落赤腳走。</p>
</div>
<div class='div-commentary'><p>大小長蘆未免話作兩橛時有僧問善權佛未出世時如何向云如是出世後如何亦云如是。</p>
<p>森森鐵榦立雲隈新蕊偏能冒凍開一夜西風寒徹骨清香端自雪中來。</p>
</div>
<div class='div-orig'><p style="margin-left:1em">翠巖元禪師因僧問如何是祖師西來意巖云見錢買賣不曾賒向上更有事也無曰好不信人直。</p>
</div>
<div class='div-commentary'><p>盡道翠巖言中有響句裏藏鋒殊不知正是爭錢糴米留人喫飯須知遠煙浪別有好商量。</p>
<p>襲襲香風繞碧叢十分春色透簾櫳一聲玉笛青霄外回首雲煙隔萬重。</p>
</div>
<div class='div-orig'><p style="margin-left:1em">青州辯禪師示眾聲前薦得落在今時句後承當迷頭認影作麼生是空劫以前自己。</p>
</div>
<div class='div-commentary'><p>直饒不向聲前句後猶是奴兒婢子畢竟如何是空劫已前自己。</p>
<p>一段風光見也麼分明覿體絕淆訛擬向玄中尋解路求魚緣木枉蹉跎不蹉跎事如何幾縷斷霞橫雪岸一鉤新月挂煙蘿。</p>
</div>
<div class='div-orig'><p style="margin-left:1em">慧林懷禪師因僧問知有道不得時如何林云啞子喫蜜道得不知有時如何林云鸚鵡喚人僧禮拜林叱云者傳語漢。</p>
</div>
<div class='div-commentary'><p>一問一荅理固然也因甚叱為傳語漢試辯看。</p>
<p>木童舞袖離金闕石女謳歌下玉樓欲吐襟懷言不盡人閒那識此風流。</p>
</div>
<div class='div-orig'><p style="margin-left:1em">智者銓禪師上堂要扣玄關須是有節操極慷慨斬得釘截得鐵硬剝剝地漢始得若是畏刀避箭碌碌之徒看即有分以拂子擊禪床下座。</p>
</div>
<div class='div-commentary'><p>銓公自己口裏水漉漉地要人勦截恐難在。</p>
<p>年老心孤不奈閒教人韜略破玄關區區無限貪程客誰識藏鋒得勝還。</p>
</div>
<div class='div-orig'><p style="margin-left:1em">天童玨禪師僧問如何是道曰十字街頭休斫額。</p>
</div>
<div class='div-commentary'><p>當陽指出本分宗師直下知歸罕逢作者還委悉麼多少人來詢帝鄉不知身在含元殿。</p>
<p>風蒲獵獵弄輕柔欲立蜻蛉不自由五月臨平山下路藕花無限滿汀洲。</p>
</div>
<div class='div-orig'><p style="margin-left:1em">法閦上座在東林度席下見其得平實旨一日拈花繞度禪床一匝背手插香爐中曰且道意作麼生度屢下語不契踰兩月合閦說之閦曰某只將花插香爐中和尚自疑有甚麼事。</p>
</div>
<div class='div-commentary'><p>寒蟬雖脫殼未免抱枯枝。</p>
<p>橫拈春色大鋪舒莫怪儂家不慎初指點瑕疵還奪璧秦王那識藺相如。</p>
<p>擔水河頭賣攜花叢裏行無端法上座漏泄十分春。</p>
</div>
<div class='div-orig'><p style="margin-left:1em">青龍性空玅普禪師因僧問和尚為何不禮佛龍便掌云會麼曰不會龍云家無二主。</p>
</div>
<div class='div-commentary'><p>接大機施大用性空老漢美則美矣然雖無佛處稱尊也是趙婆沽酒。</p>
<p>爍爍青龍眼最皎臨時予奪機偏巧何不禮佛兮棄珠求寶攔腮一掌兮全身靠倒更憐末後太無端直至而今空懊惱。</p>
</div>
<div class='div-orig'><p style="margin-left:1em">王山體禪師示眾既有尊貴之位須明尊貴底人須知尊貴底人不處尊貴之位方明尊貴。</p>
</div>
<div class='div-commentary'><p>不離玉戶安知明月之光不泛仙槎安睹銀河之勢諸禪德還識王山老漢立地處麼清風高節難為比漢水泰山兩不羈。</p>
<p>珠冠擊碎夜光分寶座掀翻海貝沉自古太平無影象相逢切忌話玄音。</p>
</div>
<div class='div-orig'><p style="margin-left:1em">已菴深禪師上堂一九二九相逢不出手三九二十七籬頭吹感築翻憶小釋迦雙手抱屈膝知不知實不實摩訶般若波羅密。</p>
</div>
<div class='div-commentary'><p>冰稜上走馬劍刃邊翻身須讓已菴始得善權卻不與麼夜夢不祥題破在壁君子讀之化為大吉。</p>
<p>相思盡吐在西廊撥動琵琶恨轉長無限好情人不委倚闌徒自寫衷腸。</p>
</div>
<div class='div-orig'><p style="margin-left:1em">報恩秀禪師問僧洞山道龍吟枯木異響難聞如何是異響曰不會恩云善解龍吟。</p>
</div>
<div class='div-commentary'><p>前箭猶自可後箭射人深。</p>
<p>橫拈鐵笛泛流沙一曲雲邊散落霞不遇知音空費力夜乘明月出蘆華。</p>
</div>
<div class='div-orig'><p style="margin-left:1em">雪庭裕禪師因僧問如何是祖師西來意庭云待乳峰點頭即向汝道。</p>
</div>
<div class='div-commentary'><p>道即太煞道著只是乳峰未肯點頭在。</p>
<p>為尋春到百花洲尋到花洲春更幽啼鳥一聲山水外風光不在柳梢頭。</p>
</div>
<div class='div-orig'><p style="margin-left:1em">高峰玅禪師因仰山問日閒浩浩時作得主麼。</p>
</div>
<div class='div-commentary'><p>高峰與麼悟去猶是杓卜聽虛聲何也縱能栽種得不是棟梁材。</p>
<p>祇道虛澂月霽時那知雲又掩柴扉五年心事誰相委一枕清風送夢回。</p>
</div>
<div class='div-orig'><p style="margin-left:1em">幻休潤禪師因僧問如何是洞上宗休云月下三花樹峰前雙桂枝曰還別有否休云唯此一事實無二亦無三其僧大悟。</p>
</div>
<div class='div-commentary'><p>荅也荅了疏也疏了只是與他洞上宗乘遠之遠矣者僧與麼悟去敢保未徹在。</p>
<p>規成圓矩就方發機無礙運斤不傷龍承雷而換骨珠拂塵而放光白雲澹碧岫蒼千年鶴立雲松老夜半金雞啼曉霜。</p>
</div>
<div class='div-orig'><p style="margin-left:1em">雲門澄禪師在雲棲值送茶毘歸棲問亡僧遷化後向甚麼處去門出曰多謝師太罣念。</p>
</div>
<div class='div-commentary'><p>雲門道多謝師太罣念還恰他意不恰他意愚菴曰雲門須替者僧入涅槃堂是肯語是不肯語。</p>
<p>就裏拈來就裏酬有無迥出類難收一聲啼鳥千山外霜翦蘆花兩岸秋。</p>
</div>
<div class='div-orig'><p style="margin-left:1em">雲門因僧問古鏡未磨時如何門正色厲聲數其往事僧作瞋告辭門曰且磨者一點著僧禮拜。</p>
</div>
<div class='div-commentary'><p>雖則本分鉗鎚未免落二落三還有辯得出者麼。</p>
<p>翠微深處暗香飄紅吐山花朵朵嬌一片白雲橫谷口笑他歸鳥自迷巢。</p>
</div>
<div class='div-orig'><p style="margin-left:1em">雲門因僧問如何是學人自己門云你無自己曰為甚麼學人無自己門云你有自己則不從我覓。</p>
</div>
<div class='div-commentary'><p>解黏去縛就窠打劫是則是矣要且未得勦絕莫若和聲棒出使他終不向無自己處著腳。</p>
<p>行盡谿山路更長谿山深處是僊鄉堪憐回首谿雲杳只有山花笑客忙。</p>
</div>
<div class='div-orig'><p style="margin-left:1em">雲門因大覺問止風塗向青山近越王城畔滄海遙時如何門曰月穿潭底破波斯不展眉。</p>
</div>
<div class='div-commentary'><p>伯牙與子期不是閒相識。</p>
<p>作家相見豈尋常暗把珠璣撒錦囊一往一來潭不露更深涼月轉西廊。</p>
</div>
<div class='div-orig'><p style="margin-left:1em">博山來禪師因僧問如何是道山曰紅綃曰紅綃莫是道否山曰不是道曰既不是道因甚荅以紅綃山曰因你問道荅你紅綃。</p>
</div>
<div class='div-commentary'><p>與麼荅話固頭正尾正爭奈鼻孔落在者僧手裏。</p>
<p>江南春動雪初銷澹蕩風光夜色饒遊子貪觀天上月那知春色在梅梢。</p>
</div>
<div class='div-orig'><p style="margin-left:1em">博山因登廁睹上樹人大悟走見壽昌經經口近日如何山曰有箇活路只是不許人知經曰。</p>
</div>
<div class='div-commentary'><p>若論者條活路非但他師資拈弄不出直饒達磨到來也做手腳不及。</p>
<p>獨步空階曙色微風高卉木露全機轉身不踏來時路贏得清風滿袖歸。</p>
</div>
<div class='div-orig'><p style="margin-left:1em">鼓山賢禪師問壽昌如何是清淨光明身昌挺身而立曰只此更別有昌起行山當下豁然通所得昌棒曰向後不得草草因過劍津聞經聲大悟。</p>
</div>
<div class='div-commentary'><p>壽昌挺身而立鴛鴦繡出從君看鼓山當下釋然不把金鍼度與人既然一了百當為何又要棒下翻身若不共同橋上過爭信橋流水不流。</p>
<p>挺身早已破重圍棒下何勞顯大機謦欬一聲天地窄延津江上看龍飛。</p>
</div>
<div class='div-orig'><p style="margin-left:1em">百丈雪禪師在雲門時門一日舉斬貓話丈於言下知有將蒲團拋出門曰一語下徐州。</p>
</div>
<div class='div-commentary'><p>雲門撥轉天關百丈掀翻地軸正是千鈞之弩不為鼷鼠而發機設有人道少賣弄又且如何。</p>
<p>鐵山推倒壓銀山盤走珠兮珠走盤密密鴛鴦頻繡出金鍼終不與人看。</p>
</div>
<div class='div-orig'><p style="margin-left:1em">寶壽方禪師因雲門問趙州道無意作麼生壽云師喜著棋某亦麤知他道有又作麼生遂成頌。</p>
</div>
<div class='div-commentary'><p>一著高一著一步闊一步雖謂應機無差兩彩一賽看來也是泗州見大聖。</p>
<p>煙波一棹釣春風笑徹枝頭半點紅數著殘棋江月曉青山依舊白雲中。</p>
</div>
<div class='div-orig'><p style="margin-left:1em">愚菴盂禪師因雲門問懷州牛喫禾為甚益州馬腹脹菴云問取露柱門曰樹倒藤枯句歸何處菴云長江翻白浪。</p>
</div>
<div class='div-commentary'><p>絲來線去不露鋒鋩自非見處精明何以能此雖然若作佛法商量帶累露柱不少。</p>
<p>風回石傘月沉沉就路還家春正深一曲調含千古韻高山流水幾知音。</p>
</div>
<div class='div-orig'><p style="margin-left:1em">東山澓禪師因舟中聞鑼聲有省後值雲門上堂曰放下著山忽全身脫落。</p>
</div>
<div class='div-commentary'><p>曾被雪霜苦楊花落也驚。</p>
<p>聲聲鑼擊曉風殘暗襲衣珠徹骨寒放下三江江上闡溯洄一派繞東山。</p>
</div>
<div class='div-orig'><p style="margin-left:1em">笑巖寶禪師上堂拈拄杖曰有麼有麼時有僧出作禮巖打曰多口作麼曰某未一言何為多口巖復打曰再犯不容。</p>
</div>
<div class='div-commentary'><p>笑巖為眾竭力未免手忙腳亂。</p>
<p>萬仞峰頭險峻關絲毫不盡隔千山行人若解開門計滿目風光別世間。</p>
</div>
<div class='div-orig'><p style="margin-left:1em">無幻沖禪師因編無趣錄歸趣云子一向做甚麼曰買一段田收得原本契書呈和尚簽押趣云者是我底你底聻曰莫攙行奪市趣擲下錄幻便出。</p>
</div>
<div class='div-commentary'><p>善權不似無幻父子弄巧成拙近來亦收得原本契書我也不請先師簽押先師亦不分你底我底但只壽梓入藏流通使未見者見未證者證且道本文說些甚麼但見皇風成一片不知何處是封疆。</p>
<p>光分月魄雲中影香綻寒梅雪裏枝各展精神爭意氣風光占盡有誰知。</p>
</div>
<div class='div-orig'><p style="margin-left:1em">弁山音禪師因僧問如何是般若體山云平地高如山如何是般若用山云谿水闊如海。</p>
</div>
<div class='div-commentary'><p>截鶴續鳧移嶽盈壑不無弁山至若本源天地懸隔善權見處也要大家委悉般若體蟭螟眼裏放夜市般若用大蟲舌上打鞦韆。</p>
<p>月白風清別樣天滿庭風冷月娟娟仙家不會論冬夏石爛松枯又一年。</p>
</div>
<div class='div-orig'><p style="margin-left:1em">弁山斯禪師示眾德山入門便棒臨濟入門便喝山僧總不與麼且道還有為人處也無。</p>
</div>
<div class='div-commentary'><p>泣露千般艸吟風一樣松既是體之則一因甚用處不同者裏得之於心伊蘭作栴檀之樹失之於旨甘露乃蒺藜之園。</p>
<p>棒下寒光射斗牛煙潑山頭浪潑山頭機先一喝暗垂鉤風又颼颼雨又颼颼總不與麼會也不功亦無求勳亦無求無為端坐一齊收釣盡滄洲釣罷滄洲。</p>
</div>
<div class='div-orig'><p style="margin-left:1em">義山訥禪師參百丈值掃塔歸丈問見祖師麼山云見曰是何面目山云瘦骨一條石輕衣滿苑林曰有何指示山云和風撲面涼。</p>
</div>
<div class='div-commentary'><p>驚群敵勝須是英靈畢竟祖師是何面目咄。</p>
<p>踏斷千差一路竿頭猶自翻身懸巖撒手谷風清佛祖何須更問獅子窟中遊戲栴檀林裏經行楚山華放一枝新占斷春光更甚。</p>
</div></div>
<div class='div-w'><p class="pre">　　　<span class='note-inline'>(弟子照禪照源照證王氏福海刻<br/>　方丈和尚語錄第十三卷惟真梯航三<br/>　　　有人人慧業昌隆津濟四生各各<br/>　　　智光圓滿)</span></p>
</div>
<p class='juan'>寒松操禪師語錄卷第十三</p>
</div><!-- end of div[@id='body'] -->
</body></html>