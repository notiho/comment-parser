<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>寒松操禪師語錄卷第四</p><p class="byline">嗣法門人德璨編錄</p>
<div class='div-other'><a id='mulu22' />
<p class='h1'>住常州國山善權禪寺語錄</p><p>師於康熙辛亥春在青龍隆福寺受請上堂拈疏云空生弗解巖中坐惹得天華動地來寶鏡不隨春色轉緣何又被使符催喝一喝云吾無隱乎爾。</p>
<p>法座高不可測廣莫能量要上便上何借燈王遂陞坐斷千差不遺涓滴終成滯殼迷封放開一線暫應群機未免觸途狂解拈拄杖云惟有者箇獨脫無依獲大自在未有常行而不住未有常住而不行欲益無所益欲為無所為十方剎海目前觀本無心於彼此大千同一真如性豈有相於去來閒攜青龍缽盂時往國山應供於中不作此見不作彼見不作去相不作住相頭頭揭示人天眼目處處闡揚佛祖真機大眾你道者箇有甚長處卓一卓云蝸牛角上三千界雲月谿山共一家。</p>
<p>四月十三進院三門門牆峻且高朢崖人莫揩今朝一踏開回互不回互顧左右云者裏入得時天下任獨步。</p>
<p>佛殿鷹觜魚腮黃金妙相覿面相逢如何酬唱喝一喝云向。</p>
<p>伽藍你也官身難少我我也官身難少你主持佛法有山僧幹辦金糧全在你。</p>
<p>祖師終日說黃道黑鼓簧多少人棄家底棄家斷臂底斷臂未審者件事兒怎生解交插香云唵蘇嚕蘇嚕㗭唎㗭唎。</p>
<p>方丈摩竭掩室何異洋瀾左蠡毘耶杜詞無殊篰籃盛蟹若到國山別請相見卓拄杖云是龍是象此中來俊哉一齊跳不出。</p>
<p>開堂拈疏在天成象在地成形在國曰憲章在臣曰符命祇如在善權手裏成箇甚麼人天聽衛護魔外見歸降。</p>
<p>法座看看須彌燈王倒騎山門入佛殿走過法堂穿卻諸人眼睛直下發明大事了也必也視聽分明則舉足下足無非道場左之右之隨緣得玅設或未然莫怪矢上加尖遂陞。</p>
<p>拈香此一瓣香至高無上至厚無垠爇向爐中祝延帝道與佛道齊昌金輪共法輪同轉此一瓣香文章玅今古風流不讓子瞻氣概倚雲霄逸韻還同摩詰奉為乃文乃武曰士曰紳世世流芳咸為斯文之慶生生振彩式占吾道之亨此一瓣香長自不萌枝上全彰無影峰頭既然沒處遮藏次第三回拈出供養前住弁山龍華寺即此堂上洞宗正傳第二十九世百愚斯老和尚雖明自性宗通亦顯師承有據斂衣就座呼巖大師白椎竟乃云弓挽由基群獸徒疑鉤垂任子困魚枉慮還有擎頭戴角攫霧拏雲者出來騰躑看問蒼松夾道古路重揚斬新條令如何施設師云山曾封禪傳孫氏進云此是格外風規畢竟如何是忻新條令師云殿有雷書記謝僊進云千年古徑重開闢龍象憧憧任往還師云覿面更無私問人天普集選佛場開祖令當機如何舉唱師云有眼皆見進云少室峰前神光得髓即今座下誰是知音師云有耳皆聞進云舉古舉今埋沒先聖去此二途如何即是師便打進云坐斷十方差別路踏破威音那畔邊師云看腳下乃云金幢燦燦摩霄漢於階前寶殿峨峨聳寰區於足下繽紛花雨拋鎮海之明珠磊落煙霞布天孫之文彩離婁未許窺其彷彿鶖子那堪辯其端倪異常中不覺其異常尊貴中何驚其尊貴功勳不涉修證寧容直教翠壓關山峰峰皈命浪平湖海派派朝宗大眾當此際也如何慶祝惟憑一滴曹谿水遍界為霖報我皇敘謝云但某才疏學淺涼德菲躬十年承乏青龍愧無寸補今日濫膺國岫得不慚惶多蒙郡邑大檀同門昆季力為推遜勉以流傳豈云為國開堂暫赴因緣時節伏願忠勤媚於天子付囑不忘靈山道德簡在帝心宗風常演少室復舉洞山价禪師因僧問和尚出世幾人肯山云並無一人肯為何並無一人肯山云箇箇氣宇如王師云价祖恁麼荅話只知克己不知復禮今有人問善權和尚出世幾人肯但曰並無一人不肯為何並無一人不肯但曰天下歸仁焉且道與洞山相去幾何復白椎下座。</p>
<p>當晚小參山僧久聞湖山之交陽羨之間左有善卷避舜洞右有吳主封禪碑其中有一善權古剎岧嶢天外錯落群山萬木排青一谿環碧乃列祖唱道之地亦先師說法之基雖曾省覲暫過未得窮玄索妙莫若今日袈裟褁艸鞋赤腳過由拳破浪衝煙披星戴月別崑岫入吳門竟不問姑蘇臺在城東城西渡滸墅經晉陵亦不管鉛錫山是有耶無耶泊河橋泛荊谿總不見南山白額長橋巨蛟單單只是勇猛向前於不思議時瞥然便到不待窮玄索妙祖父田地溢目昭然諸仁者當知此事不可以有心求不可以無心得不可以語言造不可以寂默通須是親到親證然後方知六朝香火千年寺十里亭橋一徑松任爾說門庭寬廣殿宇幽深也得說道路高低峰巒峻峭也得說理說事說玄說玅也得因甚如此雖然舊閣閒田地一度贏來方始休。</p>
<p>立兩序上堂諸昆仲你看先老人遺下一箇折腳鐺兒日炙風吹不覺六七年矣今朝須是大家出手扶將起來使未信者信未見者見未證者證時或搬磚弄瓦聽無情而塵塵說法時或開田種畬插鍬子而處處放光任他風雲有聚散大家逢緣不變虛空有成壞大家處危即安便與麼去不獨為先老人增色則諸宗列祖亦賴之以有榮也正恁麼時如何委悉路遙知馬力事久見人心。</p>
<p>結夏示眾舉揚岐會禪師云楊岐乍住屋壁疏滿床盡撒雪珍珠縮卻項暗嗟吁翻憶古人樹下居師云將謂會公見過作家準有通天伎倆遇此境況未免長吁短歎山僧今住國山惟有老屋敗椽雖則刀耕火種不費結夏安居效顰一偈聊塞視聽辭別青龍住善權滿堂風月影涓涓行無礙坐悠然別是人間一洞天。</p>
<p>至弁山掃祖塔且老和尚請上堂第一義諦超出諸宗至尊至貴獅子窟中獅子至純至粹栴檀林裏栴檀是以諸佛得之不有而有不空而空彈指圓成八萬門剎那滅卻三祇劫東西列祖得之毒以毒攻楔以楔出煩惱海中為雨露無明山上作雲雷青原大師得之斧子拈來高騰米價丹墀月滿千峰色袞袞衣冠萬國朝洞山老祖得之偏不坐偏正不居正橫抽寶劍翦諸見玅協弘通截異端至我弁山瑞師翁得之大人具大見大智得大用放身佛祖頂[寧*頁]頭運足萬機不到處現今方丈和尚得之奪食驅耕鞭雷叱電高豎法幢幢遠豎洗清佛日日恆清諸昆仲然則善權分上又作麼生卓拄杖云佛祖未生空劫外正偏不落有無機。</p>
<p>晚參師垂三問眾荅不契書記請代問世間無永不朝東因甚善權水向西流師云不向他人行處行進云日高三丈僧未起緣何天曉便打普梆師云有意氣時添意氣進云天人送供不為喜何故國山日日喫粥師云熨斗煎茶銚不同乃云不向他人行處行無中有路出常情藕穿平地為荷葉筍過他家作竹林有意氣時添意氣尋常切忌分難易薰風入戶自生涼湖水騰波非有意熨斗煎茶銚不同衲僧別是一家風從來不食空王俸怎肯棲身在泮宮。</p>
<p>解夏小參舉洞山价禪師云秋初夏末兄弟東去西去直須向萬里無寸草處去良久云祇如萬里無寸艸作麼生去石霜曰出門便是草太陽玄曰直饒不出門亦是草漫漫地師云者夥古錐各見一邊何似善權者裏萬峰拱翠遠水呈藍一任東去西去總教腳跟點地祇如前頭有人問今夏在甚麼處莫說親從善權來何故不見道向上一路千聖不傳。</p>
<p>誕日上堂虛度韶光四十六年來林下多勞碌業風吹住古善權滿塢白雲堪寓目卻憾時逢大地荒麩粥三餐猶不足帶累諸公同受鐵一切皆由我薄福人人抖擻只空囊始信衲僧無長物惟有肚皮大似天森羅萬象俱包束阿呵呵莫輕忽翻憶當年老釋迦曾餐馬麥居山谷。</p>
<p>開爐上堂涌金亭樹戰霜酣就路還家幾箇諳世界闊同火爐闊通身是眼更須參。</p>
<p>百老和尚入塔上堂辛亥年己亥月壬寅日丙午時泉石煙霞屬師久與交三十六峰知一爐香一甌茗一抔土一片石巍巍獨鎮柱乾坤八面風光有何極恁麼也成不恁麼也成恁麼不恁麼總成知恩誰是報恩者亭亭日午舊灘聲。</p>
<p>至節上堂冬至月頭賣被買牛冬至月尾賣牛買被惟有善權沒巴沒鼻破衲蒙頭渾無知識誰管你麻三斤乾矢橛萬法歸一咄。</p>
<p>聖節上堂日昇宇宙現禎祥統御金輪肅萬方林下緇衣何以報一函貝葉一爐香。</p>
<p>臘八說戒上堂聲前一句千聖莫傳格外一機萬靈罔措直得頓徹玄關別資一路不待滿天星現有耳目者同見同聞何須三聚戒圓有身心者同修同證擊香几云大眾會麼但辦肯心決不相賺。</p>
<p>元旦上堂諸佛覷不見祖師說不出善權特舉揚直下須委悉阿呵呵識不識驀然省得大年朝原是新正初一日。</p>
<p>立春上堂離墨山前善權古剎刱自唐朝大中十年玄覺禪師為開山祖今復修整康熙元年百愚先師為中興祖時屆新春節令無影林中不萌枝上轉盼之間花紅葉綠文殊笑不自禁普賢忙無休歇山僧見之也只得合掌稱揚道箇不是心不是佛不是物且道畢竟是箇甚麼參。</p>
<p>解冬常舒湛菴二職事請上堂今朝正月十五諸方舊例罷爐善權不蹈故轍務宜復妙回途知有者必然自知奉重不知有者也須絕後重甦方可四五百條花柳巷不礙調心二三千處管絃樓何妨垂手掇香積於玅喜世界不涉功勳移滄溟於東西二氿了無變易與一切人為舟為楫為導為師總非分外雖然從來佛法無多子自是久長難得人。</p>
<p>佛涅槃上堂四十九年掘地覓天二月十五捶胸告苦今日則有自揚家醜明日則無一場懡㦬你道釋迦老子即今何在喝一喝下座。</p>
<p>清明上堂春滿園林綠滿扉聲聲杜宇勸人歸好生記取春三月歲歲清明卻為誰。</p>
<p>浴佛上堂韶陽一棒善權一杓覿面相呈兩無差錯無明果自凋殘三毒花須零落不圖偃息干戈祇要諸人摸索未審摸索箇甚麼喝一喝云莫將無上醍醐究竟翻成毒藥。</p>
<p>天中節上堂德山入門便棒欺神瞞鬼臨濟入門便喝造妖捏怪俱胝只豎一指桃神賣桃符雪峰輥出三毬艾人騎艾虎到我善權總用不著朝來喚起無手人打動禾山鼓划開無底船載著瑞巖主拓來無底缽滿釘黃金黍分付無舌人滋味憑吞吐報諸君莫莽鹵玅用縱橫得自由臨機不見佛與祖。</p>
<p>上堂若人欲識佛境界笑倒明州憨布袋當淨其意如虛空呢喃燕子語春風遠離妄想及諸取洞庭月在波心裏令心所向皆無礙行人更在青山外大眾於此薦得紅塵堆裏應現觀音百草頭邊分身彌勒可以一為無量無量為一大中現小小中現大世界無盡主伴重重圓融行布因果交微風柯月渚共演真常煙島雲林咸提玅旨塵說剎說熾然說無間歇當此畢竟功歸何所少選到齋堂謝護法供養。</p>
<p>為百老和尚豎塔幢碑銘上堂山僧自辛亥春應請善權進院後為先師塔事未妥尋山覓地得穴鳩工不覺神疲力倦偶然打箇瞌睡忽主塔神報云南陽國師洞賓僊子遠來奉看相見人事禮畢國師云煙漠漠草蕭蕭誰同建塔立清標多情只有白雲好夜夜飛來伴寂寥僊子云老師去幾經秋銘勒新碑豎隴頭滿洞桃花人不見一谿綠水為誰流正值朱文公講道學過此聞得亦高聲和云杜鵑啼杜鵑啼啼得山花血滿枝此境此時誰領略愈思愈想轉凄其三人唱和不已善權於中解嘲云昔年富盡來親今日無親祇為貪自是老人行處別非關弟子不知恩爾時頗得龜毛上座進前一揖大家而退是汝諸人終日在此開基掘土砌石栽松東邊上來西邊下去還知者箇消息也未擊香几云無縫塔沒字碑萬松嶺畔共維持欲詢洞口深深意惟有清風明月知。</p>
<p>結夏上堂舉五祖演禪師示眾今夏無可管顧諸人近作一家讌遂抬手曰囉囉招囉囉搖囉囉送莫怪空疏伏惟珍重師云老東山忙忙碌碌慣將官物做人情善權亦不作家讌亦不致空疏但是饑則同餐渴則同飲倦則同眠一味平常汝等諸人只是不得動著動著三十棒。</p>
<p>晚參舉睦州示眾大事未明如喪考妣大事已明亦如喪考妣師云明與未明且置將甚麼喚作大事拈拄杖云道道看眾擬對以拄杖一齊趁散。</p>
<p>晚參舉玄沙因鏡清問學人乍入叢林乞師指箇入路沙云還聞偃谿水聲麼曰聞沙云從者裏入清有省師云此問一塔玲瓏萬竿蒼翠簷牙高啄鈴鐸和鳴且道與偃谿水聲還有差別也無喝一喝云饒從者裏入得更買草鞋行腳。</p>
<p>解夏上堂問如何是善權境師云前椽後瓦時時落如何是境中人師云東倒西歪日日橕進云人境已蒙師指示解夏一句作麼生師云纔奏南薰秋又至不知幾箇契無生乃拈拄杖云者裏見得親切始知善權人境迥異諸方前椽後瓦時時落東倒西歪日日橕苟或遲疑纔奏南薰秋又至不知幾箇契無生卓拄杖下座。</p>
<p>穆堂大師十周上堂秋風清秋月明山光水色遠相迎紛紛紅紫如花綴一笛金飆萬里情猛地愀然憶穆老十年忘卻來時道木樨今又綻庭除滿地香雲倩誰掃喝一喝下座。</p>
<p>晚參舉保福因僧問雪峰平生有何言句得似羚羊挂角福曰我不可作雪峰弟子不得師云保福祇知言中有響不解句裏藏鋒或問善權青龍平生有何言句得似羚羊挂角劈脊棒云不可道者拄杖不是先師的卓一卓云會麼雪竇昭覺一串穿卻。</p>
<p>因事示眾我本雲門四代孫單傳直指主宗門若容僧赴諸經懺祖道如何啟後昆。</p>
<p>誕日上堂連日出坡勞倦又值善權誕辰意欲說些佛法以結眾緣不覺思量半夜只得一句今早起來尚猶記得及至座上忽然忘卻了也拈拄杖云拄杖子你還記得麼卓一卓云切忌道著。</p>
<p>晚參舉巖頭因僧問浩浩塵中如何辨主巖曰銅砂鑼裏滿盛油師云諦當天童傑曰日輪正當午師云諦當弘覺忞曰白面郎敲金鐙過紅妝人揭繡簾看師云諦當看他三人與麼道諦當諦當又諦當若是塵中辯主善權敢保未徹在。</p>
<p>都寺監院募修大殿上堂巍巍剩有唐時殿風雨多年勢欲傾不昧前緣同出手三生功業又重新是故彌勒大師生平垂手頭頭揭示本來人懶融道者獨力行廛法法全彰玄玅意緣化威音那畔虎頭虎尾齊收道行鬧市叢中最後最初一貫所以人能弘道非道弘人古之今之原無二致事也理也豈有兩般果然舒卷不落功勳去來了無變易紀綱從今不墜標格自此恒新然則原始要終一句又且如何兩人同一心黃土變成金。</p>
<p>晚參舉勇禪師云保寧乍住不曾停日日街頭巷尾行張三李四相逢著剔起眉毛作麼生師云山僧不似保寧勞而無功動人驚訝善權纔住萬機停一步何曾向外行縱是樵柴推石老相逢也慶是三生。</p>
<p>為蔣晦齋護法西邁上堂笏止石霜不無將錯就錯帶留山寺猶是以訛傳訛總不如蔣豸史胸藏聖賢武庫肘佩佛祖靈符護法幢渾無洞濟之分嬰患難不見自他之相是以風生八極名播諸方六十六載無生而生明月臨滄海九月十三非滅而滅白雲掩碧峰雖然祇如客歲來啟云愧乏黃金布地敢居護法之倫幸有赤膽包身願執降魔之杵試問居士如何得不虛前言去卓拄杖云倒騎箕尾出閻浮天下名藍無不照。</p>
<p>衍慶竹浪和尚至引座上堂金鞭手握寶劍眉懸獨步神州橫行赤縣此是衍慶和尚尋常作略到處為人今特來山不宜錯過要得懸崖撒手絕後重甦必須劍刃翻身當仁不讓善權禪眾雖在老成怕死貪生諒亦不少若非向上鉗鎚總是畏刀避箭諸禪德委悉麼驚群須是英靈漢敵勝還他獅子兒。</p>
<p>開爐上堂喝一喝云若向其中會得渾無一法當情說甚如來把臂直教列祖同行不必開爐設浴何須撥火添薪寂寂直言寂寂惺惺直言惺惺揭示人天榜樣坐斷報化頂[寧*頁]柳煖回而自秀梅寒徹而遍馨盡是自家事務胡為更問他人苟或停思佇意善權再為指陳喝一喝下座。</p>
<p>為百老和尚上塔頂慧慈知藏請上堂問長空日上峰含秀老樹雲凝塔影閒正恁麼時先老和尚還來應供否師云煙霞生背面進云古佛全身隨處現棲真底事又如何師云星月遶簷楹進云塔前更有真消息華放山頭遍界香師云知音之後更誰知拈拄杖左卓云煙霞生背面右卓云星月遶簷楹復中卓云層落落影團團千古萬古與人看喝一喝卓拄杖下座。</p>
<p>至衍慶竹浪和尚請上堂少室峰前別無指示曹谿路上豈有多傳在善權於法自在到衍慶客聽主裁拈拄杖云就中須是頂門眼正掌上機圓格外明宗言前定旨方可蹈中興之禪席睹繼起之芳規自是主賓互換敲唱雙行韻出青霄風生滿座山河大地盡作琴聲草木叢林順方低向卓一卓云正恁麼時還是主賓互換耶敲唱雙行耶不須此外求玄玅請向堂中問主人。</p>
<p>解冬上堂去年公案今日判明草鞋放假箬笠翻身驀豎拳云祇有者箇無來無去迥絕疏親入戶當堂慵正坐出門猶懶下階行。</p>
</div>
<div class='div-other'><a id='mulu23' />
<p class='h1'>住安慶白雲山香爐寺語錄</p><p>永澂永徹二禪士同眾護法請上堂師陞座拈香祝聖畢次拈香云此一瓣香產自桐谿長成弁嶽十數年來業已東拋西擲四回拈出從教腦裂鼻穿供養前住浙江紹興府大能仁寺洞宗正傳第二十九世百愚斯老和尚雖然本自玲瓏也要大家委悉白椎竟乃云白雲本是無心物自是無心出上方侵曉橫趨金殿過滿前散作御爐香拈拄杖云蕩蕩乎民無能名焉是故臨上蒼則為日月靈光獨耀迥脫根塵處下界則為山河心性無染本自圓成居三教則為聖賢體露真常不拘文字成四眾則為自己但離妄緣即如如佛然在白雲又為甚麼卓一卓云時若雨暘明盛世禽魚草木樂昇平復白椎下座。</p>
<p>中秋示眾客歲中秋玩善權今宵又坐白雲巔重重光彩年年見兩地清輝一樣天各各須知真月現曾無明暗豈推遷諸人要識真月麼莫辭達曙慇懃望一墮西巖又隔年。</p>
<p>誕日示眾舉那吒太子析肉還母析骨還父然後復現本身運大神通為父母說法大眾骨肉既然都還父母畢竟是誰為伊說法擊香几云世間無限丹青手一段風光畫不成。</p>
<p>上堂庖丁子目無全牛解心猶在漆園叟蝶與俱棚夢境未忘衲僧門下獨脫無依又作麼生阿剌剌。</p>
<p>至西來菴珂月書記請上堂問有相能殺能活遇緣即宗浮山九帶請師舉揚師云逐一問將來進云少室峰前不容擬議威音那畔杳無消息作麼生是佛正法眼藏帶師云木雞啼子夜石虎嘯天明進云世尊三百餘會未曾談著一字那是佛法藏帶師云雲藏無縫襖花發不萌枝進云聲色不到語話難詮何為理貫帶師云春風來大地明月朗中天進云日月照臨不到天地覆載不及何為事貫帶師云潮來兩岸闊風正一帆懸進云截斷眾流不通凡聖如何是理事縱橫帶師云有水皆含月無山不帶雲進云未離兜率已降皇宮未出母胎度人已畢作麼生是玅協兼帶師云天共白雲曉水和明月流進云雞足入定嵩山面壁那是金鍼雙鎖帶師云一掌一握血一棒一條痕進云直須旨外明宗莫向言中取則作麼生是平懷常實帶師云雲散家家月春來樹樹華進云更有一帶請師拈出師便打進云簷前不斷連宵雨殿後還聞半夜雷師云知音不必頻頻舉達者應須暗裏驚乃云達磨西來以一乘法直指人心見性成佛若是箇漢如春回大地月朗中天一處明千處萬處一時明一處透千處萬處一齊透任是洞山五位臨濟三玄法眼六相浮山九帶信手拈來一捏粉碎雖然如是且作麼生是西來旨趣祖意分明總現前慇懃不惜為重宣目迴萬井煙如織檻列平疇翠欲聯乍有乍無催麥雨半明半晦㫰花天時時雖把真機泄千聖依然玅不傳。</p>
<p>吳護法得子福全供法帔就大士誕日請上堂以拂子畫○相云大眾會麼萬派千流同歸性海百千三昧總在心源直須㘞地一聲點出普天春色重重寶印其間誰辯端倪朵朵珠瓔箇裏潛通消息其舒也現宇宙於毫端處處呈圓通之境界其卷也攝大千於方外頭頭揭本地之風光以此祈禱則福壽雙全以此傳家則兒孫滿目不假他術本自圓成祇如覿面全彰畢竟功歸何處父子有親君臣有義夫婦有別長幼有序朋友有信喝一喝云三十年後莫道白雲今日念四書參。</p>
<p>上堂遠近谿山畫裏懸聲聲玉笛破寒煙慇懃寄語諸仁者須信壺中別有天以拂左擊云歸元性無二復右擊云方便有多門拈花微笑水碗投鍼亦是方便風動幡動船來陸來亦是方便舞笏擎叉張弓架箭亦是方便談玄談玅論主論賓亦是方便以至語默動靜三藏五車無往無非方便大眾既然都是方便如何是歸元的旨擊拂子下座。</p>
<p>上堂具足凡夫法凡夫不知具足聖人法聖人不會聖人若會即同凡夫凡夫若知即同聖人豎拂云還是凡夫法耶為復是聖人法耶者裏薦得一一天真處處自在紫陌遊人提向上之機金色頭陀無容身之地雖然且道凡之與聖畢竟相去幾何復揮拂云秋老東籬菊更鮮幽禽啼破隔谿煙卻將底事分明泄不會從教問碧天。</p>
<p>啟建楞嚴會上堂見見之時見非是見見猶離見見不能及世祖功成三十六雲臺怎似釣臺高諸可還者自然非汝不汝還者非汝而誰本欲逃名山裏住住山名反出人間喝一喝云今日為人錯下名言。</p>
</div>
<div class='div-w'><p class="pre">　　　<span class='note-inline'>(弟子德璨備資敬刻<br/>　方丈和尚語錄第四卷奉為生身父母<br/>　　　頭頭早證真常過去宗親處處速<br/>　　　成勝杲)</span></p>
</div>
<p class='juan'>寒松操禪師語錄卷第四</p>
</div><!-- end of div[@id='body'] -->
</body></html>