<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu30' />
<p class='juan'>寒松操禪師語錄卷第七</p><p class="byline">嗣法門人德麟編錄</p>
<div class='div-other'><a id='mulu31' />
<p class='h1'>住湖州弁山龍華禪寺語錄</p><p>師於康熙戊午年在洞山禮菴受請上堂拈疏云此是浙江護法向毛錐子頭上轉大法輪了也然雖文彩<span class='corr'>已</span>彰莫若當陽拈示。</p>
<p>法座一著高一著一步闊一步分明在目前今古無回互遂陞適來鐘未鳴鼓未響還是禮菴主人而今衣纔搭座纔登便謂龍華長老大道無背向何妨兩剎一人真機有卷舒從教一身兩號既然迴避不及只可信受奉行居方則方一處通千處萬處一時通遇圓則圓一機透千機萬機一時透他山不離此處攝大千於毫端此處不離他山容芥塵於剎海銜花鳥過抱子猿歸在彼在此理無間然於此因緣是誰端的華林枝上千花秀一度芬芳一度春。</p>
<p>三門天下名山寰中梵剎萬古乾坤同時風月顧左右云到此方知。</p>
<p>佛殿喝退麻三斤打開乾矢橛釋迦自釋迦彌勒自彌勒因我得禮你覿面休分別。</p>
<p>伽藍客來迎賊來送常住大小事般般要借重<span class='note-inline'>(侵損常住者當曰敗露而去)</span>。</p>
<p>祖師四七相承石女腰邊截兔角二三密記鐵牛背上拔龜毛大小祖師當門無齒。</p>
<p>方丈者是從上尊宿據虎頭收虎尾之處所山僧自遠而來如何施設卓拄杖云既入虎穴必得虎子。</p>
<p>開堂拈護法疏不是秦書漢篆亦非鳥跡龍文直饒舉起便知千聞不如一見。</p>
<p>山主疏一賓一主全始全終瞿曇給孤地藏閔公。</p>
<p>同門疏本是家裏人須說家裏話千里卻同風聯輝不借借。</p>
<p>法座向上一路千聖不傳弁山見得只是尋常遂陞拈香此一瓣香如雲如蓋包羅群象長養萬靈恭為北閩之至尊上祝南山之聖壽此一瓣香光明合浦潤出崑岡奉為闔國公卿本山檀護展絲綸之才凌風雲而麗宇宙成剛大之器配道義以護林泉此一瓣香根連桐岫派續雲門端為開山瑞祖重懸慧日於中天前住伯叔昆季再駕慈航於巨浸懷中出香此一瓣香昔在龍華堂裏一棒銷鎔今從弁岳山中九回拈出供養維揚善慶即此堂上洞宗二十九世百愚斯老和尚杲日破重昏高明恒獨運<span class='corr'>斂</span>衣就座白椎竟師云金鎚影動遍界全彰歷歷圓音聲光不昧還有知音善和者麼問祖父門庭即不問重整家風事若何師云尊貴自來有種進云大用現前不存軌則更借一問又如何師云規模原不同途進云千秋模範從今立萬疊青山展笑顏師云切忌隨他轉乃云從上來事迥絕名模列祖出興卒難啟口迫不得<span class='corr'>已</span>傍通一線前日禮菴塔上砌石栽培大地繞青霞尊貴自來有種今日龍華寺中開堂說法長空盈瑞雪規模原不同途直得獅巖哮吼艸長吳山象嶺回觀花飛苕水正中亭外虎咬大蟲華石澗邊蛇吞鱉鼻但得橫身萬類於事無心盤翠千峰於心無事便見天清地寧民康物阜全身擔荷續無盡之燈闊步大方放不欺之燄法隨法行法幢隨處建立正與麼時如何委悉浙東山浙西水四海五湖王化裏復白椎下座。</p>
<p>當晚小參佛法遍在一切處更向一切處覓一絲毫隔礙底道理了不可得山僧近離禮菴曉泛太湖衝風載雨激電敲空香象金鵬吞龍截浪如是境界可以明自本心見自本性當處安家立業恢張祖父田園其餘立墻立塹分界分疆有甚共語處不見開山師翁因僧問若人識得心大地無寸土現前山河大地是有是無翁曰鏡裏莫攀花開山可謂掃除朕跡迥絕功勳奈何土曠人稀相逢者少弁山固無長處務要知源識本使現前一眾與我老祖兩得相見秦明初拂曉玲瓏萬里山河一鑑中寄語遊人急回首春光不在畫橋東。</p>
<p>立兩序本照禪士請上堂夢入天宮說法演出龍函海藏展大機施大用東邊底東邊立成大智奮大義西邊底西邊立入泥入水尋常手眼通身辨主辨賓動靜機輪合轍說甚金剛圈栗棘蓬總是閒家貝驀喚侍者云分明記取三十年後此話大行。</p>
<p>聖節上堂以拂子左拂云雲從龍右拂云風從虎豎拂云聖人作而萬物睹無孔笛一音吹出萬籟消聲太平歌一人高唱多人應和輝聯玉葉克壯金枝萬國晏安群生穆穆九洲賓服黎庶熙熙仰看呆日恒垂照常見黃河徹底清。</p>
<p>郡邑眾護法請上堂問三玄的旨時姑置八棒真機作麼生師云靈龜無朕兆空殼不勞鑽進云但形文彩即屬染污何須觸令支玄棒師云劈破鴻濛全在我進云兩頭坐斷八面風生安用接機從正棒師云縱橫妙用要臨時進云舉一明三目機銖兩因甚辨機提正棒師云高揮大抹俱超絕進云是法平等無有高下為何靠玄傷正棒師云照用齊施盡按過進云運斤成風雕文喪德怎生印順宗旨棒師云電光影裏分緇素進云在聖不增在凡不減誰又盲枷瞎煉棒師云石火聲中辯佛魔進云既然考驗虛實那更苦責愚癡師云當下直教開醉眼進云至道無難惟嫌揀擇作麼掃除凡聖棒師云吹毛用了急須磨進云棒頭點出無私旨言下鍠然亙古今師云棒下翻身能幾箇許多人向外邊尋乃拈拄杖云至道無難惟嫌揀擇但形文彩即屬染污須是俊傑鴻儒英靈衲子舉一明三目機銖兩兩頭坐斷八面風生有如是作略如是威光方可運斤成風端不雕文喪德倘以言鋒展演智識摶量劈破鴻濛未為究竟縱橫妙用亦是馳驅當下不開醉眼吹毛返成鈍置眾中還有獨脫無依者麼卓拄杖云高揮大抹俱超絕照用齊施盡按過。</p>
<p>開山瑞祖同繼席龍華諸位和尚木主入祖堂陞座蒼弁山前闢蓁莽道重王臣百神仰水赴雲歸納萬方泉卓六和惟一杖祖孫父子始三傳掀翻處處開穹壤伯叔昆季十數人蹴踏千千億龍象寶鏡高懸五十年靈鍔光騰幾萬丈眼空佛祖不近情埽蕩魔氛窮伎倆十方世界現全身覿面維彰大人相。</p>
<p>攖寧和尚木主入祖堂止姪請上堂萬聖靈源合仁義道德為一致列祖正派聚公孫父子為一堂展千燈互照之機啟諸佛不傳之秘精微履踐廣大包容應物如春倒跨山頭石虎轉功就位喚回雪裏金烏一生於此足矣萬事於我何哉且向甚處與伊相見夜明簾外家聲遠禁殿惟聞柏子香下座至祖堂云行不出戶坐不當堂東山不立北斗不藏團圞共坐忘尊貴遞代相傳無盡燈。</p>
<div>建大悲期請上堂問子啐母啄子覺母殼猶是隔靴搔痒何為啐啄同時句師云千手大悲摸不著進云相逢不啐啄啐啄同時失又如何師云八臂那吒擎不起進云正當父子投機不居偏正憑誰立岸師云虛空開口笑進云功勳不落人間調放去收來亦自如師云逢人莫錯舉乃畫⊙云若恁麼子啐母啄千手大悲摸不著㊀不恁麼子覺母殼八臂那吒擎不起<img src='../images/J37p0591_01.gif' alt='J37p0591_01.gif' />恁麼不恁麼啐啄同時普令法界情與無情同入旋陀羅尼大三昧門[○@∴]適來善財童子道觀世音菩薩將錢買胡餅放下手云原來卻是饅首又作麼生自攜餅汲清涼水卻著衫來作主人。</div>
<p>月旦寒食上堂青山青綠水綠春風影裏歌一曲翻憶當年陸大夫只解笑兮不解哭你道笑箇什麼冬至寒食一百五晨朝又是三月一。</p>
<p>自迦葉至雲門湛祖六十四世木主入宗堂陞座盡大地是箇宗堂從上佛祖莫不由此法流東震續無盡之燈遍界高輝遠燄道合西乾弘別傳之旨滿前異目超宗昔日靈山佛佛授受今朝弁岳祖祖相承直得太湖渚湖交口讚歎峴山雉山鞠躬稽首問自威音那畔空劫<span class='corr'>已</span>前未有佛祖之時誰安名號但云六十四燈齊剔起嘉聲赫赫振閻浮。</p>
<p>淨智二輩木主入宗堂陞座宗堂一設綱紀分明自迦葉至湛祖六十四世居中以未住弁山淨智列為昭穆由是風生大野日麗中天龍岡起舞獅巖[跳-兆+孛]跳三十三天撲帝鐘森羅萬象咸歡悅威音王佛莫安排留與叢林作軌則。</p>
<p>密聞和尚同宜姪木主入宗堂岳章二法孫等請上堂宗鏡堂前風規凜冽祖燈室內家法森嚴照用則正眼洞明放行則真機卓邁須是師強資勝方能入室昇堂輝聯從上宏猷大小團圞一處雖然更有一人在千人萬人中不背一人不向一人且道此人具何面目下座與你相見至宗堂云玲瓏八面坦蕩十分金鋪階道玉砌乾坤歸家盡是兒孫事祖父從來不出門。</p>
<p>周護法薦母請對靈小參最初機龍吟玉樹天將曉末後句鳳舞丹霄夜轉深沈氏安人於此徹頭徹尾了生死去來之如幻視涅槃寂滅之現前轉步燕京青山未老笑歸苕水白首言旋高簡素之風行坦平之路既來此處畢竟如何蓮邦極樂頭頭現仙島蓬萊處處安。</p>
<p>白于和尚木主入宗堂遠光圓三法姪請上堂弁岳峰高凌虛插漢太湖水闊源遠流長境上有無盡之心心上有無盡之境此處著得隻眼悉知白于和尚出生諸緣不借其力建立萬法不宰其功獨步大方克家有子高超物表轉位有人大眾見麼要合古輒請觀前古下座至宗堂云風和雲白眼花天踏翠歸來月正圓共坐一軒山欲曉香焚寶鼎話忘年。</p>
<p>月望上堂朔日纔方過月望又來著流水自滔滔白雲閒漠漠好鳥鳴芳枝好花開籬落覿面露真機如何人不覺返照莫他求回光向<span class='corr'>己</span>索飛塵絕點埃大道甚寥廓屢喚不歸來枉費稱行腳莫莫莫莫知逆耳忠言孤負苦口良藥。</p>
<p>道林睿凡和尚請上堂問琴弦具韻必須指點分明今古罕聞全賴良師決斷十智同真敢祈垂示師云剩飯殘羹不須拈出進云一同一質師云烏藤橫兔角二同大事師云白拂豎龜毛三總同參師云我不輕汝等四同真智師云切忌又錯會五同遍普師云三更打日午六同具足師云從來不欠少七同得失師云不值半文錢八同生殺師云一棒一條痕九同音吼師云一喝分賓主十同得入師云照用一齊行與什麼人同得入師云龍驤鳳翥承誰力阿誰同音吼師云八角磨盤空裏走作麼同生殺師云啐啄相逢無縫罅何物同得失師云一言勘破維摩詰那箇同具足師云甕裏何曾走卻鱉什麼同遍普師云敕下傳聞六國清何人同真智師云見得分明又不是孰與總同參師云寒山拾得語喃喃那箇同大事師云披毛戴角恣遊戲何物同一質師云江北成枳江南橘進云十智<span class='corr'>已</span>蒙師指示其中一智是根源如何是根源一智師云見之不取思之千里進云若不上來伸此問人人盡作等閒看師云勸君莫只空搔首細問知音便得知乃云適來一問一荅總是自家屋裏事弁山尋常要你如鳥飛空如箭射的其奈諸人翼折故空不能飛弦斷故射不中的究到羅紋結角處正是同生不同殺同得不同失幸有知識自遠來山行敲唱於機先明主賓於量外同音同吼不資餘力同普同遍匪藉他能利益人天光騰祖苑然則只聞遠播家聲未見同真面目顧左右云勸君莫只空搔首細問知音便得知。</p>
<p>小參弁山連日為眾打七疲憊極矣忽憶誌公陞座寒山出問南閻浮提是病可療因甚禪和子瞌睡最難醫治誌公云非但仁者就使四天王八金剛盡其神力驅亦不去拾得云古有良方只將一歸何處是箇什麼為藥通身放下不緩不急為法製一口吸盡西江水翻轉身來腳頭腳底踢出石頭瓦礫也解放光動地說甚佛病祖病瞌睡毛病覓一星兒了不可得拄杖喝云菩薩子惺惺著你看選佛場中箇箇如龍如虎一念萬年萬年一念坐斷主人不落第二見時彼三人各還本位豎拂子云主人公見不見鷺鷥飛入碧波心抖擻一團銀繡線拋拂云薦。</p>
<p>挂祖堂宗堂二扁額陞座纔三春又十一壯大觀勝舊日展碧漢染雲箋拈須彌不擇筆昭回玉篆金章競秀蜂腰鶴膝兩彩一賽法法圓融向上一機心心虛寂弁山尊貴本天然不用題名并立石高高挂向兩堂前四面清風生八極喝一喝下座。</p>
<p>結夏上堂諸方禁足弁山者裏夜短睡不足諸方羨餘弁山者裏日長饑有餘須點出五病何必商量兩錯九十日內如何消遣但將飯向無心碗自有人提折腳鐺。</p>
<p>天中節上堂文殊令善財採藥高山頭起浪善財拈一莖草度與文殊陸地上划船文殊接得示眾云此藥亦能殺人亦能活人正是隨邪逐惡弁山一眾靈鋒凜凜寶鏡沉沉直下見聞不埽自除那邊消息不照自徹移來北鬱單越與南閻浮提鬥額高標奪得靈山錦方信男兒當自強。</p>
<p>曬藏經上堂當空杲日啟琅函蝌蚪靈文不易諳未展卷時先領略黃金字字綻優曇大小頓漸半滿偏圓一時顯現了也只如以字不成八字不是未審是什麼字唐言梵語難翻譯題目分明正好看。</p>
<p>郡邑祈雨請就六和泉示眾苗爍驕陽半欲枯噓雲應早起清渠飛騰直捲滄溟水一雨人間萬物蘇。</p>
<p>郡邑謝雨請就六和泉示眾昨驅旱魃休為崇今降甘霖誠應瑞欲報秋收雨露恩萬年香爇神龍第。</p>
<p>解夏兼建盂蘭盆會上堂地官赦罪日手鑠黃河乾弁岳自恣時腳踢須彌倒露柱稱神通氣吞雲夢澤燈籠呈妙用光射斗牛墟一箇道盡底掀翻風高韻遠一箇道同時放出鼻直眼橫拄杖聞得一齊喚來與他據款結案大眾會麼卓拄杖下座。</p>
<p>中秋上堂十五月最明白十八潮更清切一月普現一切水一切水月一月攝十二樓開八面窗萬千人看中秋月好供養描不成好修行畫不徹五十四年來清光常皎潔蟾宮第一枝畢竟誰攀得。</p>
<p>上堂三年一閏九日重陽通方上士舉起便知且如何是應時及節一句代云重陽無雨一冬晴。</p>
<p>嚴太史請上堂今朝十月一有箇好消息嶺上浮雲乍捲乍舒谿邊落葉半黃半赤方便門解脫門毘盧寶閣門八字打開有照有用有權有實於斯一踏穿萬事<span class='corr'>已</span>周畢更擬問如何扶桑日又出。</p>
<p>佛開光請上堂舉世尊在忉利天為母說法優填王思佛命匠雕栴檀像及至世尊下來像亦出迎師云優填王弄假成真黃面老相逢不識正眼看來並須喫棒弁山與麼批判又且如何雲在嶺頭閒不徹水流澗底太忙生。</p>
<p>超凡剃度請上堂三界無安猶如火宅眾苦充滿甚可怖畏大小瞿曇二見不除那知弁峰峻異靈木迢然未出家時即心即佛數聲清磬是非外既出家<span class='corr'>已</span>非心非佛一箇閒人天地間未審憑何節目便能迥出尋常欲露孃生舊頂門須知毫髮不容存堂前鏟卻無明草便是超凡越聖人。</p>
<p>結制小參諸方今日盡道弘開爐鞴烹調倔強禪和密運鉗鎚煆煉影響知識總是九虛不敵一實偶逢歲儉是處閉廚龍華雖則事事俱無不必諸公罣念務將平日所得所學尖新語句錦繡文章束作一團拋去東洋大海更莫回顧單從無意味話頭上逼拶將去忽然桶底脫落始知成佛其來舊矣到此正好喫山僧手中痛棒何故重賞之下必有勇夫。</p>
<p>開爐顏護法請上堂問我宗無語句亦無一法與人今日弘開爐鞴未知何法垂慈師云粉壁畫鍾馗進云無法可求無心可得又作麼生師云水中抱鶖子進云心法皆空人境俱泯如何趨向師云月裏弄嬋娟進云虛空挺立無涯際始是超宗越格流師云莫作者般去就乃舉趙州道老僧三十年前在南方火爐頭有箇無賓主話直至而今無人舉著山僧三十年前在茲山選佛場直得虛空粉碎大地平沉至今亦無一法與人你道無人舉著與亦無一法與人相去多少縱饒無法可求無心可得心法皆空人境俱泯要見趙州則易見弁山則難未審弁山有何長處爛研巴豆三千顆瀉卻諸方五味禪。</p>
<p>冬至沈太史請上堂問昔日獻珠成正覺今朝請法得何功師云花開鐵樹含朝露進云請法獻珠相去多少師云果結瓊林帶曉風進云向上一著又作麼生師云看取腳下進云千差踏斷聖凡路格外真機獨自知師云切忌隨他轉乃云智鑑洞明十虛無間靈機廓徹萬法無私格外真機羊頭車子推明月劫前消息沒底船兒載曉風正令纔行又見花開鐵樹化工密運俄驚果結瓊林天不言轉凶星為吉曜地不言變頃刻作長年直得一陽來復萬類沾恩晷運推移日南長至且道佛法長多少卓拄杖下座。</p>
<p>臘八上堂適來無舌童子與無目仙人玄論一曰九烏盡而一翳存誰甘受屈一曰七竅鑿而混沌死轉處能幽三回九轉返復不<span class='corr'>已</span>卻被無手大士驀面一揮打落了兩箇半邊鼻孔幸逢弁山拄杖從中約住各與一頓為結案曰本是逍遙物外人陶然一枕樂天真自從仗劍風塵後卻被儒冠誤此身。</p>
<p>除夕示眾歲云暮矣豎牧交欣盡夜歡然賢愚共慶衲僧家不隨境變不逐時遷因甚也要過年。</p>
<p>元旦雪大師木主入宗堂旭姪請上堂峰巒峻秀顯示特尊松竹陰森恢揚至貴曉來無位真人以太虛為紙蒼弁為筆太湖為墨要山僧於庚申元旦大書雪葦禪師數字配入宗堂纔運腕時清風兩袖紫氣騰霄迎新不負來機就位<span class='corr'>已</span>成大事是汝諸公還知者段因緣麼喝一喝云他時遇人莫道龍華以官物作人情下座至宗堂云本無位次豈用安排一念回機全身奉重混然無內外和融上下平。</p>
<p>立春上堂三界無法可處求心日暖風和鴈回鶯囀泥牛[跳-兆+孛]跳撞倒崑崙驚起虛空入藕絲孔全機全用雙放雙收作麼作麼眉橫眼上不借不借舌在口中透此兩關花開碓觜。</p>
<p>元宵上堂管弦坐月沸更深處處燈懸古佛心爛熳晴空猶不識無端卻向外邊尋。</p>
<p>解制小參問如何是第一玄師云猢猻上樹尾連顛如何是第二玄師云兩頭白牯手拿煙如何是第三玄師云月印長江水印天如何是第一要師云烏藤七尺通身竅如何是第二要師云雷電機先施奧妙如何是第三要師云格外真機無作造進云恁麼則明月蘆花收拾去師云切忌迷頭認影問掀翻大地方始徹只如大地作麼生徹師云臘月火燒山進云既是古佛因甚受人差排師云過在阿誰進云謝師指示師云看腳下乃云參學高人貴乎志氣猛烈志氣若烈則生死心切生死一切則擇法眼明擇法果明出一叢林入一保社必遇良師大導時刻提攜一經爐鞴自然透頂透底徹骨徹髓成就百千三昧建立無量法門露一機有轉凡成聖底芳聲示一境有立懦起頑底美蹟若是門外周游艸菴止宿認著昭昭靈靈以為行家奇貨到處問玄問要措合機鋒鉤聯語句與本分事有甚交涉此亦無他只為志氣不烈生死不切擇法不明最初行腳苦不遇人者裏經冬教你明大法識小法那邊過夏教你論古今呈巧妙總是鹽中著醬虛浮生死無有了期弁山今日直截分付撫香几云搏扶搖而上者九萬里大鵬也。</p>
<p>解制上堂問聖制圓滿龍象奔騰如何是無慧方便縛師云獅子巖前苔褁石如何是有慧方便解師云象王峰畔水鋪雲進云<span class='corr'>已</span>識從前無實法桃花歲歲笑春風師打云又恁麼去也乃云無慧方便縛獅子巖前苔褁石有慧方便解象王峰畔水鋪雲無方便慧縛金鎖千尋鳳羽縈有方便慧解烏藤七尺龍睛轉弁山今日開方便門示真實相普令見者聞者一齊悟入去也拈拄杖旋風打散。</p>
<p>寓三大師木主入宗堂顧陸二士請上堂白蓮寺與青草塢鬥額顧景怡赤腳過罨畫溪陸修靜踏翻了祐聖宮引得蒼雲嶺玉磬山撫掌呵呵稱揚莫及弁山聞得問汝等激揚此事不無因齋慶讚畢竟將多寶寺如來安置何所此去宗堂不遠遂安位云倒捋虎鬚生裁龍角衲僧家尋常活計然而衣錦還鄉又作麼生起居萬福。</p>
<p>存焉和尚木主入宗堂偉持監院請上堂白社今猶在高風古未磨東君行正令春色滿煙蘿存兄和尚名標鶖子之前道占鹽官之右羅漢琛種田博飯僅可拜其下風法昌遇圍爐說法何能冀其萬一直得燈燈相續龍華寺裏散天華祖祖相承宗鏡堂前懸寶鏡正恁麼時如何委悉萬派終歸海千山必仰宗下座安位云虛空不作安樂場大地頻開解脫門香風遶座天光迥花雨飄簷梱奧深。</p>
<p>清明穆堂大師木主入宗堂常舒自省聖宗供法衣請上堂東風不住送流年春事忙忙泣杜鵑去客淚成紅杏雨故山夢斷碧桃天林下衲僧無個事都緣看徹未生前是以弁岳山中時節莫該衣珠自至頃接遠來知識再世新州百姓前身爛柯山樵不詢迦葉金襴衣獨得機先一著不趁盧公消瘦服單傳向上一宗今就藏煙節屆安坐四七二三之左右瞬目與揚眉盡是無生話雖未說一字人天咸瞻仰大眾既未說一字又瞻仰個甚麼寶殿苔生尊貴重三更紅日黑漫漫遂安位云入宗門陞宗堂象王回顧彩鳳翱翔一龕燈火明千古風月依稀任主張。</p>
<p>端午因事示眾我從南方來路逢一池水水內一尊龍九頭十八尾不喫凡間食耑喫是非鬼汝等要見龍麼驀拈拄杖一齊打散。</p>
<p>誕日小參弁山是月十八生大潮是月十八生未審拄杖幾時生千歲老兒顏似玉弁山年來五十五大潮年來五十五未審拄杖年多少萬年童子鬢如絲卓拄杖下座。</p>
<p>晚參舉吉州寶禪師因僧問賊來須打客來須看客賊俱來時如何州曰屋裏有緉破艸鞋曰只如破草鞋還堪受用也無州曰汝若將去前凶後不吉師云雙雙豪客遠相過倒著芒鞋踏綠莎莫謂家貧無厚贈風流元不在衣多。</p>
<p>結制上堂本來面目賣刀買犢是個甚麼丙丁求火一歸何處點鬼帳簿畢竟是誰騎驢覓驢者些殘羹剩飯逗到開罏時節總用不著卓拄杖云單單一握龍泉付與諸公親試時時抖擻精神刻刻磨礱志氣縱橫不露鋒鋩予奪了無變易任他六臂三頭一擊從教粉碎果能直下知歸管取心空及第。</p>
<p>上堂問七日<span class='corr'>已</span>前緊即是緩七日<span class='corr'>已</span>後緩即是緊正當七日又如何師云塞除佛祖窟進云威音那畔還有箇消息也無師云打破玄妙門進云向上一路請師指示師便打進云碁逢敵手難藏拙琴遇知音正好彈師云若不慇懃重努力依前孤負好時光乃云參禪無奇特所貴在當人七日<span class='corr'>已</span>前事直下命根斷當處脫疑情七日<span class='corr'>已</span>後事冰稜邊側立劍刃上橫行正當在七日塞除佛祖窟打破玄妙門莫依清淨界跳出斷常坑了不涉迷悟自鏡本常明無是無不是無非無不非得亦無所得失亦無所失徹底攪不渾通身浸不溼莫負好時光慇懃重努力。</p>
<p>上堂面皮放下莫回互一句話頭牢把住地覆天翻做一場此時不悟何時悟。</p>
<p>解制上堂少室門風自來廣大弁山路徑一向寬舒參學高人放下即穩英靈上士撮得便回假如憎愛不忘情封未啟觸途成滯舉意乖違縱得神機莫測靜似羚羊挂樹與他一頓烏藤變化無窮動如妙翅搏風也與一頓烏藤忽逢龜毛上座云和尚恁麼為人點頭者只得一半搖手者亦有一半山僧向他道莫嫌此處菜根淡未必他山客意濃。</p>
<p>退院兼謝兩序上堂左卓拄杖云進則雷轟電激右卓拄杖云退則月霽風清橫按拄杖云進也由我退也由我我為法王於法自在功成不處復妙回途大眾須知佛法禪林惟遵延選人天祖位豈許營求呂莽機謀徒施巧妙訥璉行止儘可追攀珍重諸公別酬一偈遴嗣蒼弁倚蒼穹多賴高人贊助功今得翛然無罣礙杖頭八面起清風下座抴杖便行。</p>
</div>
<p class='juan'>寒松操禪師語錄卷第七</p>
</div><!-- end of div[@id='body'] -->
</body></html>