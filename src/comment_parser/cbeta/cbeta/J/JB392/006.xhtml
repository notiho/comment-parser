<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu27' />
<p class='juan'>寒松操禪師語錄卷第六</p><p class="byline">嗣法門人德現編錄</p>
<div class='div-other'><a id='mulu28' />
<p class='h1'>住常州荊谿安樂禪院語錄</p><p>師於康熙癸丑冬在衍慶寺受請上堂拈疏云行行字挾風霜句句篇連錦繡要知錦上添花須向人前剖露。</p>
<p>法座豁開戶牖大座當軒且道是誰行履喝一喝便陞問獅子吼時芳草綠象王行處百花紅獅吼象行即不問隨緣赴請事如何師云寒谷石抽雲外筍進云謝師指示師云層崖花發劫前春僧禮拜師云窣堵遵師建善權幽深頗洽隱山緣徵書無奈相催逼出世何妨入市廛還有同行共步者麼喝一喝云獅子吼時芳草綠象王行處百花鮮。</p>
<p>十二月十一進院三門二氿洄瀾萬山拱翠霧涌霞烝龍驤虎驟門開八字迥無遮踏著便歸安樂地。</p>
<p>佛殿佛省覺義覺者是誰喝一喝便作禮。</p>
<p>韋馱童心秉赤日大願作金湯多年都借重今不再商量。</p>
<p>伽藍虛而靈寂而玅千載叢林時刻相照。</p>
<p>方丈棒領德嶠關透雲門到來者裏好與烏藤祖師門下令不虛行。</p>
<p>開堂拈疏衲僧家羅籠不住呼喚不回因甚被他鉤引到此順是菩提。</p>
<p>法座情知山曲峻卻愛履平夷不識今何事朝來踄嶮巘遂陞座。</p>
<p>拈香此一瓣香本非沉速價重娑婆爇向爐中丕贊皇圖光揚佛日此一瓣香奉為在野在朝處處咸歌有道同堂同社人人盡樂無為此一瓣香多年行腳遍參二十餘人七處拈香只為臨悄三拜供養前狂荊谿中興國山善權寺堂上洞宗正傳第二十九世百愚斯老和尚一任熏天炙地有耳朵者辯取白椎竟師云一即不觀觀即不一正法眼藏委在今日若有作者好來證明問天垂寶蓋時姑置地涌金蓮作麼生師云日裏看山非自己進云丹鳳舞時呈瑞氣象王吼處又如何師云庭前指柏豈西來進云謝師指示師云逢人不得錯舉問龍到水到即不論全提祖印事如何師云機先無的旨進云寒徹一園千幹老梅花從此更添馨師云句後莫追尋進云好向林間伴明月撥開冰泮得珠璣師打云非公境界乃云孤峰頂上盤結草菴未為究竟十字街頭解開布袋轉見周遮日裏看山謾認學人自己庭前指柏休云祖意西來當知百千法門中殊勝法門無量玅義中真實玅義禪外無淨惟宜直下承當淨外無禪只貴隨心具足拈拄杖云禪耶淨耶是一是二卓一卓云逢人不得錯舉白椎下座。</p>
<p>當晚小參從上古家風超然迥異同一片閒田地慇懃問主翁正偏兼料揀日臨光皎潔三句六相義月上影玲瓏撩起便行者白衣堪拜相三登九到者滯殼又迷封要得現成就日用自磨礱經行及坐臥常在於其中雲冉冉水溶溶無背向沒西東幾度買來還自賣為憐松竹引清風。</p>
<p>元旦上堂新歲值三寅萬物各咸新歡聲聞宇宙瑞氣滿乾坤豎拂云惟此安樂主人不逐四時遷不從新舊易與奪不能移其心聖凡不能混其跡從來鼻孔自撩天到底無人識面目咄咄咄萬年童子鬢如絲千歲老兒顏似玉。</p>
<p>浴佛上堂麻三斤乾矢橛投木桃報瓊瑤若作奇特商量武陵春已老不作奇特商量臺榭綠陰多畢竟如何可惜一盆湯。</p>
<p>聖節上堂景星輝彩鳳舞雲從龍兮風從虎滄溟有口莫能宣楖栗無心猶善舉卓拄杖云大眾還會麼聖人作而萬物睹。</p>
<p>結夏上堂年來安樂勝諸方八面薰風共一堂底事無因費度量甚尋常木童笑指野雲忙。</p>
<p>端午上堂五月五日天中節機呈百草重重泄雄黃不用點硃砂赤口白舌盡消滅有箇符使卻來報道近有一等號假銀禪念念貪嗔新新倚勢占人寺業奪人家山病入膏肓魔深譫語鍼不能救藥不能投欲就和尚覓道真言安樂即差符使前往少林仰白達磨撾塗毒鼓桃人握桃符艾人騎艾虎蒲劍一揮蹤蹟無縱橫玅用絕方所翻身趁出鬼門關大地山河無寸上假銀禪悟也否咄此番須識主中主。</p>
<p>中夏小參半夏前無角鐵牛少室眠半夏後戴鈴石虎懸巖吼正中夏荷香一片真瀟灑滿懷傾出夜明珠獻寶波斯難著價。</p>
<p>建盂蘭盆會示眾目連尊者遊獄救母則易識未生前父母則難識未生前父母則易看徹父母未生前面目則難有一丈篷可以使八面風無三尺鞭莫能控千里馬若人看徹本來面目我當刎頸而謝之。</p>
<p>解夏上堂入夏始安禪經秋餞別筵山中九十日雲外幾千年怪石頑能語閒花老更鮮來朝歸舊隱不必向人傳。</p>
<p>開爐上堂拈拄杖云者火種分付來多少時也你若觸他則燒殺你若背他則凍殺直饒不觸不背又是臨崖看滸眼特地一場愁忽有箇漢出來道合作麼生吹一吹云急須照顧。</p>
<p>冬至上堂豎拂云魯公臺上書的不是者箇消息慈明堂前揭的不是者箇消息惟我安樂者裏別有一番風致左拂云水歸大海波濤靜右拂云雲到蒼悟氣象閒擊香几云依前日午打三更。</p>
<p>臘八說戒上堂雪山六載受盡饑寒虛消歲月卓拄杖云劄忽睹明星拾得鼻孔失卻眼睛卓拄杖云劄走出山來滿袖清風一場懡㦬卓拄杖云劄適來木上座將釋迦老子一串穿卻汝等新戒菩薩還覺頂門重麼卓拄杖云劄。</p>
<p>除夕小參踏翻生死關頭一任風雲變易踢碎聖凡窠臼從他節令遷移二六時隨處作主一切處遇緣即宗或隱而彌彰戲鬱壘於是非場裏或顯而不露換桃符於聲色叢中撥轉機輪拈無絲之玉線迥超事理穿沒鼻之金鍼一縱一橫徹見萬家春象一收一放畢彰大地風光大眾正當此際還有不涉新舊者麼滿頭白髮離巖谷半夜穿雲入市廛。</p>
<p>乙卯歲旦拈香上堂問龍樓排仗御街處處山呼祝聖還是端拱而治還是新年佛法師云曉雲和日起晴鶴帶霜飛進云與麼則知天知命聖與師同師云道他拄杖年多少進云不令遍行微玅旨直教大地布陽春師云不勞讚歎乃云龍樓排仗御街前處處山呼祝帝乾玅協群機齊入貢從教諸道自分權此是萬化不渝四臣不昧端拱而治不令而行秖如林下禪和又作麼生仰祝慶遇臣僧剛五十黃河清見萬斯年。</p>
<p>立春上堂春草醉春煙春雲靄春天春牛纔露地春事又承肩驀豎拂云看看牛在者裏且作麼生放牧擊香<span class='corr'>几</span>云一回入草去莫惜痛加鞭。</p>
<p>元宵罷爐上堂晴光透幕淑氣經簷十二都城錦繡中三千世界笙歌裏明中有暗處處星橋開鐵鎖暗中有明家家火樹合銀花直饒明暗雙彰體用俱寂烈燄爐中撈得月大洋海底剔金燈便與麼去法堂前何止草深一丈更須知鬧市裏辯取天子百草頭薦取老僧當處可以圓成隨機可以解脫若還逐境生情只得別通消息喝一喝云慇懃為解丁香結放出枝頭自在春。</p>
<p>福嚴昊長老通嗣書至上堂秀劈嵩山玅在香飄果熟派分洞水貴圖源遠流長信息通兮清風江上乘時舞棹揚波梅子熟也明月村前正好垂綸擲釣作而無作卷舒不落功勳為而無為予奪了無背觸既是兒孫得力何妨室內不知拈拄杖召專使云歸時傳語諸人照顧南山白額。</p>
<p>佛涅槃上堂四十九年頓說漸說李有時紅桃有時白二月十五點胸點筋山如是峻水如是深者段風光輝天鑑地耀古騰今阿誰欠少說甚今日則有腳跟下好與三十棒明日則無腳跟下好與三十棒諸人向前棒下透徹堪與佛祖為師向後棒下透徹堪與人天為師若也未然自救不了。</p>
<p>清明上堂時節屆清明莫言無供養風和竹葉新日煖桃花放靈雲一見<span class='corr'>刺</span>瞎雙眸香嚴一擊頓空兩耳諸人到此眼裏也飽耳裏也飽因甚自家鼻孔依然摸索不著良久云只為分明極翻令所得遲。</p>
<p>佛誕日上堂四月深山花始芳佳人難禁理殘裝風流不是言傳得堪笑遊人枉自忙。</p>
<p>結夏上堂安居之意意在息妄歸真禁足之期期在護生進道誰知安樂者裏目前無法心外無機不動步而廓周沙界不起念而週遍十虛有何真之可歸有何生之可護盡無邊香水海越不可說世界都盧是自己安居處且道誰是其人三尺龍泉光照膽萬人叢裏奪高標。</p>
<p>閏端午上堂一年兩遇天中節競渡江頭歌不歇安樂誰知無法說端的別榴花日照紅如血。</p>
<p>解夏上堂一夏已來佛法二字束之高閣今遇自恣事無一向思之思之重復思之胸中要箇元字腳也無畢竟作何計較方得解圍擊香几云莫怪空疏伏惟珍重。</p>
<p>誕期孔文學等請上堂○玄黃未剖[○@佛]此箇先形[○@卍]黑白既分箇是甚麼任他十五而志於學三十而立四十而不惑五十而知天命自古至今自凡至聖自緇至素總不出乎◎此箇眾中還有鑑在機先者麼喝一喝云洎合重下註腳。</p>
<p>弁山寄菴和尚至引座上堂當前有句函蓋乾坤直下無私高明日月一言諦當大開雲霧見青霄一著相宜深捲洪濤歸碧海弁山和尚蓋其人也幸垂光賁一眾同瞻願震雷音啟茲蒙昧大眾要識未生前面目須知酬醋向當陽何故若不入水爭見長人。</p>
<p>福嚴子青長老請上堂事存函蓋合塵點劫以難窮理應箭鋒拄河沙數而莫盡正恁麼時如何辯的君不見大顛叟太勞生數珠提罷齒三聲又不見趙州師少分剖常州蘇州盡道有箇般事若為傳壺中別有一禪天詢安樂弗如此不著羊裘已五旬桐江忘卻釣煙水。</p>
<p>闔山請上堂纔過知非又一秋只緣天放作禪流任他日月自沉浮斜倚闌干頻發笑閒趺曲几半舒眸那知白卻少年頭。</p>
<p>青龍北溟和尚至引座上堂秋山倒影滿江紅千里帆隨一水通朝來共笑乾坤小響徹荊谿十二峰只此事甚奇逢彼此而今俱五秩當門有齒不關風是則是又古云撞著道伴交肩過一生參學事已畢是汝諸公如何透脫下座勸請青龍和尚委曲指示。</p>
<p>誕辰眾護法請上堂多時不見木樨香誰識山中歲月長忽報今秋逢半百看來人事總相忘大眾既然人事相忘則心同木石既心同木石則華藏界內香雲花雲幡幢雲音樂雲寶蓋雲盡現八萬四千諸佛國土廣設八萬四千獅子寶座供養八萬四千諸佛演說八萬四千玅法以至情與無情同一塵剎同一誕生同一行願同一修持同證堅固身心共悟無生法忍當此之時又作麼生委悉良久云青山不鎖長飛勢滄海合知來處高。</p>
<p>開爐上堂秋盡復冬初寒光乍有無霜前同結制雪後共開爐破衲留雲補虛窗待月糊明明西祖意洞徹是良圖。</p>
<p>小參參禪無別訣只要生死切生死若切一信永信不疑自疑二六時中通身話頭行住坐臥如秉吹毛不見有第二人不見有第二念無下手處正好下手無捱身處正好捱身如臨萬仞懸崖之上如敵萬人白刃之中不可心生怕怖不可念起退回當知一步失腳處即是放身捨命處昔玅喜在洋嶼庵眾不滿五十餘人得省悟者一十三位固是師家爐鎚嚴密亦為學者生死心真法門風彩千古一時安樂者裏眾雖不廣建精進幢者猶勝古人多矣所以山僧不惜手腳晝夜逼拶沒轉身處要汝轉身沒著力處要汝著力箇箇眼如鐵彈人人面帶霜顏然猶未是就中移步汝輩要識就中移步麼高聲云放下著。</p>
<p>因雪上堂石疊銀盤與月交光爭潔白峰排玉筍為梅添色伴清臞直得寒山無處藏身憍邊驢子將詩載拾得遺卻笤帚帳下羔兒對酒烹正與麼時佛法何在喝一喝下座。</p>
<p>佛成道說戒上堂世尊於周穆王三年臘八夜睹明星共諸眾生成等正覺安樂於康熙十四年臘八日陞高座與諸比丘圓菩薩戒敢問諸公悟又悟箇甚麼受實受者是誰伶俐漢子一舉便知星不待睹面悟戒不待受而圓抉了義於微芒迥無朕兆廓大千於方寸不涉功能汝若如是吾亦如是我不敢輕於汝等汝等皆當作佛。</p>
<p>元旦上堂春初回凍欲去枝上惟聞鳥語報節候泄風光相逢話更長鐘聲邃谿聲媚好箇歸元旨趣本沒舊亦無新何須向外尋驀召眾云分明記取。</p>
<p>元宵罷爐上堂適來然燈古佛鬧鬨鬨地不覺撞開彌勒樓閣放出藥師琉璃光佛踏折達磨脊梁築碎誌公火爐引得蜆子和尚提金剛圈點飛龍馬走遍天下揚聲大叫土曠人稀相逢者少且道是何消息出門三里路別是一家風。</p>
<p>建華嚴會吳弓武居士同眾慶誕請上堂春和日暖重重華藏莊嚴花笑鳥啼一一阿僧祗品安樂院中一舉阿字法門其因普順十方國土其身充滿一切世間因該果海果徹因源涉入重重融通隱隱若佛若祖同見同生魚椎下敲出善財童子若聖若凡同修同住句讀邊分剖無厭足王各各信解行證頭頭理事圓融者段風光誰為證據一語了然超億劫青山萬里展修眉。</p>
<p>建法華會上堂止止不須說我法玅難思諸憎上慢者聞必不敬信為是說法為是不說萬籟無心聞不得孤崖有耳謾知音若人散亂心入於塔廟中一稱南無佛皆已成佛道潦倒瞿曇分別不少時人只見朱門好誰識幽居價倍高咄向下文長付在來日。</p>
<p>永靜請上堂穿雲尋虎穴芒鞋拖幽蕙之香拾翠過龍門人面帶煙霞之色當陽薦得未是全提直下知歸不名向上驀豎拂云是伊不覺聳身虛空高七多羅樹東涌西沒南涌北沒中涌邊沒或時現大為復現小或時現諸佛為復現列祖所謂一毛現神變一切佛同說盡於未來劫不得其邊際及乎安樂倒轉拂來其大無外其小無內佛佛祖祖要且摸索頭腦不著現前一眾還曾洞徹也未但得本不愁末。</p>
<p>結制上堂今朝十月一歲晏朔風疾解脫法門開聖凡時畢集船來陸來遠來近來明窗下如法安排是經是論是律是禪拄杖頭等與勘驗雙放雙收全體全用不到大休大歇大安樂地總是半青半黃半信不及且道誰是見義勇為者喝一喝云八萬四千非鳳羽三十三人入虎穴。</p>
<p>月朢上堂十五日已前林光漠漠煙中澹十五日已後山骨稜稜水外青正當十五日梅一兩花春尚小鴈三五字日初斜惟我方外衲子不知時分之延促不知日月之大小灰頭土面且與麼過若有不肯底是我同參。</p>
<p>上堂法本無說隨事應機心本無形遇緣即現山僧頃在蛟橋宜春臺上見東氿西氿交口讚歎國山荊山鞠躬稽首自有禪道佛法以至於今未見如此之盛者也不覺驚動山門頭兩箇大漢手舞足蹈一曰一切法不生一切法不滅若能如是解諸佛常現前一曰非法亦非心無心亦無法說是心法時是法非心法彼此較計互相不已被拄杖進前約開云連朝微雪消寒又是新正初八各須照顧本參庶免臨流叫渴。</p>
<p>解制上堂拈拄杖云當陽徹去一切現成擒虎頭收虎尾逍遙行鳥道擺手出玄途既然收放隨時今又何須特地卓一卓云不因樵子徑爭到曹洪家。</p>
<p>出隊歸上堂憶自春閒買棹順流而下有孺子歌曰艸芽隨意緣柳眼向人青及至秋後歸來行到中途亦有孺子歌曰暑退三更雨涼生一夜風不覺搔著安樂癢處得箇口號用作入門供養帆懸一棹飽風清回首千山落葉深纔詠至此只見風從地起雨自天來平地高如山谿流關似海未審諸公還曾打溼眉毛麼忽有箇漢出來道和尚者般說話卻將官物當人情未是西來大意山僧向他云好大哥花謝花開渾不管從教爛卻祖師心。</p>
<p>敘謝兩序上堂久思法誨鷂過新羅罰錢出院快便難逢踢倒淨瓶弄假成真扇索犀牛劍去久矣教是切腳喚金作鋀玅觸宣明指鹿為馬盞子撲落地碟子成七片[巨*寸]耐飯飽弄箸東勝神州打槌西瞿耶尼普請判斷尿急尿床爭如安樂院中一進一退互為主賓一舊一新交為肘臂箇箇雲龍風虎人人玉轉珠回扶豎叢林流通正法千了百當滴水冰生汝等還曾見麼舉頭天外看誰是我般人。</p>
</div>
<div class='div-other'><a id='mulu29' />
<p class='h1'>住常州洞山善卷禮菴語錄</p><p>立柱石拈來片石固猶堅不屬陰陽造化遷拄地擎天承此力清風高節古今傳。</p>
<p>禮菴上梁陞座拈香此一瓣香刀斧斫不開恩深父子耳目視不及道合君臣八次拈來一爐焚卻端為去世十周歸山五載前住善權堂上洞宗二十九世百愚斯老和尚縱有伯牙琴應難寫心曲白椎竟乃云當陽一著迥出尋常向上一機全超今古萬松嶺畔從教彩結虛空九斗壇前一任風生大地長者柱短者椽郢人不假功勳細者桁巨者棟巧手合乎至理塔內老師安享善卷洞古菴中衲子靜看離墨峰高同德同心同坐同行盡樂無疆之祚自西自東自南自北咸歸有截之區弗用安排頭頭得玅何須造作處處逢緣大眾見麼玉殿瓊樓莖草現梵音千載祝皇恩復白椎下座。</p>
<p>結灶示眾山僧久矣覓得叫不應谷一所無陰陽地一片五年前曾為先師造無縫塔五年後於中得構無塵禮菴支折腳鐺進無煙火炊無米飯供養無面目漢使一切人虛往實歸自然永絕饑虛不入諸方五味拈火吹一吹云照顧眉毛。</p>
<p>中夏病起小參夏初為造禮菴通身骨節並作一團勞不知饑不知總不見有身心世界縱佛祖到來亦無啟口處及至夏中通身骨節不覺違和寒一陣熱一陣總不見有身心世界縱佛祖到來亦覓起處不得夏初所作與夏中不同夏中所受與夏初不別誰知露柱患傷風卻是燈籠曾受熱。</p>
<p>禮菴落成陞座塔建三年尚未終無端魔魅肆彊風天將魔滅風消盡還我山頭舊主翁遂屈指云辛壬癸甲至今乙卯孟夏之廿七善卷禮菴立石登梁會見六窗炯炯洞一色之虛明首尾功成不過兩月頓教萬瓦鱗鱗絕三種之滲漏則從前追慕之心不待圓而自足於中守護之願不待就而自成築室獨居休從人覓生事死葬莫向他求只此良辰誰同結局報德不須三寸舌為人只盡一生心。</p>
<p>中秋小參圓時不見缺缺夜弗干圓圓缺全無礙清光遍大千遂指月云看看饒向此間悟去更要問你諸人長沙與仰山一踏南泉拂袖便行又作麼生話會良久云且待更深再向汝道。</p>
<p>誕辰衍慶竹浪和尚請上堂南泉道王老師自小養一頭水牯牛擬向谿東牧不免犯他國王水草擬向谿西牧不免犯他國王水草不如隨分納些些總不見得師云願公可謂瞻前顧後只是不能易俗移風較量將來猶未盡善今逢明眼宗師特為諸人拈出善權自小養一隻虎東遊西蕩已五十年矣兩空莫比二青難並威時則狐兔潛藏嘯時則風雲際會定省晨昏全得渠力且道即今何在卓拄杖下座。</p>
<p>供百老和尚像陞座八坐名藍無相滿虛空九會說法有形沒蹤蹟以其相滿虛空現光輝於日面月面以其形沒蹤蹟顯全機於塵說剎說然此猶是老人尋常作略須知世界未成生佛未具早已與諸公相見了也祇如相見後又作麼生雙眸展處千山曉一像遺時萬古傳。</p>
<p>普請栽松上堂此事如種樹相似其本欲舒其培欲平其土欲故其築欲密然後鼓之以雷霆潤之以風雨小根小莖小枝小葉大根大莖大枝大葉繇拱把以至合抱繇合抱以至蔭覆人天雖然有根樹子從汝種未審無根樹子又如何下手以钁頭築地作噓噓聲云臨濟大師來也。</p>
<p>百老和尚十周上堂十年前去未必去家家門外長安路十年後歸未必歸處處窟中獅子兒今既不來昔不往白雲流水空瞻仰末後一句甚稀奇從他佛眼莫能窺拈來覿面誰深省古渡無人霜月冷端的而今孰可傳蘆華風靜鷺鷥眠休休休住住住一年一度西風涼鳳棲不在梧桐樹。</p>
<p>供百老和尚牌位陞座心同虛空界示等虛空法證得虛空時無是無非法既無是法從教南辰轉步承茲願力而受生亦無非法何妨北斗藏身順此化儀而趨寂是以簾垂黃閣無由正照旁臨帳合紫羅不受森闡翠繞從上諸聖獨推此位最玄最玅非正非偏大眾會麼善權中興第一代佛祖堂中稱獨尊。</p>
<p>上堂問不扣玄關深的旨何為句到意不到師云夜半歸來不繫船何為意到句不到師云江村月落正堪眠何為意句俱到師云縱然一夜風吹去何為意句俱不到師云只在蘆花淺水邊進云四句已蒙師指示玄關的旨幾深知師云罕逢穿耳士多遇刻舟人乃拈拄杖云有時句到意不到居正而不稱尊有時意到句不到垂偏而不混物有時意句俱到喝使虛空荅響有時意句俱不到棒教山嶽崩頹卓一卓云到此直得佛魔膽器意句全銷寶閣香殘瑤階月冷玄關的旨誰是深知罕逢穿耳士多遇刻舟人。</p>
<p>馬撫臺送扁額入山陞座向來野跳深藏不放茶煙出谷俗塵遠謝休教菜葉隨流何期有過量人具金剛眼翻身一擲抹過大千以須彌山為筆滄溟水為墨太虛空為紙上書大鑑重光四字遠遠持來高懸禮菴祥麟彩鳳得騰翥之方渴驥怒猊奮揚威之勢大包無外擔山之鬼無能動一微塵細入無閒吐電之魔不敢亂其疆界百靈拱護萬福攸同覿面真機放一線道盤屈蛟龍彰大意高蹤千古振名藍。</p>
<p>舉京口靈機大師住善權寺引座上堂三載離居兩鬢秋歸時不見舊重樓雄圖霸業人何在敝屣浮雲我獨留杖笠從今閒白日殿堂又得構丹丘天將祖位摧賢哲頑石朝來亦點頭大眾當知白滿重圓之月霜宇何高青還不翳之天丘陵自出改禾莖為栗柄翻瓦礫作黃金由來恁麼事須得恁麼人既是恁麼人何愁恁麼事諸公要識恁麼人麼看取新善權分明為舉似。</p>
<p>至福嚴子青昊長老請上堂為到福嚴寺移笻出上林山如仁者壽江似聖之清高山流水意相寄在瑤琴橫按拂子作撫琴勢云汝等會麼但識琴中趣何勞弦上音。</p>
<p>中秋上堂問法雷久隱祖印重提惟心淨土又作麼生師云昨夜日輪吐桂花進云恁麼則禪月與蓮燈並照師云今朝月窟生芝艸進云人人親證去也師云知恩者少乃云山僧久不陞座口生白醭檀越拈香躬請說法令見者聞者知恩報恩○於中洞徹玄微正好修行正好供養各各親證惟心淨土大歡喜解脫法門三十年後不得孤負靈山老衲如是憨布袋呵呵笑云禪月輝蓮燈皎箇機關誰得曉昨夜日輪吐桂花今朝月窟生芝艸大眾恁麼會是恰好。</p>
<p>受弁山龍華寺請辭眾上堂辛亥住善權為造先人塔於中多障魔死生終不怯今經將十年培植心方愜胡為弁山兄星夜飛書帖理數不能逃選邀承祖業摩挲繞塔幢灑掃誰相接就祖而去師衷情猶不恰守師而卻祖官差符更捷進退兩俱難法門關係切暫假且三秋攜笻聊一涉清淨祖田園載充灑掃職珍重爾高流光陰莫虛擲去來的是誰彼此元無跡苕水風回夾岸青洞山雨過連天碧。</p>
<p>黎文宗徐學士徐豸史送寒松節操孝義可風禮菴三扁額入山陞座寂寞高嵒客林深忘歲窮銀鉤來嶺外玉箸入雲中三額時同挂千秋振古風要知端的意夜半日輪紅。</p>
<p>誕期至弁山睿凡和尚送師前住龍華第十六位木主入祖堂請上堂寶鏡堂前澂澂光彩祖燈室內凜凜神威透脫玄機先後自然合序高明至理壎篪端不越倫直下無私良由返照當陽曉示只貴知歸賴有同門機活盤珠恢祖道謂余耳順位遵昭穆序堂規禮菴向曰不必者漢參學十餘年依舊罔知禪道開堂七八處未能普振真風豈期罪犯彌天何又預居祖席正好脫除珍御著起襴衫分付烏藤趁遊芳艸主人又謂自是善行無轍跡更須就位本天然大眾記取者一轉語莫待二十年後方纔道箇何必。</p>
<p>誕期獅子菴大奇禪士請上堂一即六六即一眉毛罅裏堆山岳鼻孔中藏獅子兒信得及切須疑珠圓有腳走晶盤月午無心當桂殿疑得大悟方深掀翻麟閣功勳泯擊碎菱華影象沉超疑悟越玄關只有清風來几上更無片語落人間然而疑悟兩忘又作麼生世間甲子管不得劫外風光合自由。</p>
<p>誕期德貞弟子請上堂若人生百歲不善諸佛機未若生一日而得決了之拈拄杖云識得者箇千足萬足後天地生而知天地之始先天地老而知天地之終知終知始隨處作主女子身中入正定男子身中從定出比丘身中入正定居士身中從定出諸佛身中入正定眾生身中從定出卓拄杖云為復是定耶非定耶禮菴六秩全得渠力。</p>
<p>誕期示應菴剖塵上座請上堂問紫金蓮捧千輪足白玉毫揮萬德身如何是示應境師云護龍分水環金井進云經翻畫閣香初纔定入花宮月正圓如何是境中人師云彩鳳乘仙下碧雲進云人境<span class='corr'>已</span>蒙師指示朝來請法怎敷揚師云楖栗頭邊開正眼進云曹溪一滴收三泖法雨千秋潤九峰師云知音之後更誰知乃云一句當天萬機寢削護龍分水環城郭一塵透脫千界光輝彩鳳乘仙下翠微笑他碧眼遠涉流沙來東震旦國無法向人說將心與汝安西王母特降瑤池慶獻桃實指東方朔<span class='corr'>已</span>三偷矣說甚黃梅逢小兒王喬引鳳簫薄彭祖而卑陳摶等虛空而並華岳賴有禮菴[○@●]明露秋光理應箭鋒事存函蓋紅塵紫陌何妨見性明心城市山林正好入廛垂手與一切人為師為導為岡為陵德潤群機道弘萬品正與麼時是誰端的頻添花甲子數到劫雲初。</p>
<p>誕期靜澂含輝二禪德請上堂雲門胡餅超佛越祖輥出雪峰毬打動禾山鼓方壺圜嶠蓬萊洞府漢鍾離張果老領著一斑仙人聳身起舞有唱道一聲野鶴仙濤起白晝天風送寶花有唱道不因海頌潮生日爭見山歌耳順年有唱道佛儒自是元同轍釋道從來共一家喝一喝云被禮菴一喝各各騰雲駕霧去也諸公於此洞徹揣虛空出骨捏蒺藜成灰前際後際不相踰越任是謝三郎只在漁船王老師解打破鼓和泥合水要覓他本命元辰日子了不可得且道他具甚長處有名閒富貴無事小神仙。</p>
<p>誕辰眾請上堂智度菩薩母方便以為父一切大導師無不由是生遂屈指云天啟丙寅是此日康熙乙丑是此日數到盡未來際亦是此日天啟丙寅是此人康熙乙丑是此人數到盡未來際亦是此人諸公還識此人麼良久云生來慎厥初守正以自全貧賤不改樂富貴不違天逃禪不學佛好道不求仙六旬披一衲渾忘涉世緣。</p>
<p>無相修道人請上堂聞聲悟道接響承虛見色明心倚艸附木談玄談玅轉見淆訛問主問賓自生分別者片田地分付來多少時也天是天地是地山是山水是水一念不落諸緣證取自家境界諸公會麼不起纖毫修學心無相光中常自在。</p>
<p>百老和尚二十周上堂二十周前濟濟英賢他方此土一會儼然二十周後茫茫宇宙日往月來幾人知有二十周時墓木拱矣雙徑深矣棄其本者榮華稿矣適有僧問老師去世廿周從無來者孝思何在禮菴答云貴人多忘大眾會麼知我者其惟春秋乎。</p>
<p>編梓百老和尚全錄入楞嚴大藏上堂示寂廣陵廿二年人求法錄渴如然禮菴守塔因編次隆福剞犁結勝緣練水月高樛木月雲門煙接弁山煙明同佛日千秋麗藏入楞嚴萬古傳識聖諦悟真詮法檀九會利人天師真欲寫知何處一塔干霄鎮善權。</p>
<p>再受白雲香爐寺請辭眾上堂我年二九立志遍參後到弁山被老人痛棒前得七珍八寶一時瓦解冰消隨住一十三年自是龍宮虎穴任意逍遙赴善權建法塔築室獨居十有六載今來六十有一猶在禮菴塔上砌石栽培钁頭钁底不曾遇著一箇半個如獅子兒吒呀地哮吼一聲壁立千仞直得玄沙船子罷釣收綸寒山拾得呵呵大笑且道笑箇什麼兒孫各自成家業若個慇懃問歲寒。</p>
</div>
<p class='juan'>寒松操禪師語錄卷第六</p>
</div><!-- end of div[@id='body'] -->
</body></html>