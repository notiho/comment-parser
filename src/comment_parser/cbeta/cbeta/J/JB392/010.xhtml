<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu35' />
<p class='juan'>寒松操禪師語錄卷第十</p><p class="byline">嗣法門人德聖編錄</p>
<div class='div-other'><a id='mulu36' />
<p class='h1'>座元寮秉拂語錄</p><p>受法衣秉拂拈衣示眾云箇事由來徹底窮尋常嬾得向人通今朝授受親承旨千聖從教立下風下風且置箇中事作麼生寶印當空玅重重錦縫開披衣就座拈拄杖云欲識佛性義當觀時節因緣時節若至其理自彰復按拄杖云時節至矣卓一卓云理已彰矣向此轉得身吐得氣如龍得水似虎靠山孤迥迥橫亙十方峭巍巍摩蕩今古示一機而千峰落色發一境而萬派朝宗說甚高揖釋迦不拜彌勒便乃披師衣就師座懸寶鏡於夜明簾外秉師拂行師令撒珍珠於紫羅帳中當面拈出纖毫不涉覿體相呈玅協兼帶正恁麼時如何委悉良久云但能不觸當今諱也勝前朝斷舌才問熊耳峰前事千古無人見幸師登法筵禮請通一線師振威一喝進云慈雲普覆三千界情與無情俱沾恩師云月照樓頭人夢杳雲橫谷口鳥迷巢進云群狐膽喪從今日大闡宗風在此時師云逢人但恁麼舉進云謝師荅話師云須識鉤頭意莫認定盤星。</p>
<p>結夏秉拂問朱明已屆聖制當遵天目四關願垂指示師云一人傳虛萬人傳實如何是大海無魚師云春到禹門無宿客如何是大地無草師云年來邊塞少鶯花如何是大富無糧師云美食難中飽人餐如何是大悟無道師云位居九五不知尊進云等閒拋出金剛圈到底難吞栗棘蓬師云怪得阿誰乃云朱明已屆聖制當遵以大圓覺為我伽藍身心安居平等性智飽以金牛飯飲以趙老茶栗棘蓬朝朝與汝唼噉金剛圈時時與汝提撕直下薦得任他雲門關天目關趙州關黃龍關重重關鎖一踏全開始信大海無魚大悟無道若更猶豫必須朝參暮參行參坐參絕後重甦方識禹門無宿客九五不知尊然猶未是極則事且如何是極則事缽囊高挂禪床角待到秋來再問津。</p>
<p>秉拂豎拂子云諸昆仲會麼只者箇耀古騰今了無朕兆毘嵐未撼之初而不增劫火洞然之後而不燥日月不能奪其光聖賢無以窮其奧展開則萬谷傳芳收藏則纖毫俱掃二聽莫聞其聲五目安睹其貌阿呵呵離玄要毘婆尸佛早留心直至而今不得玅問現前消息即不問洞山五位請敷揚師云洞山無此語莫謗洞山好如何是正中偏師云三更月色到窗前如何是偏中正師云桃李芬芳笑古鏡如何是正中來師云六月梅花帶雪開如何是兼中至師云萍水相逢多意氣如何是兼中到師云泥牛入海無消耗進云新豐一曲千年普洞上宗風萬古輝師云轉功就位人皆見句裏藏鋒幾箇知。</p>
<p>秉拂有句無句荷葉團團團似鏡如藤倚樹菱角尖尖尖似錐樹倒藤枯風吹柳絮毛毬走句歸何處雨打梨花蛺蝶飛到此果是楊修見幼婦而知玅者任他棒如雨點喝似雷轟握劍輥毬張弓架箭佛祖言教諸子百家不用如何若何信手拈來一捏粉碎有甚禪可參七可打便做箇灑灑落落無事閒道人也假若惜破甑於回頭驚蜂蠆於掉臂直饒舉手攀南斗轉身倚北辰鸚鵡洲和岸趯翻黃鶴樓驀頭拳倒正眼看來猶隔玄關在就中莫有透得的麼一僧纔出師云莫學假雞啼。</p>
<p>秉拂西來祖意莫參詳覿面分明絕覆藏霧影環山分夕照松濤隔岸墮幽香溪邊露冷浮雲淡嶺上風高逝水長幾樹桃花紅灼灼數竿修竹碧蒼蒼知有者庭前柏枯生果不知有者廬陵米爛成秧知與不知拈向一邊著何故聻有事出眾相見無事各自歸堂問西來祖意即不問欲將賓主請師分師打云且道是賓是主如何是賓師云終日走白雲如何是主師云當堂不正坐如何是賓中賓師云眼底無筋一世貧如何是賓中主師云歷盡青山沒伴侶進云謝師指示師云且禮拜著僧作禮師便打。</p>
<p>解夏秉拂盡大地是箇青龍寺其間煙雲出沒鳥道紆迴同行共止了無遮障因甚問著境況遐邇樓閣高低十箇五雙茫然不知今朝不惜眉毛八字打開豎拂云看看九峰崒嵂疊翠成陰三泖瀠迴交光瀲灩月臨古渡疏影微分煙鎖重樓寒光獨耀櫓聲款乃穿石樣之梭山色微茫布天孫之錦於此會得途中受用於此不會世諦流布途中世諦且置祇如不涉程途又作麼生揮拂云腳下無私塵不隔胸中有字路偏遙。</p>
<p>秉拂者著子最難測智莫能知識不可識道其明黑如漆道其暗昭如日卷則包含萬有了無滲漏放該括十虛迥絕纖塵大闡一音廣弘萬品若是箇眼底有筋皮下有血的漢子一聞此舉承當得去不妨渴飲饑餐倦眠閒步嘯傲林泉坐消歲月設或尚留觀聽更須清耳虛襟晨昏匪懈似雞抱卵晝夜不離如貓捕鼠首尾一貫直得天翻地覆海沸波騰東西莫辯南北不分忽然㘞地一聲方知成佛其來舊矣雖然若到祖師門下正好朝打三千暮打八百因甚如此拍案云不到最高處安知滄海深。</p>
<p>秉拂六七年來訪道參禪問法皆言無說問道皆云無傳且喜無說踏穿草履沒絲隔幸也無傳撲落虛空絕正偏自此不羨佛與祖披襟常嘯碧雲邊誰知遇著無情漢逼我垂鉤釣曉煙飄然舞起巖頭棹莞爾放開船子舟片帆直入驚人浪裂破波心兩道流悠悠頻把絲綸展試看華鯨逆浪遊將拂子作拋鉤勢云有麼有麼良久云罷罷罷休休休水澂不見魚兒現搖出蘆灣別下鉤以拂子搭肩上云收。</p>
<p>冬至秉拂書雲節至老梅壟上破香腮添線日長古柏庭前呈翠色酒瓶山上雲北起曉來仍際會龍菴昇僊臺畔水東流夜深卻繞戒衣亭頭頭法法直指徽猷佛性玅義宛爾全彰若乃更涉思惟自是落七落八諸兄到此如何合折卓拄杖下座。</p>
<p>除夕秉拂去年人度今年節今年人送去年年去年光景還依舊今年人事不同前既是光景依舊因甚人事不同乾坤老我一身拙日月催人兩鬢斑復舉僧問古德年窮歲盡事如何德云孟春猶寒師云古德雖則句裏藏鋒言中有響未免使人坐在冷冰冰地有問我年窮歲盡事如何但云石女夜深煨榾柮木童天曉舞春風者裏搆得去說甚曲唱新豐酒顛曹山牛烹露地獅弄雲巖一任輪天轉地換古移今細切清風薄㓟明月食前方丈共度殘年非為分外苟或機迷始終且去巡寮喫茶。</p>
<p>歲旦秉拂問滿目風光頻漏泄新年一句請師宣師云張公喫酒李公醉進云祇如僧問鏡清新年頭還有佛法也無清云有怎生是有師云橫拈白棒打顛狗明教云無如何是無師云踢翻東壁笑胡盧進云未審二老還有為人處麼師云有進云那是他為人處師云梅雪爭春展笑顏乃云新年頭佛法有橫拈白棒打顛狗新年頭佛法無踢翻東壁笑胡盧有無迥出兩重關梅雪爭春展笑顏好大哥仔細看旭日初昇光朗耀鴻鈞纔轉景多般。</p>
<p>秉拂大道虛靈曾無方隅本來成現不用安排言下知歸階前客作棒頭領荷抱樹寒蟬饒似天由杲日江上清風衝漢無形過流絕影正是生死交關不無大患須知英靈漢子慷慨丈夫撒手威音不留階級遇茶喫茶遇飯喫飯閒對風前幾片雲倦來高枕無拘束且道此人得何三昧乃有如是受用喝一喝云不是知音不與談。</p>
<p>結夏秉拂參玄人莫輕忽尋師訪道非容易涉水登山苦萬千餓其體膚勞筋骨既到寶山休浪回必須討得箇端的箇端的無他術不學西天驗蠟人話頭貴在時綿密放下面皮剔起眉鑄就一條生鐵脊牢把繩頭緊著鞭拶得通身白汗出咬定牙關捏緊拳是魔是佛一齊擲橫排豎遣著精神看他畢竟是何物看到水窮山盡時那時自有好消息咄。</p>
<p>祈雨秉拂拈拄杖云拄杖化作娑竭龍王一時遊遍大千世界曹谿路上波浪滔天少室山前煙雲匝地大野橫身風颯颯油然遍界冷颼颼去來不出一毫端含吐十虛無背向既有如是神通且看如是玅用卓一卓云東海鯉魚打一棒茫茫宇宙便為霖。</p>
<p>秉拂道念若同情念成佛有餘為眾一似為己彼此事辦諸昆仲邇來坐禪還同平日之情念尋常之為己也未情知你被麻三斤乾矢橛三不是一何歸父母未生前庭前柏樹子礙在胸中要生生不得要死死不得觸著磕著好賺殺人我有箇方便直下若能搆去豈不慶快平生以拂左拂云麻三斤乾矢橛父母未生前盡在者裏右拂云三不是一何歸庭前柏樹子盡在者裏畫○相云莫若打成一片鎔作一團方是到家消息復擊香案云一時百<span class='corr'>雜</span>碎了也更說甚道念情念為眾為己欲覓箇生死之相了不可得是則是更有一言智有所不知神有所不明到今不得不說搖手云且謾說且謾說三七完來猶未遲甕裏那怕走卻鱉。</p>
<p>解夏秉拂鉏一片畬種一籮栗佛法猶海愈入愈深日中一食夜後一寢道業如山漸登漸高果是住同野鶴去則孤雲縱橫在我收放自由逢佛殺佛逢祖殺祖便可建大功立大業挾宇宙乘雲氣御飛龍選佛場中可謂第一狀元也假若利名在念山水牽連遂扣齒作噀水書符勢云萬靈千聖千聖萬靈金錢寶馬火速登程急急如律令敕。</p>
<p>冬至秉拂敲唱雙行龜毛倒縛清風影照用齊施兔角橫穿佛祖腮樹靈鼉之鼓攻魔族於千山仗太阿之劍掃狐蹤於萬里或乘獅子現全身或騎象王現半形或拈一字關鍵作多種圓相或指三界惟心萬法惟識使瘖復語瞽重明病得瘥瞶者聽此是諸佛諸祖塵點劫來應時施設土苴緒餘耳祇如秉拂上座又如何話會卓拄杖云孤根自有天然秀不假陽和分外奇。</p>
<p>眾檀送抱拙大師靈骨入山請秉拂遠客歸故鄉相逢話更長恐人聽不見特舉向當陽以拂子畫○相云諸昆仲見麼適來抱大師向大圓鏡中入無量無邊不可思議禪定一一定中發無量無邊不可思議智慧一一慧中放無量無邊不可思議光明一一光中現無量無邊不可思議國土一一國中興無量無邊不可思議蓮舟一一舟中載無量無邊不可思議諸佛一一諸佛演無量無邊不可思議玅法復領無量無邊不可思議微塵數世界若聖若凡若冤若親乃至一切山川草木瓦礫荊棘水陸空行情與無情異口同音演第一義乘此寶筏共到彼岸成等正覺拂一拂云是伊又向甚處去也樹高低山突兀柳半伸腰梅半發洗清天地一林霜印破虛空千嶂月此時識得者根源何俟當來問彌勒。</p>
<p>除夕秉拂雲歸壑水朝宗二十四氣昨日盡三十六旬此際窮窮則變變則通尋常一樣窗前月纔有梅花便不同試問湖山參學士箇中誰是主人公即如攜囊盛種遺鄉里羯鼓催花賽上工此是春意尚未是主人公若謂粉成角食彎弓射木造龍舟淡抹紅此是夏意猶未是主人公更道烏鵲填橋會織女涼風落帽笑嘉翁此是秋意又未是主人公乃至訪友乘槎來玉岸尋梅策蹇上瑤峰此是冬意亦未是主人公諸兄弟現今三十到來畢竟如何是主人公喝一喝云爆竹騰空飛臘雪江村野燒放新紅。</p>
<p>元旦秉拂今年年是去年年年去年來是好年昨日日是今日日日移日換是好日柏葉泛三春之醑梅花開兩歲之瓊酒瓶山前別露一壺春色醉眠亭畔依然無限風光牧童見以謳歌野老聞而舞袖說甚葛天氏之民歟無懷氏之民歟直得天和地和人和情與無情一樣和年新月新日新大地山河一色新豎拂云者箇還有新舊也無乍卷乍舒煙聚散無高無下日光輝風流一段難收拾迥別人間絕是非。</p>
<p>祈晴秉拂以拂子畫一畫云雲開碧落復豎拂云日麗中天煙消遙見山形瘦花枝上突出無位真人日煖頻收谷口寒石洞邊迸開本來面目隱向此間隱現向此間現隱現既無私急須高著眼畫○相云看看漆桶都來齊打破頂門迸出一輪紅。</p>
<p>老和尚誕日眾請秉拂迦陵僊音遍周沙界爍迦羅眼洞徹十虛揭示格外樞機夜半正明提持向上玄關天曉不露此是我老人塵點劫來乘大願力普運慈心降蹟中州北地照來南地月垂餌會稽吳山飛去越山雲當此際也節屆蕤賓年方知命丹葩燿日幽禽調叔夜之琴天籟雜歌芳草入謝公之句叵耐現前昆仲卻向虛空結彩盡謂師長之年不可不知既已知矣不可不祝眾中或以寶掌千二百歲而為祝者或以莊老八千樁而為祝者或以智勝塵點劫數而為祝者或以彌陀無量壽而為祝者上來祝壽即不無豎拂子云祇如者箇不落數量作麼生祝無見頂露雲攢急劫外靈枝不帶春。</p>
<p>結制秉拂牢關把住不通津驗辯龍蛇心膽驚未具超方雲漢眼碧油幢令那虛行捨生棄死誅巢穴步月巡風守禁城二六時中加力練刻刻還將魁首擒刀鎗須得龜毛就弓矢還從兔角成清平世界休留戀白刃峰頭好轉身轉得身來直下看看渠畢竟是何人忽然看破自家底風光溢目露天真不必梯山并航海西來祖意甚分明遂喝一喝下座。</p>
<p>除夕秉拂寒暑迭運烏兔遷流逗到今宵如何合折若是性燥漢子向新舊未交之際歲次未至之初洞開隻眼一覷覷破任他日征月邁歲改時遷寒辭臘雪煖入春風自然不被明暗晦朔之所轉變從教毆儺戲舞無非箇裏神通桃符換彩盡是當人玅用不然謾謂寸陰無可惜等閒拋卻實難追。</p>
<p>秉拂畫○相云寶鏡當軒翠影珊龜毛指出好生觀縱饒當處知端的復畫[○@卍]相云擬議依然隔此關。</p>
<p>元旦秉拂問打七起三即不問應時一句事如何師云翠飛嫩柳堤邊影進云恁麼則第二句了也師云且向第一句薦取乃云我有一句子從來未舉似了無古與今迥絕向和背捷徑又尋常現成更容易不用問人尋胡為向己會頭頂一樣天腳踏無二地梅開雪裏香柳拂堤邊翠野色曉來青嵐光晴更媚霜濃谷口寒風澹谿聲碎柏酒飲椒觴銀花燦火樹笛韻起孤城鐘聲沉野寺頭頭與法法空劫已前事直下解承當應時無不利一僧出禮云將謂新正有幾許佛法若然阿誰不會師喝云非公境界。</p>
<p>解制秉拂籟發千山天外濤聲淅淅金篩百畝雲中翠影珊珊一段真機覿面何須別覓心安笑他百城煙水千里布單四藤條稱天下佛三頓棒往大愚灘拋卻自家寶藏希圖大樹皮寬縱饒拾得半箇鼻孔不是儱侗便是瞞盰惟我青龍濟濟多士不狂不獧不懦不頑發憤要明此事直透鐵壁銀山拶得赤肉團上走出無位真人揚聲大叫云諸兄弟九旬制滿足峭芒鞋猛思去路倘遇洪波浩渺白浪滔天如何過得若也出身有路一任天南塞北去住自由其或未然他時後日鐵面閻君索取飯錢莫言不道。</p>
<p>秉拂時間隱几夢騎須彌盧泛香水海入蟭螟眼中透迆而行不覺走到蝸牛角上見兩箇石幢子口裏喃喃談天論地舉古明今梅萼三冬發菊花九月開犬子解咬人驢兒便拽磨方作此夢忽然一驚元是眾請秉拂而今撾動法鼓上了法座說些甚麼即得莫是談玄談玅說心說性得麼莫是判古批今拈宗引教得麼莫是警策工夫標月垂示得麼殊不知談玄談玅說心說性也是作夢判古批今拈宗引教也是作夢警策工夫標月垂示也是作夢乃至世間貴賤榮辱是非人我無明妄想成佛做祖也只是作夢所以道真如佛性等是空花涅槃生死猶如作夢諸兄弟既然都是作夢可中有識得夢破的麼喝一喝云癡人面前不得說夢。</p>
<p>中秋秉拂天上月圓人間月半一有多種二無兩般桂燦冰壺兔飛銀漢人月雙融水天一貫識得其中了無思算如何是無思算的道理○分付堂前人打鼓普請看。</p>
<p>篩金菴巨大師開關請秉拂晴湖一鑑浪花鮮為訪同人泛練川只道此來觀法戰那知金鎖啟關前拈拄杖云向此端的一回始知自己腳下一段光明輝天鑑地盪古摩今納大海於毫端而毫端非細置須彌於芥子而芥子有餘亦知我巨兄三年前捏聚虛空為斗室搓圓大地作蒲團到今日鐵船獨駕泛青霄橫身直入驚人浪所以時或在無縫室中髼頭垢面而玄機隱密時或在芳花叢裏嘯月吟風而古韻鏗鏘正恁麼時還在無縫室中還在芳花叢裏卓拄杖云浩渺龍昇光吐碧離披月出影篩金。</p>
<p>除夕秉拂廿九日已前梅寒透而香飄道窮則變廿九日已後柳煖回而色勝理至自彰正當廿九日舊歲欲去未去新歲欲來未來舊不以舊為舊新不以新為新天不以天為天地不以地為地山不以山為山水不以水為水三百六十甲子一時打散了也沒計較處髮從今日白無奈何時花是去年紅拶到梢頭放一線道寒隨一夜盡春逐五更回舊依舊是舊新依舊是新天依舊是天地依舊是地山依舊是山水依舊是水是法住法位世間相常住雖然如老人適來道臘盡春回萬物發生因甚衲僧鼻孔依舊垂下喝一喝云大抵還他肌骨好不搽紅粉也風流。</p>
<p>薦嚴請秉拂假借四大以為身春煖桃花雨後新心本無生因境有風吹柳絮毛毬走前境若無心亦無一片冰心在玉壺罪福如幻起亦滅子規枝上向人說大眾者裏薦得處人間世驪珠獨耀於滄海居涅槃岸桂輪孤朗於碧天如此則淨裸裸遍大地是真實人體清寥寥總剎海為大解脫場可以往復無間可以動靜一如以至一子出塵冤親超拔不是神通玅用本來法爾如然正恁麼時如何委悉西方國土毫端現極目全彰清淨身。</p>
<p>秉拂舉天童淨禪師屢遷名剎後奉敕陞天童捧敕黃示眾曰雲開九天呈起曰看彩鳳銜出且道如何委悉急急如律令敕師云身入天湖光抉驪龍珠太白峰前來逞俊一霎時日現雲敷聲價殊震皇都無奈雲端飛彩鳳通身畫出老君符。</p>
</div>
<div class='div-other'><a id='mulu37' />
<p class='h1'>機緣問答</p><p>老和尚命送竹篦至座元寮為眾考工師即拈竹篦落堂問眾云喚作竹篦則觸不喚作竹篦則背畢竟喚作甚麼道得也拗折道不得也拗折眾無對師便拗折歸寮。</p>
<p>師一日落堂考工畢上方丈問訊老和尚曰今日堂中有幾人悟道師云若不是智操幾錯祗對和尚尚曰座元大似不曾落堂師云將謂無人證明尚曰既然落堂因甚容他聖僧瞌睡師云且喜今日放參。</p>
<p>僧問如何是無為國師云千秋歌舜日萬里樂堯天如何是無星秤師云權衡渾不落輕重自分明如何是無根樹師云常開花五色不逐四時凋如何是無底缽師云擎出吞天地展開制毒龍如何是無弦琴師云子期如不遇辜負伯牙心如何是無底船師云不犯東西岸篙人用意良如何是無生曲師云曲終人不會江上數峰青如何是無孔笛師云拈來高閣上吹出鳳凰遊如何是無鬚鎖師云放行風不露把住手難開如何是無底籃師云死蛇莫打殺好好盛將歸進云為唄玄關明祖意果然法道異尋常師打云識甚好惡。</p>
<p>問既是蛇師因甚被蛇吞卻師云盡力推爺向裏頭又云疑殺天下人。</p>
<p>問萬瓦鱗鱗勢衝霄漢為何喚作無梁殿師云別是一乾坤。</p>
<p>問佛祖塔廟因甚卻被雷霹師云通上徹下。</p>
<p>問時人有病醫王醫醫王有病何人醫師云山僧解忌口又有如前問師云人參附子下將來。</p>
<p>問有一室女未曾嫁娉生得一子姓個什麼師云不得姓又云三玄收不得四句豈能該。</p>
<p>問泉眼不通被沙礙道眼不通被甚麼礙師云切忌捏目生花復有如前問師云禍不入慎家之門。</p>
<p>問如何是殺人刀師云長空不匣鋒鋩色如何是活人劍師云四海唯清日月明如何是凡師云華頂峰頭客如何是聖師云平田莊裏人曰凡之與聖相去幾何師云古松連翠竹秋水對紅蓮。</p>
<p>問佛不化本國和尚因甚旋里說法師云盡大地是山僧你向何處見他曰是處是彌勒無門無善財師云說甚麼法僧擬議師便打。</p>
<p>師遊投子僧問父不投為何投子師云同時不識祖曰寺以伽藍護法正毀葬時胡不顯應師云見怪不怪其怪自壞曰法雨因時離寂住慈雲何日再還山師云劫火洞然毫末盡青山依舊白雲中。</p>
<p>問知有底人因甚道不得師云子諱爺名不知有底人因甚道得師云汝卻靈利曰自後如何行履師云奈河橋畔嘶聲切劍樹林中去復還。</p>
<p>問如何是祖師西來意師云石從空裏立水向火邊焚曰不會師云有工惟種竹無暇不栽松。</p>
<p>問既為佛弟子何得又還俗師云易割千莖髮難空一片心曰反反復復有甚了期師云金剛倒地一堆泥。</p>
<p>師據新室問眾云知識晏居名曰方丈白雲坐處因甚僅成八尺天瑞曰他人住處師不住師云更道僧理前問師云橫身三界外獨脫萬機前。</p>
<p>問一切眾生皆盡孝道因甚土梟食母師云獅兒一吼祖父俱盡復有如前問師云換骨洗腸重整頓通身是眼更須參。</p>
<p>問魚以水為命為何死在水中師云道曠無涯逢人不盡復有如前問師云專為流通。</p>
<p>問猛虎以肉為食為何不食其子師曰無下口處又云從門入者不是家珍。</p>
<p>僧參師問那裏來曰少林來師云還見達磨祖師麼曰見師云是何面目曰同和尚一般師云莫眼花僧擬對師喝出。</p>
<p>僧問無夢無想主人公在甚麼處師云踏斷草鞋四條筋僧禮拜師云會麼曰不會師打云莫妄想。</p>
<p>問大地焦枯作麼生救師云自有源頭活水來。</p>
<p>僧問盡大地是沙門一張口諸人向甚麼處屙師云把將鍬子來許多時雨水為何青龍江不滿師云渠無增減百花鬥艷萬卉爭奇且道明甚麼邊事師云千古意分明。</p>
<p>問既是獅子兒為何卻被犬咬師云許者畜生具眼。</p>
<p>僧問萬法歸一一歸何處師云此去青浦二十五里曰意旨如何師云看腳下。</p>
<p>居士問如何是弟子本來面目師指庭前牡丹云會麼曰不會師云一年一度開。</p>
<p>僧問如何是先照後用師云筠袁贛吉頭上插筆如何是先用後照師云石城乾化說話廝罵如何是照用同時師云漳泉福建頭匾如扇如何是照用不同時師云嘉眉果懷裏有狀。</p>
<p>問如何是佛師云烏雞雪裏啼僧作禮師便打。</p>
<p>僧問如何是一印印空師云三更紅日上高峰如何是一印印水師云天曉銀蟾浮浪裏如何是一印印泥師云釋迦布髮然燈記。</p>
<p>問如何是青龍境師云闢徑通三泖開門對九峰如何是境中人師云相逢卻不識不識卻相逢。</p>
<p>僧參師云發足何方曰楚中師云船來陸來曰遇船則船遇陸則陸師云如何是二俱不涉僧一喝師云用喝作麼僧擬議師打出。</p>
<p>僧問祖意教意是同是別師云一條拄杖萬年藤洞山臨濟是一是二師云半臂袈裟千佛衣曰與麼則一月普現一切水師云莫向者裏躲跟僧喝師便打。</p>
<p>僧問如何是佛師云莫妄想如何是法師云莫眼花如何是僧師云莫寐語曰謝師指示師打云又恁麼去也。</p>
<p>僧問如何是道師云江山留勝蹟曰不問者箇道師云你問那箇道曰大道師云我輩得登臨。</p>
<p>問不求棒喝交馳請示鏡清六刮師云目前無異路何必泣多岐如何是就毛刮塵師云三頓不異蒿枝拂如何是就皮刮毛師云兩吹正是蟲禦木如何是就肉刮皮師云心頭片石且休安如何是就骨刮肉師云項上鐵枷須脫卻如何是就髓刮骨師云擯出侍者忠國師祇如髓又如何刮師云問殺首座价尊宿進云六刮已蒙師指示向上宗乘事若何師打云手執夜明符幾箇知天曉。</p>
<p>僧參師豎拂子僧擬議師便打。</p>
<p>僧問如何是有拄杖子與拄杖子師云富嫌千口少如何是無拄杖子奪卻拄杖子師云貧恨一身多。</p>
<p>僧參師拈拄杖僧一喝師便打。</p>
<p>官人參師云汝是官人怎解參禪進云莫以相貌取人師云山僧造次。</p>
<p>眾秀才參師云十目所視十手所指且道指視箇甚麼咸云不會師云賴遇措大不會。</p>
<p>僧問有拄杖子為何又與拄杖子師云甜瓜徹蒂甜無拄杖子因甚奪卻拄杖子師云苦瓠連根苦。</p>
<p>僧問未見青龍時如何師云夫子不識字曰見後如何師云達磨不會禪曰見與不見作麼生師云金雞生彩鳳玉兔產麒麟。</p>
<p>僧問鳥道不逢時如何師云泥牛吼水面曰逢後又如何師云木馬逐風嘶。</p>
<p>僧問如何是和尚家風師云每日三餐食常年一衲衣進云忽遇客來將何祗待師云鵲來頭上語雲向眼前飛。</p>
<p>僧問如何是塔院家風師云一塢白雲三間茆屋進云忽遇客來將何祗待師云寧可清貧快樂不求濁富多憂。</p>
<p>僧問師唱誰家曲宗風嗣阿誰師云弁嶽峰頭月龍江波底明。</p>
<p>問如何是祖師西來意師云木馬走如煙石人趁不及進云不與萬法為侶是甚麼人師云城中青史樓雲外高僧塔。</p>
<p>問如何是安樂境師云山外龍吟瀑布水澗邊雲起翠微峰如何是境中人師云送客不離三步內邀賓只在一庭中。</p>
<p>一僧字山夫師云山夫即不問如何是山妻一葦云綠楊芳草地何處不風流師云未在進云山夫即不問如何是山妻師云自古上賢猶不識造次凡流豈可明。</p>
</div>
<div class='div-w'><p class="pre">　　　<span class='note-inline'>(弟子　德潤備資敬刻<br/>　方丈和尚語錄第十卷惟冀覺了自心<br/>　　　超步毘盧寶頂義成一切頓圓調<br/>　　　御十身)</span></p>
</div>
<p class='juan'>寒松操禪師語錄卷第十</p>
</div><!-- end of div[@id='body'] -->
</body></html>