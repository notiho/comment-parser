<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>寒松操禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu44' />
<p class='juan'>寒松操禪師語錄卷第十四</p><p class="byline">嗣法門人德潤編錄</p>
<div class='div-other'><a id='mulu45' />
<p class='h1'>源流宗旨頌</p>
<div class='div-other'><a id='mulu46' />
<div class='div-orig'><p>第一祖菩提達磨大師至金陵武帝問曰如何是聖諦第一義師曰廓然無聖曰對朕者誰師曰不識帝不契遂渡江至少林一口命諸門人曰汝等各言所得最後慧可禮三拜依位而立師曰汝得我髓。</p>
</div>
<div class='div-commentary'><p style="margin-left:1em">廓然無聖逕庭機覿面拈來示禁幃穩密龍圖磐石固枉勞獅駕遇人稀風乘一葦傳猶錯雪坐五峰較更非若使梁王舒毒手那餘皮髓付兒歸。</p>
</div>
<div class='div-orig'><p>第二祖慧可大祖大師問初祖諸佛法印可得聞乎曰諸佛法印非從人得師曰我心未寧乞師與安曰將心來與汝安師曰覓心了不可得曰與汝安心竟。</p>
</div>
<div class='div-commentary'><p style="margin-left:1em">何事空階立雪寒至今白受老胡瞞休云心覓得猶難仔細看月上青山玉一團。</p>
</div>
<div class='div-orig'><p>第三祖僧璨鑑智大師問二祖曰弟子身纏風恙請和尚懺罪曰將罪來與汝懺師良久曰覓罪了不可得曰與汝懺罪竟宜依佛法僧師曰今見和尚已知是僧何名佛法曰是心是佛是心是法法佛無二僧寶亦然師曰今日始知罪性不在內外中閒如其心然佛法無二祖深器之。</p>
</div>
<div class='div-commentary'><p style="margin-left:1em">金生麗水玉出崑岡琢之愈美煉之愈光春到寒巖而冰河發燄空沉罪性而病藥相忘解用不須霜刃劍活人何必返魂香。</p>
</div>
<div class='div-orig'><p>第四祖道信大醫大師參三祖問願和尚慈悲乞與解脫法門曰誰縛汝師曰無人縛曰何更求解脫乎師大悟。</p>
</div>
<div class='div-commentary'><p style="margin-left:1em">本無拘束有誰縛月中丹桂連根斫突出長天飛一鶚氣凌霄漢志寥廓絕雲霓翻閃爍何更重重求解脫。</p>
</div>
<div class='div-orig'><p>第五祖弘忍大滿大師兒時造四祖祖曰汝何姓師曰姓即有非常姓曰是何姓師曰是佛性曰汝無姓耶師曰性空故無祖識是法器。</p>
</div>
<div class='div-commentary'><p style="margin-left:1em">金毛出窟誠非偶三歲便能解哮吼虎穴龍宮呈玅手會也不虛空背上翻筋斗。</p>
</div>
<div class='div-orig'><p>第六祖慧能大鑑大師參五祖問汝自何來師曰嶺南曰欲須何事師曰唯求作佛曰嶺南人無佛性若為得佛師曰人即有南北佛性豈然祖異之乃曰著槽廠去師遂服勞於杵臼閒因祖索偈欲付衣法師和偈曰菩提本無樹明鏡亦非臺本來無一物何處惹塵埃祖呼入室密示心宗衣缽令渡江。</p>
</div>
<div class='div-commentary'><p style="margin-left:1em">賣盡幾多風月樵殘一帶煙巒天曉花生碓觜夏深鏡照霜顏驀地謾云無物長江依舊波瀾直饒夜半潛身去衣缽何曾負得還。</p>
</div>
<div class='div-orig'><p>第七世青原行思禪師參六祖問當何所務不落階級曰汝曾作甚麼來師曰聖諦亦不為曰落何階級師曰聖諦尚不為何階級之有祖深器之即令首眾。</p>
</div>
<div class='div-commentary'><p style="margin-left:1em">慵居九五下重圍廓落無依絕是非寶鏡不隨春色轉澂潭豈逐月輪飛閒嗤巢許同臨水猶恥夷齊共採薇高舉步渾忘歸揚眉不墮悄然機。</p>
</div>
<div class='div-orig'><p>第八世南嶽石頭希遷禪師參青原原問曰子何方來師曰曹谿曰將得甚麼來師曰未到曹谿亦不失曰若恁麼用去曹谿作甚麼師曰若不到曹谿爭知不失師又曰曹谿大師還識和尚否曰汝今識我否師曰識又爭能識得曰眾角雖多一麟足矣。</p>
</div>
<div class='div-commentary'><p style="margin-left:1em">滴水興雲浪禹門獨轉身愁消三月雨夢破劫前春一聲霹靂青山外占斷風光作主人。</p>
</div>
<div class='div-orig'><p>第九世藥山惟儼禪師參石頭問直指人心見性成佛實未明了曰恁麼也不得不恁麼也不得恁麼不恁麼總不得子作麼生師罔措復至馬祖仍伸前問於揚眉瞬目處契悟便禮拜曰你見箇甚麼道理便禮拜師曰某甲在石頭處如蚊子上鐵牛曰汝既如是善自護持後返石頭頭曰言語動用沒交涉師曰非言語動用亦沒交涉曰我者裏鍼劄不入師曰我者裏石上栽花頭然之。</p>
</div>
<div class='div-commentary'><p style="margin-left:1em">石頭滑難停重復撞入馬廄簷前雨驟來眉毛根根溼透鞭起鐵牛耕曉煙清光盈兩袖看他萬卉敷榮十洲贏得那春風富。</p>
</div>
<div class='div-orig'><p>第十世雲巖曇晟禪師參藥山山問甚處來師曰百丈曰百丈有何言句師舉百味具足話曰鹹則鹹味淡則淡味不鹹不淡是常味作麼生是百味具足師無對又問更說甚麼法師曰有時道三句外省去六句內會取曰三千里外且喜沒交涉又問更說甚麼法師云有時上堂大眾立定以拄杖一時趁散復召曰大眾眾回首丈曰是甚麼曰何不早恁麼道今日因子得見海兄師於言下頓省。</p>
</div>
<div class='div-commentary'><p style="margin-left:1em">桓依琴三弄摧花鼓一通六律韻來巧五音調不同雲漠漠水溶溶暗藏春色碧虛中莫道簾前風景別一枝開遍萬芳叢。</p>
</div>
<div class='div-orig'><p>第十一世洞山良价禪師參雲巖問無情說法有省乃曰也大奇也大奇無情說法不思議若將耳聽終難會眼裏聞聲始得知後因過水睹影大悟有切忌從他覓迢迢與我疏之偈。</p>
</div>
<div class='div-commentary'><p style="margin-left:1em">風淡兮月白雨霏兮花殘青山歷盡程千里滄海踏翻月一團錯落清光雲片片高低珠幔玉珊珊苔生禁殿尊嚴甚寂寞無人夜未闌。</p>
</div>
<div class='div-orig'><p>第十二世雲居道膺禪師參洞山山問甚處來師曰翠微曰翠微有何言句師曰微供羅漢某問供養羅漢還來否曰每日你噇箇甚麼曰實有此語否師曰有曰不虛參見作家來山又曰吾聞思大和尚生倭國作王是否師曰若是思大和尚佛亦不作山然之。</p>
</div>
<div class='div-commentary'><p style="margin-left:1em">獨把雲和對月操來音韻鏗鏘就中那復辯宮商古調逢人絕況說甚慵為諸佛早曾占斷群芳金風處處暗飄香露冷芙蓉江上。</p>
</div>
<div class='div-orig'><p>第十三世鳳棲同安丕禪師僧問如何是和尚家風師云金雞抱子歸霄漢玉兔懷胎入紫微忽遇客來將何祗待師曰金果朝來猿摘去玉花晚後鳳銜歸。</p>
</div>
<div class='div-commentary'><p style="margin-left:1em">黃閣簾垂氣象殊紫羅帳合家風足析栴檀片片皆香碎珪璋塵塵是玉暗穿玉線錦重重密度金鍼花簇簇繡出鴛鴦到處飛金雞啄破琉璃窟。</p>
</div>
<div class='div-orig'><p>第十四世鳳棲同安志禪師參先同安將示寂上堂曰多子塔前宗子秀五老峰前事若何如是三舉眾無對師曰夜明簾外排班立萬里歌謠道太平安曰須是者驢漢始得。</p>
</div>
<div class='div-commentary'><p style="margin-left:1em">把住要津不計功臨行彊欲與人通雲寂寞月簾櫳奪得靈光占上風獨步青霄外高歌碧漢中真奇特甚從容天香直透廣寒宮鳳棲峰頂光何別廓落圓明照太空。</p>
</div>
<div class='div-orig'><p>第十五世梁山緣觀禪師上堂曰垂絲千尺意在深潭一句橫空白雲自異孤舟獨棹不犯清波海上橫行罕逢明鑑僧問師唱誰家曲宗風嗣阿誰師曰龍生龍子鳳生鳳兒。</p>
</div>
<div class='div-commentary'><p style="margin-left:1em">楊花裁鶴氅梅蕊補羊裘為雪常登閣因鰲每放舟夢聯今夜月波冷昔年鉤一曲和雲杳悲風動客愁。</p>
</div>
<div class='div-orig'><p>第十六世太陽警玄禪師參梁山問如何是無相道場山指觀音像曰者是吳處士畫底師擬進語山急索曰者是有相底如何是無相底師遂有省便禮拜曰何不道取一句師曰道即不辭恐上紙筆曰此語上碑去在師獻偈曰我昔初機學道迷萬水千山覓見知明今辯古終難會直說無心轉更疑蒙師點出泰時鏡照見父母未生時如今覺了何所得夜放烏雞帶雪飛山謂洞上之宗可倚一時聲價籍甚。</p>
</div>
<div class='div-commentary'><p style="margin-left:1em">觀音指出意無窮有也銷鎔無也銷鎔一言早已上碑中義不朦朧字不朦朧點開泰鏡透簾櫳照出晴空照破晴空烏雞帶雪舞春風問是何宗道是何宗。</p>
</div>
<div class='div-orig'><p>第十七世投子義青禪師僧問師唱誰家曲宗風嗣阿誰師曰威音前一箭射透兩重山曰如何是相傳底事師曰全因淮地月得照郢陽春曰恁麼則入水見長人也師曰祇知荊玉異那辯楚王心僧禮拜師以拂子擊香<span class='corr'>几</span>一下。</p>
</div>
<div class='div-commentary'><p style="margin-left:1em">萬仞重關一箭俱透鳥道齊超玄途獨步其丹鳳也羽襲襲而蹁躚其靈苗也葉聯聯而分布淮地月留郢地春曹谿花放桐谿樹。</p>
</div>
<div class='div-orig'><p>第十八世芙蓉道楷禪師謁投子問佛祖言教如家常茶飯離此之外別有為人處麼曰汝道寰中天子敕還假堯舜禹湯也無師欲進語子以拂摵師口曰汝發意來早有三一棒也師大悟再拜便行曰且來闍黎師不顧曰汝到不疑之地耶師掩耳而出。</p>
</div>
<div class='div-commentary'><p style="margin-left:1em">離此為人有也無卻來當面受塗糊寰中天子不假敕腦後無端劈箭疾發意早有三十棒滿地霜花加雪上到此何為掩耳酬轉得身來換卻眸謾云汝到不疑地父子相將艸裏睡。</p>
</div>
<div class='div-orig'><p>第十九世鹿門自覺禪師參芙蓉問胡家曲子不墮五音韻出青霄請師吹唱曰木雞啼夜半鐵鳳叫天明師曰恁麼則一句曲含千古韻滿堂雲水盡知音曰無舌童兒能解和師曰作家宗師人天眼目曰禁取兩片皮師從此契悟遂承印記。</p>
</div>
<div class='div-commentary'><p style="margin-left:1em">動弦別調落葉知秋山高月冷谿闊水流要知玄玅深深旨金殿風微夜色幽。</p>
</div>
<div class='div-orig'><p>第二十世青州希辯禪師參鹿門得言外旨出住中都萬壽嘗設百問曰聲前薦得落在今時句後承當迷頭認影作麼生是空劫已前自己又曰有口讚不盡無言心自明是則裂破虛空不是則鬼家活計上人端的處道將一句來。</p>
</div>
<div class='div-commentary'><p style="margin-left:1em">刀在握劍揮空薄批明月細切清風獰龍狂象誠難犯丕振寰中蓋代功。</p>
</div>
<div class='div-orig'><p>第二十一世大明寶禪師參青州問離四句絕百非請師直指西來意曰昨日有人問打出去也師曰今日又如何曰你恁麼不識痛癢師禮拜曰可惜許棒折也師直得汗下後上堂輪王寶藏如赤窮底人酒店腰帶如大富底事掉轉身來撞著沒面目漢要拳便拳要踢便踢誰知我洞上家風別有擒虎頭收虎尾底宗旨會麼玉犬徹夜行不知天已曉。</p>
</div>
<div class='div-commentary'><p style="margin-left:1em">空中鑿髓格外安排離四句絕百非一鎚粉碎擒虎頭收虎尾九曲珠回玄酒不吝下陳蕃之榻大羹齊設展孟嘗之才座中若有淵明士把手高歌歸去來。</p>
</div>
<div class='div-orig'><p>第二十二世王山體禪師侍大明於生臺見雀拾食乃拍手雀飛去明撫篩背師驚顧曰若是雀子我孤負你不是雀子你孤負我師罔措曰幸是可憐生互相孤負去師豁然後上堂還有衝流度刃者麼僧從東過西從西過東師曰未得一場榮先刖兩脛足曰也知和尚慣用此機師曰罪不重科僧擬議師便打。</p>
</div>
<div class='div-commentary'><p style="margin-left:1em">臺中雀拾食背上人驚顧依舊可憐生動著便飛去一孤負二孤負過後向人成露布拈出鐵蛇古路橫黃頭碧眼須回互。</p>
</div>
<div class='div-orig'><p>第二十三世雪巖滿禪師初參普照照曰兄弟年俊正宜參叩我當年念念以佛法為事師避席進曰和尚而今如何曰如生冤家相似師曰若不得此語幾乎枉行千里照下禪床握師手曰作家那後造王山閱頌至折合終歸炭裏坐大悟曰今日方知病即藥也呈山山曰料揀沒交涉師曰和尚此回瞞我不得。</p>
</div>
<div class='div-commentary'><p style="margin-left:1em">綠林客遇白拈流機變深藏滑似油十里青山行欲盡平原遭陷沒來由罷罷罷休休休六國平來霜兩鬢笑他擲筆博封侯。</p>
</div>
<div class='div-orig'><p>第二十四世萬松行秀禪師參勝默有省復看玄沙未徹語請益雪巖巖曰待你頭生角腳手生爪牙然後討棒喫師偶見雞飛鳴大悟曰今日不惟捉敗沙老虎亦乃捉敗岑大蟲也曰不怕我笑你那。</p>
</div>
<div class='div-commentary'><p style="margin-left:1em">拈卻腦後鍼錐難逃面前弓弩頭角未曾生大蟲咬殺玄沙虎更言大悟雞鳴堪笑亦何莽鹵縱有戴角威未免遭他塗毒鼓。</p>
</div>
<div class='div-orig'><p>第二十五世雪庭福裕禪師參萬松松問何處得箇消息來師曰老老大大向學人納敗閩曰老僧過在何處師曰學人且禮拜暫為和尚蓋覆卻松大喜遂印可後問僧面壁石有人看見達磨影者麼曰今日幸遇和尚師曰拄杖子今日幸遇上座乞供養他一頓遂打三棒曰恩大難酬師擲下杖曰脹殺懷州牛。</p>
</div>
<div class='div-commentary'><p style="margin-left:1em">萬松機關半條軟索風裏羅龍雲閒放鶴其翱翔兮縱橫而莫拘其宛轉兮瀟灑而無縛飛過等閒唳一聲花容柳眼都驚落噁懷州脹死一頭牛嘉州大象成三瘧。</p>
</div>
<div class='div-orig'><p>第二十六世靈隱文泰禪師參雪庭庭曰當機一句試拈出看師擬開口曰家產被人籍沒了也還在者裏叫屈師撫掌曰誰奈我何曰者風顛漢後上堂塵劫來事只在於今河沙玅德總在心源試教伊覿面相呈便不解當風拈出且道過在何處卓拄杖曰只為分明極翻令所得遲。</p>
</div>
<div class='div-commentary'><p style="margin-left:1em">雲靄靄月沉沉有客離家產孤懷託素琴一撥洞天欲得高山發韻相呈月窟那知流水無音風顛都賣盡塞下起閒吟莫閒吟尋常謾說三分話那肯全拋一片心。</p>
</div>
<div class='div-orig'><p>第二十七世還源福遇禪師參靈隱聞舉切忌從他覓迢迢與我疏語即領悟曰今日捉敗老賊也隱喝出後僧問如何是祖師西來意師曰風送泉聲來枕畔月移花影到窗前。</p>
</div>
<div class='div-commentary'><p style="margin-left:1em">酥酪好將河漢攪黃金自是出泥沙教得兒會罵爺一聲驚落暮天霞聽來風韻名泉韻捉敗楊花當月華片片飛來人不識無端贏得眼迷麻。</p>
</div>
<div class='div-orig'><p>第二十八世香嚴文才禪師讀證道歌至幻化空身契悟乃謁源求證源曰祇如道君不見是指阿誰師曰覿面親呈更無回互曰墮坑落塹漢作恁麼語師曰和尚作麼生曰汝口聻師曰勘破了也源休去。</p>
</div>
<div class='div-commentary'><p style="margin-left:1em">水穿石竇雲鎖山隈無病空花安翳眼有疑弓影便沉盃勘破了歸去來曾經三峽猿啼後不是愁人也自哀。</p>
</div>
<div class='div-orig'><p>第二十九世萬安子巖禪師初參息菴有省復參香嚴呈解嚴曰子不聞蠱毒之家水莫嘗否師曰也須吞得下吐得出始是肚皮曰蒼天中更添冤苦師曰謝和尚印可曰未在復閱寶鏡三昧大豁疑礙後上堂我不學諸方說禪浩浩地魔魅人家男女僧問達磨面壁時如何師曰正是浩浩禍胎曰如何得勦絕去師曰倒搓芒繩縛鬼子須是其人。</p>
</div>
<div class='div-commentary'><p style="margin-left:1em">封喉之箭蠱毒之湯觸亦何礙嘗亦何妨撲破秦時照妖鏡拏雲攫霧豈尋常玉鞭一舉金街靜水魅山魈沒處藏。</p>
</div>
<div class='div-orig'><p>第三十世凝然了改禪師參萬安安曰路逢死蛇莫打殺無底笠子盛將歸此是洞上宗旨若是莽鹵禪和如何透得師曰莫是背觸不得底麼曰笑破山僧口師罔措曰你在鬼窟裏討甚麼碗師愈不安一日嚴上堂曰一言迥脫獨拔當時師當下釋然。</p>
</div>
<div class='div-commentary'><p style="margin-left:1em">龜殼何曾支榻死蛇那用籃盛還丹只須一粒嘯月不在高聲但得雪消水國自然春到山城好生分付遊客路滑切忌橫行。</p>
</div>
<div class='div-orig'><p>第三十一世俱空契斌禪師參凝然然曰達磨未來你作麼生參師疑之偶睹秦封槐有省回侍次身甚戰慄然曰契斌參得禪也何驚疑之有師豁然省曰某今日到此如在紅爐中拾得一片冰相似然頷之。</p>
</div>
<div class='div-commentary'><p style="margin-left:1em">行盡深山谿復谿秦槐高出白雲低輕輕觸著眼猶迷移步不堪回首望襟懷欲吐轉清淒誤將鶴唳當鶯啼。</p>
</div>
<div class='div-orig'><p>第三十二世定國可從禪師參俱空空曰曾參何人來師曰少室山前風悄然曰因甚一華開五葉師曰無孔鐵鎚百雜碎曰掠虛作麼師曰天下人只解掠實無一人掠虛曰不打自招師曰慣用底不妨勘破。</p>
</div>
<div class='div-commentary'><p style="margin-left:1em">雷震山前起臥龍翻雲覆雨勢重重入廛不畏洪波險一擊從教正眼通牙利劍舌藏鋒吞天之氣貫蒼穹英靈烜赫乾坤振萬卉香敷一夜風。</p>
</div>
<div class='div-orig'><p>第三十三世月舟文載禪師掩關閱萬松機緣有省嘆曰洞上宗風大播天下有織錦回文之功非鍼線細密盤旋回互不觸當頭者不能與伊作主也既而翻然出關參無方從公發明己見方撫而印之。</p>
</div>
<div class='div-commentary'><p style="margin-left:1em">行盡案頭鳥道掀翻屋裏窠巢求劍刻舟固不是守株待兔枉徒勞圖書出而畫卦奇偶生而成爻布天孫之錦文彩巧度穿石樣之梭鍼線雙敲綿綿密密家風別無奈東君把舌饒。</p>
</div>
<div class='div-orig'><p>第三十四世宗鏡宗書禪師聞月舟法席之盛入室請益密踐八載蒙付囑後少室請師師慨曰先師化後三十餘年洞上宗風迨乎埋沒遂主之臨終索筆書偈曰宗鏡宗鏡心法成行即日圓覺鏡破宗正。</p>
</div>
<div class='div-commentary'><p style="margin-left:1em">鈍置已曾譏一宿胡為八載堪承續畫成有足即非蛇剖出無瑕方是玉宗風一線將傾覆獨拍闌干深訴曲蘭橈撥轉海天秋棹破菱花山影促。</p>
</div>
<div class='div-orig'><p>第三十五世西京幻休嘗潤禪師參宗鏡問鏡中現像時如何曰何不打破師曰其奈鏡像何曰鏡像安在師有省一日鏡舉我今不是渠詰之曰既不是渠畢竟是何人師大悟呈偈若要識此人有箇真消息無相滿虛空有形沒蹤蹟曾為佛祖師永作乾坤則龜毛拂子清風生兔角杖頭明月出鏡復徵之師曰彩鳳翻飛身自在鐵牛奔吼意常閒鏡曰善哉。</p>
</div>
<div class='div-commentary'><p style="margin-left:1em">雷門布鼓赤壁鏖兵打開寶藏擊碎晶瑩帝網交羅而重重相映珠光互照而灼灼圓明兔角杖挑彩鳳舞龜毛繩繫鐵牛鳴縱橫不辯往來事到此難留父子情只要功勳常顯世不知展轉喪家聲。</p>
</div>
<div class='div-orig'><p>第三十六世大覺方念禪師參幻休休問甚處來師曰北方曰北方法道與此方何如師曰水分千派流出一源一日遊初祖面壁處契悟乃曰五乳峰前好箇消息大小石頭塊塊著地詣室呈休休囑曰無上涅槃心佛祖相傳付吾今授受時雲淨峰頭露。</p>
</div>
<div class='div-commentary'><p style="margin-left:1em">透過鐵壁銀山踏翻佛祖關軸法道南北而乃翠乃森石頭大小而成笑成哭水出萬派流露滴千竿竹森羅遍界總空花更向何處開兩目咄六六元來三十六。</p>
</div>
<div class='div-orig'><p>第三十七世雲門圓澄禪師掩關看乾峰舉一不得舉二話大悟後參大覺覺曰止風塗向青山近越王城畔滄海遙時如何師曰月穿潭底破波斯不展眉呈偈覺曰向後開兩片皮截斷天下人舌頭有分在。</p>
</div>
<div class='div-commentary'><p style="margin-left:1em">塵中觸翻寶閣就空架起金梁夜盡重遊霄漢天明踏碎蟾光裂荊石兮得美玉以呈獻剖蚌腹兮獲明珠而囊藏煙漠漠水滄滄鐵笛橫吹千古調銀河斗轉碧天長。</p>
</div>
<div class='div-orig'><p>第三十八世百丈明雪禪師參雲門門舉斬貓話師於言下知有將蒲團拋出門曰一語下徐州會從橋上過門曰谿水潺潺汝試道看師曰敲空有響擊木無聲門笑而頷之越六日聞鐘聲乃大徹。</p>
</div>
<div class='div-commentary'><p style="margin-left:1em">斫開荊棘掃盡浮雲龍聞雷而換骨豹披霧以變文擊木無聲兮靈禽錯落敲空有響兮夜雪繽紛月上雄峰天未曉洞簾高捲絕功勳。</p>
</div>
<div class='div-orig'><p>第三十九世青龍淨斯禪師百丈住崆峒時師往參問如何是父母未生前面目丈便棒師曰除卻棒又作麼生曰日落西山近師禮謝一日入室未開口丈便棒行數步丈喚米頭師回首丈曰是甚麼師有省後聞報鐘聲大悟。</p>
</div>
<div class='div-commentary'><p style="margin-left:1em">夢破鐘聲展笑眉好看脫穎露囊錐毒龍角上頻搔癢猛虎腮邊慣捋鬚揭地軸開天池苔封古殿下丹墀常行不舉人間步摘得花梢月滿枝。</p>
</div></div>
<div class='div-other'><a id='mulu47' />
<div class='div-other'><a id='mulu48' />
<p class='h3'>君臣五位</p><p style="text-indent:0em" class="lg-abnormal"><div class='lg-row'>至尊殊號奠寰中掌握乾符御六龍不羨當年神禹力堂堂別露一家風<span class='note-inline'>(君)</span></div>
</p><p style="text-indent:0em" class="lg-abnormal"><div class='lg-row'>功隆帝業寵恩頒烽火無聞入漢關時頌六鰲擎海國長歌三箭定天山<span class='note-inline'>(臣)</span></div>
</p><p style="text-indent:0em" class="lg-abnormal"><div class='lg-row'>不居寶位竟忘尊常駕鸞輿幸蓽門咫尺光分天地曉山河無處不沾恩<span class='note-inline'>(君視臣)</span></div>
</p><p style="text-indent:0em" class="lg-abnormal"><div class='lg-row'>竭誠經緯力匡持赤膽冰心誓不欺月曉五更朝鳳闕風清萬里叩龍墀<span class='note-inline'>(臣向君)</span></div>
</p><p style="text-indent:0em" class="lg-abnormal"><div class='lg-row'>喜起明良盛昔年明良相得共怡然雲籠玉殿珠簾翠露滴瑤池寶月圓<span class='note-inline'>(君臣道合)</span></div>
</p></div>
<div class='div-other'><a id='mulu49' />
<p class='h3'>正偏五位</p><p style="text-indent:0em" class="lg-abnormal"><div class='lg-row'>碧漢龍吟紫霧新青山虎嘯曉風頻一聲驚醒千家夢鐵樹華開劫外春<span class='note-inline'>(正中偏)</span></div>
</p><p style="text-indent:0em" class="lg-abnormal"><div class='lg-row'>澹澹煙籠古畫圖波分赤水吐玄珠數重影裏開天德一簇光中壯帝居<span class='note-inline'>(偏中正)</span></div>
</p><p style="text-indent:0em" class="lg-abnormal"><div class='lg-row'>堂前露柱夜懷胎生下兒童頗俊哉未解語言先作賦天然端是狀元才<span class='note-inline'>(正中來)</span></div>
</p><p style="text-indent:0em" class="lg-abnormal"><div class='lg-row'>啐啄同時迥絕倫箭鋒相拄了無痕大鈞歷歷全機用一段英風扇八坤<span class='note-inline'>(兼中至)</span></div>
</p><p style="text-indent:0em" class="lg-abnormal"><div class='lg-row'>拾得相攜舜若多金剛拍手笑呵呵尚無心緒詢凡聖那有工夫辯佛魔<span class='note-inline'>(兼中到)</span></div>
</p></div>
<div class='div-other'><a id='mulu50' />
<p class='h3'>王子五位</p><p style="text-indent:0em" class="lg-abnormal"><div class='lg-row'>天然睿智類難齊高處東宮澤四夷雖是生成身至貴也須待漏叩丹墀<span class='note-inline'>(誕生)</span></div>
</p><p style="text-indent:0em" class="lg-abnormal"><div class='lg-row'>現成公案不須標滿腹珠璣貫六韜燮理陰陽酬聖德御門顯達志清高<span class='note-inline'>(朝生)</span></div>
</p><p style="text-indent:0em" class="lg-abnormal"><div class='lg-row'>十載飄零履踐深清奇骨格越常倫不因獻策金門早爭見當年投筆人<span class='note-inline'>(末生)</span></div>
</p><p style="text-indent:0em" class="lg-abnormal"><div class='lg-row'>狼煙掃盡顯英豪今古休誇筆似刀閫外密傳天子令卻教四海盡來朝<span class='note-inline'>(化生)</span></div>
</p><p style="text-indent:0em" class="lg-abnormal"><div class='lg-row'>久居鶴禁不開顏那有綸音落世間欲識行藏端的別更深簾挂水晶盤<span class='note-inline'>(內生)</span></div>
</p></div>
<div class='div-other'><a id='mulu51' />
<p class='h3'>功勳五位</p><p style="text-indent:0em" class="lg-abnormal"><div class='lg-row'>日暖園林景物肥鳥嚶深處百花飛佳人難禁春閨興猶向芳叢舞蝶衣<span class='note-inline'>(向)</span></div>
</p><p style="text-indent:0em" class="lg-abnormal"><div class='lg-row'>念念無欺志不忘時時奉重若冰霜夜明簾外天方曉寶鏡臺前雲正黃<span class='note-inline'>(奉)</span></div>
</p><p style="text-indent:0em" class="lg-abnormal"><div class='lg-row'>午夜梧桐金鳳啼聲聲終不類山雞花開鐵樹飛春色月隱千峰木馬嘶<span class='note-inline'>(功)</span></div>
</p><p style="text-indent:0em" class="lg-abnormal"><div class='lg-row'>東街柳色拖煙翠西巷桃花相對紅兩岸遙看收不得一齊分付與東風<span class='note-inline'>(共功)</span></div>
</p><p style="text-indent:0em" class="lg-abnormal"><div class='lg-row'>鳴金各自下雕鞍莫向重圍覓寶冠那畔今時齊掃卻採荷人醉滿長安<span class='note-inline'>(功功)</span></div>
</p></div>
<div class='div-other'><a id='mulu52' />
<p class='h3'>三滲漏</p><p style="text-indent:0em" class="lg-abnormal"><div class='lg-row'>雲月是同隨處戲谿山各異任遨遊篙人別有江湖志爭肯潛棲古渡頭<span class='note-inline'>(見)</span></div>
</p><p style="text-indent:0em" class="lg-abnormal"><div class='lg-row'>昔年尚有卓錐地今日貧來錐也無每每頻思難啟齒見人猶自觜盧都<span class='note-inline'>(情)</span></div>
</p><p style="text-indent:0em" class="lg-abnormal"><div class='lg-row'>玉驥追風忘去路神龍入海絕言詮回途復玅真常露那有功勳落那邊<span class='note-inline'>(語)</span></div>
</p></div>
<div class='div-other'><a id='mulu53' />
<p class='h3'>四轉位</p><p style="text-indent:0em" class="lg-abnormal"><div class='lg-row'>片笠斜披霜露扁舟不犯波瀾金鱗得遇罷綸竿回首煙消月淡自是攜歸玉戶一聲坐嘯晴灘驚回星斗落江寒大地芳叢不艷<span class='note-inline'>(轉功就位)</span></div>
</p><p style="text-indent:0em" class="lg-abnormal"><div class='lg-row'>覓得靈符在手誰甘晏坐華堂生涯端是玅難量休怪當仁不讓雙履不停丘壑孑身獨露龍岡斯時贏得興偏長打月天邊掉棒<span class='note-inline'>(轉位就功)</span></div>
</p><p style="text-indent:0em" class="lg-abnormal"><div class='lg-row'>倒瀉山頭白浪橫揚海底紅塵飛霞滿目絕疏親莫把風光錯認和月移星易斗連山鏟棘除蓁拈來照用一時新蓋代功勳丕振<span class='note-inline'>(功位齊彰)</span></div>
</p><p style="text-indent:0em" class="lg-abnormal"><div class='lg-row'>海靜龍潛影蹟山深虎遯煙蘿簾垂玉女嬾謳歌那擊玄關金鎖謾謂相逢不識夜深少客來過不圖作佛豈云魔說甚難追電火<span class='note-inline'>(功位俱隱)</span></div>
</p></div>
<div class='div-other'><a id='mulu54' />
<p class='h3'>四賓主</p><p style="text-indent:0em" class="lg-abnormal"><div class='lg-row'>故園拋卻走關山碌碌風塵去復還極目不知燈在手徒勞薪火覓人間<span class='note-inline'>(賓中賓)</span></div>
</p><p style="text-indent:0em" class="lg-abnormal"><div class='lg-row'>楖栗橫擔宇宙寬得盤桓處且盤桓若非射虎藍田客未免遭人冷箭攢<span class='note-inline'>(賓中主)</span></div>
</p><p style="text-indent:0em" class="lg-abnormal"><div class='lg-row'>一葉風流此獨存慣將折箸攪龍門收來放去前無礙瞬目揚眉海嶽昏<span class='note-inline'>(主中賓)</span></div>
</p><p style="text-indent:0em" class="lg-abnormal"><div class='lg-row'>高居金闕曉風清聲振寰中孰敢攖非但天魔聞膽落直饒佛祖也心驚<span class='note-inline'>(主中主)</span></div>
</p></div>
<div class='div-other'><a id='mulu55' />
<p class='h3'>三墮<span class='note-inline'>(類　隨　尊貴)</span></p><p style="text-indent:0em" class="lg-abnormal"><div class='lg-row'>種月先成隊耕雲已入群更言頭角異頭角有何分</div>
</p><p style="text-indent:0em" class="lg-abnormal"><div class='lg-row'>離聲亦是迷擯色元非悟聲色若掀翻金仙奚足數</div>
</p><p style="text-indent:0em" class="lg-abnormal"><div class='lg-row'>只因生玉闕那見有金門不坐至尊位何須言至尊</div>
</p></div>
<div class='div-other'><a id='mulu56' />
<p class='h3'>四料揀</p><p style="text-indent:0em" class="lg-abnormal"><div class='lg-row'>酒憨公子枕高樓夢冷青山睡正悠一片瓊花開滿逕誰為騎鶴上揚州<span class='note-inline'>(奪人)</span></div>
</p><p style="text-indent:0em" class="lg-abnormal"><div class='lg-row'>芳叢四月落風殘客欽三更帶露寒好看碑文轟薦福瑤琴抱得月明還<span class='note-inline'>(奪境)</span></div>
</p><p style="text-indent:0em" class="lg-abnormal"><div class='lg-row'>將軍塞外掃蠻荊一握吹毛萬國傾人境蕩然無覓處因知佛祖總虛名<span class='note-inline'>(俱奪)</span></div>
</p><p style="text-indent:0em" class="lg-abnormal"><div class='lg-row'>鼓樂笙歌樂帝侯霞妝翠抹盡風流滿堂花笑三千客一徑香飛十六洲<span class='note-inline'>(俱不奪)</span></div>
</p></div>
<div class='div-other'><a id='mulu57' />
<p class='h3'>四照用</p><p style="text-indent:0em" class="lg-abnormal"><div class='lg-row'>密布乾坤慘暮容相隨霹靂閃飛龍饒君解展姜維計未免通身早犯鋒<span class='note-inline'>(先照後用)</span></div>
</p><p style="text-indent:0em" class="lg-abnormal"><div class='lg-row'>勤王萬里走長驅輪劍橫行背水圖壁占伊先標漢幟歸來端坐定皇都<span class='note-inline'>(先用後照)</span></div>
</p><p style="text-indent:0em" class="lg-abnormal"><div class='lg-row'>威勢雄雄手眼親臨機誰敢犯關津長江不必連環巧人化清風馬化塵<span class='note-inline'>(照用同時)</span></div>
</p><p style="text-indent:0em" class="lg-abnormal"><div class='lg-row'>雲飛塞北雨江東一霎風光迥不同春老梅花和月白秋酣楓葉帶霜紅<span class='note-inline'>(照用不同時)</span></div>
</p></div>
<div class='div-other'><a id='mulu58' />
<p class='h3'>四喝</p><p style="text-indent:0em" class="lg-abnormal"><div class='lg-row'>匣開寶鍔吐秋霜機佇臨風喪北邙寒焰自來吞宇宙陣雲那得犯封疆<span class='note-inline'>(金剛寶劍)</span></div>
</p><p style="text-indent:0em" class="lg-abnormal"><div class='lg-row'>牙瓜纔張氣勢宏風威微展膽魂驚虎狼無計潛舒目狸[狂-王+也]何由暗吠聲<span class='note-inline'>(踞地獅子)</span></div>
</p><p style="text-indent:0em" class="lg-abnormal"><div class='lg-row'>矢橛拋來定瞭矇當機覿面自玲瓏謾將魚目同珠賽須識明珠價不同<span class='note-inline'>(探竿影艸)</span></div>
</p><p style="text-indent:0em" class="lg-abnormal"><div class='lg-row'>花開黃菊賞三春馬上人騎陸步行況是驊騮晨孕犢便從香象夜生麟<span class='note-inline'>(不作喝用)</span></div>
</p><p style="text-indent:0em" class="lg-abnormal"><div class='lg-row'>第一玄法法絕言詮縱有通身口只堪壁上懸</div>
</p><p style="text-indent:0em" class="lg-abnormal"><div class='lg-row'>第二玄雷電閃機先擬欲抬眸望崖州萬里天</div>
</p><p style="text-indent:0em" class="lg-abnormal"><div class='lg-row'>第三玄高下總方圓一鑑涵空碧千流赴百川</div>
</p><p style="text-indent:0em" class="lg-abnormal"><div class='lg-row'>第一要同聲不同調日月久無光乾坤都失照</div>
</p><p style="text-indent:0em" class="lg-abnormal"><div class='lg-row'>第二要雙輪並一照須彌渾似燒赤骨人多叫</div>
</p><p style="text-indent:0em" class="lg-abnormal"><div class='lg-row'>第三要雲眼通風竅音律本天然幾曾施巧玅</div>
</p></div>
<div class='div-other'><a id='mulu59' />
<p class='h3'>三關</p><p style="text-indent:0em" class="lg-abnormal"><div class='lg-row'>我手何似佛手只要當人知有拈來七尺烏藤敲落南辰北斗</div>
</p><p style="text-indent:0em" class="lg-abnormal"><div class='lg-row'>我腳何似驢腳簪纓不礙落魄踢翻帝釋天冠撞碎龍王額角</div>
</p><p style="text-indent:0em" class="lg-abnormal"><div class='lg-row'>人人有箇生緣不勞向外鑽研玅普常吹鐵笛玄沙慣釣魚船</div>
</p></div>
<div class='div-other'><a id='mulu60' />
<p class='h3'>函蓋乾坤</p><p style="text-indent:0em" class="lg-abnormal"><div class='lg-row'>月隱遠山煙雲藏細雨天風光都占盡不費半文錢</div>
</p></div>
<div class='div-other'><a id='mulu61' />
<p class='h3'>截斷眾流</p><p style="text-indent:0em" class="lg-abnormal"><div class='lg-row'>及盡聖凡情誰通佛祖名三江齊下閘萬里絕流聲</div>
</p></div>
<div class='div-other'><a id='mulu62' />
<p class='h3'>隨波逐浪</p><p style="text-indent:0em" class="lg-abnormal"><div class='lg-row'>少婦操孤舟歌聲逐水流夜來風力便隨月下揚州</div>
</p></div>
<div class='div-other'><a id='mulu63' />
<p class='h3'>三種生</p><p style="text-indent:0em" class="lg-abnormal"><div class='lg-row'>隱隱未萌謾道誠未萌早已客塵生塵生不用揮鞭影勒馬歸來見太平<span class='note-inline'>(想生)</span></div>
</p><p style="text-indent:0em" class="lg-abnormal"><div class='lg-row'>於心無事已勞心於事無心未可任回首渾忘心與事一聲寒鴈出高林<span class='note-inline'>(相生)</span></div>
</p><p style="text-indent:0em" class="lg-abnormal"><div class='lg-row'>起滅相乘水上漚漚生漚滅卒無休和光踏斷漚中影鶴出銀籠天外遊<span class='note-inline'>(流注生)</span></div>
</p></div>
<div class='div-other'><a id='mulu64' />
<p class='h3'>華嚴六相</p><p style="text-indent:0em" class="lg-abnormal"><div class='lg-row'>覿面露真機總中還有別能言不是聲玅唱非千舌一月攝千江千江分一月清光何處無休更論圓缺</div>
</p></div>
<div class='div-other'><a id='mulu65' />
<p class='h3'>三界唯心</p><p style="text-indent:0em" class="lg-abnormal"><div class='lg-row'>一段風流事當陽會也無素弦彈碧嶂玉調寫晴湖天外鐘聲冷蟾中塔影孤分明只者是何必問長途</div>
</p></div>
<div class='div-other'><a id='mulu66' />
<p class='h3'>萬法惟識</p><p style="text-indent:0em" class="lg-abnormal"><div class='lg-row'>不借陽和力山山卉木芳梅晴園㫰雪柳綠岸飛霜店遠雞聲近日斜人影長盡知天氣爽那識晚風涼</div>
</p></div>
<div class='div-other'><a id='mulu67' />
<p class='h3'>曹洞</p><p style="text-indent:0em" class="lg-abnormal"><div class='lg-row'>無為端拱鎮蒼穹名姓於今孰敢通鑑冷冰壺飛彩鳳風和月殿隱青龍百司分職慵居職諸子全功不宰功自適那知身至貴江山萬里擁宸宮</div>
</p></div>
<div class='div-other'><a id='mulu68' />
<p class='h3'>臨濟</p><p style="text-indent:0em" class="lg-abnormal"><div class='lg-row'>掃蕩晴空勢獨昂吹毛三尺吐寒光長江影落鯨鰲懼邊塞聲飛狐兔藏變化魚龍施電火縱橫照用展鋒芒瞎驢滅卻瞎驢眼白日雷轟白日霜</div>
</p></div>
<div class='div-other'><a id='mulu69' />
<p class='h3'>溈仰</p><p style="text-indent:0em" class="lg-abnormal"><div class='lg-row'>閒攜鏊餅上長安底事分明在指端月朗性天光燦燦星懸義海影團團交拳物應方圓器作拜機酬隱顯盤明暗相投融境致乾坤撥轉幾人看</div>
</p></div>
<div class='div-other'><a id='mulu70' />
<p class='h3'>雲門</p><p style="text-indent:0em" class="lg-abnormal"><div class='lg-row'>閃爍紅旗紫殿頒風前高豎許誰攀金梯馬上珊瑚轡碧海鱗飛琥珀斑子結香林藏北斗花開靈樹醉東山夜來好趁揚州月滿載笙歌處處閒</div>
</p></div>
<div class='div-other'><a id='mulu71' />
<p class='h3'>法眼</p><p style="text-indent:0em" class="lg-abnormal"><div class='lg-row'>華藏重重聲色兼擬尋聲色病重添珍珠瀑瀉和雲聽瓊雪花飛帶露瞻春老葉疏三徑竹秋深光涌一輪蟾梅花笛落誰知意調出青霄律更嚴</div>
</p></div></div></div>
<div class='div-w'><p class="pre">　　　<span class='note-inline'>(弟子成睿發心備資敬刻<br/>　方丈和尚語錄第十四卷奉為多生父<br/>　　　母神遊淨域悟真常歷代師承記<br/>　　　授一生圓十地)</span></p>
</div>
<p class='juan'>寒松操禪師語錄卷第十四</p>
</div><!-- end of div[@id='body'] -->
</body></html>