<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蕅益三頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<div class='div-xu'><a id='mulu2' />
<p class='h2'>偶拈問答序</p><p>憶癸酉秋，過菰城季清程居士家，偶遇雪庭禪師。庭謂予曰：「夫禪者教之綱領、教之根本也。今時教家不信有禪，是猶取網而無綱，攀枝附葉而無根本，抑何惑哉？」予應之曰：「老師真至言也。夫禪者教之綱也，教者禪之綱也；禪者教之領也，教者禪之襟裾、袖襬也；禪者教之根本也，教者禪之枝葉花果也。教家捨其綱領、根本，固為大惑，而今禪士亦復棄網而獨存一綱；棄襟裾、袖襬而獨存一領；棄枝葉花果而獨存一枯樹<span class='corr'>樁</span>，不尤惑乎？」庭遂無語。嗟嗟！禪之與教如何可分？從上諸祖，未有敢離經一字者；從上諸大教主，亦未有不透徹心宗得大機用者。奈何末世視作兩途，真可哀矣。</p>
<p>予每講次，必極力拈提綱領、根本以示人，而人罕知薦取；又曾作三頌露此消息，而昧者猶謂：「尚是教意，未是宗意。」嗚呼！宗意果離教意，不竟同魔說乎？今更捏餈團作胡餅，以療呱呱之泣。且道畢竟是宗是教？咄！癡人前不得說夢。</p>
<p>辛卯新正四日，北天目蕅益道人書於祖堂</p>
</div>
<div class='div-other'><a id='mulu3' />
<p class='h2'>法華堂四問并答</p><p style="margin-left:1em">一問：「步步不曾離著他，因甚麼舉似不出？」</p>
<p>答：「舉則不似。」</p>
<p>頌：</p>
<p style="text-indent:0em" class="lg-abnormal"><div class='lg-row'>演若迷頭向鏡馳，狂呼歷劫未曾癡，朝來摸著娘生鼻，到底雙雙兩下垂。</div>
</p><p>又答：「分明舉似。」</p>
<p>頌：</p>
<p style="text-indent:0em" class="lg-abnormal"><div class='lg-row'>分明舉似不曾差，步步何嘗離著他？更問之乎并者也，胡人月下吹胡笳。</div>
</p><p style="margin-left:1em">二問：「說得了了分明，因甚麼用他不著？」</p>
<p>答：「說底是甚麼？」</p>
<p>頌：</p>
<p style="text-indent:0em" class="lg-abnormal"><div class='lg-row'>家常茶飯日三餐，一飽渾忘飢與寒，只恐鮮能知此味，別圖鳳腦與龍肝。</div>
</p><p>又答：「步步不曾離。」</p>
<p>頌：</p>
<p style="text-indent:0em" class="lg-abnormal"><div class='lg-row'>分明步步不曾離，日用尋常盡是伊，怪底春光遍桃李，東風消息幾能知？</div>
</p><p style="margin-left:1em">三問：「三身與三自性，是同是別？」</p>
<p>答：「且道是同是別？」</p>
<p>頌：</p>
<p style="text-indent:0em" class="lg-abnormal"><div class='lg-row'>三性三身別復同，分明指示不須融，獨憐村裏三家犬，月下啀喍吠草叢。</div>
</p><p>正答：「三自性與三身，亦同亦別。同者，由悟圓成實性，證會法身；由淨依他，成報智身；由悟遍計本空，成普應身也。別者，三身約果德，三性約境界；三身約悟顯，三性通迷悟也。」</p>
<p style="margin-left:1em">四問：「一切法皆可作四句，且如三性各四句如何作？」</p>
<p>答：「四句歷然。」</p>
<p>頌：</p>
<p style="text-indent:0em" class="lg-abnormal"><div class='lg-row'>無性緣生觸處通，有無情理互含容，一微亦必存方分，儱侗如何達此宗？</div>
</p><p>正答：「遍計所執性四句者：情有故常；理無故無常；情有即是理無，故亦常亦無常；理無即是情有，故非常非無常。</p>
<p>「依他起性四句者：緣生故常；無性故無常；緣生即無性，故亦常亦無常；無性即緣生，故非常非無常。</p>
<p>「圓成實性四句者：理有故常；情無故無常；理有即是情無，故亦常亦無常；情無即是理有，故非常非無常。亦可約不變隨緣、隨緣不變而作四句。</p>
<p>「又單約依他起性辨三性以明四句者：依他性中有圓成實性故常，如繩有麻；依他性中無遍計所執性故無常，如繩無蛇；雙照故，亦常亦無常；雙遮故，非常非無常。當知惑業苦三，皆是依他起性。於依他起，並具四句。依他苦四句，即性具法身四句也；依他惑四句，即性具報身四句也；依他業四句，即性具應身四句也。又佛三身即淨分三自性，各四句也。」</p>
</div>
<div class='div-other'><a id='mulu4' />
<p class='h2'>除夕十問并答</p><p style="margin-left:1em">一問：「如何是為實施權？」</p>
<p>答：「家家有路透長安。」</p>
<p>頌：</p>
<p style="text-indent:0em" class="lg-abnormal"><div class='lg-row'>治水功成定永圖，荒要侯甸各分符，始皇吞併非良策，眨眼秦嬰<span class='corr'>已</span>獻俘。</div>
</p><p>又答：「病多藥多。」</p>
<p>頌：</p>
<p style="text-indent:0em" class="lg-abnormal"><div class='lg-row'>病多藥亦多，須是問耆婆，黃龍湯一味，那得起沉痾？</div>
</p><p style="margin-left:1em">二問：「如何是開權顯實？」</p>
<p>答：「借婆衫子拜婆年。」</p>
<p>頌：</p>
<p style="text-indent:0em" class="lg-abnormal"><div class='lg-row'>禮到何勞漫費錢？大家恭敬賀新年，面門歡喜心安樂，不羨無懷與葛天。</div>
</p><p>又答：「子等心等。」</p>
<p>頌：</p>
<p style="text-indent:0em" class="lg-abnormal"><div class='lg-row'>子等心亦等，況復貲無盡？周給本非難，只愁不自肯。</div>
</p><p style="margin-left:1em">三問：「如何本跡雖殊，不思議一？」</p>
<p>答：「歲歲黃鶯啼緣柳。」</p>
<p>頌：</p>
<p style="text-indent:0em" class="lg-abnormal"><div class='lg-row'>春光一度一番新，賺得嬌奴起怨情，獨有東村王大姐，依依猶憶舊時人。</div>
</p><p>又答：「萬古碧潭空界月。」</p>
<p>頌：</p>
<p style="text-indent:0em" class="lg-abnormal"><div class='lg-row'>萬古碧潭月，盈虧時出沒，撈摝非有無，大辯終須訥。</div>
</p><p style="margin-left:1em">四問：「如何是觀心若起，本跡俱絕？」</p>
<p>答：「泥佛填官路。」</p>
<p>頌：</p>
<p style="text-indent:0em" class="lg-abnormal"><div class='lg-row'>路邊掘土成尊像，要走還將尊像填，只恐旁人眉墮落，漫同院主怨天然。</div>
</p><p>又答：「兩箇泥牛鬥入海。」</p>
<p>頌：</p>
<p style="text-indent:0em" class="lg-abnormal"><div class='lg-row'>泥牛鬥入海，木人齊喝采，堪笑石女兒，猶向波間待。</div>
</p><p style="margin-left:1em">五問：「如何是止觀不二？」</p>
<p>答：「天昏地陷。」</p>
<p>頌：</p>
<p style="text-indent:0em" class="lg-abnormal"><div class='lg-row'>混沌鑿開分兩儀，成形成象亂猜疑，虛空消殞知何許？正是訛傳盤古時。</div>
</p><p>又答：「古鏡掛高臺。」</p>
<p>頌：</p>
<p style="text-indent:0em" class="lg-abnormal"><div class='lg-row'>古鏡掛高臺，何妨胡漢來？秀公空拂拭，拂處轉多埃。</div>
</p><p style="margin-left:1em">六問：「如何是具縛凡夫能知如來秘密之藏？」</p>
<p>答：「幾處報讎身不死。」</p>
<p>頌：</p>
<p style="text-indent:0em" class="lg-abnormal"><div class='lg-row'>一自椎秦博浪沙，轉逢黃石圯橋斜，素書雖作劉家用，與赤松遊路未賒。</div>
</p><p>又答：「跛足長年牢把柁。」</p>
<p>頌：</p>
<p style="text-indent:0em" class="lg-abnormal"><div class='lg-row'>專心牢把柁，跛足難行路，看風便使帆，滄溟頃刻過。</div>
</p><p style="margin-left:1em">七問：「如何是初發心時便成正覺？」</p>
<p>答：「千場縱博家仍富。」</p>
<p>頌：</p>
<p style="text-indent:0em" class="lg-abnormal"><div class='lg-row'>梢粗膽壯賭場雄，破盡寒酸士子風，一擲便輸千億界，陶朱雖富未堪同。</div>
</p><p>又答：「一線銀鉤光遍地。」</p>
<p>頌：</p>
<p style="text-indent:0em" class="lg-abnormal"><div class='lg-row'>銀鉤光遍地，一線天邊麗，初夜漏聲寒，影向千江漬。</div>
</p><p style="margin-left:1em">八問：「如何是不斷生死而入涅槃？」</p>
<p>答：「大溈山下水牛肥。」</p>
<p>頌：</p>
<p style="text-indent:0em" class="lg-abnormal"><div class='lg-row'>不是怨家不聚頭，自身有債自身酬，牧童若解深深意，莫把繩鞭強繫留。</div>
</p><p>又答：「七金香水浪滔天。」</p>
<p>頌：</p>
<p style="text-indent:0em" class="lg-abnormal"><div class='lg-row'>香水浪滔天，潛流注百川，誰能嘗一滴？<span class='corr'>卻</span>病且延年。</div>
</p><p style="margin-left:1em">九問：「如何是續佛慧命？」</p>
<p>答：「依舊可憐生。」</p>
<p>頌：</p>
<p style="text-indent:0em" class="lg-abnormal"><div class='lg-row'>果然依舊可憐生，拄拄撐撐直到明，普請大家同著力，莫教倒<span class='corr'>卻</span>葡萄棚。</div>
</p><p>又答：「饑來喫飯。」</p>
<p>頌：</p>
<p style="text-indent:0em" class="lg-abnormal"><div class='lg-row'>佛命不可斷，饑來須喫飯，一日要兩餐，莫學餓死漢。</div>
</p><p style="margin-left:1em">十問：「如何是臘月三十日用得著的？」</p>
<p>答：「銀馬金錢接灶神。」</p>
<p>頌：</p>
<p style="text-indent:0em" class="lg-abnormal"><div class='lg-row'>銀馬金錢接灶神，殷勤禮拜祝虔心，一門和氣生千福，四季平安抵萬金。</div>
</p><p>又答：「困來打眠。」</p>
<p>頌：</p>
<p style="text-indent:0em" class="lg-abnormal"><div class='lg-row'>臘盡事清閒，困來便打眠，一夢猶未足，爆竹慶新年。</div>
</p></div>
<div class='div-other'><a id='mulu5' />
<div class='div-other'><a id='mulu6' />
<p class='h3'>附答覺浪禪師十問。</p><p style="margin-left:1em">杲日當空時如何？</p>
<p>夜遊者伏匿，作務者興成。</p>
<p style="margin-left:1em">天昏地陷時如何？</p>
<p>高枕安眠。</p>
<p style="margin-left:1em">夢中作夢時如何？</p>
<p>切忌枕聲落地。</p>
<p style="margin-left:1em">窮子摸著衣珠時如何？</p>
<p>何必大驚小怪？</p>
<p style="margin-left:1em">伯牙遇子期時如何？</p>
<p>那裏得此消息？</p>
<p style="margin-left:1em">一盲引眾盲，相牽入火坑時如何？</p>
<p>念彼觀音力。</p>
<p style="margin-left:1em">臨濟遇著白拈賊時如何？</p>
<p>浪杖人是曹洞宗。</p>
<p style="margin-left:1em">濁油湊著濕燈心時如何？</p>
<p>著甚死急？</p>
<p style="margin-left:1em">冷眼看人一語無時如何？</p>
<p>只恐恩多成怨。</p>
<p style="margin-left:1em">久假不歸時如何？</p>
<p>難瞞千古。</p>
</div>
<div class='div-other'><a id='mulu7' />
<p class='h3'>又答湛公十問</p><p style="margin-left:1em">佛祖慧命在懸絲，如何振起？</p>
<p>振則不起。</p>
<p style="margin-left:1em">知識滿天下，以何作略？</p>
<p>切莫被他瞞。</p>
<p style="margin-left:1em">具眼人來，如何辨別？</p>
<p><span class='corr'>卻</span>是湛公具眼。</p>
<p style="margin-left:1em">本色人相會時，如何得不染汙去？</p>
<p>染汙便非本色。</p>
<p style="margin-left:1em">用力不得時，如何快暢？</p>
<p>轉。</p>
<p style="margin-left:1em">水窮山盡處，如何進步？</p>
<p>好箇路頭。</p>
<p style="margin-left:1em">應機接物時，如何使偷心不起？</p>
<p>君子愛財，取之有道。</p>
<p style="margin-left:1em">異類中行，甚麼人去得？</p>
<p>驢前馬後漢。</p>
<p style="margin-left:1em">打破證悟關，如何行履？</p>
<p>何必問人？</p>
<p style="margin-left:1em">和身入水時，如何救人？</p>
<p>一箇棺材，兩箇死漢。</p>
</div>
<div class='div-other'><a id='mulu8' />
<p class='h3'>又答如母二問</p><p style="margin-left:1em">問：「人問大溈：『和尚百年後向甚麼處去？』溈云：『檀越人家作一條水牯牛去。』問：『學人隨來得麼？』溈云：『汝若來，須銜一莖草來。』水牯牛即不問，如何是一莖草？」</p>
<p>答：「即是自<span class='corr'>己</span>喫的。」</p>
<p>頌：</p>
<p style="text-indent:0em" class="lg-abnormal"><div class='lg-row'>生死路茫茫，輪迴正未央，須銜一莖草，切勿借他糧。</div>
</p><p style="margin-left:1em">問：「溈山遇寒、拾於松門夾道，拾作虎吼三聲，及拈拄杖問云：『老兄喚者箇作甚麼？』溈皆無對。未審拾得兩度拈處，意旨如何？」</p>
<p>答：「忘<span class='corr'>卻</span>了也。」</p>
<p>頌：</p>
<p style="text-indent:0em" class="lg-abnormal"><div class='lg-row'>兩度拈來一總忘，何須平地別商量？同條生不同條死，愁聽寒鴉度夕陽。</div>
</p></div></div></div>
<p class='juan'><a id='mulu9' />藕益三頌</p><p class="byline">明　菩薩沙彌古吳智旭　述</p>
<div class='div-other'><a id='mulu10' />
<p class='h1'>○大方廣佛華嚴經頌并序</p>
<div class='div-xu'><a id='mulu11' /><p>剎海入微塵，不是一多相即；毫端呈法界，非干小大相容。秖緣法爾如然，所以不容思議。分凡聖、較淺深，大似邀空華結果；掃語言、諱修證，無端禁石女生兒。睹明星而了悟，栽成眼上兩莖眉；遍眾會以敷揚，繪出空中千色彩。然雖今事門頭覓一塵而無朕，不妨實際理地炳萬法以齊彰。大哉絕對待之假名，方矣泯分滿之殊相，廣則毛孔邊際等虛空之莫窮，佛則介爾凡心即真常之妙覺，華乃因果同時，嚴乃能所不二。是以若通若別，可軌可持，十界並遵，三世一轍。然一丸而眾香悉具；飲一滴而諸河頓嘗。普請露柱燈籠，聽取葛藤絡索。</p>
</div>
<div class='div-other'><a id='mulu12' />
<p class='h2'>世主妙嚴品第一</p><p style="text-indent:0em" class="lg-abnormal"><div class='lg-row'>萬國衣冠拜冕旒，御筵香染繡羅裘，不觀上苑枝條茂，那信蒼穹兩露周？踏破波濤渾是水，織成縷線漫稱紬，莫嫌山谷泉聲小，大海何嘗擇細流？</div>
</p></div>
<div class='div-other'><a id='mulu13' />
<p class='h2'>如來現相品第二</p><p style="text-indent:0em" class="lg-abnormal"><div class='lg-row'>眾齒光明遍剎塵，十方雲集主中賓，眉間足下出還入，極果應知即正因。蓮現何曾離本際？勝音寧復是他人？殷勤聽取伽陀句，白牯狸奴知最親。</div>
</p></div>
<div class='div-other'><a id='mulu14' />
<p class='h2'>普賢三昧品第三</p><p style="text-indent:0em" class="lg-abnormal"><div class='lg-row'>運水搬柴足可娛，藏身三昧阿誰無？擬求佛手來摩頂，翻昧衣中如意珠。尺鏡遍含空界影，寸雲堪灑剎塵枯，勞他依正同宣偈，喚出滄溟月影孤。</div>
</p></div>
<div class='div-other'><a id='mulu15' />
<p class='h2'>世界成就品第四</p><p style="text-indent:0em" class="lg-abnormal"><div class='lg-row'>大覺空生海一漚，一漚拈起海全收，休將十事為他事，認卻鬍鬚失卻頭。</div>
</p></div>
<div class='div-other'><a id='mulu16' />
<p class='h2'>華藏世界品第五</p><p style="text-indent:0em" class="lg-abnormal"><div class='lg-row'>鼻孔下垂，眼睛橫布，毛竅玲瓏，皮膚連附。地種無殊，森羅草樹，師子全威，奚分象兔？欲知華藏莊嚴，不離剎那安住，擬向心外覓玄，昧卻介爾性具。</div>
</p></div>
<div class='div-other'><a id='mulu17' />
<p class='h2'>毘盧遮那品第六</p><p style="text-indent:0em" class="lg-abnormal"><div class='lg-row'>閻浮本是輪王地，幾度征誅始定疆，曾聽胡笳月下曲，不須鶴唳亦悲傷。</div>
</p></div>
<div class='div-other'><a id='mulu18' />
<p class='h2'>如來名號第七</p><p style="text-indent:0em" class="lg-abnormal"><div class='lg-row'>十千名號任他呼，那個男兒不丈夫？借問而今說法者，文殊還有幾文殊？</div>
</p></div>
<div class='div-other'><a id='mulu19' />
<p class='h2'>四聖諦品第八</p><p style="text-indent:0em" class="lg-abnormal"><div class='lg-row'>藥病相連頭緒多，一番提起一番訛，無生無量歸無作，大海從來具眾波。</div>
</p></div>
<div class='div-other'><a id='mulu20' />
<p class='h2'>光明覺品第九</p><p style="text-indent:0em" class="lg-abnormal"><div class='lg-row'>故園消息斷多秋，夢裏尋思淚未收，驚蟄一聲啼鳥亂，不堪覽鏡倍生愁。</div>
</p></div>
<div class='div-other'><a id='mulu21' />
<p class='h2'>菩薩問明品第十</p><p style="text-indent:0em" class="lg-abnormal"><div class='lg-row'>白雪陽春和者稀，弟兄且自協壎箎，華周妻子三年哭，引得齊人盡皺眉。</div>
</p></div>
<div class='div-other'><a id='mulu22' />
<p class='h2'>淨行品第十一</p><p style="text-indent:0em" class="lg-abnormal"><div class='lg-row'>棒打石人頭，老翁入場屋，憐見嚼飯未為醜，上大人書勸熟讀，一朝讀到可知禮，錦繡文章充滿腹。</div>
</p></div>
<div class='div-other'><a id='mulu23' />
<p class='h2'>賢首品第十二</p><p style="text-indent:0em" class="lg-abnormal"><div class='lg-row'>認影迷頭歷劫行，狂心初歇鼻分明，神珠拈出隨君用，衣不蠶兮食不耕。</div>
</p></div>
<div class='div-other'><a id='mulu24' />
<p class='h2'>升須彌山頂品第十三</p><p style="text-indent:0em" class="lg-abnormal"><div class='lg-row'>平地風波浸殺人，漫傳不動又高升，佛身充滿無來去，金屑休教著眼睛。</div>
</p></div>
<div class='div-other'><a id='mulu25' />
<p class='h2'>須彌頂上偈讚品第十四</p><p style="text-indent:0em" class="lg-abnormal"><div class='lg-row'>成群作隊弄精魂，破盡家私滅盡門，唱得哩嗹嗹哩曲，大家扶起舊沙盆。</div>
</p></div>
<div class='div-other'><a id='mulu26' />
<p class='h2'>十住品第十五</p><p style="text-indent:0em" class="lg-abnormal"><div class='lg-row'>瞿曇一指不肯剟，央掘魔羅追不歇，忽然放下手中刀，失卻孃生一頭髮。</div>
</p></div>
<div class='div-other'><a id='mulu27' />
<p class='h2'>梵行品第十六</p><p style="text-indent:0em" class="lg-abnormal"><div class='lg-row'>打破一桶做一桶，顛仙此話非儱侗，鄱陽大戰定江南，　聖皇也賴三軍勇。</div>
</p></div>
<div class='div-other'><a id='mulu28' />
<p class='h2'>初發心功德品第十七</p><p style="text-indent:0em" class="lg-abnormal"><div class='lg-row'>三際覓心不可得，擬從何處發菩提？東風一夜傳春信，花滿園林泉滿谿。</div>
</p></div>
<div class='div-other'><a id='mulu29' />
<p class='h2'>明法品第十八</p><p style="text-indent:0em" class="lg-abnormal"><div class='lg-row'>子孝父心寬，臣賢君位安，創業固不易，守成尤自難，車輪鳥翼喻，明月照人寒。</div>
</p></div>
<div class='div-other'><a id='mulu30' />
<p class='h2'>升夜摩天宮品第十九</p><p style="text-indent:0em" class="lg-abnormal"><div class='lg-row'>天名時分地如雲，孔雀鵝王化久聞，特地任公更垂釣，牽翻海底浪紛紜。</div>
</p></div>
<div class='div-other'><a id='mulu31' />
<p class='h2'>夜摩宮中偈讚品第二十</p><p style="text-indent:0em" class="lg-abnormal"><div class='lg-row'>律呂宮商無別調，都俞喜起聖明時，堯天舜日同欽戴，卻歎巢由總不知。</div>
</p></div>
<div class='div-other'><a id='mulu32' />
<p class='h2'>十行品第二十一</p><p style="text-indent:0em" class="lg-abnormal"><div class='lg-row'>萬卉莊嚴功德林，鳥啼花落影森森，夜行不許明須到，才出門來草<span class='corr'>已</span>深。</div>
</p></div>
<div class='div-other'><a id='mulu33' />
<p class='h2'>十無盡藏品第二十二</p><p style="text-indent:0em" class="lg-abnormal"><div class='lg-row'>克家須是破家兒，撒潑黃金似爛泥，餓殺鄧通繇命薄，天朝雨露本無私。</div>
</p></div>
<div class='div-other'><a id='mulu34' />
<p class='h2'>升兜率天宮品第二十三</p><p style="text-indent:0em" class="lg-abnormal"><div class='lg-row'>賣盡風流不著錢，桃花如燄柳如煙，笙歌畫舫酣明月，見說今年似舊年。</div>
</p></div>
<div class='div-other'><a id='mulu35' />
<p class='h2'>兜率宮中偈讚品第二十四</p><p style="text-indent:0em" class="lg-abnormal"><div class='lg-row'>家醜何勞向外揚？未曾作賊便招贓，邊城多少離家客，刁斗初鳴轉斷腸。</div>
</p></div>
<div class='div-other'><a id='mulu36' />
<p class='h2'>十迴向品第二十五</p><p style="text-indent:0em" class="lg-abnormal"><div class='lg-row'>水滿長町霞滿天，村中處處起寒煙，耕牛自解循歸路，不用山童努力牽。</div>
</p><p style="text-indent:0em" class="lg-abnormal"><div class='lg-row'>懸梁刺股揣摩成，說得燕王與趙盟，何似當年赤帝子？入關先<span class='corr'>已</span>縛秦嬰。</div>
</p></div>
<div class='div-other'><a id='mulu37' />
<p class='h2'>十地品第二十六</p><p style="text-indent:0em" class="lg-abnormal"><div class='lg-row'>坤儀厚重德無疆，能載能生直且方，看取四微非異性，不妨十岳各稱王。伶俐衲，細思量，微塵剎土漚中影，莫負眉間毫相光。</div>
</p></div>
<div class='div-other'><a id='mulu38' />
<p class='h2'>十定品第二十七</p><p style="text-indent:0em" class="lg-abnormal"><div class='lg-row'>有出有入非正定，試問剎那有何性？假饒覓見普賢身，依舊重添普眼病。君不見！女子跏趺佛座邊，文殊空把神通震，棄諸陰蓋下方來，缽盂端的元無柄。</div>
</p></div>
<div class='div-other'><a id='mulu39' />
<p class='h2'>十通品第二十八</p><p style="text-indent:0em" class="lg-abnormal"><div class='lg-row'>饑來吃飯困來眠，不用安排信自然，消盡幾多閒日月，止留秋水與長天。</div>
</p></div>
<div class='div-other'><a id='mulu40' />
<p class='h2'>十忍品第二十九</p><p style="text-indent:0em" class="lg-abnormal"><div class='lg-row'>立錐無地并無錐，飲痛吞聲秪自知，忽解白拈閒活計，終朝袖手有餘貲。</div>
</p></div>
<div class='div-other'><a id='mulu41' />
<p class='h2'>阿僧秖品第三十</p><p style="text-indent:0em" class="lg-abnormal"><div class='lg-row'>介爾心王絕數量，僧祇數量轉分明，微塵法界全成壞，五眼如何算得清？</div>
</p></div>
<div class='div-other'><a id='mulu42' />
<p class='h2'>壽量品第三十一</p><p style="text-indent:0em" class="lg-abnormal"><div class='lg-row'>黃<span class='corr'>粱</span>一夢過名關，箇事分明迷悟間，欲向勝蓮分晝夜，且從極樂問迴還。</div>
</p></div>
<div class='div-other'><a id='mulu43' />
<p class='h2'>諸菩薩住處品第三十二</p><p style="text-indent:0em" class="lg-abnormal"><div class='lg-row'>蟭螟眉上多巖谷，結冬度夏居堪卜，任憑劫火洞然燒，此地清涼有餘緣。</div>
</p><p style="text-indent:0em" class="lg-abnormal"><div class='lg-row'>色色塵塵盡道場，何勞剜肉別成瘡？賺他無數癡男女，東走西馳昧故鄉。</div>
</p></div>
<div class='div-other'><a id='mulu44' />
<p class='h2'>佛不思議法品第三十三</p><p style="text-indent:0em" class="lg-abnormal"><div class='lg-row'>一念緣起無生，九界空華敗壞，多年枯木爛藤，慣會成精作怪，正許擬議思量，不許占龜買卦。</div>
</p></div>
<div class='div-other'><a id='mulu45' />
<p class='h2'>如來十身相海品第三十四</p><p style="text-indent:0em" class="lg-abnormal"><div class='lg-row'>佛說非身是大身，百花枝上露全春，癡人猶計九十七，獨勝尋常四八倫。</div>
</p></div>
<div class='div-other'><a id='mulu46' />
<p class='h2'>如來隨好光明功德品第三十五</p><p style="text-indent:0em" class="lg-abnormal"><div class='lg-row'>千輻輪光圓滿王，獄中菩薩鼻昂藏，三重十地雖圓頓，鈍置人間放逸即。</div>
</p></div>
<div class='div-other'><a id='mulu47' />
<p class='h2'>普賢行品第三十六</p><p style="text-indent:0em" class="lg-abnormal"><div class='lg-row'>一念無瞋即普賢，說時容易用時難，世間多少弄潮客，不解撐船淺水灘。</div>
</p></div>
<div class='div-other'><a id='mulu48' />
<p class='h2'>如來出現品第三十七</p><p style="text-indent:0em" class="lg-abnormal"><div class='lg-row'>遍界本無藏跡地，家親無故常為崇，眉間毫相播精靈，口裏光明作魑魅。分明賣弄屋中金，帶累兒孫向外覷，假饒入得手中來，明朝不是今朝事。</div>
</p></div>
<div class='div-other'><a id='mulu49' />
<p class='h2'>離世間品第三十八</p><p style="text-indent:0em" class="lg-abnormal"><div class='lg-row'>花枝隨處短長，春色元無高下，觸著一孔毫毛，惹得通身害怕。縱然瓶瀉雲興，終難說盡者話，蓮華本自水生，不用描空作畫。</div>
</p></div>
<div class='div-other'><a id='mulu50' />
<p class='h2'>入法界品第三十九</p><p style="text-indent:0em" class="lg-abnormal"><div class='lg-row'>師子頻申三昧，從來何曾覆蓋？坐在水中渴死，秖因畏溺為害。自從認得即君，更不沿途乞丐，兔子角上翻身，烏龜毛裏作會，憑他水盡山窮，寸步不居門外。</div>
</p></div>
<div class='div-other'><a id='mulu51' />
<p class='h2'>普賢行願品</p>
<div class='div-other'><a id='mulu52' /><p>十大願王，遵歸極樂，末後牢關，和盤直拓。擬議躊躇，千錯萬錯，說性譚心，無繩自縛。親睹如來無量光，方知此話非嬉謔，寄語參玄學語流，休將向上閒穿鑿。</p>
</div>
<div class='div-other'><a id='mulu53' />
<p class='h3'>福城東，莊嚴幢娑羅林，文殊師利菩薩</p><p style="text-indent:0em" class="lg-abnormal"><div class='lg-row'>眾生住地無明，諸佛根本實智，從來但一月真，云何有是非是？既發無上菩提，豈更迷名失義？歷盡煙水百城，寸步不曾相離。</div>
</p></div>
<div class='div-other'><a id='mulu54' />
<p class='h3'>勝樂國妙峰山，德雲比丘，憶念一切諸佛境界智慧光明普見法門。</p><p style="text-indent:0em" class="lg-abnormal"><div class='lg-row'>演若達多狂始定，十方國土明如鏡，鏡中現出無數頭，一聲喚著聲聲應。</div>
</p></div>
<div class='div-other'><a id='mulu55' />
<p class='h3'>海岸國，海雲比丘，普眼法門。</p><p style="text-indent:0em" class="lg-abnormal"><div class='lg-row'>大海境界隨思念，湧出如來光燦爛，一句難將海墨書，留與無聞作針砭。</div>
</p></div>
<div class='div-other'><a id='mulu56' />
<p class='h3'>楞伽道邊海岸聚落，善住比丘，普速疾供養諸佛成就眾生無礙解脫門。</p><p style="text-indent:0em" class="lg-abnormal"><div class='lg-row'>大地本來無寸土，空中行住未為難，幾多悲智莊嚴事，一枕南柯夢欲殘。</div>
</p></div>
<div class='div-other'><a id='mulu57' />
<p class='h3'>達里鼻茶國自在城人，彌伽，妙音陀羅尼光明法門。</p><p style="text-indent:0em" class="lg-abnormal"><div class='lg-row'>叨作輪王親胤，坐受公孤謨訓，傳來輪字莊嚴，頒向九州百郡。</div>
</p></div>
<div class='div-other'><a id='mulu58' />
<p class='h3'>住林聚落，解脫長者，如來無礙莊嚴解脫門。</p><p style="text-indent:0em" class="lg-abnormal"><div class='lg-row'>無邊佛剎，莊嚴清淨，身中顯現，悲歡離合。滿場究竟，皆從一線，說破只是自心，免使別求神變。</div>
</p></div>
<div class='div-other'><a id='mulu59' />
<p class='h3'>閻浮提畔摩利伽羅國，海幢比丘，普眼捨得三昧。</p><p style="text-indent:0em" class="lg-abnormal"><div class='lg-row'>殊形異狀，遍體出生，六月六日，播弄精靈，喚作般若，嬰兒喪明。</div>
</p></div>
<div class='div-other'><a id='mulu60' />
<p class='h3'>海潮處普莊嚴園，休捨優婆夷，離憂安隱幢解脫門。</p><p style="text-indent:0em" class="lg-abnormal"><div class='lg-row'>見聞同住不唐捐，吸盡西江未足傳，向若歎洋慚灌叟，鐵圍山外有香泉。</div>
</p></div>
<div class='div-other'><a id='mulu61' />
<p class='h3'>那羅素國，毘目瞿沙仙人，無勝幢解脫。</p><p style="text-indent:0em" class="lg-abnormal"><div class='lg-row'>摩頂執手，東奔西走，<span class='corr'>眨</span>得眼來，天長地久。落花紅處象王迴，芳草綠時師子吼。</div>
</p></div>
<div class='div-other'><a id='mulu62' />
<p class='h3'>伊沙那聚落，勝執婆羅門，無盡輪解脫。</p><p style="text-indent:0em" class="lg-abnormal"><div class='lg-row'>刀山火聚足清安，只是全身投入難，拼得一條窮性命，髑髏孔裏夜光寒。</div>
</p></div>
<div class='div-other'><a id='mulu63' />
<p class='h3'>師子奮迅城，慈行童女，般若波羅密普莊嚴門。</p><p style="text-indent:0em" class="lg-abnormal"><div class='lg-row'>清淨法身，牆壁瓦礫，種種異門，何莫何適？欲知百萬陀羅尼，好向莊嚴宮殿覓。</div>
</p></div>
<div class='div-other'><a id='mulu64' />
<p class='h3'>三眼國，善見比丘，隨順燈解脫門。</p><p style="text-indent:0em" class="lg-abnormal"><div class='lg-row'>風和日暖魚尋餌，楊柳桃花夾岸新，多少長安美公子，翩翩裘馬惜芳春。</div>
</p></div>
<div class='div-other'><a id='mulu65' />
<p class='h3'>名聞國<span class='corr'>河</span>渚，自在主童子，一切工巧大神通智光明法門。</p><p style="text-indent:0em" class="lg-abnormal"><div class='lg-row'>童子無聊，聚沙為戲，算去算來，有名無義。漚滅空無，是一是二，雖然恁麼舉揚，不免眼中添剌。</div>
</p></div>
<div class='div-other'><a id='mulu66' />
<p class='h3'>海住大城，具足優婆夷，無盡福德藏解脫門。</p><p style="text-indent:0em" class="lg-abnormal"><div class='lg-row'>一器幾何？十界供普，吞時脹殺人天，吐時餓殺佛祖。問取童女十千，畢竟作何去取？</div>
</p></div>
<div class='div-other'><a id='mulu67' />
<p class='h3'>大興城，明智居士，隨意出生福德藏解脫門。</p><p style="text-indent:0em" class="lg-abnormal"><div class='lg-row'>仰視虛空，所須悉下分明；各自帶來，何故向他酬謝？識破者點機關，便解逄緣不借。</div>
</p></div>
<div class='div-other'><a id='mulu68' />
<p class='h3'>師子宮大城，法寶髻長者，無量福德寶藏解脫門。</p><p style="text-indent:0em" class="lg-abnormal"><div class='lg-row'>奏樂燒香迴向因，十重樓閣報分明，可憐歌舞場中客，荒卻良田不肯耕。</div>
</p></div>
<div class='div-other'><a id='mulu69' />
<p class='h3'>藤根國普門城，普眼長者，令一切眾生普見諸佛歡喜法門。</p><p style="text-indent:0em" class="lg-abnormal"><div class='lg-row'>知病識藥，將錯就錯，和合諸香，無作為作。只恐城東老母來，不用許多閒絡索。</div>
</p></div>
<div class='div-other'><a id='mulu70' />
<p class='h3'>多羅幢城，無厭足王，如幻解脫。</p><p style="text-indent:0em" class="lg-abnormal"><div class='lg-row'>從古護生須是殺，直教殺盡始安居，慈悲瞋恚兩舌語，暮三朝四撫群狙。</div>
</p></div>
<div class='div-other'><a id='mulu71' />
<p class='h3'>妙光城，大光王，大慈幢行。</p><p style="text-indent:0em" class="lg-abnormal"><div class='lg-row'>曾母指疼，曾參看蹙，非因天性相關，只為一般皮肉。纔涉擬議思量，不啻大唐天竺。</div>
</p></div>
<div class='div-other'><a id='mulu72' />
<p class='h3'>安住王都，不動優婆夷，求一切法無厭足三昧。</p><p style="text-indent:0em" class="lg-abnormal"><div class='lg-row'>堂宇光明普耀，霧變深山文豹，自在平等總持，不離音聲笑貌，貪觀佛剎道場，卻被浮雲籠罩。</div>
</p></div>
<div class='div-other'><a id='mulu73' />
<p class='h3'>無量都薩羅城，遍行外道，至一切處菩薩行。</p><p style="text-indent:0em" class="lg-abnormal"><div class='lg-row'>小兒啼哭秖因饑，拈得饅頭當米餈，一飽自然無病痛，不勞他處別尋醫。</div>
</p></div>
<div class='div-other'><a id='mulu74' />
<p class='h3'>廣大國，優缽羅華長者，調和香法。</p><p style="text-indent:0em" class="lg-abnormal"><div class='lg-row'>長者如何慣鬻香？不知誰處得真方？天涯海角多知己，莫歎孤身落異鄉。</div>
</p></div>
<div class='div-other'><a id='mulu75' />
<p class='h3'>樓閣大城，婆施羅船師，大悲幢行。</p><p style="text-indent:0em" class="lg-abnormal"><div class='lg-row'>暴虎馮河吾不與，長年柁手最知幾，波斯到岸因風便，采得明珠滿載歸。</div>
</p></div>
<div class='div-other'><a id='mulu76' />
<p class='h3'>可樂城，無上勝長者，至一切處修菩薩行清淨法門。</p><p style="text-indent:0em" class="lg-abnormal"><div class='lg-row'>無依無作逞神通，誰信鄉風處處同？賣盡拙時留下巧，盧花依舊宿漁翁。</div>
</p></div>
<div class='div-other'><a id='mulu77' />
<p class='h3'>輸那國迦陵迦林城，師子頻申比丘尼，成就一切智解脫。</p><p style="text-indent:0em" class="lg-abnormal"><div class='lg-row'>一育多種，二無兩般，眾會不迮，園林不寬，依正遶旋無量匝，明星初湧夜更闌。</div>
</p></div>
<div class='div-other'><a id='mulu78' />
<p class='h3'>險難國寶莊嚴城，婆須密多女，離貪欲際解脫。</p><p style="text-indent:0em" class="lg-abnormal"><div class='lg-row'>旃檀樹下足蚖蛇，蓮華池畔蜂充塞，曾向嵩山社裏來，始知趺法從他得。</div>
</p></div>
<div class='div-other'><a id='mulu79' />
<p class='h3'>善度城，鞞瑟胝羅居士，不般涅槃際解脫。</p><p style="text-indent:0em" class="lg-abnormal"><div class='lg-row'>一座旃檀佛塔，信手隨心開闔，見得三世分明，也是空華雜沓，明朝便是新年，今夜且稱殘臘。</div>
</p></div>
<div class='div-other'><a id='mulu80' />
<p class='h3'>補怛洛迦山，觀自在菩薩，大悲行解脫門。</p><p style="text-indent:0em" class="lg-abnormal"><div class='lg-row'>遙見連忙唱善來，也知年老惜嬰孩，待他立德揚名日，始信而今滿面灰。</div>
</p></div>
<div class='div-other'><a id='mulu81' />
<p class='h3'>東方正趣菩薩，普門速疾行解脫。</p><p style="text-indent:0em" class="lg-abnormal"><div class='lg-row'>曾聞著靴水上立，馬到長安靴未濕，走遍虛空盡未來，普賢毛裏高相揖。</div>
</p></div>
<div class='div-other'><a id='mulu82' />
<p class='h3'>墮羅缽底城，大天神，雲網解脫</p><p style="text-indent:0em" class="lg-abnormal"><div class='lg-row'>長舒四手取海水，洗面無端摸著觜，借婆衫子拜婆年，孤兒本是趙家子。</div>
</p></div>
<div class='div-other'><a id='mulu83' />
<p class='h3'>菩提場，安住主地神，不可壞智慧藏法門。</p><p style="text-indent:0em" class="lg-abnormal"><div class='lg-row'>寶藏相隨夙善根，勞他指示語溫溫，分明福地生靈種，幾箇男兒解報恩。</div>
</p></div>
<div class='div-other'><a id='mulu84' />
<p class='h3'>迦毘羅城，婆珊婆演底主夜神，破一切眾生癡暗法光明解脫。</p><p style="text-indent:0em" class="lg-abnormal"><div class='lg-row'>日沒西陲鳥宿林，滿天星斗映江涔，漁翁綸線垂將盡，釣得金鱗大幾尋。</div>
</p></div>
<div class='div-other'><a id='mulu85' />
<p class='h3'>菩提場內，普德淨光主夜神，寂淨禪定樂普遊步解脫。</p><p style="text-indent:0em" class="lg-abnormal"><div class='lg-row'>古鏡磨來徹體明，山河國土炳然呈，不因走遍天涯路，豈信居家腳底輕？</div>
</p></div>
<div class='div-other'><a id='mulu86' />
<p class='h3'>菩提場右，喜目觀察眾生主夜神，大勢力普喜幢解脫。</p><p style="text-indent:0em" class="lg-abnormal"><div class='lg-row'>未到酒家香十里，開樽轉覺醉醺醺，不知昔日耕耘苦，便擬無錢賒幾斤。</div>
</p></div>
<div class='div-other'><a id='mulu87' />
<p class='h3'>普救眾生妙德主夜神，普現一切世間調伏眾生解脫。</p><p style="text-indent:0em" class="lg-abnormal"><div class='lg-row'>猛火何能燒得木？木中出火自成燒，眉間光照君看取，火種傳來是幾朝？</div>
</p></div>
<div class='div-other'><a id='mulu88' />
<p class='h3'>寂靜音海主夜神，念念出生廣大喜莊嚴解脫。</p><p style="text-indent:0em" class="lg-abnormal"><div class='lg-row'>樹根依地果依空，培得根深果實豐，波利質多人不信，諸天日夜挹香風。</div>
</p></div>
<div class='div-other'><a id='mulu89' />
<p class='h3'>守護一切城增長威力主夜神，甚深自在妙音解脫。</p><p style="text-indent:0em" class="lg-abnormal"><div class='lg-row'>洪鐘隨扣便隨鳴，聲性何關四性生？杜口也知非得<span class='corr'>已</span>，不堪重舉似群盲。</div>
</p></div>
<div class='div-other'><a id='mulu90' />
<p class='h3'>開敷一切樹華主夜神，菩薩出生廣大喜光明解脫。</p><p style="text-indent:0em" class="lg-abnormal"><div class='lg-row'>賢其賢而親其親，樂其樂而利其利，承流宣化不違時，便是循良方正吏。</div>
</p></div>
<div class='div-other'><a id='mulu91' />
<p class='h3'>大願精進力救護一切眾生夜神，教化眾生令生善根解脫。</p><p style="text-indent:0em" class="lg-abnormal"><div class='lg-row'>摩尼現色元非色，日影無來示去來，夢裏墮河雖是妄，一翻提起亦添哀。</div>
</p></div>
<div class='div-other'><a id='mulu92' />
<p class='h3'>嵐毘尼園，妙德神，菩薩於無量劫遍一切處示現受生自在解脫。</p><p style="text-indent:0em" class="lg-abnormal"><div class='lg-row'>十種受生藏，積年行貨帳，討時沒分文，算時有多樣。直教除盡算盤珠，十尺元來是一丈。</div>
</p></div>
<div class='div-other'><a id='mulu93' />
<p class='h3'>迦毘羅城，釋女瞿波，觀察菩薩三昧海解脫。</p><p style="text-indent:0em" class="lg-abnormal"><div class='lg-row'>塵劫追隨非偶然，染因緣是淨因緣，鴛鴦帳裏調琴瑟，喚醒寒鴉樹上眠。</div>
</p></div>
<div class='div-other'><a id='mulu94' />
<p class='h3'>佛母摩耶，大願智幻解脫門。</p><p style="text-indent:0em" class="lg-abnormal"><div class='lg-row'>無生無不生，幻法元非法，腹同世界寬，身似浮雲<span class='corr'>杳。</span>調御天人師，收來做一匝，擬將普眼觀，赤翳生眉睫。</div>
</p></div>
<div class='div-other'><a id='mulu95' />
<p class='h3'>正念天王女天主光，無礙念清淨莊嚴解脫。</p><p style="text-indent:0em" class="lg-abnormal"><div class='lg-row'>過去無邊事，何勞更憶知？只因生處熟，熟處更難移。</div>
</p></div>
<div class='div-other'><a id='mulu96' />
<p class='h3'>毘羅城，童子師遍友。</p><p style="text-indent:0em" class="lg-abnormal"><div class='lg-row'>謬為人師，尸位曠職，問他法門，推向子息，若不勘破，一錢不直。</div>
</p></div>
<div class='div-other'><a id='mulu97' />
<p class='h3'>善知眾藝童子，菩薩字智。</p><p style="text-indent:0em" class="lg-abnormal"><div class='lg-row'>天籟地籟，休教錯會，入得門來，不妨在外。</div>
</p></div>
<div class='div-other'><a id='mulu98' />
<p class='h3'>婆呾那城，賢勝優婆夷，無依處道場解脫。</p><p style="text-indent:0em" class="lg-abnormal"><div class='lg-row'>有盡無盡，無依有依，道場三昧，雲駛花飛。</div>
</p></div>
<div class='div-other'><a id='mulu99' />
<p class='h3'>沃田城，堅固解脫長者，無著念清淨莊嚴解脫。</p><p style="text-indent:0em" class="lg-abnormal"><div class='lg-row'>既名無著，何更勤求？若言一串，終成兩頭。</div>
</p></div>
<div class='div-other'><a id='mulu100' />
<p class='h3'>妙月長者，淨智光明解脫。</p><p style="text-indent:0em" class="lg-abnormal"><div class='lg-row'>宅有光明，奚稱淨智，雖不說明，早相鈍置。</div>
</p></div>
<div class='div-other'><a id='mulu101' />
<p class='h3'>出生城，無勝軍長者，無盡相解脫。</p><p style="text-indent:0em" class="lg-abnormal"><div class='lg-row'>見無量佛，得無盡藏，問取善財，是相非相。</div>
</p></div>
<div class='div-other'><a id='mulu102' />
<p class='h3'>法聚落，最寂靜婆羅門，誠願語解脫。</p><p style="text-indent:0em" class="lg-abnormal"><div class='lg-row'>揭諦揭諦，除冥抉翳，足趾血乾，胞胎落地。</div>
</p></div>
<div class='div-other'><a id='mulu103' />
<p class='h3'>妙意華門城，德生童子、有德童女，幻住解脫。</p><p style="text-indent:0em" class="lg-abnormal"><div class='lg-row'>海外青山雲外霓，體中權實漫分枝，同條生不同條死，更問龍華調御師。</div>
</p></div>
<div class='div-other'><a id='mulu104' />
<p class='h3'>海岸國大莊嚴園，毘盧遮那莊嚴藏樓閣，彌勒菩薩，入三世一切境界不忘念智莊嚴藏解脫。</p><p style="text-indent:0em" class="lg-abnormal"><div class='lg-row'>果覺因心事不殊，訂寧終始意無餘，曾為浪子方憐客，不是波斯莫獻珠。</div>
</p><p style="text-indent:0em" class="lg-abnormal"><div class='lg-row'>乾闥婆城鏡裏呈，無邊色像倍分明，去來彈指閒家具，未瞥徒勞瞪眼睛。</div>
</p></div>
<div class='div-other'><a id='mulu105' />
<p class='h3'>普門國蘇摩那城，文殊師利，遙申右手按頂。</p><p style="text-indent:0em" class="lg-abnormal"><div class='lg-row'>若來已，更不來，若見已，更不見，忽然摸著鼻頭，端的高高在面。</div>
</p></div>
<div class='div-other'><a id='mulu106' />
<p class='h3'>如來座前，普賢菩薩。</p><p style="text-indent:0em" class="lg-abnormal"><div class='lg-row'>身經百戰定封疆，遍界成平返故鄉，馬上幾多驚險事，不堪說向夜郎王。</div>
</p><p style="text-indent:0em" class="lg-abnormal"><div class='lg-row'>剎剎塵塵性本融，非關作意顯神通，阿誰身上無毛孔？忍使伽瓶局太空。</div>
</p></div>
<div class='div-other'><a id='mulu107' />
<p class='h3'>善財菩薩，一生圓滿。</p><p style="text-indent:0em" class="lg-abnormal"><div class='lg-row'>歷代相傳舊祖基，分明稚小被他欺，京城府縣都曾訴，土地城隍到處祈。終訟總之非得已，贏來那別有便宜，愁人莫與無愁說，說與無愁總不知。</div>
</p></div></div>
<div class='div-other'><a id='mulu108' />
<p class='h2'>全部總頌</p><p style="text-indent:0em" class="lg-abnormal"><div class='lg-row'>讀遍神農本草書，根莖花果辨無餘，採來件件都堪用，看去般般總不殊。必死秖因疾尚諱，可生終賴藥相扶，大黃能補參能瀉，莫效庸醫守一隅。</div>
</p></div></div>
<div class='div-other'><a id='mulu109' />
<p class='h1'>○大佛頂首楞嚴經二十五圓通頌并序</p>
<div class='div-xu'><a id='mulu110' /><p>一真亡影待，七花八裂析旃檀；眾聖失巴鼻，萬別千差歸渤海。正令全提，假饒茅屋牖邊鼠雀，豈容穿過？旁通一線，任你含元殿裡庶民，亦可往來。所以道：得之則狸奴白牯動地驚天；失之則諸佛如來愁眉鎖目。</p>
<p>此〈大佛頂首楞嚴王三昧〉二十五圓通法門者，聲聲毒鼓，喪盡根塵識大命根；法法醍醐，灌醒空假中道血脈。可謂通身是病通身藥，是處有穴是處針；縱令遁入膏肓，難免者婆妙手。捻餅作團，饑兒之啼哭可止；鍊酥成酒，猛光之痼疾堪醫。漫道泥牛入海，且看木馬嘶風。觸著痛處，自身有苦自身知；掘得寶來，大家有福大家享。由是各系一頌，以為利根鞭影云。</p>
</div>
<div class='div-other'><a id='mulu111' />
<p class='h2'>憍陳那，於佛音聲，悟明四諦。</p><p style="text-indent:0em" class="lg-abnormal"><div class='lg-row'>鹿苑初陳門外車，諸天餓鬼辨河沙，東風一夜傳春信，開盡黃梅嶺上花。</div>
</p></div>
<div class='div-other'><a id='mulu112' />
<p class='h2'>優波尼沙陀，悟諸色性，以從不淨。</p><p style="text-indent:0em" class="lg-abnormal"><div class='lg-row'>傀儡登場怖偃師，楚王一怒體分離，目成從此無消息，坐聽寒林啼子規。</div>
</p></div>
<div class='div-other'><a id='mulu113' />
<p class='h2'>香嚴童子，觀香意銷。</p><p style="text-indent:0em" class="lg-abnormal"><div class='lg-row'>幼婦初裝倚翠樓，新郎曉起尚含羞，無端召作征遼將，向月胡笳起暮愁。</div>
</p></div>
<div class='div-other'><a id='mulu114' />
<p class='h2'>藥王、藥上，因味覺明。</p><p style="text-indent:0em" class="lg-abnormal"><div class='lg-row'>嘗遍娑婆藥萬千，箇中何味可延年？神農牙齒都零落，報道砒霜最直錢。</div>
</p></div>
<div class='div-other'><a id='mulu115' />
<p class='h2'>跋陀婆羅，忽悟水因。</p><p style="text-indent:0em" class="lg-abnormal"><div class='lg-row'>剝破虛空血迸流，石人撫掌碧山頭，春光甫見花成市，一葉梧桐已到秋。</div>
</p></div>
<div class='div-other'><a id='mulu116' />
<p class='h2'>摩訶迦葉，唯以空寂修於滅盡。</p><p style="text-indent:0em" class="lg-abnormal"><div class='lg-row'>六塵變壞眼培花，空寂徒傳月裏艖，微笑至今贓證在，太平天下事如麻。</div>
</p></div>
<div class='div-other'><a id='mulu117' />
<p class='h2'>阿那律陀，樂見照明金剛三昧。</p><p style="text-indent:0em" class="lg-abnormal"><div class='lg-row'>失目翻成有見，照明奚似緣塵？爍破大千世界，豁開無漏真精，心眼俱掛壁上，桃花梅花笑人。</div>
</p></div>
<div class='div-other'><a id='mulu118' />
<p class='h2'>周利槃特迦，調出入息，得大無礙。</p><p style="text-indent:0em" class="lg-abnormal"><div class='lg-row'>天地猶如橐籥，不須一句伽陀，生住異滅無性，平沉佛國山河，自從打失鼻孔，爭說安那般那。</div>
</p></div>
<div class='div-other'><a id='mulu119' />
<p class='h2'>憍梵缽提，一味清淨心地法門。</p><p style="text-indent:0em" class="lg-abnormal"><div class='lg-row'>有時醍醐毒藥，有時毒味甘露，秪因弄巧成拙，不免將迷作悟，奐出瓶裏大夫，直教手足無措。</div>
</p></div>
<div class='div-other'><a id='mulu120' />
<p class='h2'>畢陵伽婆蹉，純覺遺身。</p><p style="text-indent:0em" class="lg-abnormal"><div class='lg-row'>泥裏果然有刺，痛外何嘗見身？虛空百雜粉碎，白雲橫封渡津，欲知不痛消息，跛鱉盲龜較親。</div>
</p></div>
<div class='div-other'><a id='mulu121' />
<p class='h2'>須菩提，曠劫知空。</p><p style="text-indent:0em" class="lg-abnormal"><div class='lg-row'>芥子須彌畟塞，何處轉身出息？偶然解得藏機，彈指幻成百億，相隨樹倒藤枯，笑破色空空色。</div>
</p></div>
<div class='div-other'><a id='mulu122' />
<p class='h2'>舍利弗，心見發光。</p><p style="text-indent:0em" class="lg-abnormal"><div class='lg-row'>九緣不借一靈孤，更向金錍徹體刳，戳瞎眼睛明箇事，剎塵身土鏡中圖。</div>
</p></div>
<div class='div-other'><a id='mulu123' />
<p class='h2'>普賢菩薩，心聞發明。</p><p style="text-indent:0em" class="lg-abnormal"><div class='lg-row'>毛端剎海同簧鼓，特地勞他白象王，金翅食龍如食麵，一般也是塞饑腸。</div>
</p></div>
<div class='div-other'><a id='mulu124' />
<p class='h2'>孫陀羅難陀，觀鼻端白。</p><p style="text-indent:0em" class="lg-abnormal"><div class='lg-row'>苦瓠甜瓜一概拈，更將無味葛藤添，縱僥洞照十方界，鼻孔依然臉上尖。</div>
</p></div>
<div class='div-other'><a id='mulu125' />
<p class='h2'>富樓那彌多羅尼子，因師子吼，成阿羅漢。</p><p style="text-indent:0em" class="lg-abnormal"><div class='lg-row'>義身較比文身切，出楔何如用楔親？野干昔年曾膽裂，羺羊漫擬效顰伸。</div>
</p></div>
<div class='div-other'><a id='mulu126' />
<p class='h2'>優波離，持戒修身。</p><p style="text-indent:0em" class="lg-abnormal"><div class='lg-row'>持犯開遮三聚成，式叉何法不圓明？不龜手藥隨君用，無作誰留凡聖情？</div>
</p></div>
<div class='div-other'><a id='mulu127' />
<p class='h2'>大目犍連，心光發宣。</p><p style="text-indent:0em" class="lg-abnormal"><div class='lg-row'>澄濁成清不較遲，黃河入海正奔馳，攜來靜器君須識，莫負嵩山碧眼師。</div>
</p></div>
<div class='div-other'><a id='mulu128' />
<p class='h2'>烏芻瑟摩，火光三昧。</p><p style="text-indent:0em" class="lg-abnormal"><div class='lg-row'>一星便可燎須彌，休把螢光間魯齊，拈起秤錘渾是鐵，空教積劫墜汙地。</div>
</p></div>
<div class='div-other'><a id='mulu129' />
<p class='h2'>持地菩薩，平地心開。</p><p style="text-indent:0em" class="lg-abnormal"><div class='lg-row'>圓融絕待妙蓮華，須是還他古作家，馬後車前無數客，等閒同駕白牛車。</div>
</p></div>
<div class='div-other'><a id='mulu130' />
<p class='h2'>月光童子，修習水觀。</p><p style="text-indent:0em" class="lg-abnormal"><div class='lg-row'>一滴源流徹底清，無端猶被水當情，髑髏枯盡全身露，浸殺從來佛與生。</div>
</p></div>
<div class='div-other'><a id='mulu131' />
<p class='h2'>琉璃光法王子，觀群動性。</p><p style="text-indent:0em" class="lg-abnormal"><div class='lg-row'>與奪全機暗裏明，啾啾千界器中聲，春風吹散寒威後，賸有梅花映水晶。</div>
</p></div>
<div class='div-other'><a id='mulu132' />
<p class='h2'>虛空藏菩薩，觀察虛空無邊。</p><p style="text-indent:0em" class="lg-abnormal"><div class='lg-row'>晦昧情忘空界銷，毛端剎海境偏豪，寶珠圓鏡閒家具，何物拈來價不高？</div>
</p></div>
<div class='div-other'><a id='mulu133' />
<p class='h2'>彌勒菩薩，唯心識定。</p><p style="text-indent:0em" class="lg-abnormal"><div class='lg-row'>繩上無蛇性自麻，趣真斷妄轉紆斜，風停波息澄如鏡，處處清光映紫霞。</div>
</p></div>
<div class='div-other'><a id='mulu134' />
<p class='h2'>大勢至法王子，念佛三昧。</p><p style="text-indent:0em" class="lg-abnormal"><div class='lg-row'>服盡軒岐百草丸，阿伽一味信神丹，五宗八教橫羅列，未死偷心孰肯餐？</div>
</p></div>
<div class='div-other'><a id='mulu135' />
<p class='h2'>觀世音菩薩，從聞思修入三摩地。</p><p style="text-indent:0em" class="lg-abnormal"><div class='lg-row'>酒病還須酒藥醫，推門落臼正當時，神通妙用尋常事，莫使重栽眼上眉。</div>
</p></div>
<div class='div-other'><a id='mulu136' />
<p class='h2'>十方如來，放光總印。</p><p style="text-indent:0em" class="lg-abnormal"><div class='lg-row'>大地覓來純是藥，耆婆空手契籃回，從今徹體光明藏，始覺從前事可哀。</div>
</p></div>
<div class='div-other'><a id='mulu137' />
<p class='h2'>文殊師利，選擇圓通。</p><p style="text-indent:0em" class="lg-abnormal"><div class='lg-row'>海錯山肴難療饑，文殊嚼飯喂嬰兒，多門一路君看取，人不和分家道衰。</div>
</p></div>
<div class='div-other'><a id='mulu138' />
<p class='h2'>阿難、大眾，得大開示。</p><p style="text-indent:0em" class="lg-abnormal"><div class='lg-row'>雷雨無私萬卉蘇，故鄉他國路寧迂，推開長夜山河枕，病起精神也較臞。</div>
</p></div>
<div class='div-other'><a id='mulu139' />
<p class='h2'>性比丘尼，成阿羅漢。</p><p style="text-indent:0em" class="lg-abnormal"><div class='lg-row'>緩治本兮急治標，無端芽種乍成焦，鏡中半露娘生面，今日方知行處遙。</div>
</p></div>
<div class='div-other'><a id='mulu140' />
<p class='h2'>頂光化佛，重宣神咒。</p><p style="text-indent:0em" class="lg-abnormal"><div class='lg-row'>萬種名香擣一龕，胡言漢語最宜參，頂光照破虛空也，聽取前三與後三。</div>
</p></div>
<div class='div-other'><a id='mulu141' />
<p class='h2'>金剛藏王，發願護持。</p><p style="text-indent:0em" class="lg-abnormal"><div class='lg-row'>慈威折攝足良模，同體悲心痛切膚，滅度已知無可滅，大家且把剎竿扶。</div>
</p></div></div>
<div class='div-other'><a id='mulu142' />
<p class='h1'>○妙法蓮華經品頌并序</p>
<div class='div-xu'><a id='mulu143' />
<div class='div-xu'><a id='mulu144' /><p>花簇簇，錦團團，一塵不立；赤條條，淨裸裸，萬法齊彰。盡瞿曇四十九年，老婆舌頭提掇不來；憑列祖千七百箇，生鐵掃帚打併不去。除非摸著自<span class='corr'>己</span>鼻孔，方能踢倒從來窠臼。荊棘林內，慣解掉臂橫行；潔白地中，不妨轉身直過。惟我天台智者禪師，發妙悟於大蘇，睹靈山於言下，縱一旋陀羅尼力，宣四不思議辯才；究權實之攸歸，關本跡之深致。玄義五重，頂門打破髑髏寒；文句四釋，遍體針流毛孔血。戳瞎講家肉眼，爍開禪士幽關。師弦震，而飛走俱逃；毒鼓撾，而遠近皆喪。特以圓音卓絕，鈍識如盲，義海汪洋，葉舟欲蹶。山僧不惜眉毛，每品為拈一頌，大似助桀為虐，平地重添葛藤；不會則拔楔抽釘，會得則喪身失命。</p>
</div>
<div class='div-other'><a id='mulu145' />
<p class='h3'>法喻為名</p><p style="text-indent:0em" class="lg-abnormal"><div class='lg-row'>心佛眾生撥不開，三玄三要事難猜，一莖拈作金身用，惹得頭陀笑滿腮。</div>
</p></div>
<div class='div-other'><a id='mulu146' />
<p class='h3'>實相為體</p><p style="text-indent:0em" class="lg-abnormal"><div class='lg-row'>函蓋乾坤未足奇，四微原不隔根枝，分明舉似諸方也，又道如來秪自知。</div>
</p></div>
<div class='div-other'><a id='mulu147' />
<p class='h3'>一乘因果為宗</p><p style="text-indent:0em" class="lg-abnormal"><div class='lg-row'>眾流截斷事如何？滴滴歸源不較多，踏遍十方香水海，靴頭幾處犯清波。</div>
</p></div>
<div class='div-other'><a id='mulu148' />
<p class='h3'>斷疑生信為用</p><p style="text-indent:0em" class="lg-abnormal"><div class='lg-row'>逐浪隨波最可憐，明中有暗意偏玄，毘嵐吹散雲千朵，放出孤輪一夜圓。</div>
</p></div>
<div class='div-other'><a id='mulu149' />
<p class='h3'>無上醍醐為教相</p><p style="text-indent:0em" class="lg-abnormal"><div class='lg-row'>分明一樣牛身味，轉變番番不借功，飽食會須脾力健，莫教傷卻小兒童。</div>
</p></div></div>
<div class='div-other'><a id='mulu150' />
<p class='h2'>序品第一</p><p style="text-indent:0em" class="lg-abnormal"><div class='lg-row'>白毫舒照半提時，萬八東方蠟印泥，擬向文殊辯端的，重栽眼上兩莖眉<span class='note-inline'>(且道作麼生是全提？咄！逢人切忌錯舉)</span>。</div>
</p></div>
<div class='div-other'><a id='mulu151' />
<p class='h2'>方便品第二</p><p style="text-indent:0em" class="lg-abnormal"><div class='lg-row'>顰伸出窟威風別，象兔搏來同見血，誰知昔日金剛王，今日翻成繫驢橛？</div>
</p></div>
<div class='div-other'><a id='mulu152' />
<p class='h2'>譬喻品第三</p><p style="text-indent:0em" class="lg-abnormal"><div class='lg-row'>門外何勞覓大車？錯將三界認為家，火光燒爛虛空也，誰解回頭叫阿爺？</div>
</p></div>
<div class='div-other'><a id='mulu153' />
<p class='h2'>信解品第四</p><p style="text-indent:0em" class="lg-abnormal"><div class='lg-row'>客作從來非賤人，糞除未盡自迷津，卻憐五十餘年別，此日相逢覺倍親。</div>
</p></div>
<div class='div-other'><a id='mulu154' />
<p class='h2'>藥草喻品第五</p><p style="text-indent:0em" class="lg-abnormal"><div class='lg-row'>地雨何曾有二心？根莖花果漫森森，四微終始元無別，莫向枝條大小尋。</div>
</p></div>
<div class='div-other'><a id='mulu155' />
<p class='h2'>授記品第六</p><p style="text-indent:0em" class="lg-abnormal"><div class='lg-row'>體露金風樹葉凋，四人生死久同條，禹門無數金鱗躍，莫向澄波月影翹。</div>
</p></div>
<div class='div-other'><a id='mulu156' />
<p class='h2'>化城喻品第七</p><p style="text-indent:0em" class="lg-abnormal"><div class='lg-row'>塵點劫前曾服毒，至今猶覺身麻木，彈指歸來較是遲，癡人還問西天竺。西天竺！化城實所誰家屋？錯認他方五百旬，窮年竟歲空勞碌。且問只今在什麼處？咄！看腳下。錯錯！</div>
</p></div>
<div class='div-other'><a id='mulu157' />
<p class='h2'>五百弟子受記品第八</p><p style="text-indent:0em" class="lg-abnormal"><div class='lg-row'>成群作隊鍊饑寒，衣裏明珠煞欲穿，可惜而今醉臥客，再逢親友是何年？</div>
</p></div>
<div class='div-other'><a id='mulu158' />
<p class='h2'>授學無學人記品第九</p><p style="text-indent:0em" class="lg-abnormal"><div class='lg-row'>大小都盧一網收，蝦蟆猶欲竄前流，饒他蟠結滄溟窟，依舊還吞呂望鉤。</div>
</p></div>
<div class='div-other'><a id='mulu159' />
<p class='h2'>法師品第十</p><p style="text-indent:0em" class="lg-abnormal"><div class='lg-row'>大地從來依水輪，高原穿鑿莫辭辛，著衣坐臥尋常事，還道如來是別人。</div>
</p></div>
<div class='div-other'><a id='mulu160' />
<p class='h2'>見寶塔品第十一</p><p style="text-indent:0em" class="lg-abnormal"><div class='lg-row'>古佛婆心事太多，土田三變意如何？雖然明得聲前句，不免重添浪上波。</div>
</p></div>
<div class='div-other'><a id='mulu161' />
<p class='h2'>提婆達多品第十二</p><p style="text-indent:0em" class="lg-abnormal"><div class='lg-row'>碎身粉骨結成仇，不是怨家不聚頭，一粒寶珠光燦爛，南方又起未來愁。</div>
</p></div>
<div class='div-other'><a id='mulu162' />
<p class='h2'>持品第十三</p><p style="text-indent:0em" class="lg-abnormal"><div class='lg-row'>此土他方波浪闊，長年柁手精神別，巨鰲一搭上鉤來，傍岸猶憐風力掣。</div>
</p></div>
<div class='div-other'><a id='mulu163' />
<p class='h2'>安樂行品第十四</p><p style="text-indent:0em" class="lg-abnormal"><div class='lg-row'>護命靈丹只一丸，身經百戰朔風寒，明珠解髻親收得，幻網光中夢未殘。只今還有作夢者麼？可憐大唐國裏盡惺惺地。</div>
</p></div>
<div class='div-other'><a id='mulu164' />
<p class='h2'>從地涌出品第十五</p><p style="text-indent:0em" class="lg-abnormal"><div class='lg-row'>慣作白拈難認覓，一般手段兩般刀，莫嫌子老父偏少，馬腹驢胎知幾遭？</div>
</p></div>
<div class='div-other'><a id='mulu165' />
<p class='h2'>如來壽量品第十六</p><p style="text-indent:0em" class="lg-abnormal"><div class='lg-row'>莫言箇事無頭尾，特地勞他數剎塵，好藥但教諸子服，病除始睹劫前春。</div>
</p></div>
<div class='div-other'><a id='mulu166' />
<p class='h2'>分別功德品第十七</p><p style="text-indent:0em" class="lg-abnormal"><div class='lg-row'>太空丈尺誰堪測？鵬徙依稀九萬程，昨夜眉毛偶饑急，誤將華藏煮盈鐺。</div>
</p></div>
<div class='div-other'><a id='mulu167' />
<p class='h2'>隨喜功德品第十八</p><p style="text-indent:0em" class="lg-abnormal"><div class='lg-row'>摩尼雨寶正穰穰，半世饑虛此夜忘，莫怪邊城多旅夢，幾人曾嗅返魂香？</div>
</p></div>
<div class='div-other'><a id='mulu168' />
<p class='h2'>法師功德品第十九</p><p style="text-indent:0em" class="lg-abnormal"><div class='lg-row'>無位真人六不收，放光動地轉生愁，離微語默閒家具，何處潮聲非海流？</div>
</p></div>
<div class='div-other'><a id='mulu169' />
<p class='h2'>常不輕菩薩品第二十</p><p style="text-indent:0em" class="lg-abnormal"><div class='lg-row'>惡水澆人罪不輕，頓教平地死屍橫，獨悲未入阿鼻者，今日猶開鬼眼睛。</div>
</p></div>
<div class='div-other'><a id='mulu170' />
<p class='h2'>如來神力品第二十一</p><p style="text-indent:0em" class="lg-abnormal"><div class='lg-row'>掀天揭地欲何為？箇事元無成與虧，認取指音并舌相，莫將黃葉誘嬰兒。</div>
</p></div>
<div class='div-other'><a id='mulu171' />
<p class='h2'>囑累品第二十二</p><p style="text-indent:0em" class="lg-abnormal"><div class='lg-row'>年老情偏戀子孫，幾人能得起家門？殷勤記取靈山敕，鏤骨銘肌報此恩。</div>
</p></div>
<div class='div-other'><a id='mulu172' />
<p class='h2'>藥王菩薩本事品第二十三</p><p style="text-indent:0em" class="lg-abnormal"><div class='lg-row'>然身然臂施中最，妙法何嘗隔苦功？歎息東施累西子，因噎廢飯還成風。伶俐漢，莫匆匆，經王收入無縫塔，萬別千差一路通。</div>
</p></div>
<div class='div-other'><a id='mulu173' />
<p class='h2'>妙音菩薩品第二十四</p><p style="text-indent:0em" class="lg-abnormal"><div class='lg-row'>十界弘經讚妙音，色身普現去來今，溈山五字深深意，留與諸方作眼箴。</div>
</p></div>
<div class='div-other'><a id='mulu174' />
<p class='h2'>觀世音菩薩普門品第二十五</p><p style="text-indent:0em" class="lg-abnormal"><div class='lg-row'>自從證得圓通常，慣將生佛同又聚。藥珠身，毒天鼓，與樂會須先拔苦。聲聲只叫觀世音，何時識卻主中主？要識主翁也不難，路頭盡處須迴武，一番逗入無畏城，不消更問雲門普。</div>
</p></div>
<div class='div-other'><a id='mulu175' />
<p class='h2'>陀羅尼品第二十六</p><p style="text-indent:0em" class="lg-abnormal"><div class='lg-row'>煙雨濛濛渡古村，夜深杌影似人形，天師一道靈符到，彈指扶桑已浴溟。</div>
</p></div>
<div class='div-other'><a id='mulu176' />
<p class='h2'>妙莊嚴王本事品第二十七</p><p style="text-indent:0em" class="lg-abnormal"><div class='lg-row'>禍出私門事可哀，破家亡國未稱災，一回追憶山中日，愧殺從前滿面灰。</div>
</p></div>
<div class='div-other'><a id='mulu177' />
<p class='h2'>普賢菩薩勸發品第二十八</p><p style="text-indent:0em" class="lg-abnormal"><div class='lg-row'>昨夜雷驚娑竭羅，頓令雨點如車軸，須臾浸沒梵王宮，數滴空勞首羅日，四法重敷萬古傳，塵塵剎剎燈相續。</div>
</p></div></div>
<p class='juan'>藕益三頌</p>
<div class='div-xu'><a id='mulu178' />
<p class='h1'>重刻三頌跋語</p><p style="margin-left:1em">不信有教外別傳，是謗宗也；必謂教外果有別傳，是謗教也。捨此二途，畢竟作何折合？不見古人道：「恁麼也不得，不恁麼也不得，恁麼不恁麼總不得。」又云：「恁麼也得，不恁麼也得，恁麼不恁麼總得。」雖然如是，毫釐有差，天地懸隔。山衲甘墮無間，漫作三頌，未審是教外耶？是教內耶？別傳耶？非別傳耶？倘遇無眼人觀、無耳人聽，必有能辯之者。</p>
<p style="margin-left:1em">甲申季春，藕益智旭識于普德講堂</p>
</div>
</div><!-- end of div[@id='body'] -->
</body></html>