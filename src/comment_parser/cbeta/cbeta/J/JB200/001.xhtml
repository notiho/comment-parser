<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石霜爾瞻尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>爾瞻禪師語錄敘</p><p>酈氏注《水經》，首載阿育王分齎舍利，因起浮屠于佛泥洹處，今在明州之鄞亦所分造，然則浮屠起跡于吾鄉最古，況此中山川靈異，外有小白華為海岸孤絕處，內則天童、雪竇、岳林、大梅諸山蜿蟺，磅礡梵剎所立叢叢，然韓昌黎謂：「山川鬱積，必生魁奇之人，或隱于浮屠。」今在吾鄉則亦當求諸浮屠氏之中也。僕嘗與吾友省公、悟公小集山房，二公俱鄞人也。僕謂曰：「自三十年來宗風大熾，吾鄉諸公出而撾鼓登座者，雪嶠老人以後凡幾何人？」二公為余歷數名藍諸席，自越而吳以及于楚，石霜爾瞻和尚其一也。公初落<span class='corr'>䰂</span>在吾鄉之福泉，亦嘗問道于天童密祖，其後得法緣蘿，人天交仰始出主石霜。今公雖示寂，而其所著語錄固盛行于諸方也。僕少重雪嶠老人，喜其意思蕭散，如香谷永公翛然松下。今讀石霜語錄及其自贊數章，單行獨往蕭疏廓落，不減雪嶠風流。吾鄉山川所蒸果萃于浮屠，其魁奇有如此人也。石霜在楚瀏陽，先大父嘗官此地，僕為兒時猶及聞其山川土俗。今公之教行自越而楚，生州大水遙泛衡湘，真可謂法門領袖者也。適公之門人入微禪師，持公語錄遙問敘于僕，所以思表其師者甚篤，因敘而歸之。</p>
<p style="margin-left:1em;text-indent:-1em">康熙丙午孟冬同里淼亭李文胤合十敬書</p>
</div>
<div class='div-xu'><a id='mulu2' />
<p class='h1'>石霜爾瞻禪師語錄序</p><p>濟北之道，幾遇大風而止再世得西河師子重振徽音，寒冰結面不廢甄陶乃獲林中疋馬蹋殺天下人。於是濟水洪波復瀾翻於潭湘間，數百季來禪學之輩，鮮有不知石霜圓者，當時門啟潑天機深劈箭，南公諲老未免斂衽避鋒，則後之唱斯道而繼興者，欲光昭前烈不更難乎？故吾於爾瞻尊公不能不嘆羡有加焉！公自緣蘿得法之後，晦養衡湘，卒為龍天推挽，乃出住石霜，栽田博飯門風壁立。四方禪徒羶慕而至，唯任本分鉗錘，不少假借，由是趨風者日眾。時有當道欲為公營建，公慮擾民力卻之，終致寶坊巀嵲、窣堵嵯峨，莫不從钁頭邊湧出。斯非知明見諦，安能行解一如至是乎？先是公以重修圓祖塔，不遠千里問記於予，予時不以固陋辭，蓋喜其有功宗圖，欲使昭著于天下後世也。閱五年，首賢禪人持公語錄至，復乞予序首，時公趨寂矣，予為之撫膺浩歎，以公之履超行卓，將大顯緣蘿之道，何日中而遽曀？抑天道其無知耶？雖然，聿修厥德，無忝爾祖、以續光明，自足照耀千春，又奚待予言永之？嗟乎今之法門，梟獍動越倫常，只逞我山之高固，頓忘水木之根源，將見雖生之日猶死之年，視公高標，得不此彭而彼殤，殆有雲泥之隔哉！故予復不辭而再為之序次焉。</p>
<p style="margin-left:1em">天童弘覺忞老人撰</p>
</div>
<div class='div-other'><a id='mulu3' />
<p class='h1'>石霜爾瞻尊禪師語錄目次</p>
<ul class="">
<li>序</li>

<li>卷上
<ul class="">
<li>示眾</li>

<li>上堂</li>

<li>機緣</li>
</ul></li>

<li>卷下
<ul class="">
<li>拈古</li>

<li>頌古</li>

<li>偈頌</li>

<li>贊</li>

<li>書問</li>

<li>佛事</li>

<li>雜著</li>

<li>附塔銘</li>
</ul></li>
</ul></div>
<p class='juan'><a id='mulu4' />爾瞻尊禪師語錄卷上</p><p class="byline">侍者本開記錄</p>
<div class='div-other'><a id='mulu5' />
<p class='h1'>住瀏陽石霜禪寺語錄</p><p>據室：「從上老凍膿，盡向者裏刮龜毛、截兔角，移星換斗、鬼面神頭，直得盡大地人望風乞命。今日山僧到來，又作麼生？」拈拄杖卓一下。</p>
<p>掃諸禪師塔拈香：將謂遍界不藏，依舊埋身荒艸，數百季前向此出沒，自繇帶累不肖，今日未免搥胸懊惱。奚懊惱？落華啼鳥千峰峭。</p>
<p>掃慈明老祖塔拈香：「親見汾陽、滅卻臨濟，起黃龍必死之疾，遺害將來，縱神鼎倒握之機，有甚憑據？千古少叢林，眼空無諱忌，全身入定艸離離，別有佳聲動天地。」便禮拜。</p>
<p>掃雷遷塔拈香：「智不到處，切忌道著，賣弄一生窮手腳，毒龍湫畔鳳山中，要來何假雷霆作。」顧左右：「咦？」</p>
<p>挂鐘板，舉板云：「見麼？」又擊鐘云：「聞麼？既然聞見分明，不妨拍拍是令。」</p>
<p>立兩序上堂：天寒人寒，眾眼難瞞，佛法世法，是精是賊，透得過者把手共行，透不過者一串穿卻。秪如坐斷兩頭突出難辨一句，又作麼生？雪後始知松柏操，事難方見丈夫心。</p>
<p>開爐上堂：「石霜今日開爐，不比諸方常例經行打坐，不拘內外融通無忌。不是法爾如然，亦非體無去住，衲僧家一箇箇立地頂天，幸自轉轆轆地，有何禪道參窮？有何身心拘繫？行一步踏斷微塵諸佛命根，唾一唾唾破從上列祖巴鼻，風流得恁風流，意氣甚生意氣。是汝諸人向者裏一肩領荷得行，管取六國晏清太平坐致；其或未然，山僧今日廣開方便門，隨汝諸人顛倒所欲。」乃拈拄杖卓一下云：「要識真金火裏看。」</p>
<p>示眾：石霜有路白雲間，淺艸蛇橫毒熾然，賺卻阿誰親觸著，血流直濺梵王天。</p>
<p>南嶽先和尚忌拈香，指真云：者老漢生平只愛巖隈打睡，諸方直是無可奈伊何。尊上座雖然親依數季，今日燒一炷香，不是仁義道中，亦非應時施設，無端失錢遭罪，至今貧恨徹骨。</p>
<p>示眾，舉：「僧問趙州：『狗子還有佛性也無？』州云：『無。』」師頌云：「火星迸裂在當門，燒出虛空背上痕，滯貨蕩然俱粉碎，翻成赫日迅雷奔。」</p>
<p>誕日示眾，僧問：「立地家風即不問，四眾臨筵事若何？」師云：「一雨普滋三艸二木。」進云：「父母未生前，如何是本來面目？」師云：「門前石磉盤。」進云：「如何是降誕一句？」師云：「黃金自有黃金價。」進云：「了生脫死底人，還有過也無？」師云：「秪恐不是玉。」乃云：「春山疊亂青，春鳥歌聲滑，圓通無礙門，晝夜常開豁。所以塵說剎說熾然說無間歇，明明七穴八穿，一一斬釘截鐵。且道生佛未具、朕兆未分以前，還有者般消息也無？」以拂子劃一劃云：「家無白澤之圖。」便下座。</p>
<p>佛誕日示眾，舉：「世尊初生，一手指天一手指地，周行七步，目顧四方云：『天上天下惟我獨尊。』」師云：「大小世尊作者般去就，大似擔水河頭賣，不顧傍觀者哂。且道誰是傍觀者？」良久云：「月明照見夜行人。」</p>
<p>結夏陞座，僧問：「如何是親切一句？」師云：「揭卻腦蓋。」進云：「不入霜華室，茫然趣兩頭。」師云：「放汝三十棒。」進云：「爭奈雲本無心，自有從龍之勢。」師云：「放下著。」乃云：「諸方禁足，顯示護生。石霜者裏，只了現成。三世諸佛匙挑不上，黧奴白牯順時保養，一不成單，二不成兩，明眼衲僧休鹵莽。」良久云：「引水澆蔬五老前，披簑側立千峰上。」喝一喝。</p>
<p>示眾：山田粟米飯，野菜淡黃虀，喫則從君喫，不喫任東西。古人恁麼道，要且無為人底意。石霜即不然，清苦但隨宜，幸無外緣擾，任你走東西，不如者裏好。且道與古人相去多少？</p>
<p>端午示眾：「五月五日端午節，山僧豈免閒饒舌，踏斷達磨鐵脊梁，拽脫釋迦繫驢橛，演若迷頭頓息狂，百怪千妖俱殄滅。」喝一喝。</p>
<p>示眾，舉：「保寧和尚云：『若說佛法供養大眾，眉鬚墮落；若說世法供養大眾，入地獄如箭射。去此二途，說箇甚麼？三寸舌頭無用處，一雙空手不成拳。』」師云：「大小保寧，元來小膽；石霜即不然。若說佛法供養大眾，如龍得水；若說世法供養大眾，似虎靠山。去此二途又作麼生？從前汗馬無人識，只要重論蓋代功。」</p>
<p>示眾：「萬般施設只如常，又不驚人又久長。古德好言語，只是人多錯會。山僧自住茲山，多見方來望崖而退，蓋為者裏無禪道佛法與人啄啗，還覷得他立地處麼？是汝打初不遇作家，一向扶籬摸壁慣了，纔遇人手腳辣，便謂難親近、難湊泊。不見道『沒棲泊處，離去來今』，還信得及麼？諸方長老易親近易說話，道我會禪會道，有般被他將一杓屎驀頭潑了，全然不知厭惡，反為至寶，背地裏三三兩兩啾啾唧唧，喚作落艸盤桓，盤你屋裏七代先靈！從上佛祖出世向火燄裏垂手，無非要人自證自悟不從人得，豈有實法繫人？不見先德云：『從天降下則貧窮，從地湧出則富貴。』有僧問：『如何是從天降下則貧窮？』德云：『不貴得。』『如何是從地湧出則富貴？』德云：『無中忽有。』你看他如何？天長劍凜凜神威，似明珠走盤不留影跡。又不見臨濟大師問黃檗佛法大意，三度被打六十拄杖，後被大愚點破，便云『元來黃檗佛法無多子』。者一句子，如天普蓋、似地普擎。汝諸人若覷得透，一任橫身擔荷獨拔古今；其或未然，空將未歸意，說向欲行人。」喝一喝。</p>
<p>示眾，舉：「古者道：『者一片田地，分付來多少時也，我立地待你搆去。』法眼云：『者一片田地，分付來多少時也，我坐地待你搆去。』佛果云：『者一片田地，分付來多少時也，我今與汝當面慶懺。』」師云：「立地待你搆，坐地待你搆，打開活路頭，塞礙還依舊，慶懺好言詮，爭免忘前後。山僧道，者片田地，分付來多少時也，因甚諸人踏不著？只為分明極，翻令所得遲。」</p>
<p>示眾：「一夏<span class='corr'>已</span>過半底事如何判？過去<span class='corr'>已</span>過去，未來亦莫算，現在本無住，十方俱坐斷。信手拈來不是塵，堂堂日用隨機變，不用更躊躕，急須著眼看。」驀擲拄杖云：「是甚麼？三十季後莫教孤負石霜。」</p>
<p>解制示眾，僧問：「如何是未跨足<span class='corr'>已</span>前三十棒？」師云：「西天斬頭截臂，者裏自領出去。」僧罔措，師便打。進云：「者一棒是賞是罰？」師又打云：「一任舉似諸方。」乃云：「我若一向舉揚宗要，法堂前艸深一丈。如何入得石霜門、見得石霜人？不見道，全鋒敵勝，罕遇知音，同死同生，萬中無一。抑不得<span class='corr'>已</span>作死馬醫，向汝道未跨足<span class='corr'>已</span>前與汝三十棒了也。猶自尋言逐句馳騁問端，論玅論玄較量得失，如斯等輩誠實苦哉。所以向上一路，只貴機先，擬議思量，白雲萬里。今日布袋解開也，汝諸人又作麼生？」拈拄杖劃一劃云：「不可矢上更加尖。」下座。</p>
<p>中秋示眾，舉：「僧問巖頭：『浩浩塵中如何辨主？』頭云：『銅沙鑼裏滿盛油。』」師云：「大眾還知者老漢落處麼？若據山僧檢點將來，大小巖頭只有定亂之謀，且無出人之眼。忽有問石霜：『浩浩塵中如何辨主？』劈脊便棒。諸人還知山僧落處麼？驀地喚回秋夜夢，舉頭惟見月當空。」</p>
<p>示眾：「剔起便行猶鈍置，纔聞領略不堪提，回頭別有全身策，豈免山僧腦後錐。所以言無展事，語不投機，承言者喪，滯句者迷。伶俐漢向未舉時驀跳得出，如白衣拜相、平地登僊，便見得三世諸佛橫說豎說說不到，歷代祖師東拶西拶拶不及，孤迥迥、峭巍巍，不動步而遍遊沙界，不返聞而親證普門，出沒卷舒破塵破的；更說甚麼冰凌上度過九隈，劍刃上拾得渾身；又說甚麼香象渡河截流而過。見雪峰和尚道：『望州亭與汝相見了也。烏石嶺與汝相見了也。僧堂前與汝相見了也。』還知落處麼？箭穿紅日影，須是射鵰人」喝一喝。</p>
<p>示眾：鷲嶺拈華，飲光微笑，是按牛頭喫艸；少林面壁，二祖安心，是按牛頭喫艸；倩人書偈，夜半傳衣，是按牛頭喫艸。自此以降遞代迄今，其間諸大善知識出世，盡謂有驅耕奪食之機、轉地迴天之用，箭鋒相拄、鍼芥相投；愨其指歸，並無一人有天然氣概別立生涯，俱是按牛頭喫艸。幸而我此現前一眾不作者般蟲豸，也有破家散宅底，也有自作活計底，忽有箇衲僧出來道：「和尚恁麼說話，亦未免按牛頭喫艸。」山僧不覺呵呵大笑，卻分半院與他。何故？近代三吳併兩浙，箇般作略眼中稀。</p>
<p>示眾：「刮龜毛於鐵牛背上，玅握玄機；截兔角於石女腰邊，現成活計。所以道，參他活句，莫參死句。活句下薦得，永劫不忘；死句下薦得，自救不了。只如諸人作麼生會他活句？」擊拂子云：「竹杖化龍去，癡人戽夜塘。」便下座。</p>
<p>除夕示眾：脫情塵，透羈鎖，空室無人被賊邏，昨夜三更失卻牛，天明起來失卻火，三頭兩面得人憎，玅應從來無處所。阿呵呵，會也麼？目前誰是未歸人？東方來者東方坐。山僧恁麼道，<span class='corr'>已</span>是兩手分付了也，還會麼？百季三萬六千日，欲覓了時無了時。</p>
<p>再住石霜小參：「避跡他山經二載，叢林猶喜未全乖，今朝重整綱維令，鐵樹從教華再開。所以欲識佛性義，當觀時節因緣，時節若至其理自彰。故我慈明老祖在昔宋仁廟時，向者裏中興臨濟、開托人天，遞代迄今家聲益著。山僧既為直下兒孫，入此潑天門戶，況現前一眾皆是老成真實之士，既蒙攢簇於斯，未免終難推諉。」拈拄杖卓一下，喝一喝云：「路遙知馬力，歲久見人心。」復舉：「臨濟大師道：『第一句薦得，堪與佛祖為師；第二句薦得，堪與人天為師；第三句薦得，自救不了。』石霜亦有三句，第一句薦得，紅爐飛片雪；第二句薦得，一劍定煙塵；第三句薦得，皈依佛法僧。具眼者試辨看。」</p>
</div>
<div class='div-other'><a id='mulu6' /><p>開爐，若休耆宿率弘智諸禪德等請上堂。師至法座前云：「此寶華王座，列祖共登，山僧因甚也入者群隊？不見道，當爐不避火。」便陞座拈香祝聖畢次，拈香云：「者一瓣香，辛勤費盡，撈摝方知，漫言得地得名，直是七華八裂。奉為前住東明、後住南源、臨濟第三十一世上山下茨先師大和尚，以酬法乳。」<span class='corr'>斂</span>衣就座。上首白椎云：「法筵龍象眾，當觀第一義。」師云：「若論第一義，向未舉椎前見得，何異一會靈山；若也尚滯見聞，不免大家鈍置。」僧問：「法幢高建、爐鞴弘開，煆聖煉凡即不問，如何是奪人不奪境？」師云：「雲橫迷鳥道。」進云：「如何是奪境不奪人？」師云：「雪盡馬蹄輕。」進云：「如何是人境兩俱奪？」師云：「橫按莫邪斬萬機。」進云：「如何是人境俱不奪？」師云：「時看流水上高峰。」進云：「人境<span class='corr'>已</span>蒙師指示，的的相承一句又作麼生？」師云：「須出他一頭地始得問。」師登寶座，四眾咸臻：「三要三玄，願垂方便。如何是第一玄？」師云：「破糞箕。」進云：「如何是第二玄？」師云：「禿苕帚。」進云：「如何是第三玄？」師云：「無底缽。」進云：「如何是第一要？」師云：「兩面三頭。」進云：「如何是第二要？」師云：「東拋西擲。」進云：「如何是第三要？」師云：「箭過西天。」僧禮拜，師云：「深荷竭力。」乃云：「諸佛玅道不從人得，列祖真機截斷眾流，當陽風颯颯，遍界沒遮欄，全體是大解脫門，迥無背向，龍睛鶻眼莫窺，十聖三賢罔測，只貴猛烈漢一刀劃斷，直截承當，壁立孤危，縱橫自在，如王寶劍揮斥臨時，似鏡當臺舉無遺照。如斯話會早涉言詮，立限剋期無繩自縛，火燄吞卻三世諸佛即不問，且越格斬新一句作麼生道？三尺龍泉光照膽，萬人叢裏奪高標。」復舉：「法燈禪師云：『山僧本欲深棲巖竇隱遁過時，蓋緣清涼老人有未了公案，出來為他了卻。』時有僧問：『如何是未了公案？』燈便打云：『祖禰不了，殃及兒孫。』僧云：『過在甚麼處？』燈云：『過在我殃及你。』」師云：「臨機直絕，擒縱逸群，法燈可謂千載流芳，惜乎者僧皮下無血。山僧卑志本亦如斯，奈緣南嶽先師有未了公案，出來為他了卻。眾中或有人問：『如何是未了公案？』山僧卻不行棒，但向道，快便難逢。若是箇人，必然袒肩負荷。有麼有麼？」結座云：「諦觀法王法，法王法如是。」下座。</p>
<p>上堂，僧問：「敗葉堆雲，深慚孤客，狼籍家私即不問，如何是石霜境？」師云：「獅峰口向天。」進云：「如何是境中人？」師云：「當門齒缺。」僧擬進語，師云：「過一邊立。」乃云：「久雨不晴，浸爛衲僧鼻孔；久雨既晴，衲僧皮草向甚處曬眼？若作佛法商量，啞卻我口；不作佛法商量，瞎卻你眼。汝諸人還緇素得出麼？直饒緇素得出，切忌錯認定盤星。」喝一喝下座。</p>
<p>臘八上堂，僧問：「雪嶺家風即不問，如何是賓中賓？」師云：「倚門傍戶可憐生。」「如何是賓中主？」師云：「獨行無伴侶。」「如何是主中賓？」師云：「拔劍攪龍門。」「如何是主中主？」師云：「萬仞峰頭不露蹤。」進云：「賓主<span class='corr'>已</span>蒙師指示，向上一句作麼生道？」師便打，乃云：「六季無計安排，賺殺碧天星現，蓬頭垢面出來，了卻現成公案。敢問諸人，如何是現成公案？東澗水流西澗水，南山雲起北山雲。」復舉：「東山演祖云：『戒定慧相扶，堂堂大丈夫，吹毛光燦爛，佛祖不同途。』」師云：「打開無盡寶藏，運出自<span class='corr'>己</span>家珍，還他演祖；石霜即不然，一棒一條痕，一掌一握血，鯰魚上竹竿，快鷂趁不及。且道古人是、今人是？」喝一喝。</p>
<p>上堂：「德山棒、臨濟喝，塞壑填溝；雪峰毬、禾山鼓，乞兒伎倆。虎項下金鈴，阿誰解得？勾賊破家。扇子既破，還我犀牛兒來，餬餅裏討甚麼汁？」驀拈拄杖劃一劃下座。</p>
<p>晚參：「尋牛須訪跡，學道貴無心，跡在牛還在，無心道易尋。古人一期方便言不虛發，既是無心，且作麼生尋？」良久云：「到得深山更深處，豈知無計避王徭。」</p>
<p>元旦上堂，僧問：「三陽開泰、萬物維新，覿面一句，請師垂示。」師云：「扶桑<span class='corr'>已</span>現一輪紅。」進云：「可謂東君行正令，華發樹頭春。」師云：「急著眼。」乃云：「祖師心印，狀如鐵牛之機，去即印住、住即印破，該萬有以包含，總大千而捏聚，所以一毫現神變，一切佛同說，經於無量劫，不得其邊際。如是則昨朝舊歲，今日新季又作麼生？一把柳絲收不得，和煙搭在玉欄干。」</p>
<p>解制上堂，僧問：「頓悟華情<span class='corr'>已</span>，菩提果自成。如何是頓悟底意？」師云：「三生六十劫。」進云：「如何是菩提果自成？」師便打，乃云：「把斷世界不漏絲毫，落在時人窠窟。拈卻目前機，拔出眼中屑，如斬一縷絲，一斬一切斷，未免落七落八，更若東勝神洲走馬，南贍部洲喫撲，西瞿耶尼射箭，北鬱單越中垛，直得擎頭帶角絕羅籠，猶未知向上一竅。所以道，此事如擊石火、似閃電光，搆得搆不得，未免喪身失命。到箇裏、撥一線道、拶透全機，便可坐斷毘盧頂、不稟釋迦文，說什麼露柱著衫南嶽去、燈籠脫帽上天台，一任天上人間逍遙自在；其或未然，饒伊走盡天涯，大有人穿卻鼻孔。」喝一喝，卓拄杖。</p>
<p>雲居大眾設齋請上堂：「擊碎驪龍明月珠，縱橫無住；跳出無生獅子窟，哮吼驚群。透頂透底絕羅籠，亙古亙今無背向。山僧昔住雲居，如羚羊挂角杳絕蹤繇，今者來茲石霜，合水和泥，通身露布。與麼中不與麼，暗透兩重關；不與麼中卻與麼，全提向上路。敢問大眾，且道住雲居、住石霜，畢竟是一是二？豈容淺見衲僧會，唯許通方作者知。」喝一喝。</p>
<p>往浙歸上堂，舉：「黃龍南禪師出山歸，有頌云：『去時一溪流水送，回來滿谷白雲迎，一身去住非去住，二物無情似有情應。』菴老祖出山歸，亦有頌云：『去時冒雨連宵去，回來帶水復拖泥，自怪一生無定力，尋常多被業風吹。』」師云：「二大老美則美矣，未免太波挈生。山僧亦有一頌舉似大眾：去日煙波萬里遙，回時風月杖頭挑，乾坤老我無拘束，閒殺龍門萬仞標。」</p>
<p>結制上堂：大無外、小無內，拋擲百千三昧；句亦鏟、意亦鏟，閃爍摩醯隻眼，坐斷千聖頂[寧*頁]，一一珠回玉轉。所以道，未明心地印，難透祖師關，透過祖師關，全彰心地印。臨濟喫黃檗六十痛棒，高安灘上知歸；興化被大覺脫下衲衣，親見臨濟在黃檗喫棒底道理。如斯標格，脫體現前，一句當天，迥絕依倚。到箇裏，何修不證、何覺不圓？出沒卷舒，頭正尾正，且不涉功勳直下坐斷一句作麼生道？蒲團靜倚無餘事，永日寥寥賀太平。」復舉：「黃龍南禪師云：『世間有五種不易：第一施者不易；第二化者不易；第三轉生作熟不易；第四端坐食者不易；且道第五不易是甚麼人？』良久云：『聻。』下座。時翠嵒真為首座，藏主問真：『第五不易是誰？』真云：『腦後見腮，莫與往來。』石霜即不然，第五不易是誰？有眼無耳朵，六月火邊坐。」</p>
<p>晚參：「萬法是心光，諸緣惟性曉，本無迷悟人，只要今日了。」驀拈拄杖云：「拄杖子穿卻諸人鼻孔即不問，秖如昨日晴、今日雨，畢竟明甚麼邊事？」喝一喝云：「在家疑是客，別國卻為親。」</p>
<p>解制上堂：四月十五日結，七月十五日解，明月珠旋冰玉盤，千眼大悲鬥光彩。喝。</p>
<p>中秋上堂：見山不是山，見水何魯別，山河及大地，都是一輪月。大眾！古德恁麼道，一時漏逗了也。山河大地既是一輪月，則無古今圓缺之殊，寧有去來明暗之相？十虛通徹高下混融，乾轉坤旋攝他不著，說什麼描不成畫不就，昨夜三更白如晝？」拍案一下云：「笑殺寒山子，清光付與誰？」</p>
<p>元旦上堂，監寺問：「喜逢元旦日，春意事如何？」師云：「好心為常住。」寺禮拜云：「萬福。」師乃舉：「香嚴閑禪師云：『去季貧未是貧，今季貧始是貧。去季貧有卓錐之地，今季貧連錐也無。』真淨文禪師云：『山僧即不然，去季富未是富，今季富始是富。去季富秖有一領黑黲布褊衫，今季富添得一條雲水百衲袈裟。』歲朝抖擻呈禪眾，實為風流出當家。」師云：「二大老恁麼說話，大似徐六擔板。山僧者裏卻不然，數季以來，也無貧可訴，也無富可誇，秪是如常鞭起者頭水牯牛，有時趁向千峰頂上臥月眠雲，有時放出小隴平坡水足艸足，若是國王田地，犯與不犯不必較之。何故？不見道，隨分納些些。」擊拂子下座。</p>
<p>晚參：今朝正月二十，日煖風和時節，頭頭海印發光，因甚守著驢橛？</p>
<p>上堂，僧問：「斬新一曲知音少，迥出威音作麼生？」師云：「龜毛拂子長三尺。」進云：「如是則前後坐斷也。」師云：「優缽羅華火裏開。」進云：「昔日世尊在然燈佛所於法實無所得，和尚在南嶽先和尚處還曾受指授也無？」師云：「家家觀世音。」乃云：「無生大道越常情，該括乾坤總現成，白牯狸奴爭手眼，百華叢裏度金針。」拈拄杖云：「者是金針，喚甚麼作狸奴白牯？」卓拄杖云：「者是狸奴白牯，喚甚麼作金針？向者裏定當得出，一任他方此土七縱八橫，入火不燒、入水不溺，能覆護一切，一切拘繫不得，直得天人拱手無路、十地窺覷無門。說甚麼智不到處切忌道著，道著即頭角生。即今頭角生也，且道是牛是馬？」又卓拄杖云：「來季更有新條在，惱亂春風卒未休。」復舉：「僧問霜華諸禪師：『咫尺之間為甚麼不睹師顏？』諸云：『我道遍界不曾藏。』其僧復問雪峰：『遍界不曾藏，意旨如何？』峰云：『甚麼處不是石霜？』」師云：「二大老，一人舌拄梵天，一人華鋪錦上。若說雪峰華鋪錦上亦不得，若說霜華舌拄梵天亦不得。還揀得出麼？若揀得出，如久客還故鄉；若揀不出，且居門外。」</p>
<p>佛誕上堂：「淨法界身，懷州牛喫禾；本無出沒，益州馬腹脹；大悲願力，天下覓醫人；示現受生，炙豬左膊上。大眾！釋迦老子被杜順和尚將龜毛索子一串穿卻，擲向諸人面前了也。你擬向者裏更覓箇甚麼？」以拄杖一時趁下。</p>
<p>上堂：一槌便透殺人，須是殺人刀，不假一槌活人，須是活人劍。拈卻膱脂帽子，脫卻鶻臭布衫，突出頂[寧*頁]一機，洞徹十虛無間。東頭買貴西頭賣賤即且置，總不恁麼來，因甚普化卻道，明日大悲院裏有齋？甜瓜徹蒂甜，苦瓠連根苦。</p>
<p>上堂：萬里無寸艸，珊瑚枝上日杲杲；出門便是艸，吹毛截斷閒之遶。金鎖玄關一擊開，清風月下休尋討，休尋討，家家門首長安道。</p>
<p>慧聞大德率衡甫居士設齋請上堂，僧問：「時節因緣即不問，五家宗旨請師分。如何是臨濟宗？」師云：「一刀兩段。」進云：「如何是溈仰宗？」師云：「體用雙陳。」進云：「如何是雲門宗？」師云：「三關等破。」進云：「如何是曹洞？」宗師云：「夜半繡鴛鴦。」進云：「如何是法眼宗？」師云：「劄。」進云：「五家宗旨蒙師指，一句當天事若何？」師云：「出得荊棘林是好手。」問：「如何是覿面全提句？」師云：「四稜著地。」進云：「如何是撒手懸崖句？」師云：「船子下揚州。」問：「玄玅機關即不問，當陽一句若為論？」師云：「曉來枕上鶯聲碎。」進云：「今日居士設齋請和尚陞座，未審說什麼法？」師云：「罕逢穿耳客，多見刻舟人。」僧云：「也不得壓良為賤。」師云：「過。」乃云：「道人行處如火燒冰，香象渡河截流而過，直得塵塵爾念念爾，不越聞見覺知，打開無盡法藏，覓心了不可得，金毛獅子尾吒沙，覓罪性了不可得，長劍倚天光燦爛，有如是奇特、有如是神用，因甚甘贄行者特陳供養，南泉打破粥鍋？」喝一喝：「貪他一粒米，失卻半季糧。」復舉：「昔有秀才問趙州：『佛不違眾生願是否？』州曰：『是。』才曰：『就取和尚手中拄杖，得麼？』州曰：『君子不奪人所好。』才曰：『我非君子。』州曰：『我亦不是佛。』」師云：「一挨一拶，一卷一舒，通變臨時，活脫自在。是則二俱作家，可惜趙州拄杖子卻成滯貨。今日承衡甫居士訪及山僧，卻不用乞取，便乃雙手分付。若也擬接，則沒交涉了也。具眼底試甄別看。」</p>
<p>結夏上堂：禁足護生循途守轍，斬新條令掘地覓天。石霜者裏一向九十日為一夏，不是越例施行，亦非坐觀成敗。還委悉麼？行到水窮際，坐看雲起時。</p>
<p>上堂：「杜拗居山絕外緣，生涯事事钁頭邊，劫初面目渾呈露，方顯吾宗玅不傳。」拈拄杖云：「是甚麼？」擲下云：「急急如律令，敕。」</p>
<p>得禪人誕日請上堂，僧問：「靈山示眾，迦葉親聞；和尚陞堂，許誰話會？」師云：「鷂子過新羅。」乃云：「一見便見，一得永得，亙古亙今，紅爐點雪。胞胎未具，全彰本地風光，文彩未形，展露衲僧巴鼻。到箇裏，直得無恩不報、無德不酬，絕後光前，萬仞壁立。且道橫身為物一句又作麼生？拈起少林無孔笛，等閒吹徹萬季歡。」</p>
<p>上堂：「若作一句商量，盡大地人披枷帶鎖；不作一句商量，你諸人向甚麼處摸索？直饒頭頭上了、物物上明，猶是者邊消息，未能透過那邊。」喝一喝。「不是知音者，徒勞話歲寒。」</p>
<p>示眾，僧問：「語默涉離微，如何通不犯？」師云：「君山點破洞庭湖。」乃云：「石霜無法說，抽釘要拔楔，撩起即便行，早<span class='corr'>已</span>遲八刻。」驀拈拄杖云：「你有拄杖子，與你拄杖子；你無拄杖子，奪你拄杖子。」顧左右良久，喝一喝，擲下拄杖。</p>
<p>臘八日純如大德請上堂，僧問：「雪山成道自古至今，秪如世尊畢竟悟箇什麼？」師云：「逼塞虛空。」進云：「恁麼則符到奉行去也。」師云：「切忌錯承當。」進云：「如斯問答<span class='corr'>已</span>涉功勳，向上全提請師速道。」師云：「穿卻髑髏。」乃云：「大智洞明，爍破昏衢之暗；大機普應，全彰解脫之門。橫該豎抹振宏綱，蓋色騎聲通互換，互換則且置，莫有證得者麼？若也證得，非僧非俗、無黨無偏，烜赫現前，七通八達。釋迦老子明星現時成等正覺，便是者箇時節，所以一處通千處百處一時通，一處透千處百處一時透。正當與麼時，功圓果滿，啟後開先。且道承誰恩力？」卓拄杖云：「經天緯地人無數，誰踏毘盧頂上行？」</p>
<p>開爐，悟生大德設齋請上堂，僧問：「爐鞴現成，如何是和尚的的為人一句？」師云：「簷聲不斷前旬雨。」進云：「與麼則數聲清磬是非外，一箇閑人天地間。」師云：「非汝境界。」乃云：「久矣不陞堂，好事對眾說，東弗于逮展缽盂，西瞿耶尼飽不徹，耀驪珠、翔鳳翮，白牯狸奴恣歡悅。」喝。「燄燄紅爐放木鵝，鐵輪天子寰中敕。」復喝一喝。</p>
<p>示眾：有相身中無相身，無明路上無生路。好大眾！古人見處、今人行處，眼豎頂門，符懸肘臂，有卷有舒，沒巴沒鼻。」卓拄杖。「得風流處且風流，有意氣時增意氣。」</p>
<p>臘八日隱賢大德設齋請上堂，僧問：「成道之期即不問，即今釋迦老子在什麼處？」師便打。進云：「奼女<span class='corr'>已</span>歸霄漢去。」師云：「獃郎猶向火邊蹲。」僧便喝，師又打。問：「如何是戒？」師云：「塞北千人帳。」「如何是定？」師云：「江南萬斛舟。」「如何是慧？」師云：「吳中石佛大。」僧禮拜，師云：「放過一著。」乃云：「二千五百季前，黃面老子於是日夜半睹明星悟道，嘆云：『奇哉！一切眾生具有如來智慧德相，但以妄想執著而不能證得。』喝，當時有人下得者一喝，便見瓦解冰消，免致四十九季重重納敗。事到于今，不免將錯就錯。」驀舉拂，「明星現也。眾中莫有眼開心悟底麼？」良久，「丈夫自有衝霄志，不向如來行處行。」復喝一喝。</p>
<p>元旦上堂：萬象森羅，一法所印，古皇律令，任運無私。日照高巖，爛爛黃金之色；雪消寒嶠，泠泠瀑布之聲。普門脫體風流，文殊容身無地。所以道，假使心通無量時，歷劫何曾異今日。且道今日事作麼生？太平本是將軍致，不許將軍見太平。</p>
<p>解制上堂，僧問：「雲水盡從今日解，千山雪覆事如何？」師云：「拔出眼中楔。」進云：「男兒自有衝霄志，不向他人行處行。」師云：「腳跟下黑漆漆地。」僧擬議，師便打。進云：「秪如黑白未分已前，者一著子落在甚麼處？」師又打云：「棒打不死漢。」問：「樓閣門開示現今日，親切一句請師指南。」師云：「更嫌箇甚麼？」進云：「因甚麼玅高峰頂不許商量？」師云：「汝不妨伶俐。」進云：「也要通箇消息。」師云：「可惜許。」乃云：「玅峰孤頂不許商量，知恩者少，黑白未分一著落處，罕遇仙陀。是以雲月溪山顯示祕密法印，樹林水鳥展演奇特化機，機機相副迥絕安排，印印該通全超向背。者裏薦得，釋迦拱手、彌勒歸降；其或未然，路從平處險，人向靜中忙。」喝一喝。</p>
<p>上堂：打破大唐國，覓一箇不會佛法底人難得。且道不會佛法底人有甚長處？夜來曲臂支頭睡，不怕人來偷枕頭。</p>
<p>上堂：三世諸佛提掇不起，歷代祖師宣揚不及，石霜徹底老婆心，一味插田博飯喫。</p>
<p>雲菴大師靈骨東還請入山設供拈香：為雨為雲何忌諱，吾兄此日暢襟懷，同條生不同條死，一句無私遍九垓。</p>
<p>佛成道日薦嚴請上堂，僧問：「向上一路千聖不傳，還端的也無？」師云：「情知汝向者裏躲跟。」進云：「秪如孝眷傾誠懇請和尚陞座說法，未審獲何利益？」師云：「立地成佛。」進云：「一句了然超百億，萬靈咸悉賴師恩。」師云：「語脈裏轉卻。」乃云：「寬廓非外，驪珠在握；寂寥非內，利劍揮空。不滅不生，突出須彌橫海上；同得同證，百千獅子現毫端。正恁麼時，直得老釋迦無潛形竄影之地則且置，秖如和菴耆宿端的在甚麼處？無漏國中藏不得，千華影裏示全身。」</p>
<p>上堂：日可冷、月可熱，眾魔不能壞真說。諸人要知真說麼？塞卻耳根，分明聽取。</p>
<p>示眾，舉：「南泉示眾云：『昨夜三更文殊普賢起佛見法見，各與二十棒，貶向二鐵圍山。』趙州出眾云：『和尚棒教誰喫？』泉云：『王老師有甚過？』州便禮拜。雲門云：『深領和尚慈悲，某甲歸衣缽下得箇安樂。』南嶽先師云：『雲門大似雷門布鼓取笑傍觀，殊不知趙州禮拜不是好心。』」師云：「先師恁麼拈提，只知其一不知其二，當時王老師若不得趙州赤身擔荷，洎合勞而無功；雲門雖則冷處著把火，未免以<span class='corr'>己</span>方人。具眼者辨取。」</p>
<p>上堂：「諸佛出世，龜背刮毛；祖師西來，兔頭截角。一大藏教，拭瘡疣故紙。明眼衲僧到者裏，口似磉盤。諸禪德！合作麼生？劍閣路雖險，夜行人更多。」喝一喝。</p>
<p>師誕日兩序請上堂，僧問：「獨弄單拈即不問，向上全提事若何？」師云：「猛虎當路踞。」進云：「秖如慈雲遍覆法雨普滋，畢竟恩歸何所？」師云：「人天榜樣。」進云：「恁麼則正令當行十方坐斷。」師云：「伶俐衲僧。」問：「世尊初降指地指天，和尚誕期有何垂示？」師云：「一舉四十九。」進云：「恁麼則兩輪交互照，千古永光輝。」師云：「卻不恁麼。」進云：「秖如向去底事又作麼生？」師云：「雲閒峰頂。」進云：「卻來時又如何？」師云：「月在波心。」進云：「若不上來，爭辨端的？」師云：「且緩緩。」乃云：「未離兜率版齒生毛，<span class='corr'>已</span>降皇宮腳不點地，未出母胎蠅子放卵，度人<span class='corr'>已</span>畢鐵作面皮。釋迦老子從久遠劫修來一片廣大赤心，今日被石霜一時華劈了也。眾中莫有不甘底，出來如何若何，山僧索性一不做二不休。有麼？攜取詩書歸舊隱，野華啼鳥一般春。」</p>
<p>示眾，舉：「慶諸禪師因裴休丞相訪及，諸乃拈裴公手中笏問云：『在天子手中為圭，在大夫手中為笏，在山僧手中喚作甚麼？』裴無語，遂留下。」師云：「諸禪師有季無德愛討便宜，當時山僧若作裴公，見恁麼問，但云『卻請和尚道。』看伊眼目定動，拈笏便行。直饒有生擒活捉之機，也無用處。」</p>
<p>示眾：諸苦所因，貪欲為本；若滅貪欲，無所依止。老釋迦用盡自<span class='corr'>己</span>心，笑破他人口。石霜一眾，每日不是抴石便是搬土，討甚依止來？鳴版赴堂展缽，放參伸腳打眠，欲什麼碗？靈利漢不用瞻前顧後，當下縱橫十字。不見道，處處真，處處真，塵塵盡是本來人，真實說時聲不現，正體堂堂沒卻身。既是正體堂堂，因甚麼沒卻身？如斯標致雖清拙，大丈夫兒合自由。」</p>
<p>上堂：十方共聚互換主賓，正眼洞明靈符光彩，明投暗合戛玉鏗金，正按傍提斬釘截鐵，一一超宗越格，頭頭艸偃風行。正恁麼時作麼生？路逢死蛇莫打殺，無底籃子盛將歸。</p>
<p>臘八上堂，舉世尊睹明星悟道因緣。師云：「黃面老人固是為眾竭力，豈免禍出私門，以致後代兒孫一箇箇騎賊馬趁賊、奪賊刀殺賊。雖然，若無舉鼎拔山力，千里烏騅不易騎。」</p>
<p>上堂，僧出，師便打云：「道道。」僧禮拜，師復打，乃云：「道是常道，法是常法，一句截流，萬機寑削。楊岐一頭驢，只有三隻腳。」喝一喝。</p>
<p>開爐上堂，問：「如何是鎔凡鍜聖句？」師云：「坐地到長安。」進云：「銅頭鐵額如龍虎，看取金剛栗棘蓬。」師云：「爭奈老僧何？」進云：「只如打破牢關，佛祖不為底人到來時如何？」師云：「階下立。」進云：「恁麼則何妨行異類，撒手混泥塵。」師云：「莫亂走。」乃云：「鎔凡鍜聖句，坐地到長安，佛祖不為底，卻從階下立。出匣神鋒射斗寒，一揮萬里烽煙息，無賓主話火爐頭，向下文長付來日。」</p>
<p>示眾，舉：「雪竇云：『見一則瞎汝眼，知一則翳汝眼，翳生則天上人間，瞎卻則三頭六臂。或若辨得，許爾十字縱橫。』」師云：「大小雪竇只說到者裏，石霜即不然，見一則沒卻汝，知一則塞卻汝，塞卻則舌覆金錢，沒卻則毛頭星現。或若辨得，雖是善因，而招惡果。」</p>
<p>臘八示眾，問：「向上宗乘畢竟以何為據？」師云：「脫卻籠頭、卸卻角駝。」進云：「此日雪山開正眼，葛藤裏面出頭來。」師云：「莫謗他好。」進云：「雪後始知松柏操，夜深方見把鍼人。」師云：「未必心頭似口頭。」乃云：「釋迦老子未踰王城，左眼半斤；既到雪山，右眼八兩。乃至枯坐六季，於是日剛道睹星大悟，無端眼見空華，遞代以來一人傳虛萬人傳實，其間能有幾人解分緇素？石霜今日不顧危亡，據款結案去也。黃金自有黃金價終，不和沙賣與人。」下座。</p>
<p>晚參：「即今休去便休去，欲覓了時無了時。古人恁麼道，<span class='corr'>已</span>是作死馬醫了也。汝等諸人更擬討箇甚麼？」以拄杖趁散。</p>
<p>元旦上堂，問如：「何是聖諦第一義？」師云：「須彌頂上擊金鐘。」進云：「從上來事，未有人當頭道著，請師當頭道。」師云：「赤腳上船。」進云：「恁麼則天上有星皆拱北，人間無水不朝東。」師云：「聽事不真。」乃云：「總持門大啟，道泰時亨；列祖令當行，河清海晏。千靈由茲頂戴，萬象以此覆藏，直得塵塵運無盡輪，張公喫酒李公醉；法法現堅密體，借婆帔子拜婆季。所以道，一切智智清淨無二，無二分無別無斷故。正當恁麼時，且越格斬新一句作麼生道？但見皇風成一片，不知何處是封疆。」</p>
<p>解制示眾：「會則目前包裹，不會則包裹目前，會與不會俱拈卻包裹，而今盡打開，且中間事作麼生？」喝一喝云：「莫將閒學解，埋沒祖師心。」</p>
<p>佛誕示眾：「釋迦老子多生深種毒因，纔出頭來便鼓毒氣，直饒雲門正令全提，簡點將來要且中毒不少。眾中莫有不受毒氣所熏底麼？設有未具衲僧眼在，畢竟如何？下座同到佛殿，各與惡水一杓。將錯就錯，不是差事。」喝一喝。</p>
<p>示眾：聞名而來，見面而去。秪如未聞未見以前，向甚處著倒？既聞既見以後，又向甚處出頭？縱饒向者裏倜儻分明，猶是膠柱調絃，未見七通八達。所以道，言前薦得滯彀迷封，句下精通觸途狂見。還委麼？劍去久矣，爾方刻舟。</p>
<p>對靈小參：「金剛正體湛湛虛凝，般若靈光塵塵解脫。所以道，不思議解脫力，玅用恒沙也無極。若玅用去，生死根斷、聖凡路絕，無生永證、心地頓空，淨裸裸、赤灑灑，沒可把。印、瑞二上座還知落處麼？聲前突出摩醯眼，脫體縱橫淨域中。」喝一喝。</p>
<p>開爐示眾：一念萬季、萬季一念，打破虛空全無背面。三世諸佛向火燄裏轉大法輪，泥裏洗土；火燄為三世諸佛說法，三世諸佛立地聽，轉見不堪。七通八達絕承當，離相離名全體現，若踏著去，越聖超凡是甚麼閑事，便可以鎔瓶盤釵釧為一金，攪酥酪醍醐為一味，同生同死全主全賓；苟或未然，白雲深處從君臥，切忌寒灰燒殺人。</p>
<p>示眾，問：「曹溪一滴源遠流長，石霜家風古今一色，源遠流長即不問，古今一色事如何？」師云：「未問<span class='corr'>已</span>前百雜碎。」僧禮拜，師便打，乃云：「我宗無語句，漏逗不少；亦無一法與人，罪不重科。縱使向高高山頂立、深深海底行，腳跟下尚有事在，畢竟如何得勦絕去？」良久云：「衲被幪頭萬事休，此時山僧都不會。」</p>
<p>元旦示眾：送舊迎新，兩彩一賽，赫日當空，清風下載。不逐四時變遷，渾是一真法界，小無內、大無外，不見一法即如來，是則名為觀自在。</p>
<p>解制示眾：「山僧一期<span class='corr'>已</span>來，不曾與諸人說一字，雖不說，諱不得；諸人一期<span class='corr'>已</span>來亦不曾聞一字，雖不聞，避不得。既避不得，不聞而聞；既諱不得，不說而說。不說而說，徹骨徹髓；不聞而聞，透頂透底。於此明得，拈來瓦礫盡是黃金；脫或未然，上品醍醐反成毒藥。」喝一喝。</p>
<p>示眾：寒則普寒、熱則普熱，三世諸佛茅溷籌，列代祖師繫驢橛。可中有箇漢，聞恁麼道，便乃拈卻炙脂帽子、脫卻鶻臭布衫。山僧捉來，痛與三十棒。何故？殺人刀、活人劍。</p>
<p>開爐示眾：諸方聚眾悉假外來，石霜住山概從內辦，內辦底不通水泄，截斷天下衲子腳跟；外來底錦上鋪華，橫穿香積如來鼻孔。秪如不涉內外覿體無私一句作麼生道？紅爐爆出銕烏龜。</p>
<p>佛成道日薦亡請上堂，問：「如何是應時及節一句？」師卓拄杖。進云：「即今舉揚般若，未審學修公還來聽法也無？」師云：「蚤<span class='corr'>已</span>穿過髑髏。」進云：「恁麼則無縫塔中雲匼匝，不萌枝上月團圓。」師云：「且過一邊。」問：「運吹毛人天膽落，懸寶鏡佛祖潛蹤，要津把斷即且置，薦嚴一句事如何？」師云：「剎竿頭上禮西方。」進云：「虛空可量風可繫，無能盡說佛功德，如何是佛功德？」師云：「棒下迸流星。」進云：「秪如高沙彌未登戒品便云具足，且道他具甚麼眼？」師云：「瞎。」僧禮拜，師便打，乃云：「生佛未具<span class='corr'>已</span>前杳無得失，朕兆既分之後一線纔通，迥離凡聖絕名模，超越死生無背向。既無背向，不妨隨處作主，遇緣即宗；既絕名模，灼然物我一體，塵剎混融。且的的親承直超安養一句作麼生道？三世十方俱坐斷，倚天長劍逼人寒。」</p>
<p>示眾，舉：「僧問雲門：『死向甚麼處去？』雲門對他道：『在什麼處？』華藏傑祖云：『雲門秉殺人刀、活人劍，簡點將來要且不知去處。或有問華藏：『死向甚麼處去？』只向他道：『熏風自南來，殿閣生微涼。』傑祖恁麼道固是斬釘截鐵，若是去處亦未知在。或有問石霜：死向什麼處去？但向他道：瓠苦連根、瓜甜徹蒂。」</p>
<p>開爐上堂，問：「九旬結制端為何事？」師云：「為汝漆桶不快。」「十五日<span class='corr'>已</span>前諸佛生，如何是生底道理？」師云：「眨上眉毛。」「十五日<span class='corr'>已</span>後諸佛滅，又作麼生？」師云：「腦後薦取。」「正當十五日又且如何？」師云：「放汝三十棒。」進云：「恁麼則龍得水時添意氣，虎逢山色長威獰。」師云：「念話杜家。」問：「若喚作火燎卻面門，不喚作火凍殺有分，如何是親切受用？」師云：「一槌擊碎。」進云：「恁麼則百匝千重去也。」師云：「急須抖擻眼中塵。」進云：「若無舉鼎拔山力，千里烏騅不易騎。」師云：「易開終始口，難保歲寒心。」乃云：「一刀兩段未稱衲僧，撩起便行早不著便。設使未言先領，自救不了；更若按下雲頭，必死之疾。諸禪德！到者裏如何得相應去？紅爐燄裏重添火，烜赫金剛眼自開。」</p>
<p>象巖禪德供法被示眾，問：「香飄嶽嶺、果結霜華，從上相承，請師一句。」師云：「三腳蝦蟆著錦襠。」問：「象骨崖高，乞師一接。」師云：「沒者閑工夫。」進云：「莫便是和尚為人處麼？」師云：「下坡不走，快便難逢。」進云：「恁麼則艸偃風行得自由。」師云：「錯會不少。」乃云：「麤疏布法被，揭示無向背，要知來處親，不枉人天會。且道畢竟從甚麼處來？海神知貴不知價，留與人間光照夜。」</p>
<p>上堂，問：「水牯未出欄時如何？」師云：「藏頭縮尾。」「出欄後如何？」師云：「切莫犯人苗稼。」「出與未出時如何？」師云：「未有喫棒分。」問：「洪波浩渺白浪滔天，道吾靈骨畢竟在什麼處？」師便打，僧喝，師又打，僧云：「秪如漸源肩鍬便出，又作麼生？」師云：「你向甚處去來？」僧喝，師復打，僧云：「好手手中呈好手，紅心心裏中紅心。」師云：「十萬八千。」乃云：「曉日騰輝，碧霄絕翳，朔風凜冽，枯木龍吟。正當恁麼時，直得太子橋洞契無生，將軍洞點頭自許，霜華潭浩然大徹，雷遷塔拍手證明，汝諸人總來者裏開眼瞌睡，笑破露柱口脣。咄。」</p>
<p>示眾：威音王<span class='corr'>已</span>前，金刀剪不開；威音王<span class='corr'>已</span>後，鐵蛇鑽不入。正當今日，直得孤迥迥、峭巍巍，灼然萬戶俱開廓爾全機出沒，便恁麼見得猶涉化門，未是衲僧巴鼻。且如何是衲僧巴鼻。無智人前莫說，打你頭破額裂。</p>
<p>臘八日道係、道膺剃染上堂，問：「遠客還故鄉時如何？」師云：「吞聲削跡。」進云：「恁麼則江山雖異，風月一般。」師云：「那裏是一般處？」僧擬議，師便喝。進云：「秪如昔日丹霞鏟艸，見何道理？」師云：「無道理可見。」進云：「如是則人歸大國方知貴，水到瀟湘一樣清。」師云：「更說道理。」問：「昨日夜叉心，今朝菩薩面，菩薩與夜叉不隔一條線，如何是不隔底句？」師云：「劄。」進云：「恁麼則彈指圓成八萬門，剎那滅卻三祇劫。」師云：「禮拜了退。」乃云：「剃髮著袈裟，宜應行聖道。」以拄杖擊香几云：「不是聖道，所以行築，觀音坐壓勢至，髑髏常千世界，鼻孔摩觸家風，便恁麼擔荷得去，非但丹霞鏟艸，直饒雪嶺明星俱不出者箇時節；其或未然……」擲拄杖云：「文殊自文殊，解脫自解脫。」</p>
<p>薦亡請上堂，問：「寒梅頻破玉，東君令<span class='corr'>已</span>行，薦嚴親切句，請師直指陳。」師云：「好生聽取。」進云：「明眼宗師，天然有在。」師云：「是甚麼說話？」乃云：「身從無相中受生，猶如幻出諸形相，幻人心識本來無，罪福皆空無所住。從上諸聖莫不於無所住處示生、無所住處示滅。生滅既無所住，當知生本無生、滅本無滅。所以道，生滅滅<span class='corr'>已</span>，寂滅現前。如是則小中現大、大中現小，隨處作主遇緣即宗。正恁麼時，且道圜覺耆宿即今現居何？土正眼密弘三世空，銕牛機印橫該抹。」</p>
<p>示眾：「譬如擲劍揮空喚起窗前曙，莫論及之不及；催歸日未西，斯乃空輪絕跡；無心花裏鳥劍刃無虧，更與盡情啼。山僧將古人今人攪作一塊了也。且道節目畢竟在什麼處？」喝一喝。「大海若知足，百川應倒流。」</p>
<p>示眾：諸佛說不到處，開口道著；諸佛行不到處，舉足蹋著。既道著又蹋著，喚甚麼作迷悟？又喚什麼作生死？山僧恁麼告報，<span class='corr'>已</span>是拗直作曲了也。汝等諸人更若躊躇，三十季後換手椎胸，且莫錯怪。</p>

<div class='div-other'><a id='mulu7' />
<p class='h2'>機緣</p><p>師參天童老和尚，人事次，尚提起香信云：「者箇從甚處得來？」師云：「何得當面諱卻？」尚云：「道什麼？」師擬進語，尚便打。</p>
<p>參金粟車和尚，值歲暮，粟問云：「香嚴道：『去季貧，有卓錐之地；今季貧，連錐也無。』你作麼生？」師云：「喪身失命赤條條。」粟休去。</p>
<p>參東明先和尚，尚問：「古者道：『賓主穆時全是妄，君臣合處正中邪』，作麼生會？」師云：「太平本是將軍致，不許將軍見太平。」尚云：「恁麼會又爭得？」進云：「師意如何？」尚云：「何不道『鴛鴦繡出從君看，不把金針度與人』。」師釋然契悟，便禮拜。</p>
<p>參南澗和尚，尚問：「古人隔江招手便乃橫趨，你道他具箇甚麼眼？」師云：「烈燄堆中撈得月。」尚云：「未在，更道。」師拂袖便出，尚云：「直饒與麼，<span class='corr'>已</span>早喫三十棒了也。」</p>
<p>縱旨辭師，師問：「甚處去？」旨擬議，師劈脊棒云：「者守古塚鬼。」旨罔測，師打趁出。</p>
<p>僧參，師問：「未到此間，與汝三十棒了也。」僧云：「那裏見得？」師便打。</p>
<p>僧參，師問：「路逢達道人，不將語默對，將什麼抵對？」僧云：「缽盂峰頂浪滔天。」師拈棒，僧擬議，師打出。</p>
<p>僧參，師問：「久不見汝，因甚鼻孔缺了半邊？」僧擬議，師喝出。</p>
<p>僧問：「一口氣不來時如何？」師云：「今日冷如昨日。」</p>
<p>僧問：「如何是般若體？」師云：「竹影掃階塵不動。」「如何是般若用？」師云：「月穿潭底水無痕。」</p>
<p>僧請益高峰大師垂示語：「如何是海底泥牛啣月走？」師云：「坐斷木人機。」「如何是巖前石虎抱兒眠？」師云：「鐵鞭趁不起。」「如何是鐵蛇鑽入金剛眼？」師云：「無目不畫眉。」「如何是崑崙騎象鷺鷥牽？」師云：「萬里一條鐵。」進云：「此四語中，那一句有照有用、有殺有活？」聲未絕，師打云：「你道是那一句？」</p>
<p>僧參，師問：「發足何處？」僧云：「青原。」師云：「住山鈯斧子在麼？」僧豎起拳，師云：「者是青原底，如何是你底？」僧擬議，師便打。</p>
<p>僧參，師問：「發足何處？」僧云：「南嶽。」師云：「思大禪師對你說甚麼？」僧便喝，師云：「好喝。」僧擬議，師便打。</p>
<p>僧參，師問：「發足何處？」僧云：「隨處住。」師云：「艸鞋錢教誰還？」僧云：「踏破了也。」師云：「即今作麼生？」僧擬議，師便打。少間師云：「適來山僧性命在上座手裏。」僧無語，師云：「虛頭禪客。」</p>
<p>僧參問：「某甲未行腳時，<span class='corr'>已</span>與和尚相識了也。」師云：「在甚麼處相識？」僧禮拜，師云：「放汝三十棒。」師又問：「甚處來？」僧云：「南源。」師云：「曾見祖師麼？」僧云：「不見。」師云：「請坐喫茶。」</p>
<p>僧參，師云：「未離荊紫峰，與汝三十棒了也。」僧云：「今日勘破和尚。」師便打，僧喝，師云：「適來勘破而今喝。」僧擬議，師打出。</p>
<p>石田師問：「鶤化鵬眼在，魚化龍鱗在，生而化死何在？」師云：「特地一場愁。」「藥山化主為甚不受甘贄行者錠金？」師云：「是賊識賊。」「人人鼻孔在眼下，因甚覷不見？」師云：「全身在裏許。」「前三三、後三三，數目甚分明，因甚無著罔措？」師云：「慚惶殺人。」</p>
<p>師過天台訪不退師，禮祖像次，退師從方丈出，以手指云：「者箇可是麼？」師便掌，退師云：「何得麤糙？」師云：「也要兄相委。」遂呵呵大笑攜手入方丈。</p>
<p>仲齡參，師問：「汝嶽山來那？」齡云：「是。」師云：「曾到塔前麼？」齡便喝，師打云：「問汝到塔前，亂喝作麼？」齡便禮拜，師云：「得與麼有前無後？」</p>
<p>僧請益，師云：「汝曾見什麼人？」僧云：「見石奇和尚。他道雪竇有棒不打某甲。」師便打云：「會麼？」僧云：「不會。」師又打云：「他後辜負雪竇即得，莫辜負老僧。」</p>
<p>師問雪舟：「彼此燒作一堆灰，向甚麼處相見？」舟云：「相見即不辭，恐無人證明。」師便打。</p>
<p>一日眾侍立次，師舉本來面目話，首賢云：「今日冷如昨日。」師云：「猶是昔時話會，別通箇消息來。」賢云：「將謂別有。」師叱之，雪舟云：「盡大地人性命被某甲坐斷了也。」師云：「汝分上又作麼生？」舟云：「一串穿卻。」師云：「又道坐斷了也。」舟擬進語，師便打。悟生云：「夜來依舊宿蘆花。」師云：「此去三十季後，切忌舉著。」仲孚云：「有眼無耳朵。」師云：「錯會不少。」</p>
<p>二僧參，師問：「發足何處？」僧云：「江西。」師云：「一口吸盡西江水作麼生會？」僧喝，師云：「我問汝一口吸盡西江水，喝作麼？」僧無語，師直打出。乃問：「第二位試道看。」僧云：「某甲初參。」師云：「好與一坑埋卻。」</p>
<p>僧參，師云：「老老大大向外走什麼？」僧云：「只為不知歸路。」師云：「莫瞞老僧。」僧云：「兩眼對兩眼，有什麼瞞？」師云：「又道不知歸路？」僧擬議，師便打，僧喝，師又打。</p>
<p>僧參問：「如何是石霜奇特一句？」師便打，僧禮拜云：「也少和尚一拜不得。」師云：「識甚麼好惡？」</p>
<p>僧參，師指信物云：「從那裏得來？」僧舉坐具云：「者裏。」師云：「者是什麼？」僧喝，師便打。</p>
<p>僧參，師問：「那裏發足？」云：「溈山。」師云：「水牯牛作麼生？」云：「相隨來也。」師云：「因甚麼頭角不全？」僧禮拜，師便打。</p>
<p>僧參，師問：「發足何處？」云：「湘潭。」師云：「曾遇達磨麼？」僧便喝，師云：「我問你曾遇達磨麼，喝作什麼？」僧無語，師便打。復問：「一向那裏住？」僧云：「不曾住。」師云：「你解騰空麼？」僧又無語，師直打出。</p>
<p>慧鑑參，作禮畢，師云：「因我得禮你，汝作麼生會？」鑑云：「某甲初出家。」師云：「出家為何事？」鑑無語，師便打。</p>
</div></div>
</div><!-- end of div[@id='body'] -->
</body></html>