<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石霜爾瞻尊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>爾瞻尊禪師語錄卷下</p><p class="byline">侍者本虔記錄</p>
<div class='div-other'><a id='mulu9' />
<p class='h1'>拈古</p><p>舉：「洞山价禪師因請泰首座喫茶次乃問：『有一物，上拄天、下拄地，黑似漆，常在動用中，動用中收不得。你道過在甚處？』座云：『過在動用中。』山乃令掇卻果桌。」師拈云：「洞山老人秪有殺人刀，且無活人劍。何不當時待首座道過在動用中，但云作家作家。首座若是箇本分衲僧，必然另有長處。豈非佛法人情盡善盡美？」</p>
<p>舉：「僧問夾山：『撥塵見佛時如何？』山云：『欲知此事直須揮劍，若不揮劍，漁父棲巢後。』僧如前問普會諸禪師，諸云：『渠無國土，甚處逢渠？』僧卻舉似山，山云：『門庭施設不無。』夾山入理深談，猶較石霜百步。護國元云：『參須實參、見須實見，毫端許言之本末皆為自欺。今夜忽有人問三峰撥塵見佛時如何？和聲便打。還會麼真？金自有真金價，終不和沙賣與人。』」師拈云：「夾山為眾竭力，禍出私門。石霜覿露全機，遭人邈摸。護國要且只有利人之心，且無出人之眼。眾中忽問山僧撥塵見佛時如何？亦與和聲便打，待伊擬議，擲下拄杖云：從前汗馬無人識，且要重論蓋代功。」</p>
<p>舉：「有老宿畜一童子，並不知軌則。有一行腳僧到，乃教童子禮儀。晚間見老宿外歸，遂去問訊。老宿怪訝，遂問：『阿誰教你？』童云：『堂中上座。』老宿喚僧來問：『上座傍家行腳是甚麼心行？童子養來三二季了，幸是可憐生，上座教壞伊，快束裝去。』黃昏雨淋淋地被趁出。」師拈云：「此老等閒露一機，不妨殊絕，簡點將來不無滲漏。何不當時連那童子一齊趁出，不唯令者僧生平服膺，亦使童子別有趣向。還會麼？不見道只管盡法，那怕無民。」</p>
<p>舉：「僧問趙州和尚：『學人乍入叢林，乞師指示。』州云：『喫粥了也未？』僧云：『喫粥了。』州云：『洗缽去。』其僧有省。」師拈云：「者僧一味上人門戶，反成自破家門；趙州不負來機，堪稱作家宗匠。若作佛法商量，入地獄如箭射。</p>
<p>舉：「漸源因同道吾去一家弔慰次，乃拊棺云：『生耶死耶？』吾云：『生也不道，死也不道。』源云：『為甚不道？』吾云：『不道不道。』回至中路，源云：『和尚快與某甲道；若不道，打和尚去也。』吾云：『打即任打，道即不道。』源便打。吾歸院云：『汝且離此去，恐知事知，不便。』道吾遷化後，源至石霜舉前話請益，霜云：『生也不道，死也不道。』源云：『為甚不道？』霜云：『不道不道。』源於言下有省。」師拈云：「大小漸源可惜向虀甕裏淹殺。當時待石霜云『不道不道』，何不亦與一頓拳頭。雖然，也須救取者漢始得。」</p>
<p>舉：「黃太史廷堅因訪死心新禪師，新問云：『死心死、學士死，彼此燒作一堆灰，向甚麼處相見？』史無語。新云：『晦堂處參得底，用未著在。』後謫官黔南，忽有省，乃云：『尋常被天下老和尚謾卻多少，唯有死心道人不肯，可謂真實相為。』」師拈云：「死心捨命從人，太史一死更不再活。」</p>
<p>舉：「鶴林素禪師因僧敲門，林問：『是甚麼人？』僧云：『是僧。」林云：『非但是僧，佛來亦不著。』僧云：『佛來為甚麼不著？』林云：『無他止泊處。』」師拈云：『大小鶴林，前不搆村，後不迭店。」</p>
</div>
<div class='div-other'><a id='mulu10' />
<p class='h1'>頌古</p>
<div class='div-orig'><p style="margin-left:2em">女子出定</p>
</div>
<div class='div-commentary'><p>鴛鴦繡出大家看，老大瞿曇見有偏，彈指一聲從定出，堪嗟女子命難全。</p>
</div>
<div class='div-orig'><p style="margin-left:2em">世尊拈華</p>
</div>
<div class='div-commentary'><p>如風吹水偶成紋，八兩分明還半觔，若謂流通正法眼，賺他空認刻舟痕。</p>
</div>
<div class='div-orig'><p style="margin-left:2em">百丈野狐</p>
</div>
<div class='div-commentary'><p>不落何疏不昧親，野狐墮脫眼中塵，巍巍坐斷雄峰頂，玉轉珠回令斬新。</p>
</div>
<div class='div-orig'><p style="margin-left:2em">黃檗噇酒糟</p>
</div>
<div class='div-commentary'><p>寰中獨據驗龍蛇，合國無私見也麼，堪嘆忘羊岐路客，那知大象截流過。</p>
</div>
<div class='div-orig'><p style="margin-left:2em">狗子無佛性</p>
</div>
<div class='div-commentary'><p>狗子無佛性，突出全機印，錦縫布重重，急急如律令。楚石琦和尚索麵次，有僧來參，琦引麵示之，僧珍重便去。琦召僧，僧便回首，琦云：「有口不得麵喫者多。」頌云：</p>
<p>見鞭遠引輸神駿，踏斷邊疆任奔運，老將全韜殺活籌，一掃煙塵萬邦定。</p>
</div>
<div class='div-orig'><p style="margin-left:2em">玄沙虎話</p>
</div>
<div class='div-commentary'><p>玄沙是汝虎，看看日卓午，甜瓜徹蒂甜，苦瓠連根苦。</p>
</div>
<div class='div-orig'><p style="margin-left:2em">黃龍三關</p>
</div>
<div class='div-commentary'><p>我手何似佛手，照膽菱華直剖，印破鐵額銅頭，一一面南北斗。</p>
<p>我腳何似驢腳，運出六韜三略，截斷舌劍唇鎗，迥出紅旗閃爍。</p>
<p>人人有箇生緣，柏庭芻狗尿天，驚起梵王帝釋，踏翻諸有四禪。</p>
</div></div>
<div class='div-other'><a id='mulu11' />
<p class='h1'>偈</p>
<div class='div-other'><a id='mulu12' />
<p class='h2'>禮普會諸禪師塔有感</p><p style="text-indent:0em" class="lg-abnormal"><div class='lg-row'>夜深方見把針人，古佛名垂此澗濱，窣堵半藏荒徑遶，空臺久沒野麋馴。霜華艸色渾如昔，斷碣遺蹤識可真，特展炊巾通法裔，亭亭相對倍傷神。</div>
</p></div>
<div class='div-other'><a id='mulu13' />
<p class='h2'>喜曉菴法兄垂訪</p><p style="text-indent:0em" class="lg-abnormal"><div class='lg-row'>春暮幽巖竹徑涼，故人攜策到山窗，驚看道韻開眉宇，笑挹虛懷滌肺腸。法施遠垂華散雨，生機覿露句飄香，搏風萬里君先舉，愧我棲遲臥艸堂。</div>
</p></div>
<div class='div-other'><a id='mulu14' />
<p class='h2'>酬幻楫法兄</p><p style="text-indent:0em" class="lg-abnormal"><div class='lg-row'>閒將杖履試炎涼，知遇欣逢一笑長，煙笠暫隨湘水渡，桂魂蚤逐月庭香。凄清客夢情無限，磊落孤征衲可裝，吳楚漫言千里隔，碧天秋雁寫成行。</div>
</p></div>
<div class='div-other'><a id='mulu15' />
<p class='h2'>送友石禪友之武林</p><p style="text-indent:0em" class="lg-abnormal"><div class='lg-row'>振錫還依萬仞崗，凄凄煙雨一肩長，江城浪激風如剪，客舍衾寒月似霜。滿目生機春信早，半帆斜照晚炊香，武林到日休延久，肯使雲蘿沒影堂。</div>
</p></div>
<div class='div-other'><a id='mulu16' />
<p class='h2'>舟遇不為禪友</p><p style="text-indent:0em" class="lg-abnormal"><div class='lg-row'>順逆繩頭不放寬，潑天浪裏可盤桓，等閒躍過龍門嶮，早<span class='corr'>已</span>橫揮雪刃寒。辯瀉珠璣廓聖眼，話圓法印有金襴，乾坤在處皆知<span class='corr'>己</span>，剖出虛空仔細看。</div>
</p></div>
<div class='div-other'><a id='mulu17' />
<p class='h2'>途中寄劉文樞居士</p><p style="text-indent:0em" class="lg-abnormal"><div class='lg-row'>籃輿話別熟梅天，沒足新泥艸色連，歸興自攜藤七尺，臨風目斷路三千。湘雲戀碧知為雨，野鶴空巢任所便，矢發自來無返勢，丈夫操守合如然。</div>
</p></div>
<div class='div-other'><a id='mulu18' />
<p class='h2'>酬周鶴泉居士</p><p style="text-indent:0em" class="lg-abnormal"><div class='lg-row'>肯隨鞭影役心魂，破壞家門出死門，風月一肩堪獨步，聖凡俱掃孰為昆。無依直揭熊峰旨，穎拔還憑夙蘊根，漫道此回空覿面，生機脫略豈承言。</div>
</p></div>
<div class='div-other'><a id='mulu19' />
<p class='h2'>酬吳勤先居士</p><p style="text-indent:0em" class="lg-abnormal"><div class='lg-row'>靖節高風豈厭囂，神先契合遠公招，一回親入鉗錘室，論劫俱消識浪飄。菡萏香浮日正午，芭蕉雨滴夢初饒，十季世外君堪語，法社因驚未寂寥。</div>
</p></div>
<div class='div-other'><a id='mulu20' />
<p class='h2'>招友人</p><p style="text-indent:0em" class="lg-abnormal"><div class='lg-row'>決志幽棲忘世態，箇中與奪難藏蓋，古之今之一句全，隱也顯也渾超邁。肯使寒岩異艸青，坐斷白雲機未解，好隨落葉出茅菴，錐地不留縱天外。</div>
</p></div>
<div class='div-other'><a id='mulu21' />
<p class='h2'>示獨鼎</p><p style="text-indent:0em" class="lg-abnormal"><div class='lg-row'>親承法印非艸艸，切忌無心復為了，多少英靈陷此坑，當陽錯過自家寶。觀汝操持亦老成，掀翻舊轍看崩騰，大行闊步透宗眼，棒下龍蛇任變更。</div>
</p></div>
<div class='div-other'><a id='mulu22' />
<p class='h2'>酬楊憩南居士見邀</p><p style="text-indent:0em" class="lg-abnormal"><div class='lg-row'>心曠因成癖，渾忘歲月殘，孤懷物外展，逸趣定中看。薄世惟師道，深交以義安，誠能君自許，時可敘溫寒。</div>
</p></div>
<div class='div-other'><a id='mulu23' />
<p class='h2'>贈石語大冶二法友</p><p style="text-indent:0em" class="lg-abnormal"><div class='lg-row'>同志遵遺範，拳拳不外圖，玄關互砥礪，禪寂獨跏趺。義重情麤玅，交深出處符，韜光<span class='corr'>已</span>自許，振起莫相辜。</div>
</p></div>
<div class='div-other'><a id='mulu24' />
<p class='h2'>示利蹤</p><p style="text-indent:0em" class="lg-abnormal"><div class='lg-row'>快如劍利，疾似驥蹤，一往直捷，一斬巢空。奮志若此，迥絕羅籠，拶得虛空血滴滴，更須一棒為君通。</div>
</p></div>
<div class='div-other'><a id='mulu25' />
<p class='h2'>示一乘</p><p style="text-indent:0em" class="lg-abnormal"><div class='lg-row'>小乘錢貫，大乘井索，惟此一乘，七零八落。要在親承，莫亂圖度，驀地知非，縱橫自若，更問如何，打折驢腳。</div>
</p></div>
<div class='div-other'><a id='mulu26' />
<p class='h2'>禮讓祖塔</p><p style="text-indent:0em" class="lg-abnormal"><div class='lg-row'>曹溪寶印元無縫，亞豎那吒第一機，千古承恩仰衡嶽，從茲赤手起神駒。</div>
</p></div>
<div class='div-other'><a id='mulu27' />
<p class='h2'>拜讀南澗老和尚惠先師塔銘兼酬友伊二禪友</p><p style="text-indent:0em" class="lg-abnormal"><div class='lg-row'>揭露毫端千聖眼，還他<span class='corr'>曠</span>濟法王才，先師末後光明種，鑑地輝天一筆該。</div>
</p><p style="text-indent:0em" class="lg-abnormal"><div class='lg-row'>古風凋喪不堪論，力振何期見二昆，往復七千難報德，獨憐懸鼎一絲存。</div>
</p></div>
<div class='div-other'><a id='mulu28' />
<p class='h2'>送玄慈兄之攸水</p><p style="text-indent:0em" class="lg-abnormal"><div class='lg-row'>丈夫出處超時輩，縱奪自如何忌諱，翩然拽杖下碧[山*層]，劍客相逢看觸背。</div>
</p></div>
<div class='div-other'><a id='mulu29' />
<p class='h2'>次韻送住山</p><p style="text-indent:0em" class="lg-abnormal"><div class='lg-row'>大唐打破覓無蹤，百草頭邊露舊容，赤腳踏開泥水去，任教人喚住山翁。</div>
</p></div>
<div class='div-other'><a id='mulu30' />
<p class='h2'>送見渠兄還吳</p><p style="text-indent:0em" class="lg-abnormal"><div class='lg-row'>本是翛然雲外客，乾坤撤手輕拋擲，如何猶有故山心，笑倒吳中大石佛。</div>
</p><p style="text-indent:0em" class="lg-abnormal"><div class='lg-row'>心交豈在多饒舌，苦切之辭難指陳，滅卻堂堂正法眼，白拈手段任縱橫。</div>
</p><p style="text-indent:0em" class="lg-abnormal"><div class='lg-row'>曾登絕頂最高層，三世如來一口吞，砍額望君君記取，再來扶起祝融峰。</div>
</p></div>
<div class='div-other'><a id='mulu31' />
<p class='h2'>訪五磊穎石法兄</p><p style="text-indent:0em" class="lg-abnormal"><div class='lg-row'>同著金襴太白峰，楊岐正脈賴君通，七千里外投機句，盡在相逢一笑中。</div>
</p><p style="text-indent:0em" class="lg-abnormal"><div class='lg-row'>坐振江南第一峰，喝風棒雨電光通，海門昨夜波瀾急，無數鱗龍一網中。</div>
</p></div>
<div class='div-other'><a id='mulu32' />
<p class='h2'>訪仰山古石法兄</p><p style="text-indent:0em" class="lg-abnormal"><div class='lg-row'>仰覆對機千古峻，藤條四下錯流傳，斬新撥轉當時句，占斷輸君一著先。</div>
</p></div>
<div class='div-other'><a id='mulu33' />
<p class='h2'>與且菴兄敘別</p><p style="text-indent:0em" class="lg-abnormal"><div class='lg-row'>何由直躡凌雲頂，肯負同門一故交，相對忘言春雨後，奔流疑是起潛蛟。</div>
</p><p style="text-indent:0em" class="lg-abnormal"><div class='lg-row'>先宗一脈無涯涘，清濁依然體自分，澤國任他泥水慣，不留涓滴獨繇君。</div>
</p></div>
<div class='div-other'><a id='mulu34' />
<p class='h2'>春日訪戒兄贈別</p><p style="text-indent:0em" class="lg-abnormal"><div class='lg-row'>門臨曲澗來清吼，坐倚芳叢日送香，傲睨儘容閒自許，任隨流水落溪黃。</div>
</p></div>
<div class='div-other'><a id='mulu35' />
<p class='h2'>寄譚貞復居士</p><p style="text-indent:0em" class="lg-abnormal"><div class='lg-row'>連朝握臂話山房，松竹依依巖桂香，無隱家風自今昔，斬新酬唱又何妨。</div>
</p></div>
<div class='div-other'><a id='mulu36' />
<p class='h2'>贈別朱賚賢居士</p><p style="text-indent:0em" class="lg-abnormal"><div class='lg-row'>翛然雲外不知歸，今日歸兮卻是誰？幸有故家風月在，堂堂豈負兩莖眉。</div>
</p></div>
<div class='div-other'><a id='mulu37' />
<p class='h2'>送伊山上座之浙</p><p style="text-indent:0em" class="lg-abnormal"><div class='lg-row'>忘情莫謂無言說，春入亂山青燒痕，竿木隨身探深淺，浙江浪煖看飛鯤。</div>
</p><p style="text-indent:0em" class="lg-abnormal"><div class='lg-row'>俊鷂搏空不食殘，氣凌佛祖舌瀾翻，漫言遍界無行路，踏倒歸來雪舊冤。</div>
</p></div>
<div class='div-other'><a id='mulu38' />
<p class='h2'>示望修劉居士</p><p style="text-indent:0em" class="lg-abnormal"><div class='lg-row'>一念休時萬境閒，直須永斷絕攀緣，炷香清夜茅堂寂，正是維摩不二談。</div>
</p></div>
<div class='div-other'><a id='mulu39' />
<p class='h2'>勉眾五首</p><p style="text-indent:0em" class="lg-abnormal"><div class='lg-row'>挽起眉毛挺脊梁，箇中元不著商量，趯脫從前繫驢橛，堂堂擺手出湘江。</div>
</p><p style="text-indent:0em" class="lg-abnormal"><div class='lg-row'>用功急切更加鞭，莫使空華翳眼前，轉入轉深涯際遠，謝家人在月明船。</div>
</p><p style="text-indent:0em" class="lg-abnormal"><div class='lg-row'>病僧無法與人說，鈍钁終朝為指南，歷劫現前希有事，一毫端上有誰諳？</div>
</p><p style="text-indent:0em" class="lg-abnormal"><div class='lg-row'>行解相資鳥道玄，臨危不悚是奇男，要施定國安邦手，一劍揮開空劫前。</div>
</p><p style="text-indent:0em" class="lg-abnormal"><div class='lg-row'>酷旱幸逢甘雨澍，如人絕後再甦時，不萌枝上華仍發，試問何殊舊日姿。</div>
</p></div>
<div class='div-other'><a id='mulu40' />
<p class='h2'>示禪者</p><p style="text-indent:0em" class="lg-abnormal"><div class='lg-row'>萬法歸一一何歸，虎頭帶角出荒艸，擲過雲門六不收，靠倒湖南瞎長老。</div>
</p></div>
<div class='div-other'><a id='mulu41' />
<p class='h2'>食淡</p><p style="text-indent:0em" class="lg-abnormal"><div class='lg-row'>不鹹不淡味尋常，三寸頻經百味忘，何似深嘗無味味，無中咬嚼味偏長。</div>
</p></div>
<div class='div-other'><a id='mulu42' />
<p class='h2'>示明見剃染</p><p style="text-indent:0em" class="lg-abnormal"><div class='lg-row'>出世還輸大丈夫，一塵不染踏毘盧，等閑<span class='corr'>已</span>作空王子，肘後靈符佩得無？</div>
</p></div>
<div class='div-other'><a id='mulu43' />
<p class='h2'>示德鄰監寺</p><p style="text-indent:0em" class="lg-abnormal"><div class='lg-row'>輔弼叢林願力深，正須坦腹露胸襟，萬般施設莫存<span class='corr'>己</span>，日用無私耀古今。</div>
</p></div>
<div class='div-other'><a id='mulu44' />
<p class='h2'>示仲孚虔維那</p><p style="text-indent:0em" class="lg-abnormal"><div class='lg-row'>金槌未舉廓全提，擊著分明落二機，密密堂堂無忌諱，萬人叢裏振綱維。</div>
</p></div>
<div class='div-other'><a id='mulu45' />
<p class='h2'>示素如印書記</p><p style="text-indent:0em" class="lg-abnormal"><div class='lg-row'>頂門眼豁分緇素，舊窟掀翻始自如，錐地不留忘管帶，灼然處處得逢渠。</div>
</p></div>
<div class='div-other'><a id='mulu46' />
<p class='h2'>示縱旨開侍者</p><p style="text-indent:0em" class="lg-abnormal"><div class='lg-row'>海嶽掀翻非縱旨，纖塵不動亦輸機，一毫頭上抽身轉，烈燄堆中片雪飛。</div>
</p></div>
<div class='div-other'><a id='mulu47' />
<p class='h2'>示首賢立侍者</p><p style="text-indent:0em" class="lg-abnormal"><div class='lg-row'>行藏奮激燭幽玄，要越時流一著先，撒手那邊俱坐斷，橫身直出鳳樓前。</div>
</p></div>
<div class='div-other'><a id='mulu48' />
<p class='h2'>示道謙殷侍者</p><p style="text-indent:0em" class="lg-abnormal"><div class='lg-row'>須知柔弱勝剛強，蠱毒之家水莫嘗，劈破黑山毫末盡，赤窮手段任施張。</div>
</p></div>
<div class='div-other'><a id='mulu49' />
<p class='h2'>示默可漢陽行乞</p><p style="text-indent:0em" class="lg-abnormal"><div class='lg-row'>逢人話盡歲寒心，索價撩天著眼聽，好事此行知信彩，滔滔要使漢江傾。</div>
</p></div>
<div class='div-other'><a id='mulu50' />
<p class='h2'>示天問定悅眾</p><p style="text-indent:0em" class="lg-abnormal"><div class='lg-row'>做樣粧村醜態生，笑他日午打三更，信知般若無私力，萬仞懸崖撒手行。</div>
</p></div>
<div class='div-other'><a id='mulu51' />
<p class='h2'>示道冶明記錄</p><p style="text-indent:0em" class="lg-abnormal"><div class='lg-row'>玅句無私也是閒，貴須撥轉上頭關，臨機迅若千雷吼，立起吾宗掌握間。</div>
</p></div>
<div class='div-other'><a id='mulu52' />
<p class='h2'>示月生</p><p style="text-indent:0em" class="lg-abnormal"><div class='lg-row'>片月雖從海底生，須知生處洞無痕，光分在在難遮掩，任運還他影不存。</div>
</p></div>
<div class='div-other'><a id='mulu53' />
<p class='h2'>寄南嶽茂恒禪人</p><p style="text-indent:0em" class="lg-abnormal"><div class='lg-row'>幽棲喜與塔為鄰，寂爾忘言示汝親，忽地相逢無避處，水聲山色現全身。</div>
</p></div>
<div class='div-other'><a id='mulu54' />
<p class='h2'>示祖堂虔侍者</p><p style="text-indent:0em" class="lg-abnormal"><div class='lg-row'>將此身心奉剎塵，河沙玅義一毫親，殷勤細折旃檀片，碧玉光寒出手頻。</div>
</p><p style="text-indent:0em" class="lg-abnormal"><div class='lg-row'>萬丈高寒絕點塵，祖翁面目本來親，笑他垂涕輕丹詔，肯負南陽一諾頻。</div>
</p></div>
<div class='div-other'><a id='mulu55' />
<p class='h2'>同若休師閒步</p><p style="text-indent:0em" class="lg-abnormal"><div class='lg-row'>盡謂浮生如寄客，豈知千古一閒名，上方兜率雖堪履，何似相攜暢野情。</div>
</p></div>
<div class='div-other'><a id='mulu56' />
<p class='h2'>示慧開禪人</p><p style="text-indent:0em" class="lg-abnormal"><div class='lg-row'>慧門無鑰悟方開，掣電玄機豈外來，不奮巨靈劈嶽手，男兒從負濟川才。</div>
</p></div>
<div class='div-other'><a id='mulu57' />
<p class='h2'>題飛來船<span class='note-inline'>(贈巖主)</span></p><p style="text-indent:0em" class="lg-abnormal"><div class='lg-row'>渾忘來處只藏山，半泊煙雲翠靄間，莫謂簑翁無可釣，離鉤<span class='corr'>已</span>得錦鱗還。</div>
</p><p style="text-indent:0em" class="lg-abnormal"><div class='lg-row'>不向五湖經白浪，飛來峰頂駕雲濤，垂鉤不釣山頭月，只待知音下一篙。</div>
</p></div>
<div class='div-other'><a id='mulu58' />
<p class='h2'>因雪偶成</p><p style="text-indent:0em" class="lg-abnormal"><div class='lg-row'>嶺梅帶雪噴寒香，一片虛凝射八荒，怪殺普賢毛孔闊，十分春色半含藏。</div>
</p></div>
<div class='div-other'><a id='mulu59' />
<p class='h2'>武昌偶作</p><p style="text-indent:0em" class="lg-abnormal"><div class='lg-row'>凌虛樓閣倚江流，鸚鵡中分天際浮，多少魚龍昇變去，山城煙鎖使人愁。</div>
</p><p style="text-indent:0em" class="lg-abnormal"><div class='lg-row'>萬人叢裏奪高標，到手方知出處饒，珍重釣鰲江上客，放舟時辨一聲橈。</div>
</p></div>
<div class='div-other'><a id='mulu60' />
<p class='h2'>募修造</p><p style="text-indent:0em" class="lg-abnormal"><div class='lg-row'>巍巍梵宇久埋塵，扶起全憑過量人，豈為萬靈承覆載，要看匝地湧金身。</div>
</p></div>
<div class='div-other'><a id='mulu61' />
<p class='h2'>化佛燈</p><p style="text-indent:0em" class="lg-abnormal"><div class='lg-row'>古寺荒涼苔殿深，多季兀坐冷沉沉，全憑大力檀賢手，剔起光明遍照心。</div>
</p></div>
<div class='div-other'><a id='mulu62' />
<p class='h2'>募遷塔</p><p style="text-indent:0em" class="lg-abnormal"><div class='lg-row'>嶽頂雲披塔影端，危崖老樹倚將殘，移高就下誰施便，同證圓明一顆寒。</div>
</p></div>
<div class='div-other'><a id='mulu63' />
<p class='h2'>示雪凱珍悅眾</p><p style="text-indent:0em" class="lg-abnormal"><div class='lg-row'>雪中失卻臂，凱歌千古聞，未至悟心地，聊聞亦斷魂。</div>
</p></div>
<div class='div-other'><a id='mulu64' />
<p class='h2'>贈王仰川居士七旬</p><p style="text-indent:0em" class="lg-abnormal"><div class='lg-row'>素風凌萬古，圓應示從心，一片無瑕玉，光分潤道林。</div>
</p></div>
<div class='div-other'><a id='mulu65' />
<p class='h2'>贈離幻師</p><p style="text-indent:0em" class="lg-abnormal"><div class='lg-row'>德臘齊先哲，行藏啟後昆，蕭蕭茅舍裏，別是一乾坤，</div>
</p></div>
<div class='div-other'><a id='mulu66' />
<p class='h2'>示劉明鄉居士</p><p style="text-indent:0em" class="lg-abnormal"><div class='lg-row'>應接通回互，關情識利危，一般靈玅處，端的更由誰？</div>
</p></div>
<div class='div-other'><a id='mulu67' />
<p class='h2'>示一燈燦知客</p><p style="text-indent:0em" class="lg-abnormal"><div class='lg-row'>丈夫須奮志，祖豈獨南能，㪬瞎摩醯眼，千光燦一燈。</div>
</p></div>
<div class='div-other'><a id='mulu68' />
<p class='h2'>示靈源大德</p><p style="text-indent:0em" class="lg-abnormal"><div class='lg-row'>靈源匝地普天，不出頂門一竅，任運信手成輝，切莫別求禪道。</div>
</p></div>
<div class='div-other'><a id='mulu69' />
<p class='h2'>示破也法姪</p><p style="text-indent:0em" class="lg-abnormal"><div class='lg-row'>箭射久始中的，棒敲空鳴嚗嚗，一回拶透趁風雲，百艸頭邊擲金玉，金玉擲，猶堪羡，破灶當季洩此機，切忌隨他腳跟轉。</div>
</p></div>
<div class='div-other'><a id='mulu70' />
<p class='h2'>寄古眉法兄</p><p style="text-indent:0em" class="lg-abnormal"><div class='lg-row'>藏老張弓得半人，只緣自射定煙塵，高蹤久適拋弓處，再挽何妨射一群。</div>
</p></div>
<div class='div-other'><a id='mulu71' />
<p class='h2'>示畫士</p><p style="text-indent:0em" class="lg-abnormal"><div class='lg-row'>本來面目何形段，縱巧僧繇寫不成，未動毫鋩百雜碎，大悲千眼頂門生。</div>
</p></div>
<div class='div-other'><a id='mulu72' />
<p class='h2'>酬石臣張居士</p><p style="text-indent:0em" class="lg-abnormal"><div class='lg-row'>故國何曾隔點塵，橫身出入總承恩，提來三尺龍泉劍，斬斷多生習染根。聲色堆頭無滲漏，是非場裏絕疏親，輸他曠達匡時手，一默掀翻不二門。</div>
</p></div>
<div class='div-other'><a id='mulu73' />
<p class='h2'>寄神鼎遠菴法兄</p><p style="text-indent:0em" class="lg-abnormal"><div class='lg-row'>上林鶯囀巖華老，碧嶂雲披松操長，遙望剎竿麟鳳集，從容據令為提綱。</div>
</p><p style="text-indent:0em" class="lg-abnormal"><div class='lg-row'>道存豈惜拖泥水，退鼓頻撾奈病何，珍重吾兄機玅密，吹毛不動起滹沱。</div>
</p></div>
<div class='div-other'><a id='mulu74' />
<p class='h2'>寄竺菴和尚</p><p style="text-indent:0em" class="lg-abnormal"><div class='lg-row'>錫至江城寺，無由一款論，病衰高枕夢，雨密暗山村。濟世君多得，傷時我獨言，漫云相隔遠，機感若雷奔。</div>
</p></div>
<div class='div-other'><a id='mulu75' />
<p class='h2'>寄密嚴大師</p><p style="text-indent:0em" class="lg-abnormal"><div class='lg-row'>積蘊欣然一晤忘，自慚無計挽頹綱，遙知絕頂跏趺處，時有天垂華雨香。</div>
</p><p style="text-indent:0em" class="lg-abnormal"><div class='lg-row'>道在何妨與世忘，慎言端是整頹綱，只憑德業救時獘，永永先宗一脈香。</div>
</p></div>
<div class='div-other'><a id='mulu76' />
<p class='h2'>開塔基示二三子</p><p style="text-indent:0em" class="lg-abnormal"><div class='lg-row'>起倒自來因地有，钁頭未舉契先宗，漫言高豎無層級，貴在綿綿一線通。</div>
</p></div>
<div class='div-other'><a id='mulu77' />
<p class='h2'>示開立二子</p><p style="text-indent:0em" class="lg-abnormal"><div class='lg-row'>吾負先宗每涕零，群機閱盡枉勞神，羡君落落披肝膽，老我寧辭泥水深。</div>
</p></div>
<div class='div-other'><a id='mulu78' />
<p class='h2'>送殷開二子上天隱老和尚龕前設供</p><p style="text-indent:0em" class="lg-abnormal"><div class='lg-row'>杖屨不禁泥水路，翩翩肯逐楚江風，香煙起處孫枝見，覿面無勞問祖翁。</div>
</p><p style="text-indent:0em" class="lg-abnormal"><div class='lg-row'>破家始解起家門，繡出鴛鴦不露針，公案現成直捷了，金風高捲葉歸根。</div>
</p></div>
<div class='div-other'><a id='mulu79' />
<p class='h2'>示皤知藏</p><p style="text-indent:0em" class="lg-abnormal"><div class='lg-row'>那畔掀翻不必論，者邊赤手握乾坤，直超數量無拘管，海藏毫端任吐吞。</div>
</p><p style="text-indent:0em" class="lg-abnormal"><div class='lg-row'>久歷艱辛事竟成，老當益壯漫因循，等閒拶出虛空髓，家國安然活計新。</div>
</p></div>
<div class='div-other'><a id='mulu80' />
<p class='h2'>示晟副寺</p><p style="text-indent:0em" class="lg-abnormal"><div class='lg-row'>真實行藏成道本，畢生為去是其人，但諳有作元無作，方顯深心奉剎塵。</div>
</p><p style="text-indent:0em" class="lg-abnormal"><div class='lg-row'>為眾為叢林，出家不空過，初念毫不違，生死定教破。頭頭了自心，法法堪磨磋，佛祖無剩言，行到知恩大。故鄉何處復思歸，笑倒西來閒達磨。</div>
</p></div>
<div class='div-other'><a id='mulu81' />
<p class='h2'>示定知藏</p><p style="text-indent:0em" class="lg-abnormal"><div class='lg-row'>今古見忘絕滲漏，單提雪刃報無私，垂秋法道當深省，慎重頻將料揀施。</div>
</p></div>
<div class='div-other'><a id='mulu82' />
<p class='h2'>示印知藏</p><p style="text-indent:0em" class="lg-abnormal"><div class='lg-row'>為法身心如鐵石，到家一著沒途程，吾宗殺活金剛劍，直揭當陽定祖衡。</div>
</p></div>
<div class='div-other'><a id='mulu83' />
<p class='h2'>示珍知藏</p><p style="text-indent:0em" class="lg-abnormal"><div class='lg-row'>迸開頂[寧*頁]截流機，舒卷縱橫悉自如，徹底惺惺全意氣，蕩平閫域廓真規。</div>
</p></div>
<div class='div-other'><a id='mulu84' />
<p class='h2'>示蔚侍者</p><p style="text-indent:0em" class="lg-abnormal"><div class='lg-row'>入此門來毫不存，隨身影艸定乾坤，滹沱一滴截諸派，迥出生機殺活分。</div>
</p></div>
<div class='div-other'><a id='mulu85' />
<p class='h2'>示慶直歲</p><p style="text-indent:0em" class="lg-abnormal"><div class='lg-row'>往古無殊在今日，攙先努力繼前修，堅牢志願成終始，天上人間得自由。</div>
</p></div>
<div class='div-other'><a id='mulu86' />
<p class='h2'>示淨直歲</p><p style="text-indent:0em" class="lg-abnormal"><div class='lg-row'>不惜艱辛<span class='corr'>已</span>數季，事當難處拼身先，但知成物無存<span class='corr'>已</span>，古佛何愁不並肩。</div>
</p></div>
<div class='div-other'><a id='mulu87' />
<p class='h2'>示觀直歲</p><p style="text-indent:0em" class="lg-abnormal"><div class='lg-row'>慈和元是回光力，順逆關頭須擺脫，從來大道出常情，越格男兒任提掇。</div>
</p></div>
<div class='div-other'><a id='mulu88' />
<p class='h2'>示恢侍者上南嶽祖堂</p><p style="text-indent:0em" class="lg-abnormal"><div class='lg-row'>侍師侍祖一般成，不負汝來歸我心，淡薄世間堅苦行，知恩始見受恩深。</div>
</p></div>
<div class='div-other'><a id='mulu89' />
<p class='h2'>寄聰侍者</p><p style="text-indent:0em" class="lg-abnormal"><div class='lg-row'>父母未生作何狀，既生四十狀何居，漫道寸絲元不挂，現前贓物自家知。</div>
</p></div>
<div class='div-other'><a id='mulu90' />
<p class='h2'>示慈恒</p><p style="text-indent:0em" class="lg-abnormal"><div class='lg-row'>時風浮險豈堪謀，切莫隨流便入流，進取竿頭無背面，回看一片古皇洲。</div>
</p></div>
<div class='div-other'><a id='mulu91' />
<p class='h2'>示勤小師</p><p style="text-indent:0em" class="lg-abnormal"><div class='lg-row'>孝義出天然，拳拳行不息，男兒負大心，竭力吾門則。</div>
</p></div>
<div class='div-other'><a id='mulu92' />
<p class='h2'>示立書記</p><p style="text-indent:0em" class="lg-abnormal"><div class='lg-row'>深荷單傳窮徹底，胸襟流出蓋乾坤，絲懸慧命誠危險，奪食驅耕力保任。</div>
</p></div>
<div class='div-other'><a id='mulu93' />
<p class='h2'>示亮庫司</p><p style="text-indent:0em" class="lg-abnormal"><div class='lg-row'>洞山麻三斤，趙州衫七斤，一并拈將裂粉碎，無星秤子任區分。</div>
</p></div>
<div class='div-other'><a id='mulu94' />
<p class='h2'>除夕示眾</p><p style="text-indent:0em" class="lg-abnormal"><div class='lg-row'>凍梅積雪催殘歲，使得時時本現前，不起那伽奉塵剎，任教打破又完全。</div>
</p></div>
<div class='div-other'><a id='mulu95' />
<p class='h2'>壽韓邑侯</p><p style="text-indent:0em" class="lg-abnormal"><div class='lg-row'>大道彰於未兆先，形名既剖理無偏，宮袍奪得當時羨，象馭光臨此日賢。惠政撫存歌萬戶，淳風垂布頌彌季，遙看高蹋毘盧頂，知命知非悉剩言。</div>
</p></div>
<div class='div-other'><a id='mulu96' />
<p class='h2'>喜重復僧田兼酬眾護法</p><p style="text-indent:0em" class="lg-abnormal"><div class='lg-row'>先聖遺風豈易泯，一期隆遇典型新，王臣不昧靈山記，野衲寧忘古佛因。朽質屈伸時感激，飽餐禪誦日精神，祖翁田地重翻轉，孰謂今人媿古人。</div>
</p></div>
<div class='div-other'><a id='mulu97' />
<p class='h2'>酬瑞貞居士見訪</p><p style="text-indent:0em" class="lg-abnormal"><div class='lg-row'>霜清木落日方高，何幸故人訪寂寥，世出世間總休說，相看一笑萬機消。</div>
</p><p style="text-indent:0em" class="lg-abnormal"><div class='lg-row'>峰高何似道情高，千古誰同此寂寥，何必挂冠入叢社，深承外護覺難消。</div>
</p></div>
<div class='div-other'><a id='mulu98' />
<p class='h2'>示離垢居士</p><p style="text-indent:0em" class="lg-abnormal"><div class='lg-row'>丈夫一決一切了，不容毫髮打之遶，驀過魔城萬八千，吹毛橫按無邊表。</div>
</p><p style="text-indent:0em" class="lg-abnormal"><div class='lg-row'>內外中間渾不得，突出熾然大火聚，聖解凡情盡底鎔，兀兀無依全體露。</div>
</p></div>
<div class='div-other'><a id='mulu99' />
<p class='h2'>示東谷居士</p><p style="text-indent:0em" class="lg-abnormal"><div class='lg-row'>知足應知無不足，澹泊溫良如美玉，睡起茅堂曙色分，赫赫曦光照東谷。</div>
</p></div>
<div class='div-other'><a id='mulu100' />
<p class='h2'>示西墅居士</p><p style="text-indent:0em" class="lg-abnormal"><div class='lg-row'>世羈擺脫潛西墅，事在力行不在語，遍界纖毫過患無，縱步竿頭惟自許。</div>
</p></div>
<div class='div-other'><a id='mulu101' />
<p class='h2'>示祥直歲</p><p style="text-indent:0em" class="lg-abnormal"><div class='lg-row'>但知得本終成立，切忌隨時博妄名，拼命力行毫不倦，一般頭角自崢嶸。</div>
</p></div></div>
<div class='div-other'><a id='mulu102' />
<p class='h1'>贊</p>
<div class='div-other'><a id='mulu103' />
<p class='h2'>達磨贊</p><p style="text-indent:0em" class="lg-abnormal"><div class='lg-row'>覿夜明珠不易投，孤撐銕脊閒嵩少，覓心不得賺神光，五葉一華天地杳。</div>
</p></div>
<div class='div-other'><a id='mulu104' />
<p class='h2'>先和尚像贊</p><p style="text-indent:0em" class="lg-abnormal"><div class='lg-row'>頭蓬鬆，眼卓豎，向來不省<span class='corr'>己</span>非，愛作冤家頭聚，住浙地而驚翻南海魚龍，據湘山而坐斷雄峰頂柱，舌藏霹靂，笑露刀鋸，閒拈七尺烏藤，攪盡太平寰宇，夫是之謂臨濟第三十一世。</div>
</p><p class="head3">又<span class='note-inline'>(祖堂供奉)</span></p>
<p style="text-indent:0em" class="lg-abnormal"><div class='lg-row'>神機嚴冷不可犯，壁立中興濟北宗，孰謂浩歌歸去早，祖堂覿露太阿鋒。</div>
</p></div>
<div class='div-other'><a id='mulu105' />
<p class='h2'>自贊<span class='note-inline'>(豁監寺請)</span></p><p style="text-indent:0em" class="lg-abnormal"><div class='lg-row'>者阿師，愛自便，數季隨處住山，全沒些子顧戀，枉作慈明遠孫，公案何曾判斷。咦，一條楖栗恣橫行，敢將天下人惑亂。</div>
</p><p class="head3">又<span class='note-inline'>(珍知客請)</span></p>
<p style="text-indent:0em" class="lg-abnormal"><div class='lg-row'>波波挈挈，百醜千拙，硬似綿兮軟似鐵，破的一機，紅爐片雪。</div>
</p><p class="head3">又<span class='note-inline'>(虔書記請)</span></p>
<p style="text-indent:0em" class="lg-abnormal"><div class='lg-row'>無恁長處村僧，一味種田搏飯，抹過生佛一機，只麼據款結案，纖毫佛法不容情，密密綿綿須自看。</div>
</p><p class="head3">又<span class='note-inline'>(立維那請)</span></p>
<p style="text-indent:0em" class="lg-abnormal"><div class='lg-row'>不住城隍，喜居巖室，倒握臨濟吹毛，華劈霜華祖業，盡道少叢林，未是白拈賊，頂門正眼無私，一任闍黎斫額。</div>
</p><p class="head3">又<span class='note-inline'>(印知藏請)</span></p>
<p style="text-indent:0em" class="lg-abnormal"><div class='lg-row'>據胡床，握楖栗，勘來機，沒巴鼻，只顧斷人命根，那管相次路絕。印闍黎，試分析。</div>
</p><p class="head3">又<span class='note-inline'>(符侍者請)</span></p>
<p style="text-indent:0em" class="lg-abnormal"><div class='lg-row'>頂[寧*頁]神機，上通下徹，一觸其鋒，斬釘截鐵。倒拈白棒據當軒，莫謂石霜無法說。</div>
</p><p class="head3">又<span class='note-inline'>(開書記請)</span></p>
<p style="text-indent:0em" class="lg-abnormal"><div class='lg-row'>放浪湖湘，濫支破院，手握枯藤，佛祖生按，向來不順人情，說甚要津把斷。開書記，瞥轉一機，是恩是怨？咄。</div>
</p><p class="head3">又<span class='note-inline'>(燦知藏請)</span></p>
<p style="text-indent:0em" class="lg-abnormal"><div class='lg-row'>不愛說長道短，金彈博人泥彈，直饒鶻眼龍睛，到此遭伊羈絆，坐斷三湘正令行，海底然燈光爛爛。</div>
</p><p class="head3">又<span class='note-inline'>(定侍者請)</span></p>
<p style="text-indent:0em" class="lg-abnormal"><div class='lg-row'>斷衲子命根，碎千聖關捩，是渠尋常施設，驅耕奪食定宗猷，喪盡老胡真祕訣。</div>
</p><p class="head3">又<span class='note-inline'>(殷知藏請)</span></p>
<p style="text-indent:0em" class="lg-abnormal"><div class='lg-row'>怒罵不常，峻嚴自得，衲子冤讎，叢林妖孽，者般葛喇阿師，豈堪紹臨濟三十二世之正脈，分付闍黎善護持，法眼從來瞎驢滅。</div>
</p></div></div>
<div class='div-other'><a id='mulu106' />
<p class='h1'>書</p>
<div class='div-other'><a id='mulu107' />
<p class='h2'>上罄山箬老和尚</p><p>憶往歲嘉禾禮別，冬杪方抵清瀏，友伊二師至，拜讀慈翰，審知法體清寧，不勝欣慶。竊思先人半生為法苦心，一旦天奪其緣，末後光明深荷鼎力，此恩此德無時敢忘。承允塔銘以垂不朽，特耑來師走請，緣某積勞病發，正在伏枕未能同行，每思孤羽無成，終負和尚昔日獎提至心，亦負先師久誨慈德矣。俯祈垂照，臨楮曷勝悚懼之至。</p>
</div>
<div class='div-other'><a id='mulu108' />
<p class='h2'>上報恩林老和尚</p><p>拜違慈範忽四白矣，想法體必獲清勝。歲春因先師遷塔勒銘，匍匐登嶽訪不退兄於天台，詢知和尚蒞眾，報恩諸法兄俱近搥拂。竊觀上古法門任法嚴重，較今之世，若非和尚作大主張，第恐後學無所歸趣矣。某無知懦劣一無所能，湘楚逗留，實為先人後事，既而將畢於斯，蓋欲了素志於巖壑矣。翻思慈德未能暫忘，夏初荷蒙顏師垂顧，驚喜不勝，敢附便鴻特伸問候，臨楮無任激切之至。</p>
</div>
<div class='div-other'><a id='mulu109' />
<p class='h2'>與戒樹兄</p><p>世之變遷，自有天地以來固然之理，智者先一著覷破，或遇不測顛危之際，未常苟易絲毫，執持剛正挽回時趨，作千古眼目，方冊具載布如日星，今人非不見聞，蓋緣內無常守，稍涉折挫便見敗露。所幸吾兄堅操卓，立出人一籌為快。弟往者受雲居請作休夏計，不意陰受寒濕，賤體未甚爽然。俟秋涼，圖晤便，附苧衣稍可支汗，冀哂存。</p>
</div>
<div class='div-other'><a id='mulu110' />
<p class='h2'>復荊紫萬仞師</p><p>往者常聆先師言及高明，誠信此事，比時欲圖半日盤桓終不可得，近聞繼席荊峰，德風日盛，荷荷遠頒翰貺兼辱佳章，辭意過褒安敢當也。來諭謂石霜從上列祖聞不慧吼聲，不知嚇向甚處去。此言關係法門，似亦失照。豈不聞雪峰云：「三世諸佛向火燄裏轉大法輪。」其時雲門云「火燄為三世諸佛說法，三世諸佛立地聽」之旨要乎！所以先洞山辭雲巖，巖有「价闍黎！承當個事大須審細」之語，真萬世龜鑑也。<span class='corr'>忝</span>在法愛，諒不因人棄言。來使返勤，病筆奉復。</p>
</div>
<div class='div-other'><a id='mulu111' />
<p class='h2'>與友人</p><p>所親者道、所交者義，惟道與義實吾人千古不磨之準則。數季以來屢承道義見及，豈能少忘？或於一言一事有所觸諱，蓋亦不忘道義而然也。近來法門錯亂不堪，僧行全乖大體，究其病根實在師法不謹之故。昨聞法駕兩處住持未定於一，但其間有絲毫不如法處，便非學道人立地處也。古者道：不擇地而安恥辱先聖，揀所在而住理涉多端。慎之慎之。</p>
</div>
<div class='div-other'><a id='mulu112' />
<p class='h2'>與友人</p><p>志有常守，誠無外求，此先聖力行切要之語，足下脫白大方熟遊禪窟避世幽居諒，必以箇事確守潛行密用，務期穎脫超卓，詎肯隨碌碌者作目前計也。不慧尟德廢人，喜脫石霜項枷，業<span class='corr'>已</span>休夏雲居，他日木上座放行，當是相見時也。</p>
</div>
<div class='div-other'><a id='mulu113' />
<p class='h2'>復貞復譚居士</p><p>讀手教知留神箇事大非前比，想<span class='corr'>已</span>備嘗無味之味、覷破得失之心，目前空劫纖念弗萌無疑矣，詎肯再循舊轍便成隔世事乎。先師棲嶽數季，方外之交惟居士一人，故於末後事深荷竭力。<span class='corr'>忝</span>在同門，敢直截見陳，幸毋作空設語。</p>
</div>
<div class='div-other'><a id='mulu114' />
<p class='h2'>復憩南楊居士</p><p>承論謂蒙詰近來趣向，絕無劄腳處也，好箇消息。不見當時張拙秀才見普會諸禪師，諸問：「相公高姓？」荅云：「姓張名拙。」諸云：「巧尚不可得，拙自何來？」當下領悟。要知此事，須看者等榜樣；若只守住蹊徑待時待日，便成自賺自誤。</p>
</div>
<div class='div-other'><a id='mulu115' />
<p class='h2'>復文樞劉居士</p><p>讀來教足見居士夙具靈根，幸勿滯於小歇，要須發憤自強，坐斷千差、透明大法，是所切望。</p>
</div>
<div class='div-other'><a id='mulu116' />
<p class='h2'>復尼繼總</p><p>實欲了生死大事、作法門良器，必要先斷虛詞，加之操履嚴密至死不變，悟如翻掌，誰能欺惑汝哉！若只廣博記憶應酬相似，欺人欺<span class='corr'>己</span>以當生平，不惟有失出家正因，謗般若罪恐難逃耳。</p>
</div>
<div class='div-other'><a id='mulu117' />
<p class='h2'>復且菴兄</p><p>同志交往貴乎平淡，其於事關化風誠出素蘊，蓋相忘於道之當然也。追憶先師順世十載有奇，後事雖漸息肩，夙疾不期隨至，痛慚無補法門，每思退居亦無固必，然豈藉此養病為得，詎智者之論歟？且慈明祖塔久廢，不遑坐視。正伏枕，忽接來諭，展讀深悉雅愛佳貺，殊覺過禮，慚謝不一。</p>
</div>
<div class='div-other'><a id='mulu118' />
<p class='h2'>復慈化不韻禪師</p><p>抱病荒居，承翰貺遠及，世外人何過情如此！湖南素稱法脈之淵，以今觀之，豈去古之有殊，誠相繼者不勝任而致然耳。如云兩宗砥柱，得非妄興者乎！春氣尚淺，惟道體自愛，不悉。</p>
</div>
<div class='div-other'><a id='mulu119' />
<p class='h2'>復簡夫毛居士</p><p>一言相信了契生平，蓋古今聖哲往往有之。承諭見道聞道孰親切？夫道者，惟恐不至耳，苟至於道，如明鏡當臺毫髮無間，寧復滯於差勝而不自決乎！昔楊大季悟道偈云「八角磨盤空裏走，金毛獅子變作狗，擬欲將身北斗藏，應須合掌南辰後。」此老常見廣慧璉禪師，若非一言穎脫，何以臻此！萬望見賢思齊，與此老作千古良友幸甚，然貧衲愧于廣慧多矣。</p>
</div>
<div class='div-other'><a id='mulu120' />
<p class='h2'>復日升龍居士</p><p>向蒙竭誠弘護，不勝感激。適讀來翰，曲盡幾微，如謂慕道十季、接教一日。然則貧道未曾妄言，居士亦不曾妄聞，於此撩起便行，不妨做箇了事漢。不審以為何如？</p>
</div>
<div class='div-other'><a id='mulu121' />
<p class='h2'>與石臣張居士</p><p>人生在世固是一夢，然能於夢中作大佛事，則名利泮然冰釋矣。聞尊堂歸西，貧衲雖蹈世外，寧免傷心！形生大本將何以盡之？不妨趁此機會更不遲疑，直下洞徹心源，非唯得與尊堂把手共遊覺海，即歷劫親恩俱獲益於無窮矣。伏惟台照，不悉。</p>
</div>
<div class='div-other'><a id='mulu122' />
<p class='h2'>上天童弘覺老和尚</p><p>拜讀慈示，言言惠澤，但某何人，敢謬當斯譽也？承賜尊錄種種，拜領殊慚，至於重修圜祖塔記，誠出遠兄高見，荷蒙慨許，感戴何窮。某竊思孤懦無似，濫住祖山博飯隨緣，事無成立更兼身病，委託無人，欣聞和尚應詔還山，法門大幸，徒切馳省之思，負德良多，罪將奚贖？茲慶遠兄奉覲，虔具瓣香、敢著恢禪走叩起居萬福，惟冀大慈垂憫始終海涵，則大幸矣。臨楮不勝恐懼之至，不宣。</p>
</div>
<div class='div-other'><a id='mulu123' />
<p class='h2'>與神鼎遠菴法兄</p><p>湖湘舊稱佳地，士風淳樸，銑和尚嘗會齋而誘之，不無深意，聞法席更新緇素奔輳，驗在茲乎。弟數季為先師塔事所羈，濫叨住山徒增愧耳。適值賤恙，耑候稽遲，尚祈慈諒。菲儀不恭，冀哂存是荷。不備。</p>
</div>
<div class='div-other'><a id='mulu124' />
<p class='h2'>寄宗玄大師</p><p>兄事善知識可謂勞且苦矣，十餘季中詳委，非不肖無以盡知，非吾兄不能盡心若此也，較之近輩安可同日而語乎！或他日南歸，幸圖一敘，以罄欲言。不盡。</p>
</div>
<div class='div-other'><a id='mulu125' />
<p class='h2'>與豁監寺</p><p>出山歲餘，屢屢遣問而竟不回，何也？既退蟠龍、復遷寶源，地僻荒涼，恐艱運動，縱耽安逸，無如處眾深踐<span class='corr'>己</span>躬為愈也。可即委人，副我懸望。</p>
</div>
<div class='div-other'><a id='mulu126' />
<p class='h2'>與峻侍者</p><p>衲僧家以利<span class='corr'>己</span>利人為任，非圖一小歇而竟忘初志也。憶汝在歲侍老僧時，痛為勉勵欲汝有成，豈料久假不歸，乃汝負老僧、非老僧負汝也。思之。</p>
</div>
<div class='div-other'><a id='mulu127' />
<p class='h2'>與離垢居士</p><p>大丈夫閻浮提走一遭，蓋為出世大事耳。所以龐蘊居士見馬祖悟旨之後，將百萬家財棄諸湘流，與子女輩鬻竹笊籬以供朝夕，嘗云：「但願空諸所有，慎勿實諸所無。」此是第一等出世樣子也。客歲相遇，蓋非偶然。但公偏執所無為實、不信所有為空，彼此牽纏，何有了日？若能直下一刀兩段，不唯諸法頓空，即生死永斷矣。勉之勉之。</p>
</div>
<div class='div-other'><a id='mulu128' />
<p class='h2'>與燦知藏</p><p>老僧自靜室回，衰敗極矣，山中事宜諒亦深知，不在言矣。向拈監職亦變通一機，使千載叢林復有所委，不致世諦湮沒爾。我忝為佛祖兒孫，實此心不昧而然耳，況事<span class='corr'>已</span>行其在各盡本懷，老僧倘不即死，大端或可疆扶。懸望公回，一傾積蘊。</p>
</div></div>
<div class='div-other'><a id='mulu129' />
<p class='h1'>佛事</p><p>正觀尊宿秉炬留神：「正觀傾國不換，住山三十餘季，寸步不移到岸，今朝撒手便行，圓卻一生公案。」擲火炬云：「冰河發焰藕花香，獨露全身無背面。」</p>
<p>恒樂兄煉骨：「曾經惡辣鉗錘，拶出向上一路，要見透體光生，再入紅爐煆過。」以火炬打圓相云：「鎔盡規模秪者箇。」擲下。</p>
<p>施玉華秉炬：「來也不挂寸絲，去也有何忌諱？去來一點靈明，切忌當人自昧。」以火炬打圓相云：「看看，生前生後迥無藏，火裏優曇親現瑞。」擲下火炬。</p>
<p>普慈秉炬：脫白隨師，今日繇汝，任性逍遙，迥絕依倚。」以火炬打圓相云：「會麼？普現慈光箇裏親，菡萏香風隨步舉。」擲下火炬。</p>
<p>出離禪人火：今朝兩腳捎空，正是出離時節，火裏蝍蟟吞大蟲，翻身踏碎黃金窟。</p>
<p>明見起龕：迷時師度，悟時自度，一句截流，萬機頓赴，龍袖拂開全體露。</p>
<p>舉火：明見了然，迥超象表，鐵牛步步火中行，返顧休啣一莖艸。</p>
<p>一念禪人入塔，撫骨云：「生死該他不著，直下七零八落，證取那伽定裏身，徹底無依空索索。」</p>
<p>懶菴禪人入塔：生佛未具，八面玲瓏，萬彙既張，四稜著地，杳忘塵世見，迥絕聖凡情。故我懶菴瑞公，夙植靈根深踐此事，屢季叩激受盡鉗錘，驀契生平；脫白病危之際，玄機洞達知時趺坐而終。歷過勝熱門，親到清涼界，且正當今日，徹頭徹尾一句作麼生道？還會麼？憑空纔放下，千眼自圓明。</p>
<p>明初大德入塔：明明一句子，初無隱覆時，紅稻啄殘鸚鵡粒，碧梧棲老鳳凰枝。</p>
<p>圜覺耆宿起龕：二十季相知，不曾提著元字腳，今日驀路相逢，豈可一番特地密密鴛鴦重繡出，金針一任出頭看。</p>
<p>學修大德入塔：脫盡廉纖，露金鎖骨，徹頭徹尾避無門，為君直下蒼龍堀。</p>
<p>本來禪人入塔：昔本不來，今亦不往，利刃揮開生死門，鐵蛇鑽入金剛眼。</p>
<p>見菴禪友入塔：一見不再見，止宿艸菴，且直下轉身一句作麼生？還委麼？寶印當空玅，重重錦縫開。</p>
<p>煆眾僧靈骨：雲泥有隔，季深一旦，面面相覷，要令洞達底源，重須入大火聚，烏龜稽首須彌柱。</p>
<p>入普同大智圜明：「真空湛寂出沒，卷舒頭頭合轍，斬新舊日風規，普請一時休歇。」喝一喝，「團圞共入無生國。」</p>
<p>師示寂前一日手書遺命。老僧自住茲山一十八載矣，平常不易輕舉，今值病衰，倘委息後，每季新舊監院及兩序大眾，同心協力輔弼常住三季，其後輪選，能者主之，以報佛祖恩德也。癸卯季八月廿九日尊老僧手書。</p>
</div>
<div class='div-other'><a id='mulu130' />
<p class='h1'>雜著</p>
<div class='div-other'><a id='mulu131' />
<p class='h2'>募瓦<span class='note-inline'>(代)</span></p><p>巨鎮湖湘實吾道法脈之勝域，古潭瀏邑誠善鄉緇衲之會都，世多縉紳信崇宗教，然唯雲居精舍，固非法窟名藍，覽其深秀遺蹤，代有老衲退隱，玅道所係顯晦無殊。雲月既同，溪山何異？是以物因言重、地托人高，近緣闢蕪鼎建，<span class='corr'>已</span>成華搆數楹，獨覆瓦之未完，如有身而無服，擬將營就，倚辦眾檀。顧變幻之不停，正宜成<span class='corr'>己</span>成物，植勝因之有地，奚止世出世間。莊嚴既備，福利無窮。</p>
</div>
<div class='div-other'><a id='mulu132' />
<p class='h2'>化鍋</p><p>飯是米煮、鍋是鐵做，阿誰不知？問著即錯。要不錯，大家出手鑄一箇，是聖是凡開口噇，三十季後莫道山僧不說破。</p>
</div></div>
<p class='juan'>爾瞻尊禪師語錄卷下終</p>
<div class='div-w'><a id='mulu133' />
<p class='h1'>石霜爾瞻尊禪師塔銘</p><p>四明於海內稱禪窟，不第天童、育王、大梅、雪竇諸方老古錐，敷座說法燈燈相接，如江如海，其郡邑所產尊宿行化他方者，亦復接踵比肩未易枚舉，故自岳林布袋戒香啞女，應化現身外牧庵，明心要於水磨石窗，悟經旨於風棕保寧，建大法於金陵祖鏡，擲鷂氅於廣座萼藥，謝世緣於冷灰枯木乳峰，示息心於青山白雲野堂，辨風幡於俊鶻金毛大圓，洞諸佛於狸奴白牯，詎非山水鍾靈泱泱乎表東海也哉。明季語風雪大師亦吾鄞朱氏子，機鋒迅捷品更瀟灑不群，自是再來古佛，乃繼語風而起者則爾瞻禪師其人也。師諱達，尊號爾瞻，祖籍寧波之鄞縣，俗姓唐，父某母某氏。襁褓甫離。皈心三寶，每嬉戲輒作佛事，家人怪之，稍長不喜事生產，痛身世無常，時作厭離想。父母不許出家，欲為議婚，師再三力拒乃止。家近補陀寺，朝夕入寺瞻禮金容，展翫梵筴以為常。一日早出門舍，傍有人遺棄蒲團戒衣諸道具，師諦觀久之，佇立道左以俟，竟無至者，竊喜曰：「天授我也。」攜入福泉山，禮圜明師求剃度。父兄輩訪至，見師志<span class='corr'>已</span>決，愀然太息，舍之而去，明因為落<span class='corr'>䰂</span>。服勤三閱歲，念生死茫然，何乃久羈於此？聞先密祖主天童，法席甚盛，首造焉。禮拜次，祖提起香信云：「者箇從甚處得來？」師云：「何得當面諱卻？」祖云：「道什麼？」師擬進語，祖便打。是冬圓具戒，則崇禎乙亥也，年<span class='corr'>已</span>二十有八矣。親炙年餘，復往參金粟乘公、弁山雪公、南澗問公諸名宿，後至東明見鈍叟際公，言下了然，遂矢志親依。圍爐次，公舉：「僧問夾山：『撥塵見佛時如何？』山云：『直須揮劍，若不揮劍，漁父棲巢。』汝作麼生會？」師云：「太費力生。」公云：「是夾山費力、是者僧費力？」師云：「一任分疏。」公云：「情知你不會者話。」佛成道日，師問：「今日請師安名。」公良久，師禮拜起收具。公云：「名甚麼？」師轉身進云：「道即不辭，恐違師意。」公云：「遲了三刻。」一日公又問：「古者道『賓主穆時全是妄，君臣合處正中邪』作麼生會？」師云：「太平本是將軍致，不許將軍見太平。」公云：「恁麼會又爭得？」進云：「師意如何？」公云：「何不道鴛鴦繡出從君看，不把金鍼度與人。」師瞥爾契悟，便禮拜。蓋真大地平沉境界，從前礙膺立時冰釋矣。未幾際公因事出山，如失怙恃，追蹤尋訪相值百丈山中，復隨上衡山縛茅擲缽峰下者數載，師執勞既久，欲別圖靜養，公因作伽陀送之云「侍吾經五載，契合在機先，從上宗乘事，透徹<span class='corr'>已</span>無言。此去居空谷，刀耕火種便，鄭重堅志操，慧命賴持傳。」公出世有年，缽囊囑付僅師與謙師、芻師等，披沙揀金眼光爍破，非近日偷心稗販艸艸放行者可並提而論也。後繼住綠蘿，公復致書相勗曰：「名山大澤往來者眾，無論賢愚當以至誠平等待之。」故師出世為人，稟承師訓，簪紱輿儓愚癡伶俐一目等視勿岐高下，數十年如一日。乙酉際公避亂潭州，示寂南源。師迎靈骨歸衡嶽，建塔<span class='corr'>瘞</span>焉。養生送死一身兼荷，了無遺憾。順治丙戌瀏陽石霜本豁等請主院事，芒鞋竹杖行李蕭然。其陞座法語云：「行一步，踏斷微塵諸佛命根，唾一唾，唾破從上列祖巴鼻。」自贊則又云：「怒罵不常，峻嚴自得，向來不順人情，說甚要津把斷？倒拈白棒據當軒，莫謂石霜無法說。」親言出親口，均匪謾語也。石霜屋老僧殘，林寒澗肅，觸境悲涼，師處之泰然，不踰旬而衲子趨風，屨滿戶外。從此全提正令弘闡宗猷，瞬目揚眉雷轟電掣，真切相為，後學寔有大過人處，始信臨濟道出常情，際公非苟焉阿私所好也。庚寅躬詣浙西求本師塔銘于南澗問公，戊戌山中偶有齟齬輒拂衣出，為古唐離垢居士所留，結宇寺後以居。<span class='corr'>己</span>亥秋豁監院懇請還山，堅辭執事，師乃舉老成衲子十二人，鬮定甲乙鱗次掌院務，眾皆悅服。庚子春重修圜祖塔落成，耑使請記於我本師弘覺老人。老人嘉其焜耀祖宗、有功法苑，為作記勒之貞玟以垂不朽。且細閱石霜前後語錄，離情絕識直截諦當，不覺擊節嘆賞曰：「此龍池幻老人下行字法嗣中第一翹楚也。余蓋得之親承提命者。」時有當道欲為營建土木，師慮為居民擾力卻之，卒之僧堂方丈洎應供堂相繼修復，咸藉親依弟子成褫之力，間有外緣亦出自然不屬勉強，誠有如老人所稱，寶坊巀嵲、窣堵嵯峨，莫不從钁頭邊湧出者耳。師天性樸茂不事緣飾，禔躬極嚴自奉極約，忘身為眾，遇人無少長方便接引，奪食驅耕、抽釘拔楔不徹不休，復能推赤心置人腹中，故衲子相從一二十年，備嘗艱苦無纖毫<span class='corr'>猒</span>怠容，且深恥攀緣奔競之習，住山十八載未嘗出入朱門、干謁豪貴，秖恪守一日不作一日不食之規，與眾胼手胝足栽田博飯而<span class='corr'>已</span>。余惟石霜圓祖軒懸毒鼓機劈箭鋒，濟上洪濤復瀾翻震蕩於湘江潭水間，師繼席石霜雖道有隆污、時分今古，而其出處行業寔約略似之。師嚬笑不假、氣宇如王，何異圜祖之秀目連眉頎然豐碩也。師駒讖磬山、薪傳南嶽，何異圜祖之親見汾陽中興臨濟也。師魔佛生擒、人天驀按，何異圜祖之吼震西河、鉤垂劍水也。圓祖跅弛不羈，龍象蹴踏非驢所堪；師亦一意孤行絕無依傍。圓祖為時所欽，屣迎李尉、衽斂諲公；師亦望重紳儒諸方手額。圓祖運丁多難，易廝養衣、竄名火隊；師亦坐臥鋒刃在險不驚。道出一揆，後先輝映，詎非末法中一大平等寂滅光明幢哉！康熙癸卯營壽塔于祖塔之右，工甫舉而疾作，示寂前一日手書遺訓，惟丁寧弘護祖庭、丕揚大法，無一語他。及九月朔始不進食，亭午復作書，遣僧告別曉菴昱公，囑以後事，亥時跏趺而逝。梵籍之外囊無長物，一眾如喪考妣，逮昱公促裝馳至，在定<span class='corr'>已</span>七日顏色如生，左右皆聞異香。荼毘日雨霧昏迷，起龕倏爾開霽經三日，殮骨竟復大雨，眾咸駭異。遂于十月初九日奉靈骨入塔，緇白送者數千指，遠近悲號聲震林谷，非師道力所感能若是乎！師世壽五十六，僧臘三十一，有語錄若干卷行世，嗣法弟子某某若干人。余昔年浪遊京口，邂逅師于竹林禪院，詢及同鄉一見如舊相識，善氣迎人至誠動物，別後時迴環胸臆間，聞師順世盡有餘慟。茲其門人入微恢等，將我同門法兄遠菴僼公，命倩余為作誌銘。余既與師有一日縞紵之雅，且復忝再從壎箎之誼，爰不辭蕪陋而為之銘。銘曰：</p>
<p>於爍明州，三佛肇隆，彌天釋種，聲光熊熊。或舞太阿，或擊毒鼓，山川孕靈，如龍如虎。有明末葉，復產英流，伽黎天授，善來比丘。趼足東明，鵝王擇乳，飛衛紀昌，箭鋒相拄。綠蘿南嶽，五載巾瓶，依依孺慕，罔替死生。晦養衡湘，刀耕火種，爰長聖胎，天龍所重。石霜敷座，洞示真源，牙如劍樹，口似血盆。衲子趨風，銅頭鐵額，有大法王，拍几叫絕。幻泡利養，傳舍殿堂，蚖蛇戀窟，實可哂傷。機類玄沙，風高道信，萬偈河懸，千身月印。寶坊窣堵，雲涌霞蒸，钁頭邊出，鼛鼓勿勝。同居垂誡，貴真操履，不競不緣，無嗔無喜。法幢俄倒，雨泣大千，紅輪掩霧，皓魄埋煙。我昔與師，邂逅京口，千里同風，面目如舊。西河獅子，親見汾陽，後先一揆，媲美聯芳。拜手颺言，莫罄厥軌，萬祀千春，令聞不<span class='corr'>已</span>。</p>
<p style="margin-left:1em;text-indent:-1em">康熙丙午上巳日同邑法小弟本秀錢光繡聖月氏合十拜譔</p>
</div>
</div><!-- end of div[@id='body'] -->
</body></html>