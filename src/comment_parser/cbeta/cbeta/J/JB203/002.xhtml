<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲峨喜禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>雲峨喜禪師語錄卷下</p><p class="byline">嗣法門人果性等編</p>
<div class='div-other'><a id='mulu12' />
<p class='h1'>住長安大興善寺語錄</p><p>師在汝州風穴受請，於順治十七<span class='corr'>年</span>，庚子九月十五日進院。至山門，云：「跋涉江山萬里程，杖頭挑撥水雲深，林間識得賓中主，把手同歸不二門。」拈拄杖便行。</p>
<p>佛殿。上香，云：「三覺圓明，笑倒雲門乾屎橛；一真絕跡，拈起風穴竹筋鞭。空王殿上頻稽首，焦磚打著連底凍。」遂大展三拜。</p>
<p>伽藍堂。云：「吾今既到長安，唯有一事相托，煩君一臂之力。」驀豎拂子，云：「大家扶這箇。」</p>
<p>祖師堂。云：「東震與西乾，一夥白拈賊。」拈香，云：「吾今活捉來，當下俱勦絕。」便燒。</p>
<p>方丈。據座，以拄杖靠禪床，云：「橫按吹毛，全提正令，艸偃風行，十方鎮靜，縱擒殺活在臨時，從教聖凡來乞命。」復卓拄杖，喝一喝。</p>
<p>明日，眾請開堂。師至法座，拈請啟云：「大眾！會麼？內嚴外肅，水乳何分？箇裏無私，流通正眼。如或未委，試聽宣讀。」宣畢，師指法座，云：「須彌燈王如來早<span class='corr'>已</span>向人天眾前漏逗了也，新興善忍俊不禁，為伊蓋覆一上去也。」即陞座。</p>
<p>拈香，云：「此瓣香，根蒂生於三韓，枝葉茂乎漢國，爇向爐中，端為祝延今上皇帝聖躬萬歲萬歲萬萬歲，恭願金輪永固，寶祚彌昌，四海皆樂文明，萬邦俱陶至化。」又拈云：「此瓣香，中散為萬事，末復合為一理，奉為滿朝文武、闔國公卿、本省在任尊官、縉紳文學，高遷祿位，永佐堯天。本山請主、在筵緇素，伏願直下早悟真空，永證當來佛果。」又拈云：「此瓣香，二十載蜀水吳山，一朝相逢，兩手分付，今番第六回拈出，奉為浙江寧波府天童堂上林野先師大和尚，爇向爐中，用酬法乳之恩。」維那白椎，云：「法筵龍象眾，當觀第一義。」師云：「第一義諦無處迴避，擬議推尋，胡餅裏呷汁。畢竟如何？眉橫鼻直。還有知落處底麼？出來道看。」僧問：「舊日家風即不問，新入長安事如何？」師云：「腳跟元不動，時經萬里程。」進云：「恁麼則人人盡樂堯天日，家家齊唱太平歌去也。」師云：「一句道著。」進云：「未審向上還有事也無？」師云：「琉璃殿上無知識。」僧喝，師便打。問：「長安青門燉煌菩薩曾翻此經，未審此經作麼生翻譯？」師云：「喝囉[口*怛]那。」進云：「且道如何受持？」師便打。僧喝，師復打。問：「大地眾生為甚麼與學人鼻孔不同？」師云：「切忌以<span class='corr'>己</span>方人。」進云：「如何是楞嚴大定？」師云：「動也。」師乃云：「大道虛玄，當陽顯露，真機妙密，脫體圓明，卷舒應用以無虧，出沒隨緣而自在，似水投水，如空合空，觸處現成，了無縫罅。恁麼則一任孤峰頂上嘯月吟風、十字街頭和光混俗，動若行雲，止猶谷神，既無心於彼此，豈有像於去來？到這裏，始可提妙明之心印，廓宗說之通途，施格外之權衡，會偏圓之一致。譬如樂蘊奇音，指妙則宮商應節；人懷覺性，智巧則動用冥真。然雖如是，秪如一句語中具三玄、一玄中具三要，有權有實、有照有用，又作麼生道？」驀拈拄杖，云：「棒頭有眼明如日，要識真金火裏看。」</p>
<p>結冬制，晚參。僧問：「無眼、耳、鼻、舌、身、意，畢竟是何面目？」師云：「庭前寒鵲噪斜陽。」進云：「眼光落地時如何？」師云：「一畝之地，三蛇九鼠。」問：「如何是百劫千生一句子？」師云：「斷跟艸鞋，尖簷蓆帽。」僧禮拜，師便打。問：「有苦有樂途中事，如何是歸家消息？」師云：「到頭霜夜月，任運落前溪。」僧頓足，師云：「手忙腳亂。」問：「二六時中收來放去，如何是親切處？」師云：「瞎子有人牽，跛子有人扶。」師乃示眾云：「月紀秦正氣象殊，光陰可惜竟何如？等閒獨倚南棲立，四顧風寒滿太虛。堪嗟祖庭秋晚，正法凌夷，乖違本心，人不根道，因茲水雲義聚，互為主賓，宜各慇懃，必不相賺。雖然如是，且作麼生即得？豈不見當<span class='corr'>年</span>慧可大師問初祖達磨大師云：『諸佛法印可得聞乎？』磨云：『諸佛法印匪從人得。』可云：『我心未寧，乞師安心。』磨云：『將心來，與汝安。』可良久，云：『覓心了不可得。』磨云：『與汝安心竟。』只今現前大眾人各有心，何必更安？但只著衣喫飯，坐臥經行，取性自由，至矣盡矣。何也？青山綠水仍依舊，萬古乾坤日月流。」</p>
<p>結制，燦然萬居士請上堂。僧問：「第一義諦誠難迴避，囊藏於佛祖機先，漏逗於長安鬧市，今朝狹路相逢，請師重下註腳。」師云：「須彌走入鄰虛塵。」進云：「迎來送往家常事，短限長期過在誰？」師云：「天高群象正。」進云：「謝師荅話。」師云：「海闊百川潮。」問：「鐘鼓聲聲談玅法，風旛繚繞唱圓音，未審是甚麼意旨？」師云：「聲色堆頭臥見聞。」進云：「眾中還有不聞者麼？」師云：「埋沒了也。」師乃云：「一句全提，該羅法界，千差坐斷，永絕端倪，佛祖窺覷無門，人天仰望不及，直得聖凡情盡、心境俱忘，湛寂凝然，泯絕無寄。到這裏，更須知有轉身一路，獨步大方，左右逢原，縱橫變化始得。」遂驀豎拂子，云：「還會麼？萬仞巖前輕撒手，大千沙界露全身。」</p>
<p>咸亨禪人領涇陽眾檀越請上堂。僧問：「承師有言『差排古佛離窠臼』，離卻窠臼又向甚麼處去？」師云：「大千沙界海中漚，一切聖賢如電拂。」進云：「莫是他安身立命處麼？」師云：「三千里外絕淆訛。」進云：「謝師荅話。」師云：「不識好惡漢。」僧便喝，師云：「再喝喝看。」問：「火燒龍王殿，王在何處安身？」師云：「庭前驢子叫。」問：「四大各離，法身當在何處？」師云：「白雲淡淡，杲日暉暉。」僧禮拜，云：「謝師慈悲。」師云：「彼此不著便。」問：「如何是學人本分事？」師云：「秋來一葉落，滿地月光輝。」進云：「那箇是親切處？」師云：「寒山逢拾得，撫掌笑呵呵。」進云：「箇中關捩子，了然無縫罅，如何透得？」師云：「退後三步。」問：「大國長安即不問，涇渭清濁事若何？」師云：「灞橋餞別，悲喜交并。」進云：「還有濁而清者麼？」師云：「高著眼。」問：「生死事大，無常迅速，如何著落？」師云：「深山藏獨虎。」進云：「畢竟如何？」師云：「淺艸出群蛇。」師乃云：「聲前一句，截斷眾流；信口道來，眼橫鼻直。入林不動艸，入水不動波，然而美則美矣，仔細檢點將來，猶未盡善。直饒掇轉驢腮，謾道止止不須說；掀翻露布，休云我法玅難思。何故聻？瓜田不納履，李下莫整冠，低頭又蹉過，抬眸落二三。興善恁麼告報，大似紫羅帳裏撒珍珠，盡情剖露了也。」遂以拂子作○相，云：「須知就裏深深意，莫把封皮作信看。」</p>
<p>晚參。師云：「真空寥廓，智體虛玄，玅契冥符，了無物我，所以拈花微笑，互相熱謾；面壁、安心，計窮力竭。德山入門便棒、臨濟入門便喝，雖則二俱敏手，石火電光，徒勞鈍置。直饒古今諸佛祖、天下老和尚，任其千般施設、萬種安排，若到興善這裏，不消一彈指傾便乃高底普應、前後無差。且道：興善有甚長處？餐餐粟米飯，顆顆是黃金。」</p>
<p>高陵眾居士請上堂。僧問：「達磨面壁即不問，斷臂安心意旨如何？」師云：「物見主，眼卓朔。」進云：「正恁麼時，痛耶？不痛耶？」師云：「遠親不如近鄰。」進云：「將此深心奉塵剎，是則名為報佛恩。」師云：「休將庭際柏，擬比路傍蒿。」問：「風穴家風即不問，長安風境事若何？」師云：「商山四皓，其是一人。」問：「棒喝交馳且拈卻，請師直指第一義。」師云：「不因柳毅傳書信，何緣得到洞庭湖？」問：「世尊陞座即不問，見性成佛請師道。」師云：「迷的迷，醒的醒。」進云：「謝師指出當陽事，十方剎海現全身。」師云：「老僧不曾道著一字。」進云：「情知和尚不肯學人。」師云：「不識好惡。」乃云：「箇事分明不覆藏，何須特地更揄揚？慇懃三請重拈出，兩耳元來在面傍。恁麼見得，便見坐臥經行，人人樂自天常之性；超聲越色，處處輝騰本地風光。雖則念念攀緣，便乃心心永寂，明明不昧，了了常知。且道：知一切法而即心自性又作麼生會？」良久，云：「風吹天際寒雲動，雪壓難摧澗底松。」</p>
<p>梁沖霄居士請上堂。僧問：「日中有影，因甚鏡裏無痕？」師云：「明眼人前三尺暗。」進云：「撥艸瞻風，貴圖見性，即今學人性在甚麼處？」師云：「海島金山笑善財。」問：「蚯蚓截為兩段，未審性在那一段？」師左右顧視，云：「會麼？」僧擬議，師便打。問：「喜怒哀樂尋常事，一念未生時又作麼生？」師云：「山青水綠。」進云：「懷珠乞丐覓他寶，帶露瞻風卻是誰？」師云：「雪峰道底。」問：「一念未生全體現，超凡入聖事若何？」師云：「上者不高，低者不下。」問：「心本無心因境有，了境唯心事若何？」師云：「眼睛似木[木*突]。」進云：「本來清淨，因甚又不了？」師云：「重添搕[打-丁+(天/韭)]。」乃云：「丹心一點，動合神猷，運化千般，冥符至理，雖則難思正體，非情可擬，要知莫測靈明，即緣而照，若洪鐘之在架，隨扣擊以成聲。大道虛玄，故無求而不應，正所謂：無門無傍，四闥皇皇，吾不知其名字，強名之曰道。還會麼？金蛇入夢情偏喜，龍過禹門燒尾新。」遂喝一喝，下座。</p>
<p>請斌雅鑑首座立僧，天涯禪人領眾居士請上堂。僧問：「盡大地是箇禪堂，未審誰是禪堂裏面人？」師云：「家住大梁州，更覓長安路。」進云：「內不放出，外不放入，且道：是甚麼意旨？」師云：「鼻孔元來搭上唇。」問：「朝日忙忙即不問，古澗寒泉事若何？」師云：「雲在嶺頭閒不徹。」問：「心不是根，法不是塵，正當恁麼時如何？」師云：「見你納敗闕。」僧喝，師云：「好不識羞。」乃云：「拈起須彌鎚子，當陽擊碎虛空，徹底了無巴鼻，縱橫八面玲瓏。於此端的，始可開鑿人天眼目、提持格外風規，一任換斗移星，與人解粘去縛，著著有出身之路，頭頭全殺活之機，權衡佛祖龜鑑宗乘，奪食驅耕本無作意。興善僧堂眾雖不多，箇箇病在膏肓，宜早晚至首座寮請求發藥便可痊安。」</p>
<p>冬至，山林知殿領眾居士請上堂。僧問：「大地乾坤即不問，狹路相逢事若何？」師云：「退身三步。」進云：「一<span class='corr'>年</span>三百六十日，返復元來是這漢。」師云：「錯認定盤星。」問：「碧潭一釣蛟龍上，請師相見事若何？」師便喝。進云：「一聲喝轉現全身。」師云：「庭前古柏翠，谿底霜雪寒。」問：「如何是西來密旨？」師云：「昨日有人從東土來。」進云：「人人有箇影子，因甚踏不著？」師云：「為你腳跟不穩。」乃云：「乾坤有象，化育無私，四序遷移，玄樞不動。截群機於未兆，剔突團圞；戢冥運於即化，混融翬豁。那邊、這畔，無可、不可，若隱、若顯，體用全彰，更須把住牢關，凝然湛寂，滴水滴凍，佛祖覷捕無門，人天難以措足，便好放開線道，一陽來復，匝地普天。然雖如是，把住則且置，放開時又作麼生？昨夜面南看北斗，梅花早報一枝春。」喝一喝，下座。</p>
<p>謝監院暨兩廊眾耆舊上堂，敘謝畢。師復云：「兩廊義重同監院，遠請山僧結勝緣，佛事人情皆周備，風拋瑞雪喜成團。」下座。</p>
<p>解制，小參。師以拄杖驀擊禪床，云：「拈起千尋兔角杖，敲開蓬戶萬重關，莫將心意求玄會，月落潭空碧玉寒。」復舉：「教中道：『若有一人發真歸元，十方虛空悉皆消殞。』五祖演云：『若有一人發真歸元，十方虛空築著磕著。』」師拈云：「八面玲瓏，須是釋迦老子；通身手眼，還他五祖禪師。雖則同床各夢，檢點將來，大似徐六擔板。興善又且不然，若有一人發真歸元，饑嗔飽喜，閒坐困眠。且道：與他先德相去多少？試檢點看。」</p>
<p>解<span class='corr'>制</span>，上堂。僧問：「把住牢關即不問，放開一路事如何？」師云：「艸鞋獰似虎，拄杖活如龍。」進云：「朝來門外千峰雪，頃刻陽和當下消。」師云：「誰恁麼道？」師乃云：「十方雲集，善哉良緣，表裏雍容，當為何事？結制共開爐，同向無煙火，冷灰忽豆爆，三千世界簸粵。自客歲孟冬暨望以至節屆上元，曲指從頭數來，看看九十日畢，然而慎初護末、原始要終，首尾一如，全無縫罅，不參禪道佛法，大家共樂無為，當場奪取錦標，直下心空及第。雖然如是，且道：不結不解，向上還有事也無？」乃豎拂子，云：「天上有星皆拱北，人間無水不朝東。」</p>
<p>天童林野奇老和尚十周忌辰，超凡知事領眾設供，上堂。僧問：「初祖單傳，直指人心，見性成佛；今日興善上堂，搖唇鼓舌作麼？」師云：「雲生嶺上，月落澄潭。」進云：「打鼓弄琵琶，相逢兩作家，秪如不動聲色還辯得麼？」師云：「三千里外少知音。」進云：「恁麼則秦川八百獅子吼，大地龍象盡皈依去也。」師云：「[口*迷]哩嘛哪。」乃云：「眾微互一，性相融通，充塞古今，隱顯不二。」遂驀豎拂子，云：「大眾！還委悉麼？」復作○相，云：「箇裏若言有生有滅，特地乖張；或謂無欠無餘，轉見漏逗。直饒來不可抑、去無所追，猶未是向上巴鼻、末後牢關。何也？不起滅盡定而現諸威儀，不捨凡夫法而圓諸聖行。如向這裏薦得，便見天童先師；苟或未然；下座至真前拈香，兩彩一賽。」上供竟，指真云：「只這闡提老倒，法門至惡遺殃，不肖之子更毒，極情證父攘羊。道大誰當辨的，機深不自忖量，藉沒拈花正脈，濟宗一泒綿長。電捲星馳兮滔天作略，金聲玉振兮擲地風光，十<span class='corr'>年</span>晏寂天童塢，四海雄濤潑太倉。今者興善幸逢作忌，謹具蘋蘩之儀聊申供養，不為酬恩報德，貴要整復頹綱。」遂召眾云：「且道：頹綱作麼生整？香爇一爐瞻九拜，明月清風曉夜涼。」</p>
<p>無際禪人生日，請上堂。「久不陞堂顯正宗，藥山之道有遺風，淮南禪者勤伸請，錦上添花又一重。時當季夏末旬之初，炎焚爍石，燎空蒸鬱，流金鼎沸，處處槐庭脫巾避暑，人人啟戶揮麈尋涼，伏火催詩，蟬螿聒耳。正恁麼時，薰風自南來，掀翻父母未生前面目，畏日從東出，照徹見聞知覺根源。即此會悟無生。觸境隨緣不變。所以僧問洞山：『寒暑到來，如何迴避？』山云：『何不向無寒暑處迴避？』僧云：『如何是無寒暑處？』山云：『寒時寒殺闍黎，熱時熱殺闍黎。』」召大眾，云：「如向這裏會得，觸境不昧，性相圓融，知恩報恩，時時奉重；苟或未然，三冬向煖火，九夏取風涼。」</p>
<p>超凡知事領長安眾居士設齋，請上堂。師云：「蟬聲聒噪，秋色離披，月皎長空，香飄丹桂，明明生佛<span class='corr'>已</span>前，了了見聞不昧，古人從此打失鼻孔，可惜而今寂寥，山僧到這裏固是分疏不下，未識諸人以為何如？試檢點看。」擊拂子，下座。</p>
<p>中元日，上堂。「金鎚影動，寶劍光寒，逼塞虛空，貫通今古，是以究一真而莫測，極諸法以無餘，絕凡聖之名模，出語默之徑路，性相平等，神機活然。所以昔有老宿一夏<span class='corr'>已</span>來并不為師僧說話，有僧自歎云：『我只與麼空過一夏，不敢望和尚說佛法，得聞正因二字也得。』老宿聊聞，乃云：『闍黎莫[斯/言]速，若論正因，一字也無。』與麼道了，叩齒云：『適來無端不合與麼道。』鄰壁有老宿聞，乃云：『好一釜羹，被兩顆鼠糞污卻。』可謂本正則無正，這二老宿雖則激濁揚清、全體大用，仔細看來，也是泥裏洗土塊。興善一夏<span class='corr'>已</span>來四方雲集，竟不論正因及於有無，但只饑來喫飯、倦即打眠、熱則乘涼，隨緣自在。雖然，秪如一夏至今九十日圓滿，明得甚麼邊事？突出虛空搏玅翅，踏翻滄海起游龍。」</p>
<p>長安大興善寺語錄終</p>
</div>
<div class='div-other'><a id='mulu13' />
<p class='h1'>雲峨喜禪師住風穴後錄</p><p>佛成道日，上堂。「離婁有意，徒使白浪滔天；罔象無心，明珠忽然在掌。當機覿露，本自圓成，不落功動，豈從外得？所以吾佛世尊未離兜率<span class='corr'>已</span>降皇宮，未出母胎度人<span class='corr'>已</span>畢。然雖如是，且道：正覺山前，臘月八夜，睹明星豁然大悟又作麼生？」以拂子劃圓相，云：「雲收萬里乾坤淨，一點無私照古今。」</p>
<p>師誕日，若愚領眾請上堂。僧問：「鉗鎚高舉即不問，鐵樹開花事如何？」師云：「地肥茄子大。」進云：「瓊枝遶動天關轉，綠葉飄時地軸搖。」師云：「總不見些兒。」進云：「恁麼則和盤托出增光彩，普利人天鎮斯時。」師云：「放汝三十棒。」乃云：「東風煖逐晚雲輕，滿目晴光春色明，嫩柳妍花紅鬥綠，鶯啼燕語話無生。所以道：欲識佛性義，當觀時節因緣，時節若至，其理自彰。於此會得，便見父母未生前面目，了知當人本命元辰，用處聲色純真，舉時乾坤獨露，物物頭頭顯示衲僧巴鼻，塵塵剎剎摠是佛祖家風，是以人天共本、凡聖同元，物我一如、心境不二，得非天地與我同根、萬物與我一體者耶？」喝一喝，卓一卓，下座。</p>
<p>上元，解制，小參。「南尋諸友，可惜艸鞋；絕學高流，虛消歲月。二途不<span class='corr'>涉，</span>平地<span class='corr'>喫</span>交，打點將來，失卻鼻孔。且道：作麼生得恰好去？」良久，云：「疑團撲破情何及？諸見空時理莫窮，南岳五臺從去住，桃紅李白笑春風。」</p>
<p>結制，晚參。「塵劫來事只在如今，如今不了更經塵劫。」乃召眾，云：「諸禪德！且道：作麼生了去？」良久，云：「還會麼？頭頂天，腳踏地，三千里外絕淆訛；眼見色，耳聞聲，二六時中觀自在。處處壁立萬仞，頭頭不著纖埃，百匝千重，貫通今古。這裏見得，何妨拖泥帶水，渾俗和光，智照圓明，全體獨露？雖然，秪如雲門大師道：『觀世音菩薩將錢來買胡餅，放下手元來卻是饅頭。』又作麼生會？」驀拈拄杖擊禪床，云：「當陽薦取來時路，策轉青藜信步歸。」便下座。</p>
<p>上堂。師云：「諸方十月十五結制，風穴仲冬初一開爐，雖則遲早不等，也應柴炭俱儲珍重，挑灰弄火，大家惜取眉鬚，贏得一團和氣，隨緣日用皆如雲來，同甘寂寞，清貧快樂有餘，坐臥經行自適，搬柴運水無拘，校之朱門富貴，林下道人迥殊。」遂左右顧眾，云：「且道：林下道人有甚麼長處？踏翻關捩生涯別，不愧堂堂大丈夫。」</p>
<p>解制，小參。「過去諸如來駕馬休征，忘功罷業，坐治太平，隨聲便喝；現在諸菩薩戈甲隨身，開天闢地，血戰沙場便喝；未來修學人各負良能，皆呈玅手，大家依樣畫葫蘆便喝。這一隊漢，若不遇山僧收伏，將來幾乎分疆裂界，獨守方隅，割截虛空，徒以自守。然雖如是，且道：風穴這裏四來禪眾雲水高流，三冬告圓，一期果滿，又作麼生聻？」驀豎拂子，云：「隴頭春逼梅拋玉，溪上風催柳吐金。」喝一喝，下座。</p>
<p>上元，解期，上堂。師乃云：「一夥白面禿頭虫，問水尋山訪性蹤，不在他方求住止，卻來風穴伴殘冬。荳腐饅頭小米飯，粗飽安然笑展容，富貴滿爐燒榾柮，大家相向煖烘烘。一團和氣好消息，幾箇知音就裏窮？現成公案都不會，妄想狐疑瞎用工。黑山鬼窟排身入，摸著根源兩手空。回首忽睹燈明佛，放光動地潑天紅，乘時要賞元宵節，打開布袋任渠儂。」遂以拂子敲空，又擊禪床，云：「璫璫璫鼕鼕端兒。」下座。</p>
<p>上堂。師乃以拂子作○相，云：「若向這裏薦得，便見父母未生前面目；苟或未然，牽枝引蔓，再打葛藤去也。鐘鼓喧騰，群生聳耳，主賓酬唱，海眾翹勤，不落聲色見聞，突出當人面目，了無生住異滅，會取本命元辰，澄澄絕照，法法圓明，即此便見人天共本、凡聖同源，物我一如、心境不二。然雖如是，且道：如何是父母未生前一著？萬里風雲寒色重，紛紛雨雪戰春光。」擊拂子。</p>
<p>知還都寺、含白書記、圓蒲知客，德安、守賢侍者，同向南方請大藏回，上堂。拈香祝聖罷，敷座，云：「開口成雙橛，無言落二三，除卻兩頭，不居中道。如有作家衲僧，試出眾道看。」僧問：「大藏法寶還有一口氣轉得也無？」師云：「問處甚分明。」進云：「佛說三藏法，元為一切心，若無一切心，佛法向甚麼處著？」師云：「是山皆有寺，何處不為家？」進云：「大海波心，瀑流不息。」師便打。問：「若論此事，眨上眉毛早<span class='corr'>已</span>錯過，如何有三藏十二部？」師驀豎拄杖，云：「速道。」進云：「猶轉第二藏也。」師云：「你道第一藏看。」僧便喝，師便打。乃云：「原夫先聖於無量劫中勤苦受盡，了悟真常，所得祕要法門甚為稀有，承無漏根力，唱道雞園、騰芳鷲嶺，四十九<span class='corr'>年</span>三百餘會，鼓舌搖唇，橫揮豎抹，談說三藏一切修多羅教，謂之建法幢、立宗旨，東流震旦、西紹迦維，衣被一切眾生，洞達群靈心府，盡未來際永證菩提。然雖如是，且道：此一段奇<span class='corr'>特</span>因緣向甚處得來？」驀豎拂子，云：「要知盡從這裏出。何也？豈不見道？一切諸佛及諸佛法阿<span class='corr'>耨</span>多羅三藐三菩提皆從此經出。」左右顧眾，云：「且道：此經又從甚處出？」良久，云：「還會麼？如其會得，方知日用二六時中，著衣喫飯、阿屎放尿、折旋俯仰，俱是諸佛如來法藏三昧海；脫或未然，向第二義打之遶，互相熱瞞去也，乃敘事畢。」復云：「秪如祖師道：『三世諸佛是奴婢，一大藏教是涕唾。』又作麼生？碧天明月流光遠，大地江河入海長。」卓拄杖，下座。</p>
<p>解制，上堂。師云：「時逢上元之際，恰遇林下解制，昨歲孟冬聚首，看看九十日畢，光陰迅速何憑，於戲如駒過隙，諸方浩浩談禪，風穴法無滋味，搬柴遠上高峰，歸來汗流脊背，脫粟飯與饅頭，一飽噇眠熟睡，幸不見神見鬼，依舊眉橫鼻直，滿肚妄想紛飛，尖斗量之不及，大似雪點紅爐，究取了無巴鼻。於此若解承當，便是心空及第，正漝麼時，大家念箇囌嚕囌嚕㗭唎㗭唎。」以拂子敲禪床，云：「還委悉麼？信手擊開不二門，從君出入無迴避。」</p>
<p>修建水陸會，眾請上堂。師云：「宏機普應，正體湛然，大用全提，隱顯莫測，諸佛以此津濟四生而慈心廣被，菩薩以此梯航九有而悲智圓明，等閑收放縱橫，一段真歸掌握，神功如乾坤之覆載，化育若日月之照臨，光含萬象無遺，福庇群生有賴，由是或現三頭六臂摧伏魔軍、或示萬別千差成就正覺，難思玅德，利物何窮？所以道：淨法界身本無出沒，大悲願力示現受生。然雖如是，且道：法會告圓，離苦得樂一句又作麼生？」驀拈拄杖，卓云：「杖頭雨雪無層數，買得春光不用錢。」</p>
<p>上堂。「雨霽春光艸木榮，山花啼鳥話無生，覺天風月成何事？千載流芳化育清。恁麼，則物物頭頭包含法界，塵塵剎剎普現全身，當機指作司南，徹底了無向背。正所謂：淨法界身本無出沒，大悲願力示現受生，便能巨闢重關，單提獨弄，作人天之眼，實佛祖之良模，照用同時，隱顯自在。然雖如是，且不落夤緣一句作麼生道？心地不栽閑艸木，滿途荊棘綻蓮華。」</p>
<p>風<span class='corr'>穴後錄終</span></p>
</div>
<div class='div-other'><a id='mulu14' />
<p class='h1'>問荅入室機緣</p><p>元一問：「如何是先照後用？」師云：「運籌幃幄中，決勝千里外。」進云：「如何是先用後照？」師云：「斫卻月中桂，清光倍更多。」進云：「如何是照用同時？」師云：「金翅劈海，直取龍吞。」進云：「如何是照用不同時？」師云：「華山圖蹟上，潘閬倒騎驢。」</p>
<p>僧問：「如何是清淨法身？」師云：「東司籌子念摩訶。」僧云：「即是我。」師云：「這齷齪鬼。」</p>
<p>僧問：「事存函蓋合，理應箭鋒拄，為甚麼天傾東南、地傾西北？」師云：「差之毫釐，失之千里。」僧云：「某甲把斷要津去也。」師云：「漏逗了也。」僧禮拜，師與當頭一蹋。</p>
<p>僧問：「三世諸佛不知有，狸奴白牯卻知有，請問：知有箇甚麼？」師云：「吾常於此切。」僧云：「某甲為甚麼不知？」師云：「汝喫粥了也未？」僧云：「喫了。」師云：「又道不知。」</p>
<p>晚參。師舉：「僧問雲門：『學人不起一念時還有過也無？』門云：『須彌山意旨如何超越？』」元嶮、貫一云：「撼搖不動。」養心云：「撐天拄地。」參退，師即一齊榜出法堂前，乃鳴鑼集眾，命三僧端容班立上位，師便大展坐具，將撐禮拜，三僧俱驚怖迴避，師笑云：「將謂有險峻之機撐天拄地，撼搖不動，元來只如此。」便一齊掌退，歸方丈。</p>
<p>悟元、率中、隱微三僧掛搭次，謝單，師問云：「汝等是身進堂耶？是心進堂耶？」僧俱無語，師勵聲正色曰：「你們主人公也不曾帶得來，如何要到我這裏住？」僧皆悚然，班拜一齊胡跪，師遂以拂子點云：「南無佛陀耶，南無達摩耶，南無僧伽耶。」復鳴指一下，歸方丈。</p>
<p>凌司李參，師云：「莫便是十如居士麼？」荅云：「是。」師即欄胸搊住，云：「覿面相逢一句，速道速道。」士茫然，師云：「不是，不是。」士云：「太鹵莽生。」師云：「賺我來，賺我來。」良久，復問：「向聞居士留心箇中。」士云：「元不曾。」師云：「幸值不曾，若曾，三十棒一棒也不饒。」士云：「且道：棒頭有眼？無眼？」師云：「山僧今日不打你在。」士云：「要且無下手處。」師云：「不知痛癢漢。」士無語。</p>
<p>問林我知藏：「依經解義，三世佛冤，離經一字，即同廢說，且不即不離意旨如何？」林云：「特來禮拜和尚。」師云：「躲跟禪和。」林便拜，師即打出。</p>
<p>晚參。師垂問云：「適纔達磨大師從少林來，被趙州驀面一指，走入柏樹子裏去也，汝等諸人作麼生救取他出來？」眾下語不契，師云：「山僧救他去也。」便一齊掌退，歸方丈，遂問侍者云：「大眾救不得，汝等試救看。」玄印近前作聽勢，蓮萼云：「蒼天，蒼天。」慧生云：「相隨來也。」師哂之。</p>
<p>僧求開示，師云：「汝未進山門時，頭頭頂住青天；今進山門了，步步蹋著實地。」僧云：「學人不會。」師云：「幸汝不會，若會，山僧即無藏身處。」</p>
<p>問徹維那：「趙州道：『昨夜三更，文殊、普賢相打，各與三十棒趁出。』且道：是賞他？是罰他？」徹云：「賞罰分明。」師云：「鄭州出曹門。」徹纔禮拜，師即打出。</p>
<p>問福侍者：「明月在天，影涵眾水，是甚麼消息？」福云：「照天照地。」師云：「換卻你眼睛。」福即抽身出方丈，師云：「可憐生。」</p>
<p>問玄印：「如何是一喝不作一喝用？」印云：「放和尚三十棒。」師云：「山僧過在甚麼處？」印云：「再犯不容。」師云：「如何是一喝不作一喝用聻？」印擬議，師云：「汝適纔道過了也。」乃直打出。</p>
<p>問耕畬：「舉一不得舉二，放過一著落在第二，放過即不問，且道：一如何舉？」畬無語，師打出方丈。</p>
<p>問斷峰：「如何是賓中主？」峰從東過西。師云：「如何是主中賓？」峰又從西過東。師云：「賓主相逢合談何事？」峰便禮拜，師便打出。</p>
<p>問玄默：「路逢達道人，不將語默對，將甚麼對？」玄便喝，師云：「不是達道人。」玄云：「那箇是道？」師便喝，玄便禮拜，師直打出。</p>
<p>問真副寺：「至道無難，唯嫌揀擇，為甚鹹底即喜，淡底即厭？」真云：「少他一點不得。」師云：「是甚麼人境界？」進云：「嶽邊頓落千山勢，海上消歸萬泒聲。」便禮拜，師便打。</p>
<p>師拈拄杖，問均濟云：「若喚作色，塞卻你眼。」卓云：「若喚作聲，塞卻你耳。不落聲色，你作麼生道？」濟便喝，師云：「落聲色了也。」濟便抽身出方丈，師隨後便打。</p>
<p>問慧泉：「如何是佛？殿裏的。如何是佛？麻三斤。如何是佛？杖林山下竹筋鞭。此三轉語，你道那一語親？」慧豎拳云：「與這箇無二無別。」師云：「錯。」慧便喝，師云：「納敗闕漢。」慧云：「莫謗他好。」師打云：「卻是你謗我。」</p>
<p>問煙樹：「聲前薦得，箭過新羅；句後承當，刻舟記劍。不涉二途，你作麼生道？」樹便禮拜，師云：「躲跟漢。」樹便喝，師即打出。</p>
<p>師拈拄杖，問僧云：「聞聲悟道，見色明心。」乃豎起云：「這箇是色，那箇是心？」僧便拜，師卓一卓，云：「這箇是聲，那箇是道？」僧喝，師云：「要知除去聲色、悟迷始得。」</p>
<p>問慧生：「有一人在萬丈枯井裏，不假寸繩，作麼生出得？」慧便喝，師云：「恁麼在金剛水際埋沒了也。」慧抽身便出，師隨後便棒。</p>
<p>問虎堂：「二邊不著，中道不居，你向甚麼處安身立命？」堂便禮拜，師云：「無地頭漢。」堂便喝，師便打出。</p>
<p>僧問：「如何是奪人不奪境？」師云：「臨崖看滸眼，特地一場愁。」僧云：「如何是奪境不奪人？」師云：「夜來風雨妒，花落有誰知？」僧云：「如何是人境俱奪？」師云：「天子一怒，伏尸萬里。」僧云：「如何是人境俱不奪？」師云：「垂衣皇化，野老謳歌。」</p>
<p>問光明僧：「如何是你眼？」光僧指眼。師云：「如何是你耳？」光僧指耳。師云：「色身敗壞時，光在甚麼處？」僧便禮拜，師打云：「向這裏照天照地去也。」</p>
<p>問僧：「近離甚處？」僧云：「五臺來。」師云：「文殊為你說甚麼法？」僧云：「穿衣喫飯。」師云：「四大分散時，穿喫箇甚麼？」僧喝。師云：「鼓粥飯氣。」僧擬議，師云：「裨販菩薩者，罪不容誅。」僧云：「應無所住而生其心，未審是那箇心？」師云：「露也。」僧云：「在甚處？」師云：「沒了也。」</p>
<p>指極禪人領眾同參。師問：「近從那邊過來？」極云：「楊山來。」師云：「楊山幾時解制？」極云：「正月十五。」師遂舉如意，云：「你從結制以來，腳跟下曾蹋著這箇麼？」極擬議，師便打。復問參眾：「適纔錯打這上座，入地獄如箭射，汝諸人還救得山僧麼？」眾無語，師云：「既無人救得，山僧自救去也。」以拄杖一齊打出。</p>
<p>一日，僧呈偈，師云：「汝那裏討來底？」僧云：「學人自作底。」師云：「木人騎馬過西天，且道：那邊有甚麼事？」僧云：「特來請問和尚。」師以手指云：「過者邊著。」僧即從西過東，師云：「會麼？」僧云：「不會。」師云：「是汝自作底，為甚麼不會？亂統禪和。」便打出。</p>
<p>僧問：「靈苗瑞艸，為甚麼野父愁耘？」師云：「好事不如無。」僧云：「學人一拳打破虛空，向甚麼處藏身？」師云：「費力不少。」</p>
<p>旵堂問：「喚作虛空則觸，不喚作虛空則背，不觸、不背，畢竟喚作甚麼？」師云：「合取兩片皮。」空纔擬議，師拈棒直打出方丈。</p>
<p>淨白問：「大地無寸土，學人從甚麼處來？」師云：「你即今在甚麼處？」白便喝，師云：「胡喝亂喝。」白無語，師便打。</p>
<p>蕭居士求開示，師乃敲禪床，云：「會麼？」士云：「不會。」師云：「若不會，山僧更與下箇註腳。」遂遶禪床一匝，士云：「某甲亦隨和尚一步步去。」師云：「獅子咬人，韓盧逐塊。」</p>
<p>師與觀察[山*惠]嶪張公茶話次，公曰：「若論箇中事，本自現成；到這裏，吾為甚麼不知？」師曰：「不知者即良知也，蓋無知而無所不知耳，但能一念回光，體會源頭明白，則道無不在矣。故曰：一陰一陽之謂道。繼之者，善也；成之者，性也。仁者見之謂之仁、智者見之謂之智，百姓日用而不知，故君子之道鮮矣。」公曰：「吾固不知，請師指教。」師曰：「檀越貴姓？」公曰：「賤姓張。」師曰：「居士元來卻知。」公乃快然肯首，師曰：「三千里外絕淆訛。」</p>
<p>師一日因侍御李公偕內翰松谷張公相訪，坐喜公池，李曰：「學生為此事不明，今特參承座下，請師不倦垂誨。」師舉起如意，曰：「會麼？」李曰：「不會。」師曰：「覿面相呈，為甚麼不會？」李曰：「然隱微之妙理，未足以聲色形容也。」師曰：「檀越高論，略違貴教之本旨。」李曰：「何謂耶？」師曰：「不見道：潛雖伏矣，亦孔之昭乎。」李曰：「如何即是？」張曰：「據吾所見則無處不是。」師曰：「是箇甚麼？」張乃顧李公相笑，師曰：「眼眼相覷此事，竟不致於隱諱矣。」李曰：「如何下手？」師即與二公長揖而別。</p>
<p>湛然禪人請益，云：「諸佛智慧甚深無量，其智慧門難解難入，一切聲聞、辟支佛所不能知，乞和尚方便開示。」師云：「諸佛智慧者，即當人之自性也。何遠乎哉？此性囫圇無縫罅，收放絕行藏，正所謂：絕是非之端，超思議之表，得非甚深無量者耶？纔作與麼見解，則不能入、不能知耳。所以道：無門即解脫之門，無路乃道人之路，備矣。故日昨與公相見時，山僧即問大德：『向來高隱何處？』公荅曰：『牛家集，吉祥菴。』山僧曰：『業何所為？』公荅曰：『凡有往來者隨分結緣。』山僧曰：『忽然撞著箇銅頭銕額漢來，汝作麼生管待？』公彼時無對就。向這裏若透得去，可謂功不浪施；其或未然，更與拈出：箇事元來無狀名，豈能詮註論疏親？頭頭應用無虧缺，處處縱橫本現成。隱顯翛然從去住，高低豁爾絕危平，芥中元納須彌在，莫謂須彌納芥身。」</p>
</div>
<div class='div-other'><a id='mulu15' />
<p class='h1'>拈古</p>
<div class='div-orig'><p>舉：「世尊初生，一手指天，一手指地，周行七步，目顧四方，云：『天上天下，唯吾獨尊。』後雲門云：『我當時若見，一棒打殺與狗子喫，貴圖天太平。』」</p>
</div>
<div class='div-commentary'><p style="margin-left:1em">拈云：「世尊不解覆藏，惹得雲門眼熱。」</p>
</div>
<div class='div-orig'><p>舉：「世尊於靈山會上拈花，獨迦葉微笑。」</p>
</div>
<div class='div-commentary'><p style="margin-left:1em">拈云：「世尊具拏龍之手，迦葉有陷虎之機，然雖父為子隱、子為父隱，要且謾他百萬人天一點不得。」</p>
</div>
<div class='div-orig'><p>舉：「世尊臨涅槃時以手摩胸，告眾云：『汝等善觀吾紫磨金色之身，瞻仰取足，無令後悔。』時人天百萬悉皆領悟。」</p>
</div>
<div class='div-commentary'><p style="margin-left:1em">拈云：「這老倒一生出乖露醜，抵死猶自不知羞。當時若遇山僧在會，便乃和聲推倒，喝散大眾，免致累及這一夥墮在聲色裏，直至如今出不得。」</p>
</div>
<div class='div-orig'><p>舉：「世尊因外道手握活雀兒，問云：『為死？為活？』世尊以足跨門限，云：『你道我欲出？欲入？』」</p>
</div>
<div class='div-commentary'><p style="margin-left:1em">拈云：「世尊被外道一問，至今出入不得；外道被世尊一擒，便乃收放莫由。有人救得這兩箇漢，便請下一轉語。」</p>
</div>
<div class='div-orig'><p>舉：「殃崛托缽至一長者家，其家婦人正值產難，子母未分，長者云：『瞿曇弟子！汝為至聖，當有何法能免產難？』殃崛語長者云：『我乍入道，未知此法，待我回問世尊卻來相報。』及返具事白佛，佛告殃崛汝速去報言：『我自從賢聖法來未曾殺生。』殃崛奉佛語，即往告之，其婦得聞即免產難。」</p>
</div>
<div class='div-commentary'><p style="margin-left:1em">拈云：「殃崛回問世尊，往來辛苦；婦聞當下分娩，母子一雙。且道：『我自賢聖法來未曾殺生』，又且如何話會？水向石邊流出冷，風從花裏過來香。」</p>
</div>
<div class='div-orig'><p>舉：「文殊三處過夏因緣，尊宿云：『好一搥，又卻放過，甘作小乘。』」</p>
</div>
<div class='div-commentary'><p style="margin-left:1em">拈云：「尊宿與麼道，只見錐頭利，不見鑿頭方。殊不知，不因漁父引，爭得見波濤？」</p>
</div>
<div class='div-orig'><p>舉：「香嚴初開法，溈山令人送書並拄杖至，嚴接得便哭：『蒼天，蒼天。』僧云：『和尚為甚如此？』師云：『秪為春行秋令。』」</p>
</div>
<div class='div-commentary'><p style="margin-left:1em">拈云：「溈山送拄杖，兵隨印轉；香嚴接得便哭，將逐符行。且道：春行秋令意旨如何？舌頭無骨。」</p>
</div>
<div class='div-orig'><p>舉：「法眼示眾云：『這裏聚集少時，為上座僧堂裏；這裏聚集少時，為上座三門頭；這裏聚集少時，為上座寮舍裏。為復說上座過？別有道理會？』下有數尊宿對，一人云：『諸佛出世也有這箇方便。』一人云：『今日離章義。』一人云：『你道他為人在甚麼處？』一人云：『點燈等上座多時也。』一人云：『甚麼處聚集來？』」</p>
</div>
<div class='div-commentary'><p style="margin-left:1em">拈云：「法眼老漢只顧掩耳偷鈴，殊不知傍觀者哂。諸尊宿雖則孟春猶寒、仲夏毒熱，簡點將來，盡是隨摟擻漢。且道：普濟又作麼生？煙雨盜將山色去，溪風送出水聲來。」</p>
</div>
<div class='div-orig'><p>舉：「南泉云：『文殊、普賢昨夜三更相打，每人與二十棒，趁出了也。』趙州云：『和尚棒教阿誰喫？』泉云：『王老師過在甚麼處？』州乃作禮。」</p>
</div>
<div class='div-commentary'><p style="margin-left:1em">拈云：「南泉問罪依贓，趙州據款結案，若到風穴門下，教他自領出去。何故？罪不重科。」</p>
</div>
<div class='div-orig'><p>舉：「疏山因院主造塔畢來白山，山云：『汝將多少錢與匠人？』主云：『一切在和尚。』山云：『為將三文錢與匠人，為將兩文錢與匠人，為將一文錢與匠人？若道得，與吾親造塔。』主無語。後舉佀大嶺，嶺云：『還有人道得麼？』主云：『未有人道得。』嶺云：『汝回舉佀疏山，道大嶺云：「若將三文錢與匠人，和尚今生決定不得塔。若將兩文錢與匠人，和尚與匠人共垂一隻手。若將一文錢與匠人，累他匠人眉鬚墮落。」』主回舉佀疏山，山具威儀，望大嶺禮拜，嘆云：『大嶺古佛放光射至此間，雖然如是，也是臘月蓮花。』大嶺後聞此語，云：『我恁麼道，也是龜毛長數丈。』」</p>
</div>
<div class='div-commentary'><p style="margin-left:1em">拈云：「院主雖與造塔，勞而無功；疏山不解還錢，徒為算數。當時若是風穴，待問：『汝將多少錢與匠人？』向他道：『分文不直。』不唯絕累大嶺不了，抑免疏山尸骸遍地。然雖如是，且臘月蓮花、龜毛長數丈又作麼生？蝸牛頭角兩丫叉。」</p>
</div>
<div class='div-orig'><p>舉：「馬祖因僧問：『離四句、絕百非，請師直指西來意。』祖云：『我今日勞倦，不能為汝說，問取智藏去。』」公案。</p>
</div>
<div class='div-commentary'><p style="margin-left:1em">拈云：「諸方盡謂這僧錯過馬師父子，枉費自家艸鞋。殊不知，馬師父子鼻孔俱落在這僧手裏，具眼者試辨看。」</p>
</div>
<div class='div-orig'><p>舉：「趙州因僧問：『皓月當空時如何？』州云：『猶是階下漢。』僧云：『請師接上階。』州云：『月落後相見。』」</p>
</div>
<div class='div-commentary'><p style="margin-left:1em">拈云：「透生死關方能高超物表，秉殺活劍始可接物利生，這僧若不遇趙州，一向扶籬摸壁、帶鎖擔枷。然雖如是，且道：月落後又作麼生相見？水歸大海波濤淨，雲到蒼梧氣象閒。」</p>
</div>
<div class='div-orig'><p>舉：「溈山坐次，仰山從方丈前過，山云：『若是百丈先師，子須喫痛棒始得。』仰云：『今日事作麼生？』山云：『合取兩片皮有分。』仰云：『此恩難報。』山云：『非子不才，老僧<span class='corr'>年</span>邁。』仰云：『今日親見百丈師翁。』山云：『向甚麼句中見先師？』仰云：『不道見，只是無別。』山云：『始終作家。』」</p>
</div>
<div class='div-commentary'><p style="margin-left:1em">拈云：「溈仰父子可謂動絃別曲，葉落知秋，線去絲來，機輪活脫。當此之際，且作麼生是他得見百丈師翁處？野色更無山隔斷，天光直與水相通。」</p>
</div>
<div class='div-orig'><p>舉：「長生問靈雲：『混沌未分時如何？』靈云：『露柱懷胎。』生云：『分後如何？』靈云：『如片雲點太清。』生云：『未審太清還受點也無？』靈不對。生云：『恁麼則含生不來也。』靈亦不對。生云：『直得純清絕點時如何？』靈曰：『猶是真常流注。』生云：『如何是真常流注？』靈曰：『佀鏡常明。』生云：『未審向上還有事也無？』靈曰：『有。』生云：『如何是向上事？』靈曰：『打破鏡來，與子相見。』」</p>
</div>
<div class='div-commentary'><p style="margin-left:1em">拈云：「長生玄關深鎖，靈雲八字打開，直得古今洞明、纖塵不隔。然雖如此，猶未是向上巴鼻在。且作麼生是向上巴鼻？路遠夜長休把火，大家吹滅暗中行。」</p>
</div>
<div class='div-orig'><p>舉：「南泉示眾云：『法身還具四大不？有人道得，與他一腰褌。』道吾云：『性地非空，空非性地，此是地大，三大亦然。』泉不違前語，與褌一腰。」</p>
</div>
<div class='div-commentary'><p style="margin-left:1em">拈云：「南泉雖則不食前言，要且不是好心。道吾贏得一腰褌，竟不知著賊。風穴當時若在，但道：『請和尚歸方丈喫茶。』不唯契他南泉，亦免互相鈍置。」</p>
</div>
<div class='div-orig'><p>舉：「五祖因僧問：『一大藏教是箇切腳，未審切箇甚麼字？』祖云：『缽羅孃。』」</p>
</div>
<div class='div-commentary'><p style="margin-left:1em">拈云：「這僧切腳頗真，其奈五祖還字未的，卻把音和之門切作麻韻不定。風穴又且不然，一大藏教是箇切腳，未審切箇甚麼字？劈脊便棒。何謂如此？豈不見道：有聲韻中直取，見形篇內活拏。」</p>
</div>
<div class='div-orig'><p>舉：「國師三喚，侍者三應，師云：『將謂吾辜負汝，卻是汝辜負吾。』」</p>
</div>
<div class='div-commentary'><p style="margin-left:1em">拈云：「國師三喚，竹影掃階塵不動。侍者三應，月穿潭底水無痕。且道：負汝、負吾又作麼生？啼得血流無用處，不如緘口過殘春。」</p>
</div>
<div class='div-orig'><p>舉：「天皇因龍潭問：『某甲自來，不蒙指示心要。』皇云：『自汝到來，未嘗不指示汝心要。』潭云：『何處指示？』皇云：『汝擎茶來，吾與汝接；汝行食來，吾與汝受；汝和南時，吾便低頭。何處不指示汝心要？』潭佇思間，皇云：『直下便見，擬思即差。』潭當下有省，復問：『如何保任？』皇云：『任性逍遙，隨緣自在，但盡凡情，別無聖解。』」</p>
</div>
<div class='div-commentary'><p style="margin-left:1em">拈云：「天皇雖有打破虛空底鉗鎚，且無補綴陰陽底針線。只今若問風穴：『如何保任？』即喚云：『闍黎！』待伊應喏，向道：『歸堂喫茶去。』」</p>
</div>
<div class='div-orig'><p>舉：「芙蓉楷侍投子遊園，子度拄杖與楷，楷便隨行，子云：『理合與麼？』楷云：『與和尚提鞋挈杖，不為分外。』子云：『有同行在。』楷云：『那一人不受教。』子休去。至晚，問楷：『早來說話未盡在。』楷云：『請和尚舉。』子云：『卯生日，戌生月。』楷即點燈來，子云：『汝上來下去總不徒然。』楷云：『在和尚左右理合如此。』子云：『奴兒婢子，誰家屋裏無？』楷云：『和尚<span class='corr'>年</span>尊，缺他不可。』子云：『得與麼殷勤？』楷云：『報恩有分。』」</p>
</div>
<div class='div-commentary'><p style="margin-left:1em">拈云：「明投暗合，玉轉珠回，賓主和同，不無洞達。然則曹洞門下足可觀光，若據臨濟兒孫，麤硬拄杖未肯放過在。何也？那邊不住空王殿，爭肯耘田向日輪？」</p>
</div>
<div class='div-orig'><p>舉：「神藏示眾云：『知而無知，不是無知而說無知。』南泉云：『與麼依師道始得一半。』黃檗運云：『不是南泉駁他，要圓前話。』」</p>
</div>
<div class='div-commentary'><p style="margin-left:1em">拈云：「潑油救火渾閒事，雪上加霜愁殺人。」</p>
</div>
<div class='div-orig'><p>舉：「藥山坐次，有僧問云：『兀兀地思量箇甚麼？』山云：『思量箇不思量底。』僧云：『不思量底如何思量？』山云：『非思量。』」</p>
</div>
<div class='div-commentary'><p style="margin-left:1em">拈云：「大小藥山被這僧拶著，直至如今轉身不得。」</p>
</div>
<div class='div-orig'><p>舉：「九峰希廣禪師首謁雲蓋智，乃問：『興化打克賓，意旨如何？』智下禪床，展兩手，吐舌示之。希打一坐具，智云：『此是風力所轉。』又問石霜琳，琳云：『你意作麼生？』希又打一坐具，琳云：『好一坐具，祗是不知落處。』又問真淨，淨云：『你意作麼生？』希又打一坐具，淨云：『他打你也打。』希於言下大悟。」</p>
</div>
<div class='div-commentary'><p style="margin-left:1em">拈云：「九峰雖則三度令行，到底不知坐具落處。真淨道：『他打你也打。』正是金鋀莫辨、玉石難分。且道：即今還有辨得出底麼？若辨得出，生陷無間地<span class='corr'>獄</span>；其或未然，鶴有九皋難翥翼，馬無千里謾追風。」</p>
</div>
<div class='div-orig'><p>舉：「西院思明禪師問保壽云：『蹋破化城來時如何？』壽云：『不斬死漢。』院云：『斬。』壽便打，院連道十聲斬，壽連聲打十棒趁出。復云：『適來這僧將赤肉抵他乾棒，有甚麼死急？』次有僧云：『某甲啟和尚，問話底僧在大覺處來，兩人同參，在這裏見解總與麼，恐<span class='corr'>已</span>後委悉和尚法道，須是趁出二人；若不趁出，<span class='corr'>已</span>後難得人承嗣。』壽便趁出陳白這僧。」</p>
</div>
<div class='div-commentary'><p style="margin-left:1em">拈云：「西院縱然蹋破化城，要且腳跟未得點地。保壽雖則不斬死漢，早<span class='corr'>已</span>血濺梵天。只如趁出陳白這僧，意作麼生？韜略雙全多意氣，安南塞北一齊收。」</p>
</div>
<div class='div-orig'><p>舉：「翠微無學禪師因龍牙問：『自到和尚法席，每每上堂不蒙一法示誨，意在於何？』微云：『嫌箇甚麼？』牙後又問洞山，山云：『爭怪得老僧？』後又問法眼，眼云：『祖師來也。』雪竇云：『兩箇漢被這僧穿卻，唯有法眼與他同參。』」</p>
</div>
<div class='div-commentary'><p style="margin-left:1em">拈云：「雪竇老漢秪具一隻眼，只知兩箇漢被這僧穿卻，殊不知這僧被法眼穿卻。」</p>
</div>
<div class='div-orig'><p>舉：「大慧拈竹篦問僧云：『喚作竹篦則觸，不喚作竹篦則背，不得有語、不得無語，速道，速道。』僧云：『甕裏怕走卻鱉那？』慧下禪床，擒住云：『此是誰語？速道。』僧云：『實不敢相謾，是竹菴和尚教某甲恁麼道。』慧連打數棒，云：『分明舉佀諸方。』」</p>
</div>
<div class='div-commentary'><p style="margin-left:1em">拈云：「大慧奮獅子之威獰，驗破群狐肝膽。這僧不合傳言送語，甘代別人喫棒。棒雖喫了，還知大慧老人為人處也未？」</p>
</div>
<div class='div-orig'><p>舉：「雙峰禪師示眾，云：『進一步即迷理，退一步即失事，饒你一向兀然立，又同無情。』時有僧問：『如何得不同無情？』峰云：『動轉施為。』僧云：『如何得不迷理、失事去？』峰云：『進一步，退一步。』僧便作禮，峰云：『向來有人與麼會，老僧不肯伊。』僧云：『請師直指。』峰便打出。」</p>
</div>
<div class='div-commentary'><p style="margin-left:1em">拈云：「雙峰與麼施設，可謂八面玲瓏，十方自在。秪如末後一機，還有知他落處底麼？從前汗馬無人識，只要重論蓋代功。」</p>
</div>
<div class='div-orig'><p>舉：「本仁示眾，云：『尋常不欲向聲前色後鼓弄人家男女。何故？且聲不是聲，色不是色。』時有僧問：『如何是聲不是聲？』仁云：『喚作色得麼？』僧云：『如何是色不是色？』仁云：『喚作聲得麼？』僧作禮，仁云：『且道：為汝說，荅汝話，若人辨得，有箇入處。』」</p>
</div>
<div class='div-commentary'><p style="margin-left:1em">拈云：「大小本仁只有湛水之波，且無滔天之浪。如何是聲不是聲？枯木鳴寒鳥，空山啼夜猿。如何是色不是色？紅入桃花嫩，青歸柳陌新。若人向這裏辨得，與你一緉艸鞋。」</p>
</div>
<div class='div-orig'><p>舉：「汾陽無業禪師云：『若有一絲毫頭凡聖情念未盡，入驢胎馬腹裏去。』白雲端云：『直饒一絲毫頭凡聖情念頓盡，亦未免入驢胎馬腹裏去，瞎漢但恁麼會。』」</p>
</div>
<div class='div-commentary'><p style="margin-left:1em">拈云：「識得汾陽，坐殺闍黎；識得白雲，走殺闍黎。直饒你縱橫十字，圓轉一機，總是驢胎馬腹裏漢。畢竟如何？閒把一枝無孔笛，夜深吹過汨羅彎。」</p>
</div>
<div class='div-orig'><p>舉：「風穴沼在郢州衙內陞座，云：『祖師心印狀似銕牛之機，去即印住，住即印破。只如不去不住，印即是？不印即是？』時有盧陂長老出，問：『某甲有銕牛之機，請師不搭印。』穴云：『慣釣鯨鯢沉巨浸，卻嗟蛙步[馬*展]泥沙。』陂佇恩，穴喝云：『長老何不進語？』陂擬議，穴打一拂子，云：『還記得話頭麼？試舉看。』陂擬開口，穴又打一拂子。牧主云：『佛法元來與王法一般。』穴云：『太守見箇甚麼道理？』牧主云：『當斷不斷，返招其亂。』穴便下座。」</p>
</div>
<div class='div-commentary'><p style="margin-left:1em">拈云：「沼祖雖是高提祖印，縱奪當機，簡點將來，翻成鈍置。當時待伊問：『某甲有銕牛之機，請師不搭印。』便與連棒打出，不唯不被牧主看破，亦免千古之下遭人簡點。」</p>
</div>
<div class='div-orig'><p>舉：「深、明二上座一日同行，見捕魚，忽一魚跳出網，深云：『俊哉！一似箇衲僧相似。』明云：『何似當初不入網好？』深云：『明兄猶欠悟在。』明行三十里方省。」</p>
</div>
<div class='div-commentary'><p style="margin-left:1em">拈云：「有般漢商量道：『這二上座，一人附物顯理，一人色前不物，可謂同時應用，各得其宜。』與麼見解，苦哉，苦哉。殊不知，正似棋逢敵手、琴遇知音。既然如是，因甚三十里後方省？還會麼？依俙似曲纔堪聽，又被風吹別調中。」</p>
</div>
<div class='div-orig'><p>舉：「青原思問六祖：『當何所務即不落階級？』祖云：『汝曾作甚麼來？』思云：『聖諦亦不為。』祖云：『落何階級？』思云：『聖諦尚不為，何階級之有？』祖深契之。」</p>
</div>
<div class='div-commentary'><p style="margin-left:1em">拈云：「這二老漢，前不搆村，後不迭店。」</p>
</div>
<div class='div-orig'><p>舉：「夾山參船子，子問：『垂絲千尺，意在深潭。離鉤三寸，子何不道？』山擬開口，子便打。山落水纔出，又打云：『道，道。』山擬開口，子又打。山豁然大悟，乃點頭三下，子云：『竿頭絲線從君弄，不犯清波意自殊。』山遂進問：『拋綸擲釣，師意如何？』子云：『絲懸淥水，浮定有無之意，速道，速道。』山云：『語帶玄而無路，舌頭談而不談。』子云：『釣盡江波，金鱗始遇。』山乃掩耳，子云：『如是，如是。』」</p>
</div>
<div class='div-commentary'><p style="margin-left:1em">拈云：「劈口一橈，全機喪盡；點頭三下，有理難伸。還知藏身處沒蹤跡，沒蹤跡處莫藏身底麼？」乃靠拄杖，云：「月天雲度山頭影，江國風生水面寒。」</p>
</div>
<div class='div-orig'><p>舉：「凌行婆問浮杯：『盡力道不得底句分付阿誰？』杯云：『浮杯無剩語。』婆云：『未到浮杯，不妨疑著。』杯云：『更有長處，不妨拈出。』婆<span class='corr'>斂</span>手哭云：『蒼天中更添怨苦。』杯無語，婆云：『語不知偏正，理不識倒邪，為人則禍生。』後有僧舉似南泉，泉云：『苦哉，浮杯被這老婆摧折一上。』婆聞得，笑云：『王老師猶少機關在。』時有幽州澄一禪客詣婆，乃問：『南泉為甚少機關？』婆哭云：『可悲，可痛。』澄一罔措，婆云：『會麼？』一合掌而立，婆云：『跂死禪和，如麻似粟。』後澄一舉似趙州，州云：『我若見這臭老婆，問教伊口啞。』一云：『未審和尚作麼生問伊？』州便打，一云：『為甚卻打某甲？』州云：『似這般跂死禪和，不打更待何時？』婆聞卻云：『趙州合喫婆手中棒。』州聞得，笑云：『可悲，可痛。』婆聞，乃嘆云：『趙州眼光爍破四天下。』州聞得，令人去問云：『如何是趙州眼？』婆乃豎起拳。僧回舉似趙州，州乃有頌與婆，云：『當機覿面提，覿面當機疾，報爾凌行婆，哭聲何得失？』婆有頌荅云：『哭聲師<span class='corr'>已</span>曉，<span class='corr'>已</span>曉復誰知？當時摩竭令，幾喪目前機。』」</p>
</div>
<div class='div-commentary'><p style="margin-left:1em">拈云：「浮杯無語，可謂頭正尾正。凌婆不知天色，徒怪風雲。南泉父子雖則善識機宜，正眼看來，未出老婆見解。風穴或有人問：『盡力道不得底句分付阿誰？』對曰：『待我驢<span class='corr'>年</span>有箇悟處即向你道。』管取聞者盡皆翹望。」</p>
</div>
<div class='div-orig'><p>舉：「都尉李文和公，公主貴降，命三大宗師同日陞座。末後，葉縣橫拄杖，就膝上拗作兩截便下座。尉云：『作家宗師，手段終別。』縣云：『都尉也不得無過。』」</p>
</div>
<div class='div-commentary'><p style="margin-left:1em">拈云：「葉縣做處迥別，都尉見得分明，未審過在甚處？若人辨得出，罪犯彌天；<span class='corr'>其</span>或未然，也不得無過。」</p>
</div>
<div class='div-orig'><p>舉：「雪峰示眾云：『望州亭與汝相見了也，烏石嶺與汝相見了也，僧堂前與汝相見了也。』保福問鵝湖：『僧堂前相見且置，望州亭、烏石嶺，甚麼處相見？』鵝湖驟步歸方丈，保福入禪堂。」</p>
</div>
<div class='div-commentary'><p style="margin-left:1em">拈云：「這一夥賣私鹽漢有甚憑據？」</p>
</div>
<div class='div-orig'><p>舉：「南院因僧問：『從上古人見不盡處，師還見也無？』院云：『握髮吐餐人不顧，滿朝盡道好周公。』僧向口上打，院云：『道者太煞瞎。』僧云：『有恁麼瞎老漢恁麼道。』院便打。」</p>
</div>
<div class='div-commentary'><p style="margin-left:1em">拈云：「這僧險似天關，南院平如鏡面，若據從上古人見不盡處，二人俱未敢覷著。何故聻？瞎。」</p>
</div>
<div class='div-orig'><p>舉：「芭蕉示眾云：『你有拄杖子，我與你拄杖子；你無拄杖子，我奪卻拄杖子。』」</p>
</div>
<div class='div-commentary'><p style="margin-left:1em">拈云：「用盡自<span class='corr'>己</span>心，笑破他人口。你有拄杖子，我與你拄杖子，畫蛇添足；你無拄杖子，我奪卻你拄杖子，龜背刮毛。既然如此，且作麼生是你拄杖子？咄！」</p>
</div>
<div class='div-orig'><p>舉：「雲門上堂，大眾集定。『是大過患，仔細簡點。』眾無對，門代云：『不用別人。』」</p>
</div>
<div class='div-commentary'><p style="margin-left:1em">拈云：「抱薪救火，徒自燒身。」</p>
</div>
<div class='div-orig'><p>舉：「龐居士問馬大師：『不與萬法為侶者是甚麼人？』大師云：『待汝一口吸盡西江水即向汝道。』」</p>
</div>
<div class='div-commentary'><p style="margin-left:1em">拈云：「龐公無處合伴，馬祖覓箇還稀，直至如今，孤凄冷淡。風穴則不然，不與萬法為侶者是甚麼人？泣露千般艸，吟風一樣松。向這裏見得，便見古人落處；脫或不然，待汝一口吸盡西江水即向你道。」</p>
</div>
<div class='div-orig'><p>舉：「昔有一僧親近一老宿甚勤，宿每見來即揮手曰：『未在，未在，且去。』如是經久，其僧中夜思惟，曰：『並不蒙一言開示，秪管道我未在，教我怎生奈何？』思量來，思量去，忽然省得，歡喜無量。至明日上去見老宿，宿見來便點頭，曰：『是也，是也。』」</p>
</div>
<div class='div-commentary'><p style="margin-left:1em">拈云：「這老宿只有順水推舟之作，且無抽釘拔楔之能。我此間若有來者，即點頭云：『是也，是也。』待伊忽然省得歡喜時，便揮手曰：『未在，未在。』且道：與古人是同？是別？」</p>
</div>
<div class='div-orig'><p>舉：「玄沙上堂，眾集，遂將拄杖一時趁下，卻回向侍者道：『我今作得一解，險入地獄如箭射。』侍者云：『喜得和尚再復人身。』翠巖芝云：『大小玄沙，前不搆村，後不迭店，且作麼生道得出身之路？』」</p>
</div>
<div class='div-commentary'><p style="margin-left:1em">拈云：「鉤在不疑之地。」</p>
</div>
<div class='div-orig'><p>舉：「盤山垂語云：『若言即心是佛，今時未入玄微。若言非心非佛，亦未是指宗極則。』」</p>
</div>
<div class='div-commentary'><p style="margin-left:1em">拈云：「大小盤山只知收拾鼻孔，不覺裂破舌頭。」</p>
</div>
<div class='div-orig'><p>舉：「雲門示眾云：『天地之內、宇宙之間，中有一寶，秪在形山。拈燈籠向佛殿裏，將三門來燈籠上作麼生？』自代云：『逐物意移。』」</p>
</div>
<div class='div-commentary'><p style="margin-left:1em">拈云：「截得他人腳跟，失卻自<span class='corr'>己</span>鼻孔。」</p>
</div>
<div class='div-orig'><p>舉：「乾峰示眾云：『舉一不得舉二，放過一著落在第二。』雲門出眾曰：『昨日有人從天台來，卻往徑山去。』」</p>
</div>
<div class='div-commentary'><p style="margin-left:1em">拈云：「乾峰頭上是天，雲門腳下是地，雖則函蓋乾坤，各與三十楖栗。忽有箇傍不甘底出來道：『和尚恁麼盲加瞎棒，亦好與三十楖栗。』知我罪我，我何辭焉？」</p>
</div>
<div class='div-orig'><p>舉：「雲門一日舉：『有為無三世，無為有三世，有為是斷滅法，何處得三世？無為有三世，不是守寂滅處法。』」</p>
</div>
<div class='div-commentary'><p style="margin-left:1em">拈云：「動則埋根千丈，不動則當處生苗。咄！是何言歟？」</p>
</div>
<div class='div-orig'><p>舉：「乾峰因僧問：『十方薄伽梵，一路涅槃門，未審路頭在甚麼處？』峰以拄杖劃一劃，云：『在這裏。』僧又問雲門，門拈起扇子，云：『扇子[跳-兆+孛]跳上三十三天，築著帝釋鼻孔，東海鯉魚打一棒，雨似盆傾。會麼？』」</p>
</div>
<div class='div-commentary'><p style="margin-left:1em">拈云：「乾峰曲不藏直，雲門直不藏曲，然而曲直不同，大都路頭不別。忽有人問：『如何是不別底路頭？』但向道：『漆桶，參堂去。』」</p>
</div>
<div class='div-orig'><p>舉：「雲門一日行次，以拄杖打露柱一下，云：『甚麼處來？』自云：『西天來。』復云：『來這裏作甚麼？』自云：『說佛法。』乃喝云：『欺我唐土人。』又以拄杖子打一下便行。」</p>
</div>
<div class='div-commentary'><p style="margin-left:1em">拈云：「笑殺傍觀。」</p>
</div>
<div class='div-orig'><p>舉：「太史黃庭堅一日參黃龍心禪師，求入道捷徑，心云：『秪如仲尼道：「二三子以我為隱乎？吾無隱乎爾。」太史尋常如何理論？』史擬對，心云：『不是，不是。』史迷悶不<span class='corr'>已</span>。一日侍心山行，桂花盛開，心云：『聞桂花香麼？』史云：『聞。』心云：『吾無隱乎爾。』史遂有省。」</p>
</div>
<div class='div-commentary'><p style="margin-left:1em">拈云：「黃太史好箇孃生鼻孔，卻被黃龍和尚高高挂在木樨樹上，直至而今風吹日炙。」</p>
</div>
<div class='div-orig'><p>舉：「《法華經》云：『大通智勝佛，十劫坐道場，佛法不現前，不得成佛道。』」</p>
</div>
<div class='div-commentary'><p style="margin-left:1em">拈云：「幸自無瘡，勿傷之也。」</p>
</div>
<div class='div-orig'><p>舉：「南泉翫月次，趙州指月云：『幾時得似恁麼？』泉云：『王老師二十<span class='corr'>年</span>前曾恁麼來。』州云：『只今作麼生？』泉便歸方丈。」</p>
</div>
<div class='div-commentary'><p style="margin-left:1em">拈云：「昭昭而溢目騰輝，何假神通之顯現？晃晃而無塵不透，豈勞玅辨之敷揚？翫時既不容取次觀光，鑑處那許安排著彩？且風流公子、翫賞佳人到此又作麼生著眼？絃絕聲消人去後，高山流水至如今。」</p>
</div>
<div class='div-orig'><p>舉：「三聖然禪師參德山，纔展坐具，山云：『不用展炊單，我這裏無殘羹餿飯。』然云：『賴遇無，設有亦無著處。』山便打，然接住，推倒向禪床上，山大笑，然哭：『蒼天。』出去。」</p>
</div>
<div class='div-commentary'><p style="margin-left:1em">拈云：「苟子之不欲，雖賞之不竊。」</p>
</div>
<div class='div-orig'><p>舉：「茱萸因趙州上法堂東覷西覷，萸乃問：『作甚麼？』州云：『探水。』萸云：『我這裏一滴也無，探箇甚麼？』州遂將拄杖靠壁而出。」</p>
</div>
<div class='div-commentary'><p style="margin-left:1em">拈云：「趙州雖解探水，要且不識淺深。茱萸一滴也無，早<span class='corr'>已</span>沒頭浸卻。還知趙州靠拄杖而出麼？唵㗭唎囌囉薩訶。」</p>
</div>
<div class='div-orig'><p>舉：「雲門示眾，云：『你若實未得箇入處，三世諸佛在你腳跟下，一大藏教在你舌頭上，且向葛藤處會取。』圓悟云：『崇寧土上加泥，敢道：直得溈山水牯，觸殺東海鯉魚；<span class='corr'>陝</span>府銕牛，吞卻嘉州大象。』」</p>
</div>
<div class='div-commentary'><p style="margin-left:1em">拈云：「俊哉，若非崇寧放出溈山水牯、趁起<span class='corr'>陝</span>府銕牛，蹋碎雲門葛藤，天下衲僧幾被繫絆，到驢<span class='corr'>年</span>未有自由分。」</p>
</div>
<div class='div-orig'><p>舉：「曹山云：『莫行心處路，不挂本來衣，何須正恁麼？切忌未生時。』」</p>
</div>
<div class='div-commentary'><p style="margin-left:1em">拈云：「當門切莫栽荊棘，後代兒孫惹著衣。」</p>
</div>
<div class='div-orig'><p>舉：「普化居常入市，振鐸云：『明頭來，明頭打；暗頭來，暗頭打；四方八而來，旋風打；虛空來，連架打。』一日，臨濟令僧捉住，云：『總不恁麼來時如何？』化托開云：『來日大悲院裏有齋。』僧回舉侶濟，濟云：『我從來疑著這漢。』」</p>
</div>
<div class='div-commentary'><p style="margin-left:1em">拈云：「普化好箇無孔銕鎚，被臨濟一拶百雜碎，是汝諸人還知落處麼？」</p>
</div>
<div class='div-orig'><p>舉：「修山主云：『是柱不見柱，非柱不見柱，是非<span class='corr'>已</span>去了，是非裏薦取。』」</p>
</div>
<div class='div-commentary'><p style="margin-left:1em">拈云：「風穴當時若見，便呵呵大笑，管使修山主羞慚無地。」</p>
</div></div>
<div class='div-other'><a id='mulu16' />
<p class='h1'>頌古</p>
<div class='div-orig'><p>世尊摩胸告眾</p>
</div>
<div class='div-commentary'><p style="margin-left:1em">霜嚴歲盡冷沉沉，萬象無聲臥凍雲，總使春光能入目，看來何侶舊<span class='corr'>年</span>春？</p>
</div>
<div class='div-orig'><p>舉：「雲門上堂，大眾集定。『是大過患，仔細簡點。』眾無對，自代云：『不用別人。』」</p>
</div>
<div class='div-commentary'><p style="margin-left:1em">可憐罪重覓根源，眼底生涯望得穿，回首夕陽何處是？捶胸還自哭蒼天。</p>
</div>
<div class='div-orig'><p>舉：「九峰因僧問：『十二時中如何合道？』峰曰：『無心合道。』僧曰：『畢竟如何？』峰曰：『土上覓泥由自可，波中求水實堪悲。』」</p>
</div>
<div class='div-commentary'><p style="margin-left:1em">青山如畫勢參差，看到黃昏睡<span class='corr'>已</span>遲，一夜西風吹古木，天明滿地拾柴枝。</p>
</div>
<div class='div-orig'><p>舉：「盤山示眾：『三界無法，何處求心？四大本空，佛依何住？璿璣不動，寂爾無言，覿面相呈，更無餘事。珍重。』」</p>
</div>
<div class='div-commentary'><p style="margin-left:1em">江上漁翁把釣垂，生涯隨處不須歸，夜深月下眠清夢，風壓輕雲貼水飛。</p>
</div>
<div class='div-orig'><p>女子出定</p>
</div>
<div class='div-commentary'><p style="margin-left:1em">一亙長空雨霽時，綠楊深處臥閒貍，數聲啼鳥驚回夢，流水青山信不移。</p>
</div>
<div class='div-orig'><p>善財採藥</p>
</div>
<div class='div-commentary'><p style="margin-left:1em">信手拈來藥味全，不同甘艸與黃連，文殊用處多靈驗，一劑沾唇百病痊。</p>
</div>
<div class='div-orig'><p>二祖斷臂</p>
</div>
<div class='div-commentary'><p style="margin-left:1em">好肉無瘡莫去剜，少林立雪也無端，直饒覓得安心法，徒使孃生一臂殘。</p>
</div>
<div class='div-orig'><p>臨濟入門便喝</p>
</div>
<div class='div-commentary'><p style="margin-left:1em">不打諸方口鼓禪，深居丈室有威權，相逢拈出吹毛劍，幾箇如今性命全？</p>
</div>
<div class='div-orig'><p>臨濟三頓棒</p>
</div>
<div class='div-commentary'><p style="margin-left:1em">雷轟電掣雨如傾，錦鯉連遭點額頻，躍過禹門三汲浪，翻江攪海動乾坤。</p>
</div>
<div class='div-orig'><p>趙州訪二庵主</p>
</div>
<div class='div-commentary'><p style="margin-left:1em">等閒拽杖過山腰，問柳尋花一樣嬌，無限春光俱蹋碎，歸來始覺自身勞。</p>
</div>
<div class='div-orig'><p>黃檗因裴相國托佛求安名</p>
</div>
<div class='div-commentary'><p style="margin-left:1em">不知何姓覓安名？驀地當頭喚一聲，八字打開全體露，至今無處可藏身。</p>
</div>
<div class='div-orig'><p>南泉因陸亙大夫舉天地同根話</p>
</div>
<div class='div-commentary'><p style="margin-left:1em">春到人間艸木知，桃紅柳綠盡同時，劉郎一去春歸也，徒使遊蜂戀舊枝。</p>
</div>
<div class='div-orig'><p>雪峰示眾，云：「南山有一條鱉鼻蛇。」</p>
</div>
<div class='div-commentary'><p style="margin-left:1em">無端放出赤班蛇，頭角崢嶸氣宇奢，獨有韶陽弄得活，滿堂遭害奈何他？</p>
</div>
<div class='div-orig'><p>南嶽讓參曹溪</p>
</div>
<div class='div-commentary'><p style="margin-left:1em">甚麼物兮恁麼來？空到曹溪走一回，六載依然呈舊面，燈籠露柱笑咍咍。</p>
</div>
<div class='div-orig'><p>典化打克賓</p>
</div>
<div class='div-commentary'><p style="margin-left:1em">聚首相逢幾度春，一朝分袂過西秦，臨行更贈一盃酒，此去從教憶故人。</p>
</div>
<div class='div-orig'><p>《楞嚴經》云：「若同見者，名為見吾。吾不見時，何不見吾不見之處？若見不見，自然非彼不見之相。若不見吾不見之地，自然非物，云何非汝？」</p>
</div>
<div class='div-commentary'><p style="margin-left:1em">明歷歷，黑漫漫，見兮不見兩頭關，須知結角羅紋處，莫把封皮作信看。</p>
</div>
<div class='div-orig'><p>「諸可還者，自然非汝。不汝還者，非汝而誰？」</p>
</div>
<div class='div-commentary'><p style="margin-left:1em">不汝還兮是甚麼？桂輪孤朗映山河，寒光乍見沉西壁，時復東峰挂薜蘿。</p>
</div>
<div class='div-orig'><p>七處<span class='corr'>徵</span>心</p>
</div>
<div class='div-commentary'><p style="margin-left:1em"><span class='corr'>徵</span>心心不遂，七處無巴鼻，帶累老瞿曇，腳跟未點地。</p>
</div>
<div class='div-orig'><p>八還辨見</p>
</div>
<div class='div-commentary'><p style="margin-left:1em">老農浪跡江湖外，買賣經營竟不賒，貨利一朝花費了，歸來仍作舊生涯。</p>
</div>
<div class='div-orig'><p>經首題「癶」字</p>
</div>
<div class='div-commentary'><p style="margin-left:1em">造化虛含天地周，春歸艸木蔚綢繆，濃煙澹抹風光美，啼鳥一聲山更幽。</p>
</div>
<div class='div-orig'><p>《圓覺經》：「一切障礙即究竟覺。」</p>
</div>
<div class='div-commentary'><p style="margin-left:1em">丹爐誰識礦中金？糞掃堆頭色轉新，巨海翻波波即水，應知笑臉是愁人。</p>
</div>
<div class='div-orig'><p>《金剛經》：「應如是住，如是降伏其心。」</p>
</div>
<div class='div-commentary'><p style="margin-left:1em">等閑無事引壺觴，愛學陶公興趣長，自酌自吟還自醉，從教披髮樂清狂。</p>
</div>
<div class='div-orig'><p>「應無所住而生其心。」</p>
</div>
<div class='div-commentary'><p style="margin-left:1em">翠竹蒼煙襯釣磯，乘閑兀坐渾忘機，萬里寒光憐月白，夜深無睡露侵衣。</p>
</div>
<div class='div-orig'><p>《華嚴經》：「菩薩以菩提心為家，以如理修行為家法。」</p>
</div>
<div class='div-commentary'><p style="margin-left:1em">綠楊堪繫五湖舟，袖拂東風上酒樓，試把琴書從性樂，相將花下醉時休。</p>
</div></div>
<div class='div-other'><a id='mulu17' />
<p class='h1'>讚偈</p>
<div class='div-other'><a id='mulu18' />
<p class='h2'>大悲觀世音讚</p><p style="text-indent:0em" class="lg-abnormal"><div class='lg-row'>碧玉岩前風月清，蒲團誰道等閒身？白雲淡蕩兮或舒或卷，瞻仰取足兮離相離名，要見圓通真面目，五更雞唱一聲聲。</div>
</p></div>
<div class='div-other'><a id='mulu19' />
<p class='h2'>紫竹觀音<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>怪石孤雲紫竹叢，笑看鸚鵡下長空，善財參遍無尋處，莫在渠儂耳竅中。</div>
</p><p style="text-indent:0em" class="lg-abnormal"><div class='lg-row'>慈悲願海度生切，極盡神通施玅訣，隨類現形要逗機，尋聲救苦令欣悅。竹間奏籟洞圓聞，石上觀心悟未徹，莫怪相逢痛下錐，阿誰教你到風穴？</div>
</p></div>
<div class='div-other'><a id='mulu20' />
<p class='h2'>過海觀音</p><p style="text-indent:0em" class="lg-abnormal"><div class='lg-row'>慈航倒駕一枝蓮，浩渺洪波勢拍天，聽罷潮音誰識我？善財眼底獨週圓。</div>
</p></div>
<div class='div-other'><a id='mulu21' />
<p class='h2'>達磨</p><p style="text-indent:0em" class="lg-abnormal"><div class='lg-row'>親對梁王，道箇不識，摘蘆過江，無處迴避。咦！少林面壁絕追攀，楊子江心波浪急。</div>
</p></div>
<div class='div-other'><a id='mulu22' />
<p class='h2'>布袋和尚</p><p style="text-indent:0em" class="lg-abnormal"><div class='lg-row'>可憐落魄長汀老，一袋深藏萬物稠，攤向街頭人不識，依前骨董自家收。</div>
</p></div>
<div class='div-other'><a id='mulu23' />
<p class='h2'>幻有老和尚</p><p style="text-indent:0em" class="lg-abnormal"><div class='lg-row'>坐斷禹門，丰神浩蕩，月皎長空，光吞群象。海印圓明，何物可況？蓋古通今，超情越量。咄！你是阿誰？笑指山橫一抹煙，鷓鴣啼處林花放。</div>
</p></div>
<div class='div-other'><a id='mulu24' />
<p class='h2'>密雲老和尚<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>龍池嫡子，臨濟遠孫，心麤膽大，凌篾宗乘。披三玄戈甲，具四種主賓，握金剛王寶劍，截斷衲子命根，道大德備而殺佛殺祖，義絕情忘而知恩報恩。踢倒百億須彌，直使纖塵不立；吸盡大千剎海，必也涓滴無存。擉瞎頂門正法眼，只將這箇繼傳燈。</div>
</p><p style="text-indent:0em" class="lg-abnormal"><div class='lg-row'>老倒從來用不臧，生涯曾做賣樵郎，銅棺盡把家珍喪，太白光分燈燄長。六處紅爐烹佛祖，一條拄杖作津梁，韜光拂袖通玄頂，聲價人間萬古揚。</div>
</p><p style="text-indent:0em" class="lg-abnormal"><div class='lg-row'>咄哉者老賊，造一闡提業，捉敗老龍池，截斷曹溪脈，高據天童山，走殺閻浮客，無論佛與祖，棒下咸勦絕。只此結冤讎，兒孫恨不徹。恨不徹，萬古英風威凜烈。</div>
</p></div>
<div class='div-other'><a id='mulu25' />
<p class='h2'>林野老和尚<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>天童和尚，氣壓諸方，橫抽寶劍，虎坐堂皇。干戈未動，魔佛自降，等慈廣被而當道慣栽荊棘，方便為本而過橋折卻橋梁。可憐這般去就，盡是闡提心腸，俺曾錯禮三拜，冤深悔恨難忘，而今據款都結案，獅子翻身何處藏？</div>
</p><p style="text-indent:0em" class="lg-abnormal"><div class='lg-row'>兔角拄杖，龜毛拂子，殺活全彰，誰合知委？道是本師和尚，驢頭不對馬觜，若論此箇元非，更乃棄波求水。當陽坐斷，淆訛明月，清風未<span class='corr'>已</span>，不肖拜手，讚揚句句，罵入骨髓。</div>
</p><p style="text-indent:0em" class="lg-abnormal"><div class='lg-row'>嚴儀自若轉威光，瞻者趑趄畏近傍，不在空王閒掛錫，特於末法整隤綱。離微盡向棒頭滅，魔佛全歸喝下亡，沒興當<span class='corr'>年</span>遭毒手，至今遺恨沸如湯。</div>
</p></div>
<div class='div-other'><a id='mulu26' />
<p class='h2'>送海峰侍者</p><p style="text-indent:0em" class="lg-abnormal"><div class='lg-row'>箇中之事了無多，佛祖由來沒奈何，四十九<span class='corr'>年</span>苦饒舌，末後拈花當得麼？逢人面壁兮天高地厚，斷臂安心兮海闊山遙，曹溪波浪如相佀，及至鳥窠吹布毛，趙州鬥劣不鬥勝，馬祖磨磚要作鏡，打車打牛枉徒勞，即心即佛休錯認。德山棒如雨點、臨濟喝佀雷奔，歷代敲床豎拂，到底難滿窮坑。國師呼喚而趁出，吾不辜汝汝負吾，會得兩口無一舌，笑倒東壁挂葫蘆。挑囊負缽兮胸中忙侶火，三登九上兮腳板溜如煙，半夜鰲山輕一拶，可憐矢上更加尖。假饒極盡心力，誰能為伊雪屈？嗇夫老子愧愚魯，兀坐虛堂窺今古，柱礎禪者來扣關，風穴龍池德雲山。巾缾左右勤朝夕，兩眼枯乾覷不極，嗔拳熱喝是良模，喫著棒頭血滴滴，纔方蹋步哆哆和和，肚裏便見肯肯可可。蟬聲砌葉秋水寒，偶來辭我下南參，長歌相送三五丈，短頌贈行七八篇，大千剎海缽盂裏，百億須彌拄杖前，築破腳指知痛處，歸來還我艸鞋錢。</div>
</p></div>
<div class='div-other'><a id='mulu27' />
<p class='h2'>參禪偈</p><p style="text-indent:0em" class="lg-abnormal"><div class='lg-row'>心源未透被誰謾？歷劫徒勞受苦酸，若向外邊尋了達，終於箇裏不相干。萬緣放蕩宜先覺，一念回光徹底看，拶碎虛空無背面，圓明寂照絕遮闌。</div>
</p></div>
<div class='div-other'><a id='mulu28' />
<p class='h2'>華山寺次大州趙內閣壁間韻</p><p style="text-indent:0em" class="lg-abnormal"><div class='lg-row'>碧月光搖覺海中，呈橈舞棹樂漁翁，分身化物頭頭別，撒手歸家處處同。雷語電機驅衲子，月鉤雲餌釣獰龍，相逢點破箇中事，綠水青山幾萬重。</div>
</p></div>
<div class='div-other'><a id='mulu29' />
<p class='h2'>崇禎庚辰春江安次破山老人題蟠龍寺韻</p><p style="text-indent:0em" class="lg-abnormal"><div class='lg-row'>蟠龍鎮靜澄淵臥，徹底深藏伏爪牙，特地鳴雷迅浪遠，翛然掣電吼雲賒。為霖蘇亢山川秀，驤首珠含宇宙霞，宛轉優游隨隱顯，禹門終不宿桃花。</div>
</p></div>
<div class='div-other'><a id='mulu30' />
<p class='h2'>次本師天台山居韻<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>雲埋絕頂幾經霜？懶與時流較短長，秋至但觀黃葉落，春來唯覺白花香。罷遊猿止洞中臥，爭食禽喧嶺外狂，獨貴山居閒我老，從他塵世利名忙。</div>
</p><p style="text-indent:0em" class="lg-abnormal"><div class='lg-row'>寄跡玄峰幾度霜？清貧寂寞道風長，生涯全在钁頭穩，飲啄須憑脫粟香。嶺上桃花含雨綻，澗邊柳絮趁風狂，癡猿捉月真堪笑，屢見谿西探水忙。</div>
</p></div>
<div class='div-other'><a id='mulu31' />
<p class='h2'>正陽題觀音閣贈冉次齋</p><p style="text-indent:0em" class="lg-abnormal"><div class='lg-row'>畫棟飛簷聳碧空，吞雲吐月且玲瓏，當<span class='corr'>年</span>指出憑仙梵，此日拈來貴冉公。清磬落淮澄覺浪，洪鐘匝郭啟圓通，大悲願海尋聲普，萬古嗣源渺莫窮。</div>
</p></div>
<div class='div-other'><a id='mulu32' />
<p class='h2'>贈別悅可兄住廣化</p><p style="text-indent:0em" class="lg-abnormal"><div class='lg-row'>自來聚首度寒霜，遂把麟湖水共嘗，帆飽春風歸岸疾，詩成別恨詠愁長。鶯聲送客歡猶戚，花色迎人笑且香，惟<span class='corr'>羨</span>武林江畔永，垂綸千尺釣滄浪。</div>
</p></div>
<div class='div-other'><a id='mulu33' />
<p class='h2'>春日感懷</p><p style="text-indent:0em" class="lg-abnormal"><div class='lg-row'>寰中造化自天鈞，舉目遙看景色新，詩興搜空千種緒，攄懷撥動一腔神。不憐握髮遺風寂，惟笑牽車逐隊頻，翻憶當<span class='corr'>年</span>曳尾者，濮邊贏得箇閒身。</div>
</p></div>
<div class='div-other'><a id='mulu34' />
<p class='h2'>白兔亭和劉明府韻</p><p style="text-indent:0em" class="lg-abnormal"><div class='lg-row'>覺海艤舟掛古帆，鯨濤捷岸宿蘆巖，倦眠枕櫓連雲臥，渴飲持杯帶月饞。日麗雪消山卸甲，霜嚴冰結水添衫，縱橫收放渠儂委，脫略悠悠任聖凡。</div>
</p></div>
<div class='div-other'><a id='mulu35' />
<p class='h2'>荅用梅郭公遊風穴題大悲泉原韻，兼呈<span class='corr'>刺</span>史金翁。</p><p style="text-indent:0em" class="lg-abnormal"><div class='lg-row'>斷雲飛白萬山幽，靜對方塘湧碧流，夜浸寒光魚噉月，曉澄旭日雁驚秋。徘徊酌酒歌狂快，覽勝拋詩笑語浮，泉到汝南堪洗耳，清聲千載振瀛洲。</div>
</p></div>
<div class='div-other'><a id='mulu36' />
<p class='h2'>次復伊陽孫邑侯原韻</p><p style="text-indent:0em" class="lg-abnormal"><div class='lg-row'>天公推月照吾廬，笑見文光大丈夫，可謂聖賢存至道，應知鸞鳳隱蒼梧。丹心此日恢皇化，赤手當<span class='corr'>年</span>捋虎鬚，像法干城稽戍作，祖堂深沐鑑冰壺。</div>
</p></div>
<div class='div-other'><a id='mulu37' />
<p class='h2'>棲真留別諸兄</p><p style="text-indent:0em" class="lg-abnormal"><div class='lg-row'>一笻廿載為餐風，蹋破忙鞋路<span class='corr'>已</span>窮，決擇水中拈皓月，參尋鏡裏叩師容。生涯愧莫千人世，佛法慚無到<span class='corr'>己</span>躬，收拾雲歸山嶽靜，從教月映海濤空。</div>
</p></div>
<div class='div-other'><a id='mulu38' />
<p class='h2'>宿盛澤圓明寺</p><p style="text-indent:0em" class="lg-abnormal"><div class='lg-row'>梵剎雖將塵俗分，五更雞唱隔溪聞，庭前水碧湖招月，戶外林深樹挂雲。地接南邦連北郭，橋通西舍與東鄰，杖藜暫憩全賓主，玉燭高燒繼夕曛。</div>
</p></div>
<div class='div-other'><a id='mulu39' />
<p class='h2'>秀水歲暮述懷</p><p style="text-indent:0em" class="lg-abnormal"><div class='lg-row'>法社梅閒意最殷，笑談猶自喜同群，巴江入夢情難剪，吳嶽高懷暢未分。滿目風塵隨臘盡，半生心緒帶松焚，從前底事因除遣，庭際惟留幾樹雲。</div>
</p></div>
<div class='div-other'><a id='mulu40' />
<p class='h2'>初春，天台送別雲將兄。</p><p style="text-indent:0em" class="lg-abnormal"><div class='lg-row'>數載逢緣信愜中，偶然相送話東風，梅花帶雪初兢蕊，桃萼含春未吐紅。愁聽松濤鳴不徹，忍看雲篆裊無窮，此回分袂江山闊，何日遙天得便鴻？</div>
</p></div>
<div class='div-other'><a id='mulu41' />
<p class='h2'>登白楓山觀海</p><p style="text-indent:0em" class="lg-abnormal"><div class='lg-row'>玉削危巒擬接天，雲霞淡盪自蕭然，峰頭極目海涯闊，物外忘機胸次閒。巖桂風飄香觸夢，井梧月照影篩泉，幾回逸興頻攜策，一度登臨一度歡。</div>
</p></div>
<div class='div-other'><a id='mulu42' />
<p class='h2'>遊天台石梁橋</p><p style="text-indent:0em" class="lg-abnormal"><div class='lg-row'>曇花殿閣隱深谿，萬景新奇動客窺，橋自天然跨澗迥，泉因地峻瀉巖危。輪囷松竹吟風舞，歷亂藤花帶露垂，五百高人坡下望，三更待月賞猶遲。</div>
</p></div>
<div class='div-other'><a id='mulu43' />
<p class='h2'>順治戊戌春，同侍御直愚李公、太史蕙嶪張公二居士，坐大慈泉，共談向上一事，快甚，乃就流泉開喜公池，遂成一律以誌其事。</p><p style="text-indent:0em" class="lg-abnormal"><div class='lg-row'>汝海玄淵一脈真，崖廊漏逗響清新，蒼涼山色堪行樂，澹碧溪光玅入神。世慮消磨閒日月，林泉依約澡風塵，劇談笑別儒宗後，千載池空冷照人。</div>
</p></div>
<div class='div-other'><a id='mulu44' />
<p class='h2'>壽金<span class='corr'>刺</span>史五鍾翁</p><p style="text-indent:0em" class="lg-abnormal"><div class='lg-row'>二月和風開壽域，乾坤無處不春光，千秋松柏生靈運，滿座衣冠拜玉堂。唯覺新民忠報國，那知勤政髮凌霜？紫綸不獨喬遷祿，更喜蓬壺化日長。</div>
</p></div>
<div class='div-other'><a id='mulu45' />
<p class='h2'>秋日和原韻贈送孫明府南歸</p><p style="text-indent:0em" class="lg-abnormal"><div class='lg-row'>杖藜久擲白雲隈，懶尚情緣萬事灰，道契攄懷頻款笑，秋光引興上崔嵬。畏聞汝北吟歸韻，喜見江南共舉杯，格外盤桓無次第，麤言細語若奔雷。</div>
</p></div>
<div class='div-other'><a id='mulu46' />
<p class='h2'>次原韻賀定州王<span class='corr'>刺</span>史</p><p style="text-indent:0em" class="lg-abnormal"><div class='lg-row'>睡魔初覺白雲邊，偶接瑤章感數<span class='corr'>年</span>，加秩二千弘善政，搏風九萬仗金仙。汝陽臥轍愁遮馬，定水呈撓笑待舡，指日紫宸飛鳳詔，傳燈增照有生緣。</div>
</p></div>
<div class='div-other'><a id='mulu47' />
<p class='h2'>遲司馬拉阮、葉二邑侯以詩見訪，次原韻奉賀。</p><p style="text-indent:0em" class="lg-abnormal"><div class='lg-row'>動地秋光飛駁啼，諸侯來自潁歸西，隨題次韻詩情健，白蕩風狂笑語低。褒德<span class='corr'>已</span>聞頒紫詔，登高猶喜荷青藜，超遷補袞調羹日，記共山僧過虎溪。</div>
</p></div>
<div class='div-other'><a id='mulu48' />
<p class='h2'>壽西安楊府尊</p><p style="text-indent:0em" class="lg-abnormal"><div class='lg-row'>雲從汝嶽共盤桓，劇笑宗雷治政寬，名覆金甌為宰相，化隆庶子頌仁歡。初承福護緣非淺，再接光儀覺倍難，海屋添籌銀漢闊，頻分八水遶長安。</div>
</p></div>
<div class='div-other'><a id='mulu49' />
<p class='h2'>次復羅山尚居士原韻</p><p style="text-indent:0em" class="lg-abnormal"><div class='lg-row'>書債酬完可罷參，風雲撩起臥龍憨，胸中有義文千篋，眼底無私佛一龕。玅道虛玄唯自得，大功不宰倩誰勘？將來坐聽鹽梅詔，回顧山堂蘸齒酸。</div>
</p></div>
<div class='div-other'><a id='mulu50' />
<p class='h2'>復長安黃文學韻</p><p style="text-indent:0em" class="lg-abnormal"><div class='lg-row'>攜取詩書館上方，山齋小睡熟黃<span class='corr'>粱</span>，初離夢宅空諸見，猶帶仙都笑語香。畫篋文光多敏烈，劫壺風味幾能忘，乾坤輪我三秦樂，青眼頻看世諦忙。</div>
</p></div>
<div class='div-other'><a id='mulu51' />
<p class='h2'>盤龍寺步友人韻</p><p style="text-indent:0em" class="lg-abnormal"><div class='lg-row'>連峰陳峻岌，堆疊擁盤龍，魚躍谿前水，鶯啼院後松。流雲穿巷陌，飛鳥度長空，寒暑更代謝，咸原造化中。</div>
</p></div>
<div class='div-other'><a id='mulu52' />
<p class='h2'>送別雨堂</p><p style="text-indent:0em" class="lg-abnormal"><div class='lg-row'>離歌天地曠，一曲在臨行，風去馳雲遠，帆飄逐浪輕。空山愁滿目，寂室月孤明，記取登高日，蟬聲聒耳鳴。</div>
</p></div>
<div class='div-other'><a id='mulu53' />
<p class='h2'>棲真歲暮述懷</p><p style="text-indent:0em" class="lg-abnormal"><div class='lg-row'>歲晚麟溪上，寒雲綴碧空，窗梅橫夜雨，簷雪舞晨風。電影追還及，韶光挽莫㚇，餘生何足論？祖道若為崇。</div>
</p></div>
<div class='div-other'><a id='mulu54' />
<p class='h2'>過六合臥佛寺</p><p style="text-indent:0em" class="lg-abnormal"><div class='lg-row'>四十九<span class='corr'>年</span>簸觜唇，機關曲盡枉勞神，而今欹枕山齋寂，大夢何曾覺有身？</div>
</p></div>
<div class='div-other'><a id='mulu55' />
<p class='h2'>荅馬雲孫居士原韻</p><p style="text-indent:0em" class="lg-abnormal"><div class='lg-row'>文樞久應得環中，濟旱驚雷起臥龍，沃政鹽梅調鼎日，金湯莫倦老雲峰。</div>
</p></div>
<div class='div-other'><a id='mulu56' />
<p class='h2'>中秋，贈吉甫丁文學得嗣。</p><p style="text-indent:0em" class="lg-abnormal"><div class='lg-row'>露濕秋風丹桂香，儒庭鸑鷟喜呈祥，天倫鍾愛分甘樂，袞袞公侯福海長。</div>
</p></div>
<div class='div-other'><a id='mulu57' />
<p class='h2'>謝凌司李過訪</p><p style="text-indent:0em" class="lg-abnormal"><div class='lg-row'>溪山艸際正凝霜，幸喜文星到上方，相見不勞重話會，從前鼻孔自昂藏。</div>
</p></div>
<div class='div-other'><a id='mulu58' />
<p class='h2'>金粟車水</p><p style="text-indent:0em" class="lg-abnormal"><div class='lg-row'>竭世樞機本自然，輕輕拶著便周旋，就中有箇超方作，倒瀉滄溟浪潑天。</div>
</p></div>
<div class='div-other'><a id='mulu59' />
<p class='h2'>送雲將兄歸里山居</p><p style="text-indent:0em" class="lg-abnormal"><div class='lg-row'>橫拈楖栗轉池陽，謾謂羚羊挂角良，縱使人天無覓處，柴門難鎖杏花香。</div>
</p></div>
<div class='div-other'><a id='mulu60' />
<p class='h2'>焦山</p><p style="text-indent:0em" class="lg-abnormal"><div class='lg-row'>遙望瀛洲青一點，近攀蘿徑嶂千重，斜陽倒影沉滄海，界斷魚龍路不通。</div>
</p></div>
<div class='div-other'><a id='mulu61' />
<p class='h2'>巫山十二峰</p><p style="text-indent:0em" class="lg-abnormal"><div class='lg-row'>巴水湍飛剪棹來，瞿塘三峽碧崔嵬，不知何代春生筍？十二抽條葉未開。</div>
</p></div>
<div class='div-other'><a id='mulu62' />
<p class='h2'>天童客堂偶成</p><p style="text-indent:0em" class="lg-abnormal"><div class='lg-row'>午夜齁齁睡正濃，樓頭夢斷一聲鐘，翻思就裏渾無事，秪有鈴鳴殿角風。</div>
</p></div>
<div class='div-other'><a id='mulu63' />
<p class='h2'>送凌司李歸粵</p><p style="text-indent:0em" class="lg-abnormal"><div class='lg-row'>廣南山水竟如何？鎮海明珠自古多，看破風塵歸去好，盧能相見笑呵呵。</div>
</p></div>
<div class='div-other'><a id='mulu64' />
<p class='h2'>滁州，示我空、我靜二禪人。</p><p style="text-indent:0em" class="lg-abnormal"><div class='lg-row'>住止城西十里遙，山雲樹石艸蕭蕭，我空我靜誰為我？一枕溪聲破寂寥。</div>
</p></div>
<div class='div-other'><a id='mulu65' />
<p class='h2'>平行者求偈懺罪</p><p style="text-indent:0em" class="lg-abnormal"><div class='lg-row'>多般罪業從心起，雪砌群峰萬疊高，一念回光如烈日，消鎔無復有纖毫。</div>
</p></div>
<div class='div-other'><a id='mulu66' />
<p class='h2'>示光州黃侯長</p><p style="text-indent:0em" class="lg-abnormal"><div class='lg-row'>與君驀劄兩相逢，話到參乎唯莫窮，不坐無聲無臭處，密移一步看飛龍。</div>
</p></div>
<div class='div-other'><a id='mulu67' />
<p class='h2'>示五峰闇專使</p><p style="text-indent:0em" class="lg-abnormal"><div class='lg-row'>萬里長途不憚煩，楚音達矣問來端，轉身腳底忘移步，踏著雲根徹骨寒。</div>
</p></div>
<div class='div-other'><a id='mulu68' />
<p class='h2'>寄五峰參眾</p><p style="text-indent:0em" class="lg-abnormal"><div class='lg-row'>法門高敞賴扶持，笑倒靈山七佛師，不信老爺誠諦語，大家請問須菩提。</div>
</p></div>
<div class='div-other'><a id='mulu69' />
<p class='h2'>寄大興善寺易庵禪師</p><p style="text-indent:0em" class="lg-abnormal"><div class='lg-row'>●◐⊕㊇○地<span class='corr'>獄</span>閻羅吞熱銕，天倉老鼠嚼黃金，蟭螟一吸滄溟竭，猛虎回頭月照臨。</div>
</p></div>
<div class='div-other'><a id='mulu70' />
<p class='h2'>寄正法師</p><p style="text-indent:0em" class="lg-abnormal"><div class='lg-row'>虛空浩浩談真諦，萬象森羅著眼聽，坐斷舌頭一句子，請君拈出是何經？</div>
</p></div>
<div class='div-other'><a id='mulu71' />
<p class='h2'>示文明禪人</p><p style="text-indent:0em" class="lg-abnormal"><div class='lg-row'>束箇乾坤作話頭，通身疑切莫隨流，一朝看破無多子，反臉欺吾罵不休。</div>
</p></div>
<div class='div-other'><a id='mulu72' />
<p class='h2'>題秋林禪悅圖</p><p style="text-indent:0em" class="lg-abnormal"><div class='lg-row'>金風拂拂潑天涼，搖落亭邊萬樹黃，燕坐空林忘物我，夜深明月照茅堂。</div>
</p></div>
<div class='div-other'><a id='mulu73' />
<p class='h2'>寤寐一如</p><p style="text-indent:0em" class="lg-abnormal"><div class='lg-row'>江國悠悠意莫加，寒濤浩渺屬漁家，忘機歸臥蓬窗下，一任蘆風撼晚霞。</div>
</p></div>
<div class='div-other'><a id='mulu74' />
<p class='h2'>寓滁州龍華寺有感</p><p style="text-indent:0em" class="lg-abnormal"><div class='lg-row'>三冬憩錫滁山寺，高枕泉聲思莫窮，明月一溪生水白，樹頭鳥語咽霜風。</div>
</p></div>
<div class='div-other'><a id='mulu75' />
<p class='h2'>秋日，客陽山寺。</p><p style="text-indent:0em" class="lg-abnormal"><div class='lg-row'>客笻深憩白雲中，飯飽茶餘過嶺東，兩兩相將看冷翠，樹頭紅葉墜秋風。</div>
</p></div>
<div class='div-other'><a id='mulu76' />
<p class='h2'>夏日初晴，懷天台舊遊。</p><p style="text-indent:0em" class="lg-abnormal"><div class='lg-row'>雨過雲凝艸木芳，寂寥山寺日偏長，泉聲入水驚初睡，猶覺身心在石梁。</div>
</p></div>
<div class='div-other'><a id='mulu77' />
<p class='h2'>送無礙兄</p><p style="text-indent:0em" class="lg-abnormal"><div class='lg-row'>歸去台山最上層，笑看雲浪自翻騰，峰頭幾度徘徊處，記取當<span class='corr'>年</span>共我登。</div>
</p></div>
<div class='div-other'><a id='mulu78' />
<p class='h2'>示惺知藏</p><p style="text-indent:0em" class="lg-abnormal"><div class='lg-row'>滴水翻波浪接天，龍宮海藏不相謾，源頭浩渺知何處？秪在渠儂日用間。</div>
</p></div>
<div class='div-other'><a id='mulu79' />
<p class='h2'>浴堂</p><p style="text-indent:0em" class="lg-abnormal"><div class='lg-row'>水因忽悟無多子，玅觸宣明一杓湯，但自親來登浴室，方知脫體露堂堂。</div>
</p></div>
<div class='div-other'><a id='mulu80' />
<p class='h2'>天童募緣疏</p><p style="text-indent:0em" class="lg-abnormal"><div class='lg-row'>太白峰前古道場，瞎驢逐隊日偏長，一回艸料輕拋出，飽後翻騰氣宇昂。</div>
</p></div>
<div class='div-other'><a id='mulu81' />
<p class='h2'>題風穴八景</p></div>
<div class='div-other'><a id='mulu82' />
<p class='h2'>錦屏風</p><p style="text-indent:0em" class="lg-abnormal"><div class='lg-row'>院北峰高列翠屏，綠陰紅醉百花馨，狂風潑雨翻愁霧，老倒山翁侶不聽。</div>
</p>
<div class='div-other'><a id='mulu83' />
<p class='h3'>珍珠簾</p><p style="text-indent:0em" class="lg-abnormal"><div class='lg-row'>山勒回流自古今，臨崖飛瀑瀉珠林，如簾高掛閒終日，未識仙房多少深？</div>
</p></div>
<div class='div-other'><a id='mulu84' />
<p class='h3'>吳公洞</p><p style="text-indent:0em" class="lg-abnormal"><div class='lg-row'>丹巖曲徑謾追尋，洞隱斯文窈窕深，若謂先生窮至理，詩書鑿破聖賢心。</div>
</p></div>
<div class='div-other'><a id='mulu85' />
<p class='h3'>仙人橋</p><p style="text-indent:0em" class="lg-abnormal"><div class='lg-row'>翠微深處有神仙，跨鶴來參風穴禪，打破玄關歸去日，過橋拋卻悟真篇。</div>
</p></div>
<div class='div-other'><a id='mulu86' />
<p class='h3'>大慈泉</p><p style="text-indent:0em" class="lg-abnormal"><div class='lg-row'>臨池坐倚石欄杆，自肯低頭對影看，淨洗雲根山色古，澄澄空照碧天寒。</div>
</p></div>
<div class='div-other'><a id='mulu87' />
<p class='h3'>翫月臺</p><p style="text-indent:0em" class="lg-abnormal"><div class='lg-row'>愛月登高景最宜，摩挲丹桂影相隨，山家不忍和根拔，留待鴻儒折一枝。</div>
</p></div>
<div class='div-other'><a id='mulu88' />
<p class='h3'>望州亭</p><p style="text-indent:0em" class="lg-abnormal"><div class='lg-row'>召遊絕頂共躋攀，極目南州杳靄間，引手撩雲天際近，萬峰還抱水潺潺。</div>
</p></div>
<div class='div-other'><a id='mulu89' />
<p class='h3'>翠嵐亭</p><p style="text-indent:0em" class="lg-abnormal"><div class='lg-row'>虛亭小立浴風清，四野嵐光山色明，景致隨宜供客眼，何妨載酒縱詩情？</div>
</p></div></div>
<div class='div-other'><a id='mulu90' />
<p class='h2'>採花吟</p><p style="text-indent:0em" class="lg-abnormal"><div class='lg-row'>尋溪越嶺過山窩，采采盈筐春色多，葉底固含雲影淡，清香風引動歸歌。</div>
</p></div>
<div class='div-other'><a id='mulu91' />
<p class='h2'>寄茶芽鑑長老</p><p style="text-indent:0em" class="lg-abnormal"><div class='lg-row'>虎兒跳出白雲窩，獰惡橫吞物命多，肉醉耽耽藏昨峉，宛湘遭害奈他何？</div>
</p></div>
<div class='div-other'><a id='mulu92' />
<p class='h2'>示超玄郭恒輝</p><p style="text-indent:0em" class="lg-abnormal"><div class='lg-row'>搜抉玄根即物推，縱橫得玅好施為，掀翻歷劫風塵窟，萬古長空杲日輝。</div>
</p></div>
<div class='div-other'><a id='mulu93' />
<p class='h2'>贈淵僧正生辰</p><p style="text-indent:0em" class="lg-abnormal"><div class='lg-row'>掌上經綸不覆藏，也曾拈弄貫諸方，天垂斗柄寒清夜，汝水翻波入海長。</div>
</p></div>
<div class='div-other'><a id='mulu94' />
<p class='h2'>示僧遊臺</p><p style="text-indent:0em" class="lg-abnormal"><div class='lg-row'>捏之不聚劈難開，拄杖橫挑上五臺，相見文殊渾莫顧，依然躬自負歸來。</div>
</p></div>
<div class='div-other'><a id='mulu95' />
<p class='h2'>寄朗上人關中<span class='note-inline'>(二首)</span></p><p style="text-indent:0em" class="lg-abnormal"><div class='lg-row'>禪天空闊任徘徊，把住關頭佛祖哀，寄與一尋兔角杖，敲開蓬戶起風雷。</div>
</p><p style="text-indent:0em" class="lg-abnormal"><div class='lg-row'>柴門高扃楚山空，笑許寒雲密密封，失腳踏翻關捩子，歸來扶起少林宗。</div>
</p></div>
<div class='div-other'><a id='mulu96' />
<p class='h2'>示鄖陽南明上人</p><p style="text-indent:0em" class="lg-abnormal"><div class='lg-row'>自出秦關學老成，蒲團久戀楚雲深，為憐道大同今古，萬行莊嚴佛祖心。</div>
</p></div>
<div class='div-other'><a id='mulu97' />
<p class='h2'>示僧遊臺</p><p style="text-indent:0em" class="lg-abnormal"><div class='lg-row'>策杖初尋根本智，清涼翠掃太虛寒，文殊當道騎獅子，不許禪流著眼看。</div>
</p></div>
<div class='div-other'><a id='mulu98' />
<p class='h2'>寄興善林我鑑都寺</p><p style="text-indent:0em" class="lg-abnormal"><div class='lg-row'>白雲回首望西秦，華嶽風高冷逼人，義重乾坤方外別，頭陀想是不生瞋。</div>
</p></div>
<div class='div-other'><a id='mulu99' />
<p class='h2'>示交口玄宗上人</p><p style="text-indent:0em" class="lg-abnormal"><div class='lg-row'>無怪心空絕點痕，蓋緣道大裹乾坤，隨機且作小方便，六字彌陀接上根。</div>
</p></div>
<div class='div-other'><a id='mulu100' />
<p class='h2'>孫文學求偈保嗣</p><p style="text-indent:0em" class="lg-abnormal"><div class='lg-row'>歲首晴和到上方，殷勤禮拜笑焚香，臨行覓我伽陀偈，福庇兒孫日月長。</div>
</p></div>
<div class='div-other'><a id='mulu101' />
<p class='h2'>示曇晟禪人</p><p style="text-indent:0em" class="lg-abnormal"><div class='lg-row'>眼底無俗物，胸中世界寬，但能不取舍，隨處得盤桓。</div>
</p></div>
<div class='div-other'><a id='mulu102' />
<p class='h2'>過海</p><p style="text-indent:0em" class="lg-abnormal"><div class='lg-row'>八面天低水，風帆掛小舟，飄颻無限意，如在鏡中游。</div>
</p></div>
<div class='div-other'><a id='mulu103' />
<p class='h2'>法泒</p><p style="text-indent:0em" class="lg-abnormal"><div class='lg-row'>行智覺源澄，光含福慧燈，慈舟興濟普，正法印南能。</div>
</p></div>
<div class='div-other'><a id='mulu104' />
<p class='h2'>聯芳偈</p>
<div class='div-other'><a id='mulu105' />
<p class='h3'>潼川斌雅鑑首座</p><p style="text-indent:0em" class="lg-abnormal"><div class='lg-row'>風穴獅兒爪鉤獰，全機殺活解翻騰，出林踞地輕哮吼，狐兔聞知喪膽魂。</div>
</p></div>
<div class='div-other'><a id='mulu106' />
<p class='h3'>六安玄印恒侍者</p><p style="text-indent:0em" class="lg-abnormal"><div class='lg-row'>天中汝海浪悠哉，養就金鱗偉莫裁，放過禹門電燒尾，興雲致雨醒枯荄。</div>
</p></div>
<div class='div-other'><a id='mulu107' />
<p class='h3'>金堂彝峰一首座</p><p style="text-indent:0em" class="lg-abnormal"><div class='lg-row'>老成道重古風高，斤斧無煩動一毫，開闢祖基神宇廓，清光千載照兒曹。</div>
</p></div>
<div class='div-other'><a id='mulu108' />
<p class='h3'>溧陽<span class='corr'>絳</span>山莘知藏</p><p style="text-indent:0em" class="lg-abnormal"><div class='lg-row'>無情膽大太心麤，風穴堂前捋虎鬚，棒下翻身窮徹骨，潑天活計任枝梧。</div>
</p></div>
<div class='div-other'><a id='mulu109' />
<p class='h3'>金堂斷峰真西堂</p><p style="text-indent:0em" class="lg-abnormal"><div class='lg-row'>汝海淵深養巨螭，桃花浪起用無私，風雲際會成頭角，大作甘霖濟旱時。</div>
</p></div>
<div class='div-other'><a id='mulu110' />
<p class='h3'>南部雪兆性書記</p><p style="text-indent:0em" class="lg-abnormal"><div class='lg-row'>吹毛收得佩多時，照雪寒光徹四維，風穴當陽分付汝，臨機殺活任施為。</div>
</p></div>
<div class='div-other'><a id='mulu111' />
<p class='h3'>蓬溪含白徹書記</p><p style="text-indent:0em" class="lg-abnormal"><div class='lg-row'>志素淵涵玉貴高，一竿絲餌付伊曹，林泉養就任公手，四海垂鉤釣巨鰲。</div>
</p></div>
<div class='div-other'><a id='mulu112' />
<p class='h3'>太湖竺文憲侍者</p><p style="text-indent:0em" class="lg-abnormal"><div class='lg-row'>巾瓶數載侍吾傍，悟入機深出見常，蠆尾蛇頭分付汝，顛拈倒用任榆揚。</div>
</p></div></div></div>
<div class='div-other'><a id='mulu113' />
<p class='h1'>佛事</p><p>天童密雲老和尚忌辰設供，師云：「威振大千，氣吞海宇，轉大法輪，坐微塵裏。當頭截斷淆訛兮機輪活脫，格外流通正眼兮玅智圓明，去來絕跡而隱顯同源，體用全彰而卷舒自在者，其惟吾祖天童悟老師翁乎？故其橫拈白棒，亞豎青鋒，鏤碎佛祖頂[寧*頁]，掀翻衲僧巴鼻，殃及天下叢林、千古兒孫不了。」遂召云：「大眾且道：即今在甚麼處見伊？」乃以拂子劃○相，云：「<span class='corr'>年年</span>此際秋空月，影落澄潭徹底寒。」</p>
<div>香嚴寺掃忠國師塔。師至塔前，以拂子打○相，云：「身心一如◐，身外無餘<img src='../images/J28p0199_01.gif' alt='J28p0199_01.gif' />，纖毫極盡[○@∴]，充滿十虛。大用現前兮如掣電，全體作略兮似奔雷，虎踞龍驤，隱顯莫測，大小忠國師當時向這裏顛拈倒弄，縱奪自由，賺侍者耽源於三應三呼；譏南方佛法乃半生半滅，輸卻半邊鼻孔，贏得萬頃香嚴。雖然如是，且道：成得箇甚麼邊事？」良久，云：「還會麼？一塔蕭然，古往今來磨日月；千峰迥出，參天矻地鎖煙霞。就裏不變不遷，箇中無縫無罅。」遂召大眾，云：「雖然如是，且道：慶祥今日到這裏，向甚處與國師相見？」以拂子打○相，復劃[中-口+○]破，云：「還會麼？茶傾三盞世情外，香爇一爐煙靄中。」</div>
<p>天童林老和尚遷化，訃音至，集眾挂真，師乃捧幀，云：「碧天皓月出雲霞，照徹閻浮百萬家，江海魚龍競奪影，不知誰解著些些？」遂展挂，云：「還會麼？寒光一道輝今古，眼似眉毛玩莫涯。」</p>
<p>次日，上供拈香，指真云：「這老尊慈平昔面皮銕石、肝膽冰霜，了無佛法身心，慣用金圈栗棘，十<span class='corr'>年</span>闡化，傳持臨濟正宗，五坐道場，掀翻衲僧巴鼻，全無伎倆，作用良多。今聞在天童堂上能事<span class='corr'>已</span>畢，寢息諸緣，不肖徒某親承入室，濫叨法嗣，曾遭痛棒而斷送頭顱，嘗被毒言而罵入骨髓，若謂天高地厚，未足以表其恩，海闊山遙，豈致以方其恨？慎終追遠，傷痛何量？即今恭就慶祥寺裏焚一爐香、奠三盞茶，也不是佛事相酬，亦非人情之故。」遂左右顧視大眾，云：「既乎不爾，且道：是甚麼意思？」眾無語，即搥胸哭云：「蒼天，蒼天。」</p>
<p>師至少林達磨祖堂，設供拈香。「當陽顯露，徹底無私，彌綸萬有，充塞十虛，且道阿誰？惟我震旦初祖菩提達磨大師。掌握權衡，拶碎寶珠而光通今古；縱橫殺活，捉敗六宗而玅協偏圓。無端提箇教外別傳，明謾赤子，直指人心見性成佛，誑諕閭閻，三週航海兮不聞腳底翻白浪，九<span class='corr'>年</span>面壁兮那知頭上有青天？梁王殿上躲避無門，蔥嶺峰前抽身沒路，斷送神光一臂，喪盡自<span class='corr'>己</span>全身，及至末稍無合殺，空棺隻履可憐生。然雖如是，且道：風穴不肖遠孫到此，如何為伊雪屈？」</p>
<p>乃上香，顧眾，云：「還委悉麼？一花五葉開無盡，萬古春風動地香。」</p>
<p>掃風穴沼祖塔。上供畢，師云：「黃面浙子，風穴老人，萬<span class='corr'>年</span>一念，七載單丁。待讖仰山再來，遇風即止；傳持臨濟法道，亙古流芳。高提祖師心印，搭破盧陂老面門，倒跨銕牛之機，捩轉李州牧鼻孔，神情莫測，真箇白拈。誰知今日被不肖兒孫於狹路相逢，和贓捉敗。」遂左右顧眾，云：「當恁麼時，且道：放行好？把住好？」乃上香，云：「須知箇裏情相似，日日香花夜夜燈。」</p>
<p>掃首山念祖塔。師拈香，云：「門外三車，土曠人稀相逢少；箇中一致，背陰山子向陽多。若隱若顯絕遮闌，亙古亙今無障礙。常轉如是經，百千萬億卷，此乃吾遠祖法華念和尚尋常用處。」遂以拂子於空中點一點，召大眾云：「會麼？」復作○相，云：「就裏綱宗何所憑？咄哉巧女拙郎君，著靴水上觀雞鬥，贏得清秋月一輪。」</p>
<p>順治庚子秋，師至熊耳山空相寺掃達磨初祖塔，上供畢，乃云：「碧天明月朗秋空，東震西乾一徑通，先聖去來無朕跡，蕭然一塔鎖熊峰。恭惟我鼻祖菩提達磨大師大和尚遠辭竺國，航海梯山，面壁少林，拋磚引玉，蔥嶺西歸逢宋雲，空棺隻履難迴避，一花五葉應時開，萬古聯芳香馥馥。」乃召云：「大眾！即今還見得麼？」以拂子劃○[十○]此相，遂展拜。</p>
<p>掛鐘板。師指云：「秪這二上座從來覿面無情，全體大機大用，傳持佛祖號令，艸偃風行；洞明衲子聲光，普天匝地。只饒諸聖到此，總教迴避無門，永振叢林真規，悉皆內嚴外肅，惺惺寂寂而圓應無虧，密密綿綿而抑揚有準。」遂舉起，召眾云：「還會麼？任是銅頭銕額漢，也須聽取令行時。」擊擊便掛。</p>

<div class='div-other'><a id='mulu114' />
<p class='h2'>為惺渠宗知客起龕<span class='note-inline'>(初任維那職)</span></p><p>師拈拄杖，擊龕云：「主人公，惺惺著，不拒見聞與知覺，語默動靜絕安排，十字縱橫活潑潑。且道：路頭在甚麼處？」乃以杖引云：「須向這裏行，十方無壁落。」舉火。云：「數聲清磬，海眾同歸，一盞麤茶，高賓聚會。有禮有義，無作無為，輔弼宗猷，叢林綱領。此是惺渠宗禪人尋常用的，山僧即今更當示汝末後一著。」以火炬打○相，云：「烈焰爐中飛片雪，當天迸出一輪紅。」攛下便燒。</p>
<p>香嚴宕山法弟訃音至，拈香，云：「釋迦大師昔向雙林入寂，宕山和尚今於香嚴收聲，雖然同道不同途，要知鼻孔無兩樣。何也？生死去來，了無朕跡，光前絕後，<span class='corr'>㳷</span>合一如，分明掣電爍長空，驚起泥牛入滄海。」遂左右顧視，云：「大眾！正當此時，還有知香嚴和尚安身處麼？」以拂子劃○相，云：「透過荊圈與栗棘，當頭坐斷是非關[十○]。」</p>
</div>
<div class='div-other'><a id='mulu115' />
<p class='h2'>為朗書記舉火</p><p>舉起火炬，云：「朗上座！還見麼？這是你尋常用處。如或未委，更與道破：一字不著劃，文綴珠璣；八法任安排，義空藏海，諸法性離故，秪此用無窮。雖然如是，切忌向這裏安身立命，更須懸巖撒手，直下翻身，自肯承當，了無餘事。何也？箇中莫使墨淋漓，此去再來吞佛祖。」</p>
</div>
<div class='div-other'><a id='mulu116' />
<p class='h2'>為慧生侍者舉火</p><p>「湛碧秋空月正圓，風凋桐葉墜翩翩，隨緣不變金剛體，獨露分明在目前。須透脫，莫貪觀，巾缾左右得逢原，更有末後全提句，烈焰爐中片雪寒。」攛下火把，喝一喝便行。</p>
</div>
<div class='div-other'><a id='mulu117' />
<p class='h2'>為還真舉火</p><p>師云：「春光婉媚，燕喜鶯歡，柳線繰風，百花爛熳。正恁麼時，本福禪人何妨放身捨命，直下承當，即境明心，了無障礙？」遂拈火炬指云：「委悉麼？地水火風各歸本際，見聞知覺共證圓常，去來杳絕形蹤，就裏隨緣不變。且如何是不變底道理？」乃攛下火炬，云：「銕牛火裏解翻身，無位真人歸帝室。」</p>
</div>
<div class='div-other'><a id='mulu118' />
<p class='h2'>為修明舉火</p><p>舉火炬，云：「單複圓修甚善哉，涅槃路上任徘徊，分明指點歸家處。」乃攛下火炬，云：「優缽羅華火裏開。」入塔，以拄杖指骨襯，云：「這些子，最靈物，非色非心亦非佛，幾番嗔了幾番喜，光明聚散無拘束。」復擊塔，云：「好把無縫塔敲開。」遂以骨襯入塔，云：「隨緣且向此中住，此中住，聖凡同唱無生曲。」</p>
</div>
<div class='div-other'><a id='mulu119' />
<p class='h2'>為荷潔舉火</p><p>「蓮花荷葉，搖拽清風而體自馨香；出水離塵，靄映祥雲而元本淨潔。根敷曠劫，葉茂今時，開謝乘春，了然不昧。秪如不屬榮枯一句又作麼生道？」拈火把，打○相，云：「還會麼？古鏡不磨還自照，靈花火裏濕秋光。」便燒。</p>
</div>
<div class='div-other'><a id='mulu120' />
<p class='h2'>為衡岳舉火</p><p>舉火炬，云：「衡岳衡岳，汝還會麼？覺海澄明，性天寥廓，直下承當，頓然超卓。如或沉吟，更與道破。」乃攛下火炬，云：「箇中但自了無餘，沙界縱橫活潑潑。」</p>
</div>
<div class='div-other'><a id='mulu121' />
<p class='h2'>為不二舉火</p><p>拈火炬，云：「大地陽回春晝長，東風吹徹柳稍黃，不二門中方措足，火裏曇花分外香。」便燒。</p>
</div></div>
<div class='div-other'><a id='mulu122' />
<p class='h1'>雜著</p>
<div class='div-other'><a id='mulu123' />
<p class='h2'>住鄧州慶祥寺安禪接眾引</p><p>茆堂冷淡，若據佛法全無；山寺凄涼，唯儲水艸具足。善解餧驢餧馬而休云接待不易，貴圖止饑止渴而豈懼設施艱難？為憐苦困瞎駒兒，要與打開正法眼，使伊箇箇暉天鑑地，踢蹋翻騰，亦任昂昂，北往南來，縱橫自在。莫只全靠慶祥，敢冀大家出手，但能樂意垂允，便請直下承當。</p>
</div>
<div class='div-other'><a id='mulu124' />
<p class='h2'>化浴室引</p><p>勺水恒河，好看滔天，浴日紅塵，滿面須信。達本還源，到此都盧，揭下炙脂帽子，脫<span class='corr'>卻</span>鶻臭布衫，一澆一[泳-永+局]，休教打濕眉毛，百蕩百磨，直須揩拭鼻孔，掀翻跋陀婆羅境界，觸發無垢淨光家風。不是慶祥開拓門庭，要顯當體風流脫灑，即斯玅觸宣明，便證成佛子住。</p>
</div>
<div class='div-other'><a id='mulu125' />
<p class='h2'>齋榜<span class='note-inline'>(二首)</span></p><p>弘開爐鞴，烹十虛而烈燄衝騰；高舉鉗鎚，煉三有而心空及第。饒伊聖見凡情，到此不留朕跡；縱是銅頭銕額，總教徹底鎖鎔。奮大機，顯大用，還我風穴家風；助其柴，添其炭，盡在檀那出手。欲得一火鑄就，直須二事拈來，幸蒙垂允，請註芳名。</p>
<p>打破慳囊，洞見三輪空寂；豁開正眼，了知一性圓明。香積世界流通，法喜堂前親證，如或自肯，贏得飽餐。</p>
</div>
<div class='div-other'><a id='mulu126' />
<p class='h2'>茶榜</p><p>切以透脫情關，直截一條活路；抽開識鎖，當陽十字縱橫。但能足下無私，信知路頭不別，賢愚貴賤各有所歸，士農工商咸由此道。祁寒溽暑，往來曷辭苦骨勞觔？風雨晴煙，閒忙盡叫口乾舌渴。可憐心頭熱悶，不忍袖手傍觀，應須鎚碎龍團，正好當道煎點，掇出趙老三盃，欣然請坐；吸竭盧仝七碗，掉臂便行，不特滋味殊深，大都清涼熱惱。雖則任我攔街把住，憑君自肯承當，休怪看客兩停，元來一般管待。莫向就中取則，方知功德難量。誰肯當前共成斯事？</p>
</div>
<div class='div-other'><a id='mulu127' />
<p class='h2'>入室規約</p><p>風穴山深，負米搬柴不易；白雲路滑，經冬過夏殊難。衲子聚頭，無非要發明<span class='corr'>己</span>躬大事；長老出世，本擬求箇有血氣丈夫。你既肯放下身心，吾不辭略施毒手。今當入室陞堂之際、搗虛煉實之時，快宜掃蕩胸中故習、抖搜從前<span class='corr'>骯</span>髒，貴圖打開正眼，莫憐爐鞴通紅，秪要死盡偷心，豈懼鉗鎚惡辣？但能直截當前，管取這回及第。</p>
</div></div>
<div class='div-other'><a id='mulu128' />
<p class='h1'>行實</p><p>師一日因彝峰首座同兩序懷香率眾入方丈，請示行腳，啟迪將來，師卻之再三，眾堅請不<span class='corr'>已</span>，遂曰：「山僧生平履歷備述繁多，不負懇請，略言節概。余乃成都之資陽人也，俗姓陳，母張氏，生於萬曆四十一<span class='corr'>年</span>癸丑，正月二十四日子時。賦性果毅，世居隆昌清潭里，七歲入鄉校，智性遲愚，讀不甚解。</p>
<p>「天啟元<span class='corr'>年</span>，中秋過溪，見深潭一屍被魚鱉唼噉，爛臭不堪，乃追念云：『人既死<span class='corr'>已</span>，性歸何處？』偶動諸行無常之感。一日館中讀論語，至『朝聞道，夕死可矣』，持問先生曰：『何如是道？』先生曰：『日用當行即道。』余曰：『一口氣不來，道在何處？』先生躊躇曰：『命之理微，吾所未知。釋門有見性高人，可往請教，當為發明。』余乃嘆曰：『秪此於道無聞，縱讀九丘八索、三墳五典，也了生死不得，須學出世法可矣。』遂掩卷輟讀，決志出家。父母難之，即數日絕食，饑渴殆死，時方鄰皆看，先母番然謂親族曰：『小兒原有其因，我記當<span class='corr'>年</span>夢一頭陀僧造門投宿，觀彼容貌威嚴，乃卻之曰：「此是紅塵陋巷，不敢屈留。」僧舉手中如意曰：「不然，以此暫寄何如？」我即拜而受之，復問：「老師何處？」僧西指曰：「峨眉雪鎖白雲深。」覺而遂生。凡見僧便喜，稍長即歌詠梵唄，雖嬉戲，皆為佛事，以此可驗，則有夙根，他欲出家，宜無阻滯。』因送淨居山寶峰寺，禮寶山啟尊宿披剃，曉夕忘疲，惟勤禮誦。</p>
<p>「丙寅春夜，坐危樓，忽想：『天地間為甚麼有我？畢竟我生從何來？』極窮古今時分，莫測始終，十方虛空，盡無邊表，即駭然汗下，不覺黎明，尋走鐘興寺謁心玄和尚，玄引《法華經》云：『如來知見，廣大深遠，禪定解脫，深入無際。此是夙植般若種子，今乃發現，志宜勇銳，必期證道而後<span class='corr'>已</span>。』復問：『汝號甚麼？』余曰：『惟致得名，請師賞號。』玄曰：『據汝夢感生緣，可號雲峨。』仍贈以偈曰：『白雲鎖雪一峰寒，極目寥寥天地寬，象駕夤緣悲行普，夢回相笑太無端。』余禮謝而歸。</p>
<p>「余家寺敏兄志先在道，深承策進，往劉家靜室，同淨空師結社，依博山警語做工夫，雖曉夜參究，猶恨歲月飄忽，<span class='corr'>己</span>事不明，仍回寶峰，立死限一年，苦於昏、散二魔，引錐痛劄，種種鞭逼，亦未了辦。復往祝家菴參印心和尚，一見便問：『汝從何處求？』余曰：『淨居山。』師曰：『父母未生前，你在甚麼處？』余曰：『某甲正疑不知我生從何來，胸中如一座銀山銕壁，苦沒奈何，伏望慈悲指示。』師叱曰：『去，汝不會我語。』余方舉步，師驀喚一聲，余應諾，師曰：『且道：應從何來？』余恍然了解，自此凡閱諸典，皆達意趣。留止一<span class='corr'>年</span>，侍師至天峰圓戒，時<span class='corr'>年</span>十九，即崇禎辛未歲也，因遊峨眉，路逢一僧自南方來，敘及密雲老和尚乃臨濟正宗，在金粟開堂，有法嗣破山和尚現住萬峰，門庭孤峻。余聞之喜躍，即中夜焚香，遙禮默禱，早見為幸。至墊江，適象崖師開法南山，往謁之，同見萬峰和尚，便問：『把住牢關，聖凡莫測；放開一線，略許商量。除去二途，請師相見。』山曰：『瞎。』余曰：『虛空無縫罅，法體絕形蹤，為甚大悲菩薩現千手眼？』師曰：『死水不藏龍。』余曰：『如何是活水龍？』師拈棒打出。</p>
<p>「不幾，辭歸省親，至內江東坡庵，閱藏三<span class='corr'>年</span>，凡於義路文字便理會相應，佛祖關鍵隔絕難透，愈見淆訛，疑情轉熾。偶聞破和尚赴盤龍請，先到俟候，師見便問：『老僧到這裏<span class='corr'>已</span>是無端，汝來堪作甚麼？』余曰：『不是冤家不聚頭。』山曰：『三日不相見，莫作等閑看，你鼻孔近日如何？』余曰：『依然搭上唇。』山曰：『為甚沒了半邊？』余曰：『盤龍門下。』制中每進方丈呈見識，屢遭痛棒打出，彼時世界身心渾成一塊，意識都忘，似不有我，惟覺昭昭靈靈而<span class='corr'>已</span>。一日晚參出，問：『碧天明皎潔，皓月映寒潭時如何？』師下禪床，痛打一頓，昏絕擗地。時雲石惺渠抬至僧堂，五鼓方甦，冷汗如洗。維那圓明兄問：『老兄見箇甚麼道理？』余曰：『莫眼花。』明曰：『適纔向甚處去也？』余便掌曰：『會麼？』明變色曰：『羅剎禪。』余曰：『你只管喫掌。』次日，命入室，師問：『路逢達道人，不將語默對，你作麼生對？』余曰：『某甲今日放和尚過。』師曰：『為甚麼如此？』余曰：『昨日喫痛棒，而今不覺饑。』師曰：『裝死賣活漢。』余曰：『怕某甲不實那？』師拈棒指曰：『你看：果然腳跟未點地在。』余便喝，師直打出。解制，師赴瀘州方山，請命余維那職。後侍師遊戎城，請假下南方，師乃種種開發。</p>
<p>「出蜀抵荊南，聞密師翁圓寂，乃謁金粟費隱和尚，問：『千里聞風即且置，覿面相逢意若何？』師便棒。余曰：『劉郎不解藏春色，漏泄枝頭多少香？』師曰：『不遇攀花手，徒勞造化心。』余便喝，師便打。見師鉗鎚玅密，本分接人，乃親炙座下，每與師往復諮酬，當仁不讓。解夏，師上堂，末曰：『諸兄弟從今解制，後或東去西去，忽然撞著猛虎當路又作麼生？』眾擬議，師拈棒下座，一時打散。余當下猛省，入方丈呈白，師曰：『如何是你本分事？』余擬荅，師曰：『得箇驢兒便喜歡，未在，未在。』即推出。余告假，師固留，余呈偈曰：『獰龍隱顯迥誰儔？氣宇昂藏出眾流，大底不貪香餌味，翻身破浪五湖游。』</p>
<p>「上天童禮密祖塔，參山翁和尚，一日入室，師舉洞山古鏡話問曰：『你道甚麼意旨？』余曰：『未到天童知何處？行來方見路高底。』師曰：『這漢拶著便見瓦解冰消。』余曰：『明眼宗師，天然有在。』師打出。解夏，辭師，遊天台，參通玄林野先師，問：『杖頭挑撥，罕遇知音，狹路相逢，如何即是？』師曰：『雲霧鎖青山。』余曰：『未到天台，不妨疑著。』師曰：『持蠡酌海，妄測淺深。』余曰：『不因樵子徑，爭到葛洪家？』師曰：『峰巒挺秀，鳥道難通。』余便喝，師便打。見眾中俱是清苦操道之士，乃親依座下。通玄高寒務重，余衣單淡薄，五<span class='corr'>年</span>未得綿花上身，因染危病瀕死，方愈，即命職副寺。</p>
<p>「一日，師問：『在此作麼？』余曰：『打整庫房，收拾東西。』師曰：『佛祖爪牙，衲僧巴鼻，你作麼生收拾？』余曰：『別處容和尚不得。』師曰：『今<span class='corr'>年</span>合得好醬。』余曰：『貪嘴老婆說食香。』師曰：『常住淡薄，老僧明日向尚州托缽去也。』余曰：『艸戒木。』師休去。一日，入室，師問：『內不放出，外不放入，正恁麼時，以何為界？』余曰：『百艸頭邊露。』師曰：『甚麼人證盟？』余曰：『明月與清風。』師拈棒，余一喝便出。師乃命余主客司職，至丁亥五月十七日侍師遊山，至文詞庄，師問：『等閑拶著即轉轆轆的，我這裏總用不著，將你從前所得所證據實說與老僧看。』余乃盡情呈白一上，師搖手曰：『不是，不是。』余曰：『向來師皆肯可，如今為甚麼不是？』師曰：『此是口耳之學，識解依通，盡屬生死根本。』余殷勤請益，師曰：『且道：山河大地，明暗色空，與汝自<span class='corr'>己</span>是同？是別？』余曰：『同則摠同，別則摠別。』師正色呵曰：『說得道理好。』余方佇思，被師攔胸把住，曰：『除卻摠別同異，速道速道。』余擬對，師驀向懸巖一推，不顧而去。值田頭來扶起，當時胸中寶惜廓爾冰消，一切淆訛明如指掌，返觀從前所得如大海之一滴耳，即衝口說偈曰：『罷罷罷，休休休，橫眠倒臥在山丘，翻身拶碎虛空骨，萬象森羅笑點頭。』</p>
<p>「次日，上方丈，呈先師看過，袖之，復伸手索曰：『這箇且置，將你悟得的呈似老僧看。』余舉足曰：『昨日無端被害，這腳一夜疼痛不安。』師呵呵大笑，余哭：『蒼天。』便出。午後，呼余至石船曹，將從上佛祖因緣、衲僧巴鼻重重勘驗，余一一對荅如流。師復舉德山托缽話，詰之曰：『且道：此二老端的在甚麼處？』余曰：『德山神出鬼沒，巖頭佛口蛇心。』師曰：『秪如巖頭密啟其意，德山會末後句又作麼生？』余曰：『一條拄杖兩人扶。』師曰：『為甚果然只得三<span class='corr'>年</span>活？』余曰：『賺殺一船人。』師曰：『諦當甚諦當，敢保香爐峰未肯點首在。』余曰：『任從天下諾忻忻，我獨不肯。』師曰：『這回吾不汝欺也。』至秋間，委余同無礙兄代理通玄院事，師赴嘉禾請，余未敢方命，山中苦境難以具述。越明<span class='corr'>年</span>，往麟湖棲真省覲本師，謝院務，俾典藏鑰。</p>
<p>「順治<span class='corr'>己</span>丑九月十六日，師出源流拂子，囑余住山，余固辭曰：『某甲何人，敢當此大任？』師曰：『汝但將去，<span class='corr'>已</span>後坐斷天下人舌頭耳。』乃禮辭本師，拽杖渡江，意在把茆蓋頭，了此餘生備矣。涉滁水，過壽州，寓正陽霍丘，諸郡檀越以名剎力致，前後一十三請，余堅辭不諾，乃上陽山訪慧公，不意龐摠戎領霍、固兩郡檀信齎書疏信儀登山，懇請住大別山普濟寺，余卻之猶甚，慧師曰：『今觀法緣當熟，濟物乘時，有祖以來難逃此責。和尚豈可執意而謙退乎？吾亦率眾相從，光揚法席。』事既難辭，勉為應命。及進院，慧師白槌統眾，敦請開法，因茲囊錐始露，歷遷住持，然而或出或處、得失窮通，皆信乎天緣，非強為也。</p>
<p>「山僧始自出家行腳及領眾<span class='corr'>已</span>來，數十<span class='corr'>年</span>間，咬冰嚼<span class='corr'>蘗</span>，甘苦備嘗，推<span class='corr'>己</span>及人，以道為慮。汝等諸人各有本地風光，莫從外覓，學吾儕徒喫了許多生受。這般說話，愧揚家醜，明眼人前一場笑具。天寒久立，珍重。」大眾歡喜，作禮而退。</p>
</div>
<p class='juan'>雲峨禪師語錄卷下終</p>
</div><!-- end of div[@id='body'] -->
</body></html>