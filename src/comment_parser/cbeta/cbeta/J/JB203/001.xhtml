<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲峨喜禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>語錄題辭</p><p>雲峨喜公，蜀人也，始從老僧棒頭喝下深中此毒，自覺與眾不群，買艸鞋行腳，至吳越參諸方，眼高一世、道逗群機，毒氣一時陡發，幸吾弟林野劈頭痛與一劑消道解毒湯，渴可解、毒可散，自毒既瘥，即能毒人，但著毒者直教命根頓斷，不復更轉別症，返陰復陽，雜毒入心者也。老僧因讀其語錄，義不容默，乃書片言以冠其首。深愧鈍根不文，直向佛頭著糞，一任罵我否、笑我否，更誦一偈。</p>
<p>東家中毒西家發，豈料西家毒更深？自此吞雲并吐霧，相將賣弄老婆心。</p>
<p style="margin-left:0em;text-indent:1em">時大清康熙貳年仲冬，寓金城醉佛樓，嗣臨濟正宗第三十一代破山明老僧書。</p>
</div>
<div class='div-xu'><a id='mulu3' />
<p class='h2'>序</p><p>原夫五燈並照，單傳獨盛濟家，一葉分榮，正令全提，密室欲觀撐天拄地之作略，須憑超情絕識之體裁，慨今鸚舌蛙聲盡陳雜調，淺知薄解淆亂師承，惟有風穴堂上雲峨和尚，太白擎峰、中流砥柱，宗壇銕漢，風規丕著，於諸方汝海獰龍骨格迥超乎群趣，扶起當<span class='corr'>年</span>剎竿，直使歷代祖師口啞；全提斬新條令，從教天下衲僧耳聾。參叩有神天，奔趨多龍象，鉗錘惡辣，不假薪傳，玅用縱橫，打開正眼，將見兒孫遍大地，何嘗佛法作人情？立謨範於萬仞之巔，振頹風於千秋之日鐘，鳴樹裏疑他清韻，出山來鼓響煙橫，幻似雷音驚夢起，十方坐斷，千里同風，說法深藏陷虎機，研窮須具金剛眼。</p>
<p style="margin-left:0em;text-indent:1em">時大清康熙癸卯<span class='corr'>年</span>季秋，七十四歲，同宗法弟[車*度]轢嚴大參合十謹題。</p>
</div></div>
<div class='div-other'><a id='mulu4' />
<p class='h1'>雲峨喜禪師語錄目次</p>
<ul class="">
<li>序文</li>

<li>卷上
<ul class="">
<li>住霍丘大別山普濟禪寺語錄</li>

<li>住汝寧光山縣普福禪院語錄</li>

<li>住羅山國祥山龍池禪寺語錄</li>

<li>住湖廣隨州落黃法興寺語錄</li>

<li>住河南府汝州風穴禪寺語錄</li>
</ul></li>

<li>卷下
<ul class="">
<li>住<span class="corr">陝</span>西長安大興善寺語錄</li>

<li>再住風穴禪寺語錄</li>

<li>問荅入室機緣</li>

<li>拈古</li>

<li>頌古</li>

<li>讚偈</li>

<li>佛事</li>

<li>雜著</li>

<li>行實</li>
</ul></li>
</ul><p style="margin-left:1em">目錄終</p>
</div>
<p class='juan'><a id='mulu5' />雲峨喜禪師語錄卷上</p><p class="byline">嗣法門人智恒等編</p>
<div class='div-other'><a id='mulu6' />
<p class='h1'>住霍丘大別山普濟禪寺語錄</p><p>師在陽山受請，於順治七<span class='corr'>年</span>庚寅十月八日進院。至山門。以拄杖指云：「我此法門廣大甚深，不入而入，水赴雲奔，且道：向上關捩子在甚麼處？」拽拄杖便入。</p>
<p>佛殿。云：「三身、四智、八解、六通，若喚作佛，笑殺渠儂，畢竟如何？」撒開坐具，云：「若向這裏親薦得，佛功德海讚無窮。」大展三拜。</p>
<p>方丈。據座，云：「釋迦掩室於摩竭提國，抱薪救焚。維摩杜口於毘耶離城，喫鹽止渴。新普濟這裏平如鏡面、峻若嶮崖，顧杼停機、欄腮劈脊，且道：為人在甚麼處？」喝一喝，卓一卓，便起。</p>
<p>即日，霍丘、固始兩郡緇素檀那請開堂。拈疏，云：「靈山奧旨，少室真宗，一一顯露，分明須知，盡從這裏流出。如其會得，不消重說偈言；脫或未委，輒煩表白，重為宣讀。」宣畢，指法座，云：「此名寶華王座，先聖據之說黃道白、指東畫西，惑亂人未有了日。即今變作一塊良田，喜上座便乃披毛戴角、拖犁拽耙，於中耕雲種月去也。還見麼？」便陞，拈香，云：「此一瓣香，端為支那帝主、北闕至尊，爇向爐中，祝延聖躬萬安，恭願心燈了了而常光佛日，慧炬煌煌而永燭堯天。」次拈云：「此一瓣香，奉為滿朝文武、天下官僚，伏願永作皇家之柱石，恒為佛法之金湯，并及當山請主、護法檀那、列剎耆舊、現前大眾，世世不忘般若之真因，生生徹證金剛之種智。」又拈云：「此一瓣香，混融三際、含裹十虛，二十<span class='corr'>年</span>撥艸瞻風，後到天台峰頂禮見箇不近人情老尊宿，直與一鎚擊碎，因茲痛恨難忘，今對人天眾前拈出，奉為現住浙江寧波府天童堂上傳臨濟正宗第三十一代本師林野大和尚，爇向爐中，用酬法乳之恩。」<span class='corr'>斂</span>衣就座，陽山慧大師白椎云：「法筵龍象眾，當觀第一義。」師云：「單提向上巴鼻，凡聖莫測其源，而況第一義空向甚麼處著眼？如有解觀者，不妨眨上眉毛，出來相見。」</p>
<p>問：「世尊陞座，文殊白椎，世尊下座，未審說何法？」師云：「普濟岩前奔大壑，安陽頂上翫長空。」進云：「祖師西來，當為何事？」師云：「只為汝鼻孔不正。」進云：「來後如何？」師打云：「向這裏薦取。」進云：「和尚在這裏作麼生？」師云：「當面蹉過。」</p>
<p>問：「一朝權在手，便把令來行，如何是普濟正令？」師云：「放汝三十棒。」進云：「恁麼四大部洲皆仰望，十方圍繞法中王。」師云：「少汝一箇不得。」僧禮拜，師便打。</p>
<p>前僧復問：「大海有珠，誰人取得？」師云：「問了話又問話。」進云：「一切諸法本來是有，那箇是無？」師豎起拄杖，云：「且道：這是有？是無？」僧便喝，師便打。進云：「明眼人難瞞。」師云：「瞎。」進云：「和尚又作麼生？」師云：「瞎，瞎。」乃云：「萬里晴空，一天杲日，在處漁樵鼓舞，隨方物類欣歡，正是般若流通之際、舉揚正法之時。就裏四句百非當頭坐斷、迥絕淆訛，正眼洞明、十方寥廓，淨裸裸脫情塵、赤灑灑無向背，恁麼也得、不恁麼也得，天高群象正；恁麼不恁麼總得，海闊百川朝。然雖如是，且今日人天普集，選佛場開，真俗和同，主賓契合一句又作麼生道？」良久，云：「還委悉麼？兩輪日月光昭遠，萬古乾坤覆載隆。」<span class='note-inline'>(謝詞不錄)</span></p>
<p>復舉：「寶壽開堂日，三聖推出一僧，壽便打，聖云：『恁麼為人，瞎卻鎮州一城人眼去在。』壽擲下拄杖，歸方丈。」師云：「這二大老，一挨、一拶，一抑、一揚，可謂揭示當人正法眼藏，發揮從上佛祖家風。若或放過，則彼此作家；簡點將來，猶欠一著。山僧今日開堂，或有推出一僧，便乃一并打出法堂，不惟使他直下知恩，貴與人天作箇眼目。」卓拄杖一下，白椎云：「諦觀法王法，法王法如是。」下座。</p>
<p>當晚小參。驀拈拄杖，卓一卓，云：「無孔銕鎚覿面拋，神驚魔伏鬼哮啕，庭前露柱纔偷覷，萬象森羅<span class='corr'>已</span>痛遭。所以道：若論此事，如擊石火、似閃電光，搆得、搆不得俱未免喪身失命。雖然如是，且轉身吐氣一句又作麼生道？到頭霜夜月，任運落前溪。」</p>
<p>開爐，小參。「結卻袋口，收拾闌殘，三條椽下，七尺單前，不容學道，豈許參禪？饑餐渴飲、閒坐困眠，風頭稍硬，爐火禦寒，隨緣自在，放曠翛然。是即是。」驀豎拂子，云：「秪如這箇，喚作拂子則觸，不喚作拂子則背；不觸、不背，畢竟喚作甚麼？」良久，云：「覿面相呈如不會，且從放待冷來看。」擲拂子，下座。</p>
<p>開爐，上堂。「寒則普天匝地寒，熱則普天匝地熱，雖則寒暑遷流，當體本無生滅。是以丹霞燒木佛，燎卻院主鬚眉，移花兼蝶至；百丈躬身撥火，突出溈山眼睛，買石得雲饒。山僧今將盡十方世界為一火爐，以四聖六凡作柴炭。」遂拈拂子，吹一吹，云：「秪憑這星子，三昧火猛發，烈焰亙天，不容進前退後、卓立躊躇，汝等諸人作麼生得箇出身之路？」以左手拍禪床。復舉：「趙州示眾云：『我向南方行腳，火爐頭有箇無賓主句，直至如今無人舉著。』」師乃召大眾，云：「還會麼？若會得，趙州老漢無地容身；其或未然，不免重下註腳。『我向行腳南方，火爐頭有箇無賓主句』，也是貧兒思舊債；『直至如今無人舉著』，切忌揚聲止響。普濟恁麼批判，還有為趙州作主底麼？」</p>
<p>晚參。「加工益行，枉興兔角之樊籠；絕學無為，徒解龜毛之繫縛。赤身擔荷，早涉程途；脫體承當，翻成鈍置。大別山高、芙蓉山低，猶落時人窠臼；直須放出溈山水牯，觸殺臨濟瞎驢，方能經天緯地，玉轉珠回。何故？無滯自然隨水去，有聲多為不平來。」</p>
<p>示眾。舉：「趙州云：『若從南方來者，我這裏為伊下載；若從北方來者，我這裏為伊上載。』」師云：「山僧即不然，若從南方來者，普濟為伊上載；若從北方來者，普濟為伊下載。因甚如此？不見道『多處添些子，少處減些子。』」</p>
<p>上堂。舉：「忠國師因丹霞來參，纔展坐具，國師云：『不用，不用。』霞退後三步，國師云：『如是，如是。』霞進前三步，國師云：『不是，不是。』霞繞禪床一匝出去，國師云：『去聖時遙，人多懈怠，三十<span class='corr'>年</span>後，求箇漢也難得。』」師云：「諸方盡謂此二老有六韜三略之才、具武緯文經之作，仔細簡點將來，總沒交涉。殊不知，丹霞被國師舌頭謾，國師隨丹霞腳跟轉。若到普濟這裏，各與三十拄杖。何故？蚌鷸相持，俱落漁人之手。」</p>
<p>上堂。「破糞箕，禿苕帚，臥月眠雲；乾屎橛，死貓頭，超今越古。恁麼舉唱，是汝諸人還簡點得出麼？如簡點得出，山僧生陷無間地獄；脫或未然，雪峰輥毬，玄沙汝虎。」復舉：「修山主云：『是柱不見柱，非柱不見柱，是非<span class='corr'>已</span>去了，是非裏薦取。』」師云：「釣魚放生。」下座。</p>
<p>師一日牽一頭驢上堂，示眾云：「即今有箇現成公案，拈來問汝諸人，若道得一轉語與山僧相契，拄杖、拂子兩手分付。」遂抬腳，云：「我腳何似驢腳？」復舉手，云：「我手何似佛手？」又云：「人人有箇生緣，上座生緣在甚麼處？」眾下語皆不契。師代「我腳何似驢腳」處云：「但禮拜。」<span class='corr'>師</span>代「我手何似佛手」處：「但禮拜。」師代「上座生緣在甚麼」處：「便騎驢去喫艸。更與頌出，頌云：我手何似佛手，展縮拈提本有，庭前露柱呵呵，蟭螟吞卻北斗。我腳何似驢腳，玄沙嶺頭築著，纔方擬議思量，鷂子新羅<span class='corr'>已</span>過。人人有箇生緣，晨昏舉止茫然，不是將心特地，秪因要喫要穿。」復云：「錯，錯。」</p>
<p>冬至，小參。云：「日往月來，光陰何倏忽？炎涼寒暑，節令不相饒。時逢道啟元陽、景開南路，魯臺書五雲之篆、漢殿添一線之長，石霜揭榜文，於堂上爻象分明；洞山掇果桌，於筵中彖辭難決。普濟也要應箇時節。」以拂子作圓相，復擊禪床，云：「將楊岐金剛圈、栗棘蓬一并拈出，汝諸人還吞跳得麼？若吞跳得，不妨群陰剝盡；若吞跳不得，依舊一陽復生。」乃舉：「僧問古德：『如何是冬來意？』德云：『京師出大黃。』」師云：「古德雖有風馳電卷之威、石裂岩崩之作，要且不能使這僧點首。今夜或有問：『如何是冬來意？』山僧只向伊道：『印破虛空千丈月，洗清天地一林霜。』」</p>
<p>晚參。僧問：「普濟家風即不問，如何是春來景？」師云：「沙暖睡鴛鴦。」進云：「恁麼則日月光天德，山河壯帝居去也。」師云：「非公境界。」乃舉：「大慈示眾云：『說得一丈不如行取一尺，說得一尺不如行取一寸。』洞山云：『說取行不得底，行取說不得底。』雲居云：『行時無說路，說時無行路，不說不行時，合行甚麼路？』洛浦云：『行說俱到即本分事無，行說俱不到即本分事在。』」師拈云：「這幾尊宿，雖則各明本地風光，共指當人要路；若據本分事，俱未夢見在。普濟見處也要諸人共知，饑時餐、渴時飲、閒時坐、困時眠，且道是何意旨？雲在嶺頭閒不徹，水流澗底太忙生。」</p>
<p>佛成道日，上堂。拈拄杖，云：「釋迦世尊睹明星而悟，只悟得這箇。」復卓一卓，云：「眾生處塵勞而迷，只迷得這箇。拈卻迷悟兩頭，坐斷凡聖窠臼，直得上無攀仰、下絕<span class='corr'>己</span>躬，淨裸裸、赤灑灑，無得、無失，無是、無非。」驀呈拄杖，云：「且道：這箇是甚麼？有時閒把出門去，扶我歸來靠壁東。」下座。</p>
<p>晚參。舉：「黃檗禪師一日在鹽官佛殿上禮拜次，時唐宣宗為沙彌，乃問云：『不著佛求、不著法求、不著僧求，長老禮拜當何所求？』檗云：『不著佛求、不著法求、不著僧求，常禮如是事。』彌云：『用禮何為？』檗便掌，彌云：『大麤生。』檗云：『這裏是甚麼所在，說麤？說細？』隨後復掌，沙彌便走。」師拈云：「黃檗禪師雖則臨機大用現前，覿面全提迥絕，且不知鼻孔落在大唐天子手裏。何故聻？陣雲橫海上，拔劍攪龍門。」</p>
<p>示眾。「吾遠祖會和尚初住楊岐，老屋敗椽僅蔽風雨，適臨冬莫，雪霰滿床，居處不遑，衲子投誠，願充修造。會祖卻之曰：『我佛有言：「時當減劫，高岸深谷遷變不常，安得圓滿如意自求稱足？」汝輩出家學道整頓，手腳未穩<span class='corr'>已</span>是四、五十歲矣，詎有閒工夫事豐屋耶？』竟不從。翌日上堂，云：『楊岐乍住屋壁疏，滿床盡撒雪珍珠，縮卻項，暗嗟吁，翻億古人樹下居。』先德恁麼可謂不以飽煖適意，切將此道為尊。山僧方住普濟破院，料理未妥，夜來遭一陣猛風盡底掀翻，亦成一偈，拈來普示大眾。」乃云：「別山方住半餘<span class='corr'>年</span>，收拾茅廬尚未安，忽被狂風俱捲卻，禪床欹枕見青天，寬著肚謾，隨緣逆順，安危總一般。」</p>
<p>上堂。舉：「玄沙示眾云：『諸方盡道接物利生，忽遇三種病人來，且作麼生接？患盲者，拈椎豎拂他又不見；患聾者，語言三昧他又不聞；患啞者，教伊說又說不得。且作麼生接？若接不得，佛法無靈驗。』當時，地藏出云：『某甲有眼、耳，和尚作麼生接？』沙云：『慚愧。』便歸方丈。後有僧請益雲門，門云：『汝禮拜著。』僧拜起，門以拄杖挃之，僧乃退後，門云：『汝不是患盲。』復喚近前來，僧纔近前，門云：『汝不是患聾。』門云：『還會麼？』僧云：『不會。』門云：『汝不是患啞。』其僧有省。」師拈云：「玄沙夜半潑墨，地藏日午挑燈，雲門好肉上剜瘡，三人各自擔板。山僧今日露箇消息，也要諸人檢責。」遂豎起拂子，云：「若向這裏薦得，即瞎卻你眼。」復擊禪床，云：「若向這裏薦得，即聾卻你耳。若道總不恁麼，即啞卻你口。到這裏，也須眼裏有筋、皮下有血始得。還會麼？鶯囀上林花滿地，客遊三月艸侵天。」下座。</p>
<p>晚參。舉：「座主問白馬曇禪師：『祖意、教意，是同？是別？』曇云：『如車二輪，如鳥兩翼。』主云：『將謂禪門有奇特，元來不出教乘。』遂回。後聞夾山盛化，遣小師馳問前語，夾山曰：『鏤冰無琢玉之談，結艸乖道人之意。』小師回，舉似主，主乃讚嘆，遙禮曰：『將謂禪門與教意不殊，元來有奇特事。』」師召大眾，云：「二老恁麼荅話，且道是同？是別？若同，鏤冰無琢玉之談；若別，結艸乖道人之意。畢竟如何？」乃豎拂子，云：「還會麼？一把柳絲收不得，和煙搭在玉欄杆。」</p>
<p>化城菴見堂怨禪德病，請上堂。問：「如何是奪人不奪境？」師云：「你似一頭驢。」進云：「如何是奪境不奪人？」師云：「騎佛殿出山門。」進云：「如何是人境俱不奪？」師云：「薰風自南來，殿閣生微涼。」進云：「如何是人境兩不奪？」師云：「片雲橫谷口，歸鳥悉迷巢。」進云：「有意氣時添意氣，不風流處也風流。」師云：「且緩緩著。」僧便喝，師便打。僧禮拜，師驀拈拄杖，云：「提起金剛寶劍，直下不徇人情。」遂卓一卓，云：「劈破三玄三要，放出無位真人，便乃手之舞之、足之蹈之，欣欣然而說偈曰：『不思議，解脫力，妙用恒沙也無極，四事供養敢辭勞，萬兩黃金亦消得，粉骨碎身未足酬，一句了然超百億。』」遂召大眾，云：「且道是那一句？還會麼？庭前之古柏微微濕露，嶺上之白雲澹澹拖風。若向這裏薦得，不妨蹋破化城，親登實所；脫或未然，當堂無影跡，遍界不曾藏。」以拄杖卓一卓，喝一喝。復舉：「僧問曹山：『學人通身是病，請師醫。』山云：『不醫。』僧云：『為甚麼不醫？』山云：『教汝求生不得，求死不得。』」師云：「這僧正患入髓之沉痾，若不遇曹山老漢，殆乎危矣，何足救哉？雖然如是，曹山只具診候之手，而無瘥病之方。即今忽有問山僧：『學人通身有病，請師醫。』山僧劈脊便棒。何謂如此？不見道：若藥不瞑眩，厥疾不瘳。」下座。</p>
<p>上元，立春，解制，上堂。「十五日以前，人人頭上頂青天；十五日以後，目前法法皆仍舊。正當十五日，夜月燈光燦虛碧，鑼聲戛戛鼓喧騰，村歌社舞快無極，風流公子可憐生，翫賞佳人多啞啞，張公醉倒在街頭，元是李公貪酒喫，林下道人復若何？摩訶般若波羅蜜。普濟恁麼告報，鼓動僧堂裏憍陳如尊者邀劉郎先生倒騎石虎，向四大部洲共賞元宵，一匝歸來，手舞足蹈，打箇觔斗，走入三艸二木去也。」乃召大眾，云：「且道：他二人有甚麼長處，得恁麼無礙自在？還會麼？」驀豎拂子，云：「慇懃為解丁香結，放出枝頭自在春。」</p>
<p>佛誕日，上堂。「性海汪洋，眾德以茲繫廣；真空窅寞，多門由是圓融。契凡聖於一源，本非得失；了死生之莫二，何妨去來？故我大覺世尊證寂滅體，開方便門，愍炎宅之既焚，傷欲流之永鶩，遂爾離諸兜率，誕跡迦維，運無作之神通，度有情之含識，正所謂淨法界身，本無出沒，大悲願力，示現受生。雖然如是，且道：釋迦老子即今在甚麼處？」驀拈拄杖，云：「來也，來也，向山僧拄杖頭上誕生現瑞，是汝諸人還見麼？」復卓一卓，云：「將正法眼藏涅槃妙心實相無相秘密法門直截吐露了也。還聞麼？如其見處分明、聞處透脫，便能塞乎天地、耀古騰今；脫或未然。」乃擲下拄杖，云：「大眾普同到佛殿上香念誦。」</p>
<p>中秋日，過霍丘福昌寺，眾請陞座。「平白地上拈起一絲毫頭，盡大地人亡鋒結舌，未審利害在甚麼處？眾中莫有知委者麼？不妨出來道看。」僧問：「日往月來即不問，中秋佳節時如何？」師云：「當軒月正圓。」進云：「恁麼則人人且慶中秋節，家家齊唱太平歌。」師云：「切忌瞻望。」僧擬議，師云：「這鈍漢。」僧禮拜，師乃云：「秋風清，秋月明，秋雲淡蕩，秋水澄渟，歷祖示為向上巴鼻，諸佛演作妙淨明心，山僧直截指似，未審諸人惺不惺？急薦取，莫沉吟，庭前秋色數株翠，額上眉毛八字橫。」復舉：「僧問雲門禪師云：『樹彫葉落時如何？』門云：『體露金風。』」師云：「雲門老漢雖則手親眼辨，善赴來機；仔細簡點將來，猶欠一著在。山僧今日忽有問：『樹彫葉落時如何？』只向伊道：『且隨老木同寒瘠，將逐春風入燒瘢。』此語有兩負門，具眼者試辨看。」擊拂子，下座。</p>
<p>福昌大眾請師開示。「若論斯事，人人具足、箇箇圓明，本無遮障之緣，豈假開示之說？蓋為多生以來不覺一念妄動，逐於諸塵蕩而忘返，故有生死苦海輪迴不息耳。即今也無別等玄妙奇特所示，只要汝諸人向二六時中、四威儀處回光返照，於一念未生<span class='corr'>已</span>前忽然知歸，方解念起而無所起、眼見而無所見、耳聞而無所聞、心思而無所思，便爾頭頭不昧、剎剎圓融。山僧如此告報，是汝諸人直下還會麼？若不會，歸堂喫茶處薦得，方信不吾欺也。」</p>
<p>晚參。舉：「南泉示眾云：『王老師自小養一頭水牯牛，擬向谿東牧，未免犯他國王水艸；擬向谿西牧，亦未免犯他國王水艸。不如隨分納些些，總不見得。』」師云：「南泉老漢大似掩鼻偷香，不顧傍觀者哂。何故聻？夾路桃花風雨後，馬蹄無處避殘紅。」</p>
<p>上堂。「當頭拈出，充塞十虛；直下知歸，了無一事。即此打破生死牢關，隨緣得用；掀翻識情窠臼，徹見根源。不唯歷歷明明，更是綿綿密密。所以道：乾坤廓落無邊表，杲日當天宇宙明。」</p>
<p>赴光山請，謝別眾緇素，上堂。「玄機普應，妙密無方，充滿十虛，貫通三際。所以道：無邊剎境，自他不隔於毫端；十世古今，始終不離於當念。然則衲僧境界，信意安排，是處家山而元無彼此，隨緣自在而何妨去來？客秋到此，高桂缽囊，揭下笠子，今朝依舊橫擔拄杖，緊峭艸鞋，行藏離合既各有時，用舍窮通俱皆分定，向蒙一方緇素盛德資培，今者暫應他緣，特為登堂致謝。然雖如是，且接物利生一句作麼生道？大別山頭雲出岫，為霖蘇亢本無心。」下座。</p>
<p>普濟禪<span class='corr'>寺</span>語錄終</p>
</div>
<div class='div-other'><a id='mulu7' />
<p class='h1'>雲峨禪師住河南光山縣普福禪院語錄</p><p>師於順治辛卯中秋二日進院，至山門，云：「誰能出不由戶？何莫由斯道也？但能足下無私，便可當陽直入。」喝一喝。</p>
<p>佛殿。云：「三二一，一二三，文殊淈[泳-永+盾]，普賢顢頇，釋迦鼻孔皆相似，信把檀香一串穿。」遂上香，大展三拜。</p>
<p>據室。云：「從上祖師向這裏說心說性，天下老和尚向這裏舉古舉今，新普福又且不然，一任佛來、祖來、凡來、聖來，各與三十白棒趁出。何故？斫卻月中桂，清光應更多。」</p>
<p>即日，陳衡山、杜弼直二居士率闔邑檀那請就當山開堂。至法座，云：「此座高廣嚴飾，不假燈王借來，任從上通有頂，盡在山僧腳下。」便陞座。拈香祝聖畢，又拈云：「此瓣香，前在大別山道破，次第二回拈出，爇向爐中，供養天童堂上本師林野老和尚，用酬法乳。」遂就座。維那白椎竟，師驀拈拄杖，云：「一竿一笠一輕舟，為覓金鱗四海游，今到中州垂一釣，有能負命快吞鉤。」以拄杖作釣魚勢，云：「有麼？有麼？試出來[跳-兆+孛]跳看。」僧問：「選佛場開，高賢聚會即不問，如何得人人悟毘盧性海？」師云：「腳不離地走。」進云：「如何得箇箇入普賢行門？」師云：「文殊與吾攜水去，普賢猶未摘花來。」進云：「未涉樵子徑，<span class='corr'>已</span>到葛洪家。」師便打，僧禮拜，師云：「香<span class='corr'>已</span>拈了，問荅<span class='corr'>已</span>畢，肯向就中省事，各宜珍重而歸；脫或未然，不免再打葛藤一上，謾汝諸人去也。」乃云：「格外絕纖塵，正體不昧；當機無朕跡，法爾如然。非心非佛而耀古騰今，即色即聲而超情離見。到這裏，一任孤峰絕頂，嘯月吟風，鬧市紅塵，和光混俗，便乃放行時把住，趁起溈山水牯牛；把住時放行，拽迴玄沙箇汝虎。雖然，秪如是非泯盡、隱顯全該一句作麼生道？」良久，云：「野老不知堯舜力，鼕鼕打鼓祭江神。」<span class='note-inline'>(謝詞不錄)</span>復舉：「三聖云：『我逢人即出，出則不為人。』興化云：『我逢人即不出，出則便為人。』」師云：「諸仁者！還知二老落處麼？一人手長腳短，一人面瘦耳肥。若有辨別得出，正好喫山僧手中痛棒；若辨別不出，長連床上有粥有飯。」白椎云：「諦觀法王法，法王法如是。」下座。</p>
<p>檀越建方丈畢，請師上堂。僧問：「寶鏡當臺即不問，斬新條令事若何？」師云：「天上有星皆拱北，人間無水不朝東。」進云：「恁麼則普福堂前添意氣，不風光處也風光。」師云：「誰人不瞻仰？」進云：「大地盡沾恩。」師云：「杲日當空照。」進云：「謝和尚慈悲。」便禮拜，師便打。問：「昔日長者布金造精藍於袛園，現前施主捐貲創方丈於普福，且道：古今是同？是別？」師云：「箇箇皆登寶所。」進云：「恁麼則財法二施原非二，福慧雙修始是修。」師云：「三輪空寂。」進云：「不言福樹花開早，更有心空及第歸。」師云：「你未識山僧話頭在。」乃以拂子劃○相，云：「大道本虛玄，行藏絕對待[中-口+○]，坐斷古毘耶，縱橫得自在[○@∴]。若向箇裏親薦得分明去，猶未是作家行履處；更須知有轉身一路格外提撕，然後可以深居丈室、高踞猊床，昂藏鼻孔、擘開面門，放出三頭六臂、示現無量神通，提向上鉗鎚煆凡煉聖、秉金剛王寶劍殺活自由，拈頭掇尾，舉一明三。恁麼，恁麼，流通正眼；不恁麼，不恁麼，把斷要津；恁麼、不恁麼暗裏抽橫骨；不恁麼、卻恁麼，明中坐舌頭。然雖如是，忽遇著箇驚天動地作略奇人來，又作麼生管待？」驀豎拂子，云：「駕與青龍騎出洞，十方剎海任翻騰。」進方丈，據座，示眾。舉：「慈明禪師尋常方丈內安一盆水，上劄劍一口，下面著艸鞋一緉，纔有進門者便指，擬議便打。」師云：「慈明遠祖雖則闡揚諸佛正宗，力提祖師巴鼻；仔細檢點將來，明眼人前一場笑具。山僧亦無如許伎倆，惟拈一條黑漆拄杖，道得、道不得，俱與本分艸料。何謂如此？寰中天子敕，閫外將軍令。」遂喝一喝。</p>
<p>開爐，小參。問：「爐鞴弘開，學人上來請師相見。」師云：「性命也不顧。」進云：「爭奈腳蹋實地。」師云：「於戲尚饗。」僧便喝，師便打。問：「本來一精明，如何好底好、醜底醜？」師云：「庭前翠竹凝霜薄。」進云：「一切眾生現成是佛，因甚入驢胎馬腹？」師云：「屋外黃花帶露寒。」進云：「出驢胎馬腹又作麼生？」師云：「待你出來向你道。」僧擬議，師云：「驢<span class='corr'>年</span>出。」乃舉：「雪峰示眾云：『三世諸佛向火燄裏轉大法輪。』雲門云：『火燄為三世諸佛說法，三世諸佛立地聽。』」師云：「雪峰雖則直截指陳，未免畫蛇添足。雲門固爾冰寒於水，也是承虛接響。普福今日開爐，亦不鑿穿常住地，亦不過費檀越炭，秪教冷清清處卻要溫和、寒威威時休嫌寂寞。若能如是體貼，不惟免致挑灰弄火，且無佛見、法見可起。」以拂子劃一劃，下座。</p>
<p>開爐，結制，上堂。問：「尋常拈香擇火而頭頭總現，運水搬柴而物物全彰，為甚麼九旬禁足，三月安居？」師云：「為你不薦。」進云：「畢竟以何方便接待？」師云：「腦後與三椎。」進云：「設有純鋼打就、生銕鑄成底到來，又作麼生？」師云：「也要過山僧銕門關。」進云：「謝師慈悲。」遂禮拜，師云：「切忌撞頭磕額。」問：「千聖不傳之旨早向鉗鎚邊漏洩，諸祖密印之機<span class='corr'>已</span>從鐘鼓裏說破，今日和尚重登寶座，諸人領略箇甚麼？」師云：「狗走抖擻口，猴愁摟搜頭。」進云：「恁麼則隨緣消歲月，任運著衣裳。」師云：「未信你在。」進云：「頂門擊碎金剛眼，簉破諸方銕面門。」師打云：「須是山僧打你始得。」問：「十方同聚會，箇箇學無為，畢竟如何是無為？」師豎拂子，云：「會麼？」進云：「恁麼縱橫無不是。」師云：「汝向甚麼處見得？」進云：「覿面薦取。」師云：「莫亂道。」問：「佛祖未出世時如何？」師云：「漏逗不少。」進云：「出世後如何？」師云：「把住了也。」進云：「只如今時又如何？」師云：「適纔向汝道、荅汝話。」乃云：「威音王以前有箇無賓主句，縱饒十方諸佛出世橫說豎說，極盡神通，總道他一字不著；歷代祖師出來全提半提，博施伎倆，也動他些子不得。山僧尋常據箇木上座，朝打三千，暮打八百，亦無奈他何。誰知？今朝被弼直杜文學不費纖毫力將觀世音菩薩放下手來底饅頭一并拈來，供養普福一會聖眾，諸人見這等奇特因緣，便乃歡喜領受，細嚼橫吞，飽足高眠。大眾！喫既喫了，且道：還知滋味麼？若知滋味，始信一飽忘百饑；苟或未然，各歸衣缽下、火爐邊，朝三暮四著力回首覷捕看，忽爾覷著，方信道嗄元來麥裏有麵。」下座。</p>
<p>小參。「當陽一路，智者猶迷；公案現成，漆桶不會。看箇話頭取證，猶如掘地覓天；打屏妄想發明，大似棄波求水。即真即妄而張網捕風，非異非如而掉棒打月，直下即是，打折驢腰，撩起便行，必死之疾。且道：如何得恰好去？」驀拈拄杖，云：「知音不在頻頻舉，達者應須暗裏驚。」</p>
<p>晚參。舉：「法眼禪師一日因僧來參次，乃以手指簾，尋有二僧齊去捲簾，眼云：『一得一失。』」師云：「這公案拈提者甚多，錯判者不少。有者道：『法眼向是非海裏接人，二僧於得失坑中活葬。』或曰：『不然，法眼如虫禦木，二僧偶爾成文。』恁麼見解，總未夢見在。殊不知，法眼舌頭無骨，二僧眼裏有觔。既然如此，因甚道『一得一失』？仁義盡從貧處斷，世情偏向有錢家。」</p>
<p>因雪，胡逸吾領眾請上堂。問：「過去心不可得、現在心不可得、未來心不可得，那一箇心可得？」師云：「無孔銕錘當面擲。」進云：「心不在內、不在外、不在中間，未審在那裏？」師云：「且過一邊著。」進云：「不是心、不是佛、不是物，是箇甚麼？」師打云：「且道：是箇甚麼？」乃云：「匝地漫天鼓黑風，六花撩亂下長空，燈籠露柱冷相覷，無位真人笑展容。山僧乃問無位真人云：『你笑箇甚麼？』他便稽首於前，合掌而白言：『我見人人本有天真佛性，原來無意、無必、無固、無我故，二六時中應緣之際，逆之則怒、順之則歡、愛之則來、憎之則往，然而喜怒哀樂、憎愛取<span class='corr'>捨，</span>變化窮通，週而復始，動他當人本體一些兒不著。所以道：無明實性即佛性，幻化空身即法身，法身覺了無一物，本然自性天真佛，五蘊浮雲空去來，三毒水泡虛出沒，是以哂之。』道了，纔禮拜，山僧劈脊便棒。」遂召云：「大眾！且道：是賞伊？罰伊？具眼者試辨看。」</p>
<p>復舉：「龐居士一日石頭和尚問曰：『子見老僧以來，日用事作麼生？』士云：『若問日用事，則無啟口處。』乃呈偈云：『日用事無別，惟吾自偶偕，頭頭非取捨，處處莫張乖。朱紫誰為號？丘山絕點埃，神通并妙用，運水及搬柴。』頭然之。」師云：「龐公恁麼道，可謂顯諸仁、藏諸用，鼓萬物而不與聖人同憂，盛德大業至矣哉。」拍禪床。</p>
<p>冬至，小參。「乾坤有象，化育無私，晷運推移，榮枯自在。若能於斯薦得，方知箇裏非動、非靜，不變、不遷，無去、無來，有準、有的，直得風清月皎、水冷雲寒，絕見絕聞、不知不覺。然雖如是，猶有向上事在。且道：如何是向上事？」良久，云：「還會麼？五九盡日又逢春。」復舉：「雲蓋問石霜云：『萬戶俱閉即不問，萬戶俱開時如何？』霜云：『堂中事作麼生？』蓋半<span class='corr'>年</span>方道得，云：『無人接得渠。』霜云：『道則太煞道，只道得八成。』蓋云：『和尚作麼生？』霜云：『無人識得渠。』蓋於言下契悟。」師云：「且道：接得與識得，還有優劣也無？若有優劣，佛法卻成兩般；若無優劣，因甚麼雲蓋悟去？若緇素不出，更與一頌：豁開門戶達蒼穹，接得何如識得中？萬象森羅無忌諱，一天明月照東風。」喝一喝，下座。</p>
<p>晚參。舉：「良遂初參麻谷，谷見來，將鋤頭去鋤艸。遂到鋤艸處，谷殊不顧，便歸方丈，閉卻門。遂次日復去，谷又閉卻門。遂便敲門，谷云：『阿誰？』遂云：『良遂。』纔稱名，忽爾大悟，乃云：『和尚莫瞞良遂，良遂若不來禮拜和尚，洎被經論賺過一生。』遂歸講肆，謂眾曰：『諸人知處良遂總知，良遂知處諸人不知。』」師云：「良遂箇漢，秪知洎被經論賺過一生，殊不知卻被麻谷賺到驢<span class='corr'>年</span>，具眼者試檢點看。」</p>
<p>佛成道日，上堂。問：「未離兜率<span class='corr'>已</span>降皇宮，未出母胎度人<span class='corr'>已</span>畢，又出頭來做甚麼？」師云：「利動君子。」進云：「既是天上天下惟吾獨尊，夜睹明星又悟箇甚麼？」師云：「腰纏十萬貫，跨鶴上楊州。」進云：「幾番揭露揚家醜，爭奈時人認不真。」師云：「闍黎還夢見麼？」僧禮拜云：「這一拜也少他不得。」師打云：「放過則不可。」乃云：「妙智圓明，即纖毫而觀性海；真機朗現，因群象以眺全身。若能直下承當，一際了無前後。所以道：昧之則念念輪迴，遺失真性；照之則心心寂滅，圓證菩提。故吾佛世尊始於正覺山前，臘月八日，忽睹明星出現，乃云：『奇哉，奇哉！一切眾生俱有如來智慧德相，皆因妄想執著而不能證得。』」驀豎拂子，云：「這箇是普福拂子，那箇是智慧德相？」復擊禪床，云：「這箇是智慧德相，那箇是普福拂子？智慧德相與普福拂子，且道：是一耶？二耶？一二之義，其意云何？」擲下拂子，云：「匝座霜風輕[颱-台+弗][颱-台+弗]，麗天杲日照無寥。」</p>
<p>除夜，小參。云：「一<span class='corr'>年</span>三百六十日，一日十二箇時辰，七十二候，六十甲子，從<span class='corr'>年</span>頭一挨挨到今宵<span class='corr'>年</span>尾。」驀拈拄杖，云：「忽與山僧木上座驀面相逢，便乃生擒活捉至普福堂前，直得進退無門，藏身無計。」遂召大眾，云：「正當恁麼時，作麼生合殺？」卓一卓，云：「大膽駕頭沖突過，小膽哀鳴告所由。」復卓拄杖，下座。</p>
<p>解制，小參。拈拄杖，敲禪床，云：「打破生死牢關，掀翻佛祖窠臼，遍界<span class='corr'>已</span>絕形蹤，通身了無蓋覆。背手摸著枕子，夜半天光如晝，翻身抹過太虛，面南好看北斗。是大神咒，是大明咒，是無上咒，是無等等咒。且道：格外一句作麼生道？」乃橫按拄杖，云：「生涯只在釣竿上，明月扁舟泛五湖。」</p>
<p>上堂。問：「把拄牢關，一任針鋒劄不入；放開一路，縱橫遍界豈能藏？把拄放行俱不問，收因結果事如何？」師云：「普天和煦，匝地春風。」進云：「家家共樂堯天日，處處人仰舜日明。」師云：「頭上漫漫，腳下漫漫。」進云：「蹋著乾坤無別路，一輪明月杖頭圓。」師云：「惱亂春風卒未休。」僧喝，師便打。乃云：「始自十月十五日，若凡、若聖，若智、若愚，若老、若幼，都盧放下腰包，眉毛廝結，於九旬之內，行住坐臥處、千思萬想時，一一如片雪點紅爐，真金烹大冶。正當此時，且道：功成果滿，佛事週圓一句又作麼生道？」擊拂子，云：「解開布袋乾坤闊，放出金毛獅子兒。」喝一喝，下座。</p>
</div>
<div class='div-other'><a id='mulu8' />
<p class='h1'>雲峨禪師住羅山縣國祥山龍池禪寺語錄</p><div>順治九<span class='corr'>年</span>，歲在壬辰，春王月，羅山闔邑緇素檀那請師就本寺，開堂陞座，拈香祝聖罷，復拈云：「此一瓣香得來久矣，幾欲收藏，不敢埋沒，今次第三回拈出，奉為天童堂上本師林野大和尚，爇向爐中，用酬法乳。」<span class='corr'>斂</span>衣就座，維那白椎竟，師云：「橫按莫邪，斬釘截銕，全提正令，電卷星馳，低頭瞥爾沉思，早是白雲萬里，如有不顧危亡者，何妨赤身挨拶？」僧問：「千峰疊翠，萬壑爭雄，虎嘯龍吟即不問，象嶺橫煙意若何？」師云：「寒山拾得笑呵呵。」進云：「高山流水談真諦，箇中音韻許誰聞？」師云：「多少知音者。」問：「海眾欽從，慈霖普澍，驅雷掣電即不問，濟物利生時如何？」師云：「腳跟下痛與一頓。」進云：「恁麼則天不能蓋、地不能載也。」師云：「你即今在甚麼處？」僧便喝，師便打。乃云：「若據此事，妙嚴渾莫測，綿密不通風，了無名相之端，即色聲而顯煥，迥絕是非之表，同美惡以全彰，任是通身手眼也則緇素他不出。直饒三世諸佛降生，廣設方便，極盡言詮談說，三藏十二部一切修多羅仔細檢點將來，大似持蠡酌海；歷代祖師間出，皆備肘後靈符，揭示向上巴鼻，棒喝交馳，全提正令，縱橫施設，千七百則公案如將螢火爇須彌；天下老和尚或擎杈舞笏、搬土輥毬，或敲床豎拂、舉古明今，也是隔靴抓癢；即今或有箇擎頭戴角，氣宇昂藏的漢，有轉天覆地之能、具懸河倒海之辯，到這裏亦未免<span class='corr'>斂</span>手，目瞪口呿而退。既然如是，且道：今日羅山闔郡緇素請山僧陞於此座，為眾舉揚，又作麼生折合？」驀拈拄杖，左右顧視，云：「還委悉麼？人人鼻孔下頭大，箇箇眉毛額上橫。」劃此<img src='../images/J28p0171_01.gif' alt='J28p0171_01.gif' />相，擲拄杖，下座。</div>
<p>師誕日，眾檀越請上堂。問：「世尊初生時見箇甚麼便能指天指地？」師云：「皇天無親，惟德是輔。」進云：「是法平等，無有高下，為甚又道『天上天下惟吾獨尊』？」師云：「仁者自生分別。」進云：「雲門一棒打殺，過在甚麼處？」師云：「歸有地。」乃云：「自來魯鈍懶磨礱，四十餘<span class='corr'>年</span>頃刻中，悔誤踏翻滄海月，只贏饒得一身窮。」拈拄杖，云：「然雖如是，山僧始從出世以來，全憑這箇淨裸裸、赤條條，顛拈倒弄，拄地撐天，隨緣立業成家，在處匡徒領眾，列列挈挈，當陽顯示千差，昂昂藏藏，直下收歸一致，拖泥帶水而知儉知豐，東擲西拋而毋意毋必，勦除是非窠臼，[利-禾+婁]碎生死根源，揮開佛祖頂[寧*頁]，流通正法眼藏。」遂召大眾，云：「且道：他利害在甚麼處？」卓拄杖，云：「金雞唱曉瓊樓夢，玉樹花開浩劫春。」下座。</p>
<p>觀音誕辰，會首陳國美、姜明甫領眾請上堂。云：「三春雨過，萬彙滋榮，蝶舞芳藂，鶯啼柳陌，綠水溪邊漁人鼓棹，白雲堆裏樵父謳歌，花下啕啕翫賞佳人，市中隊隊風流公子。正當恁麼時，普天匝地，盡界含生，一一顯發南海普陀大士三十二應之身，談說十四無畏之法。若能於此薦得，便見慈風廣被而熱惱清涼，願海弘深而拔苦與樂，塵塵獨露，剎剎圓通；脫或未然，國祥更向第二頭破二作三去也。」遂豎拂子，召眾云：「還會麼？妙湛明心，即諸緣而見，超色像之表；真空覺性，會群響以聽，絕聲聞之塵。動靜本乎一源，體用元非二致，無在、不在，神機豁爾，世、出世間，智鑒洞然。所以，雲門大師云：『聞聲悟道，見色明心。觀世音菩薩將錢來買胡餅，放下手元來卻是饅頭。』雲門老漢雖則人平不語、水平不流，仔細檢點將來，也是平地裏大驚小怪。且道：國祥又作麼生？」乃揮拂子，云：「風力扶帆行不棹，笛聲喚月下滄洲。」</p>
<p>天童林野老和尚小祥，師拈香指真云：「只這老尊慈，生緣何殫述？示現比丘身，無意無必固。五坐大名藍，於吳東浙西，十載據猊床，而訶佛罵祖，斷衲子之命根兮虎驟龍驤，起濟宗之頹綱兮風飛雷怒。不肖當<span class='corr'>年</span>遭毒手，而今合笑寧堪哭。何以故？冷水浸冬瓜，秤錘蘸生醋。」</p>
<p>浴佛，上堂。僧問：「冒雨衝風去，披星戴月回，佛法在甚麼處？」師云：「有勞闍黎。」進云：「忽遇冰清水冷時如何？」師云：「通身骨毛寒。」進云：「恁麼則百艸頭邊西來意，紅塵堆裏佛家風。」師云：「眼睛突出。」乃云：「即心即佛，牛皮鞔露柱；非心非佛，銕錘被蟲蛀；不是心、不是佛、不是物，醋煮須彌山。透熟此箇話端，遺來多少時也。自古至今，縱具銅頭銕額、天眼龍睛的，并無一人奈何他，今被山僧一一分明花判了也。汝等諸人還會麼？若能于此會得，始知大道虛玄，真機朗映，縱橫自在，隱顯優游。所以，世尊初生下時便乃一手指天、一手指地，週行七步，目顧四方，云：『天上天下，唯吾獨尊。』後來雲門大師云：『我當時若在，一棒打殺與狗子喫了，貴圖天下太平。』世尊大似激濁揚清，不覺通身泥水；雲門雖與指蹤諱跡，那知滿面埃塵？且道：國祥今日又作麼生聻？下座，煩大眾各與當頭一杓湯，直教光前絕後，耀古騰今去也。」喝一喝，下座。</p>
<p>結制，示眾。「參禪徒妄想，打坐屈身勞，性海微風作，覺浪拍天高。止息重增病，縱之轉飄颻，須彌入芥子，瓦解與冰消。這裏薦得，且居門外，止宿艸菴；若要入室陞堂，國祥未敢相許。何也？靈光不昧，萬古徽猷，入此門來，不存知解。」驀拈拄杖，卓一卓，云：「國祥拄杖子聞之，忍俊不禁，[跳-兆+孛]跳入諸人八萬四千毛孔裏去也，觸著五臟神惡發，把毘富那山劈面一摑，殃及溈山水牯牛，痛徹不<span class='corr'>已</span>，急向新羅國裏藏身，進退逡巡，欲隱彌露。當恁麼時，上天無計，入地無門。因甚如此？鼻頭繩索盡在山僧手裏。」復卓一卓，下座。</p>
<p>結制，上堂。「三春<span class='corr'>已</span>過，九夏方新，聖制既爾時臨，豈可違條越例？直得四來禪眾於國祥山中龍池寺裏，腰包丟向一邊，芒鞋脫擲門外，高掛缽囊，拗折拄杖，將盡十方剎海收入一毛頭許；只這一毛頭許，也須及盡了不可得，促百千萬劫於一念頃；只這一念頃，本自無生，然後據一大圓覺，為我伽藍身心安居平等性智，於中行但行、坐但坐，機來喫飯、倦來打眠，語默動靜、折旋俯仰，隨緣自在、任運騰騰，直教箇箇作一員脫灑衲僧，豈不暢快生平者哉？」遂驀豎拂子，云：「雖然，這箇喚作拂子，則頭上安頭；不喚作拂子，即斬頭覓活。得失是非一齊拈卻，汝等諸人又作麼生會？」良久，云：「薰風自南來，殿閣生微涼。」擊拂子，下座。</p>
<p>示眾。「真機絕對待，蓋色騎聲；大道體周圓，隨緣隱顯。利似太阿鋒，明於秋空月，當陽辨的而玉轉珠回，句外明宗而經天緯地，凈裸裸絕承當，赤灑灑無向背，直饒恁麼，更須坐斷毘盧頂[寧*頁]，放出衲僧巴鼻，卷舒自在，殺活縱橫，電光石火猶為鈍滯，德山臨濟倒退三千。與麼即且置，秪如虛空粉碎、大地平沉，拽取東洋大海與國祥山鬥額又作麼生道？待伊心肯處，是我命通時。」舉：「修山主示眾云：『具足凡夫法，凡夫不知；具足聖人法，聖人不會。聖人若會，即是凡夫；凡夫若知，即是聖人。此語具一理二義，若人辨得，不妨於佛法中有箇入處；若辨不得，莫道不疑好。』」師拈云：「修山主雖善作家，大似拔貧作富，補短裁長。國祥即不然，若凡、若聖，若知、不知，若會、不會。」驀拈拄杖，劃一劃，云：「盡向這裏百雜碎了也。試問諸人：還有修山主說話分也無？」良久，云：「參差杉檜煙凝薄，重疊峰巒月映微。咄！莫動著，動著則打折你驢腰。」</p>
<p>秀水樓真汶和尚至，上堂。拈拄杖，卓一卓，喝一喝，云：「一喝分賓主，照用一時行，擊碎蟠桃核，得見箇中人。箇中人既<span class='corr'>已</span>見了，更復將何話會？昨夜南山虎咬大蟲，今朝燈籠吞卻露柱，頭頭體用全彰，處處了無回互，腳踏須彌，眼觀四海，手提南北，意在東西，賓則始終賓，主則始終主，賓主歷然，通同合轍。弟應兄呼，藕穿平地為荷葉；瞻前顧後，筍過西家作竹林。然雖如是，且道：主賓契合一句作麼生道？漆桶相楷成底事，空噇空即飽膨脝。」便下座。</p>
<div>端午，示眾。「天中節屆，夷風從艾虎而飄香；地臘時臨，靉靆起槐龍而清暑。當此之際，世上君子切菖蒲以泛酒，片片皆金；林下道人解黍粽以喫茶，顆顆是玉。貴乎信手拈來，大都受用不盡。所以文殊一日令善財採藥，云：『是藥者採將來。』善財遍觀，無不是藥，卻來白文殊云：『無不是藥者。』殊云：『是藥者採將來。』善財遂拈一莖艸度與文殊，殊提起示眾，云：『此藥亦能殺人，亦能活人。』文殊直截指陳，善財當陽拋出，可謂收放縱橫、與奪自在。如其會得，則千妖百怪不遣自化，赤口白舌不除自消；倘或未然，國祥劃一道靈符，念一道真言去也。」遂以拂子劃此<img src='../images/J28p0172_01.gif' alt='J28p0172_01.gif' />相，云：「[口*菴][口*迷]嘛耶悉唎莎訶。」復卓拄杖，云：「急急如律令敕。」</div>
<p>因事上堂。「金烏東上月西沉，寒暑遷流四序更，箇事現成如未瞥，可憐虛喪好光陰。」遂召眾云：「諸禪德！秪如沒溺生死之巨海、平陷是非之窠臼不得出頭的，過在甚麼處？奈緣真心忽昧，妄見俄興妙覺，因斯而迷淪塵緣，由是而日習，致使匍匐三界之長途、輪迴四生之大苦者，蓋為此耳。豈不痛哉？豈不究哉？故永嘉云：『嗟末法，惡時世，眾生福薄難調制，去聖遠兮邪見深，魔強法弱多怨害，聞說如來頓教門，恨不滅除令瓦碎。作在心，殃在身，不須怨訢更尤人。欲得不招無間業，莫謗如來正法輪。』且道：如何是正法輪？」驀豎拂子，云：「還會麼？若道這箇是有則為增謗，若道是無則為減謗，若道非有非無則為戲論謗，若道亦有亦無則成相違謗，畢竟如何得恰好去？青山只解磨今古，流水何曾洗是非？」</p>
<p>晚參。舉：「南泉示眾云：『法身還具四大否？有人道得，與他一腰褌。』道吾云：『性地非空，空非性地，此是地大；三大亦然。』泉不違前語，與褌一腰。」師云：「南泉不違前語，秪見錐頭利；道吾贏得一腰褌，不見鑿頭方。既然與麼，且道：法身還具四大否？」乃撫掌呵呵大笑，云：「侍者記取這話，三十<span class='corr'>年</span>後大行。」</p>
<p>修路，小參。「向上一路，千聖不傳；學者勞形，如猿捉影。東西南北，元來四闢六通；曲直低昂，竟絕纖塵隔礙。不假修證，本自圓成，其奈祖庭秋晚，法社凌夷，心徑荒唐，人天迥阻，致使平地孤堆嵯峨萬仞，從來家業覿面千山，因斯各請直下回光，何妨親自出手？向無方便中屈施方便、沒功勳處權立功勳。就下平高，是處通途合轍；摧邪輔正，貴乎實地工夫，始見大道坦然，靈機豁爾，不勞動步，達本還鄉。與麼，與麼，即心於境頭頭妙；不與麼，不與麼，了境唯心法法同。與麼不與麼、不與麼卻與麼則且置，秪如掀翻四路葛藤，直截當陽一句又作麼生道？」驀拈拄杖，劃一劃，云：「一條界破青山色，左右逢原得自由。」</p>
<p>解制，小參。「至理非理，無在不在，推倒界墻，踢翻牢寨，表裏一如，動止何礙？類絕比倫，古今超邁。且道：向上還有事也無？」乃豎拂子，云：「國祥山下清溪水，流入龍池聲一泒。」復喝一喝。</p>
<div>解制，上堂。「湛寂虛玄，蟭螟眼裏橫安大千沙界；廓爾無跡，蚊蠓睫上倒卓百億須彌。一毫穿眾穴，以無餘剎海入微塵而不礙。隨緣不變，刀斧斫不開；不變隨緣，冰生於滴水。以此安居結夏，露柱燈籠咸成正覺；如此禁足護生，蝦蟆蚯蚓悉證圓通。便乃高超十地，不歷僧袛，物我一如，身心平等。直饒與麼，若據衲僧分上，國祥山未肯點首在。何謂？不見道：寒木在握兮全機可笑，秋水橫按兮半提可滅，使八極頂目者不自爭衡，見斯人兮駕御昂櫱。」<img src='../images/J28p0173_01.gif' alt='J28p0173_01.gif' />復說偈云：「三月護生今<span class='corr'>已</span>滿，一群水牯樂真機，打開欄圈無拘束，四野山田飽復歸。」下座。</div>
<p>上元日，眾請上堂。僧問：「質稟陰陽造化成，而今覺得亦非真，不知末後何歸也，請問吾師作麼生？」師云：「日月光天德，山河壯帝都。」進云：「恁麼則幾度白雲空聚散，依前皓月復重圓。」師云：「未是你安身處。」進云：「早被學人看破了也。」師云：「眼在甚麼處？」僧便喝，師便打。乃云：「把住驢腮不敢聲，恐將佛法作人情，誰知日月燈明佛，倒腹傾腸說與君。」遂拈拄杖，卓一卓，左右顧視，云：「見不見？聞不聞？一溪流水帶天沉。」拋下拄杖。復舉：「世尊一日陞座，文殊白搥，云：『諦觀法王法，法王法如是。』世尊便下座。」師拈云：「世尊當道掘井，用意不臧；文殊臨嶮推人，隨邪逐惡。且道：世尊便下座，又明甚麼邊事？」良久，云：「昨夜東君潛布令，黃鶯啼出綠楊春。」喝一喝，下座。</p>
<p>師誕辰，玄章領眾請上堂。問：「寶蓋天垂籠法座，金蓮地湧捧獅猊，且道：是何祥瑞？」師云：「須彌頂上擊金鐘。」進云：「紅桃鶴頂盤庭柏，紫蕊鹿啣遶殿松，請問和尚：今朝是甚麼日期？」師云：「海闊百川潮。」問：「青松翠竹真如境，鬱鬱黃花古佛心，既是古佛心，和尚今日說箇甚麼？」師云：「許多人向這裏著倒。」僧便喝，師便打。敖居士問：「擊鼓上堂，未審說何法？」師云：「道人元是箇俗漢。」進云：「只如眾禪師又作麼生？」師云：「僧家本是出頭人。」進云：「勿謂無心云是道，無心猶隔一重關，如何是一重關？」師云：「待汝出來即向你道。」士禮拜，師乃云：「春風浩蕩，化日篩雲，景物蕭然，時清道泰，燕語鶯啼而深談實相，花開柳綻而畢露真機。是處文殊、普賢渾身賣俏，迥絕離微；隨方釋迦、彌勒脫體風流，踏翻光彩。若隱若顯非向背，蓋天蓋地絕遮欄，但能眼底無私，縱橫得大自在。正所謂：一處真，處處真，塵塵盡是本來人，真寔說時聲不現，正體堂堂沒卻身。若向這裏見箇落處，便見一切眾生本命元辰落處；見得一切眾生本命元辰落處，便見歷代祖師本命元辰落處；見得歷代祖師本命元辰落處，便見三世諸佛本命元辰落處；見得三世諸佛本命元辰落處，便見汝諸人箇箇自<span class='corr'>己</span>本命元辰落處；見得汝諸人自<span class='corr'>己</span>本命元辰落處，便見山僧本命元辰落處；見得山僧本命元辰落處，方知在聖不增、在凡不減，非彼非此，無滅無生，一念平等，頓超十地，便乃隨處作主，遇緣即宗，亙古亙今，若出若沒，要且動他當人本體一些兒不得。然雖如是，秪如即境明心一句又作麼生道？」驀豎拂子，云：「還會麼？八方寧謐歸吾道，萬古乾坤化育中。」下座。</p>
<p>天童林老和尚大祥，上堂。「多子塔前親分付，罕遇知音；麟湖岸上絕承當，難瞞明眼。欲其正脈流通，貴在源頭清楚，所以巴陵三轉語足可報德酬恩，興化一爐香便見披肝瀝膽。山僧今朝一一對眾拈出，以作天童先師忌齋，也不是將今視古，蓋為坐斷天下人舌頭。且道：以何為證據？」乃躬身作梵云：「戒香、定香、慧香、解脫解、脫知見香。」便下座。</p>
<p>佛誕日，值雨，上堂。云：「驟地慈雲飛不斷，潑天風雨甚稀奇，普令四海生欣悅，正是如來出世時。」下座。</p>
<p>結夏，小參。「真機不動，感而遂通，至體虛玄，緣乎則鑑，應時昭然，絕待在處，了境唯心，湛湛如也。豁爾圓明，由是搬磚弄瓦，漏泄本地風光；擔水和泥，顯揚衲僧巴鼻。正所謂：心隨萬境轉，轉處實能幽，隨流認得性，無喜亦無憂。於此薦得，無禪可參、無道可學，無生死可了、無涅槃可證，腳跟下脫脫灑灑、眼界中空空蕩蕩，隨緣自在，任運騰騰，還知落處麼？」驀拈拄杖，劃一劃，云：「翡翠踏翻荷葉雨，鷺鷥翀斷竹林煙。」</p>
<p>晚參。「珍重諸人聽指麾，古今一字兩頭垂，山青水綠啼狂鳥，擬議不來苦怨誰？」復舉：「古德云：『結制得半箇月日<span class='corr'>已</span>，水牯牛作麼生？』又道：『結制得半箇月日<span class='corr'>已</span>，本分事作麼生？』」師云：「古德恁麼提唱，大似此地無金二兩。國祥則不然，結制得半箇月日<span class='corr'>已</span>，粥足飯足睡亦足，四威儀中絕回互。且道：明甚麼邊事？」驀豎拂子，云：「露。」擲下拂子，歸方丈。</p>
<p>小參。僧問：「大通智勝佛，十劫坐道場，為甚麼不得成佛道？」師云：「溝壑易填，人心難滿。」乃云：「時當五月中旬，晝長夜短殊分，屋外鴉鳴鵲噪，寥寥山色溪聲，杏熟桃甜李赤，田父耕種薅耘，安貧快樂無及，輸我林下道人，若行、若坐、若臥，半睡、半醒、半昏，革蚤通身搜索，虱乃暗地瞧人，蚊子唼入骨髓，臭蟲一飽膨朜。咄哉！國祥瞎禿地<span class='corr'>獄</span>，不知淺深，卻把現成公案拈來白當人情，這等闡提罪業，驢<span class='corr'>年</span>方得超昇，諸人急作方便，救他速出苦輪。」遂就禪床偃臥，云：「啊㖿啊㖿，相救，相救。」時斌雅云：「蒼天，蒼天。」師云：「因甚救不得？」雅呵呵大笑，師云：「把手將他行不得，唯人自肯乃方親。」</p>
<p>上堂。拈拄杖，卓一卓，云：「班白賓朋拔命標，丁當都的動天韜，棒頭點破三千界，鬼伏神驚徹夜哮。山僧即將從上來事八字打開，盡情分付了也。靈利衲僧聊聞舉著，逴得便行；淈[泳-永+盾]之流困於顢頇，何妨聽取註腳？」遂靠拄杖，云：「切磋琢磨，傷今動古；元本具足，抱石沉淵，何況領略於掣電光中，徒勞鈍置；薦取於嶮崖句下，未足稀奇。」良久，云：「畢竟事作麼生？」以拄杖劃一劃，云：「上士遊山水，中人坐竹林。」</p>
<p>上堂。「直截單提向上機，頭頭本自絕離微，擬將心意求玄旨，石火電光罔復追。然而，把斷要津，不通水泄；放開一線，略許商量。」良久，云：「還會麼？攝十方法界於一微塵裏，寬闊非外；促百千萬劫於一剎那間，寂寥非內。絕彼絕此，表裏一如；無去無來，古今不二。常在動靜之中，要且動靜中拘他不得。所以道：在胎為身、處世名人，在眼曰見、在耳曰聞、在鼻香臭、在舌談論、在手執捉、在足運奔，遍現俱該法界，收攝在一微塵。識者知是佛性，不識喚作精魂。畢竟如何？趙州道底。」擊拂子，下座。</p>
<p>示眾。云：「祖意分明指似渠，趙州東壁挂葫蘆，風吹歷落團團轉，聒嗒叮噹會也無？」</p>
<p>解夏，小參。拈拄杖，云：「智照雙流，觸事而真，原情屬物，了絕纖塵，綿歷無間，貫古通今，若隱若顯，任運騰騰。」驀豎拄杖，云：「過去諸如來，斯門<span class='corr'>已</span>成就。」卓一卓，云：「現在諸菩薩，今各入圓通；未來修學人，當依如是住。」復擊禪床，云：「信手擊開不二門，當堂坐對秋空月。」喝一喝，下座。</p>
<p>解夏，上堂。問：「結制九旬無空缺，安詳動止絕淆訛，明明百艸西來意，一本無歸事若何？」師云：「眉毛額上橫。」進云：「恁麼則靈光獨耀，普照萬方去也。」師云：「非公境界。」僧便喝，師云：「這一喝，落在甚麼處？」僧擬議，師震威一喝。問：「結制<span class='corr'>已</span>前即不問，解制後如何？」師云：「拄杖卓頻鶴膝短，芒鞋踏久蝦鬚長。」進云：「堂內、堂外，悟得多少？」師云：「一串穿卻。」進云：「悟後的人如何受用？」師云：「三生六十劫。」乃云：「四來禪眾雲水高流，自從四月十五日聚首於國祥山中龍池寺裏，三月安居而坐消白日，九旬休夏以笑傲林泉，運水搬柴慣用祖師巴鼻，饑餐渴飲惟同古佛家風。大千剎海翻騰，一念包含沙界，抑揚有准，圓應無虧。所以溈山問仰山云：『子一夏作得箇甚麼？』仰山云：『鋤得一片畬，種得一籮粟。』溈山云：『子一夏可謂不虛過。』仰山問溈山云：『和尚一夏作得箇甚麼？』溈山云：『日食三餐，夜間一寢。』仰山云：『和尚一夏可謂不虛過。』看他溈仰家風，父慈則子孝，子孝父心寬，古今之道至矣盡矣。龍池則不然，或有人問國祥：『一夏作得箇甚麼？』向他道：『薰風幾度涼生腋，聖制周隆取自由。』」下座。</p>
<p>住龍池禪寺語錄終</p>
</div>
<div class='div-other'><a id='mulu9' />
<p class='h1'>雲峨禪師住湖廣隨州法興寺語錄</p><p>師在龍池受請，於順治十二年，歲次乙未，八月二十一日進院。至山門，云：「其第一義門，廓通內外，道達靈府，出入自由，腳跟點地貴當人，豁爾逢渠賓中主。」</p>
<p>佛殿。云：「麻三斤，乾屎橛，殿裏的，別別別。杖林山下竹觔鞭，龍池到此重漏泄。」乃上香，云：「聻。」</p>
<p>據室。云：「全提正令，大整頹綱，把釣垂綸，頻拋香餌，來龍赴鳳則鼓浪翻騰，透網離鉤者疏而不漏。」</p>
<p>即日，眾請開堂，至法座。「毘耶寶座始從燈王借來，曲彔木床今向∴堂突出，若要流通正眼，直下坐斷淆訛，不須道箇六五四三，管教千聖拱手歸降。」便陞拈香，云：「此一瓣香端為祝延今上皇帝聖躬萬安，伏願道超盤古，德貫羲軒。」復拈云：「此一瓣香，不假雨露之栽培，向無陰陽地生長，昔日南方酬價，幾番巖穴難藏，今朝第四回拈出，奉為天童堂上傳臨濟正宗三十一代林野先師大和尚，爇向爐中，用酬法乳。」遂<span class='corr'>斂</span>衣就座。維那白椎畢，師云：「把斷要津，不遺涓滴；放開一線，塞壑填溝。總不漝麼，聖凡乞命。還有知利害者麼？試出來道看。」僧問：「緊峭艸鞋即不問，全身放下意如何？」師云：「看腳下。」進云：「赤心片片無人會，種月耕雲自哩囉。」師云：「孟八郎漢。」進云：「早被學人看破了也。」師云：「猶隔萬重關。」僧禮拜，師便打。乃云：「問荅<span class='corr'>已</span>畢，無勞更覓，各自歸堂，好箇消息。若不知委，吾當再舉。」<span class='note-inline'>(敘謝竟)</span>復舉：「法燈禪師開堂，謂眾曰：『山僧本欲跧棲巖竇，隱遁過時，奈緣清涼老人有不了底公案，今日出來為他分析。』僧云：『如何是不了底公案？』燈便打云：『祖禰不了，殃及兒孫。』僧云：『過在甚麼處？』燈云：『過在我殃及你。』」師拈云：「法燈老漢雖則大開宗苑，流布真風；檢點將來，未免打作兩橛。山僧始從出世<span class='corr'>已</span>來，或行、或住，若隱、若顯，俱皆發明天童先師未了底公案，何消更為分析？即今若有人問：『如何是天童未了底公案？』山僧直棒打出，不唯免致互相累及，亦令直下作箇脫灑衲僧。還會麼？千聖不知何處去，倚天長劍逼人寒。」喝一喝。維那白搥，云：「諦觀法王法，法王法如是。」下座。</p>
<p>當晚小參。「庭柏搖風，簷前雨滴，長老登堂，袈裟打濕。這裏會得，方知眉橫鼻直，眼色耳聲、坐臥經行，縱橫得玅；苟或未然，山僧將第二杓惡水潑汝諸人去也。」乃拈拄杖，云：「還會麼？棒頭有眼，喝下無私，敲唱雙行，卷舒自在。點破生死牢關，冥通三際；掀翻得失窠臼，洞達十虛。當陽勦絕淆訛，直下頓超諸有。拈起也，則聲和響順；放下也，則海晏河清。處處為祥為瑞，頭頭體用圓明，可以權衡佛祖正宗，便乃開鑿人天眼目，有照有用，全主全賓，挽回上古之風規，光揚今時之法社。且道：有何憑據，便恁麼游刃旁礡，得大自在？爛研巴荳三千顆，瀉卻諸方五味禪。」</p>
<p>十月十五，開爐，上堂。「節屆應鐘，日衡紀望，園林露枝，春玉谿山，晚菊飄香。天道無私，作陰風而釀寒；人間光辦，走離火以試煖。乾坤造化，律令無虞。法興今見時節到來，亦不違條越例，也無禪道佛法與人談，唯只就地開爐燒火，向飯飽茶餘頻添榾柮。雲來聚首，叔世良緣，大家幸是了事衲僧，論甚麼南方無賓主句？然雖如是，直饒贏得一團和氣，須防額上兩行眉毛。若能於烈燄堆裏翻身，始可向紅爐中著腳。」驀豎拂子，云：「這箇若喚作火則燒殺你，若不喚作火則凍殺你，畢竟意作麼生？」良久，云：「還委悉麼？冷灰豆爆知端的，兀坐蒲團樂太平。」下座。</p>
<p>示眾。「江月照，松風吹，永夜清宵何所為？諸法從來不相到，萬古晴空付與誰？所以，德山入門便棒、臨濟入門便喝。臨濟喝處，德山棒頭耳聾；德山棒處，臨濟喝中眼瞎。二先德鼻孔被山僧一串穿卻了也，汝等諸人還見麼？」驀拈拄杖，卓一卓，喝一喝，歸方丈。</p>
<p>晚參。「禪禪禪，午夜晴空霜滿天；道道道，無孔銕錘呈巧妙；佛佛佛，混俗和光廝淈[泳-永+盾]；法法法，明月清風誰定價？禪道佛法無多子，秪要渠儂偷心死，鯨吞海水盡無餘，露出珊瑚明月枝。山僧今將禪道佛法縛作一束，拈來撒向諸人面前了也。若能於此薦得，便見百艸頭上罷卻干戈，紅塵堆裏縱橫自在，笑他超凡越聖，剜肉補瘡；即妄明真，朝三暮四。直饒東澗水流西澗水，南山雲起北山雲，若到法興這裏，更要勘過了打。」</p>
<p>上堂。僧問：「承師有言：『禪道佛法無多子，秪要渠儂偷心死。』偷心未死時如何？」師云：「水向石邊流出冷。」進云：「偷心<span class='corr'>已</span>死時如何？」師云：「風從花裏過來香。」進云：「若不同床睡，焉知被底穿？」師打云：「切忌詐明頭。」乃云：「若論此事，如將東弗于逮、西瞿耶尼、南閻浮提、北鬱單越四至界畔早<span class='corr'>已</span>盡情揭契分付與諸人了也，只是中心樹子猶屬老僧在。何也？當頭如坐斷，一劍倚天寒。」復舉：「疏山問洞山云：『未有之言，請師示誨。』洞山云：『不諾無人肯。』疏山云：『還可切也無？』洞山云：『闍黎即今還切得麼？』疏山云：『切不得即無諱處。』洞山深肯之。」師拈云：「二老宿與麼酬唱，可謂正偏回互，兼帶協通，拱密威嚴，誰敢正視？然雖如是，在洞上家風則可，若據法興這裏，拄杖子未肯放過在。何故？無漏國中留不住，月花影裏見應難。」</p>
<p>晚參。「箇中誰解共揄揚？無位真人不覆藏，試把霜鐘敲夜月，聲聲清韻落寒光。」</p>
<p>示眾。「牛頭馬面虎狼肝，月骨風神海量寬，倒握龜毛三丈二。」乃云：「請續末後句。」便下座。</p>
<p>體監院誕辰，請上堂。僧問：「最後牢關即不問，主賓互換意如何？」師云：「瑞艸生嘉運。」進云：「恁麼則推倒界墻去也。」師云：「靈花報早春。」僧禮拜，師便打。問：「有物先天地，無形本寂寥，能為萬象主，不逐四時凋。如何是萬象主？」師舉拄杖，云：「會麼？」僧擬議，師便打。乃云：「天根栽下無明種，銕樹芬芳博曉煙，智慧花開香世界，菩提果熟劫空前。」</p>
<p>示眾。舉：「昔城東有一老姥與佛同生，不欲見佛，每見佛來即便迴避。雖然如是，回顧東西總皆是佛，遂以手掩面，於十指掌中亦總是佛。」師拈云：「老姥不欲見佛，無地藏身；世尊隨處偵之，何曾撞著？」遂驀拈拄杖，云：「世尊與城東老姥即今來也，在山僧拄杖頭上，不以佛見、不以法見，汝等諸人作麼生與伊相見？如向這裏見得，不妨逸格超群，隨方顯現；脫或未然，山僧重為頌出：婆婆<span class='corr'>年</span>老鬢如霜，羞見同庚淚兩行，一念纔興迴避處，撞頭磕額竟難藏。」</p>
<p>佛成道日，呂總戎請上堂。僧問：「釋迦老子夜睹明星，悟箇甚麼？」師云：「盜賊入空房。」進云：「五湖四海王化裏，更無一物是塵埃。」師云：「閑言語。」乃驀拈拄杖，云：「道遠乎哉？觸事而真。」卓一卓。「聖遠乎哉？體之即神。」復靠拄杖，云：「還會麼？萬里雲收天宇廓，瞿曇午夜睹明星。」</p>
<p>小參。「圓成正偏，智絕纖塵，寂寞幽閒，體周法界，應如是知、如是見、如是信解，不生法相。直饒恁麼也秪是箇黃連甜、甘艸苦，砒霜涼、甘露惡。豈不見道：莫行心處路，不掛本來衣，何須正恁麼？切忌未生時。且道：法興為人在甚麼處？頻呼小玉元無事，秪要檀郎認得聲。」喝一喝，下座。</p>
<p>除夕，小參。「金烏東上，玉兔西沉，寒暑遷流，窮通變化，始見椒觴餞臘，俄然梅信傳春，爆竹吹煙，迎新送舊，正當恁麼時，曾憶北禪老漢烹露地白牛分歲，闔院肥；通玄先師煮透海烏雞過<span class='corr'>年</span>，齊家省儉。然雖二老各善因時致宜，仔細檢點將來，猶未稱衲僧本分作略。法興今日臘月三十日到來，無可與諸人分歲，也不忍害物傷慈，宰割生命，唯只薄㓟明月，細切清風，醋煮森羅，薑調萬象，殷勤作一家宴，且不許貪滋嗜味，貴圖諸人箇箇一飽忘百饑，免得倚他門戶傍他墻，剛被時人喚作郎。山僧如此施設，汝等還曾知足也無？」驀拈拄杖，云：「一言金石談來重，萬事鴻毛脫去輕。」擲拄杖，歸方丈。</p>
<p>堅白禪德製大法被回，上堂。「東君智巧，化母功深，把住洪鈞密運，放開仁育無私，不假玉線金針，繡出雲山疊翠，信乎天機梭意，織就花雨繽紛，氣含百億須彌，等現微塵剎海，賽過吳綾蜀錦，拈來高掛∴堂，便見牡丹、芍藥仗春光而鬥彩，師子、象王承法力以爭雄，不唯祖室增輝，更乃人天交慶，何妨空一心而仰望，盡五眼之奇觀？然雖如是，且道：憑誰恩力？」遂拈拄杖，指法被云：「還會麼？卷舒方外乾坤廓，葉綴花王寶座新。」下座。</p>
<p>示眾。「昨夜三更走卻牛，天明起來失卻火，渾家廝炒理不清，我罵你兮你罵我。休罵我，萬法因緣隨分可。」</p>
<p>解制，上堂。僧問：「結制之時即不問，解制<span class='corr'>已</span>後是如何？」師云：「小慈防大慈。」進云：「恁麼則打開欄圈無拘束。」師便喝。進云：「放出金毛獅子兒。」師復喝，乃云：「橫按吹毛遶萬旂，∴堂山下破重圍，九旬戰罷成何事？贏得心空及第歸。」下座。</p>
<p>師誕辰，眾請上堂。僧問：「如何是父母未生前本來面目？」師便打，僧便喝，師又打。進云：「離卻棒喝又作麼生？」師云：「不知好惡漢。」乃云：「㘞地一聲，打破乾坤全體露；光通三際，劈開混沌永流輝。即真即假而性相圓明，非異非如而玄機普應，卷舒自在，動止恒然，但了諸見同源便是無生法忍。所以道：諸法不自生，亦不從他生，不共、不無因，是故說無生。既不自、不他生，不共、不無因，且道：如何是無生？」驀豎拂子，云：「匝地普天何處覓？東風漏泄柳條邊。」下座。</p>
<p>住隨州法興禪寺語錄終</p>
</div>
<div class='div-other'><a id='mulu10' />
<p class='h1'>雲峨喜禪師住河南汝州風穴禪寺語錄</p><p>師在湖廣隨州∴堂山法興寺，受請於大清順治十三<span class='corr'>年</span>，歲次丙申，八月十一日進院。至<span class='corr'>山</span>門，云：「門墻岸岸，高而不危；關鎖重重，深莫可測。不須動著關捩，早<span class='corr'>已</span>八字打開，信步便行，任渠出入。」</p>
<p>佛殿。云：「琉璃殿上，簸土揚塵，糞掃堆頭，紫金光聚，且道：優劣在甚麼處？」撒開坐具，云：「看看。」便禮拜。</p>
<p>伽藍堂。云：「神之格，思不可，度思矧，可射思，為法金湯多義氣，渠儂曾不隔毫釐。」</p>
<p>祖師堂。云：「一花開五葉，深密固靈根，萬古及千秋，香飄因果熟。如何見得？」乃上香，云：「一二三四五六。」</p>
<p>方丈，據座。云：「對眾拈花，掀翻囊橐，逢人面壁，漏泄天機，輥毬舞笏而枉費精神，豎指擎拳而徒勞鈍置。且道：新風穴又作麼生？」拈拄杖，喝一喝，便起。</p>
<p>中秋日，開堂。至法座前，以拄杖指云：「當陽一句，坐斷毘盧頂[寧*頁]；格外三玄，放出衲僧巴鼻。有利有害，全主全賓，還見麼？」便陞座，拈香，云：「此瓣香端為祝延今上皇帝聖躬萬安，恭願睿筭彌隆等乾坤而鞏固，龍圖鳳曆同日月以常輝。」次拈云：「此瓣香奉為滿朝文武、天下宰官、本郡諸衙勳貴，暨及鄉紳文學眾護法，伏願壽等椿松之老，福於滄海之深，常為聖主之股肱，永作法門之城塹。」又拈云：「此一瓣香，大包無外、細入無內，渾圇無縫罅、收放絕形蹤，昔<span class='corr'>年</span>棲真第一句下承當，今日風穴第五回拈出，奉為浙江寧波府天童堂上傳臨濟正宗第三十一世林野先師大和尚，爇向爐中，用酬法乳之恩。」遂<span class='corr'>斂</span>衣就座。維那白槌，云：「法筵龍象眾，當觀第一義。」師云：「把住牢關，點水滴凍，放開一線，塞壑填溝，拈頭掇尾，迥絕名模，不屬見聞，還有解觀者麼？」良久，乃云：「摩訶衍法透脫凡聖根源，般若智光洞明生死幽闇，直超物外而不歷僧祗，跡溷塵中而遠離諸著，無在、不在，互攝互融，觸處現成，全機獨露。諸佛以此度脫眾生則無生不度，祖師以此提持心印則無法不圓，國王以此化育蒼生則天長地久，賢佐以此保國安民則皋夔稷偰，山僧以此拈提向上巴鼻則追迴人天寶所，重興風穴道場，大闡玄音，恢弘祖道。然雖如是，且主賓契合正令全提一句作麼生道？」驀豎拂子，云：「月籠丹桂遠，星拱北辰高。」<span class='note-inline'>(謝辭竟)</span>復舉：「當山遠祖沼和尚云：『若立一塵，家國興盛，野老顰蹙；不立一塵，家國喪亡，野老安帖。於此明得，闍黎與老僧亦能悟卻天下人，亦能迷卻天下人。欲識闍黎麼？』右邊一拍，曰：『這裏是。欲識老僧麼？』左邊一拍，曰：『這裏是。』」師拈云：「沼祖恁麼施設，可謂文武兼備、將相雙全，傍敲正打而迥絕離微，收放縱橫而光揚聖化。還知端的處麼？秋水長天同一色，落霞孤鶩與齊飛。」維那白搥，云：「諦觀法王法，法王法如是。」下座。</p>
<p>汝州僧和菴同居士田鍚九、趙天雨、徐顯吾領眾請上堂。僧問：「若立一塵，家國興盛，野老因甚顰蹙？」師云：「風幡繚繞。」進云：「庭前生瑞艸，好事不如無。」師云：「燭影搖紅。」進云：「不立一塵，家國喪亡，野老因甚安怗？」師云：「贏得自幽閒。」進云：「海闊從魚耀，天空任鳥飛。」師云：「看腳下。」進云：「放出銕牛耕夜月，展開木馬撞春風。」師云：「天高地厚。」僧喝，師便打。乃云：「覺天朗耀、智海澄渟，了無名相之端、頓絕是非之表，譬如獅子哮吼而壁立萬仞、象王回顧而截斷群疑，大用現前，動入無作。風穴恁麼提唱，直與八字打開，更不囊藏被蓋，十分顯露，自然月白風清，頭頭不昧，剎剎圓融，世、出世間本無二致。且道：如何是無二之旨？」以拂子擊禪床，云：「但能萬法不干懷，一超直入如來地。」下座。</p>
<p>結制，示眾。「參禪別無奇特，秪貴心頭休歇，稍有纖毫情存，敢保驢<span class='corr'>年</span>未瞥。所以道：靈光不昧，萬古徽猷，入此門來，莫存知解。良由不識本源，迷其正覺便乃隨情附物，逐境心生；但能一念情忘，自然真常體露。」驀豎拄杖，云：「這箇是風穴拄杖，那箇是真常體？」擊禪床，云：「這箇是真常體，那箇是風穴拄杖？」復作釣魚勢，云：「還會麼？長竿夜靜頻垂釣，曉得金烏帶月收。」</p>
<p>開爐，結制，河南府郭定宇請上堂。僧問：「龍象交參，高賢聚會，今日郭居士覿面拈香，請師指示。」師云：「庭前古柏參天秀，溪底清泉入海長。」進云：「畢竟如何？」師云：「向陽花易發，背陰雪難消。」進云：「謝師指示。」師云：「錯。」問：「高踞毘盧頂[寧*頁]，直透威音那畔，猶是聖諦窠臼；秪如杖林山下，竹筋鞭意作麼生？」師云：「山頭翻白浪，海底起紅塵。」進云：「萬樹逢春皆翠色，百川到海一般聲。」師卓拄杖，云：「這箇聻？」進云：「松環翠壑雲為伍，詩瀉泉聲月共徘。」師便打。乃云：「今朝孟冬十五，祝聖搥鐘擂鼓，長老拽杖登堂，四眾雲臻若堵。諸方說道談禪，風穴一味愚魯，深深掘地開爐，秪要烹佛煉祖。不容擬議踟躕，直截當陽薦取，虛空努目揚眉，覷見賓中之主。燈籠拍手呵呵，庭前露柱作舞，門外案山點頭，老僧未敢相許。為甚如此？從來重法有先賢，此道時人賤若土。」復舉：「趙州諗禪師因真定王攜諸子入院，州坐而問曰：『大王會麼？』王曰：『不會。』州曰：『自小持齋今<span class='corr'>已</span>老，見人無力下禪床。』王猶加禮重。翌日令客將傳語，州下禪床受之，侍者曰：『和尚見大王來不下禪床，今日將軍來為甚麼卻下禪床？』州曰：『非汝所知。第一等人來，禪床上接；中等人來，下禪床接；末等人來，三門外接。』」師拈云：「道尊德備，善能誘掖三根；縱奪可觀，到底終歸一致，在趙州可謂建化之門至矣。若據風穴又且不然，無論上、中、末等到來，一例看承。何也？不用抬眸列賓主，相逢盡是箇中人。」下座。</p>
<p>示眾。「三世諸佛說不著，歷代祖師提不起，天下老和尚袖手傍觀，風穴不費纖毫力直下信手拈來，橫拖倒拽，任其所為。且道：利害在甚麼處？」驀拈拄杖攛下云：「一馬生三寅。」</p>
<p>小參。「將心作佛，剜肉補瘡；了妄歸真，潑油救火。機前荷負而平地千差，直下承當而白雲萬里；總不恁麼，入無間獄。行但行、坐但坐，饑來喫飯、困來打眠也只贏得一味平常，猶未是衲僧向上事。何也？三面狸奴腳踏月，兩頭白牯手擎煙。」</p>
<p>郟縣徐邑侯入山請上堂。師拈香祝聖罷，復拈香，云：「此一瓣香，爇向爐中，奉為縣主徐居士，伏願道心堅固，同日月以長明；福海淵深，並椿松而永久。」攝衣就座，云：「把住則天寒地凍，涓滴無遺；放行則耀古騰今，淆訛太煞。當恁麼時，不放行、不把住，試出來道看。」僧問：「爐鞴宏開，高賢聚會，天廚始建，土曠人稀，即今縣主徐公入山設齋，請師垂示。」師云：「瞻之仰之。」進云：「財、法二施承普利，直截根源意若何？」師云：「一把柳絲收不得，和煙搭在玉欄杆。」僧喝，師便打。問：「橫按莫邪全正令，高提祖印喪全機，如何是傾湫倒嶽的事？」師云：「險。」進云：「大冶爐中銷片雪，電光影裏走轟雷。」師云：「纖毫竟不存。」進云：「掀翻獅子窟，倒捉玉麒麟。」師便打，僧便喝，師復打。乃云：「兀坐虛堂適自饒，庭前喜鵲噪聲高，山童報道無他事，幸荷文星慰寂寥。當此之際，古寺崖房頓覺祥雲靄靄，僧堂寮舍偶爾瑞氣騰騰。正恁麼時，全賓即主，蓋古通今，凜凜孤危，澄澄光彩，廓示人天眼目，鼓揚佛祖家風，超出毘盧頂[寧*頁]，永證金剛種智，始從般若願力，得如是自在威神，以此祝聖則天長地久，以此修因則福慧圓明，以此治政而教育生民，各各安家樂業，識法根源，俾其凡聖無二無別。且全機一句又作麼生道？只將補袞調羹手，撥轉如來正法門。」</p>
<div>冬至，上堂。僧問：「一陽來復，大地春回，為是神通玅用？法爾如然？」師云：「烏雞雪上行。」進云：「秪如無孔銕鎚又作麼生？」師云：「石筍夜抽條。」僧掀禪床，師便打。問：「語漸也，返常合道；論頓也，不留朕跡。秪如世尊拈花，迦葉微笑，且道：是漸耶？是頓耶？」師云：「兩段不同，收歸上科。」進云：「恁麼則學人把斷要津，一任針鋒不入去也。」師云：「你即今在甚麼處？」僧喝，師亦喝。進云：「龍袖拂開全體現，象王行處絕狐蹤。」師云：「看腳下。」師乃以拂子劃<img src='../images/J28p0178_01.gif' alt='J28p0178_01.gif' />，云：「混元雖剖道常存<img src='../images/J28p0178_02.gif' alt='J28p0178_02.gif' />，寒暑遷流日月新○，偶爾群陰消剝盡⊙，嶺梅又放一枝春<img src='../images/J28p0178_03.gif' alt='J28p0178_03.gif' />。」喝一喝，下座。</div>
<p>上堂。僧問：「深居方丈，正令<span class='corr'>已</span>行，既出法堂，如何施設？」師便打。進云：「梅花放出先春信。」師云：「節令不相饒。」進云：「陣雲橫海上，拔劍攪龍門。」師云：「惹得清風動地來。」進云：「野老不知王化，只解醉舞村歌。」師云：「好箇消息。」僧便喝，師便打。乃云：「茲因雪兆知客偕登封空寂比丘領彼一鄉善士，不憚溪山迢遞之勞，得得來山揮金辦齋供養十方龍象，仍請山僧陞堂舉揚箇事，與大眾結般若之良緣，以表財、法二施等無差別。若據箇事，諸人未動腳跟以前、山僧未出方丈之際，元來具足，大道天然，本自現成，靈光不昧，何須更覓談玄說妙、指東畫西？恰似與缽盂安柄，有何益耶？如其向這裏薦得，各請歸堂，不妨省力；苟或未然，山僧向土上加泥去也。」遂以拂子作圓相，召眾，云：「還會麼？智鏡光寒，一舉千差，同照燭心，淵澄徹圓。收萬泒，盡朝宗，動止信其自由，行藏了無向背，隨緣不變，任運騰騰。正所謂：似地擎山，不知山之孤峻；如石含玉，不知玉之無瑕。在聖不增、在凡不減，居僧本淨，處俗無塵，二諦融通，了無障礙。」下座。</p>
<p>示眾。「道在尋常休自謾，當陽拈出與君看，冬風驀面吹來急，無位真人徹骨寒。」擊拂子。</p>
<p>均濟禪人同若愚領眾設齋，請上堂。師云：「南無清淨法身毘盧遮那佛，圓滿報身盧舍那佛，千百億化身釋迦牟尼佛。」遂召大眾云：「此三身中，且道：那一身合受人天供養？」乃合掌，云：「心燈烈焰傳芳遠，一點無私照古今。」下座。</p>
<p>晚參。舉：「趙州示眾云：『金佛不度爐，木佛不度火，泥佛不度水，真佛內裏坐。』」師拈云：「趙州恁麼舉揚，可謂盡情剖露，徹底掀翻，大千沙界不立纖毫，一微塵裏全身獨露，法法不相到，念念無所虧。且道：是何意旨？貧無達士將金贈，病有閒人說藥方。」</p>
<p>示眾。「風生大野，霧起長空，冰鎖寒泉，霜凝艸木，一一正法眼藏，明明佛祖家風，卷舒本自一如，表裏元無二際，普天匝地，徹古通今。所以道：一切法不生，一切法不滅，若能如是解，諸佛常現前。然雖如是，有人於此蹲坐，風穴打了趁出。」</p>
<p>佛成道日，洛陽同源法師領眾請上堂。僧問：「橫抽寶劍，亞豎青鋒，如何是萬象之中獨露身？」師云：「喪汝命根。」進云：「大鵬直奮摩霄翼，誰顧崩騰六合雲？」師云：「看腳下。」僧喝，師便打。乃云：「擊碎虛空，一一山河歸自<span class='corr'>己</span>；掀翻沙界，明明慧日照群生。超情越量而物我同源，蓋色騎聲而古今不別，該羅萬有，及盡玄微，不離夢宅而遠登真覺之場，匪隔幻身而直證金剛之體。正所謂：即含靈顛倒之心，見諸佛圓常之性。是以釋迦如來始於正覺山前，臘月八日，忽睹明星，廓然大悟，乃云：『奇哉，奇哉，一切眾生俱有如來智慧德相，蓋因妄想執著而不能證得。』且道：離卻妄想執著，喚甚麼作智慧德相？下座，各具威儀，至大殿拈香諷誦。」</p>
<p>除夕，小參。「白雲堆裏，風穴寺中，坐消日月，歲盡<span class='corr'>年</span>窮，我此一眾四來禪似，箇箇懷勇健之能，人人絕情謂之見，隨緣著衣喫飯，坐臥經行自由，雖云春夏秋冬，不被寒暑遷其本志，使得十二時辰，不被十二時辰使。何故聻？今<span class='corr'>年</span>今月今宵盡，明歲明春明日新。」</p>
<p>解制，小參。「過去諸如來，斯門<span class='corr'>已</span>成就，擔雪填枯井；未來修學人，當依如是住，灘頭鳥作窠；現在諸菩薩，今各入圓明，月巢空鶴夢。若能於此廌得，便見靈源玅密，智體虛閒，及盡玄微，了無依倚。秪如打破生死牢關，掀翻聖凡窠臼，又作麼生道？」驀豎拂子，云：「春色滿園關不住，一枝紅杏出墻來。」</p>
<p>元宵，永寧僧云何領眾請上堂。僧問：「一堂龍象眾，同上白牛車，秪如車在這裏，牛在甚麼處？」師叱云：「快走。」進云：「打開欄圈無拘束，一任東西自在遊。」師云：「看取水艸。」僧喝，師便打。問：「三藏十二部，一切修多羅，學人不會一字。」師云：「海墨書而不盡。」乃云：「十五日以前，東西南北位依然；十五日以後，海潮東注皆仍舊；正當十五日，天高地厚藏虛寂。夜月燈光徹曉寒，敲鑼擂鼓絲絃吠，村歌社舞鬥施呈，幾能於此知端的，無位真人笑點頭，萬象森羅皆惺歷。大眾！還委悉麼？」乃攛下拄杖，云：「我見燈明佛，本光瑞如此。」</p>
<p>本寺慧菴耆舊領眾為師慶誕，請上堂。云：「太陽溢目，匝地韶光，覺海無涯，性天寥闊，艸木含紅綻綠，漁樵鼓腹謳歌，人人喜氣盈眸，物物舒情暢意，不離見聞知覺，當體越色超聲，即此便是華藏莊嚴毘盧境界，塵塵顯露，剎剎圓明。正當恁麼時，且道：無位真人本命元辰落在甚麼處？翠竹叢中歌款乃，碧崖深處臥煙霞。」下座。</p>
<p>慧泉禪人領眾，請上堂。僧問：「拈起吹毛劍，截斷葛藤窠，請師向上機。」師便打。進云：「木馬衝開獅子窟，石虎產下玉麒麟。」師云：「那裏見得？」僧便喝，師便打。乃舉：「黃龍南禪師住歸宗日，因化主回，陞座示眾，云：『有五種不易：一、施者不易，二、化者不易，三、變生為熟者不易，四、端坐喫者不易，且道：第五不易是甚麼人？』良久，云：『聻？』便下座。時翠巖真和尚為首座藏主，續問：『第五不易是誰？』真云：『腦後見腮，莫與往來。』楚石琦拈云：『山僧即不然。第五不易是誰？莫怪坐來頻勸酒，自從別後見君稀。』」師拈云：「風穴又且不然。第五不易是誰？澗水如藍花似錦，法身何處不相逢？」</p>
<p>觀音會社首王化仁領眾，請上堂。「大道恢弘，神情莫測其量；玄機玅密，聖智無以等階。統萬法而遇緣即宗，會一心而歸根得旨。明如杲日，寬若太虛，動若行雲，止猶谷神，以此津濟四生、梯航九有，法隨法行，法幢隨處建立。所以道：若有國土眾生應以佛身得度者，即現佛身而為說法；應以菩薩身得度者，即現菩薩身而為說法；應以聲聞身得度者，即現聲聞身而為說法；應以國王身得度者，即現國王身而為說法；應以宰官、居士身得度者，即現宰官、居士身而為說法；應以天、龍、夜叉、人非人……等身得度者，即皆現之而為說法。由是悲心普運，慈濟無方，隨類現之，本無作意。然雖如是，且道：大悲菩薩即今在甚麼處？」以拂子擊禪床，云：「萬籟有心聞不得，孤崖無耳卻知音。」</p>
<p>結制，小參。「萬<span class='corr'>年</span>一念，一念萬<span class='corr'>年</span>，性空寥廓，體最幽玄，取不得兮捨不得，仰彌高而鑽彌堅，提起衲僧巴鼻，穿透佛祖心肝，直指分明。如不薦，更與重重說偈言。還會麼？須彌搥打虛空鼓，取之左右得逢原。」</p>
<p>結制，上堂。僧問：「爐鞴未開，煙光寂寂；鉗鎚既動，烈燄騰騰。假饒不涉肯綮的，又作麼生煆煉？」師云：「收歸自<span class='corr'>己</span>。」進云：「與麼則天地同春色，萬物盡含輝。」師云：「甚處見得？」僧喝，師便打。問：「水天湛碧、夜月涵輝時如何？」師云：「恰。」進云：「向上還有事否？」師云：「眉毛八字橫。」進云：「與麼則一陣繽紛花雨落，依俙鳥宿不萌枝。」師云：「火官頭上風車子。」問：「十方世界，智體全彰，性海流通，竟歸何處？」師云：「速禮三拜。」乃云：「朔風凜凜掃林木，而葉落歸根；彤雲羃羃作霜寒，以時還舊令。蠢動含靈，閉戶森羅，萬象收聲，境物蕭然，乾坤肅寂。當此之際，五湖衲子、四海遊人，脫下芒鞋、拋卻拄杖，同居風穴山中、聚首白雲寺裏，無拘堂內、堂外，不容學佛、學祖，但以無功用行，於十二時中行住坐臥、運水搬柴、著衣喫飯，隨緣自在，如龍得水、似虎靠山，箇箇顯發莫大一段威光。然雖如是，離四句、絕百非，上無攀仰、下絕<span class='corr'>己</span>躬。」驀豎拂子，云：「且道：這一著落在甚麼處？冷向地爐燒煖火，來<span class='corr'>年</span>春雪日輪銷。」下座。</p>
<p>高平直指法師至，陞座。僧問：「虎生七子，為甚第七箇無尾巴？」師云：「香煙合匝。」進云：「自有一雙窮相手，未曾低揖等閒人。」師云：「太尊貴生。」問：「鉤頭有餌，句底無私，如何是無私句？」師云：「一跳出洪波。」進云：「孤輪獨照江山遠，長嘯一聲天地驚。」師云：「且喜上釣來。」問：「無上法王有大陀羅尼門名為圓覺性海，如何是大陀羅尼門？」師云：「如是我聞。」進云：「三世諸佛皆從此經出，是否？」師云：「信受奉行。」乃驀豎拂子，召大眾，云：「還會麼？靈光不昧，智體何依？觸處圓成，有誰鑑覺？於此薦得，竟虛空以為體，三乘五教湛心源，遍法界以作身，頓漸偏圓歸性海，豁開頂門正眼，直下爍破昏衢。你若採折將來，直教頭破腦裂。何也？一句窮源，沉埋祖道，萬緣寢息，獨露真常。」遂舉拂子，云：「這箇是色，那箇是真常？」復擊禪床，云：「這箇是真常，那箇是聲？還委悉麼？欲得不招無間業，莫謗如來正法輪。」</p>
<p>晚參。僧問：「不得有言、不得無言，離四句、絕百非，直捷一句，請和尚道。」師云：「省卻山僧多少力。」進云：「秪要和尚恁麼道。」師云：「你不是知音。」進云：「須知雲外千峰上，別有青松帶露寒。」師云：「瞎。」僧喝，師云：「瞎，瞎。」乃舉：「芙蓉問歸宗云：『如何是佛？』宗云：『即汝便是。』進云：『且道：如何保任？』宗云：『一翳在眼，空花亂墜。』」師拈云：「傍敲正打，豁開向上玄關；語的言端，拽回衲僧巴鼻，歸宗可謂好手。若是風穴即不然。如何是佛？嶺梅殘雪後，雲鬢未梳時。且道：如何保任？森羅萬象，不礙眼光。」</p>
<p>示眾。舉：「趙州和尚因僧問：『初生孩兒還具六識也無？』州云：『急水灘頭打毬子。』僧復問投子青云：『急水灘頭打毬子，意旨如何？』青云：『念念不停流。』」師乃召大眾，云：「還知二老落處麼？如其知去，念念攀緣，心心永寂，圓融法界，親證無生；脫或未然，更與頌出：急水灘頭解打毬，波翻浪湧不停流，要知念念圓明處，萬象森羅一鏡收。」擊拂子。</p>
<p>焦應斗領眾，請上堂。僧問：「萬法從心生，諸緣唯性曉，秪如一法不存時，心與性在甚麼處？」師云：「雲收天字廓，紅日照無寥。」進云：「掬水月在手，弄花香滿衣。」師云：「好箇神通玅用。」進云：「不勞讚歎。」師便打。問：「棒喝交馳，衲僧茶飯，檀波羅密，便請垂慈。」師云：「蘇嚕蘇嚕。」進云：「與麼則日月光照遠，乾坤覆載隆。」師云：「㗭唎㗭唎。」僧喝，師便打。乃云：「有句無句，如藤倚樹，樹倒藤枯，南無薩[口*怛]哆阿羯唎虎[合*牛]都盧雍。恁麼，恁麼，腰纏十萬貫，騎鶴上楊州；不恁麼，不恁麼，艸枯鶯眼疾，雪霽馬蹄輕。然後，恁麼中不恁麼、不恁麼中卻恁麼，顛拈倒用，收放縱橫，隱顯隨宜，得大自在。這裏見得，著衣喫飯，綿綿不漏纖毫；坐臥經行，歷歷了無回互。士農工商各營本業，六凡四聖同證無生。秪如截斷四路葛藤，獨露當陽一句又作麼生道？高懸日月乾坤廓，大闡洪音唱祖機。」</p>
<p>上堂。僧問：「人人本有靈光，為甚麼晝明夜暗，背覺合塵？」師云：「紅霞穿碧落。」進云：「覺塵俱絕時聻？」師云：「猶在半途。」進云：「有水皆含月，無山不帶雲。」師云：「且居門外。」問：「雪滿峰頭寒色翠，喬松野鶴影團圞，且道：是明法身邊事？明色身邊事？」師云：「江南三月裏，鶯囀百花香。」進云：「與麼則直入雲霄外，不宿梧桐枝。」師云：「腳下黑漫漫。」乃云：「今朝仲冬初一，萬里晴空，杲日峰頭，極目無涯，就中好箇消息。若問此意如何，佛祖都盧不識，風穴豈忍囊藏？特為登堂指示。人人頭頂青天，箇箇腳踏實地，諸仁亟切承當，大事因緣了畢，莫怪山僧多口，面赤不如語直。何謂？心同虛空界，示等虛空法，證得虛空時，無是無非法。既無是法，又無非法，且道：虛空作麼生證？萬象森羅影現中，摩訶般若波羅密。」</p>
<p>河南府寧僧綱同灑輝敦請小參。僧問：「古人小參不荅話，和尚今晚荅話不荅話？」師云：「靴裏動指頭。」進云：「漏逗了也。」師云：「你那裏見得？」進云：「未向滄溟拋玉餌，金鱗早<span class='corr'>已</span>逐浪飛。」師云：「跳出浪頭高。」乃云：「觸著霜風透骨寒，發明父母未生前，箇中如未知端的，白棒重拈為指南。」乃卓拄杖，云：「大眾！會麼？第一義門脫體弘開，諸三昧海當陽顯露，更不囊藏被蓋，何用吐膽傾心？在彼在此以隨緣，若聖若凡而莫測，人人常光現前，箇箇壁立萬仞。到這裏，須知轉身一路別有生涯，大用全提，放出衲僧巴鼻始得。且道：如何是衲僧巴鼻？掀翻海嶽無何有，明月清風福一生。」</p>
<p>冬至，小參。「寒暑遷謝，日月循環，不動璇璣，周而復始。茲乃陰陽莫測之神功，造化無私之妙理，豈非天有顯道而厥類惟彰變化窮通應時及節者耶？」驀拈拄杖，云：「雖然如是，爭似山僧拄杖子？列列挈挈，昂昂藏藏，彌綸萬有，不涉春秋，觸事無為，榮枯自異。且道：把定乾坤，滴水滴凍，包含法界，亙古亙今，又作麼生？」驀豎拄杖，云：「獨有寒梅藏不住，隴頭花發笑春風。」</p>
<p>佛成道日，示眾。「六載殷勤雪裏眠，忍饑受凍苦多端，掀翻鬼窟無尋處，一點明星照膽寒。」</p>
<p>值雪，孟津自奇禪人領眾請上堂。問：「掀翻海岳，永絕囊藏，衲僧分上如何施設？」師云：「好手手中呈好手。」進云：「頂門亞豎摩醯眼，肘後斜懸奪命符。」師云：「萬古長空，一朝風月。」進云：「奮迅威獰輕哮吼，收來放去任縱橫。」師便打，僧便喝，師云：「亂統。」乃云：「鐘聲纔動鼓聲催，步步泥蹤上法臺，四眾臨筵齊側耳，天花繚亂點莓苔。當此之際，人人意氣崢嶸，箇箇頂天立地，直得眉橫額上，耳掛面傍，鼻孔下垂，通身布露，須知大事因緣備在其中矣。更覓談玄說玅，害物傷慈；論性講心，欺誣良善。恁麼會得，不辜上來；脫或遲疑，七七八八。」</p>
<p>示眾。「黃梅密付，雪裏埋牛；鷲嶺明傳，石中含玉。德山棒、臨濟喝，伎倆<span class='corr'>已</span>盡；秘魔杈、子湖狗，笑殺傍觀。爭如風穴一味樸實頭，饑來喫飯、困來打眠，熱則乘涼、寒時向火，從來不將佛法二字殃及於人。何也？蓋為頭腦相似，袈裟同肩，惻隱之心，其安在哉？」驀拈拄杖，云：「山僧拄杖子[跳-兆+孛]跳上三十三天，下透一十八重地獄，復向諸人六根門頭出入，還覺頂門重麼？」卓一卓，喝一喝，下座。</p>
<p>除夕，示眾。「碧天日月走如梭，一歲光陰撚指過，爆竹迎春消息別，白雲堆裏笑呵呵。」</p>
<p>解制，小參。「當頭坐斷，千眼頓開，舉必全真，繁興大用，庭前露柱與古佛交參，殿內燈籠共聖僧鬥額，髑髏常千世界，鼻孔摩觸家風，諸法圓融，性相平等，且道：踢翻牢寨，打破漆桶，不是心、不是佛、不是物，又作麼生？」擊拂子，云：「劈開華岳連天秀，放出黃河倒海聲。」</p>
<p>元宵，解制，上堂。「十五日以前，水濕地堅固；十五日以後，火熱風動搖。正當十五日，元宵美景，賞心樂事，處處火樹挑燈，烈焰光騰三界，家家管絃沸月，清聲響徹四維，憨醉佳人東倒西歪，風流公子狂歌大笑，一一文殊普賢境界，頭頭釋迦彌勒家風，幽顯均瞻，都緣有分。風穴始自結冬以來，幸喜大眾安享九十日。今之告圓，曾不聞有一人半箇妄自見神見鬼，箇箇眉毛依舊在眼上。然雖如是，且古風穴道祖師心印狀似銕牛之機，去即印住，住即印破，秪如不去不住，印即是？不印即是？九萬里鵬纔展翅，一千<span class='corr'>年</span>鶴便翱翔。」下座。</p>
<p>禹州若愚禪人同大心領眾為師慶誕，請上堂。「東風御柳撼啼鶯，春意綢繆花物榮，聲色堆頭親透脫，見聞知覺了無生。所以道：欲識佛性義，當觀時節因緣，時節若至，其理自彰。且作麼生是佛性義？莫是㘞地一聲時喚作佛性義得麼？莫是不生不滅之理喚作佛性義得麼？莫是春山鬱鬱、鳥語關關喚作佛性義得麼？莫是慈雲靉靆、春雨雰霏喚作佛性義得麼？莫是緇素雲集、雍穆無違喚作佛性義得麼？若恁麼會，庭前露柱子未肯點首在。既然如是，且看木上座又作麼生舉揚？」驀拈拄杖，卓云：「還會麼？揮開正法眼藏，洞明十虛；切斷生死根源，冥通三際。心外無法，法外無心，心法雙融，體用自在，可謂理隨事變，寬闊非外；事得理融，寂寥非內。非內非外，坐斷淆訛；即事即理，流通不絕。還會麼？臘雪連宵白，春風透戶寒。」</p>
<p>鄧州華藏德然領眾設齋，請上堂。僧問：「毛吞巨海，芥納須彌，為是神通玅用？法爾如然？」師云：「梅肥花影重，腳瘦艸鞋寬。」進云：「恁麼則橫身當宇宙，遍界任縱橫。」師云：「腳下漫騰騰。」進云：「竹密不妨流水過，山高豈礙白雲飛？」師云：「且喜，且喜。」問：「婆生七子，為甚麼六箇不遇知音？」師云：「水急魚行澀。」進云：「遮一箇也不消得聻？」師云：「風高鳥不棲。」進云：「有意氣時添意氣，不風流處也風流。」師云：「那裏得這消息來？」僧便喝，師便打。問：「學人有一問，和尚還荅否？」師云：「不荅。」進云：「為甚麼不荅？」師云：「在你腳跟下。」進云：「謝和尚荅話。」師云：「錯。」乃云：「支那國中有一無位真人，燕坐汝海風穴道場，十方雲集，悅豫和雅，搬柴運水，墾土掘地，清淨同居。爾時，善護念諸菩薩虔備珍饈、香花、幔幢……種種供養，領諸眷屬從彼西南方穰國大城而來恭敬圍繞，尊重讚歎，慇懃禮拜，胡跪合掌，請求大法普度群生。即時無位真人觀之，忍俊不禁，便乃因齋慶讚，云：『善哉，善哉！善男子！若據大法，汝等未動腳跟<span class='corr'>已</span>前、老叟未開口之際，早<span class='corr'>已</span>八字打開，盡情分付了也。只在日用二六時中、行住坐臥之際，更擬馳求，大似與缽盂安柄、土上加泥，復何益耶？』恁麼會得，信受奉行，作禮而去；苟或未然，再打葛藤去也。」遂拈拄杖，云：「這箇木上座有權有實，有利有害，無作無為。」乃豎起，云：「如向這裏薦得，穿卻你眼根。」復卓一卓，云：「如向這裏廌得，穿卻你耳根。若或進前退後，即穿卻你腳跟；若擬議思量，即穿卻你意根；若道總不恁麼，即穿卻你舌根。且道：如何即是？畢竟水須朝海去，到頭雲定覓山歸。」拋卻拄杖，喝一喝，下座。</p>
<p>開爐，知還監寺同慧泉知殿領眾請上堂。僧問：「重整爐鞴，選佛場開，衲子到來，如何煆煉？」師云：「照顧眉毛。」進云：「風穴上堂與靈山說法，是同？是別？」師云：「今之古之。」問：「二六時中收來放去，出入自由，未審作麼生證據？」師云：「清晨入古寺，初日照高林。」進云：「正恁麼時如何？」師云：「分身萬象中。」問：「釋迦說法四十九<span class='corr'>年</span>，又道止止不須說，和尚陞堂是說？不說？」師云：「一箇鼻頭，兩孔出氣。」乃云：「纔把鉗鎚輕歇下，叢林便覺日荒涼，今朝重整舊爐鞴，佛祖從教盡放光。烈燄堆頭煆凡煉聖，大火聚裏革故鼎新。雖然本自圓成，要在當人指出。全體是佛，不遣悟裏之迷；即妄明真，那擇金中之礦？直須坐斷情塵意路，乃可脫體親證無餘。所謂：萬法是心光，諸緣惟性曉，本無迷悟人，只要今時了。且道：如何是了底意旨？」驀豎拂子，云：「千山勢到嶽邊止，萬泒聲歸海上消。」</p>
<p>鄖陽茶芽南明供法衣并謝針工，陞座。乃舉永：「嘉云：『江月照，松風吹，永夜清宵何所為？佛性戒珠心地印，霧露雲霞體上衣。』」師云：「永嘉大師不合將盡大地人的物以為自<span class='corr'>己</span>受用。雖然，且道：風穴又作麼生？江月照，松風吹，永夜清宵何所為？佛性戒珠心地印，霧露雲霞體上衣。為甚如此？高山打鹿，見者有分。」</p>
<p>示眾。「碧天明月照蘆花，雁叫霜寒境界賒，多少江湖方外客？幾人就路得還家。逢緣理會，即境明心，撒手歸來，了無別事。所以道：遊江海，涉山川，尋師訪道為參禪，自從認得曹溪路，了知生死不相干。曹溪路且置，秪如生死作麼生了？水流元在海，月落不離天。」</p>
<p>菩薩誕期，心空禪人領河南府眾善信請上堂。僧問：「臨濟瞎驢、溈山水牯，與學人是同？是別？」師云：「看取水艸易，牽犁拽耙難。」進云：「如何是和尚親切處？」師便打。僧以坐具摵云：「還有這一句道不破。」師連打退。乃云：「爍迦羅心，靈然不昧；摩醯正眼，光照無窮。承般若力而真機普應，奮那吒臂以大用全提，有權有實，或卷或舒，無作無為，能殺能活，便可與人解黏去縛、抽釘拔楔，流通正眼、迥絕羅籠。如獅子王奮迅吒沙，踞地返擲，正所謂法王法<span class='corr'>力</span>超群生，常以法財施一切，久積正覺稱無量，導眾以寂故咸稽首。還會麼？莫怪從前多意氣，他家曾踏上頭關。」</p>
<p>郟縣應期回，眾新戒請上堂。僧問：「郟縣正堂鋪氈結彩，請傳千佛大戒，歸來風穴上堂，未審二處道場是同？是別？」師云：「戶外風搖竹，庭前雪壓梅。」進云：「看破了也。」師云：「未具眼在。」僧便喝，師云：「瞎。」乃拈拄杖，卓一卓，云：「打開多寶藏，拈出無價珍，權施方便門，呼為戒定慧。洞明心體，亙古亙今，徹法根源，如理如事。行之在<span class='corr'>己</span>，秉受從師，但了情塵，聖凡不二。所以道：眾生受佛戒，即入諸佛位，位同大覺<span class='corr'>已</span>，真是諸佛子。雖然如是，秪如風穴結制於開化、傳戒兩處道場，是同？是別？流水下山非有意，白雲歸洞本無心。」下座。</p>
<p>解制，小參。「結冬九十日內，晝夜二六時中，語默動靜，折旋俯仰，喫飯穿衣，經行坐臥，工夫綿密，妄想綢繆，仔細究竟將來了無巴鼻。行至水窮山盡處，做到羅紋結角時，驀地回光，當頭撞著。」乃撫禪床，云：「㘞，元來在這裏。是即是，秪如恁麼不恁麼總不得時如何？三邊一箭收功後，萬里歌謠賀太平。」</p>
<p>解制，上堂。僧問：「是法平等，無有高下，凡聖交參，如何辨別？」師云：「㾃子相逢著，箇中無直人。」進云：「佛說一切法，為度一切心，我無一切心，佛法何用？」師云：「省力。」乃云：「打破情關，衲子頂[寧*頁]開正眼；放行一路，芒鞋腳底動春風。兩輪日月杖頭挑，去住縱橫沙界闊，隨緣得玅，任運逍遙。雖然如是，前程忽有箇不近人情底漢攔腮把住，云：『咄！還我風穴九十日落處來。』又作麼生道？」眾無語，師云：「莫怪白雲山勢嶮，前途猶有最高峰。」</p>
<p>師誕辰，眾請上堂。僧問：「如何是諸佛出身處？」師云：「春到柳條青。」進云：「四路懸巖，一林荊棘，向甚處措足？」師云：「八面玲瓏。」問：「善財童子五十三參，參箇甚麼？」師云：「手執夜明符，幾箇知天曉？」進云：「未審音信何如？」師云：「就路還家。」問：「世尊初生，手指天地，四顧周行，今日和尚誕辰又作麼生？」師云：「天高有象，地厚無垠。」進云：「法王座上全身露，覿面承當非古今。」師云：「切忌道著。」乃云：「朕兆未分<span class='corr'>已</span>前，極盡神思難考究；混元既剖之後，高懸日月轉光輝。窅然冠古通今，卓爾超情越量，萬法演靈源而不昧，一真該法界以無涯，綿綿密密盡包容，物物頭頭皆顯煥，不拘動寂，體悟無生。正所謂：在胎為身、處世名人，在眼曰見、在耳曰聞，在手執著、在足運奔，遍現俱該法界，收攝在一微塵，識者知是佛性，不識喚作精魂。」乃豎拂子，云：「還識這箇麼？秪知事逐眼前過，不覺老從頭上來。」</p>
<p>佛誕日，上堂。「一鎚便就未為性燥，良工三搭不回顧副，英靈作者赤手空拳，與八大龍王鬥富，賣弄家風，熊心豹膽，餓眼下視於諸方，誇張意氣，雷轟電卷之機，出沒縱橫自適。所以釋迦老子纔生下時，便乃手指天地，四顧周行，曰：『天上天下，唯吾獨尊。』世尊恁麼施設，可謂即情塵而打歸自<span class='corr'>己</span>，托境物以指似於人，取捨臨時，抑揚有準。然雖如是，且雲門道：『我當時若見，一棒打殺與狗子喫了，貴圖天下太平。』意又作麼生？不因紫陌花開早，爭得黃鶯下柳條？」</p>
<p>中元日，佛岩默云和尚至，引座。「金風蕩暑，玉律鳴秋，雁唳長空，蟬吟古樹。屋外園林，朝來凝淑氣；庭前桐葉，日午墜秋光。田疇黍穀皆登，岩桂含香欲吐，碧天似水，素月如霜，一一絕纖塵，頭頭無滲漏。當此之際，且道：喚作心耶？境耶？喚作時節耶？因緣耶？到這裏，風穴亦不敢動著些兒。日昨幸承佛岩和尚到來山中，箇箇歡喜無量，須知法遇之緣非同小小。下座，偕兩序頭首率眾同伸拜請：『惟願不吝慈悲，直截道破。』」</p>
<p>小參。「當陽拈出，智眼猶迷，徹底無私，有誰賞鑑？」僧問：「風穴家風，佛來、祖來各與三十棒，有何長處？」師云：「今日不打你。」進云：「山光澹蕩，皓月依稀，未審是神通玅用？法爾如然？」師云：「鶴立孤松雪，猿啼澗下風。」進云：「千聖喚不回頭，諸佛迥無巴鼻，和尚將甚麼號令人天？」師云：「玉箸撐虎口。」問：「風穴重整爐鞴，四眾雲臻，未審如何煆煉？」師云：「你是白銕漢。」乃云：「蒲團兀坐，事事不干懷；山寺棲遲，心心無著處。家風冷澹而煞有生涯，雲水相從而甘同寂寞。青山聚首，叔世良緣，莫當等閒，光陰可惜。」遂顧左右，召大眾，云：「秪如頭上是天、腳下是地，耳裏聞聲、鼻孔出氣，此意人人盡知，且道：眉毛終日在眼上，因甚麼不見？參。」</p>
<p>開爐，汝州眾鄉紳入山，東渤禪德領大梁觀察，沈內翰營齋，請上堂。問：「高提祖印，爐鞴弘開，向上一機，如何舉唱？」師云：「烈燄騰空。」進云：「十五日以前，鏡中明潔；十五日以後，眼裏著沙。未審淆訛在甚麼處？」師云：「眉毛八字橫。」乃云：「豁開正法眼藏，洞明十虛；透脫向上玄關，冥通三際。理隨事變，寒梅漏墻角之小春；事得理融，汝海涵天邊之皓月。卷舒自在，今古恒然。茲當元英啟侯，孟冬謹時，碧瓦凝霜，千峰寒色，方外遊人罷搖金錫，林間衲子掛搭開爐，著被青州布衫，焚燒丹霞木佛，說甚南方火爐頭無賓主句？惟貴一團和氣，大家共守白雲。且道：不是心、不是佛、不是物，畢竟是箇甚麼？」良久，云：「失腳踏翻滄海月，大千沙界放光明。」復舉：「道林禪師至秦望山，見一長松盤屈如蓋，遂棲止其上，號鳥窠焉。一日白侍郎入山謁師，問云：『和尚住處甚危險。』窠云：『居<span class='corr'>士</span>危險猶甚。』白云：『弟子位鎮江山，何險之有？』窠云：『晝夜薪火交煎識性不停，得非險乎？』又問：『如何是佛法大意？』窠云：『諸惡莫作，眾善奉行。』白云：『三歲孩兒也解恁麼道。』窠云：『三歲孩兒雖道得，八十老翁行不得。』白作禮而退。」師拈云：「揚其湯者莫若撲其火，止其流者莫若塞其源，侍郎拈出耀眼精金，鳥窠大展作家爐鞴，可謂懷藏寶鑑遇智者以增輝。如斯會得，便見善惡無根、真俗不二；苟或未然，更與頌出：良哉因地有靈根，腰佩黃金叩上乘，善惡兩頭俱剔脫，孔門日月照乾坤。」下座。</p>
<p>上堂。問：「酬天地之深恩，報父母之盛德，未審恩德作麼生酬報？」師云：「無明山上作雲雷。」問：「青山常舉足，緣水轉無流時如何？」師云：「八臂那吒輥繡毬。」進云：「意旨如何？」師云：「念念不停。」乃云：「茲因雲臺魏居士弟兄得得來山，盥沐焚香，延請風穴闔堂清眾啟建七佛道場，營辦香饈供養十方賢聖，乃復殷勤敦請山僧陞於此座，舉揚正法，為眾結般若之緣，專為堂上萱慈植福修因。山僧不辭牽枝引蔓，向錦上鋪花去也。」良久，云：「還會麼？大智圓明，光通今古，靈源玅湛，澤及群生，堅似金剛而不磨，寬若太虛而無盡，重重福德門，種種壽量海，隨時應物，觸處現成，動止恒然，了無作意。不是神通玅用，亦非法爾如狀，乃是當人從無量劫來本自具足一段大受用境界，契券分明，直饒諸佛出世各各放大寶光也則侵占他一星兒不得，唯貴直下一念回光，親證毘盧藏海。然雖如是，且道：承誰恩力便與麼鄭重？但得心空多快樂，經行步步踏青蓮。」下座。</p>
<p>太湖竺文侍者同紫峰<span class='corr'>陝</span>西回，請上堂。問：「自入長安風味別，歸來仍住舊家山，且道：成得甚麼邊事？」師云：「芒鞋腳底活如龍。」進云：「恁麼則重沐和尚恩光去也。」師云：「照天照地。」進云：「不得錯舉。」師云：「<span class='corr'>已</span>遍天下。」僧喝，師便打。問：「眼見耳聞，未起分別時如何？」師云：「青山常突兀。」進云：「了了常知非內外，如何進步？」師云：「眼見耳聞。」問：「絕塵寶鏡，衲僧臨臺，如何相見？」師云：「謝三娘秤金。」進云：「若有聞法者，無一不成佛。」師云：「鄧道士磨墨。」乃云：「今朝冬月初一，林間祝聖雲集，長老稽首焚香，大眾歌揚佛事，風清月朗，星稀霜寒，普天匝地。歸來宴息方安，又見竺禪催逼，懇請為眾宣揚，鐘鼓喧騰不息。既然策杖陞堂，肚裏全無半字，頻將麈尾高揮，人各眼眼相覷，有等不省禪和喚作西來祖意，只饒虛空點頭，山僧向道：『未是不信誠實之言。』苦哉！自暴自棄。拈棒打出，山門大事因緣了畢。且道：是何意旨？」驀伸手，云：「還會麼？大千沙界掌中觀，摩訶般若波羅密。」</p>
<p>吳憲副入山，示眾。問：「正心誠意乃盡性之微言，嚥氣吞精是修身之笨法，離此二途，請師荅話。」師云：「薄暮鐘初動，開簾喜見君。」進云：「此猶是落艸之談，如何是格外一句？」師云：「問荅自分明。」進云：「某甲即不然。」師云：「你道看。」進云：「千峰勢到嶽邊止，萬泒聲歸海上消。」師云：「三十棒待別時來。」乃云：「道遠乎哉？觸事而真。聖遠乎哉？體之即神。」拈拄杖，豎起，召眾，云：「這箇是拄杖子，還見麼？因甚麼喚作拄杖子？」卓一卓，云：「還聞麼？若向這裏聞見分明，不用之乎者也；苟或未然，山僧更與下箇註腳去也。玅淨明心，了見山河大地；離諸名相，方知日月星辰，莫向外邊馳來，惟在當人本具，但自情消，塵塵盡是佛國；若以智照，念念常見真人。蓋因迷一心而跡困長途，悟萬緣而功歸大道。正所謂：萬法是心光，諸緣唯性曉，本無迷悟人，只要今時了。且道：如何是了底道理？」良久，云：「水歸大海波濤靜，雲到蒼梧氣象閒。」下座。</p>
<p>示眾。「現成公案，美玉無瑕，擬欲參尋，雕文喪德。何也？聞聲悟道，道不是聲；見色明心，心不是色。打開東南西北，一任豎抹橫該；若遇靈利衲僧，自然道頭知尾。所以昔日溈山問仰山云：『《涅槃經》四十卷，多少是佛說？多少是魔說？』仰云：『總是魔說。』溈云：『<span class='corr'>已</span>後說法，無人奈子何。』仰云：『慧寂即一期之事未密，行履在甚麼處？』溈云：『只貴子眼正，不貴子行履。』看他父子酬唱，略露風規，可謂獅子哮吼而象王回顧，大鵬展翅而丹鳳翱翔。還會麼？」乃豎起拂子，復擊禪床，云：「水到灘頭連月送，鳳飛天外帶雲歸。」</p>
<p>魏夫人設齋，偕男信官魏雲臺請上堂。僧問：「昔日李牧主請沼祖於郢州衙內陞座，今朝魏夫人領眷屬請法於風穴山中，且道：是同？是別？」師云：「今之古之。」進云：「秪如牧主道：『佛法與王法一般。』又作麼生？」師云：「左之右之。」進云：「與麼則看破了也。」師云：「甚處見得？」僧禮拜，師便打。乃云：「見聞不昧，指似覺源，根境雙融，打歸性地，智鑑圓明而照諸群象，真空湛寂而迥絕端倪，觸處卓爾現前，靈機了然獨運，不是心、不是佛、不是物，脫體虛玄。當恁麼時，如靠一座須彌山，巍然不動，拄地參天，歷歷無回互，明明絕覆藏，箇是解脫門，超諸方便力，可以滅罪消愆、可以修因植福，改禾莖為粟柄、易短壽作長<span class='corr'>年</span>，為瑞為祥，有規有鑑。所以道：佛真法身猶若虛空，應物現形如水中月。且道：如何是應底道理？豁開玅淨圓明眼，識取吉祥安樂人。」</p>
<p>若愚領南鄉眾施主請上堂。師良久云：「正令<span class='corr'>已</span>行，十方坐斷，千差合轍，一句流通。蓋天蓋地，迥絕遮闌，亙古亙今，了無空缺。塵塵攝入，剎剎圓明，莫向外求，當人本具。在聖、在凡，不增、不減；若僧、若俗，何淨？何塵？譬如虛空包含萬象而不被萬象之所隔礙，又如蓮花從淤泥而生不被淤泥之所染污，一段光明，體本淨潔，無門無傍，四大皇皇。吾不知其名字，強名之曰道。」喝一喝，下座。</p>
<p>除夕，小參。「前<span class='corr'>年</span>此日，去歲今宵，烏兔循環，光陰倏忽。尋常放過，大似忘懷；檢點將來，渾如昨夢。由是高提祖師心印，去即印住，住即印破，不去、不住，正恁麼時，要知杷柄盡在當人手裏，心不思量過去事，亦不希望未來法，不於現在有所住，三際平等，一心空寂，淨裸裸絕承當，赤條條無向背，在彼在此、亙古亙今，任運翛然，隨緣得玅。所謂：無邊剎境，自他不隔於毫端；十世古今，始終不離於當念。然雖如是，且道：<span class='corr'>年</span>窮歲盡時又作麼生？爆竹一聲除舊臘，梅花幾點笑春風。」</p>
<p>解制，示眾。「全提祖令鎮寰區，倒跨楊岐三腳驢，遊遍剎塵三昧海，須知元在舊茅廬。於此薦得，直須向高高山頂立，管教鼻孔遼天，深深海底行，倩取腳跟點地，無去無來，不動不變，非彼非此，自在自由。所以修山主云：『二破不成一，一法鎮長存，若作一二會，永劫受沉淪。』修山主雖則遍界分身杳無蹤跡，正眼觀來未免藏頭露面。風穴又且不然。」乃舉手，云：「舒則為掌，五指參差；握則成拳，全體獨露。且道：不舒不握又作麼生？動止行藏惟自得，縱橫收放更由誰？」</p>
<p>解制，上堂。僧問：「大事未明時如何？」師云：「百鳥噪春光。」進云：「明後如何？」師云：「皇風成一片。」進云：「現成公案蒙師指，德山因甚不會末後句？」師云：「闍黎道處自分明。」乃云：「汝海風穴寺，衲子雲來集，放下破蒲團，結冬九十日。不學如來禪，那參祖師意？坐臥與經行，<span class='corr'>毋</span>固亦<span class='corr'>毋</span>必。寒燒榾柮火，肚饑要飯喫，就裏問如何，最勝無倫匹。元宵制克諧，心空而及第，大眾念摩訶，般若波羅密。」下座。</p>
<p>泉州召化桋菴和尚至，引座。「蕭瑟西風破暑威，庭前喜鵲噪清暉，狼忙掃榻焚香竟，報道同門訪翠微。當此之際，倒屣迎門，顧鑑開懷一笑；拱陞揖坐，奇逢酌茗三盃。只知吐膽傾心，不覺忘前失後，非但主賓一致，更是水乳相投，可謂千載一時，欣幸無量。所以道：我本無心有所希求，法王大寶自然而至。」遂召大眾：「如向這裏見得，世法、佛法一齊周備；其或未然，知事頭首恭詣召化和尚座前，慇懃拜請，伏惟慈悲開示。」</p>
</div>
</div><!-- end of div[@id='body'] -->
</body></html>