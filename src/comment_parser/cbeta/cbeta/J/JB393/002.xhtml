<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華巖還初佛禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>華巖還初佛禪師語錄卷下</p><p class="byline">門人寂遐等編</p>
<div class='div-other'><a id='mulu8' />
<p class='h1'>機緣</p><p>師乃蜀省富順縣人父姓高母楊氏第四子于二十五依師翁聖可和尚雉落師初參靈峰大師問如何是觀自在峰坐定云自在觀音師云在甚麼處峰云當面不識師便喝峰云臨濟四喝你者是那喝師又喝峰云我三十年參方今日始見半個禪師又同眾喫茶峰云山僧有一隻聖箭東邊要射西邊大將軍師云折卻了也峰云你甚處見得師桌上一掌峰云未在師云百拶碎傍有一僧云好隻聖箭射不著師劈面便掌。</p>
<p>師參雲峰體宗和尚師問四大幻身將甚麼作主峰卓拄杖一下師云謝和尚指示峰呵呵大笑師禮拜旬日又問頭頭是法何一法著力峰便打師云學人不用者一法峰云你道來看師便喝峰又打師禮拜三十日普茶又問三十日到來將甚麼作把柄峰云一碟黃䭔兩碗茶師云恰好下口峰云恐脹壞汝肚皮師云飽休。</p>
<p>師參昭覺丈和尚結制落堂師問盡大地是箇鐵饅頭被者漢一拳打破覺云百拶碎始得師拂袖歸眾。</p>
<p>師參華巖師翁和尚一日入方丈問有佛處不可住無佛處急走過如何是有佛處和尚便喝師禮拜尚云你是會得拜會不得拜師云傍觀者親尚云你喚甚麼作傍觀者師又拜尚云卻成兩個師拂袖便出一日疑德山公案聞住火板畢和尚纔出方丈師迎住云鐘未響鼓未鳴向甚麼處去尚劈面便掌師云且喜和尚會末後句尚云不勞重拈出。</p>
<p>師翁和尚一日落堂問文殊是七佛之師因甚出女子定不得師云話頭忘卻了又問罔明初地菩薩因甚出女子定得師云猶有話頭在又問女子具甚麼手眼得近佛座師遂作女人拜尚云我與你作揖又作麼生師又作女人拜和尚便打從此機緣時時相契以偈印云言下知端的宗通說亦通不懷人我見定絕五家宗。</p>
<p>本師和尚舉世尊不說說迦葉不聞聞常示人參究師入廚問僧云你作麼生參究僧展兩手云叫我參個甚麼師云被我勘破傍有一僧豎拳云還勘得破者個麼師云腳忙手亂作麼。</p>
<p>師入堂一僧云作麼生師云數珠僧云不必數師云在我手裏僧云既在手裏數他作麼師云切莫空過師見一雞與人相鬥其人打之師入堂問僧云參禪人何不相救僧云豈不聞庵內人不知庵外事師云一等死漢僧云只今是死是活師云你自定當看僧云生死事盡在我手裏師云你將甚麼作生死僧擬議師便打。</p>
<p>解制後僧問今年有多少人坐禪師云二十餘人進云有幾人打破漆桶師云箇箇打破進云既是打破見甚麼道理師拈紙示之進云有紙拈紙無紙拈箇甚麼師云待你打破漆桶來向汝道。</p>
<p>一僧辭去師云鐵釘飯木楂羹是難吞吐故汝辭去有二僧在傍皆擬議師云果然一僧云師也承當不下師云賊過張弓。</p>
<p>梁居士問行則同行坐則同坐臥則同眠阿那個是父母未生前本來面目師云你即今在甚麼處士云在者裏師云者裏是甚麼士擬議師便打士一喝師打云你再喝一喝看士便拜師又打士云清風與明月師云不是遂徵云靈龜豫曉因甚不知其死士擬議師便開示士禮退。</p>
<p>師入堂僧問金剛經上有四眼是那四眼師云一一問將來進云如何是天眼師豎起拳進云如何是佛眼師放下拳進云如何是法眼師便喝進云如何是慧眼師云你向者一喝會得許你具一隻眼。</p>
<p>師入堂考工問一僧你讀儒書耶進云是師云吾無隱乎爾你作麼生會僧拂袖歸眾師便打。</p>
<p>問一僧父母未生前如何是本來面目僧便喝師云除了者一喝又作麼生僧擬議師便打。</p>
<p>又問一僧父母未生前如何是本來面目僧云頭頭撞著師云父母未生前那裏是你開口處僧擬議師便打。</p>
</div>
<div class='div-other'><a id='mulu9' />
<p class='h1'>入室</p><p>僧入師云你每日經樓上看經將那一句了你生死僧彈指一下師云者箇是過去諸佛的那個是你的僧云一刀兩斷師云將甚麼作刀僧豎起拳師云猶做手腳在。</p>
<p>僧入師云生從何來死從何去僧云無來無去師云我早上考工你在甚麼處僧默然師云你無言我無語。</p>
<p>僧入師云你一向住山你將住山道一句來僧便喝師云嚇殺老僧。</p>
<p>僧入師云不思善不思惡那個是省上座本來面目僧便喝師云一喝如金剛王寶劍一喝如踞地獅子一喝如探竿影草一喝不作一喝用你是那一喝僧默然師云參去。</p>
<p>僧入師云我前日問汝西宗汝不會今日道看僧云本來面目師云你將甚麼作本來面目僧云一嘴黑鬍子師云燒了時如何僧無語。</p>
<p>僧入師云未開口時我便棒是賞是罰僧云是賞師云老僧未拈棒時作麼生僧豎起拳師云燒了時又作麼生僧以腳畫地作圓相師云腳忙手亂。</p>
<p>僧入師以拄杖卓一卓云會麼僧云不會師打云會麼僧云不會師又打。</p>
<p>僧入師云今早打汝三棒你道是賞是罰僧云是賞師云賞在甚處僧云在和尚師又打云再喫一頓。</p>
<p>僧入師云萬法歸一一歸何處僧云遊山翫水師云虛費草鞋錢。</p>
<p>僧入師云你在老和尚處為侍者和尚向你說甚麼僧云無法可說師云你即今說的聻僧擬議師云莫道無法好。</p>
<p>僧入師云你遊遍諸方真實道一句看僧云無實處師云空過一生僧拂袖便行師云果然空過。</p>
<p>僧入師云三界惟心萬法惟識因甚今日不知明日事僧云不向和尚道師云不妨道看僧云若向和尚道矢上加尖師云果然。</p>
<p>一沙彌入師云如何是孝順之子沙彌無語師代云吾常于此切。</p>
<p>僧入師拈布毛吹一吹云會麼僧無語師云老僧吹布毛是微處如何是你映微僧又無語師云參去。</p>
<p>僧入師云有句無句如藤倚樹樹倒藤枯句歸何處僧云收放在此師云甚麼所在說收說放僧禮退。</p>
<p>僧入師云念佛的是誰僧云打三入室師云打三入室與你甚麼相干僧便喝師云你者一喝是念佛底是不念佛底僧云不會師云參去。</p>
<p>一僧入方丈作禮云做工夫不上路請和尚開示師召云近前來僧便近前師云你參的是甚麼話頭僧云父母未生前師云你問我向你道僧便退身問云父母未生前如何是本來面目師招手云近前來僧又近前師云誰敢駭汝僧云不會師云誰道汝不上路。</p>
<p>師問居士你者一月在甚麼處住士云城中師云是甚麼境界士豎起拳師云把火來燒卻士又豎起拳云還燒得者箇麼師云送者亡士出去。</p>
<p>一僧號自圓師呼近前僧便作禮師以竹篦向地打圓相云會麼僧云不會師云何不道自圓。</p>
<p>一僧辭去師云開春本堂和尚歸院你還來否僧云來師云你有常住所繫放不下僧云大限臨頭有甚所繫師云既然如是且住莫去僧云暫時未了師云果然放不下。</p>
</div>
<div class='div-other'><a id='mulu10' />
<p class='h1'>拈古</p>
<div class='div-orig'><p>昔有一老宿一夏不為師僧說話有一僧云一夏來只恁空過不敢望和尚說佛法得聞正因兩字也得老宿聞云闍黎莫誓速若論正因一字也無道了叩齒云適來無端不合與麼道鄰房有老宿聞云好一釜羹被一顆鼠糞污卻雪竇云誰家釜裏沒一兩顆。</p>
</div>
<div class='div-commentary'><p>拈云二老宿瞞天說價就地還錢者僧雖爾憨癡也解捋虎鬚何也不入虎穴焉得虎子。</p>
</div>
<div class='div-orig'><p>神仙僧密禪師與洞山同行次見白兔走過仙云俊哉洞曰作麼生仙曰大似白衣拜相洞曰老老大大作與麼說話仙曰你又作麼生洞曰積代簪纓暫時落魄。</p>
</div>
<div class='div-commentary'><p>拈云神仙亦非欠少大似拋磚引玉洞山也不較多與人拔楔抽釘雖然如是殊不知遭人檢點檢點個甚麼貪觀天上月失卻手中橈。</p>
</div></div>
<div class='div-other'><a id='mulu11' />
<p class='h1'>舉古</p>
<div class='div-orig'><p>舉須菩提說法帝釋雨花尊者問云此花從天得耶帝釋云弗也從地得耶帝釋云弗也從人得耶帝釋云弗也從何得耶帝釋舉手尊者云如是如是。</p>
</div>
<div class='div-commentary'><p>師云尊者是肯他雨花耶是肯他舉手耶諸人點檢得出許你諸人具眼其或未然猶隔津在。</p>
</div></div>
<div class='div-other'><a id='mulu12' />
<p class='h1'>頌古</p>
<div class='div-orig'><p style="margin-left:2em">睹星悟道。</p>
</div>
<div class='div-commentary'><p>六年冷坐雪山中寒艷雰雰逐滿空忽睹明星開正眼無端玅用一腔紅。</p>
</div>
<div class='div-orig'><p style="margin-left:2em">女子出定。</p>
</div>
<div class='div-commentary'><p>兩兩三三父父子子看來好事不如無耳愚而能智智而能愚一條拄杖兩人舁。</p>
</div>
<div class='div-orig'><p style="margin-left:2em">昔有一老宿不為師僧說話因緣。</p>
</div>
<div class='div-commentary'><p>尊宿也不說者僧也不疑任麼傍不肯俱是丈夫兒。</p>
</div>
<div class='div-orig'><p style="margin-left:2em">黃龍三關。</p>
</div>
<div class='div-commentary'><p>生緣佛手與驢腳把住玄關別一天若契其機掉背去不如脅下便還拳。</p>
</div>
<div class='div-orig'><p style="margin-left:2em">靈雲見桃花悟道。</p>
</div>
<div class='div-commentary'><p>觸目明明是眼華其中不肯有玄沙眼無筋也舌無骨總到而今不作家。</p>
</div>
<div class='div-orig'><p style="margin-left:2em">婆子燒菴。</p>
</div>
<div class='div-commentary'><p>正恁麼時生鐵鑄何妨逆境共相依老婆非是顯乖俏把火燒菴圖地肥。</p>
</div>
<div class='div-orig'><p style="margin-left:2em">萬法歸一一歸何處。</p>
</div>
<div class='div-commentary'><p>大人機變猶如急箭直透九重不掛一線。</p>
</div>
<div class='div-orig'><p style="margin-left:2em">僧問石門年窮歲盡時如何門云東村王老夜燒錢。</p>
</div>
<div class='div-commentary'><p>問甚分明答甚奇何嘗節外更生枝一生伎倆渾然盡到處逢人痛著錐。</p>
</div>
<div class='div-orig'><p style="margin-left:2em">僧問洞山如何是衲僧孔竅山云十八女子不繫裙。</p>
</div>
<div class='div-commentary'><p>明明一句通方語堪與時人共舉揚隨類現形俱漏泄呼奴作主太郎當。</p>
</div>
<div class='div-orig'><p style="margin-left:2em">僧問溈山如何是百丈真山下禪床叉手而立又問如何是和尚真山便坐。</p>
</div>
<div class='div-commentary'><p>二真不假丹青畫起倒分明說似伊的是從源親見得神頭鬼面露家私。</p>
</div>
<div class='div-orig'><p style="margin-left:2em">神仙僧密禪師與洞山同行次見白兔走過因緣。</p>
</div>
<div class='div-commentary'><p>玉兔能狡猾突出令人看猶被他換卻<span class='corr'>刺</span>腦入膠盆。</p>
</div>
<div class='div-orig'><p style="margin-left:2em">疏山手中握木蛇僧問和尚手中是甚麼山提起云曹家女。</p>
</div>
<div class='div-commentary'><p>平常捏怪沒遮攔見者聞者毛骨寒佛口蛇心咸莫測活人抬在死人棺。</p>
</div>
<div class='div-orig'><p style="margin-left:2em">青原令石頭持書與南嶽讓和尚問不慕諸聖因緣。</p>
</div>
<div class='div-commentary'><p>去去來來為甚忙草鞋足下路頭長雖然不動纖毫也依舊遭他一斧傷。</p>
<p style="margin-left:2em">又。</p>
<p>險處險兮平處平莫將知解妄疏親從來不借他人力無輻高車任縱橫。</p>
</div>
<div class='div-orig'><p style="margin-left:2em">紫玉山道通禪師因于頔問如何是黑風吹其船舫漂墮羅剎鬼國通云客作漢問與麼事作什麼于失色通云即此便是黑風吹其船舫漂墮羅剎鬼國于便作禮。</p>
</div>
<div class='div-commentary'><p>瞞天說價就地還錢等閒一喚萬法周圓兩眼瞠開誰少欠惡因緣是好因緣。</p>
</div>
<div class='div-orig'><p style="margin-left:2em">布袋和尚。</p>
</div>
<div class='div-commentary'><p>布袋布袋是何三昧惑亂于人有甚自在不如放下空手行一任優游無罣礙。</p>
</div>
<div class='div-orig'><p style="margin-left:2em">黃龍誨機問巖頭如何是祖師西來意頭云你解救餈麼機云解頭云救餈去機又問玄泉泉拈起皂角云會麼機云不會泉放下皂角作洗勢機便作禮云原來佛法無別泉云你見甚麼道理機云某甲問巖頭頭云你解救餈麼豈不是解黏今日和尚拈皂角亦是解黏所以道無別泉呵呵大笑機乃有省。</p>
</div>
<div class='div-commentary'><p>救餈皂角攪肚腸呵呵含笑絕商量東家中毒西家發始信婆婆是小娘。</p>
</div>
<div class='div-orig'><p style="margin-left:2em">僧問趙州如何是佛州云庭前柏樹子。</p>
</div>
<div class='div-commentary'><p>果甚希奇老趙州隨機應變最難酬通身手眼通身用馬子驢兒喚作牛。</p>
</div>
<div class='div-orig'><p style="margin-left:2em">我在葉縣備曾試之十首。</p>
</div>
<div class='div-commentary'><p>莫將此事當尋常惡罵捶打忍耐強幾番曲折成良器始得春光化日長。</p>
<p>千磨百折最為良不是浮山誰敢當如水投水盈一器方堪法社作金湯。</p>
<p>縱有許多不稱意翻然改換是良方大乘根器非容易葉縣浮山一脈長。</p>
<p>巧梓方能裁曲直何嘗枉費一莖材只因繩墨有差舛縱是靈樁也受災。</p>
<p>不憚春秋並暑寒秖圖打破者泥團一毫頭上翻觔斗天自高兮地自寬。</p>
<p>死生二字日隄防叩彼明師益我長何必安排再巧妙實心達本自承當。</p>
<p>纔乍相逢怒氣昂任憑惡水反安庠撼搖不動一株樹堪與行人作蔭涼。</p>
<p>婆心不厭加鞭策直指男兒入眾流上古焉能如此切千軍易得將難求。</p>
<p>專心慕道謾徘徊大山火輪赴善財樓閣門開見彌勒一聲含笑嘆奇哉。</p>
<p>曹洞宗風賴阿誰遠公隻手可能為故教異苗翻茂盛密固靈根總不遺。</p>
</div>
<div class='div-orig'><p style="margin-left:2em">白雲問公輔牛淳乎。</p>
</div>
<div class='div-commentary'><p>照用同時以叱之牛淳不懼逆風吹輕蹄踏破煙花後直入眾群也大奇。</p>
</div>
<div class='div-orig'><p style="margin-left:2em">退思日用與理矛盾者極多。</p>
</div>
<div class='div-commentary'><p>工夫如似剝芭蕉芭蕉剝盡理自消到此不須求玄玅頭頭法法具該超。</p>
</div>
<div class='div-orig'><p style="margin-left:2em">扣彼所長礪我所短。</p>
</div>
<div class='div-commentary'><p>立行丈夫志為法渾忘卑扣彼所長處輔我不足而今古之模範天人之道師。</p>
</div>
<div class='div-orig'><p style="margin-left:2em">古人一日不作一日不食之戒。</p>
</div>
<div class='div-commentary'><p>前輩力行後作標不惟日長道根苗時人若效前賢志千兩黃金也易消。</p>
</div>
<div class='div-orig'><p style="margin-left:2em">豫備則無患。</p>
</div>
<div class='div-commentary'><p>樞機于未發時刻謹隄防一朝伎倆盡漆桶忽放光。</p>
</div>
<div class='div-orig'><p style="margin-left:2em">城東老母不欲見佛。</p>
</div>
<div class='div-commentary'><p>與佛同生不認真隱跡藏蹤太不仁如斯苦解就陰止倒轉鎗旗劈面陳。</p>
</div>
<div class='div-orig'><p style="margin-left:2em">摩訶祖師。</p>
</div>
<div class='div-commentary'><p>苦骨勞形怎放過摩訶二字口中歌歌來歌去無歌也煮石烹砂滋味多。</p>
</div>
<div class='div-orig'><p style="margin-left:2em">金剛圈。</p>
</div>
<div class='div-commentary'><p>尋常道箇金剛圈方則方兮圓則圓要與揚岐同出氣還當鼻孔自遼天。</p>
</div>
<div class='div-orig'><p style="margin-left:2em">栗棘蓬。</p>
</div>
<div class='div-commentary'><p>栗蓬無味使君參擬議思量便不安臨濟兒孫非捏怪尋常茶飯幾人餐。</p>
</div>
<div class='div-orig'><p style="margin-left:2em">無位真人。</p>
</div>
<div class='div-commentary'><p>兩眼瞠開無少欠朝朝起倒共相隨聞聲見色誰能會只許佳人獨自知。</p>
</div>
<div class='div-orig'><p style="margin-left:2em">臨濟四喝。</p>
</div>
<div class='div-commentary'><p>全提正令已施行不動干戈見太平四海聞名天下治宗風大振鬼神欽。</p>
<p>惡聲震動大雄峰裂破魔宮透九重百獸聞之皆腦裂千妖百怪盡藏蹤。</p>
<p>入門慣弄探頭竿亦任與麼徹骨寒若是玲瓏師子子當機覿面不相瞞。</p>
<p>我王庫裏原無物狹路相逢豈放過一手抬兮一手搦大家齊唱太平歌。</p>
</div>
<div class='div-orig'><p style="margin-left:2em">兩堂首座齊下喝。</p>
</div>
<div class='div-commentary'><p>老漢恁麼道短長兩堂首座錯承當雖然賓主明如日莫認細姑作小娘。</p>
</div>
<div class='div-orig'><p style="margin-left:2em">二禪客。</p>
</div>
<div class='div-commentary'><p>問師佛法從何入喝下分明意路灰任麼也是蝦[跳-兆+孛]跳何曾出得斗中來。</p>
</div>
<div class='div-orig'><p style="margin-left:2em">大顛擯首座。</p>
</div>
<div class='div-commentary'><p>顆顆明珠一百八機前不薦似乎瞎三三兩兩透重關不怕石頭行路滑。</p>
<p>獅兒返擲復同行痛為深加不順情只教銀牆與鐵壁私通車馬恁施乘。</p>
</div>
<div class='div-orig'><p style="margin-left:2em">雪覆千山因甚孤峰不白。</p>
</div>
<div class='div-commentary'><p>銀玉覆千山孤峰不點雪瞞頇天下人長處誰知得。</p>
</div>
<div class='div-orig'><p style="margin-left:2em">虎以肉為食因甚不食其子。</p>
</div>
<div class='div-commentary'><p>鼻孔遼天怒氣昂橫身獨露令人忙雖然以肉為佳饌由愛兒孫個個長。</p>
</div>
<div class='div-orig'><p style="margin-left:2em">金翅噉龍因甚食佛不得。</p>
</div>
<div class='div-commentary'><p>飛騰鼓翅似雷轟吸盡龍孫毒氣沖因甚恁麼難食佛慈心無盡意皈雄。</p>
</div>
<div class='div-orig'><p style="margin-left:2em">密啟其意。</p>
</div>
<div class='div-commentary'><p>父子相酬倡銀山鐵壁籬知他端的旨笑破口唇皮。</p>
</div>
<div class='div-orig'><p style="margin-left:2em">悟後亦如喪考妣。</p>
</div>
<div class='div-commentary'><p>綿綿與密密密密與綿綿如人常在室何愁家不全。</p>
</div>
<div class='div-orig'><p style="margin-left:2em">二郎關帕子岩作麼生轉。</p>
</div>
<div class='div-commentary'><p>要會與麼事須是恁麼人信手拈瓦礫可以當佳珍。</p>
</div>
<div class='div-orig'><p style="margin-left:2em">人人眼蓋乾坤因甚一塵便翳。</p>
</div>
<div class='div-commentary'><p>蓋覆乾坤日何妨塵入間誰知正法眼滅卻瞎驢邊。</p>
</div>
<div class='div-orig'><p style="margin-left:2em">馬祖令人送書與徑山道欽禪師書中作一圓相欽師發緘於圓相中著一點卻封回忠國師云欽師猶被馬師惑雪竇云徑山被惑且置若將呈似國師別作個甚麼伎倆免被惑去有老宿云當時坐卻便休亦有道但與劃破。</p>
</div>
<div class='div-commentary'><p>點畫分明文彩彰其中不肯有南陽顯師見處有何別短任短兮長任長。</p>
<p>月裏嬋娥織錦緯週行運用繞須彌忘疲不別東西面夜夜工成不下機。</p>
<p>只把磨磚當作鏡而今依樣畫葫蘆自家早被讓師惑多少人曾免得無。</p>
</div></div>
<div class='div-other'><a id='mulu13' />
<p class='h1'>曹溪源流頌</p>
<div class='div-other'><a id='mulu14' />
<p class='h2'>南嶽讓禪師</p><p style="text-indent:0em" class="lg-abnormal"><div class='lg-row'>勞形苦骨不辭直入金毛窟裏久久識破迷蹤咬人不露牙齒</div>
</p></div>
<div class='div-other'><a id='mulu15' />
<p class='h2'>馬祖一禪師</p><p style="text-indent:0em" class="lg-abnormal"><div class='lg-row'>人在家中坐禍從天上來雖非自家事不獨自家災</div>
</p></div>
<div class='div-other'><a id='mulu16' />
<p class='h2'>百丈海禪師</p><p style="text-indent:0em" class="lg-abnormal"><div class='lg-row'>觸目何曾見甚過渾然平地起風波從斯百丈遭其踏代代兒孫墮網羅</div>
</p></div>
<div class='div-other'><a id='mulu17' />
<p class='h2'>黃蘗運禪師</p><p style="text-indent:0em" class="lg-abnormal"><div class='lg-row'>見色聞聲不是聲本無一物絕疏親雖然志過於師也誘壞時人立主賓</div>
</p></div>
<div class='div-other'><a id='mulu18' />
<p class='h2'>臨濟玄禪師</p><p style="text-indent:0em" class="lg-abnormal"><div class='lg-row'>群師隊裏賣風顛諸老遭他一串穿千古惡名心行致而今滅卻瞎驢邊</div>
</p></div>
<div class='div-other'><a id='mulu19' />
<p class='h2'>興化獎禪師</p><p style="text-indent:0em" class="lg-abnormal"><div class='lg-row'>學得口頭處處誇吾兄折倒沒些些縱然棒下分明也美玉無瑕卻有瑕</div>
</p></div>
<div class='div-other'><a id='mulu20' />
<p class='h2'>南院顒禪師</p><p style="text-indent:0em" class="lg-abnormal"><div class='lg-row'>如斯境界向誰誇驚起龍蛇露爪牙此老若無殺活語定成勾賊破吾家</div>
</p></div>
<div class='div-other'><a id='mulu21' />
<p class='h2'>風穴沼禪師</p><p style="text-indent:0em" class="lg-abnormal"><div class='lg-row'>問師佛法怎商量拄杖頻頻為舉揚兩眼瞠開天地闊明然遍界不曾藏</div>
</p></div>
<div class='div-other'><a id='mulu22' />
<p class='h2'>首山念禪師</p><p style="text-indent:0em" class="lg-abnormal"><div class='lg-row'>寥寥此道誰擔荷撒手歸家心子大不是銅頭鐵額兒年代深遠識那箇</div>
</p></div>
<div class='div-other'><a id='mulu23' />
<p class='h2'>汾陽昭禪師</p><p style="text-indent:0em" class="lg-abnormal"><div class='lg-row'>走過諸方未審詳師師有道我無長冤家撞著于狹路詣實供通呈賊贓</div>
</p></div>
<div class='div-other'><a id='mulu24' />
<p class='h2'>石霜圓禪師</p><p style="text-indent:0em" class="lg-abnormal"><div class='lg-row'>迅雷疾電敢輕酬拶著通身血汗流掩口大聲從此露尋常見解不他求</div>
</p></div>
<div class='div-other'><a id='mulu25' />
<p class='h2'>揚岐會禪師</p><p style="text-indent:0em" class="lg-abnormal"><div class='lg-row'>只知搊住他邊覓不解反身自己求缽裏投針契會處驢兒馬子白知羞</div>
</p></div>
<div class='div-other'><a id='mulu26' />
<p class='h2'>白雲端禪師</p><p style="text-indent:0em" class="lg-abnormal"><div class='lg-row'>問師受業舉前由掃盡煙塵事已休笑裏藏刀猛會得腳跟不動上層樓</div>
</p></div>
<div class='div-other'><a id='mulu27' />
<p class='h2'>五祖演禪師</p><p style="text-indent:0em" class="lg-abnormal"><div class='lg-row'>大道堂堂非玅玄等閒一拶自忘筌而今要得皮毛異拽轉繩頭痛與鞭</div>
</p></div>
<div class='div-other'><a id='mulu28' />
<p class='h2'>圓悟勤禪師</p><p style="text-indent:0em" class="lg-abnormal"><div class='lg-row'>侍師左右不辭勞贏得庭前柏樹高堪與人天標景緻蹈其轍者悉英豪</div>
</p></div>
<div class='div-other'><a id='mulu29' />
<p class='h2'>虎丘隆禪師</p><p style="text-indent:0em" class="lg-abnormal"><div class='lg-row'>眼中寬闊任添沙錯認拳頭也不差若是見他不的當俾人事事亂如麻</div>
</p></div>
<div class='div-other'><a id='mulu30' />
<p class='h2'>應菴華禪師</p><p style="text-indent:0em" class="lg-abnormal"><div class='lg-row'>半載依依明上來一朝結下驢年胎拈香幾度高聲罵海底冤深何日灰</div>
</p></div>
<div class='div-other'><a id='mulu31' />
<p class='h2'>密菴傑禪師</p><p style="text-indent:0em" class="lg-abnormal"><div class='lg-row'>密菴莫道扣師尋日用耳邊沒好言拶著通身俱是眼承當解道破砂盆</div>
</p></div>
<div class='div-other'><a id='mulu32' />
<p class='h2'>破菴先禪師</p><p style="text-indent:0em" class="lg-abnormal"><div class='lg-row'>覿體分明為點破何嘗會得箇中來翛然句裏鋒鋩露<span class='corr'>刺</span>殺傍觀眼豁開</div>
</p></div>
<div class='div-other'><a id='mulu33' />
<p class='h2'>無準範禪師</p><p style="text-indent:0em" class="lg-abnormal"><div class='lg-row'>收威斂爪藏不住逢場作戲任徘徊奮身放出從前醜百怪千妖正眼開</div>
</p></div>
<div class='div-other'><a id='mulu34' />
<p class='h2'>雪巖欽禪師</p><p style="text-indent:0em" class="lg-abnormal"><div class='lg-row'>古人見處不欺心飽道如貧淺至深久久冰消瓦解也放開捏聚芥投針</div>
</p></div>
<div class='div-other'><a id='mulu35' />
<p class='h2'>高峰玅禪師</p><p style="text-indent:0em" class="lg-abnormal"><div class='lg-row'><span class='corr'>己</span>事不明志不移三遭被打更生疑力行窮到無窮處枕墜床頭始自知</div>
</p></div>
<div class='div-other'><a id='mulu36' />
<p class='h2'>中峰本禪師</p><p style="text-indent:0em" class="lg-abnormal"><div class='lg-row'>平地生風設問奇婆心相為痛針錐半邊鼻孔饒親見得便宜處失便宜</div>
</p></div>
<div class='div-other'><a id='mulu37' />
<p class='h2'>千巖長禪師</p><p style="text-indent:0em" class="lg-abnormal"><div class='lg-row'>三載話頭未破疑朝朝剔起兩行眉聞聲倏裂娘生面鼻孔依然向下垂</div>
</p></div>
<div class='div-other'><a id='mulu38' />
<p class='h2'>萬峰蔚禪師</p><p style="text-indent:0em" class="lg-abnormal"><div class='lg-row'>豎起拳頭相見師平生伎倆盡陳施不因漁父相攜引怎見波濤稱所思</div>
</p></div>
<div class='div-other'><a id='mulu39' />
<p class='h2'>寶藏持禪師</p><p style="text-indent:0em" class="lg-abnormal"><div class='lg-row'>禍事相隨轉見多三玄三要起干戈如斯若以安邦國大地無人享太和</div>
</p></div>
<div class='div-other'><a id='mulu40' />
<p class='h2'>東明旵禪師</p><p style="text-indent:0em" class="lg-abnormal"><div class='lg-row'>得力在不肯方知是與非覓火和煙得擔泉帶月歸</div>
</p></div>
<div class='div-other'><a id='mulu41' />
<p class='h2'>海舟慈禪師</p><p style="text-indent:0em" class="lg-abnormal"><div class='lg-row'>剛纔相見徹困為伊響言密答獅子奮威鋒刀解體全無畏證得無生默契歸</div>
</p></div>
<div class='div-other'><a id='mulu42' />
<p class='h2'>寶峰瑄禪師</p><p style="text-indent:0em" class="lg-abnormal"><div class='lg-row'>故問負薪一束柴因風吹火礙胸懷尋頭照境均皆錯故被呵呵一笑埋</div>
</p></div>
<div class='div-other'><a id='mulu43' />
<p class='h2'>天奇瑞禪師</p><p style="text-indent:0em" class="lg-abnormal"><div class='lg-row'>官不容針私通車馬出廣長舌如水瓶瀉賓主分明古到今濟山棒喝遍東夏</div>
</p></div>
<div class='div-other'><a id='mulu44' />
<p class='h2'>胡聞聰禪師</p><p style="text-indent:0em" class="lg-abnormal"><div class='lg-row'>絕學明明力未充幾回話墮致牢籠當時若是玲瓏客不落他人圈圚中</div>
</p></div>
<div class='div-other'><a id='mulu45' />
<p class='h2'>笑巖寶禪師</p><p style="text-indent:0em" class="lg-abnormal"><div class='lg-row'>格外提持話柄長匡扶祖道似銀墻雖然針劄不能入十字縱橫全體彰</div>
</p></div>
<div class='div-other'><a id='mulu46' />
<p class='h2'>幻有傳禪師</p><p style="text-indent:0em" class="lg-abnormal"><div class='lg-row'>是非未盡謾逞精神縱然親切難過關津不因踏斷草鞋索怎到傾家徹底貧</div>
</p></div>
<div class='div-other'><a id='mulu47' />
<p class='h2'>密雲悟禪師</p><p style="text-indent:0em" class="lg-abnormal"><div class='lg-row'>一二三四五面皮厚<span class='corr'>已</span>久拂袖固知歸出盡世間醜相逢莫道無賞罰徹骨為人打械杻</div>
</p></div>
<div class='div-other'><a id='mulu48' />
<p class='h2'>破山明禪師</p><p style="text-indent:0em" class="lg-abnormal"><div class='lg-row'>破頭山中跌起兩眼見神見鬼風顛走遍天涯撞著無情焦尾畢世吞吐狐涎行徑令人疑誹</div>
</p></div></div>
<div class='div-other'><a id='mulu49' />
<p class='h1'>雜偈</p>
<div class='div-other'><a id='mulu50' />
<p class='h2'>與雲石寂遐禪人</p><p style="text-indent:0em" class="lg-abnormal"><div class='lg-row'>匡扶祖道勿疏荒繼爾一人分外長時節到來始放出全提正令驗諸方</div>
</p></div>
<div class='div-other'><a id='mulu51' />
<p class='h2'>山居</p><p style="text-indent:0em" class="lg-abnormal"><div class='lg-row'>老年厭世不求榮折腳鐺煨野菜根荷葉團團蓬一閣如斯謾效古人行</div>
</p><p style="text-indent:0em" class="lg-abnormal"><div class='lg-row'>獨處幽岩捨世榮惟餐無味木楂羹嚼來嚼去無思算一飽百饑沒個行</div>
</p><p style="text-indent:0em" class="lg-abnormal"><div class='lg-row'>山間林下且身棲但得心空事事宜渴飲饑餐隨度日齁鼾之外別無為</div>
</p></div>
<div class='div-other'><a id='mulu52' />
<p class='h2'>尋牛</p><p style="text-indent:0em" class="lg-abnormal"><div class='lg-row'>帕子巖前古徑迷二即關下步從追不知蹤跡何方去仔細還尋到轉溪</div>
</p></div>
<div class='div-other'><a id='mulu53' />
<p class='h2'>見跡</p><p style="text-indent:0em" class="lg-abnormal"><div class='lg-row'>踏遍溪山路未窮無分南北與西東還來次第尋將去觸目溪邊忽見蹤</div>
</p></div>
<div class='div-other'><a id='mulu54' />
<p class='h2'>見牛</p><p style="text-indent:0em" class="lg-abnormal"><div class='lg-row'>滿目青山綠水悠勞勞緊峭草鞋頭尾角堂堂全體露原是家山個牯牛</div>
</p></div>
<div class='div-other'><a id='mulu55' />
<p class='h2'>貫鼻</p><p style="text-indent:0em" class="lg-abnormal"><div class='lg-row'>烈性威獰不可鞭時時密護飽隨眠索頭順便攜存手覿面相逢驀鼻穿</div>
</p></div>
<div class='div-other'><a id='mulu56' />
<p class='h2'>調馴</p><p style="text-indent:0em" class="lg-abnormal"><div class='lg-row'>清水塘邊與眾群渾忘歲月絕功勳輕蹄不踐人苗稼隨分耕犁不憚勤</div>
</p></div>
<div class='div-other'><a id='mulu57' />
<p class='h2'>歸家</p><p style="text-indent:0em" class="lg-abnormal"><div class='lg-row'>橫吹竹笛落梅花得意童兒喜氣奢索自纏頭不用撥斜跨牛背直歸家</div>
</p></div>
<div class='div-other'><a id='mulu58' />
<p class='h2'>存人</p><p style="text-indent:0em" class="lg-abnormal"><div class='lg-row'>梧桐葉落盡皆秋露白草枯不飲牛繩索犁耙通解釋空留狼籍在閻浮</div>
</p></div>
<div class='div-other'><a id='mulu59' />
<p class='h2'>雙忘</p><p style="text-indent:0em" class="lg-abnormal"><div class='lg-row'>雙放雙收兩俱忘空拳赤手了無長簷前月露虛空面照一竹爐柏子香</div>
</p></div>
<div class='div-other'><a id='mulu60' />
<p class='h2'>還原</p><p style="text-indent:0em" class="lg-abnormal"><div class='lg-row'>堪笑從前捕跡忙尋枝摘葉總皆狂婆婆原是小姑做虛費草鞋覓短長</div>
</p></div>
<div class='div-other'><a id='mulu61' />
<p class='h2'>垂手</p><p style="text-indent:0em" class="lg-abnormal"><div class='lg-row'>冤家相對莫輕言七尺烏藤劈面還只教冰消瓦解也自無一物在人間</div>
</p></div>
<div class='div-other'><a id='mulu62' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行舉步上崢嶸揚眉方四顧山河一掌平</div>
</p><p style="text-indent:0em" class="lg-abnormal"><div class='lg-row'>山中住微把家私露提起一柄鋤鏟開往來路</div>
</p><p style="text-indent:0em" class="lg-abnormal"><div class='lg-row'>山中坐光陰休虛過只教蒲團穿疑情都決破</div>
</p><p style="text-indent:0em" class="lg-abnormal"><div class='lg-row'>山中臥石枕頭一個睡到日頭紅起來枕子墮</div>
</p></div>
<div class='div-other'><a id='mulu63' />
<p class='h2'>十無</p><p style="text-indent:0em" class="lg-abnormal"><div class='lg-row'>無孔笛兒日詠玄歌萬象點首石人呵呵</div>
</p><p style="text-indent:0em" class="lg-abnormal"><div class='lg-row'>無絃一琴鬼神也欽調無生曲使悟玄音</div>
</p><p style="text-indent:0em" class="lg-abnormal"><div class='lg-row'>無底缽盂全然不漏貯乾屎橛不香不臭</div>
</p><p style="text-indent:0em" class="lg-abnormal"><div class='lg-row'>無底個船日臥清淵眾生滿載直達岸邊</div>
</p><p style="text-indent:0em" class="lg-abnormal"><div class='lg-row'>無底藍兒破之不堪山川俱載世界總函</div>
</p><p style="text-indent:0em" class="lg-abnormal"><div class='lg-row'>無孔鐵錘也甚奇怪經過幾番通紅爐鞴</div>
</p><p style="text-indent:0em" class="lg-abnormal"><div class='lg-row'>無星秤子沒權沒衡更沒毫索正合天平</div>
</p><p style="text-indent:0em" class="lg-abnormal"><div class='lg-row'>無鬚鎖鑰忌兩頭搖中間莫泄直向頂超</div>
</p><p style="text-indent:0em" class="lg-abnormal"><div class='lg-row'>無縫塔中全不通風下既無底上亦無窮</div>
</p><p style="text-indent:0em" class="lg-abnormal"><div class='lg-row'>無根樹子忽露些些枯枝老幹普覆天涯</div>
</p></div>
<div class='div-other'><a id='mulu64' />
<p class='h2'>總偈十無</p><p style="text-indent:0em" class="lg-abnormal"><div class='lg-row'>方不方兮圓不圓無形示現也週全銀山鐵壁人難近萬別千差總是權</div>
</p></div>
<div class='div-other'><a id='mulu65' />
<p class='h2'>達磨讚</p><p style="text-indent:0em" class="lg-abnormal"><div class='lg-row'>者箇黑漢逞甚能幹不住西乾逍遙震旦罕遇知音假蘆渡岸如斯拖泥帶水也是一場扯淡</div>
</p></div>
<div class='div-other'><a id='mulu66' />
<p class='h2'>觀音讚</p><p style="text-indent:0em" class="lg-abnormal"><div class='lg-row'>坐寶蓮花無不示現百種千般浮於水面普濟貧窮令人愛戀見者聞者滅惡遷善梵音潮音古今不變</div>
</p></div>
<div class='div-other'><a id='mulu67' />
<p class='h2'>雙桂師翁忌辰</p><p>師詣幀前拈香云堆堆疊疊何時復祖道寥寥去甚遙雙桂忌辰無別供黃檀柏子一爐燒轉身便拜。</p>
<p>師詣真前云道及師翁忌辰誰知葉落歸根空留虛名狼籍惑亂世人眼睛一年一度拈香祝惱怒阿家恨轉深顧左右云且道是甚麼意祖禰未了殃及兒孫。</p>
</div>
<div class='div-other'><a id='mulu68' />
<p class='h2'>次韻和尚石</p><p style="text-indent:0em" class="lg-abnormal"><div class='lg-row'>今古長存羅漢僧口唇未動了殘經雷轟電掃全無畏雨打風吹總不瞋確守寒巖消歲月堅披雲霧作衣衾奇哉怪石天生就一任稱呼是甚人</div>
</p></div>
<div class='div-other'><a id='mulu69' />
<p class='h2'>次韻初生筍</p><p style="text-indent:0em" class="lg-abnormal"><div class='lg-row'>養就衝天志時來處處通虎衣隨體著金甲褁中空鳳尾連霄漢風影活蛇龍奇哉初生筍相似塔千重</div>
</p></div>
<div class='div-other'><a id='mulu70' />
<p class='h2'>與樞機實省禪人</p><p style="text-indent:0em" class="lg-abnormal"><div class='lg-row'>勘得二郎關子破天王何處去安身棒頭一擊無思算舉似諸方立主賓</div>
</p></div>
<div class='div-other'><a id='mulu71' />
<p class='h2'>與西臨通量禪人</p><p style="text-indent:0em" class="lg-abnormal"><div class='lg-row'>因緣大事雖無說拄杖點頭怎放過珍重闍黎勿放逸力行斯道驗禪和</div>
</p></div>
<div class='div-other'><a id='mulu72' />
<p class='h2'>與心傳正印禪人</p><p style="text-indent:0em" class="lg-abnormal"><div class='lg-row'>觀汝能操向上志將來有益法門焉吾今苦口重相囑鐵橛子兮勿變遷</div>
</p></div>
<div class='div-other'><a id='mulu73' />
<p class='h2'>與實慧明定禪人</p><p style="text-indent:0em" class="lg-abnormal"><div class='lg-row'>參師學道莫辭勞囑汝江南尚志操蹋破艸鞋休歇處方知酬價步登高</div>
</p></div>
<div class='div-other'><a id='mulu74' />
<p class='h2'>示可立正心禪人</p><p style="text-indent:0em" class="lg-abnormal"><div class='lg-row'>佛法南方浩浩地惟吾此處總皆無親拈一柄龜毛</div>
</p><p>原書闕</p>
</div></div>
<div class='div-other'><a id='mulu75' /><p>攛下火炬。</p>
<p>陶美請師為亡母坤鏡起龕四大相聚動作施為四大分散不見其形且道亡僧坤鏡甚處去也顧左右云拂物之時全體現歸家葉落響空聲　舉火正好念佛修行誰知太速貪程而今山窮水盡火裏點鐵成金。</p>
<p>智明請為亡師上生起龕生從何來死從何去以竹篦子擊亡僧云若向者裏薦得亦任去來不消更為饒舌其或未然且到火場中再與重說　舉火諸佛歡喜日眾僧自恣時恰是好時節逍遙極樂基無來亦無去蓮花九品堆雖然如是直須是向火裏翻身過始得喝一喝攛下火炬。</p>
<p>為光明起龕光明光明暗裏知音相依拄杖捨杖便行且道即今是行是住師以竹篦敲亡僧云到那裏與你通信　舉火以火炬打圓相云者個皮袋終歸敗壞且道還有不壞者麼喝一喝云吾今助汝丙丁速證無生三昧。</p>
<p>臘八送眾骨入塔至塔云窣堵波打團圞多寶佛塔湧其前莫道多寶無縫罅年年此日開品蓮一切聖賢如電急青山綠水不變遷眾靈箇箇從今入是誰在後是誰先乃以竹篦召傍僧將靈骨一齊入塔。</p>
<p>佛誕日送眾靈骨入塔師詣塔云諸佛護生日眾僧白足時果然恰好時節證入無生相宜無生既是相宜且道向甚麼處證入以竹篦打圓相云千葉蓮花上千子一胞胎便入。</p>
<p>為自明起龕行則同行坐則同坐昨日[卄/耨]殃今朝行腳東去西來不離者個以竹篦打圓相云既有者箇還須說破擊亡僧三下便行　舉火連日陰雨此時爽晴自明撒手果甚精靈不是今生辦就莫非屢劫修因喝一喝云從斯脫下娘生褲須向紅爐解轉身咽江請為師大興起龕師云生從何來死從何去眼裏放光鼻頭出氣一息不來靈歸何地拈竹篦向亡僧面門畫一畫引龕便行　舉火者箇皮袋兩彩一賽住隨動轉運奔自在山僧助汝一把火免教欠下娘生債。</p>
<p>為非見起龕非見非見磨苦久戀今朝頓盡略較一線要得端的火場裏面　舉火奇哉怪哉奇怪何來三日兩人令我心哀默默無言語相餞一堆柴。</p>
<p>為廣耀起龕正好過歲瀟洒誰知撒手行忙塵勞一時頓盡必定直往西方臭布衫子拋下送汝再煉火場　舉火生來在東土去則往西方知他端的處火內得清涼咄便火。</p>
<p>送靈骨入塔無縫塔子影團圞不消借樣也周全大興自明從此入平分涌出一枝蓮將竹篦召傍僧投靈骨入。</p>
<p>光祥等請為亡師起龕師云大哉祗慧精靈不昧撒手懸岩如履平地亦任攸遊去來欠少末後之句且作麼生以拄杖擊一擊便行　舉火頂門具眼通天有路四大本空了無一物火來逼身作麼回護莫問院主墮眉鬚看取丹霞燒木佛。</p>
<p>示眾大道從來不遠方長連床上看心腔一朝打破泥團子瓦塊石頭盡放光。</p>
<p>無我雲慧請小參師云禪道佛法在老僧拄杖頭上默示神通遂卓一卓云見麼東方入定南方起南方入定西方起西方入定北方起北方入定中央起眼根入定耳根起耳根入定鼻根起鼻根入定舌根起舌根入定身根起身根入定意根起如斯八萬四千毫毛孔竅俱是神通只如四大本空五蘊非有拄杖子神通在甚麼處復卓一卓喝一喝云毘婆尸佛早留心直至而今不得玅。</p>
<p>一僧舉世尊因緣問師雲門打煞丹霞火化意旨如何師云不是一番寒徹骨怎得梅花撲鼻香進思母難請小參師云陞無畏床說無為法且道無為法作麼生說良久顧左右云還聞麼若聞者只教他倒退三千里何故寒風細雨煨爐火土面灰頭說向誰。</p>
<p>僧問世尊不說說說個甚麼師云仰之彌高僧云迦葉不聞聞聞箇甚麼師云鑽之彌堅僧云謝師答話師云須力行始得。</p>
<p>元旦示眾師云新年新歲新陽迴拂面春風殿閣來萬物方甦萌未突梅花依舊占先開。</p>
<p>僧問師受楊遇春齋將甚麼酬謝師喝云八識田中定有收進云只如終日喫飯不曾咬著一粒米是恁麼人師云自問自看。</p>
<p>光禎光祥光鑑請為亡師小參師詣靈前以竹篦打圓相云世界恁麼寬眼裏與麼闊若是衲僧家不向漆桶坐放開一線滿乾坤收來只如粟米大且道收的是放的是若向者裡薦得祗慧亡者在老僧竹篦頭上速證無生法忍了無滯礙亦任去來復以竹篦劃一劃云金錢著火孝眷應哀。</p>
<p class="head2">與大冶性闊維那</p>
<p>大機能大用輥芥投針時打開布袋口放出師子兒茶話師云早間說禪說道橫說豎說顛倒說即今還在諸人眼裏耳裏麼若在不消重說偈言設若不在甚處去也良久喝一喝。</p>
<p class="head2">與省諦實參維那</p>
<p>屢訪明師成大器三登九上莫辭勞吾今機下親叮囑棒喝交馳定不饒。</p>
<p class="head2">與桂芳湛月悅眾</p>
<p>侍奉師尊左右傍朝參暮請有何妨工夫久久打成片自有美名播遠方。</p>
<p>師見僧出乃作○此云會麼僧以腳抹卻師云門外漢僧云也不得壓良為賤師云有甚麼過。</p>
<p>師喚一僧僧近前師展兩手云是甚麼僧云好個世界師云你喚甚麼作世界僧無語師便打。</p>
<p class="head2">與咄省印悟書記</p>
<p>觀汝尋常不說說知音盡在不言中真參實悟此心也確守毘尼久自通。</p>
<p class="head2">頌鴉子見人為甚麼飛去</p>
<p>前箭猶輕後箭深网然失卻自家珍如斯只到不疑地軟舌何曾出口唇。</p>
<p class="head2">自贊與明夙念殊侍者</p>
<p>老僧半邊鼻孔珍之遠離憎愛不枉四歲半時要吾帽子頂戴。</p>
<p>為明<span class='corr'>已</span>舉火大限到來無本可據一息不還靈光何去山僧不吝唇吻與汝通個消息拈火炬吹一吹云還會麼四肢百骸亂飛灰烈火光中隨遊戲。</p>
<p>為壁隨起龕師拈竹篦擊亡僧龕云生生死死死死生生與你說破直證無生復擊一下。</p>
<p>舉火撒手全不顧誰更有去來大眾齊相送助汝一堆柴。</p>
<p>為祗慧入塔師至塔前云赤灑灑光爍爍眾等與汝造直裰不問衫子幾斤多千古時人覷不破既覷不破且道作麼生著師以竹篦指塔戶令入云自在常安樂。</p>
<p>為光修入塔師塔前以手捧靈骨云老僧連日病起也無薦拔法語此時寶塔門開請入其數可矣雖然如是說話要吾吩咐與你遂高聲云入。</p>
</div>
<p class='juan'>華巖還初佛禪師語錄卷之下<span class='note-inline'>(終)</span></p>
<div class='div-w'><p class="pre"><span class='note-inline'>(康熙戊辰仲夏吉旦　嘉郡楞嚴寺般若坊藏板<br/>　　秀水夏竹鄰書<br/>　　　陳馥林子美璋仝梓)</span></p>
</div>
</div><!-- end of div[@id='body'] -->
</body></html>