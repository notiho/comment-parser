<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>善一純禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><p>一日靜坐書齋讀無名公傳齋之東角有梅花開放俄而寒風陣陣一段奇香噴鼻而過始嘆冰肌玉骨另一乾坤不與萬卉同芳正欲呼童烹茗假詩相酬時有禪者二人持善一禪師語錄一帖索予為序禪師乃吾鄉人與吾為方外交自幼英特出塵于法海寺禮靈光老宿披剃嗣法松巋善權和尚久親權座深入權室真誠參究手眼圓明然後遍歷湖湘三吳兩浙看驗諸方道無異源浩志歸來開法天龍次遷松巋復住天龍有語錄三卷閱其拈頌機緣宛有古人之風其上堂小參示眾皆演最上一乘事無疊床架屋之弊而且有璧合珠聯之美也簡而文約而理卻與拈花微笑教外別傳之旨共相發明雖在棒喝門庭中不事搖唇鼓舌落其圈套如雲門餅趙州茶外面觀之尋常知音嘗著汗下即公諸海內有識者自然鑒賞矣又何殊乎梅萼之清奇也哉禪師可謂不負出塵遍參海內數十年之苦心一息無容稍懈方能說此無法之法以為濟世之津梁也是為序。</p>
<p style="margin-left:1em;text-indent:-1em">康熙壬午季冬中浣習安後學法弟胡國翰雲峰氏沐手敬撰</p>
</div>
<div class='div-xu'><a id='mulu3' />
<p class='h2'>序</p><p>佛法非細事也會佛法而能弘佛法尤非細事也既會已弘已而能居人所不居之邦弘人所難弘之法斯人也吾嘗想見之而未始一見也癸未夏善一純公不遠五千里自貴筑來以語錄稿相質於予予覽之終卷不覺矍然曰黔地向聞無佛法也今若是疇謂黔無佛法乎純公黔人也自居學地便負逸群志矢兼濟願<span class='corr'>已</span>而遍參吳越楚蜀凡諸名望宗匠莫不親披運斤之風仍反黔中習安道俗遂翕然相推戴不減西河之於昭叟也初出世住普陽之天龍次遷松巋惟務以本分鉗錘激勵來學其接人也機徑截而不涉廉纖其說法也語渾璞而不事雕琢故能感貴筑三十餘城靡不響道皈信所謂居人所不居之邦弘人所難弘之法今於純公見之矣純得法於善權位位嗣月幢了了嗣丈雪醉醉嗣破山明明嗣天童悟其源清流潔根大叢茂夫復何言易曰大車載有攸往此予所以深有望乎純公者故為之敘。</p>
<p style="margin-left:6em">禾州普明逸樵超嶼撰</p>
</div></div>
<div class='div-other'><a id='mulu4' />
<p class='h1'>善一純禪師語錄目錄</p>
<ul class="">
<li>住天龍山普德禪寺</li>

<li>住松巋山普光禪寺</li>

<li>復住天龍普德禪寺</li>

<li>卷一
<ul class="">
<li>上堂</li>
</ul></li>

<li>卷二
<ul class="">
<li>上堂</li>

<li>小參</li>
</ul></li>

<li>卷三
<ul class="">
<li>示眾</li>

<li>機緣</li>

<li>拈古</li>

<li>頌古</li>

<li>雜著</li>

<li>佛事</li>

<li>行實</li>
</ul></li>
</ul></div>
<p class='juan'><a id='mulu5' />善一純禪師語錄卷第一</p><p class="byline">侍者學正錄</p>
<div class='div-other'><a id='mulu6' />
<p class='h1'>住天龍山普德禪寺</p><p>山門萬仞壁立慎終如始八字打開不勞彈指。</p>
<p>佛殿雲門要打丹霞便燒趙州絕聞看他從上古錐雖是剿絕為人爭奈翻成愛憎純上座則不然若欲建化門庭何妨互相恭敬展具便拜。</p>
<p>伽藍堂我無你不立。你無我不成。大家出隻手。扶起破沙盆。</p>
<p>據室斬釘截鐵。盤根錯節。直逼生蛇化龍。不教證龜成鱉。</p>
<p>上堂拈帖云。者箇便是天龍大眾九溪檀越向不思議海中流出底一段真風。將來流遍天下。於中恐有未見未聞者。煩維那宣過指法座云。三世諸佛在此牽枝引蔓。歷代祖師在此揚沙撒土。新長老到來擬合。徹底掀翻。不留朕跡。免使瞎驢趁隊。怎奈值便時宜。只得將錯就錯。遂陞拈香云。此瓣香耑為祝延。聖壽萬歲萬歲萬萬歲。此瓣香奉為諸王殿下臣統千秋并本省文武尊官高增祿位。此瓣香自松巋花擘之後。復經百城煙水。遍歷諸方。受盡屈辱。喫盡艱辛。今日歸來深棲密遁。詎意法叔古源和尚不容推脫。平將天龍半座勉逼人天眾前無可回避。此是第一回拈出。爇向爐中。耑申供養松巋堂上傳臨濟正宗三十四世上善下權先師老和尚。用酬法乳之恩。<span class='corr'>斂</span>衣敷座。維那白椎竟乃云。若論觀第一義諦。早是虛空裏掘洞。好肉上剜瘡。欺謾赤子。誑惑閭閻。自古自今名不得然不得。且道一是甚麼。觀是何物。所以純上座終不為人眼裏添釘。直得風行草偃。水到渠成。把斷要津。不通凡聖。千差坐斷。有無不立。直下令人人頭頂青天。個個腳踏實地。無向無背。無欠。無餘。到者裏三搭不回底。由是自負。挨著便轉。又是平地喫交。正恁麼時。還知天龍為人落處麼。良久曰。四海浪平龍睡穩。九天雲淨鶴飛高。復舉三聖道。我逢人則出。出則不為人興化道。我逢人則不出。出則便為人。師云。二犬老名喧宇宙道重古今。因甚麼一個藏頭露尾。一個露尾藏頭。引得後代兒孫個個鑽龜打瓦。據今論量好各與三十柱杖。何故天龍門下令不虛行。</p>
<p>上堂。世尊住世為一大事因緣也。似小兒患天弔達磨西來直指人心見性成佛。猶將丹紫畫連城。所以惹得狸奴白牯抱屈生嗔。露柱燈籠。含冤冷笑。且道他笑個甚麼。人人手持足運。個個鼻直眼橫。寒時著衣饑時喫飯。折旋俯仰。運用施為。一一天真。一一明妙。更說甚麼三七思惟。久默斯要。咄。千峰勢到嶽邊止。萬派聲歸海上消。</p>
<p>臘八日上堂。僧問。霜寒露冷。月白風清。正當是時。釋迦成道即不問明星現處作麼生。師云。有眼皆見。進云。見後如何。師云。打失鼻孔。進云。謝師答話。師云。也是承虛接響。乃云。霜寒露冷。月白風清。正當是時。雪山午夜一天星。盡大地眾生同見同明同證如來智慧德相。更說甚麼。妄想執著所隔不能得證。釋迦老子無端特端妄區分。誣陷平人。脫賺後代兒孫。個個錯認定盤星。喝一喝下座。</p>
<p>上堂。打梆出坡。打板過堂。會則神通妙用。不會則業識忙忙。咄。切莫壓良為賤。卓杖一下云。鳧脛短兮鶴脛長。</p>
<p>敘事上堂。世尊住世五時說法。近來諸方三日一小參。五日一陞座。天龍這裏則不然。半月半月一上堂。既佛法本來不二。因甚卻有兩般主張。且道分別在甚麼處。良久云。多虛不如少實。</p>
<p>元旦上堂。元正啟祚萬物維新。普天匝地咸樂昇平。佛法二字猶是剩語。那堪論有論無。說新說舊。敢問大眾且道新歲今來何處來。舊歲昨去那裏去。來去都是錯。商量怎奈其中有道理。甚麼道理。一年三百六十日。日日日從東畔起。是則是。卓杖一下云。逢人不得錯舉。</p>
<p>即事上堂佛殿揦。橫卓山門八字開來者秪解於中禮拜孰能照顧。頭上有棟梁材豎拂子云。若向者裏覷得著底。山僧把他頭上頂戴。雖然如是。黃河三千年一度清。喝一喝下座。</p>
<p>元宵上堂。天上月光。人間燈光。光光相照。地久天長。在在敲鑼擂鼓。處處音樂鏗鏘。村歌社舞樂無<span class='corr'>說</span>。甚人間天上。文殊普賢橫眠柳巷花街。觀音彌勒倒臥酒肆淫房。正恁麼時。今佛放光明。助發實相義。則且置秪如張公喫酒李公醉。諸人又作麼生商量。喝一喝下座。</p>
<p>因法兄天一和尚耑人送法衣法帔至。上堂。冬令春行遲太早因緣逆順總無拘。大庾嶺頭陳公案直至而今拈弄。奇且道奇個甚麼。拈起衣云。人人盡道提不起底因甚今日又在天龍手裏。指法帔云。更有者個覿面難瞞卷舒由<span class='corr'>己</span>。若向者裏著得一隻眼。自然奇特上不妨奇特。殊勝中更加殊勝。然後掀翻海嶽。撥轉乾坤。攪長河為酥酪。變大地作黃金不為分外。其或未能莫將閒學解埋沒祖師心。喝一喝下座。</p>
<p>聖節上堂拈香云。即此者箇祝延。今上皇帝聖躬萬歲萬歲萬萬歲。壽山福海聳翠彌深。堯風並慈風浩蕩。舜日與佛日常明。所以八方歌有道。四海樂無為。秪如林下衲子報恩一句又作麼生。良久曰。恩深轉無語。懷抱自分明。擊拂子下座。</p>
<p>上堂。春日熙熙和風習習。岸柳搖金溪桃吐赤。突出威音那畔揭示衲僧巴鼻。明歷歷親的的因甚惟道江南三月鷓鴣啼。天龍門下打折驢脊。</p>
<p>示眾上堂第一義諦。諸方道鍾未響。鼓未鳴。未出方丈<span class='corr'>已</span>前分付了也。若恁麼未免誤賺捕風捉影之流。向黑山鬼窟裏作活計去在。殊不知鐘鼓交加人天普集一句當天十方通暢。塵塵剎剎無處不明。法法頭頭何所不現。如天普蓋。似地普擎。直教人人共見。個個同明。物我輝融。古今一致。不落見聞。全彰體用。所以道。人人有個無位真人。常在面門出入。未證據者看看。到者裏還回避得也無。若也回避得。三世諸佛歷代祖師並天下老和尚一齊入地獄如箭射。既回避不得。敢問諸人第一義諦作麼生觀。觀即不無。爭奈落在第二頭。</p>
<p>上堂。大盡三十日。小盡二十九。三世諸佛不知有黧奴白牯。卻知有且道知個甚麼。雲中木馬嘶。海底泥牛吼。驚起夜叉神[跳-兆+孛]跳上岸瞠眉努目。一一面南看北斗。</p>
<p>上堂。天高地厚。山尖水平。日出月落。夜暗晝明。龍吟霧起。虎嘯風生。鴉鳴鵲噪。鳶飛雲騰盡是當人不動境界。於中是凡是聖。是男是女。是俗是僧。乃至四生六道情與無情。卓拄杖一下云。總在者裏一切智智清清無二無二分。無別無斷故更說甚麼靈山拈花。少室安心。檢點將來。也是眼裏著釘。</p>
<p>上堂。父母未生前神頭鬼面狗子無佛性。膏<span class='corr'>肓</span>大病。萬法歸一。參天荊棘。一歸何處。轉入邪路。踏破牢關。解轉身大夢胡為尚未惺三生六十劫總是可憐生。何故聻卓拄杖一下云。野老不知堯舜力。鼕鼕打鼓祭江神。</p>
<p>上堂。隔山見煙知是火隔牆。見角知是牛。那吒太子析骨還父。析肉還母。因甚麼演若達多。認影迷頭可謂無限風光無限意。幾多歡喜幾多愁。喝一喝云。還會麼。喜底一任喜。愁底一任愁。五湖煙景有誰爭。夕陽西去水東流。</p>
<p>中秋上堂。寶月放光丹桂飄香兩彩一賽鼻孔昂藏。正恁麼時直饒道好修行。好供養。禪歸海。經歸藏。總好喫龍山痛棒。何以分明有月落波心自是無雲生嶺上。喝一喝下座。</p>
<p>臘八日上堂。天是天。地是地。日月是日月。星辰是星辰。山川是山川。草木是草木。人是人。物是物。所以道是法住法位。世間相常住。釋迦老子是皇宮太子。無端向雪山六年苦行。夜睹明星喚作悟道成佛。喝一喝云。白玉本無瑕。甘自遭塗汙。雖然如是。不得春風花不開。花開須借春風拂。</p>
<p>元旦上堂。一年十二月。一月三十日。一日十二時。年年是好年。月月是好月。日日是好日。時時是好時。因甚麼今日又喚作元旦。所以道。欲識佛性義。但觀時節因緣。時節若至。其理自彰。即今時節<span class='corr'>已</span>至。其理<span class='corr'>已</span>彰。佛性義作麼生商量。靠拄杖云。皇風浩蕩。乾坤廓野老謳歌春晝長。</p>
<p>上堂。我宗無語句。亦無一法與人。德山老漢背月影。掩耳偷鈴。殊不知山河大地草木叢林文殊普賢無處藏身。牆壁瓦礫。忠國師一生受用不盡。立雪斷臂與安心。眼裏無觔一世貧。喝一喝下座。</p>
<p>上堂。三千七百則爛葛藤誤賺後代兒孫偏知倒見。五千四十八卷閒故紙累及天下癡人造心殃於中。還有知端的者麼。卓拄杖云。水向石邊流出冷。風從花裏過來香。</p>
<p>上堂。官不容針私通車馬。卓拄杖一下云。放開線道之乎也者。若有把斷要津不通凡聖底來。正好勘過了。打何以如此。杜鵑啼血染山花。</p>
<p>上堂。禪禪禪。饑來喫飯困來眠。道道道。城樓五鼓金雞叫。除卻禪。去卻道。夜半日頭紅杲杲。於此者裏知分曉。夜明簾外轉身早。是則是。只是衲僧門下未免攔胸踏倒。且道衲僧門下又有甚長處。良久云。了。</p>
<p>上堂。春寒秋熱。隆冬下雪。梅花開放。嶺頭路上行人欲歇不歇。何故不歇。眼觀東南。意在西北。殊不知饒你走遍天涯海角。踏翻茶陵橋板。豁然大悟。天龍拄杖子緩緩向你道。明月蘆花一樣看。鷺鷥立雪非同色。一喝。</p>
<p>上堂。儱儱侗侗。瞞瞞頇頇。正是全體大用法法分明。頭頭合轍。未免遍地葛藤。天龍只知饑來喫飯困來打眠。夢昇兜率猶未惺。金雞啼唱五更天。</p>
<p>退院上堂。動若行雲止猶谷神。在在綠楊堪繫馬。本無心於彼此寧有相於去來。家家有路透長安。只知來去不以相動靜不以心。作麼生是退院一句。卓杖云。一月普現一切水。一切水月一月攝。</p>
</div>
<div class='div-other'><a id='mulu7' />
<p class='h1'>住松巋山普光禪寺</p><p>山門祖翁門戶八字打開。一任鳳翥龍翔曳。拄杖云。從者裏入。</p>
<p>佛殿釋迦彌勒元無彼此。覿面相逢齊之以禮。展具便拜。</p>
<p>祖堂西天四七。東土二三水流。千派共出一源。且道以何為驗。插香云。一片栴檀一縷煙。</p>
<p>據室者裏是先師奮獅子威野狐屏跡。握吹毛劍斷衲僧命根底所在。今日不肖到此別無長處。只得據令而行。卓拄杖便起。</p>
<p>上堂拈帖云。正法流通無分二諦。迭相扶持。淵源有據。且道其中事作麼生。聽取維那剖露。指法座云。佛祖階級人天榜樣。賣狗懸羊。擔枷過狀。新長老到此回避無門也。只得納敗一上便陞。拈香祝　聖畢再拈云。此瓣香昔年於此山中薰鍛。今日於此堂上拈出。此是第二回熱向爐中。專申供養本山堂上上善下權先師老和尚用酬法乳之恩。白椎竟。師拍禪床一下云。三世諸佛歷代祖師並天下老和尚到者裏皆云提揭向上宗猷。發明第一義諦。殊不知遞相鈍置了也。何故頭上是天腳下是地。物物春生夏長。人人眼橫鼻直。一切本自見成。那容節外生枝。既然。且道今日新長老入院陞堂又為甚麼邊事。若道為了先人未了公案。猶是孤負先人。若道顯揚古佛家風。猶是孤負古佛。若道揭示人天正眼。猶是孤負人天。正恁麼時。總不與麼。畢竟為甚麼邊事。復拍一拍云。從前汗馬無人識。只要重論蓋代功。喝一喝。下座。</p>
<p>上堂良久云。若向者裏倜儻得去。直下纖塵不立。截斷佛祖命根。人人常光現前。各各壁立萬仞。縱橫挂寰中日月。卷舒立方外乾坤。更說甚麼聞聲悟道。見色明心。眼裏塵沙耳。裏土誠哉實言。倘或遲疑且須薦取葛藤。以拂子打圓相云。看看只者個原不從天降。不從地生。亦非空有。在處稱尊。乾坤無與比其大。日月無與比其明。虛空無與比其量。滄海無與比其深。不可思不可議。不可量不可稱。山川大地草木叢林。森羅萬象。情與無情總是渠。堂奧中物。亙古亙今無人敢侵。千手大悲摸索不定。摩醯正眼覿體難明。所以三乘聞之膽喪。十地聞之魂驚。咦。極是見成底事。因甚得與麼尊貴與麼難親。復良久云。動著則禍生。</p>
<p>上堂。禪非參究道絕功勳。歷歷孤明本無欠剩。六月炎天似火。人人打扇乘涼。臘月朔風如箭。個個圍爐向火。三月安居。九旬禁足。也是無端畫地為牢擔囊負缽親師擇友。自是斬頭覓活。若是個純銅打就生鐵鑄成底。管取春山花自開。秋林葉自落。正恁麼時。金風吹玉管。不是唱巴歌。於中還有知音識調者麼。良久。擊拂子下座。</p>
<p>佛誕日沙彌披剃請上堂。纔出娘胎指天指地。尊貴天然有本可據。且道是甚麼本不見道未離兜率<span class='corr'>已</span>降皇宮未出母胎度人已畢。卓拄杖一下云。出家沙彌直須向者裏會去。曠劫無明當下冰消。累世業緣一時坐斷。便可離塵脫俗。薙髮披緇。不離當處常湛然。一超直入如來地。復卓拄杖下座。</p>
<p>祈雨上堂。饑則食。渴則飲。寒則衣。理出自然。福宜感。過宜解。事宜為。豈有別焉。所以道。欲識佛性義。當觀時節因緣。時節若至。其理自彰。大眾且道即今是甚麼時節。旱魃為虐。失天地好生之德。風狂日麗增萬物塗炭之殃。遍界農人忍聲悲嘆。山中野老蹙額沉吟。林下道人豈無憂濟。怎奈聚首無策。驀拈拄杖云。幸有者木上座臨機即應。見義勇為。所以不忍見聞。直得挺身相救。如何救。翻身[跳-兆+孛]跳。上三十三天。築著帝釋鼻孔。帝釋噴嚏一聲。即時普天匝地油然作雲。沛然下雨。既然。山僧亦得相助其力去也。作麼生是相助底句。卓一卓云。急急如律令敕。</p>
<p>端節上堂。無米包粽子。客來沒款待。蒿湯備禮儀。大家同聚會。隈隈摧摧壘壘堆堆。但得一時和氣藹然赤日。白舌自然遠遁他方。雄符硃敕蒲劍艾虎總不消在。何故。家無白澤之圖。必無如是妖怪。</p>
<p>上堂。蛇無頭不行。鳥無翅不飛。拈起拄杖云。看看喚作拄杖則觸。不喚作拄杖則背。直下承當了無向背。如之若何。甘受處分。山僧若瞞諸人自墮拔舌犁耕。是汝諸人還信得及麼。卓一卓云。劈開華嶽連天秀放出黃河徹底清。</p>
<p>上堂。拈起拂子云。即此用。離此用。檢點一場乾打開。直下承當即下愚。拋卻依然是狐種。於中若有總不恁麼底病在膏<span class='corr'>肓</span>不可醫。畢竟如何即是。擊案一下云。吁。</p>
<p>上堂。天地同根萬物一體。正眼觀來豈有此理。有物先天地無形本寂寥。能為萬象主。不逐四時凋。卻較些子。咄。</p>
<p>中秋上堂。月圓月缺猶是幻中境界。桂開桂卸無非世諦馨香。於中有箇亙古亙今不開不卸無圓無缺底。亦不可作奇特商量。若作奇特商量。腳跟下便與三十痛棒。何故。好肉上不許剜瘡。</p>
<p>上堂。南泉斬貓。歸宗斬蛇。有例不可興。無例不可缺。咄。仁者不憂。智者不惑。卓杖一下云。珊瑚枝枝撐著月。</p>
<p>上堂。歷歷明明古今不變。撾鼓陞堂全機展演。坐立儼然。相呈覿面。卓杖下喝。壓良為賤。智者猶迷。愚者取辨。離智絕愚好看方便。甚麼方便。呵呵。倒騎驢兮入佛殿。</p>
<p>冬至上堂。陽極則生陰。陰極則生陽。秪如陰陽不相。千處諸人又作麼生商量。雖然。時節不可不應。只得冰河發燄。寒谷生輝。但不許書雲遮障。那管他線短線長。卓拄杖云。晴空愛日挂當陽。乾坤獨露堂堂。</p>
<p>臘八日上堂。奇哉三嘆睹明星。漏逗一場冤莫伸。千古無人能雪釋。瞎驢瞎馬趕成群。即今還有為釋迦老子雪釋得底麼。緩緩著。是非<span class='corr'>已</span>落傍人耳。洗到驢年也不清。</p>
<p>上堂。西來大意。白雪陽春擬問如何打失眼睛。諸人聞恁麼道。未免避地裡商量。也是白日眼著釘。似則也似是則未能。何故聻。良久曰。雪後始知松柏操事難方見丈夫心。</p>
<p>上堂。靈山奧旨。少室真機。自天子以至於庶人。壹是皆以修身為本。因甚麼百姓日用而不知。何故不知。拍膝一下云。只為分明極。返令所得遲。</p>
<p>元旦上堂。說新又不新。道舊亦非舊。新舊兩無。干冷灰重爆豆。既是新舊無干。因甚卻成冷灰爆豆。莫不是本來無新舊。由自強名模。恁麼見解作他座主奴也未得在。還分析得麼。不萌枝上含春色。鐵樹開花遍界香。</p>
<p>上堂。呈橈並舞棹拋子大江心。兩岸渡頭客灼然喫一驚。看者看。行者行。風攪蘆花雪滿亭。松巋恁麼告報。大似當面熱瞞汝等諸人。作麼生驀。拈拄杖云。看看三百餘會談不盡九年坐得骨頭疼。靈利漢。莫追尋。五更清早起。更有夜人行。且道以何為證。以拄杖畫一畫云。魚躍淺塘花正發鳥歌深樹日初晴。</p>
<p>上堂。一夜落花。雨滿溪流水香。祖師西來意端的沒商量。何故沒商量。卓拄杖一下云。狀元本是天生定莫把馮京作馬涼。</p>
<p>上堂。胡來胡現。漢來漢現。遂喝一喝云。虛妄浮心多諸巧見。作麼生是真實底句。盞子撲落地。碟子成七片。</p>
<p>佛誕日上堂。四月八浴悉達香水分明似惡湯。為報人人非眼瞎。這些則且置。秪如雲門大師到來。敢問諸人作麼生角煞不角煞。亂啼春鳥落藤花。喝一喝下座。</p>
<p>上堂。年年說。月月說。日日說。時時說。在在說。處處說。塵塵說。剎剎說。說無間歇。諸人還會麼。不見道烏石嶺與汝相見了也。山門頭與汝相見了也。僧堂前與汝相見了也。還會麼。癡人面前不得說夢。</p>
<p>度僧上堂。本來圓潔何用剃披。古人向佛殿前剷草。看來也是鬼家活計。拈起刀子云。看看若是有智底男兒直須向者裏識得根源端的出家功德<span class='corr'>已</span>畢。豈待鬚髮落地。其或未然。山僧直得有條攀條。無條攀例。遂度刀云。剃。剃。</p>
<p>上堂。東邊日出西邊曉。水底魚兮山上鳥。鼻祖西來端的意分明親切盡道了。盡道了。試問諸人曉不曉。曉曉曉。良哉觀世音。全身入荒草。</p>
<p>上堂。處處真。處處真。塵塵剎剎本來人。者般說話唱教門中足可觀光。衲僧門下未免白日見鬼。且道衲僧門下又有甚長處。良久曰。衲被蒙頭萬事休。此時山僧都不會。</p>
<p>端節上堂。五月初五日自古是端陽。人人皆知得。不用更商量。龍舟鬥水際。百藥採山岡。個事分明極直下好承當。承當則且置。秪如同時相應一句作麼生道。熏風自南來。殿閣生微涼。</p>
<p>上堂。普化風顛搖鈴。禾山賣弄。打鼓丹霞。寒燒木佛。香嚴沒幹上樹。將謂各逞風流。孰知盡成敗露。細以檢點。將來爭似庭前露柱默默不動。威嚴一任千人萬人到此。只得覿面回互。且道回互個甚麼。咦。不回互。撞破腦門鮮血出。</p>
<p>上堂。明明個事在當人。叵耐當人自不親。今日山僧沒伎倆。拈來特地為區分。且道分個甚麼。盤江河木橋原秪用幾條鐵鍊。關嶺馬跑井廟神乃是漢關將軍來往客人古今祈禱不盡。於中求長壽得長壽。求富饒得富饒。求官位得官位。求安穩得安穩。失然有不得意者。返怪神明籤不靈。看來總是不知恩。遂拍手呵呵大笑云。還知麼。松巋恁麼告報孟八郎漢又切莫錯認定盤星。喝一喝下坐。</p>
<p>上堂。一二三四五六七。獻寶波斯樹上立。七六五四三二一。碧眼胡僧覷不及。付與東村王大老。笑倒西村石土地。惹得胡張三黑李四二人冷地不甘。直得眉毛廝結兩腳捎空。走到松巋峰頂揚聲大叫曰長老不是不是。山僧自恃徉不<span class='corr'>睬</span>。拄杖子忍俊不禁輕輕[跳-兆+孛]跳出來。當頭一拶。二人只得冰消瓦解。疾走無邊。然後拄杖子。款款地道也。大奇也大奇。灼然有理不相欺。不然。總是錯認定盤星。那能識得鉤頭意。且道如何是鉤頭意。卓拄杖云。南山起雲北山下雨。</p>
<p>上堂。若論者個事。一一有來源。甚麼來源。天乾一定是荒年。水旱也亦然。直得晴雨兩相稱。恰好是豐年。所以道。苦瓜連根苦。甜瓜徹蒂甜。還會麼。擊拂子云。穿破綾纙只是衣。喫盡千般莫過鹽。滋味本無別。何用假言傳。咦。不言傳將謂壺中別有天。</p>
<p>上堂。平施大用沒多般。一句當陽仔細看。直下了明無漸次。回頭鐵馬更加鞭。大眾既是直下了明無漸次。因甚麼回頭鐵馬又更加鞭。良久云。棒打石人頭。血出知音定不等閒看。</p>
<p>本師善權和尚忌。拈香云。觸不得。背不得。橫按莫邪活捉賊。觸也得。背也得。直下證龜翻成鱉。松巋不是揚。家醜分明有話。當人說且道說個甚麼。今日先師忌辰設供上香禮拜。</p>
<p>上堂。千千有個頭。萬萬有個尾。有頭有尾花開碓嘴。無頭無尾是何神鬼。三世諸佛弄鬼。歷代祖師弄鬼。古今天下老和尚弄鬼。盡十方湖海衲子總在鬼窟裏作活計。松巋今日路見不平且要向鬼神莫測處施大機顯大用。與諸人通個消息。還委悉麼。良久云。又添得一個。</p>
<p>上堂直切相為那許如何若何。但來問者。劈脊便棒。隨聲便喝。諸人若作棒喝商量。自是白雲萬里覿面千山。直饒不作棒喝商量。亦未免驢前馬後還委悉麼。良久曰。一陣風來一陣寒。冷地誰人著眼看。</p>
<p>幢老和尚忌。拈香云。有利則有害。有成則有敗。三方及四維上下並內外不是臨濟三玄。亦非洞山五位。牛頭栴檀莫比兜樓。沉水豈賽今日。落在愚孫手裏。又且如何施設。插香云。等閒觸碎師翁鼻。兒孫一代強一代。</p>
<p>上堂。四方無壁落。八面亦無門。橫身當宇宙。充塞滿乾坤。進一步踢倒百億最勝須彌盧。退一步踏翻無量無邊世界海。秪如不進不退三世諸佛歷代祖師並天下老和尚一齊乞命。正恁麼時。汝等諸人又向甚麼處轉身。若也轉得身吐得氣。不妨把手共行。其或未能。山僧有條通天活路布施諸人去也。擲拄杖下座。</p>
<p>元宵上堂。日月燈明佛互相為晝夜。亙古不相違。此夜最親切。最親切。年年正月半便是元宵節。壁上挂燈籠。空中懸寶月。嘉州大象趁光明。<span class='corr'>陝</span>府鐵牛生懽悅。休懽悅。看來也是證龜成鱉。</p>
<p>上堂。釋迦老子為一大事因緣出現於世。四十九年三百餘會。鼓兩片皮橫說豎說。為之度生。達磨大師十萬里航海而來。少室堆堆冷坐為之求人。由是賺他斷臂安心。腰石舂米九上三登。不落因果。墮五百生野狐不昧因果。脫野狐身。呵呵雲在嶺頭閒不徹。水流澗底太茫生。喝一喝下座。</p>
<p>應請退院上堂。說進說退。無端妄分彼此。若也進退兩忘。自然打成一片。所以道。盡乾坤大地是個院子。溪山雲月為知<span class='corr'>己</span>，更嫌何地不風流。拄杖橫肩得自由。秪如卻允人情。應時及節一句作麼生道。千江有水千江月。萬里無雲萬里天。</p>
</div>
<p class='juan'>善一純禪師語錄卷第一終</p>
<div class='div-w'><p class="pre">　<span class='note-inline'>(信官龍元敘<br/>　比丘體若　天眼　天眉　天璧　觀止<br/>　　　止莽　悅莽　玉嬋　葉莽　體莽<br/>　　　妙峰海脈　海藏　悟極　寂福<br/>　　　寂性　寂同　海源　無極　海通<br/>　　　學愚　學正　心智　照瑩　性德<br/>　　　興悟　興徹　大見　明印　明戒<br/>　　　寂文　尼照悟<br/>　　武原陳子蘭書　　　　　　嘉興　　　刊<br/>　康熙癸未季秋　穀旦　板存嘉興楞嚴寺藏房)</span></p>
</div>
</div><!-- end of div[@id='body'] -->
</body></html>