<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>斌雅禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>斌雅禪師語錄卷下</p><p class="byline">侍者源清記錄</p>
<div class='div-other'><a id='mulu13' /><p>漢中西鄉紳衿楊克生，率眾請師住洪崖，上堂。「法界隨緣別有家，諸天垂幔盛金沙，眾中誰是知音者？敵聖場中奏樂笳。有麼？有麼？」僧問：「正令既揮，洞口釣竿垂向灘頭，燒尾錦鱗如何得取？」師云：「乘風破浪，負命吞鉤。」進云：「垂絲千尺，意在深潭，鐵額銅睛，如何抵對？」師云：「萬頃煙波，一天風月。」進云：「恁麼則禹門三級浪，平地一聲雷。」師打云：「未經點額，難免暴腮。」問：「武子煙霞即不問，洪崖返照是如何？」師云：「風清花木秀，薄暮影篩金。」乃云：「煙消松竹翠，境靜野人閒，白日倚岑樓，碧天映流水，萬朵奇峰頻入座，千般野色上禪關。當此之際，還是把住是？放行是？放行，未免起模畫樣，頭上安頭；把住，亦是徐六擔板，不通權變。且道：畢竟如何？」擲拂子，云：「阿辣辣，阿辣辣，五九未盡，今朝臘八，挂角羚羊不露蹤，無位真人罩雪甲。」</p>
<p>轉《華嚴》，張參府請上堂。師云：「功成果滿，勝事<span class='corr'>已</span>畢，各自歸家，多少省力。未得舒光展彩，更聽陽春雪曲。袈裟繚亂，鐘鼓交集，普天匝地建法幢，百草頭上通消息。洪崖洞口，樓閣參天，碧油江上，波翻浪急。七處九會，潑油救薪，五十三人，畫蛇添足。干戈叢裏太平基，放去收來無縫罅。」豎起拂子，云：「一處通，千處通；一法明，萬法明。不用尋行數墨，何須日下挑燈？大家看取題目。」拽拄杖，下座。</p>
<p>如曇為轉經，請上堂。僧問：「經有經師，論有論師，和尚陞座，說箇甚麼？」師云：「借婆衫子拜婆<span class='corr'>年</span>。」乃云：「大千經卷微塵中，妙智圓明量莫窮，風動水流活鱍鱍，青天白日脫羅籠。黃面漢袖手旁觀，碧眼胡亡鋒結舌，山僧如何動著？不見昔有一婆子令人請趙州和尚轉藏經，州即下禪床遶一匝，寄語婆云：『轉藏經<span class='corr'>已</span>竟。』婆云：『此來請轉全藏，為甚只轉半藏？』」師云：「趙州雖是機輪活脫，撥轉關捩，只知順水推舟，不能逆風把舵。當時，何不待他道：『因甚只轉半藏？』便云：『向下文長，付在來日。』敢取婆子知恩有地，信受奉行。今日如曇修建水陸道場，七晝圓滿，特請山僧轉妙法輪。到這裏，直得隨例效顰，也不鋪文演義、列段分科，亦不遶禪床，管教半字、滿字一時完畢。」以拂子畫圓相，云：「融通三世，囊括古今，在天成象，在地成形，日月為照臨，四時作寒暑，有情則四生異<span class='corr'>類</span>、蠢動含靈悉稟威光，無情則萬象森羅、山川林藪當陽顯露。所以道：塵說、剎說、熾然說，無間歇。諸仁者！不用如何若何，便請回光著眼，管取心華發明，照十方剎；其或未然，重下註腳：桃柳吐芳春，香氣撲行人，野火燒荒逕，山田放麥青。鐘鼓邀天際，風幡動遠聞，龍藏元無法，林間卻有僧，相將來一會，共轉無上輪。」乃高聲唱云：「大眾！拈過經本來。」</p>
</div>
<div class='div-other'><a id='mulu14' /><p>丙辰十月十五日，山西陽城侍御衛公淡足諧眾紳衿請師住開明寺。上堂，拈啟示眾，云：「此即是護法宰官眼睛、林下道人鼻孔，利似刀頭滴血，嚴如烈火消冰，無端落在開明，拈起則諸天合掌，放下則頑石點頭，有如是自在威光。會得的，用有千差，體無二致；不會者，淨聽一心，卻煩表白。」宣畢，以拂子召眾，云：「消息飛來也大奇，陽春白雪報先知，單刀直入尋常事，誰解當陽奪鼓旗？」僧問：「舊時家風即不問，開明堂上事如何？」師云：「踏破澄潭月，花開劫外春。」乃云：「向上路，沒關欄，撞頭磕額是青天，道曠無涯談不盡，光陰有限且隨緣。無高下，絕言詮，靈山結就金剛種，逢人秪可豎空拳，既得金湯宏外護，大家重整渡頭船。然美則美矣，且到岸歸家一句作麼生？」豎拂子，云：「風力扶帆不用棹，笛聲喚月照陽城。」</p>
<p>說戒，侍御衛公率眾請上堂。拈香祝聖，云：「龍飛虎變，億兆沃撫字之勳；象駕猊臺，九有飲慈悲之化。國運泰，法運斯泰，表裏相扶；萬乘尊，三乘亦尊，文軌一致。法制禁令振作千古之綱常，戒定慧光陶鎔萬機之程憲。故此期玉葉傳宣玉偈，必金輪輔佐金湯力，藉外緣道方成辦。山埜生平魯拙，道行荒唐，秪可嘯傲雲山，坐消白日。忽地林木驚震，崖穴難藏，因而策杖雲中，轉身陽澤。適承侍御衛公移玉來山，一語投機，遺玉帶法緣，偶爾三生有幸話盤陀，可謂狹路相逢實難能。逭開建百日禪期，大整策勤爐[革*(苟-口+用)]，肇自今日為始，克期功完，於內所修功德，用酬帝主深恩，當報檀那厚德，伏願一人萃祉，萬壽無疆，揜坤絡以還醇，更乾維而獻款。考盤碧澗，葛天無懷之民同謳禹甸；擊壤青野，枕石漱流之士共誦堯<span class='corr'>年</span>。功被剎塵，利及恩有。當山請主、在會檀那，心燈耿耿，共佛日以長明：福海洋洋，亙劫石而永固；諸山大眾、雲水高人，心城完固，戒珠輝煌，法海澄清，禪天朗耀。」</p>
<p>驀拈拄杖，云：「道出平常，聲色堆頭埋沒家寶；理該頓漸，建化門中權實並行。止持作犯、輕重開遮，亦是空中鳥道、水底魚蹤，又向何處摸索聻？」復擊禪床，云：「蛇吞鱉鼻，虎咬大虫，八兩半斤，十尺一丈，且道：是直釣江皋耶？隨波逐浪耶？」乃喝一喝，云：「拈過一邊，引出受戒。」</p>
<p>一如禪人請上堂。乃云：「雪清梅古，霜肅草枯，路上行人寒灰撲面，江邊漁父簑笠隨身。風頭硬，絲綸別，教綱頹，玉石分。三家村裏喜的是轟轟烈烈，十字街頭厭的是冷冷清清，正覺山前三嘆奇哉，開明會裏一期方便，東弗于逮、西瞿耶尼、南閻浮提、北鬱單越，那箇腳跟不點地？上及有頂，下至無垠，四溟六合，九埜八荒，誰家門戶不朝天？因甚十箇拈起，五雙不會？良由一念俄興，便有許多岐路。」豎拂子，云：「悠悠鼓樂震山林，繚亂天花和佛聲，目擊道存無箇事，試看白鷺立寒冰。」擊禪床，下座。</p>
<p>建福寧寺，開光，上堂。「鬧藍中立宗旨，叮叮當當；平地上起孤堆，活活鱍鱍。裁長補短，捨繩墨而白手成家；取方就圓，任老成而赤心衛法。繁興大用，舉必全真，一毛端上現微塵數香水海，一香水海現微塵數剎土，一剎土現微塵數諸佛，一佛座下現微塵數眾生，各各修因證果，悟自本心。今日高明同眾居士，以解脫手不費纖力拽轉黃面老人鼻孔，向此花街柳巷賣弄精神，酒令牌場三枚兩謊，紅樓窗外歌風嘯月，瑪瑙階前指東道西，鶡絃鐵撥紫檀槽，石城金闕紅牙板，彈的彈、拍的拍，恤可的惹起馬拂子出來道：『我也向錦上鋪花，江頭賣水。』打箇[跳-兆+孛]跳，云：『無礙淨光皎然不昧，有為色相日用自如，函蓋乾坤，貫通今古，類聖凡，齊物我，無有不被其光者。』」呵呵大笑，云：「又是缽盂安柄，矢上加尖。」震威一喝，云：「有眼者見，有耳者聞。水晶宮裏提燈影，黑漆園中放烏雞，看便易，摸去難。」</p>
<p>何繩傑薦考，請上堂。「天高地厚也成壞，日月星辰也昇墜，山遙海闊也榮枯，四生異類也輪迴，萬紫千紅也遷卸，惟有髑髏雙眼睛，炯炯光明超劫外，即此便是對樓何居士放身命處，山僧為汝當陽顯露了也。者裏見得徹去，勘破生死關頭，步步蓮華棒足，遊戲涅槃路上，頭頭本地風光，豈拘晚年向道？淨念專持，了妄歸真，即心是佛。」畫圓相，云：「向上全提一句作麼生道？那邊不住空王殿，怎肯耘田向日輪？」</p>
<p>盂蘭會，請上堂。乃云：「天公不作意安排，萬物生成有盛衰，罪福因緣誰定體？浮雲起滅自張乖。婆娑人世空魚碌，幻海靈源假聖垓，采菽尚云思報本，知人烏不共哀哉。君不見？慟嚴親之裒，門人盡廢蓼莪詩；泣慈母之修，鄰里<span class='corr'>已</span>收桑柘社。哀傳海島，感薤露之易晞；恨切林皋，惜風木之不靜。長夜臺百<span class='corr'>年</span>岑寂，青松宅千古凄涼。斯時也，蟬音送暑，蟋蟀鳴秋，古木吟風，蒼梧滴淚。於戲！慎終追遠，罔極恩大難酬，因建盂蘭勝會，水陸祗筵，萬物超昇，千祥駢集。」震威一喝，云：「者些話端向何處說起？善之與惡相去何若？唯之與阿相去幾何？鐵圍山、彌勒院，豎連上下；鑊湯鍋、清涼池，橫結寒溫。但能一念回光，熱惱頓然解脫。」呵呵大笑，云：「蕩蕩乾坤，陶凡鑄聖；團團日月，磨古篩今。拶得虛空無用處，布袋盛來上秤稱，驢唇先生謂我錙銖有眼，阿修羅王謂我水乳不分。分不分，功德天、黑暗女，有智主人二俱不取。」豎起拂子，云：「大眾！試看法界冤親，盡向不動筵中各證無生去也。狻猊倒跨石獅子，白牯牽車駕鐵牛，鞭起夕陽何處是？明月蘆花兩岸秋。」下座。</p>
<p>水陸會，請上堂。師乃云：「綠醉林園岸柳嬌，冰消玉砌起春潮，寒烏陌上啼荒塚，野老風前淚寂寥。白日挑燈禳罪福，黃昏畫地躲蕭曹，萬<span class='corr'>年</span>一念無生<span class='corr'>已</span>，徒把青蚨貫紙燒。大眾！此清明<span class='corr'>佳</span>節之即事也。原夫真妄本空、冥陽絕待，由識情之未破，赴湯火之迷源，殊形異報，苦樂多般。人天賦尊貴之質，倉茫易過；含識處卑微之域，姑息何宜？滅火抽薪之未能，揚湯止沸而<span class='corr'>已</span>矣。忘岐路之羊，拂袖歸來尋活計；失蕉下之鹿，當陽進步問長安。是以先聖哀矜，屈垂方便，示枯藤於井邊，埋毐鼓於當道，致使聞聲向道，觸境回心，施有限之錢財，作無窮之利益。麥中有麵，饅頭䭔子信手拈來；米裏無沙，香珍玅饌滿盤托出。三世諸佛普同供養，十方羅漢任意飽餐。多寶如來彈指一聲，馬面牛頭詫詫訝訝傳佛號；目連尊者振錫三下，刀山劍樹淅淅瀝瀝化蓮池。惟有賓頭盧策起眉毛，長汀子打開布袋。」呵呵大笑，云：「真箇好道場，凡聖平等，幽顯均霑，四衢通泰，六合安然，因甚又有尊貴自在、醜陋不堪？正是春色元無高下，花枝各有短長。山僧今日不辜眾請，重為發揮去也。」以拂子畫○相，云：「大哉乾元，萬物資始，雲行雨施，品物流形。清明終始，六位時成，首出庶物，萬國咸寧。兩輪日月，萬象森羅眼；一個乾坤，六道輪迴坑。」喝一喝，下座。</p>
<p>師初度日，浩然高鎮臺請上堂。「天之蒼蒼，日月五星垂其光耀；地之茫茫，塊然嶽立列其藩疆；海之洋洋，靈源萬泒利其消長；物之昌昌，陰陽造化遂其生方；聖之皇皇，道德仁義振其綱常。兩間六合稟血氣者，人之最良，可以超凡入聖，獨證真常，隨緣不變，體露堂堂，何為乎棄本逐末，恣意遨遊，不達本地之風光？有向疆場中走馬，刀頭見性；有從詞林內安身，筆陣鋒鋩；有十字街前撞著，你東我西；有百花叢裏錯過，說青道黃。然雖頭頭自在、物物全彰，會得的，途中受用，兩袖飄揚；不會的，乾坤落落，煙水茫茫，弄到結角羅紋處，木落歸根一夜霜。咄！莫將舀溪杓柄喚作渡海浮囊，雪裏粉易分，墨中煤難辨，水中擇乳須是鵝王。眾中還有別緇素的麼？」擊禪床，云：「東君昨夜布天章，明月蘆花應小陽，江上漁翁橫釣，雲間牧子挂羚羊。那吒析骨機先負，演若迷頭心自狂，兔角龜毛收拾盡，單刀何故不承當？」</p>
<p>裴增瑞薦嚴，請上堂。「大事未明，如喪考妣；大事<span class='corr'>已</span>明，亦如喪考妣。試問大眾：大事未明，如喪考妣，宜然；大事<span class='corr'>已</span>明，亦如喪考妣，何也？在舍只言為客易，臨筌方覺取魚難。敬台居士昆玉者，託跡於晉、營業於秦，直直朴朴、老老成成，情同鏡花水月，事有偏正攸分，因念手足難折，一慟相繼而行，人世<span class='corr'>已</span>畢，後裔崢嶸，然冬溫夏清之儀未備陳歡於膝下，生事死葬之禮用表人子之竭誠。咄！豈不聞？懸崖撒手自肯承當，到此始信希夷消息。盡俯仰，逗靈源，芙蓉金色麗，蘆花白雪寒，音容常在世，覿面不相謾，擬欲求玄會，十萬億八千。還識令先嚴去住麼？今日稱風轉柁、順水推舟去也。云何幻滅復還生？幻妄紛飛強立名，輥到幻緣情盡處，蓮池寶所岸先登。靈根脫略歸真際，光範隨機入普門，萬象森羅談不二，大千沙界是慈親。」</p>
<p>太平寺，上堂。「祗園基本固，因人有差別，延促任其時，興廢無常格，巧出異見生，拙盡光愈烈。傀儡棚暗中提線索，疑殺門外金剛燈，影子人前賣俊俏，笑倒現身彌勒。崑崙頂上彩雲飛，大洋海底紅輪熱，直待漏盡人希，方才有個休歇。者樁公案其來久矣。看看：香積塵封，三門艸長，野狐向佛頂上著屙，蜘蛛在屋簷頭結網。幸爾一夥血性漢，燒乾矢橛，整破沙盆，福寧不忍袖手旁觀，大家添鹽合醋。」豎拂子，云：「旭日照南薰，清光曜城郭，風靜覺花榮，春暖靈臺潔。梵音祝紫宸，文運彰明德，仙官拂舊苑，和氣報新捷。天開大有<span class='corr'>年</span>，孔禍俱殄滅，千古樂唐虞，眾星皆拱北。玉兔臥寒梅，金烏掃殘雪，太平新氣象，不用頻饒舌。」</p>
<p>張天福為考妣發引，請師對靈小參。「苦海波濤萬丈深，用誰經濟出沉淪？心光獨露元非有，不動圓明徹底清。此是當人分中出生入死游戲之場，夙具靈根的，其間立身行道，左右逢源；蕩而忘返者，可中望洋太息，抱石投淵，焉有不受淪溺者哉？越吾居士生平幹直，賦性溫良，處仁義之鄉，秉寬和之量，好善樂施，不倚他人門戶，知非改轍，參詢自<span class='corr'>己</span>原頭，棄世間，轉身拶入如來藏，脫凡情，浮生<span class='corr'>已</span>踞涅槃城。慈慎王氏雖乾道淑德先後相違，喜今夕良宵，一時津送堂前麟翼，躄踊焚香。於戲哀哉！昊天罔極，生不能蹈泣竹臥冰之高躅，死亦愧追鬻身返哺之遺風。斯時也，掬星海之銀漿，典蘭山之白雪，攬大塊為靈床，烹萬彙作盤餐，曷能酬其萬分之一也？由是敦請山僧當陽開導。」豎拂指棺，云：「林園寂寂臥高臺，流水落花逝<span class='corr'>已</span>哉，兩岸紅塵消息淨，郎忙歸去託蓮胎。」</p>
</div>
<div class='div-other'><a id='mulu15' />
<p class='h1'>偈頌</p>
<div class='div-orig'><p>勝思惟梵天問不退轉天子云：「我常於此佛國土，不曾見汝。」</p>
</div>
<div class='div-commentary'><p style="margin-left:1em">西風括夢入園林，搖落黃花滿地金，待到天明開兩眼，看來真箇可憐生。</p>
</div>
<div class='div-orig'><p>那吒太子析骨還父、析肉還母，然後現本身為父母說法。</p>
</div>
<div class='div-commentary'><p style="margin-left:1em">殘雲<span class='corr'>斂</span>盡山光寂，秋月臨空宇宙新，雪後寒松增晚翠，猿啼青嶂一聲聲。</p>
</div>
<div class='div-orig'><p>無著問天親：「人間四百年，彼天一晝夜，彌勒於一時中成就五百億天子證無生法忍。」</p>
</div>
<div class='div-commentary'><p style="margin-left:1em">岸柳拂開春世界，嶺梅笑破歲寒心，錦鱗落在漁人手，棹入蘆花罷問津。</p>
</div>
<div class='div-orig'><p>布袋和尚。</p>
</div>
<div class='div-commentary'><p style="margin-left:1em">貧家搬弄沒來繇，囊內虛空骨董多，萬物自收仍自放，蘇盧悉利莎婆訶。</p>
</div>
<div class='div-orig'><p>普化振鐸。</p>
</div>
<div class='div-commentary'><p style="margin-left:1em">風流公子掣顛狂，白日青天喊畫堂，卻被傍觀看破了，至今無地著慚惶。</p>
</div>
<div class='div-orig'><p>南泉斬貓。</p>
</div>
<div class='div-commentary'><p style="margin-left:1em">千古南泉老作家，是非海裏驗龍蛇，休誇雪<span class='corr'>刃</span>揮來疾，戴角擎頭意更賒。</p>
</div>
<div class='div-orig'><p>忠國師因肅宗帝問：「如何是無爭三昧？」師云：「檀越踏毘盧頂上行。」</p>
</div>
<div class='div-commentary'><p style="margin-left:1em">白玉池中開菡萏，黃金殿上湧毘盧，萬邦有道歸王化，一亙無私境象殊。</p>
</div>
<div class='div-orig'><p>身心一如。</p>
</div>
<div class='div-commentary'><p style="margin-left:1em">雲收野翠涵空碧，月照瀟湘徹底清，塞北江南無限意，蘆花深處釣舟橫。</p>
</div>
<div class='div-orig'><p>香嚴獨腳頌。</p>
</div>
<div class='div-commentary'><p style="margin-left:1em">嚼碎珊瑚枝噴月，翕乾滄海吐明珠，填溝塞壑難相委，喪命龜哥為負圖。</p>
</div>
<div class='div-orig'><p>趙州問僧：「喫粥了也未？」</p>
</div>
<div class='div-commentary'><p style="margin-left:1em">喫粥了也洗缽盂，一回堪笑一堪悲，古岸無人空寂寂，滿江風月露家私。</p>
</div>
<div class='div-orig'><p>趙州在南泉井樓上打水次，見南泉過，便抱柱云：「相救，相救。」</p>
</div>
<div class='div-commentary'><p style="margin-left:1em">禍福無門本自招，高懸轆柱口嘮忉，雖然救得窮生命，不墮眉鬚落盡毛。</p>
</div>
<div class='div-orig'><p>路逢達道人，不將語默對。</p>
</div>
<div class='div-commentary'><p style="margin-left:1em">覿面逢渠渠不識，撩天拄杖黑如漆，大家把手過西秦，夾路桃花煙雨羃。</p>
</div>
<div class='div-orig'><p>皓月當空。</p>
</div>
<div class='div-commentary'><p style="margin-left:1em">盈盈霜夜一輪寒，見道分明總不堪，影落瑤池休悵望，嫦娥醉倚玉欄干。</p>
</div>
<div class='div-orig'><p>庭前柏樹子。</p>
</div>
<div class='div-commentary'><p style="margin-left:1em">騷士才高藝過人，辭鋒筆力妙通神，生成一幅<span class='corr'>佳</span>山水，點畫分明似不真。</p>
</div>
<div class='div-orig'><p>臨濟因定上座問佛法大意。</p>
</div>
<div class='div-commentary'><p style="margin-left:1em">撥艸瞻風不涉程，芒鞋踏破萬溪雲，懸岸[跳-兆+孛]跳逢知<span class='corr'>己</span>，鏤骨銘[月*幾]報大恩。</p>
</div>
<div class='div-orig'><p>仰山指雪獅子云：「還有過得此色者麼？」雲門云：「當時但與推倒。」雪竇云：「雲門只解推倒，不能扶起。」</p>
</div>
<div class='div-commentary'><p style="margin-left:1em">相逢打鼓弄琵琶，縱奪臨機老作家，倒跨泥牛吹鐵笛，聲聲清韻落梅花。</p>
</div>
<div class='div-orig'><p>五祖演鐵酸餡。</p>
</div>
<div class='div-commentary'><p style="margin-left:1em">野水連天一色秋，風吹日炙憩峰頭，貧兒不解尋生計，錯把砒霜當赤鏐。</p>
</div>
<div class='div-orig'><p>牛過窗櫺。</p>
</div>
<div class='div-commentary'><p style="margin-left:1em">嘯月眠雲始自由，無端拂跡尾難收，若將此話逢人舉，笑倒菴中老比丘。</p>
</div>
<div class='div-orig'><p>華嚴上堂，云：「大眾！若是臨濟、德山、高亭、大愚、鳥窠、船子兒孫，不用如何若何，便請單刀直入。」</p>
</div>
<div class='div-commentary'><p style="margin-left:1em">橫吹玉笛出雲霞，月白風清音韻賒，無限落花隨水去，夕陽春色潑天涯。</p>
</div>
<div class='div-orig'><p>雲菴居洞山，僧問：「《華嚴論》云：『以無明住地為一切諸佛不動智。』」</p>
</div>
<div class='div-commentary'><p style="margin-left:1em">眼高千古蓋乾坤，一笑無歸海嶽渾，燕語鶯啼明歷歷，徒將肝膽向人傾。</p>
</div>
<div class='div-orig'><p>德山托缽。</p>
</div>
<div class='div-commentary'><p style="margin-left:1em">金毛獅子玉麒麟，踢踏翻騰宇宙紛，萬里山河平似鏡，歸來頓覺一身輕。</p>
</div>
<div class='div-orig'><p>玄沙汝虎。</p>
</div>
<div class='div-commentary'><p style="margin-left:1em">四海煙消波浪靜，霜天午夜月輪輝，山前猛虎當途踞，多少行人沒路歸？</p>
</div>
<div class='div-orig'><p>黃蘗噇酒糟話。</p>
</div>
<div class='div-commentary'><p style="margin-left:1em">大唐國裏無禪師，綠水青山休更疑，竹杖化龍歸去也，獃郎尤自眼[睊-月+虫][睊-月+虫]。</p>
</div>
<div class='div-orig'><p>百丈野狐。</p>
</div>
<div class='div-commentary'><p style="margin-left:1em">珠走盤兮盤走珠，天師門裏賣桃符，野狐跳入金毛隊，五百生前不丈夫。</p>
</div>
<div class='div-orig'><p>岩頭在甘贄家過夏，把針次。</p>
</div>
<div class='div-commentary'><p style="margin-left:1em">無端白日遭山鬼，糾得渾家沒奈何，打破當門生鐵限，和光混俗興偏多。</p>
</div>
<div class='div-other'><a id='mulu16' />
<p class='h2'>復提臺何公</p><p style="text-indent:0em" class="lg-abnormal"><div class='lg-row'>淥水稽天興未窮，江城環繞梵王宮，攜笻暮向青山裏，旌蓋朝逢紫陌中。拂袖溪邊譜竹石，觀星臺上醒魚龍，賢侯莫問雲間意，指日堪乘破浪風。</div>
</p></div>
<div class='div-other'><a id='mulu17' />
<p class='h2'>壽浩然高鎮臺</p><p style="text-indent:0em" class="lg-abnormal"><div class='lg-row'>臂輔神京古夏州，長城萬里屬君侯，狼煙久靖歸旗鼓，龍塞常清任鎧鍪。般若聚光雄武健，金剛發焰傑風悠，長生珠就齊元會，不老丹成貫斗牛。天賚彤盧新北寵，陛陳韜略壯西猷，三公珥筆麒麟下，記取功宗萬古留。</div>
</p></div>
<div class='div-other'><a id='mulu18' />
<p class='h2'>贈欽鄰王鎮臺</p><p style="text-indent:0em" class="lg-abnormal"><div class='lg-row'>玉鞭才出鎮湖嘉，金菊芙蓉奐彩霞，儘有清風盈兩袖，且無積雪獻雙花。挽迴世運宜公直，欲渡閻浮泛德槎，大地如棋輸玅著，長天一劍倚雲斜。</div>
</p></div>
<div class='div-other'><a id='mulu19' />
<p class='h2'>壽楊太守</p><p style="text-indent:0em" class="lg-abnormal"><div class='lg-row'>琴臺嘉譽遍巖疆，處處風聲景慕揚，德頌清明前召杜，理稱平恕古龔黃。邊猷協帝桃千熟，善政同天液自香，體鑄金剛因念靜，慧成般若為心光。盆冤洗處于門大，棠蔭清時召政昌，才懋吾鄉君獨盛，佇看丹鳳下天章。</div>
</p></div>
<div class='div-other'><a id='mulu20' />
<p class='h2'>山居韻</p><p style="text-indent:0em" class="lg-abnormal"><div class='lg-row'>獨步岩前倚杖黎，由來清興謾施為，生涯隨分珍無價，得意攀緣璧有玼。輸我菴中消白晝，任他門外入多岐，東風嶺上拖雲過，喚起山童拾紫芝。</div>
</p><p style="text-indent:0em" class="lg-abnormal"><div class='lg-row'>空山寂寂路橫斜，萬種天然總莫誇，怪石披雲形似虎，蒼藤臥雪影非蛇。澗外狂猿爭遶樹，林中小鳥亂啼花，閱盡世情難比擬，茅堂高枕老煙霞。</div>
</p><p style="text-indent:0em" class="lg-abnormal"><div class='lg-row'>垢面灰頭忘歲月，疏籬小屋我甘休，且無丹壁邈青竹，肯向紅塵弄直鉤。道曠乾坤彌宇宙，養高泉石傲王侯，霜鋒氣燄閒之繞，徒把光陰付白頭。</div>
</p><p style="text-indent:0em" class="lg-abnormal"><div class='lg-row'>自從躡足超方外，直至而今無可疑，七尺烏藤隨出處，三間茅屋任棲遲。窮通萬法元非有，掃盡千岐秪在斯，海上同參猶未至，頻開竹戶待阿誰？</div>
</p></div>
<div class='div-other'><a id='mulu21' />
<p class='h2'>與璞姑范居士</p><p style="text-indent:0em" class="lg-abnormal"><div class='lg-row'>道在人弘不用猜，詩書禮樂倩誰該？世情塞絕玄機妙，造化翛然眼豁開。為覓箇中緣未遇，萍逢知<span class='corr'>己</span>可頻來，禪林此日驚秋矣，擔荷還須過量才。</div>
</p><p style="text-indent:0em" class="lg-abnormal"><div class='lg-row'>撲落空天始盡頭，寒螿寂寂暗驚秋，日疑山斷聯雲補，月愛漚和線玉鉤。鴈字難修方寸語，溪聲可瀉故人酬，他年記得盤桓處，太白湖中起石尤。</div>
</p></div>
<div class='div-other'><a id='mulu22' />
<p class='h2'>為起潛沈儒學</p><p style="text-indent:0em" class="lg-abnormal"><div class='lg-row'>相逢抵掌話殷勤，言外窮通千古心，道在動中明有句，詩從靜裏合無聲。忘機誰謂簟瓢樂？得意元來富貴輕，覷破浮生如幻夢，漆園花木草森森。</div>
</p></div>
<div class='div-other'><a id='mulu23' />
<p class='h2'>為王參府</p><p style="text-indent:0em" class="lg-abnormal"><div class='lg-row'>高齋且得遣時光，偶接佳章逸興長，塔老雲閒籠碧漢，春深野色噴寒香。湖天窈窕空流翠，鳥樹依稀任性狂，一曲漁歌隨適水，好將杯度宿煙浪。</div>
</p></div>
<div class='div-other'><a id='mulu24' />
<p class='h2'>壽漢南鍾太守</p><p style="text-indent:0em" class="lg-abnormal"><div class='lg-row'>吐鳳文成腹五車，丹心片片赤城霞，黃堂半接青瑤嶼，皂蓋平侵紫玉葩。宦海若能乘寶筏，飛仙何必泛靈槎？遙瞻函丈餘佳氣，百谷三山介壽華。</div>
</p></div>
<div class='div-other'><a id='mulu25' />
<p class='h2'>別徐牧主</p><p style="text-indent:0em" class="lg-abnormal"><div class='lg-row'>寒粟枝枝遞遠香，攜笻獨步入微茫，幾家漁火明沙淺？一片征帆掛水長。紫塞風搖黃葉雨，碧天雁送玉門霜，生涯未按煙波趣，白髮休嫌鏡裏傷。</div>
</p></div>
<div class='div-other'><a id='mulu26' />
<p class='h2'>壽亮采師元戎</p><p style="text-indent:0em" class="lg-abnormal"><div class='lg-row'>饒有英聲與令名，將軍壽國之長城，風雷紫塞氛霾淨，雨露蘭山草木榮。能使河靈滋赤土，肯教旱魃誤蒼生，星明南極威光遠，不獨巖邊樂太平。</div>
</p></div>
<div class='div-other'><a id='mulu27' />
<p class='h2'>靈鵲花</p><p style="text-indent:0em" class="lg-abnormal"><div class='lg-row'>葳蕤凌漢表，引蔓樹聯紅，宿鳥驚芳豔，遊蜂戀綠叢。煙消青嶂外，翠鎖白雲中，風遞幽香遠，夤緣興未窮。</div>
</p></div>
<div class='div-other'><a id='mulu28' />
<p class='h2'>空谷傳聲</p><p style="text-indent:0em" class="lg-abnormal"><div class='lg-row'>送響傳空谷，圓音告大方，喬林驚鶴夢，幽澗動猿狂。南北互相應，高低不覆藏，分明千古韻，誰解別宮商？</div>
</p></div>
<div class='div-other'><a id='mulu29' />
<p class='h2'>與王參府</p><p style="text-indent:0em" class="lg-abnormal"><div class='lg-row'>寥寥論心地，虛靈一貫通，本無塵俗累，那更覓幽叢？指顧堪懿樂，歌歡<span class='corr'>羨</span>美風，長安千古意，君子道相同。</div>
</p></div>
<div class='div-other'><a id='mulu30' />
<p class='h2'>復劉參府</p><p style="text-indent:0em" class="lg-abnormal"><div class='lg-row'>杖錫西來遠，韜光入淨明，榮枯千種態，好惡百般聲。老大幾忘惓，時艱志亦誠，讀殘齊物論，搔首憶莊生。衛法心如鏡，秦臺萬里明，寒光驚白晝，淡質賦清真。對月憐山隱，臨軒喜玉觥，武林陳大爵，一醉悟三生。</div>
</p></div>
<div class='div-other'><a id='mulu31' />
<p class='h2'>贈武子山李文學</p><p style="text-indent:0em" class="lg-abnormal"><div class='lg-row'>西邑林園近，山城映水濱，蒼松鳴野鶴，古岸泊行人。果熟元都景，香飄漢苑春，上頭多隱士，相契我為鄰。形勝非凡俗，輕清信有緣，道存顏氏樂，性靜武真仙。魚躍金洋水，雲飛星子巔，坐觀龍虎嘯，別是一壺天。</div>
</p></div>
<div class='div-other'><a id='mulu32' />
<p class='h2'>壽鳳翔楊太守</p><p style="text-indent:0em" class="lg-abnormal"><div class='lg-row'>毓秀靈明宦海清，珠璣時雨澤黎民，丹書此日飛南極，願祝人間不老春。</div>
</p></div>
<div class='div-other'><a id='mulu33' />
<p class='h2'>復直指李公</p><p style="text-indent:0em" class="lg-abnormal"><div class='lg-row'>禹門破浪策雲騧，旌旆雄藍喜色嘉，幾點河山頻入座，海天蕩漾樂無涯。</div>
</p></div>
<div class='div-other'><a id='mulu34' />
<p class='h2'>別太史李公</p><p style="text-indent:0em" class="lg-abnormal"><div class='lg-row'>玉堂深鎖正揮毫，門外飛旗似手招，公車此日登雲去，足下恒思萬里橋。</div>
</p></div>
<div class='div-other'><a id='mulu35' />
<p class='h2'>閱汪侍御水利碑</p><p style="text-indent:0em" class="lg-abnormal"><div class='lg-row'>古今誰探此源頭？浪潑千尋志未休，肯向急流砰砥柱，朔方經濟德難酬。</div>
</p></div>
<div class='div-other'><a id='mulu36' />
<p class='h2'>寄牧主徐公</p><p style="text-indent:0em" class="lg-abnormal"><div class='lg-row'>川原久不睹風珂，堂奧深深意若何？常把襟懷如鐵鑄，從他簾外事情多。</div>
</p><p style="text-indent:0em" class="lg-abnormal"><div class='lg-row'>霜林葉落見空山，踞地獅兒信飽參，長嘯一聲千萬里，也須旋首再加鞭。</div>
</p><p style="text-indent:0em" class="lg-abnormal"><div class='lg-row'>逢人秪管豎拳頭，有甚機關不自由？古鏡當臺涵萬象，光中豈礙白雲樓？</div>
</p><p style="text-indent:0em" class="lg-abnormal"><div class='lg-row'>不是心也不是佛，人生何自空勞碌？江南地暖好栽蓮，塞北風高難種竹。</div>
</p><p style="text-indent:0em" class="lg-abnormal"><div class='lg-row'>世間總沒箇閒人，好向忙時達本真，眨得眼來天又晚，這番錯過定難親。</div>
</p></div>
<div class='div-other'><a id='mulu37' />
<p class='h2'>偶成</p><p style="text-indent:0em" class="lg-abnormal"><div class='lg-row'>矮屋團團住有餘，四簷窗透遠天低，等閒唱罷陽春曲，流水高山和不齊。</div>
</p><p style="text-indent:0em" class="lg-abnormal"><div class='lg-row'>光陰迅速不停流，識浪奔催豈盡頭？箇事若還情未瞥，可憐虛喪好春秋。</div>
</p><p style="text-indent:0em" class="lg-abnormal"><div class='lg-row'>長空雁語動秋聲，葉捲西風影瘦稜，素志且隨甘寂寞，萬緣施設信天真。</div>
</p><p style="text-indent:0em" class="lg-abnormal"><div class='lg-row'>一帶山光繞畫屏，綠楊深處亂啼鶯，幾回意若歸岩谷，恐負當年一片心。</div>
</p></div>
<div class='div-other'><a id='mulu38' />
<p class='h2'>爆竹</p><p style="text-indent:0em" class="lg-abnormal"><div class='lg-row'>青天白月轉霜輪，兀坐忘緣定裏僧，驀地一聲轟宇宙，大千沙界露全身。</div>
</p></div>
<div class='div-other'><a id='mulu39' />
<p class='h2'>詠雪</p><p style="text-indent:0em" class="lg-abnormal"><div class='lg-row'>隴頭英蕊弄寒威，六出飄飄點翠微，抖擻冰懷無箇事，好將玉笛向陽春。</div>
</p></div>
<div class='div-other'><a id='mulu40' />
<p class='h2'>募緣</p><p style="text-indent:0em" class="lg-abnormal"><div class='lg-row'>白雲堆裏幾憨僧，垢面灰頭百不能，日飽三餐誰助我？肚皮撐破報君恩。</div>
</p></div>
<div class='div-other'><a id='mulu41' />
<p class='h2'>放生</p><p style="text-indent:0em" class="lg-abnormal"><div class='lg-row'>眾生佛性本皆同，撞入娑婆幻網中，不遇一番親切手，何時高舉出樊籠？</div>
</p></div>
<div class='div-other'><a id='mulu42' />
<p class='h2'>示玄宗都監</p><p style="text-indent:0em" class="lg-abnormal"><div class='lg-row'>牢關把住不通風，看破疑團生死空，赤手難探滄海月，翻身躍浪出河東。</div>
</p></div>
<div class='div-other'><a id='mulu43' />
<p class='h2'>示惺悟監院</p><p style="text-indent:0em" class="lg-abnormal"><div class='lg-row'>多年苦行向南參，一片身心不放閒，跣足歸來無箇事，荊姚當道看長安。</div>
</p></div>
<div class='div-other'><a id='mulu44' />
<p class='h2'>別幻如講主</p><p style="text-indent:0em" class="lg-abnormal"><div class='lg-row'>長歌一曲過西秦，善法堂前喜遇君，月白風清纔堪聽，何緣羯鼓動歸征？</div>
</p></div>
<div class='div-other'><a id='mulu45' />
<p class='h2'>示興周居士</p><p style="text-indent:0em" class="lg-abnormal"><div class='lg-row'>工夫不用尋方便，鐵壁銀山常現前，舉措自然無逆順，隨緣終日自乾乾。</div>
</p></div>
<div class='div-other'><a id='mulu46' />
<p class='h2'>與穎木禪師</p><p style="text-indent:0em" class="lg-abnormal"><div class='lg-row'>道濟時艱惜暮年，樞機正可任方圓，相逢喜是揮斤手，不弄絲綸<span class='corr'>已</span>自甘。</div>
</p></div>
<div class='div-other'><a id='mulu47' />
<p class='h2'>示不非禪人</p><p style="text-indent:0em" class="lg-abnormal"><div class='lg-row'>冰浮野水春將半，家火難容說一篇，惱我驀頭轟一掌，清風明月滿山川。</div>
</p></div>
<div class='div-other'><a id='mulu48' />
<p class='h2'>示含波禪人</p><p style="text-indent:0em" class="lg-abnormal"><div class='lg-row'>靈臺棒下走魚龍，去去江南白浪中，頭角崢嶸歸故里，且鋤雲月宿孤峰。</div>
</p></div>
<div class='div-other'><a id='mulu49' />
<p class='h2'>示融和禪人</p><p style="text-indent:0em" class="lg-abnormal"><div class='lg-row'>生平氣格不隨流，輕舟<span class='corr'>已</span>駕漢江頭，他時一陣東風起，不遇知人莫上鉤。</div>
</p></div>
<div class='div-other'><a id='mulu50' />
<p class='h2'>示一如禪人</p><p style="text-indent:0em" class="lg-abnormal"><div class='lg-row'>一卷毘尼閱未遍，偶來辭我謁普賢，象王徹斷黃金鎖，撥轉雲頭望漢川。</div>
</p></div>
<div class='div-other'><a id='mulu51' />
<p class='h2'>示定安禪人</p><p style="text-indent:0em" class="lg-abnormal"><div class='lg-row'>撥艸歸來理故居，雞冠如醉倚丹墀，豐林山下千竿竹，分咐高流正可棲。</div>
</p></div>
<div class='div-other'><a id='mulu52' />
<p class='h2'>寄羽陽檀越</p><p style="text-indent:0em" class="lg-abnormal"><div class='lg-row'>杖錫西來倚翠岑，山門寂寞冷如冰，石人望斷虛空眼，玉帶何殊萬里程？</div>
</p></div>
<div class='div-other'><a id='mulu53' />
<p class='h2'>示王守吾居士</p><p style="text-indent:0em" class="lg-abnormal"><div class='lg-row'>一機不透萬重山，力盡竿頭好著鞭，經得幾番風雨後，方知屋破見青天。</div>
</p></div>
<div class='div-other'><a id='mulu54' />
<p class='h2'>示黃居士</p><p style="text-indent:0em" class="lg-abnormal"><div class='lg-row'>朔風颺雪逗寒梅，快把心經念幾回，莫待上方鐘鼓靜，山頭月落五更催。</div>
</p></div>
<div class='div-other'><a id='mulu55' />
<p class='h2'>示相居士</p><p style="text-indent:0em" class="lg-abnormal"><div class='lg-row'>鳳落蒼梧玉漏長，芳城鼓樂正鏗鏘，盤陀有語曾叮囑，一箭秋雲桂子香。</div>
</p></div>
<div class='div-other'><a id='mulu56' />
<p class='h2'>示馮居士</p><p style="text-indent:0em" class="lg-abnormal"><div class='lg-row'>善財託跡在公門，中外靈明手眼親，放去收來雖任爾，上頭還有更稱尊。</div>
</p></div>
<div class='div-other'><a id='mulu57' />
<p class='h2'>示豁然維那</p><p style="text-indent:0em" class="lg-abnormal"><div class='lg-row'>漱流枕石甚奇哉，佛祖生擒一並埋，且聽白雲輕點首，喝天棒月出洪崖。</div>
</p></div>
<div class='div-other'><a id='mulu58' />
<p class='h2'>示明心禪人</p><p style="text-indent:0em" class="lg-abnormal"><div class='lg-row'>拂拂春風花雨寒，一層煙水一重山，水盡山窮方注腳，莫將影艸戲波瀾。</div>
</p></div>
<div class='div-other'><a id='mulu59' />
<p class='h2'>別汪二府</p><p style="text-indent:0em" class="lg-abnormal"><div class='lg-row'>漢臺西去雨濛濛，杜若香銷木槿紅，風捲襤毿雲外去，溪山何處不相逢？</div>
</p></div>
<div class='div-other'><a id='mulu60' />
<p class='h2'>仙人橋</p><p style="text-indent:0em" class="lg-abnormal"><div class='lg-row'>丹砂煉矣達先天，點石成金非偶然，不睹仙人雲色冷，空留橋道跨寒潭。</div>
</p></div>
<div class='div-other'><a id='mulu61' />
<p class='h2'>翠嵐亭</p><p style="text-indent:0em" class="lg-abnormal"><div class='lg-row'>萬紫千紅繞翠嵐，花凝玉露柳含煙，山亭寂寞幽香遠，好放閒情天地間。</div>
</p></div>
<div class='div-other'><a id='mulu62' />
<p class='h2'>四蓮菴</p><p style="text-indent:0em" class="lg-abnormal"><div class='lg-row'>迥出常流傍水隈，耽耽結就聖賢胎，愕然磕破霜花面，百歲徒勞一夢哉。</div>
</p></div>
<div class='div-other'><a id='mulu63' />
<p class='h2'>睹佛臺</p><p style="text-indent:0em" class="lg-abnormal"><div class='lg-row'>空王面目倩誰觀？但自回頭石也穿，岐路不忘終是錯，依稀紅日落西乾。</div>
</p></div>
<div class='div-other'><a id='mulu64' />
<p class='h2'>臥佛洞</p><p style="text-indent:0em" class="lg-abnormal"><div class='lg-row'>古洞清幽沒箇人，惟餘一座釋迦身，不知瞌睡年多少？門外新增百尺藤。</div>
</p></div></div>
<div class='div-other'><a id='mulu65' />
<p class='h1'>雜著</p>
<div class='div-other'><a id='mulu66' />
<p class='h2'>與柏提臺</p><p>「經行及坐臥，常在於其中」，此是黃面老人金口親宣，非山野杜撰之談，試請檀越向行住坐臥處直下回光，默默自看畢竟如何是我本來面目。正體究時，不得起念，動念即乖，孜孜切切，無論閒忙，休要放舍。看來看去、參來參去，參到心智路絕處，自然觸著磕著，心花發明，始信眉毛不離眼上，有甚奇特？這般事只貴單刀直入，切忌多途，又不用費力，費力轉不相應。所以古德云：「行亦禪，坐亦禪，語默動靜體安然。」若到與麼田地，正好尊居大位，獨踞公堂，萬里權衡，全歸掌握，一任佛、魔當前，直下坐斷，有何生死塵勞之念慮哉？</p>
<p class="head2">又</p>
<p>平涼聚首始終如一，居富貴中，不被富貴之所羅籠，於此大事因緣切切留心者，豈非堅固願力，曷能如是哉？初當任重事繁，未盡底蘊，既爾功成心靜，直須抖擻精神，徹頭徹尾，寧教日益日省，休要且信且疑。這般大事非當小緣，眾生迷此，輪轉三界，受無量苦；諸佛悟此，超諸有海，受殊勝樂。然苦樂雖殊，從迷悟之異途耳。</p>
</div>
<div class='div-other'><a id='mulu67' />
<p class='h2'>示柏善人</p><p>末世中學般若者，若河沙中求一粒，甚為希有，誠非夙植德本，焉能具此堅固信力？來云：「伏蒙慈示，少覺清涼，逆境現前，轉增迷悶，因繫金鈴於指端以為自警。」山埜道：「宦海浮沉，滾滾不息，一波纔動，萬波相隨，不究源頭，何日是了？須當猛著精彩，看個無字話頭，默默孜參，休要間斷。日久歲深，一切障礙自然冰釋，更須干頭進步，撒手懸崖，忽地心境俱空，機輪活脫，有何逆順苦樂堪為對待耶？」偈曰：「三界忙忙不暫停，珠簾靜揜道為尊，八面笙歌聞未徹，好將指上扣金鈴。」</p>
</div>
<div class='div-other'><a id='mulu68' />
<p class='h2'>為柏提臺</p><p>鷲嶺拈花展笑眉，箇中消息幾人知？西天此土有何及？路入皇都遇不識。堆堆九載坐少林，斷臂安心赤骨立。龐蘊當年問馬師，一口吸盡西江水。裴公捧佛覓安名，黃蘗一諾憑堪委。臨濟堂中王常侍，金屑入眼恐成翳。兜率悅徵無盡老，鼓寂鐘沉休去好。東坡玉帶鎮金山，昌黎末後遇大顛。香山居士白侍郎，卻從險機下承當。刀刀見血雨霖霖，諸子無為入五燈，天童會裏許多人，徑山點首默談真。這些活計沒人情，貴在臨時用得親，我來拽杖到涇原，白浪滔滔覓渡船。無端突出滄溟客，把斷要津去不得，一喝三日兩耳聾，莫教忘卻來時路。千七百箇老古錐，活捉生擒兩手付，法海悠悠翫莫涯，咄哉扶起中流柱。</p>
</div>
<div class='div-other'><a id='mulu69' />
<p class='h2'>復何提臺</p><p>臨行未得一敘，動在機先，恐落今時常套，惟高明諒之。遙瞻弘護，泉石光輝，紫柏形勝，漢治名藍，當稱大力，克建大功。惜乎，數經興廢，劫運使然。第所慮者，山空路峻，地險人遙，縱得已成，恐非長振。檀台身居顯位，惟道是公，指顧無非福國，何拘紫柏之盛言哉？華誕未遑躬祝，奈緣乍居破院，枕石初安，惟望南山翹首，合十致意。</p>
</div>
<div class='div-other'><a id='mulu70' />
<p class='h2'>為王鎮臺</p><p>緬惟檀臺福寧，雖未親挹丰度，然於郎君對晤之頃久矣。相見郎君臨岐，乞為親庭希福寧，寄數行開示：若論宗乘中，絕聖凡、無向背。古人於無向背、絕聖凡處建立者個眼目，是出格見解人，斬釘截鐵一句子；及乎纔加趨向，便墮途轍。若於趨向不得處，如銀山鐵壁，忽然觸翻最為快，便好去金戈鐵馬上按劍談禪，花月樓臺前提燈勦賊，庶是英雄本色，可云解脫道流，固不用饒舌矣。但始初下手，不無方便，欲入此個門頭，將自<span class='corr'>己</span>本有一段大事不假外求，表一切善為助因，遮一切惡為悟理，隨時隨處一物不容，<span class='corr'>勤</span>加勘驗，晨夕以之，如鑽木相似。到得勢窮力盡，突然爆出一段光景，也非佛、也非眾生，世界、身心廓然無間，總是一柄靈鋒寶劍，只在六根門頭鑑地暉天，無理不照、無事不閡，則於清嘯燕居、著衣放箸、發施號令、一切作為色色仍舊。到與麼田地，始有些子氣息，再去明眼尊宿門下捋虎鬚好。</p>
</div>
<div class='div-other'><a id='mulu71' />
<p class='h2'>復新安呂侍御</p><p>雲行鳥飛，自當莫測，承臺閣之宏護，荊棘重重，竿頭有路。彼時兩次遙函，料達臺端。已幸抵渭濱，正猶豫間，偶聞關河阻隘，因而卜靜於太行山中，日率諸子躬耕泥水之暇，搔首問天，烹泉聽月。將來晤對，未卜何期。然大位中正好秘固準提，標一心、照萬法，正<span class='corr'>己</span>率下，治君澤民，則大用全提，灼然應驗耳。臨楮不盡布覆。</p>
</div>
<div class='div-other'><a id='mulu72' />
<p class='h2'>復漢南鍾太守</p><p>黃菊將吐，丹桂飄香，美景良宵，不能再聆清誨，奈緣奪道會之不果也。承惠詩章，就乘捧讀，恍若山鼓瑤琴，輕清震蕩。向諭紫柏，勝遊山水奇絕，真乃漢鳳蟠龍，連雲砥柱。其如凋殘日久，溢目荊榛，似乎眾寡難支，多則艱濟，再為酌量可也。惟臺下悲願宏深，潛符密用，莫不以斯道覺斯民，任其高低普應、萬物得宜，則紫柏山場難逃治化矣。</p>
</div>
<div class='div-other'><a id='mulu73' />
<p class='h2'>復鳳翔楊太守</p><p>寒梅颺雪，碧水生冰，匝地香風，浸潤崖屋。與作雲間知<span class='corr'>己</span>，一段衷曲非口所宣。天地之化育，藉仁者以讚，成人者胡為不知，知而弗為艸木也。林間人慷慨無何，惟對青山白雲合掌加額，然山玉淵珠惟足下得之矣，烏用山埜之贅語乎？</p>
</div>
<div class='div-other'><a id='mulu74' />
<p class='h2'>郭真吾居士</p><p>威音王把箇乾淨鼻孔，無端教人嘲風弄月、炙地薰天，始終心不負人，一钁到底，其如正法眼藏鐵鏡昭然，蝦蟆蚯蚓努目生嗔，良可嘆矣。近時野干啾啾，爾等親遭毒手，切忌隨邪逐惡，三十年後此話大行。谿山元不間行人，風送寒雲楚夏分，擲下一枝塗毐鼓，他時海內有知音。珍重。</p>
</div>
<div class='div-other'><a id='mulu75' />
<p class='h2'>王守吾居士</p><p>欲行千里，一步為初。佛法無多子，久長難得人。既知不離這箇，快些著眼，且看這箇動靜承誰力？當著眼時，不要管他是真是假、會與不會，常住真心、諸苦因緣一齊付之江漢，單單舉個狗子無佛性話，看到伎窮力竭、知解情忘，驀直向前，更加猛利，忽若㘞地一聲，翻轉面皮，那怕他塵勞諸苦、恩愛牽纏，佛之一字吾不喜聞，豈不快哉？所以龐公云：「有亦不管，無亦不拘，不是聖賢，了事凡夫。」誠不誣矣，宜盡心焉。</p>
</div>
<div class='div-other'><a id='mulu76' />
<p class='h2'>寧夏眾居士</p><p>十數年還思棒頭痛處，可謂道愈遠而信愈篤，誠不虛矣。偶接書儀，備悉來意，但緣開明，山水可人，功果未竣，初題柱云：「碧沼蒼松，清貧埜鶴，堪為共寒峰古寺，憺泊閒雲不忍飛。」適予意耳。郭真吾拂袖西歸，老僧聞知，嗟嘆不<span class='corr'>已</span>。眾道友當念光陰倏忽，時勢逼人，大家猛著精彩，踏步向前，魚魚鹿鹿、囊囊藏藏，元是自家資本，非同外物，在翻轉筭盤、迴光檢點，麻三斤、布一疋，信手拈來，多少快意，會得是好生涯，不會休要放過。</p>
</div>
<div class='div-other'><a id='mulu77' />
<p class='h2'>觀音像贊<span class='note-inline'>(浩然高鎮臺請)</span></p><p>靈苗秀巧，根本榮初，圓通三昧，體用一如。衛法現天大將軍之身，持世作護國文明之主，道曠乾坤，恩施雨露，當陽垂手欲何為？獨步青雲緣救苦。大化歸仁焉，至善復云乎？悲心願力等虛空，明月秋江無透路，陽春白雪頌難齊，更有一樁奇特處。君不見？巍巍寒角醒蒼生，和氣氤氳動遠聞，遍界聲光藏不住，紅塵紫陌見觀音。咄！</p>
</div>
<div class='div-other'><a id='mulu78' />
<p class='h2'>接引像贊<span class='note-inline'>(蕭溥居士請)</span></p><p>西天逕不遠，金地鎖閻浮，指南圖極真，寶絲聯綠野。進如梭擲，退不機抽，聲前露臂，蓮下垂鉤。咦！光風霽月常如面，坦然到岸不須舟。</p>
</div>
<div class='div-other'><a id='mulu79' />
<p class='h2'>龍池幻老人真贊</p><p>高據貌床，橫拈楖栗，本無一法與人，一味攔腮劈脊，摟碎衲子頂門，開鑿人天眼目，雷轟電激而大用天旋，風行艸偃而驅耕奪食，禹門惡浪滔天，蝦蟹依前成隊。與麼為人，全身陷入無間地獄。</p>
</div>
<div class='div-other'><a id='mulu80' />
<p class='h2'>天童密老人真贊</p><p>神清貌古，雪鬢髼鬆，一條白棒，變化魚龍。名震海宇而雲自舒卷，德及含情而雨灑莫窮，一段恩光寫不盡，和煙捏碎太虛空。</p>
</div>
<div class='div-other'><a id='mulu81' />
<p class='h2'>風穴先師真贊</p><p>描亦不成，畫亦不就，夢幻空花，當陽漏逗。澄潭湛湛兮月滾金波，長天渺渺兮日麗星斗。道契威音、機圓混沌也徒然；壽尊無量、福等芥城元非有。肚裏無文，筆尖有口，吹毛鋒燄捷南薰，陷虎機深藏北斗。呵呵呵，沒來繇的川老叟，佛國天堂稱為領袖，地獄三途尊居上首。咄！</p>
</div>
<div class='div-other'><a id='mulu82' />
<p class='h2'>為徹宗長老舉火</p><p>時丁像季，佛法下衰，泛泛之流，紛紛皆是；求正見者，沙裏索金。昔年誨子寧去抱道老於雲壑，莫教輕蔑露向人前；今日方知慎初護末，原始要終，一段因緣誠謂本色。住山人全無刀斧痕，賀蘭千丈雪，黃河百尺冰，清光皎潔，去就分明，焦頭爛額重經煉，法雲垂手利群生。</p>
</div>
<div class='div-other'><a id='mulu83' />
<p class='h2'>為靈虛勤舊舉火</p><p>二十餘年追隨杖履，百千三昧常光現前，一片金石心許多堅固。行到此，脫卻舊衣裳，著上新衫子。快些來，莫遲至，大冶紅爐片雪飛，靈瑞光明照天地。</p>
</div>
<div class='div-other'><a id='mulu84' />
<p class='h2'>為常安勤舊舉火</p><p>昔行未踏上頭關，力盡身疲過漢南，三十年來無個事，一朝風火急如煙。安上座見麼？五蘊幻身，本來非有，百般手眼，惜自蹉跎。隨處受生，當處滅盡，人間、天上，有何不可？當陽迸出一輪紅，八面青山無處躲。</p>
</div>
<div class='div-other'><a id='mulu85' />
<p class='h2'>為瑞白知殿舉火</p><p>「依吾十載，受盡波吒，然雖苦樂逆順，貴在達本還源，薦得本地風光，是處通途活轍。到這裏，斬新下腳，白手安居，將謂蒼松晚翠，豈知黃菊先飄？昨日清晨放下土墼，瞥然歸去；今朝午後拈起火把，慟出山懷。傷哉，快哉。瑞白！末後一句致再叮嚀，生前得力處，正好脫體承當。」以火把打圓相，云：「烈火轟轟劈面來，煉得虛空全體露。」</p>
</div>
<div class='div-other'><a id='mulu86' />
<p class='h2'>為悟蓮舉火</p><p>踏遍萬重山，眼底無一物，禮佛祖作冤家，觀世事若碁局。清光揜袂，風生白屋，偶來入我爐[革*(苟-口+用)]中，煙飛火燼，惟餘一具青蓮骨。咄！</p>
</div>
<div class='div-other'><a id='mulu87' />
<p class='h2'>為契如舉火</p><p>海闊山遙羨玉鉤，蘆花影裏月為儔，十年未盡書窗苦，為子掀翻合自由。浪淨風停歸去急，轉身處處是蓮舟，心空及第忙于火，化樂天宮踏上頭。咄！</p>
</div>
<div class='div-other'><a id='mulu88' />
<p class='h2'>為晏參舉火</p><p>曾憶當年騎竹馬，者廝游戲真非假，黃<span class='corr'>粱</span>未熟五更寒，夢裏率然歸去也。</p>
</div>
<div class='div-other'><a id='mulu89' />
<p class='h2'>為源密庄頭火</p><p>斫青山，鋤明月，插荒畬，曬晴雪。出作入息，曷辭冒雨衝風？暑往寒來，且喜道心似鐵。成個血性男兒，惜乎光陰催迫，歸去來兮絕離微，聽吾示汝安身策，常寂光中徹本原，火裏翻身天地闊。</p>
</div>
<div class='div-other'><a id='mulu90' />
<p class='h2'>毛賢徵為母請</p><p>師秉炬：「天邈邈，水鱗鱗，琉璃岸結玉涪城，觸目現成清淨土，何緣不契妙明心？至此須知：宦海昇沉，浮生逆順，莫戀舊時家聲，寂滅光中諦信。況爾真誠淑德，嚴肅家庭，五戒專持，一心修證？堪勝人天小果，親承上品彌陀，隨願往生，逍遙快樂。」拈火把，云：「大眾！見麼？是凡、是聖，盡見無生面目；若男、若女，洞明自<span class='corr'>己</span>風光。灼愛網於機先，燭昏衢於當下，轟轟烈烈沒人情，火裏蓮華渾無價。」</p>
</div>
<div class='div-other'><a id='mulu91' />
<p class='h2'>為蕭居士入塔</p><p>楊花落盡五更雨，啼遍青山紅杜宇，堪嘆重泉人已歸，歌殘一闋陽關語。遮應理州羽鳳蕭公諧鸞張氏，營業頹陽，明滅之天，生涯杳靄，稀微之地，鳴螿四壁。樂擬灞水之長貧，清火一枝；甘彼鹿門之不貴，彷彿湘江。龐處士靜而且清，宛肖臺山凌行婆澹而有味，一子從予乞戒歸，團圞共被無生累。八十餘載，閱他人事曉煙飛；先後數宵，覷我死生朝露墜。端然坐脫四山摧，大家齊觀百雜碎。去時恁麼去也，且道：末後如何？咄！巍巍坐斷西山腳，松風蕭蕭，千古悠悠，當落暉山蟬嘒嘒。</p>
</div></div>
<p class='juan'>斌雅禪師語錄卷下<span class='note-inline'>(終)</span></p>
</div><!-- end of div[@id='body'] -->
</body></html>