<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>斌雅禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>福寧斌雅禪師語錄序</p><p>予幼時呫嗶家塾，忽遘離亂，違棄鄉井。長入仕途，日從事簿書，案牘間或涉獵經史，其於聖賢格致誠正之學與夫六藝之文、百家之編概未廣搜博討，又奚暇旁及宗門釋典？乃有斌雅禪師不遠六千里來自西夏，敘其家世，為吾梓州人氏，遂以語錄乞予序之。</p>
<p>予聞文殊贊維摩詰曰：「善哉，乃至無有語言文字，是真不二法門也。」臨濟侍黃蘗，以風顛漢捋虎鬚，脅下三拳，腮邊一掌，機鋒迅捷，不落言銓。近世禪宗盛行開堂棒喝，比肩接踵，黑白未證、解脫茫茫者，其語錄皆裒然成集。以予視之，不唯非西方不言而信之旨，即於後代善覺上乘面壁、獻花諸果亦失津梁。</p>
<p>斌師固衣缽老宿，身法口律空五蘊而勤八正，將獨步漢南，何亦不離此語言文字耶？迨觀其言說皆本性靈，不落窠臼，因思吾蜀當干戈未起之先，沃野富庶不讓吳越。師生太平極盛，遽辭家祝髮作塵外想，芒鞋雲遊置理亂於不聞，迄今松枝東長，竿頭更進，非具有夙根何以能此？</p>
<p>茲來江左則寶誌對梁武吐鱠之地也，其東則竺道生聚石說法點頭之所也。師以本無一物之體去來此處，吾知其早有印證，如臨濟之脅拳腮掌者，遂為之書。</p>
<p style="margin-left:1em;text-indent:-1em">皇清康熙二十四年，乙丑歲，夏至日，總督江南、江西等處地方軍務兼理糧餉操江、兵部右侍郎兼都察院右副都御史潼川王新命撰。</p>
</div>
<div class='div-xu'><a id='mulu3' />
<p class='h2'>序</p><p>佛氏以性天之教覺天下萬世，而從事于此者不馳鶩於高遠，即執著於色相，言既繁，旨愈晦，堅白異同，雌黃其口，舉世昧昧，焉莫知適從矣。迨曇摩航海直指見性，因緣大事言下了了，數傳以後蔚為五宗，燈燈相續，至今惟臨濟獨盛。</p>
<p>蓋臨濟以上乘法唱第一義，掃除諸有，不落言詮，臨機問荅間不容髮，平時魚獵經史、肴核百家者，無所用其隻字也；舌掉蘇張、如濤如電者，至此無所逞其乾智慧也。時而豎拂、時而伸拳，一棒一喝已無餘蘊；有時詩歌頌偈，大抵寓言八九，皆可作千百日想，非箇中人莫識也。</p>
<p>余於簿書之暇靜坐小憩，焚香啜茗，凡古德語，究心日久微有所契然，於疑似間猶涉影響，苦無先覺得相照證。聞有臨濟宗泒斌雅大和尚安禪寧鎮，祝我皇圖弘宣，宗旨汲引，學人顧以畫疆，是限無能，一炙清光，葭蒼露白，幾切溯洄之思矣。</p>
<p>今夏師由余治東歸，暫駐禹祠，千里間關尚殷景慕，亦既遘止肯于覿面失耶？因與盤桓者數閱月，機鋒酬唱，詩章賡和，此外蕭然，只有寒山一片石共語耳。且師以不群之軼藻，當百行之渾圓而猶不自安，竟欲天下萬世胥出於迷途而後<span class='corr'>已</span>，其心何心？殆所謂聖人以大道為公，視彼自了漢不相去徑庭歟？詎世人薰習成性，對面不識，無可如何。托之于言，積言成書，言出而人莫之悟，書在而人莫之解，亦大可悲矣。天地，蘧廬也；萬物，過客也。以吾生之須臾寄跡其中，奄忽焉草木同腐，尚忍言哉？尚忍言哉？惟是芸芸各具不泯之性，如火傳薪當前而不力加，究竟等電光于一瞬，此吾師所以亟亟為祖燄作綱維也。</p>
<p>秋半，師別余而東，出語錄一帙示余，立言簡切，西來大意和盤托出，知此便可勘破野狐魔子，大藏五千併可不讀矣。海內之大，豈乏明眼人定論垂久？似余無庸贅言，第浮雲聚散，別情勿窮。昔浩初言多與《易》、《論語》合，柳州序之；文暢能詩，昌黎序之。余才不逮柳州、昌黎，而師于浩、文兩公則有過焉茲行也，何敢嘿嘿以無文？</p>
<p style="margin-left:6em">南州法弟子徐祚炳和南書。</p>
</div>
<div class='div-xu'><a id='mulu4' />
<p class='h2'>序</p><p>三乘之中惟上獨尊，因其清淨而無葛藤，所以有不二之稱。既云不二，則語言文字盡可抹卻，復何以筆尖、杖頭兩般利器，或刺佛祖蹤跡，不令一毫躲閃，或打金剛腳跟，頓使即時循規？只為些子捉摸不定，不得不倒弄一番而提醒於人。如歸宗之弄拳、古靈之撫背，德山棒如雨點、臨濟喝似雷轟，豈無意而為之？抑有意而為之？任其翻江攪海、掀天揭地，究竟落於天龍一指禪耳。</p>
<p>余前鎮守臨鞏，聞有雲翁法乳斌老和尚，期會賀蘭，透人鼻孔，奈因雲山相繆，<span class='corr'>猊</span>座罔瞻，蓋以心誠求之未稔，以致晤對之艱也。丁未之秋，八月既望，師欲飛鍚吳楚坐斷名山，道經涇原，驀頭一撞三生石種，余亦親聆棒喝，如江上明月、到岸清風，直使火宅晨涼，煩襟頓豁。每霑開示語錄，揮麈揚眉，行行非空非有、句句無去無來，誠謂暗室之金燈，而迷津之寶筏也。宜乎寧夏撫院劉公延請，而宣弘教啟來學以贊皇猷。余繼此序，聊記機緣之不偶爾。</p>
<p style="margin-left:2em;text-indent:-2em">康熙六年十月，下浣提督<span class='corr'>陝</span>西等處軍務左都督三韓弟子柏永馥頓首拜題。</p>
</div>
<div class='div-xu'><a id='mulu5' />
<p class='h2'>序</p><p>臨濟一宗，杲日麗天，元明兩季閒花落地，迨夫天童密尊乘願再來，直拈白棒，橫截洪波，為一代中興之祖師，開萬世人天之眼目。繼而天台林翁力唱玄要，與天童一棒箭鋒相拄。林翁之後，匡其法、闡其微，風穴雲翁耳。逮夫雲翁之後，析義發秘，大弘風穴之道者，首出斌雅禪師也。</p>
<p>師西蜀潼川章氏之裔，才玅機雲，行惇曾史，丰神磊落，逸韻瀟疏，因觀畫壁感悟悲涕，遂興遺世獨立之想，辭親薙落，飄然塵外，兩足踏殘荊棘之林，一身歷遍兵戈之地，山高水闊，杖頭碧月照行，肩蘗苦冰寒，缽底黃花炊途供。</p>
<p>初參禹門萬如和尚，碧瞳眼不逗黃金之屑，玉粳牙肯兜野狐之涎，省發向冷浸魂、寒徹骨冰天雪窟之中，大悟於病既亟絕復甦斷壁懸崖之下。時有偈云：「病後方知徹骨窮，缽盂開口笑春風，爐中火燼千山雪，凍倒虛空兩目紅。」</p>
<p>既而再往南詢，如俊鷂遼天，人人羅籠不住。復經北渡，若神龍出海，處處雲雷相隨。及至風穴藏蹤，欲蓋彌彰，本要鍼劄不入，爭奈倒嶽傾湫？雲翁知是種艸因，將古德淆訛一一按驗，了無滯凝，誠所謂師勝資強，當仁不讓者也。時有偈云：「乾坤無事不相干，巧手何須美赤斑？老魅著殘十樣錦，勘來不值半文錢。」</p>
<p>承事風穴，十易寒暑，葉凋玉樹，八處名藍，體露金風。丁酉新秋，穴乃曰：「因乏佐助，滯汝多年，某之過也。」遂受付囑為風穴一十二員之長嗣，接臨濟三十三傳之正宗。其大用如渤海瓊樓，自波蜃所化，豈圬人之能工？其大機若會稽野繭，從壁魚所成，非桑婦之可致。</p>
<p>自密尊以往屈指四世，如師豈易求之哉？晴空日照千巖雪，大地花敷萬國春，余不覺為臨濟一枝發大弘願矣。慕師風規德教，寤寐為勞，康熙戊申春，師辭柏公過漢南，余一見而生敬信焉。昔尼父與顏子曰：「吾與汝交，一臂以謝，豈待白首，然後變乎？」余與師交十有數年，生緣履歷，弘道率真，天人協贊，海內知名，金山玉帶詎有異乎？況師以一心證悟，百折利生，大闡宗風，陰翊皇化，無孔笛子韻出青霄，未審何人側耳？</p>
<p>因憶客有讀師語錄始駭眩而終卻走者，余解曰：「東海大荒中有大人焉，張兩耳為市。又一大人者，張兩耳以聽之，斯可謂兩相當矣。今子處此圜土之中，以徑寸之耳傾側聽之，雖欲不駭眩卻走，烏乎可？」師聞而笑曰：「某誠無辭於大言矣。踆于大人之堂，張兩耳而聽之者，非子其誰？請書之以告於世之為耳市者。」</p>
<p style="margin-left:0em;text-indent:1em">時大清康熙，庚申夏日，提督山東全省等處地方總兵官都督同知何傅薰沐拜撰。</p>
</div></div>
<p class='juan'><a id='mulu6' />斌雅禪師語錄卷上</p><p class="byline">侍者海岳記錄</p>
<div class='div-other'><a id='mulu7' /><p>順治丁酉十月十五日，湖廣鄖陽府鎮臺穆公、協鎮呂公，暨南陽兩郡紳衿緇素，從風穴請師住浙川縣岝峉山法海寺，於戊戍四月八日開堂。</p>
<p>佛殿。「雲門棒，丹霞劈，鋸解秤錘血滴滴，者樣忤逆種草，會須向前合十。」遂展拜。</p>
<p>法座。「當陽坐斷，凡聖不測其端；格外流通，隱顯全彰縱奪。斬新條令，殺活並行。還見麼？」便陞。</p>
<p>拈香。「此一瓣香，彌綸八極，包括二儀，信手拈來，爇向爐中，端為祝延今上皇帝聖壽萬歲萬萬歲，伏願一人有慶，四海無虞。」次拈云：「此一瓣香，氣沖牛斗，德被群黎，奉為滿朝文武、闔國勳貴、本郡縣宰、縉紳文學，伏願位冠百辟、爵倍萬鍾；并及當山請主、現前大眾，澈自性之淵源，明日用之根本。」又拈云：「此一瓣香，十載遍參，後入龍池會裏惡浪滔天，幸是不曾沾他涓滴，而今毒發恨深，恭對人天眾前拈出，供養現住河南汝州風穴堂上雲峨老和尚，爇向爐中，用酬法乳之恩。」<span class='corr'>斂</span>衣就座。維那白椎，云：「法筵龍象眾，當觀第一義。」師云：「家私蕩盡碧岩隈，坐見松陰長綠苔，滿目溪山藏不住，頻拈鐵笛出雲來。」以拂子作吹笛勢，云：「嗚咿嗚咿，還有知音者麼？出來與山僧相見。」僧問：「古鏡未磨含萬象，金鐘一扣獲圓通，指天指地即不問，和尚興居是若何？」師云：「兩彩一賽。」進云：「十方法海波濤靜，獰龍出現爪牙雄。」師云：「皇天無親，惟德是輔。」進云：「恁麼則任運騰騰從此去，為雲為雨遍大千。」師云：「竿木隨身，逢場作戲。」問：「世尊拈花，迦葉微笑，不落宮商，是何曲調？」師云：「氈拍板，無弦琴，唱彌高而和者深。」進云：「那箇男兒不丈夫？」師便打。僧禮拜，云：「遍界難藏跡，因甚被蟭螟一口吞？」師云：「靈苗生有地，大悟不存師。」進云：「如何是日用事？」師云：「熱時搖扇，寒則添衣。」進云：「如何是向上事？」師復打。進云：「四大分張，眼光落地，向甚處安身立命？」師云：「白鷺下田千點雪，黃鸝上樹一枝金。」乃云：「釋迦老子降誕，法海今日開堂，時節雖殊，理無二致。」豎起拂子，云：「釋迦老子來也。還見麼？在山僧拂子頭道：『天上天下，惟吾獨尊。』還聞麼？只饒聞見分明，猶是金塵落眼。所以雲門大師道：『我當時若見，一棒打殺與狗子喫，貴圖天下太平。』有般漢道：『雲門可謂有恩皆報，無德不酬。』法海則不然。」擲拂子，云：「路遠夜長休把火，大家吹滅暗中行。」復白椎云：「諦觀法王法，法王法如是。」下座。</p>
<p>協鎮呂公請上堂。僧問：「選佛場開即不問，如何是法海境？」師云：「東山雲樹妍春色，西澗寒泉映碧天。」進云：「恁麼則大地眾生開正眼，十方法界露全身。」師云：「仰彌高而鑽彌堅。」進云：「有意氣時添意氣，不風流處也風流。」師云：「且緩緩。」問：「法海重建，祖令新張，眾請和尚陞堂，示何意旨？」師云：「移花兼蝶至，買石得雲饒。」進云：「那箇是學人本分事？」師云：「兩耳掛面旁。」進云：「恁麼則覿面指出，遠送千峰去也。」師云：「腦後見腮，莫與往來。」進云：「一切眾生與佛同體，因甚不薦？」師卓拄杖，云：「還會麼？」僧擬議，師打云：「不唧溜漢。」問：「不思善、不思惡時如何？」師云：「野岸橫秋水，空山起暮煙。」僧禮拜，師便打。問：「三界惟心，萬法惟識，如何是心？」師云：「珠中有火君須信，休向天邊問太陽。」進云：「恁麼則撩起便行去也。」師云：「絆倒一個。」乃云：「性天寥廓，覺海淵渟，湛寂虛玄，融通變化，漚生漚滅而任運卷舒，非異非如而縱橫得妙。光吞萬象，洞明佛祖家風；體絕離微，揭露衲僧巴鼻。於斯薦得，便請各自歸堂；其或未然，山僧向第二門頭播土揚塵，瞞汝諸人去也。」驀拈拄杖，云：「還委悉麼？喚作拄杖，矢上加尖；不喚作拄杖，棄波求水。且道：畢竟如何？二途俱不涉，一劍倚天寒。」下座。</p>
<p>佛成道日，上堂。僧問：「一句了然超百億，還是那一句？」師云：「雪裡藏白牛。」進云：「恁麼則夜靜水寒魚不餌，滿船空載月明歸。」師云：「閒言語。」問：「父母未生以前有甚巴鼻？」師云：「拄杖黑粼粼。」進云：「眉間掛劍時如何？」師云：「虛空見骨。」僧便喝，師便打。前僧復問：「水牯牛過窗櫺，因甚尾巴過不得？」師云：「問了話又問話。」問：「劫火洞然，大千俱壞，未審這箇壞不壞？」師云：「不壞。」進云：「因甚不壞。」師云：「壞。」進云：「為甚又壞？」師打一棒，云：「這箇壞不壞？」</p>
<p>問：「如何是第一玄？」師云：「樹掛殘雲幾片白。」進云：「如何是第二玄？」師云：「山含落日半邊紅。」進云：「如何是第三玄？」師云：「金剛腦後重添楔。」進云：「三玄旨趣蒙師指，心法雙忘意若何？」師打云：「沒得許多般。」問：「一切眾生具有如來智慧，因甚不成佛？」師云：「貓有歃血之功，而無起尸之德。」進云：「恁麼則涅槃心易曉，差別智難明。」師打云：「總在這裏。」問：「虛空粉碎，大地平沉時如何？」師云：「野鳥有聲驚世夢，山花無語笑人忙。」乃云：「道出常情，言超物表，理攝頓漸，用在機先，貴乎腳下無私，便可當陽直入。起也，河清海晏，玉轉珠回；住也，乾坤失色，草木生輝。明如杲日，利似吹毛，剿絕生死根株，開鑿人天眼目。所以釋迦老子始於正覺山前，夜睹明星，忽然大悟，乃云：『奇哉！一切眾生具有如來智慧德相，皆因妄想執著而不能證得。』世尊雖則全機獨露，直截根源，檢點將來，大似依模脫墼。法海今朝乃一期慶賀千載奇逢，滿堂龍象個個達境惟心，四海英賢人人縱橫自適，金鐘扣處聲聲清韻響乾坤，法鼓催時浩浩洪音鳴梵院，堅冰浮野水而競注，寒梅待春信以方開。當此之際，喚作世諦耶？佛法耶？智慧耶？德相耶？」擊禪床，云：「數聲清磬是非外，一箇閑人天地間。」下座。</p>
<p>上堂。僧問：「殺父殺母，佛前懺悔。殺佛殺祖，向甚麼處懺悔？」師云：「路遙知馬力，事久見人心。」進云：「未審這箇落在甚麼處？」師云：「牡丹花下臥貓兒。」僧便喝，師便打。僧云：「蒼天，蒼天。」師云：「有甚冤苦？」問：「大通智勝佛，十劫坐道場，因甚佛法不現前？」師云：「柳影橫塘魚上樹，槐陰罩地馬登枝。」進云：「四大和合時如何？」師云：「桑樹豬揩背，長江鴨洗頭。」問：「一人發真歸元，為甚十方虛空悉皆消殞？」師云：「臨崖看滸眼，特地一場愁。」進云：「法性本空，如何趨向？」師云：「草枯鷹眼疾，雪霽馬蹄輕。」問：「世尊滅度三千年，未審至今在何處？」師云：「罕逢穿耳客，多遇刻舟人。」進云：「如何是祖師西來意？」師云：「蝦蟆窟裏沒蛟龍。」乃云：「法海自住以來，不肯攙行奪市、裂土分茅，直將盡大地作一禪堂，行與諸人同行、住與諸人共住，二六時中著衣喫飯、運水搬柴，舉措施為了無障礙，乃至明暗色空、森羅萬象，若智、若愚各依本分。然雖如是，更有一人不入保社，淨裸裸絕囊藏、赤洒洒無向背，有時孤峰頂上嘯月吟風，有時鬧市街前神頭鬼面，舌拄梵天，眼空四海，動若行雲，止猶谷神。」以拂子打圓相，云：「還識此人落處麼？平生肝膽向人傾，相識還如不相識。」擲拂子，下座。</p>
<p>解制，上堂。僧問：「夫說法者，無說無示；聽法者，無得無失。」師云：「蝸牛頭角兩丫乂。」進云：「恁麼則人歸大國方知貴，水到瀟湘分外清。」師便打。問：「諸佛智慧甚深無量，其智慧門難解難入。」師云：「雪消花影瘦，冰生水面肥。」進云：「如何是諸佛智？」師云：「近前來向你道。」僧禮拜，師便打。進云：「如何是天地同根？」師云：「萬物一體。」僧擬議，師復打。乃云：「繁興大用，舉必全真，覿面相呈，了無窠臼。擬心負荷，早涉途程；脫體承當，劍去久矣。名不得，<span class='corr'>狀</span>不得，天高群象正；理無礙，事無礙，海闊百川朝。所以道：靈光獨耀，萬古徽猷，入此門來，不存知解。大眾！今朝三冬<span class='corr'>已</span>滿，萬彙流芳，家家鑼鼓鬧元宵，處處挑燈焚皓月，文殊、普賢橫身賣悄，然燈古佛脫體圓明，風流公子、窈窕<span class='corr'>佳</span>人儘夜歌歡猶未足，曉來特地可憐生。惟有林下道人，如愚、若魯，清貧自適，揚身物外，獨步大方。然雖如是，且道：功成果滿、百日期圓又作麼生道？拄杖芒鞋獰似虎，君向瀟湘我向秦。」</p>
<p>南明監寺生辰，請上堂。師云：「今朝二十七，檻外蟬聲急，暑盡復寒來，眉橫鼻則直。阿呵呵，好消息，萬里晴空絕點埃，碧天午夜紅輪出，福慧圓明，渾金璞玉，山僧直捷為舉揚，大事因緣須了畢。還會麼？」乃合掌，云：「我不敢輕於汝等，汝等皆當作佛。」</p>
<p>上堂。舉：「趙州和尚訪一菴主，問云：『有麼？有麼？』主豎起拳頭，州云：『水淺不是泊舟處。』便行。又至一菴主，云：『有麼？有麼？』主亦豎起拳頭，州云：『能縱、能奪，能殺、能活。』便禮拜。」師云：「趙州老漢可謂落霞與孤鶩齊飛，秋水共長天一色。如向這裏會得，萬里崖州；倘或未然，山僧重為頌出：移舟兩岸楚江清，野老渾家徹骨貧，一盞蒿湯全理義，不期方外有知音。」擲下拄杖，云：「錯，錯。」</p>
<p>師一日因狗子逐鹿墜岩，命眾負柴钁坑，擊鼓上堂。云：「法海有隻狗子，慣好害物傷慈，今朝斷送紅爐，諸人作麼生救？若救得，不惟狗子活命，亦使萬物超昇；其或未然，未免入地獄如箭。」眾下語俱不契，師以拄杖一齊打散。歸方丈，復問南明，明云：「蒼天，蒼天，也是憐兒不覺醜。」</p>
<p>臘八，上堂。僧問：「打破乾坤，當陽顯露；擊碎虛空，更不囊藏。衲僧分上作麼生道？」師云：「日出連山，月圓當戶。」進云：「放出鐵牛離金索，展開木馬任縱橫。」師云：「費盡腕頭力。」僧便喝，師便打。問：「初祖單傳以至和尚，直指人心，見性成佛，今日茶芽堂上搖唇鼓舌作麼？」師云：「不遇鍾子期，休問琴中趣。」進云：「打鼓弄琵琶，相逢兩作家，秪如不落宮商還辨得作家麼？」師云：「未是箇中人。」進云：「某甲則不然。」師云：「你又作麼生？」進云：「昨宵戶外千峰雪，今日陽和當下消。」師云：「一場懡㦬。」進云：「不要辜負學人好。」師便打。進云：「自家擔荷去也。」師云：「且喜沒交涉。」問：「世尊睹明星而悟，悟箇甚麼？」師云：「金勒馬嘶芳草地。」進云：「眾生入塵勞而迷，迷為何事？」師云：「玉樓人醉杏花天。」進云：「惟人自肯乃方親。」師便打。問：「如何是三聚淨戒？」師云：「晴江映日滾金波。」進云：「法海堂前增意氣，大家鼓舞舊家風。」師云：「朔風颺雪鬥梅花。」僧便喝，師便打。乃云：「道遠乎哉？觸事而真，冰枯雪老，火冷雲寒，玉破江梅，翠凝岩竹。聖遠乎哉？體之即神，動容揚古路，午夜燦明星，千年桃核裏，覓甚本來仁？黃面老子雖然四稜著地、八字打開，只知拈得鼻孔，不覺打失眼睛了也。還有知委者麼？若知，可謂千鈞之弩必待勍敵而發機，萬斛之舟不為坳塘而刱設；其或未然，且聽重下註腳：子夜逾城，路從平處嶮；青山斷髮，人向靜中忙；六載精勤，從前汗馬無人識；奇哉三嘆，只要重論蓋代功。法海與麼批判，且道：還有優劣也無？」拍禪床，云：「知音不在頻頻舉，達者須知暗裏驚。」</p>
</div>
<div class='div-other'><a id='mulu8' /><p>順治<span class='corr'>己</span>亥秋，渭南、臨潼兩邑紳衿緇素從興善請師住臨潼交口龍華寺，於庚子春兩邑緇素請上堂。</p>
<p>指法座，云：「把斷要津，佛祖無進入之路；放開線道，萬靈霑化育之恩。且道：把住是？放行是？」便陞，喝一喝，云：「忘機鹵鈍樂閑情，客扣虛窗少送迎，平展絲綸涇渭別，不知誰是箇中人？」僧問：「自性天真本來具足，今日和尚開堂又作麼生？」師云：「日移花上石，雲破月來池。」進云：「釋迦老子三十二相，即今在甚麼處？」師云：「切忌眼花。」進云：「恁麼則鼻孔不向他邊求。」師云：「放汝三十棒。」問：「朝參暮禮有何功德？」師云：「自起自倒。」進云：「不拜有何過？」師云：「盡在闍黎。」進云：「無佛、無法，向甚麼處禮？」師云：「腳跟下蹉過。」僧便喝，師便打。乃云：「靈機獨露，麗杲日於青天；妙體圓明，耀神珠於赤水。爍破生死昏衢，開鑿人天正眼，三世諸佛以此成無上道，轉大法輪；歷代祖師以此拈槌豎拂，接物利生；仁君以此垂衣皇化，坐治無為；賢侯以此泛應群機，仁慈及物；乾坤以此全陰陽之正氣，灼石流金，折膠墮指；一切眾生向此安身立命，全體大用，自在縱橫。雖然，頭頭無礙，法法全彰，要且勁竹雖長，難點天邊之月。不見道『具足凡夫法，凡夫不知；具足聖人法，聖人不會。聖人若會，即同凡夫；凡夫若知，即是聖人。』山僧與麼舉似，也是揚聲止響，掩耳偷鈴。」驀豎拂子，云：「還會麼？常憶江南三月裏，春風微動水生鱗。」擲拂子，下座。</p>
<p>結制，上堂。僧問：「如何是第一義諦？」師打云：「不離花下路，得見洞中春。」進云：「四大本空，五蘊非有，這箇落在甚麼處？」師云：「天空鴈語嬌，沙暖鴛鴦睡。」進云：「動靜兩忘，如何是自在主人公？」師云：「拾得遇寒山。」進云：「恁麼則花開碧岫山莊面，月映寒潭水畫眉。」師云：「岸柳垂陰，煙波點翠。」進云：「舊時家風即不問，新到長安事若何？」師云：「不須更覓含元殿。」乃云：「龍吟霧起，虎嘯風生，聲和響順，水到渠成。德山入門便棒，馬頭邊栽角；臨濟入門便喝，龜背上拔毛。龍華會裡別無許多奇特，惟貴一切尋常，三條椽下、七尺單前，一任橫眠倒臥、渴飲饑餐，只是不得動著山僧常住。何故？動則起生死之本，靜則沉昏醉之鄉。直饒動、靜二相了然不生，猶是生死岸頭事。且畢竟如何得不涉功勳，現成受用去？三邊不用安戈甲，萬里歌謠和太平。」</p>
<p>上堂。僧問：「凡聖不立即不問，般若堂中事若何？」師云：「且喜狼煙息，弓稍壁上懸。」進云：「恁麼則銅頭鐵額漢，盡在法筵中。」師云：「不到烏江岸，知君未肯休。」問：「法王座下悲悲切切是何道理？」師云：「知醫還病少，安分不多愁。」進云：「如何是入道之門？」師云：「看取腳下。」乃云：「雨洗淡紅桃萼嫩，風搖淺碧柳絲輕，達磨鼻孔渾相似，爭柰時人認不真？」擊禪床，云：「一喝分賓主，照用一時行，山頭翻白浪，海底起紅塵，會得箇中意，日午打三更。會與不會且置，秪如『有句無句，如藤倚樹，樹倒藤枯，句歸何處？』自從舞得三台後，拍拍元來總是歌。」</p>
<p>清明，上堂。「日融融，花爍爍，店舍無煙，山青水綠，堪笑文殊、普賢，賣盡百醜千拙，荒郊古塚滿堆錢，老小哀哮恨未足，引得無位真人滿口向前道：『錯。』何故？毫釐繫念，生死業因；瞥爾情生，輪迴根本。箇中了得，處生死流，驪珠獨耀於滄海；踞涅槃岸，桂輪孤朗於碧天。其或未然，龍華為汝道破：本現成，無欠剩，自古長安平似鏡，車馬蕭蕭任往還，舉措施為無逆順。是則是，潼關易度，劍閣難通。」喝一喝，下座。</p>
<p>解制，上堂。僧問：「文殊是七佛之師，因甚出不得女子定？罔明乃初地菩薩，因甚出得女子定？」師云：「曙色未分人盡望，及乎天曉也尋常。」乃云：「雲冉冉，雨滴滴，鐘鼓聲催，人天普集，看他老胡出世，通身泥水，臨我拽杖登堂，袈裟打濕，九旬聖制<span class='corr'>已</span>周隆，贏得一場好消息。且道：是甚麼消息？南海波斯入大唐，箇箇眼睛烏律律。」</p>
<p>開爐，上堂。僧問：「狹路相逢時如何？」師云：「將軍不下馬，各自奔前程。」僧拂坐具，云：「千佛到這裡因甚無下手處？」師云：「切莫弄虛頭。」問：「如何是長安境？」師云：「灞水三秦闊，商山四皓高。」進云：「恁麼則無底潭中風停浪息。」師云：「休著眼。」問：「擊鼓鳴鐘平常事，雲收雨霽舊時天，高提祖印即不問，當陽一句請師宣。」師云：「騎馬踏鐙，不如步行。」進云：「因甚又道『未出母胎，說法<span class='corr'>已</span>竟』？」師云：「瓊樓報曉雞，金風鳴玉樹。」問：「如何是是法住法位？」師云：「東西南北。」進云：「如何是世間相常住？」師云：「天上天下。」進云：「相法兩忘，大地乾坤向甚麼處著？」師云：「日月自流遷。」進云：「如何是娘生面目？」師便打。進云：「無位真人在甚麼處？」師云：「好不知羞。」問：「盡大地是箇塵勞門，幾時得出？」師云：「獨腳蝦蟆跳上天。」進云：「四山無路時如何？」師云：「孟冬嚴寒。」進云：「三十年來打成一片。」師云：「杜撰禪和，如麻似粟。」問：「撥草瞻風，貴圖見性，即今學人性在甚麼處？」師便打。進云：「識得自性方脫生死，眼光落地作麼生脫？」師云：「大地黑漫漫。」進云：「脫得生死便知去處，四大分張向甚麼處去？」師云：「乾三連，坤六斷。」進云：「一點靈光遍塵剎，拈來無不是天真。」師云：「可知禮也。」乃云：「至道幽微，假諸緣而得妙；靈機豁爾，泯萬類以全真。體之則動靜皆如，用之則見聞無礙，舉一明三，七穿八穴，茶房酒肆無非圓覺妙場，城市山林總歸平等性智，何須結制開爐，陶凡鑄聖，拋三放兩，舉古明今？自然二六時中如龍得水、似虎靠山，舉措施為了無障礙。還會麼？不是心、不是佛、不是物，且道：畢竟是箇甚麼？」卓拄杖，云：「竿頭絲線從君弄，不犯清波意自殊。」</p>
<p>上堂。僧問：「三心不可得，即今是那一心？」師云：「花須連夜發，莫待曉風吹。」僧便喝，師便打。進云：「一念不生滅時如何？」師云：「月落潭無影，山含不動雲。」進云：「萬法歸一，一歸何處？」師復打，云：「特地可憐生。」乃云：「乾坤有象，化育無私，晷運推移，玄樞不變。發大機於生滅之場，如如不動；明妙體於空有之鄉，浩浩無虧。色前不物，言發非聲，靈雲見桃花，眼中著楔；香嚴聞擊竹，聽事不真。十字街前露柱子，風吹日炙自圇囤。還知二老落處麼？雲收雨霽長空廓，一對鴛鴦畫不成。」喝一喝，下座。</p>
<p>元宵，解制，上堂。僧問：「第一義諦，龍象際會，鐘鼓交參，請師垂示。」師云：「大虫戴紙帽，好笑又驚人。」進云：「打開欄裷，縱橫自由，覿面相逢，與麼回避？」師云：「溪北溪南任往來。」進云：「恁麼則從今無處不風流。」師云：「道過了也。」問：「不增不減，即今解制又作麼生？」師云：「風颺落花春雨寒。」進云：「如何是金牛飯？」師云：「不中飽人餐。」問：「虛空粉碎，大地平沉，如何是現全身句？」師云：「人遇時平笑臉開。」僧便喝，師便打。乃云：「四季良宵，美景風流，不似今朝，琉璃光吞皓月，火樹焰續星橋，長街金吾不禁，村歌社舞逍遙。咄哉！然燈古佛逞得家富兒嬌，林間抱道之士灰心泯智，寂寥佛法元無一字，知見不立纖毫。九旬制滿、百日功完，打開欄棬，放出溈山水牯牛，拈起杖黎，撥轉上頭關捩子，有佛處不得住，無佛處急走過，三千里外逢人，切忌不得道：『在龍華會裏來。』」</p>
</div>
<div class='div-other'><a id='mulu9' /><p>康熙壬寅春，渭南紳衿緇素從興善請師住靈臺寺，於十月初三日進院。</p>
<p>上堂。僧問：「如何是曇花影裏現全身？」師云：「眼光爍破四天下。」進云：「結制開堂即不問，第一義諦請師宣。」師云：「水深魚遊戲，風清桂影寒。」問：「如何是靈臺境？」師云：「青禽飛嶺上，白鹿臥巉岩。」進云：「懸岩撒手後如何？」師云：「古木吟風，澄潭嘯月。」進云：「未審其人在甚麼處？」師便打。問：「三世諸佛因何開悟？」師云：「近水先濕腳。」進云：「恁麼則頭頂青天，腳踏實地去也。」師云：「向陽暖更多。」進云：「教外別傳即不問，覿面相呈是如何？」師便打。進云：「世尊說法四十九年，那句是頭？那句是尾？」師云：「分明記取。」僧便喝，師復打。乃云：「一句無私，斬釘截鐵，萬機休罷，迥脫羅籠。隨流得妙，千里同風，大用現前，逢場作戲。玉鑑含秋，千潭落影，龍泉出匣，萬里橫尸。大火聚，豈容湊泊？金剛圈，不許撮拏。撥著便轉，<span class='corr'>已</span>墮功勳；提得即行，早成途轍。具如是之妙見，作苦海之舟航，隱顯全彰，文軌一致。」豎拂子，云：「秪此一著，山僧未離興善、諸人未到靈臺，早以八字打開、兩手分付，焉用缽盂安柄、好肉穵瘡？雖然，不因柳毅傳書信，何緣得到洞庭湖？」</p>
<p>臘八，上堂。僧問：「徹底掀翻即不問，虛空不二是如何？」師云：「針劄不入。」進云：「如何是娘生面目？」師云：「幾個知恩德？」進云：「內不放出、外不放入，主人公在甚麼處安身立命？」師便打。乃云：「嘯月眠雲空費力，雪山午夜睹明星，靈源一道非今古，堪嘆時人認不真。奇哉，奇哉，一切眾生具有如來智慧德相，皆因妄想執著不能證得。黃面老子雖善解粘去縛、激濁揚清；檢點將來，大似開眼說夢。不見道『一處真，處處真，塵塵盡是本來人，真是說時聲不見，正體堂堂沒<span class='corr'>卻</span>身。』靈臺恁麼舉，亦似開眼說夢。」擊禪床，云：「有利無利，不離行市，放過一著，落在第二。太白峰高十萬重，黃河入海三千里。」</p>
<p>元宵，解制，上堂。乃云：「靈臺峭絕，水抱山環，古寺清幽，人賢地秀，建一期之勝會，結千載之良緣，雲來衲子箇箇達境惟心，護法檀那人人千祥駢集，原始要終，道聚法樂盡在其中矣。向上轉身如何放蕩？頂笠腰包勢偉奇，紅塵紫陌任東西，出門撞見燈明佛，兩兩三三笑滿眉。」撫掌，下座。</p>
</div>
<div class='div-other'><a id='mulu10' /><p>康熙癸卯春，西安府蒲邑紳衿耆宿從靈臺請師住封村寺，二月初二日進院。</p>
<p>上堂。拈疏，云：「大眾！見麼？一字不著畫，文彩<span class='corr'>已</span>先敷，達磨與顏子，終日嘴盧都。箇中若會，何用周由者也？其或未然，卻煩表白。」宣畢，指法座，云：「玲瓏八面，壁立千仞，把斷要津，據毘盧頂。」便陞。僧問：「世尊拈花即不問，迦葉微笑是如何？」師云：「萬里長空，一天杲日。」進云：「如何是本地風光？」師云：「屋裏販揚州。」僧便喝，師便打。乃云：「道曠無涯，逢人不盡；真機絕待，混俗和光。心外無法而處處圓明，法外無心而塵塵獨露，人間天上草偃風行，弼贊宗猷流通正眼。所以，張拙秀才云：『光明寂照遍河沙，凡聖含靈共我家，一念不生全體現，六根纔動被雲遮。斷除妄想重增病，趨向真如亦是邪，隨順世緣無罣礙，涅槃生死等空花。』奇怪，張公珠明川媚，玉潤山輝，聖治文明，咸歸此道。雖然，於唱道門中足可觀光，衲僧面前猶欠一著。且全賓即主一句作麼生？雲來千嶂合，水到百江平。」下座。</p>
<p>上堂。云：「春深物茂，日暖風和，燕喜鶯歡，時清道泰，般若流通，法元無隱。」擊禪床，云：「聲不是聲，徒勞側耳；色不是色，難為檢別。」復卓拄杖，云：「啼得血流無用處，不如緘口過殘春。」</p>
<p>上堂。僧問：「如何是主中主？」師云：「浪平龍睡穩。」進云：「如何是賓中賓？」師云：「雲靜鶴飛高。」進云：「賓主相逢有甚言句？」師云：「腳跟下好與三十棒。」問：「實際理地，不受一塵、不捨一法，意旨如何？」師云：「現成公案。」僧禮拜，師打云：「正體絕囊藏，當陽無向背，不是目前法，亦非心外機。淨裸裸，耀古輝今；赤灑灑，超情越量。如天普蓋，似地普擎，晷運推移，榮枯自在。所以道：有物先天地，無形本寂寥，能為萬象主，不逐四時凋。大眾！且道：畢竟如何是萬象主聻？」以拂子打圓相，云：「鴛鴦繡出從君看，不把金鍼度與人。」</p>
<p>結冬，上堂。僧問：「爐[革*(苟-口+用)]弘開，衲子到來，如何鍛煉？」師便打。進云：「春去秋來即不問，結冬過夏意如何？」師云：「白鼠推遷，銀臺不變。」乃云：「今朝十月十五，林下考鐘擂鼓，虛空合掌翹勤，萬象森羅起舞。勉請山僧開爐，淨地拋沙撒土，當陽勦絕淆訛，言下頓超佛祖，快須踏步向前，好條通天活路。」驀豎拂子，云：「不許夜行，投明須到。」</p>
<p>解制，上堂。僧問：「秦川試場<span class='corr'>已</span>畢，銀城符命重催，臨行句子，請師速道。」師云：「浮生易擲，好事難留。」進云：「與麼則拄杖橫肩不顧人去也。」便禮拜。師拈拄杖，云：「一不做，二不休，遼天一鏃，撥轉雲頭。會得的，鵬程萬里；不會的，歸家穩坐。就中有些淆訛，終不與人說破。大眾！且道：淆訛在甚麼處？」卓拄杖，云：「錯，錯，祥麟只有一隻角。」下座。</p>
</div>
<div class='div-other'><a id='mulu11' /><p>康熙癸卯冬，師在封村受寧夏闔鎮宰官、紳衿緇素請住海寶禪寺，於甲辰三月初三日入院。</p>
<p>指山門，云：「崇高不極，廣博無涯，萬別千差，從這裏入。」便行。</p>
<p>佛殿，拈香，云：「佛在家裏坐，多向外邊尋，撞著冤家手，拈來付丙丁。」</p>
<p>祖堂。「西天四七，按圖索馬；東土二三，臨險推人。用盡伎倆，偷心遍界。」乃高聲云：「祖師來也，切莫妄想。」</p>
<p>韋馱。「當陽有路，應化無方，運金剛杵，魔外自降。」以拄杖指云：「大家舒一臂，此道共揄揚。」</p>
<p>據室。僧問：「『施馬師喝，聽聞者耳聾豈止三日？揮黃蘗棒，負痛者永劫不忘』且置，撐天拄地又如何？」師云：「未見作家。」進云：「劍掛眉間，符懸肘後。」師云：「秪恐不是玉，是玉也大奇。」進云：「恁麼則斬新日月，特地乾坤。」師云：「禮拜。」問：「海闊山遙即不問，<span class='corr'>已</span>到海寶事若何？」師云：「見月休觀指，歸家罷問程。」卓拄杖便起。</p>
<p>四月初一，寧夏撫臺憲平劉公、提督懋貞胡公、太史嵩陽李公請師開堂。陞座，拈香，云：「此瓣香，乾坤並固，日月齊明，爇向爐中，祝延今上皇帝聖躬萬歲萬萬歲，伏願皇風一布，世運重光，樞機正於域中，雨露均乎天下。此瓣香奉為本鎮臺輔、文武宰官、當山請主、現前大眾，爇向爐中，伏願福山高峙，壽海彌深，得一俱真，對時育物。此瓣香第二回拈出，供養見住風穴堂上傳臨濟正宗第三十二代雲峨大和尚，用酬法乳之恩。」<span class='corr'>斂</span>衣就座。維那白椎竟，師云：「向上一事直截現成，纔涉唇吻轉見週遮。雖然官不容針，未免私通車馬，倘或有疑，不妨啟問。」僧問：「『示佛祖頂門正眼，斷衲子最後命根』則且從，秪如高沙彌到來，談禪則是？說戒則是？」師云：「烹金琢玉須是其人。」進云：「恁麼則吹毛在握，萬里無人。」師云：「你也照顧性命。」進云：「圓融不礙行布，行布不礙圓融。」師云：「卻被闍黎道著。」居士問：「正令既頒夏國，新條發自蘭山，全提一句，請師速道。」師云：「罷拈三尺劍，休弄一張弓。」進云：「海寶塔前合談何事？」師云：「山名水秀，共樂昇平。」進云：「臨濟大師灼然猶在。」便禮拜。師乃云：「教外別傳之旨，迥脫文字語言，三世諸佛口懸壁上，歷代祖師袖手旁觀，明眼衲僧緇素不出，盡大地人提掇不起，山埜庶是不才，豈肯畫蛇添足？承眾檀護悲願弘深，光揚祖道，且向這裏借路經過去也。」驀豎拂子，云：「化日舒光，祥雲煥彩，陌上群芳競豔，溪邊細柳垂青。露真智於萬法頭邊，明大用於一毫端上，如斯徹證，何須普光再會，慈氏下生？處處現清淨身，種種作奇特事，可以祝一人聖壽，福祚萬方；見四海瑞呈，恩霑九有。雖然如是，且不涉化門一句作麼生道？從來不解愁如海，潦倒春風醉太平。」下座。</p>
<p>佛誕日，上堂。僧問：「風穴堂前投機句，請師拈出利人天。」師靠拄杖，云：「不是苦心人不知。」居士問：「棒喝交馳即不問，智不到處如何施設？」師云：「鶴飛千尺雪，龍起一潭冰。」進云：「風穴宗旨從師建，海寶家風今日新。」師云：「且喜共讚揚。」居士問：「未離兜率，<span class='corr'>已</span>降王宮，未出母胎，度人<span class='corr'>已</span>畢，四十九年所說何法？」師云：「酒逢知<span class='corr'>己</span>飲，詩向會人吟。」乃云：「天上天下，惟吾獨尊，小釋迦滿盤托出，金屑雖貴，落眼成翳；一棒打殺，天下太平，老雲門徹底掀翻，賊過張弓。海寶這裏則不然。」揮拂子，云：「顯諸仁，藏諸用，鼓萬物而不與聖人同憂，盛德大業至矣哉。還知釋迦老子落處麼？有水皆涵月，無山不戴雲。」</p>
<p>無邊禪人請上堂。僧問：「謝卻秦川耙，又上海寶犁，為是神通妙用？法爾如然？」師云：「八角磨盤空裏走。」進云：「與麼則觀河不改當年見，種菊惟期晚節香。」師云：「啞子哭蒼天。」問：「集眾陞堂，祖規舊例，截斷葛藤，如何舉唱？」師云：「鵠白烏玄，松直棘曲。」進云：「臨濟喝，德山棒，除此二途，請師別道。」師打云：「終不與君通。」問：「幻海無邊，如何是真休歇處？」師云：「速禮三拜。」問：「棒頭直指，撥轉雲頭，空花亂墜，意旨如何？」師云：「苦的苦，甜的甜。」乃云：「天覆地擎，古今無向背；日生月落，大道絕遮欄。一切處海印發光，萬象中常時獨露，豁開金剛正眼，當陽八面縱橫，自然穩坐家堂，現成受用，何須航海梯山，別求良導？無邊上人多年棲心此道，罕遇作者鉗鎚，革回舊觀，親依海寶。既爾氣類相從，畢竟如何話會？」</p>
<p>橫按拄杖，云：「撥轉艨艟幻海空，而今覺得懶扶笻，逢人暫舉吹毛利，只待生蛇化活龍。」喝一喝，下座。</p>
<p>休夏，建廚庫、禪堂、獻殿，上堂。僧問：「《四分律》云：『以手擊擽比丘者波逸提。』因甚德山逢人便棒？」師云：「停禽養勇，終待驚人。」進云：「『嫌罵知事者波逸提』，因甚麼臨濟進門便喝？」師云：「霧豹澤毛，未嘗下食。」進云：「與麼則一莖草上瓊樓現，百煉爐中彩鳳飛。」師便打。問：「大開爐[革*(苟-口+用)]，鍛煉聖凡，成就良器，必逢作者。秪如逆順莫測的漢，如何驗他端的？」師云：「狗啣敕書，諸侯避道。」乃云：「至道無難，惟嫌揀擇。一毛頭上移來香積佛剎，省得就下平高；無底鐺中炊成金圈栗棘，不辭信手拈來。管教現前一會雲水高賢箇箇享用安然，逍遙快樂。當此之際，憍陳如尊者忿氣向前道：『長老！長老！你好秪知盡法，不管無民俺們，恁底磨拳擦掌，苦骨勞筋，無自由分。你道不費纖力，剛把現成接待方來布施大眾。』乃呵呵大笑，云：『我本無心，有所希求，今此寶藏自然而至。說便是說，若論這箇寶藏，誰不具足？』諸仁者！枯木岩前雖多蹉路，如來藏裏本沒淆訛，但能息慮忘緣，處處現成受用。眾中還有別錙銖、識豐儉者麼？若無，試聽山僧唱箇太平曲子去也。」以拂子撫几案，云：「哩[口*留]蓮蓮，花落明月堂前。光皎皎，須彌打鼓虛空。[跳-兆+孛]跳驚起那吒揭諦神，當陽滿口叫休要。且道：休要作甚麼？休要飯飽弄箸。」便舉：「洞山示眾云：『秋初夏末，兄弟家或東或西，直須向萬里無寸草處去。』良久，云：『秪饒萬里無寸草處作麼生去？』石霜云：『出門便是草。』明安云：『不出門亦是草蔓蔓地。』」師云：「這夥老漢大似普州人，一箇鵰心雁爪，說得行不得；一箇虎面熊肝，行得說不得；一箇臥在荊棘林中，無出頭分。海寶也無許多勞攘。秋初夏末，兄弟家或東或西，去則任去，住則任住，設有推不向前、約不退後底，畢竟如何支遣？」拈拂子，云：「還委悉麼？纔方九夏又驚秋，萬物渾成始自由，且把缽盂安舊處，從他門外草悠悠。」</p>
<p>打七，上堂。僧問：「雲頭初起，葛藤乍放，新鮮句子，作速道來。」師云：「紅霞照曉岡，誰識舊嘴臉？」進云：「深秋月白非為白，長夏風清卻是清。」師云：「正是出頭時。」乃云：「湖天浪靜，碧湛琉璃，眼睛突出，鼻孔下垂，牛首賀蘭相期鬥額，僧堂廚庫笑傲欣歡，惟有當陽寶塔，日面佛、月面佛，巍巍獨坐上頭關，伶俐漢謂我誑嚇閭閻，懵懂底正好橫參豎參。試問：大眾！七日內踏破幾緉草鞋？」擲拂子，下座。</p>
<p>開爐，鎮城眾紳衿請上堂。僧問：「結制、解制，叢林舊例，衲僧巴鼻，有何交涉？」師云：「暫行荒草裏，不用入深村。」進云：「截斷今時露布，重展古佛家風。」師云：「切忌鑽龜打瓦。」問：「九旬禁足，畫地為牢；百日抽單，開籠放烏。即今還有相為處麼？」師云：「疑殺爛柯樵。」進云：「有一人不入此圈繢，師意如何？」師云：「壺中別有天。」進云：「與麼用盡老婆心更切，通身泥水未嫌多。」師云：「有棒不打你。」乃云：「山僧出世以來，從不向淨潔地上妄生穿鑿。何也？大丈夫秉慧劍，般若鋒兮金剛燄，非但空摧外道心，早<span class='corr'>已</span>落卻天魔膽。與麼擔荷得去，寒時普天寒、熱時普天熱，不用挑灰覓火、潑油救薪，如人飲水，冷暖<span class='corr'>自</span>知。而今事不獲<span class='corr'>已</span>，衲僧家三箇五箇拗折拄杖，按下雲頭，親赴海寶，不施惡辣鉗鎚，期能千了百當。」拈拂子，劃一劃，云：「山僧開爐也，把四生十二類、麻三斤、乾矢橛、庭前柏樹子作些柴炭。」復擊一擊、吹一吹，云：「單用這點無星火，朝打三千，暮打八百，管教人人常光現前，壁立萬仞。忽若冷灰豆爆，㘞地方知眉毛只在額上。」</p>
<p>佛成道日，上堂。僧問：「即心即佛多些、非心非佛少些，拈過二邊，請師速道。」師云：「千年田地，八百主人。」乃云：「正覺山前老凍齈，縵天網子要擒風，賺他無限英靈子，錯認黃斑作大虫。」下座。</p>
<p>協鎮李公請上堂。僧問：「朱紫滿殿，車駕填門，正當此時，如何酬唱？」師云：「靈山一會，儼然未散。」進云：「憑師道盡深深意，爭柰時人不點頭？」師云：「相識滿天下，知心能有幾？」問：「拈起一則，恁麼現成，因甚德山不會末後句？」師云：「空拳嚇小兒。」僧便喝，師便打。問：「至道無難，惟嫌揀擇，因甚三千劍客獨取莊周？」師云：「布袋盛錐子。」進云：「掀翻海嶽，永絕囊藏，如何是衲僧巴鼻？」師打云：「住住住，不用如何若何，覓甚言端語端？徹底一時放下，行行至道坦然。從來大圭不鑿，貴乎天真；至言無文，尚於理實。但能截徑承當，便可高超十聖，不歷僧祗，處處施解脫機，頭頭露正法眼。所以蘇學士留玉帶於金山，摩天鵔翮入丹霄；黃蘗老安虛名於木佛，珍珠撒出紫羅帳。大根大器大丈夫，堪與人天作榜樣。東協李公曾共約，不昧靈山同一勺，曲彔木展殺活機，繡紅旗動袈裟角。既非心，亦非佛，三腳驢縛爛貫索，權將此道覺斯民，共報無為真化育。大眾！還有把定世界，共相證據者麼？如無，玉簫聲斷古梁州，人倚瓊樓總不覺。」</p>
<p>元日劉居士薦母，請上堂。僧問：「大事<span class='corr'>已</span>明，如喪考妣，為甚兒孫不得力？」師云：「只為分明極，翻令所得遲。」進云：「昨年舊臘，今日新春，新舊一句作麼生道？」師云：「亙古亙今。」問：「紅輪畢竟沉西去，未審靈魂往那方？」師打云：「上士遊山水，中人坐竹林。」進云：「與麼則野色更無山隔斷，天光直與水相通。」師復打，云：「未是他安身處。」乃云：「<span class='corr'>年</span>來不欲上堂，室中緘口打坐，為憐孝志慇懃，也要大家知箇今日孝子劉忠全，血淚襟懷，傷心報本。山僧敢道：父母非我親，誰是最親者？諸佛非我道，誰為同道者？四大體各離，誰為和合者？到此，須是絕後再甦，親見一回，始信群靈一源，假名為佛，體竭形消而不滅，金流樸散而常存。由是，多生父母具時現前，隨處受生，尊貴自在。雖然，要得全身奉重，必借老僧繇出隻手，寫幅真，令爾持歸，切切瞻覲去也。」拈拄杖，空中畫一畫，云：「新春舉筆，百事大吉，描得十成，總不相似。」良久，云：「還會麼？罔極深恩，一時酬畢。」</p>
<p>上堂。僧問：「威音那畔莫可商量，今世門頭必須履踐，秪如遍地荊棘如何插腳？」師云：「善竊者鬼神莫測。」進云：「楖栗橫擔不顧人，因甚途路不得力？」師云：「好不丈夫。」問：「場開選佛，一眾霑恩；祖令中興，十方坐斷。如何是學人著力處？」師云：「衝鋒破敵，非等閑人。」進云：「如何是學人親切處？」師云：「知恩者少，負恩者多。」進云：「如何是末後句？」師云：「三生六十劫。」進云：「一句了然超百億，今朝恩大最難酬。」師便打。乃云：「文殊國裏萬菩薩，慈氏宮中多彌勒，善來皈依佛法僧，試聽應緣而化物。今日佛弟子覺果，修懺保安，七日功完，請山僧舉揚般若，以資正信。然諸法所生，惟心所現，心境若忘，罪相何有？」喝一喝，云：「一時瓦解冰消，畢竟如何修證？」豎拂子，云：「善惡都莫思量，罪福因緣如幻，任運渴飲饑餐，兩箇五百一貫。」</p>
<p>上堂。僧問：「聞聲悟道，見色明心，悟道明心且置，騎聲蓋色一句作麼生道？」師云：「終日乾乾，夕<span class='corr'>惕</span>若厲。」乃云：「聞聲悟道，掘地覓天；見色明心，掉棒打月。直饒百發百中、雙放雙收，於生死分中了無交涉。」拈拄杖，云：「吾今為汝保任此事，終不虛也。波斯學梵語，笑倒金剛神。」擲拄杖，下座。</p>
<p>因事上堂。僧問：「大[革*(苟-口+用)]爐中鍛佛鍛祖，為甚三冬<span class='corr'>已</span>過，無一人通箇消息？」師云：「來說是非者，便是是非人。」進云：「解通銀漢終須曲，纔出崑崙便不清。」師打云：「總教不歇手。」乃云：「山野出世，五座道場，從不將『佛法』二字脫賺他人。有時牢關把住，千重百匝；有時布袋口開，四通八達。無非曲徇機宜，看孔著楔。若是有血性底，終不作這般去就。所以道：第一句薦得，堪與佛祖為師；第二句薦得，堪與人天為師；第三句薦得，自救不了。從上先德為人特煞婆心，其奈言多，去道轉遠。海寶今日路見不平，拔劍相助。」豎拂子，云：「遂將三句拈來，一串穿卻，拋向諸人面前，亦任風吹日炙，縱是八臂那吒要動，動他不得。且道：利害在甚麼處？黃金自有黃金價，爭肯和沙賣與人？」</p>
<p>圓七，上堂。僧問：「七日<span class='corr'>已</span>滿，九旬未至，正當與麼時如何？」師云：「點火開門照賊歸。」進云：「白雲出岫橫拖練，黃葉飛空亂灑金。」師云：「靴裏動指頭。」乃云：「一二三四五六七，滴水成冰赤骨立，堪笑達磨老臊胡，大開了眼覷空壁。七六五四三二一，那事全然沒消息，文殊不會駕青猊，也勝驢兒千萬隻。順數撞著達磨，逆數撞著文殊，相逢避不及，各自嘴盧都。君不見？古今無二路，達者共同途，似則相似，是則未是，差之毫釐，失之千里。阿呵呵，囉囉哩，燈籠沿壁上天台，老鼠跌在油甕裏。」</p>
<p>上堂。僧問：「承師有言：『順數撞著文殊，逆數撞著達磨。』拈過逆順，撞著阿誰？」師云：「見之不取，千載難忘。」進云：「與麼則腳瘦、草鞋寬。」師云：「山雞不是鳳凰兒。」進云：「不犯鋒鋩始俊哉。」師打云：「蜻蜓撼露柱。」問：「七日混沌死，七日天心復，且道：死的是？復的是？」師云：「識取鉤頭意，莫認定盤星。」進云：「至道無難，惟嫌揀擇，為甚麼朝打三千，暮打八百？」師云：「釘樁搖艣，把纜放船。」進云：「學人禮拜有分。」師乃云：「最現成，難照管，無孔鐵鎚、徐陸擔板，馬祖三十年不曾少鹽醬，臨濟小廝兒只具一隻眼，德山不會末後句，正法滅向瞎驢邊。這夥漢，有擒、有縱，能殺、能活，要想扶豎正宗，究竟弄巧成拙。」驀拈拄杖，云：「爭似這箇木上座？也無是、也無非，也無拘、也無束，從來不會祖師禪，問著儱侗當頭卓，擊碎陳年葛藤窠，放出衝風遼天鶻。噁，噁，猛虎腰間栽兔角。咄！王令稍嚴，不許攙行奪市。」</p>
<p>劉居士披薙請上堂。僧問：「了即萬法本來空，未了應須還宿債。應真頂相既圓成，畢竟如何令他了？」師云：「早知燈是火，飯熟<span class='corr'>已</span>多時。」乃云：「今朝四月初一，雲外山青水碧，隨機稱性且從，面赤不如語直。無常畏若曉霜，身世安如火急，不達自性淵源，生死如何抵敵？有抵敵，萬緣放下絕馳求，一日缽盂兩度濕。」</p>
<p>說戒，上堂。僧問：「利名盡處乾坤窄，聲色忘來天地寬。因甚十箇五雙，腳跟撩天，舌頭拖地？」師云：「出水纔見打魚人。」進云：「清淨行者不上天堂，破戒比丘不入地獄，為憑神通妙用？法爾如然？」師云：「一點水墨，兩處成龍。」乃云：「戒定慧勳，三無漏學，公案現成，擬心即錯。止持作犯，圓同太虛，輕重開遮，細如毫末。就中若聖、若凡，究竟了無摸[打-丁+索]。十字街頭布碌磚，那箇行人踏不著？阿呵呵，好大哥，莫將驪龍頷下珠，換取陳年爛皂角。」</p>
<p>楊居士祝髮，請上堂。「善於古者考於今，發乎邇者應乎遠。欲行千里，一步為初。拄杖子[跳-兆+孛]跳上天，端坐普光明殿，現神通十八變，卻往大千沙界摸過一遭，復歸本位，寂然晏默，再四思惟：『三界無安，猶如火宅，云何於中即得解脫？』是時帝釋天主向前道：『仁者熱忙作麼？欲識佛性義，當觀時節因緣。時節若至，其理自彰。』且道：即今是甚麼時節？莫不是世尊離兜率，降王宮，周行七步，作獅子吼底時節麼？莫不是子夜逾城，青山斷髮，八相成道，說法利生底時節麼？莫不是普天匝地，塔廟形象，禮拜行道，香湯沐浴底時節麼？莫不是現前大眾各各自契本命，元辰立地底時節麼？莫不是楊居士捨妄歸真，棄俗從道底時節麼？若知這箇時節，方信老瞿曇不先、新彌勒不後，便於當人分上移易一絲毫頭許不得。雖然，到這裏，不拘此岸、不住中流、不登彼岸，畢竟如何行履？」豎拂子，云：「只見江鷗飛白浪，不知明月出雲霄。」喝一喝，下座。</p>
<p>供塔燈，上堂。僧問：「當陽坐斷，凡聖不通，且道：如何進步？」師便打。進云：「恁麼則經行及坐臥，常在於其中。」師復打。問：「法不孤起，仗境方生，一眾佇聞，乞師垂憫。」師云：「西川十樣錦，添花色更新。」進云：「現成公案不須舉，覿面相呈事若何？」師云：「漆桶夜生光。」問：「萬戶秋風信手拈，和盤托獻法王前，杖頭活句機先眼，點出龍睛耀碧天。」師云：「用盡自<span class='corr'>己</span>心，笑破他人口。」進云：「恁麼則均沾法要去也。」師便打。乃云：「無見頂至尊，浮幢王為最，八萬億由旬，烜赫標真際，玲瓏合太虛，珠網交光麗。十方調御師，迦陵宣梵偈，無量光音天，一切諸男女，燒香及散花，經行資福利，即獲無上乘，因果不思議。日月燈明佛，面門常揭露，不用輕彈指，<span class='corr'>已</span>開寶塔戶。」喝一喝。復舉：「世尊與阿難行次，見一古佛塔，世尊便問訊。阿難曰：『此是甚麼人塔？』世尊云：『過去諸佛塔。』阿難云：『過去諸佛是誰弟子？』世尊云：『是吾弟子。』阿難云：『理合如是。』」師拈云：「籠罩古今，承先啟後，黃面老人可知禮也。如虫禦木，偶爾成紋，大小阿難，轉見漏逗。山僧當時在會，好與一坑埋卻。何故如此？若不同游泳，焉知海量寬？」</p>
<p>賀居士薦兄，請上堂。僧問：「諸惡莫作，眾善奉行，且道：如何受持？」師云：「覿面見得，猶在半途。」進云：「恁麼則世事但將公道斷，人心難與月輪齊。」師云：「未必心頭似口頭。」乃云：「逡巡暑退又寒來，那事何常有往回？晚風暗度黃金菊，曉月輕籠白玉梅。遍地草，是藥材，文殊端不在五臺，楊子江心起塵埃。蘆花夾岸臥孤舟，夢裏忽驚天地秋，天高水闊桂影寒，黃葉飄飄見遠山。楊州路，越國船，依稀彷彿足堪憐，五十三參善知識，妙用神通也不一。有時嗔，有時喜，人情難得保終始，手攜<span class='corr'>蓆</span>帽過新羅，彌陀親證賀家哥，六字真言不會念，天上人間任方便。君不見？星流水國夜然燈，月落秋江明似練。」舉：「僧問雲門：『如何是諸佛出身處？』門云：『東山水上行。』圓悟和尚云：『如何是諸佛出身處？薰風自南來，殿閣生微涼。』」師拈云：「二老漢一等為人，要且腳跟不能點地。海寶又則不然，設有問：『如何是諸佛出身處？』便與驀頭一棒。何謂如此？秪因信義從來切，不肯糢糊放過關。」</p>
<p>陳居士薦嚴，請上堂。僧問：「還丹一粒，點鐵成金；至理一言，轉凡成聖。乞師一言，堪伸報本。」師云：「千江映月，萬戶逢春。」進云：「恁麼則荊棘中著腳，紅爐內安身，師意如何？」師云：「喫官酒，臥官街，當處死，當處埋。」乃云：「正當此日中秋節，天上一輪光皎潔，雨濛濛，風瑟瑟，影落澄潭徹底寒，箇中消息對誰說？」良久，云：「還會麼？若還不會，重饒舌：燕京二卣相公為先考沖宇封君、萱慈李氏孺人終天忌辰，特請山僧舉揚正法，以報罔極之恩，用展孝忱之切。」揮拂子，云：「三界無法，何處求心？一念不生，前後際斷。到此，溪聲山色、水鳥樹林演微妙音，齊聲唱和：『諸法不自生，亦不從他生，不共不無因，是故說無生。』爾時無位真人手舞足蹈，合掌向前，云：『元來此事如馬前相，撲倒便休。』遂即撩起便行，更不回顧。」師云：「善哉，言不虛發，發則必中，正是還丹一粒，點鐵成金；至理一言，轉凡成聖。這般說話，也有橫點頭的、也有豎點頭的。既爾知歸言外，因甚於理不甘？」擲拂子，云：「世間好語，不可說盡。」</p>
<p>張居士追親悼子，請上堂。云：「天無私蓋，地無私載，妙性圓明，廓通內外。四生十髏本來人，萬別千差舊皮袋，哀哀父母，生我劬勞，綿綿瓜瓞，益我後代，瞥然恩愛兩相忘，一超直入安養界。」擲拂子，下座。</p>
<p>田圓增薦嚴，請上堂。僧問：「離四句，絕百非，請師直指西來意。」師便打，僧喝一喝，歸眾。問：「銀山鐵壁如何穿鑿？」師亦打。進云：「透網金鱗以何為食？」師復打。進云：「如何是向上關？」師直打退。乃云：「人分利鈍，道絕功勛，千波同水，萬異同倫。馬腹驢胎，十身調御，鑊湯爐炭，三轉法輪。端的為說了，依稀不肯聽。」喝一喝，云：「落花還是東風送，莫將黃葉錯為金。」擲拂子，下座。</p>
<p>諦中禪人生辰，請上堂。云：「彌勒真彌勒，分身千百億，時時示時人，時人自不識。堅冰瓦礫放光明，白玉樓前吹觱篥，正體堂堂越四流，妙德空生也難覓。不難覓，玎璫的，今朝冬月初八日。」喝一喝，下座。</p>
<p>辯河禪人領眾為師慶誕，請上堂。僧問：「舉心盡屬輪迴業，動念無非生死根。如何是生死根？」師云：「黃河逆流三千里。」進云：「如何解脫？」師云：「若是象王，截流而渡。」進云：「今佛放光明，助發實相義。如何是實相義？」師云：「白雲飛嶺外，明月落波心。」乃靠柱杖，云：「生平以此最相知，歷盡風霜到極微，四十年來無覓處，孤峰萬仞白雲飛。金剛鎚碎獅王窟，玉麈揮開佛祖機，懶向溪邊牧水牯，電光影裏喝如雷。此是了事漢，世、出世間透頂透底，東拄西撐、咬薑呷醋的面目。今日因齋慶贊，未免敗露一場。若是英靈衲子，具正知見，直下會得，便好把手共行，同聲唱和，道出尋常，有甚奇特？倘或情生智隔、相變體殊，不惟對面千山，也只是投子山前打瓦鼓。」復以拄杖劃一劃，云：「大眾！會麼？遠看石頭形似虎，疑殺人間幾丈夫？」</p>
<p>師過固原州，牧主祚炳徐公、衛主守府并合會緇素留休夏，具啟請上堂。僧問：「現成公案即不問，向上一句請師宣。」師云：「日裏颺朝采，琴中聞夜啼。」進云：「恁麼則木馬衝開獅子窟，石虎生下玉麒麟。」師云：「秪恐不是。」僧便喝，師便打。郡梅士人問：「如何是本來面目？」師云：「珊瑚樹下鬥金雞。」進云：「達磨渡江，此岸無船，如何過去？」師云：「要得不濕腳，須是倒乘蘆。」進云：「海底撈明月，泥水萬丈深，若之奈何？」師云：「上大人，丘乙<span class='corr'>己</span>，有何難讀？」進云：「謝和尚指示。」師乃云：「韜光何意落晴川？雲月溪山一樣閒，遇著撩天沒量漢，要津把住默無言。既是狹路相逢，為甚一機不露聻？上士一決一切了，不用傾出一栲栳。」便舉：「龍牙問德山云：『遠聞和尚佛法，及乎到來，不曾見說一字。』山云：『嫌甚麼鋸解秤鎚？』」</p>
<p>師乃呵呵大笑，云：「此間有句佛法，也須大家著眼。」以拂子畫圓相，云：「雪峰會輥毬，禾山解打鼓，虛空笑點頭，須彌顛倒舞，脫賺人間幾丈夫？」喝一喝，下座。</p>
<p>師一日問牧主徐公：「萬泒朝宗，千差一致，因甚五原水不向東流？」公云：「源頭活水無高下，河漢經天卻倒流。」師云：「急須著眼回波看，弄潮不是等閒人。」公云：「徹底澄清日，東西任往還。」師云：「一吸滄溟須盡地，森森露出珊瑚枝。」公謹謝。師復問：「積雨浹旬，遠山橫黛，水牯牛向甚處牧？」公云：「雨笠煙簑七八里，短笛橫吹三四聲。」師云：「休要犯人苗稼。」公云：「從來不喫溪邊草。」師云：「恁麼則鼻頭落在山家手裏。」贈之以偈：「陽春曲子未輕酬，一拶西江水倒流，指日慶雲生鼎鼐，好遊宦海汎慈舟。」</p>
<p>師過平涼，提臺柏公留過冬，相見畢，公曰：「我從箇中來。」師云：「還記得蒲團上消息麼？」公云：「難忘根本，只恐埋沒。」師云：「不得貪觀天上月，失卻手中珠。」公云：「珠<span class='corr'>已</span>得也。」師云：「試請拈出山野看。」公擬議，師云：「衣底密藏，不可輕露。」少頃，公問：「棒打有緣，是與不是？」師云：「撩天拄杖，盡在當人。」公云：「四大分張時如何？」師云：「向一口氣不來處會。」公良久，師乃舉：「僧問古德：『如何是佛？』德云：『髑髏裏眼睛。』」公云：「如何是髑髏裏眼睛？」師即瞪目，云：「會麼？」公無語。師云：「山僧又向官屋裏瞠眼。」公乃呵呵大笑，云：「明明知道，只是不得。」師云：「要得也不難。」遂舉箸，云：「須向這裏下手。」</p>
<p>一日，師舉世尊初生因緣，公豎一拳，師云：「是何意旨？」公舒一足，師云：「大人得自在，何故手忙腳亂？」公喝一喝，云：「還有不亂的在。」師云：「這一喝，是與釋迦老子出氣？雲門大師出氣？」公云：「孝當竭力，忠則盡命。」師云：「不入驚人浪，怎得錦鱗歸？」以偈贈曰：「雲間截徑入皇都，劍氣雄飛海寓殊，奪得牟尼珠在掌，門庭光顯賴劻扶。」</p>
<p>公誕辰，供衣，請上堂。「朔風陣陣逼人寒，野鶴呈祥雪滿天，且喜崆峒山上柏，清標獨茂萬斯<span class='corr'>年</span>。」指衣，云：「心田穩密，道性沖虛，體洽乾坤，條分律呂。經緯未施，彩雲影裏文先露；機杼纔動，朱紫門前錦繡多。明明鳥喙花林，不費金針玉線；歷歷星分碁布，難窮晷運工夫。大丈夫親切提持，明眼漢赤肩擔荷。然雖如是，且道：施者、受者，畢竟如何奉重聻？打成一片不通風，從教千聖難著眼。」</p>
</div>
</div><!-- end of div[@id='body'] -->
</body></html>