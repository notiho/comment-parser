<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>隱元禪師語錄序</p><p>不慧默，仔細披閱，隱元禪師三會開堂語錄，出入始終黃蘗山者，什九應請福嚴龍泉者，不過什一。自前丁丑，以迄後辛卯結制解制，大開罏韝二十四番，多在黃蘗。至如運水擔柴搬磚弄瓦建殿，閱藏百堵俱興了。中天老人四十年法席種種未了之事者，亦多在黃蘗具見所說行。實中當年黃蘗運禪師本產閩中，而於福清山名未著自斷際，始著黃蘗名，又以其名名所住山，迄費和尚，乃興斷際，以闡黃蘗，而隱禪師復為丕承，丕顯肯搆肯。堂一黃蘗現出多多黃蘗，豈非世出世間一大奇特因緣乎？又行實中所說，初參密老人時，幾經痛棒熱喝便<span class='corr'>已</span>大徹，源底早被五峰覷破，更有火乂公案頌古首肯為密老人出格看待者非一日矣。乃究竟秉拂，傳衣屬之費和尚，不忝為隱之座元正如玉泉、曇懿久依佛果，自謂不疑，眾皆許可究為妙喜榜，告復來遠謁入室，得印為徑山弟子。今之天童即昔之佛果，昔之徑山，即今之徑山翻舊棒痕，提新正令，又豈非世出世間一大奇特因緣乎？直指門頭，威音那畔，能嘲風弄月，展演神通，揭地掀天，全彰機用，不受人天籠絡，不被凡聖蓋纏，如許浩浩落落，吞吐八萬四千法界，於一毫毛端，使千秋黃蘗動地放光，非尋常循行數墨汗牛充棟者，可方軌而並馳也。辛卯冬一番末後句，福善堂一番勾當話，有偈云：龜毛拂子重千斤，掛在虛空待個人。磕著無情真鐵漢，不妨拈起再尖新。讀至此，使人太息引領，惝恍莫測，真如洶洶鯨濤，層層蜃闕，泥牛鬥入雲翼，圖南逍遙乎無何有之鄉，廣漠之野，始終一潮音。洞茶頭，執事因緣始終一，黃蘗山自平石，曹溪滴水因緣，百川灌之，不知何時去而不盈尾閭洩之不知何時來而不虛的的世出世間始終一大奇特。不思議因緣，在隱師分上，不過一頓家常茶飯耳埽道人為次原偈韻贊歎一絕云：慣運成風匠石斤，天涯海角泣珠人，杖頭挑取雙丸弄，線斷收場曲調新。是為序。</p>
<p>順治丙申仲春大士誕日</p>
<p style="margin-left:1em;text-indent:-1em">欽命，國子監司業兼掌祭酒事。前戊辰二甲進士，工部郎中大理左寺副曹溪受法弟子紫霄飛仙裔孫道一，居士福徵譚貞默梁生父槃談謹書。</p>
</div>
<div class='div-xu'><a id='mulu2' />
<p class='h1'>黃檗隱元禪師語</p><p>人有傑，地有靈，交重也，亦交待也。夫人知之重，然後因緣著待，然後時節顯。時哉時哉！跂足引領日幾幾於寂默灰冷之場，幾何歲月？而其人乃始一旦起，乘之豈偶哉？吾讀黃檗隱大師語錄，而知人地與時之合之非易也。斷際以前<span class='corr'>已</span>有黃檗，而名未著斷際，著黃檗名，又以其名名所居。於是一黃檗現多黃檗，而開堂說法，非絳節之麓也。嗣居聲實，並茂者不乏，又非斷際之傳，歷千餘年。今天童老人暨費大師父子接踵，迭興斷際之道，乃始大闡，而隱大師繼之。堂搆再新，黑白奔湊，纘父祖之緒於斷際有光，蓋絳節之麓山君樹神以及萬靈，八部懸企，久如始有今日殊勝耳。地耶？人耶？時耶三者，闕一即勝，亦不殊，因緣會合在今日，其致之，豈自今日哉？茲其語具在大都，掃除知解，直示根源，如吹毛之劍，點雪之爐，而又句意俱到，如摩尼珠，隨現五色，自非牢關穩密，途路坦平，踞佛祖頂[寧*頁]，翻衲僧巴鼻者，安有如是輝天鑑地，活潑縱橫也。嗚呼！斷際以雄峰為父，以滹沱為子，故能掀揭宇宙，久而益昌。今大師父子祖孫，媲美前哲，而又同時闡化，消息互通，更不待重加尋繹，始知胡亂後不曾少鹽醬也，此豈獨一時一地為希有哉？屈指古今，丁斯盛者，蓋不數數源遠流長，吾於斯錄一見決矣。</p>
<p>崇禎壬午夏仲晉昌唐世濟譔</p>
</div>
<div class='div-xu'><a id='mulu3' />
<p class='h1'>隱元禪師語錄序</p><p>金粟費隱老人，為臨濟三十一傳，起未墜之緒，續方焰之輝。十餘年來，說法為人，純用本分鉗鎚，不落玄妙窠臼。單傳直指之道，乃大著于天下。後之接武者，雖未可限量。然而承紹其宗，擊揚開廓，使單傳直指之道，愈益彰顯于當世，蓋亦難其人矣。隱元禪師首入老人之室，即覿體承當，全身擔荷，掃去支離，絕無依倚，室中得人師為翹楚矣。玄生上人一日，持師開堂語錄示余。余受而讀之，見其機用宏達，言句光新，騰踏當機，掀翻義路，摠從正脈中，發揚展拓，所謂單傳直指之道，愈益彰顯者，當于師乎賴之，豈有殊絕難繼之嘆哉？玄生上人，以余推重于師也，遂囑余序。余聞稱人之善者，必本其父師之德厚之至也。矧余亦出老人之門，忝師之昆季者乎？故取茲義而述之，使世之向斯道者，知師為老人之嫡子，且識余言之非佞也。是為序。</p>
<p>崇禎壬午季夏同門法弟山陰王谷稽首和南譔</p>
</div>
<div class='div-xu'><a id='mulu4' />
<p class='h1'>隱元禪師全錄序</p><p>昔人有言：智過於師，方堪傳授。初師在纏，披緇脫素。及乎行腳水綠山青法戰諸方陣前，錚錚戈甲。死心先老。棒下劄劄。芥針橫行。直撞百千人倒弄顛。拈三十頌。爾時白鷗火頭發焰。豈讓黃梅碓嘴生花。予驚而嘆曰：一枝聖箭九重城，萬里神光半邊鼻。蓋敬畏俱矣。越七年，先老所應黃檗，即師脫白處也。相依山川弗辭襤縷，滿地黃金渾不顧。又拈白紙告青天。師智如此。而且遲其授受。直待費翁闡法向前領話。打著昔時舊痛處。於今猶恨棒頭輕。可謂冤深徹骨而未也。遲之又遲時節。<span class='corr'>已</span>至吐舌公案。矢口拈提三寸舌伸安國劍。千秋凜凜白如霜。有不鳴一鳴驚。人至是費翁榜示人天吾師折衝龍象啐啄機緣。豈偶然哉。向後養獅巖牙爪龍神送不竭之泉。煆黃檗[卸-ㄗ+(共-八+冉)]爐曉鐘報自平之石。俯仰二十年間，金粟秉拂。福嚴開山龍泉正令惟黃檗住久。其應緣也，無固無必，其接物也有實有權。有時驅耕奪食，有時換斗移星。有時矢鏃加尖。有時瘡痕著艾。有時拍浪覆舟。有時颺風縱火，有時敲空作響，有時點鐵成金。大要實嚗嚗棒打石人似拂蒿先老之骨髓。兼得圓陀陀盤走玄珠如掣電，費翁之機用雙彰。承前啟後，臨濟家風。喝去棒來。曹溪的派源遠流長良有以也。香飄果熟，亶其然乎？偈曰：</p>
<p style="text-indent:0em" class="lg-abnormal"><div class='lg-row'>砥柱狂瀾末劫中，滹沱正脈<span class='corr'>已</span>流通，得來喫盡鹹酸苦，用處掣顛雷電風。幾度冰霜髮慘白，廿年爐炭火鮮紅。金湯子臂螳螂怒，領袖師昆龍象雄。</div>
</p><p style="margin-left:8em;text-indent:-8em">時壬辰小春月之吉菩薩戒弟子蔡聯璧拜序</p>
</div>
<div class='div-other'><a id='mulu5' />
<p class='h1'>隱元禪師語錄目次</p>
<ul class="">
<li>序</li>

<li>卷第一
<ul class="">
<li>住福建福州府福清縣黃檗山萬福禪寺語錄</li>
</ul></li>

<li>卷第二
<ul class="">
<li>福建福州府福清縣黃檗山萬福禪寺語錄</li>
</ul></li>

<li>卷第三
<ul class="">
<li>福建福州府福清縣黃檗山萬福禪寺語錄</li>
</ul></li>

<li>卷第四
<ul class="">
<li>福建福州府福清縣黃檗山萬福禪寺語錄</li>

<li>浙江嘉興府崇德縣福嚴禪寺語錄</li>
</ul></li>

<li>卷第五
<ul class="">
<li>福建福州府長樂縣龍泉禪寺語錄</li>
</ul></li>

<li>卷第六
<ul class="">
<li>福建福州府福清縣黃檗山萬福禪寺語錄</li>
</ul></li>

<li>卷第七
<ul class="">
<li>福建福州府福清縣黃檗山萬福禪寺語錄</li>
</ul></li>

<li>卷第八
<ul class="">
<li>小參</li>
</ul></li>

<li>卷第九
<ul class="">
<li>源流頌</li>
</ul></li>

<li>卷第十
<ul class="">
<li>頌古</li>

<li>拈古</li>

<li>行實</li>
</ul></li>

<li>卷第十一
<ul class="">
<li>入室</li>

<li>機緣</li>

<li>法語</li>

<li>答垂語</li>
</ul></li>

<li>卷第十二
<ul class="">
<li>啟</li>

<li>書</li>
</ul></li>

<li>卷第十三
<ul class="">
<li>詩偈</li>
</ul></li>

<li>卷第十四
<ul class="">
<li>詩偈</li>
</ul></li>

<li>卷第十五
<ul class="">
<li>詩偈</li>
</ul></li>

<li>卷第十六
<ul class="">
<li>贊</li>

<li>記</li>

<li>雜著</li>
</ul></li>
</ul><p>隱元禪師語錄目次終</p>
</div><a id='mulu6' />
<p class='juan'>隱元禪師語錄卷第一</p><p class="byline">嗣法門人海寧編</p>
<div class='div-other'><a id='mulu7' />
<p class='h1'>住福建福州府福清縣黃檗山萬福禪寺語錄</p><p>崇禎十年五月十四日，侍御林公、同鄉紳林宗賑林朝、龍文學林景、台林守穩林伯、春林正立、夏春暉、龔士龍、吳承啟林茂、輝林士龍林鼎、新林茂枝、林廷棟等，暨及僧俗請師住黃檗山萬福禪寺，於十月初一日入院至。</p>
<p>山門云：從上<span class='corr'>已</span>來，閑門破戶，一時八字打開了也。且道關捩子在甚麼處？喝一喝，便入。</p>
<p>佛殿云：巍巍堂堂，坐斷十方，正當與麼時，好與三十拄杖。何故？不見道：斫卻月中桂，清光應更多。</p>
<p>伽藍堂云：城塹三寶即不無，重振家風如何著力？舉香云：一番提起一番新。</p>
<p>祖師堂云：西天四七眼橫鼻直，東土二三寐語喃喃惑亂天下人無了時。今日不肖兒孫活捉將來一爐燒卻。</p>
<p>方丈云。掩室杜口浪籍不少。古今天下老和尚。潑天潑地。蝦跳不出斗。琦上座到這裏又作麼生。驀拈拄杖畫一畫云。破也破也。擲下拄杖云。放出一隊老古錐。未證據者看看。</p>
<p>即日眾請上堂，師至座前拈侍御心弘林，公請啟云：只者箇爍破重關，徹法源底，逼得山僧無藏隱處，今日不免對眾舉揚。煩維那宣讀宣畢，指法座云：寶華王座，流露真宗，我今更踏向上一著，千聖俱立下風。遂陞告香云：者一瓣香，爇向爐中，端為祝延。</p>
<p>今上皇帝聖壽萬安。伏願龍圖鞏固。鳳曆長春。齊壽考於芥子之城。扇真風於拂石之劫者。一瓣香。奉為滿朝文武功勳暨及郡縣尊官。伏願祿位高遷。德風遠播者。一瓣香。奉為本山大檀越。并外護諸居士。伏願同明般若之正因。共證金剛之固體者。一瓣香。大眾會麼。昔年在這裏落節。今日向這裏拔本爇向爐中。專為現住。浙江溫州府永嘉縣法通禪寺。傳曹溪正脈。三十五世費隱容和尚。用酬法乳之恩。遂斂衣就座。上首白椎云。法筵龍象眾。當觀第一義。師云。第一義諦。三世諸佛無著眼處。汝等諸人作麼生觀。試出[跳-兆+孛]跳看。僧禮拜。師云。敕點飛龍馬。跛鱉出頭來。問祗園繇來古法席至于今請問。和尚還有亙古亙今底麼。師云。坐斷乾坤。僧禮拜。師便打。問黃檗家風舊。今朝令轉新。如何是新令句。師豎拂子云。會麼。僧喝。師云。再喝看。僧又喝。師便打。問陽春初臨。法席三開。和尚即今將甚麼示眾。師拈拂子左一拂。進云。者個便是和尚為人處麼。師右一拂。僧禮拜云。謝和尚指示。師云。指示個甚麼。僧一喝。師云。且喜沒干涉。問言前薦得屈辱宗風。句後承當。埋沒家寶。正當與麼時。教學人向甚麼處摸索。師云。鐵牛橫古路。進云。不是特來呈舊面。隨流一句事如何。師擲拂子。進云。好女不著嫁時衣便轉身。師便打。乃云。棒頭未點。遍界全彰。鼻孔下垂。通身布露。脫體承當得去。直下頓超佛祖。脫若未能。山僧第二杓惡水潑汝諸人去也。豎拂子云。向者裏撥一線道。不妨輝天鑒地。耀古騰今。這邊那畔。七通八達。便能運大鉗鎚。施大機用。摟碎佛祖頂[寧*頁]。掀翻衲僧巴鼻。有時孤峰頂上獨立。有時百草頭邊[跳-兆+孛]跳。在此非此於彼非彼。一道平懷泯然無寄。蕩蕩廓周沙界。歷歷遍滿十虛。正當與麼時。共樂昇平。如何話會。野老不知堯舜力。鼕鼕打鼓祭江神。復舉。二祖阿難問迦葉云。世尊傳金襴外。復傳何物。迦葉召阿難。阿難應諾。迦葉云。倒卻門前剎竿著。阿難有省。師云。迦葉盡力提攜。只倒箇門前剎竿。且道阿難又悟甚麼。山僧今日不用如何若何。眾兄弟個個倒卻門前剎竿。然放倒且易。扶起猶難。還有扶起者麼。如無。山僧自扶去也。卓拄杖云。扶起倒剎竿。不用纖毫力。依舊豎門前。千古明歷歷。卓拄杖。下座。</p>
<p>立知事頭首上堂，問：如何是全提？師豎拳云：是全提半提。僧喝。師打云：棒喝交馳即不無，如何是端的意？僧又喝。師直打出法堂，乃云：實際理地，不受一塵，佛事門中，不捨一法。建法幢，立宗旨，直須徹骨，弟兄互為肘臂，通方作者，共相證明。謀道終不謀食，為法必也忘軀，一言相契，千古不易。如空合空，似水投水。本無異色，豈有異名？若能個個如是，敢保事事成辦。街坊塵中作主，知客接引來賓，典座善調眾口，庫司出納分明，監寺總柄綱律，長老截鐵斬釘，更有無位真人領覽箇甚麼？會麼？把手將他行不去，惟人自肯乃方親。下座。</p>
<p>開爐結制上堂。師云。十方同聚會。個個學無為。此是選佛場。心空及第歸。還有心空及第者麼。請出相見。僧纔禮拜。師云。早知汝也。問大鵬展翼天衢遠選佛選官應祖席。今日及第場開。還許我傳臚首唱也無。師云。點額蝦蟆。進云。龍門九重。慶遭點額去也。師云。死水裏浸殺。僧喝。師便打。問打板坐禪撾鼓上堂。無非者箇何謂。萬古碧潭空界月。再三撈摝始應知。師云。看腳下。進云。磕著撞著去也。師云。向甚麼處去。僧噓一聲。師擉退。乃云。新長老乍開爐。烈焰烜天孰敢摸。擬欲進前身<span class='corr'>已</span>喪。那堪回首更躊躕。草鞋拄杖丟過一邊。禪板蒲團錯用工夫。拈卻西來大意。放下東壁葫蘆。掀翻是非窠臼。坐斷報化佛顱。無端打失娘生鼻。天上人間不可摸。正當與麼時。還有為人處也無。剪碎白雲飛片片。打翻明月落家家。復云。把住布袋口。須彌丁倒走。日午打三更。面南看北斗。更擬問如何。白棒劈脊摟。直下解翻身。<span class='corr'>已</span>落渠儂後。且不落人後作麼生道。驀豎拂云。惟有這著子。古今無蓋覆。喝一喝。下座。</p>
<p>上堂。問：語不是默，亦非非語非默請道一句。師云：塞卻咽喉。僧擬議，師打云：是語是默？僧無語。師便啐，乃云：今朝十一月初一個個鼻孔條直百千無量法門。卓拄杖云：總在者裏頓入，會則信手拈來，填溝塞壑不會，且搭在九郎田畔，一任風吹日炙。復舉：水潦和尚問馬祖：如何是西來大意？祖一踏踏倒，起來呵呵大笑云：百千法門，無量妙義，總向一毫頭上識得根源去。俊哉！俊哉！非但水潦如是，乃至千賢萬聖都向此一毫頭上親證實悟，方敢為人覿面提持現前。大眾還曾實證也無？若有二六時中，步步有分身之意，著著有出身之路。如無，更有異方便，助汝證入。卓拄杖云：會麼？若非舉鼎拔山力，千里烏騅不易騎。下座。</p>
<p>冬至上堂。問：銀山鐵壁，如何推倒？師擉云：推倒了也。進云：急浪灘頭如何跳過？師打一棒。進云：百尺竿頭，如何進步？師云：退去。進云：千峰頂上如何轉身？師云：汝試轉身看。僧轉身，師便打。典座問：出聲念佛，不為正念；默念彌陀，不為正念。如何為正念？師云：破木杓。僧禮拜。師云：還我木杓來。僧無語，師便打，乃云：欲識佛性義，當觀時節因緣，時節若至，其理自彰。且道即今是甚麼時節？莫是山僧㘞地時節麼？莫是一陽來復時節麼？總與麼會，未脫尋常見解；不與麼會，未免墮坑落塹；不涉二邊，中間挨將一句來，許汝入黃檗門，慶讚黃檗有分。有麼？有麼？一僧云：猛虎當路踞。師云：猶是門外漢。復云：聖名凡號，總是虛聲，殊相劣形，無非幻色。若論當人，最初本命元辰一著子，直須向父母未生以前，陰陽未判之先，一截截斷祖佛慶讚，不及天人瞻仰無門，求其生死名目，無有時節因緣，何處得來？若知有者，聞與麼道，徹骨徹髓；不知有者，猶恐業識茫茫。雖然，官不容針，何妨私通車馬？驀呈拄杖云：赤骨[骨*歷]，露堂堂，洗清天地一林霜。有意氣時添意氣，不風光處卻風光。卓拄杖，下座。</p>
<p>延生請上堂。問龐公云。大家團圞頭。共說無生話。如何是無生話。師云。放汝三十棒。進云。看破龐公了也。師云。看破在什麼處。僧以手掩面云。蒼天蒼天。師打云。放汝不過。問如何是金剛不壞身。師翹足云。者箇壞不壞。乃云。豁開正法眼。四方八面洞明。突出本來身。天上人間。獨露奇特處。奇特弓弦走。馬殊勝中殊。勝錦上添花。須是奇特人。方明殊勝事。須是殊勝事。方顯奇特人。正當此際以何為驗。以拂子擊香几左邊云。豈不是奇特人。復擊香几右邊云。豈不是殊勝事。若向箇裏信得及。作得主。把得住放得開。便與三世諸佛同一鼻孔。出氣與天地萬物同一根生。與山河大地同一體現。無二無二分。無別無斷故。如是則不求殊勝而殊勝自至。不預津梁而津梁現前。以此營福。何福不臻。以此延生何生不慶。即今因齋慶讚一句作麼生道。峭壁崚嶒千古峻。林巒蒼翠萬年春。卓拄杖。下座。</p>
<p>上堂。問。昔日藥山謂高沙彌云。大有人不受戒亦不作佛。未審是甚麼人。師拈拄杖。左邊卓一卓。進云。只如沙彌具甚麼眼便道。佛戒奚用。師右邊卓一卓。進云。今日學人不恁麼道。師云。汝又作麼生。進云。正好持戒。正好修行。師打云。我只要抹殺。問如何是奪人不奪境。師云。野渡無人舟自橫。進云。如何是奪境不奪人。師云。踏斷長江月一輪。進云。如何是人境兩俱奪。師放下拄杖。進云。如何是人境俱不奪。師云。得魚沽酒大家醉。進云。人境<span class='corr'>已</span>蒙師指示人忘境寂是如何。師云。自家薦取。乃云。萬福堂前峰巒突兀。九龍樹畔澗水潺湲。天際日上月下。林間雲去雲來。乃至恒沙世界草木叢林。一一為汝諸人。印破面門了也。諸禪德。還摸著鼻孔也未。如摸著直下。孤迥迥峭巍巍。圓陀陀活潑潑。如龍得水似虎靠山。便能歸山河大地作自<span class='corr'>己</span>散自<span class='corr'>己</span>為大地山河。於一毫端現寶王剎。坐微塵裏轉大法輪。即當人自證境界。非假於他術。且自證境界一句作麼生道。撲落非他物。縱橫不是塵。喝一喝。下座。</p>
<p>上堂。問。單刀直入。不容擬議是如何。師打云。正要行此。令僧喝。師又打。僧云。象王行處絕狐蹤。師直打退乃云。昔是貧家子。今為象外人。頭頭俱坐斷。處處<span class='corr'>已</span>通津。黃檗涼心腑。梅花入眼新。聖凡無定相。弄假卻成真。山僧今日無端在三家村裏撒屎撒尿了也。子細簡點將來。也是熟處難忘。眾中有覺臭者。不妨抓屎相潑。向屎橛裏轉大法輪。作大佛事。令天下人知些氣味。豈不美哉。如無又向孤峰頂上倒屙去也。黃檗橫吹玉笛。東林野老謳歌一段。高山流水。路上行人。奈何呵呵呵會也無。座中若有江南客。不向樽前唱鷓鴣。下座。</p>
<p>臘八上堂。問。佛佛授受。祖祖相承。且道無形相人來。又作麼生傳授。師云。喚他向前來。進云。某甲去也。師云。什麼處去。進云。他家自有通霄路。師云。腳跟下好與三十棒。乃云。釋迦老子午夜睹星。悟云。奇哉奇哉。一切眾生俱有如來智慧德相。皆因妄想執著不能證得。也是憐兒不覺醜。未免話作兩截。黃檗午夜豎剎竿。大家在裏許。無有智慧德相可證。亦無有妄想執著可得。且道。與釋迦老子相去多少。有具擇法眼者。出來判斷看。眾下語不契。復云。昔日世尊昇忉利天。為母說法。說甚麼法。驀豎拂云。也只是這箇今日。山僧不動本際。為諸父老談禪談。甚麼禪也只是這箇。這箇又是箇什麼。上士一決一切了。中下多聞多不信。若論箇事。正如八十翁翁入場屋。真誠不是小兒戲。今日幸逢家裏人。說家裏話。拈家中物。示家中人。喚作拂子則觸。不喚作拂子則背。不得無語。不得有言。不得下喝。不得拂袖便行。向箇裏消息得恰好去。許汝入黃檗門。見黃檗人。與黃檗同條合命。共氣連枝。不然盡是門外之遶漢。要見黃檗毫毛也大難。大丈夫兒。莫受人謾。擬涉思惟遲八刻。回頭轉腦白雲關。喝一喝。下座。</p>
<p>上堂。問如何是賓中主。師云。歷歷有可據。如何是主中賓。師云。攜杖探西鄰。如何是賓中賓。師云。青山之外起煙塵。如何是主中主。師拈拄杖。僧禮拜。師云。賓主在那裏去了。僧喝。師便打。乃云。諸方談禪說道。黃檗苦口叮嚀不得。如何若何。自然海晏河清。切忌死水裏浸殺。那堪浩渺處追尋。且總不與麼。畢竟作麼生。曹溪波浪如相似。無限平人被陸沉。復舉。古德云。汝有拄杖子。我與汝拄杖子。汝無拄杖子。我奪卻汝拄杖子。既有拄杖子。要他作甚麼。既無拄杖子。又作麼生奪。若端的得去。一任丹霄獨步。天下橫行。然猶未也。且聽山僧註腳。若不同床睡。焉知被裏穿。頌云。沒來繇沒來繇。白雲舒卷碧峰頭。有意氣時添意氣。不風流處卻風流。卓拄杖下座。</p>
<p>春日上堂。俊初居士問。如何是春。師云。一枝突出粉墻頭。進云。如何是無影樹上一枝花。師拈拄杖云。是第幾枝。士提坐具云。恁麼則某甲提將去也。師云。少賣弄。乃云。山堂兀坐。無聊錯把虛空亂敲。且喜孟春信到。忽然瓦解冰消。輥出一團。和氣放開。兩岸逍遙踏翠佳人。賣弄春色風流。和尚不打自招。大眾且道招箇甚麼。良久云。渾身在裏許。三十年後敢保有人證據。下座。</p>
<p>元旦上堂。祝聖畢，乃云：佛祖家風舊，人間歲月新，擊碎蟠桃核，露出舊時仁。唯此一事實，餘二則非真。所以道：一處真，處處真，塵塵盡是本來人。真實說時聲不現，覿面堂堂沒卻身。且道覿面堂堂為甚麼沒卻身？有人道得，山僧拄杖子兩手分付。僧云：秪為分明極。師云：不親切，自道去也。能隨萬物變，不逐四時新。拈起也，宇宙風光，森羅顯煥；放下也，家國安怗，河海晏清。不拈不放，畢竟如何？道泰不傳天子令，時清休唱太平歌。下座。</p>
<p>解制上堂。問雲水盡從今日去。重樓傑閣鎖何人。師云。無毛鷂子潑天飛。進云。某甲卻不與麼道。師云。汝作麼生。僧云瞎。師便打。乃云。打破琉璃殼。迸出鳳凰兒。遍體彰文彩。何天不可飛。堪嘆赤尾梢。淹人虀甕裏。臨濟白拈賊。至今思未<span class='corr'>已</span>。眾兄弟到來。黃檗山中。眉毛廝結鼻孔相拄。還曾迸出一回也未。如迸出羅籠不肯住。呼喚不回頭。七通八達。東去西去。縱橫無礙殺活自繇。吾家種草猶來別。到處逢人驀面欺。更須知有轉身一路始得。如何是轉身一路。汝行荒草裏。我又入深村。下座。</p>
<p>開藏檀越請上堂。師豎拂云。三藏十二部。一切修多羅。總在這裏流出。且道。這裏從甚麼處流出。脫若會去。翻藏<span class='corr'>已</span>竟。</p>
<p>皇恩祖德一時酬畢。若猶未然，山僧向第二門頭展演去也。大聖無名，美流萬世，大功不宰，勳業湛然。所以大人具大見，大智得大用，一言含萬有，一句逗群機。廣羅法界以無遺，細入微塵而靡間，生民共沐恩光，草野均沾利樂，浩浩蕩蕩，民莫名焉。茲逢吉日良晨，慶雲繚繞，有大檀那，運普利心，命山僧登臨此座，開大寶藏，敷演真乘，言言見諦，句句朝宗，杲日昭回，山川顯煥中天祖，丹心畢，露葉相國，洪護儼然。了二十年前，未了之公案，翻五千餘卷，爛熳之葛藤，以酬祖德，用報皇恩。且道正當此際，如何著力？等閑舒出娘生手，撥轉如來正法輪。下座。</p>
<p>重興黃檗送諸化士，上堂云：龍樓寶閣半傾欹，搖拽雲中能幾時？特地掀翻重鼎建，大家出手要撐持。急著力，莫遲疑，事難方表丈夫兒。拈來莖草千金重，不是苦心人不知。呈拄杖云：會麼？蓋覆乾坤只這箇，頂天立地更繇誰？下座。</p>
<p>清明上堂問。突出眼睛看。滿目盡般若。和尚上堂。以何相為。師拈拄杖云。會麼。進云。恁麼則控佛祖大機。廓人天正眼。師云。閒言語。僧豎拳云。將此報答和尚深恩去也。師云。不知羞。乃云。杜宇喚聲聲。歸家罷問程。殘雲消散盡。突出數峰青。若向箇裏定奪得去。頭頭布露。物物現成。何待山僧開兩片皮。掉三寸舌。說青道黃。而後為得哉。然雖如是。且即今應時應節一句作麼生道。荒草堆邊明歷歷。棺材頭哭有親兒。下座。</p>
<p>佛誕日，恬生林居士等為縣主凌公祝讚請上堂，問曇花：自天降偉人，此日生為瑞？為祥即不問，如何是不即不離？師良久云：會麼？進云：恁麼則當陽普露，遍界全彰去也。師云：如何是當陽意？僧頓足。師打云：亂發作麼？問：九龍方吐水，萬象盡聞香，降誕右脅下，求師大闡揚。師云：銀蟾初出海，何處不分明？乃云：性海波澄，光吞群象，桂輪孤朗，影現娑婆。經云：應以宰官身得度者，即現宰官身而為說法；應以菩薩身得度者，即現菩薩身而為說法。茲乃</p>
<p>文佛降生之日，正是賢侯華誕之晨，且道現甚麼身而為說法？遂豎拂子云：會麼？一點水墨，兩處成龍；五日一雨，十日一風。德澤溢乎四海，仁壽卓立千峰。若論衲僧，向上一著，未離兜率，猶較些子突出娘胎，堪作甚麼？那更一手指天，一手指地，口喃喃道箇天上天下，唯吾獨尊，敗露不少。怪道雲門一棒打殺餵狗子喫，貴圖天下太平。雲門雖握閫外威權，未免渾身泥水。到黃檗門下，一點也用不著。且黃檗尋常用箇甚麼？只有一雙窮相手，未曾低揖等閑人。復說偈云：拋家散業<span class='corr'>已</span>多年，偶爾歸山業又牽。秪恐龍樓煙鎖盡，空餘一竅對青天。下座。</p>
<p>端午上堂。問：今日正是五月五，聖人出世萬物睹，信手拈來百草頭，甜者甜兮苦者苦。甜苦即不問，如何是一莖草？師豎拄杖。進云：三世諸佛被這一莖瞎卻眼睛了也。師云：獨瞎汝不得。僧拂坐具云：楖栗橫擔不顧入，直入千峰萬峰去。師云：不須門外畫蜘蛛。乃云：今朝五月端陽，人間安樂節屆；黃檗長老顢頇問著，不打便罵。惹得一隊閑神野鬼，三頭六臂，努目叱吒，正當此時，如何驅遣？以拂子向空點云：秪此一點，遍行天下赤口白舌，消除百怪，千妖遁化。擲拂子云：於今擲向堂前，一任諸人酬價解酬價，拈來放去無縫罅。倘未能，不如收拾歸去來，免落諸方成話杷。下座。</p>
<p>解夏上堂。師舉。洞山解夏云。夏末秋初兄弟家。東去西去。須向萬里無寸草處去。良久云。秪如萬里無寸草。又作麼去。師云。蒼天蒼天。石霜云。出門便是草。師云。蒼天蒼天明安道。直得不出門。亦是草漫漫地。師云。蒼天蒼天諸兄弟。古人與麼提持。山僧與麼著語。畢竟意旨如何。倘若會去。對眾吐露看。吐露得出。歷劫宗親。當下超拔現前海眾即時解脫。山僧有箇護身符子。與汝東去西去。脫若未然。不得動著。動著打折汝驢腰。有僧便喝。師云。蒼天蒼天。復云。金風體露萬木凋殘。行腳高人急著眼看。明月灘頭休著腳。蘆花影裏出頭難。諸兄弟。畢竟向甚麼處去。驀拈拄杖卓一卓云。且把一聲歸去笛。夜深吹過汨羅灣。下座。</p>
<p>求懺悔請上堂，師舉：僧問雲門：殺父殺母，佛前懺悔。殺佛殺祖，向甚麼處懺悔？門云：露。師云：雲門道露，日輪當午，趁隊瞎驢，不知其數脫。有問山僧：殺佛殺祖，甚麼處求懺悔向他道收。復云：著甚來繇？諸禪德！試定奪看。若定奪得出，身口意業，瓦解冰消，智慧德相，脫體圓明。若定奪不得，山僧一發抖擻屎腸與汝說破。雲門解放，黃檗能收；一挨一拶，徹骨風流，擬議將來，休休！休休！還有一句又作麼生？待君時節至，各各自昂頭。下座。</p>
<p>結制上堂。問。九旬禁足。三月護生。未審護箇甚麼生。師云。案山點頭向汝道。進云。護生須是殺。殺盡始安居。未審殺箇甚麼生。師打云。殺汝一箇。進云。恁麼則泥牛撞入海。波斯沒處藏也。師連棒打退。問今日結制之期。請問和尚離情絕見一句。作麼生道。師翹腳示之。進云。恁麼則石人舞掌。笑呵呵去也。師便打。問和尚上堂。鐘聲鼓響。鐘鼓響後。聲落何處。師云。山僧耳聾。乃豎拂子云。三世諸佛歷代祖師天下老和尚。都向山僧拂子頭上結制。猶如寶網交羅。互攝互入。雖然如是。更有一人呵呵大笑。且道笑個甚麼。若人拂袖便行。敢保坐斷。報化佛頭。掀翻是非窠臼。日消萬兩黃金。不為分外。脫或躊躇。未免作死馬醫。十方高人聚會。正值聖制之日。黃檗不循舊例。貴在單刀直入磕碎。露柱燈籠。打翻銀山鐵壁。安南塞北。並收萬境千機頓息。得到與麼田地。速來方丈通箇消息。喝一喝云。也是糊餅裏捏汁。下座。</p>
<p>上堂。問。不落凡聖二邊。不落有無諸數。正當恁麼時。獨脫一句作麼生道。師云。截斷舌頭。進云。恁麼則行行草裏步步深村。師云。如何是步步深村。僧一喝。師云。未夢見在。乃云。十五日以前。山僧頂門在汝腳跟下。十五日以後。汝等諸人。鼻孔在山僧輪掌中。正當十五日。人人面門光個個鬍鬚。赤風急幡。呼嚕雨來簷滴歷汝有八兩還汝半觔。汝有一丈。還汝十尺。且道。總不與麼來時如何相見。瞎子逢盲人。兩兩不相識。雖然如是。好與伊三十楖栗。何故。打開頂門。正眼迸出。青天白日。下座。</p>
<p>冬至上堂。問：冬至一陽春<span class='corr'>已</span>發，石頭土塊盡翻身則且置，冬未至春。未發一句，請和尚道。師云：山僧亦不知。僧一喝。師云：著忙作麼？僧擬議。師打云：話頭也不識。問：和尚道：一線陽春曲，繇來和者稀，今日與和尚慶賀去也。師云：山僧無喜亦無憂，賀箇甚麼？僧禮拜。云：恁麼則普禮去也。師云：弄泥團漢。乃云：把住洪鈞，驪龍頷下，明月珠，分文不值，放開線道，糞埽堆頭破苕帚，價倍千金，不是壓良為賤，亦非補短截長。若是吾家種草，便知這箇來脈，脫或弄泥團漢，切莫接響承虛。且道不把不放，畢竟如何？日南長至，勘破張三李四，有利無利，不離行市。以拄杖卓一卓，云：吾無隱乎爾。下座。</p>
<p>僧純如請上堂，問：如何是佛？師云：圓陀陀。如何是法？師云：活潑潑。如何是僧？師云：任騰騰。進云：佛法僧，蒙師指示。如何是衲僧分上事？師打云：且道是甚麼事？僧擬拜，師又打。乃云：臘月一好消息，雪襯梅花太浪籍，大地渾成銀，世界摩訶般若波羅蜜，一亙晴空；普賢賣俏，千機頓現，妙德風騷，黃面老子，寶花臺上爛翻葛藤；碧眼胡僧荊棘林中斬釘截鐵。看來這一隊老凍儂，胡言漢語，惑亂天下人，不為不少。且喜今日築遇寒風，輥作一團，不分皂白。大眾還有為他雪屈者麼？眾無語。師云：識得純如真境界，分明一塊玉乾坤。下座。</p>
<p>臘八上堂。問。年年此日臘月八。盡說釋迦悟奇特。奇特即不問。如何是星前的意。師云。早晨下雨。進云。元來是這賊。師云。曾打濕眉毛也未。僧一喝。師云。拖出晒朗去。僧又喝。師連棒打退。乃云。雪花堆裏密追尋。滴水冰生未為真。一刺明星雙眼脫。大千無處可藏身。若會得山僧頌的意旨。便明釋迦老子睹星悟的時節。既明釋迦老子悟的時節。便知自<span class='corr'>己</span>上與三世諸佛共一鼻孔出氣。下與五道眾生同一體現。遠與恒沙世界。若凡若聖。若僧若俗。若男若女。若草若木大小纖洪。盡是吾人放身命處。所謂一處透脫。百處千處該通。一機洞明。千機萬機圓轉。如盤走珠如珠走盤。圓陀陀活潑潑。出沒舒卷無可不可。還有不涉斯美者。出來與黃檗相見。僧云。憐兒不覺醜。師云。假雞聲韻難謾我。未肯糢糊放過關。下座。</p>
<p>戒子請上堂。問。聲聲穿鼻孔。句句映眉端。今日被某甲看破去也。師云。看破箇甚麼。進云。少林面壁。眼橫鼻直。師便打。乃云。眾生受佛戒。即入諸佛位。位同大覺<span class='corr'>已</span>。諸大德若信得及。通身荷負。覿面承當。正好黃檗門下。朝打三千暮打八百。何故不合向大覺海裏汩沒。無有出身之路。大丈夫漢。直須坐斷報化佛頭。掀翻是非窠臼。裂破衲僧巴鼻。返轉本來面目。天人讚頌。不及魔外。窺覷無門。然後向一毫端上作大佛事。廣度有情接佛慧命。方稱丈夫之本懷。諸大德且道。承誰恩力。有如是殊勝。有如是奇特。莫怪從前多意氣。他家曾謁聖明君。下座。</p>
</div>
<p class='juan'>隱元禪師語錄卷第一終</p>
</div><!-- end of div[@id='body'] -->
</body></html>