<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu176' />
<p class='juan'>隱元禪師語錄卷第十四</p><p class="byline">嗣法門人性杲編</p>
<div class='div-other'>
<p class='h1'>詩偈</p>
<div class='div-other'><a id='mulu177' />
<p class='h2'>金粟辭老和尚歸閩</p><p style="text-indent:0em" class="lg-abnormal"><div class='lg-row'>水底有天藏世界，潭中無物映山河。金鱗破浪翻身去，敢借風雷意若何？</div>
</p></div>
<div class='div-other'><a id='mulu178' />
<p class='h2'>客堂自警</p><p style="text-indent:0em" class="lg-abnormal"><div class='lg-row'>幾度經霜鬢<span class='corr'>已</span>斑，千金難鑄，舊時顏。于今放下娘生面，八極風來總不攀。</div>
</p></div>
<div class='div-other'><a id='mulu179' />
<p class='h2'>和儕字韻</p><p style="text-indent:0em" class="lg-abnormal"><div class='lg-row'>楖栗橫擔是我儕，逢人活捉一坑埋，中途刺破娘生腳，脫卻陳年破草鞋。</div>
</p></div>
<div class='div-other'><a id='mulu180' />
<p class='h2'>寄某禪師</p><p style="text-indent:0em" class="lg-abnormal"><div class='lg-row'>麥池水漲亂啼蛙，半掩柴門憶作家，纔得同風一口信，吹來千里問毘耶。</div>
</p></div>
<div class='div-other'><a id='mulu181' />
<p class='h2'>南行募化</p><p style="text-indent:0em" class="lg-abnormal"><div class='lg-row'>試將冷眼向南看，世道紛紛化道難。三十年來無取舍，相逢盡是鐵心肝。</div>
</p><p style="text-indent:0em" class="lg-abnormal"><div class='lg-row'>草鞋踏破<span class='corr'>已</span>多年，半似風流半似顛，滿地黃金渾不顧，又拈白紙告青天。</div>
</p></div>
<div class='div-other'><a id='mulu182' />
<p class='h2'>贈芝山樵雲公</p><p style="text-indent:0em" class="lg-abnormal"><div class='lg-row'>白雲縹緲水潺潺，樵古風高得自閒。借問老來端的意，又提玉斧斫芝山。</div>
</p></div>
<div class='div-other'><a id='mulu183' />
<p class='h2'>宿南坑</p><p style="text-indent:0em" class="lg-abnormal"><div class='lg-row'>養純白牯恣南坑，不犯東西草一莖。蹄角分明今<span class='corr'>已</span>露，春疇水漲任縱橫。</div>
</p></div>
<div class='div-other'><a id='mulu184' />
<p class='h2'>秋懷</p><p style="text-indent:0em" class="lg-abnormal"><div class='lg-row'>眉毛挂劍起秋風，葉落人間處處同，惟有客情多冷淡，幾番動足白雲中。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>山堂風冷夕陽斜，翻憶當年幾作家，金粟峰頭拋錦繡，于今不挂一莖紗。</div>
</p></div>
<div class='div-other'><a id='mulu185' />
<p class='h2'>回山見法席寂寞有感</p><p style="text-indent:0em" class="lg-abnormal"><div class='lg-row'>法堂寂寞草萋萋，凍鳥悲風徹夜啼，潦倒兒孫不得力，橫挑拄杖入峰西。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>檗山蒼翠疊層層，難掩孤貧一個僧，堪笑化工又未瞥，春來秋去太忙生。</div>
</p></div>
<div class='div-other'><a id='mulu186' />
<p class='h2'>壽圓初耆舊</p><p style="text-indent:0em" class="lg-abnormal"><div class='lg-row'>杖藜撥動春風起，紅白花飛千萬里，返炤初心一點圓，人間天上壽無比。</div>
</p></div>
<div class='div-other'><a id='mulu187' />
<p class='h2'>住獅子庵</p><p style="text-indent:0em" class="lg-abnormal"><div class='lg-row'>結個茅菴石竹西喝，天棒月走雲霓。猶憐路半未歸客，拂拂春風浪馬蹄。</div>
</p></div>
<div class='div-other'><a id='mulu188' />
<p class='h2'>贈天童禪師化木</p><p style="text-indent:0em" class="lg-abnormal"><div class='lg-row'>散木橫斜滿路頭，久無匠作不勝愁，經今喜得班門斧，堪起天童百尺樓。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>千水千山得得來，化門權設為誰開？福城也有奇男子，若個堪雕作棟材。</div>
</p></div>
<div class='div-other'><a id='mulu189' />
<p class='h2'>偶成</p><p style="text-indent:0em" class="lg-abnormal"><div class='lg-row'>坐斷孤峰點滴無，金針綿密費工夫。放開一線春風起，個個山頭啼鷓鴣。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>孤峰頂上吟風月，十字街頭帶水泥，兩處都來三十棒，大家休得討便宜。</div>
</p></div>
<div class='div-other'><a id='mulu190' />
<p class='h2'>巖中除夕示徒</p><p style="text-indent:0em" class="lg-abnormal"><div class='lg-row'>黃檗今宵烹白牛，分皮分骨鬧啾啾。古錐閣壁成何用？撲滅燈花打睡休。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>層巖疊雪浪梅花，冷落門風佛祖家，年去年來渾不管，條條徹骨作生涯。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>寒巖除夕冷颼颼，莫謂爺貧累汝愁，得意梅花三五點，清香瘦骨傲王侯。</div>
</p></div>
<div class='div-other'><a id='mulu191' />
<p class='h2'>巖梅</p><p style="text-indent:0em" class="lg-abnormal"><div class='lg-row'>清幽異種迥諸方，為護重巖屢傲霜，不獨點塵飛不到，卻能險處露鋒芒。</div>
</p></div>
<div class='div-other'><a id='mulu192' />
<p class='h2'>溪梅</p><p style="text-indent:0em" class="lg-abnormal"><div class='lg-row'>稜稜瘦骨薄煙籠，儘日溪頭賣曉風，偏向雪中開隻眼，冷看荊棘鬥英雄。</div>
</p></div>
<div class='div-other'><a id='mulu193' />
<p class='h2'>藏閣梅</p><p style="text-indent:0em" class="lg-abnormal"><div class='lg-row'>素枝突出映青山，一望僧郎咫尺間，偶吐清香吞殿閣，嬌羞猶恐動龍顏。</div>
</p></div>
<div class='div-other'><a id='mulu194' />
<p class='h2'>次鴛湖師韻</p><p style="text-indent:0em" class="lg-abnormal"><div class='lg-row'>寒光出匣普天知，爍破峰前句險巇，不入紅爐親煆過，那能斷得眾生疑？</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>無聊竟日把鬚捫兀兀如癡踞小軒，抓著當年舊痛處，分明千古一條痕。</div>
</p></div>
<div class='div-other'><a id='mulu195' />
<p class='h2'>偶成</p><p style="text-indent:0em" class="lg-abnormal"><div class='lg-row'>霜風撲面冷啾啾，凍殺闍黎卻自繇。枯骨風生彌法界，普天冰結一毫頭。</div>
</p></div>
<div class='div-other'><a id='mulu196' />
<p class='h2'>示徒</p><p style="text-indent:0em" class="lg-abnormal"><div class='lg-row'>瘦骨傍巖老愈剛，寒毛卓豎徹諸方，是吾種草知豐儉，杓柄無勞較短長。</div>
</p></div>
<div class='div-other'><a id='mulu197' />
<p class='h2'>寄諸禪德</p><p style="text-indent:0em" class="lg-abnormal"><div class='lg-row'>棒頭未點迅風馳，正法流通在此時。寄語諸方賢衲者，腳跟速薦莫教遲。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>一道靈符破兩關，丹心片片不相瞞，大家翻轉來時面，荊棘林中輥一團。</div>
</p></div>
<div class='div-other'><a id='mulu198' />
<p class='h2'>重陽同諸禪人登寶峰</p><p style="text-indent:0em" class="lg-abnormal"><div class='lg-row'>九日逶迤鳥道玄，提攜諸子上峰巔，凝眸一覽乾坤廓，足下千山劇可憐。</div>
</p></div>
<div class='div-other'><a id='mulu199' />
<p class='h2'>送子春兄出家</p><p style="text-indent:0em" class="lg-abnormal"><div class='lg-row'>沙場百戰不知休，輸與空山枕石頭。直指金鞭歸去也，碧池水湛一輪秋。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>破塵出俗自逍遙，格外生涯秪半瓢。莫謂秋清聲太切，枯枝再放又同條。</div>
</p></div>
<div class='div-other'><a id='mulu200' />
<p class='h2'>輓叔派初</p><p style="text-indent:0em" class="lg-abnormal"><div class='lg-row'>十年試劍忽歸津，故國風光半是塵。不聽樓頭啼鳥語，東林又減一枝春。</div>
</p></div>
<div class='div-other'><a id='mulu201' />
<p class='h2'>遊無患溪</p><p style="text-indent:0em" class="lg-abnormal"><div class='lg-row'>花正開兮鳥又啼，興來攜杖探清溪。紫雲洞口多仙子，卻笑山翁帶水泥。</div>
</p><p style="margin-left:1em">黃檗十二峰</p>
</div>
<div class='div-other'><a id='mulu202' />
<p class='h2'>寶峰</p><p style="text-indent:0em" class="lg-abnormal"><div class='lg-row'>無價奇珍疊滿山，流輝，千古濟人間，試拈曰棒當頭指，大地貧兒盡解顏。</div>
</p></div>
<div class='div-other'><a id='mulu203' />
<p class='h2'>屏嶂</p><p style="text-indent:0em" class="lg-abnormal"><div class='lg-row'>屏巒羅列展家風，面面花開間白紅，卻有水雲多意氣，每來點綴翠微中。</div>
</p></div>
<div class='div-other'><a id='mulu204' />
<p class='h2'>紫薇</p><p style="text-indent:0em" class="lg-abnormal"><div class='lg-row'>一支秀接紫薇宮，遍體文章積翠絨，尊貴繇來堪作主，千山朝拱碧雲籠。</div>
</p></div>
<div class='div-other'><a id='mulu205' />
<p class='h2'>獅子</p><p style="text-indent:0em" class="lg-abnormal"><div class='lg-row'>殘雲斂盡露全身，氣宇昂昂孰敢親？獨踞威風千里外，未曾哮吼也驚人。</div>
</p></div>
<div class='div-other'><a id='mulu206' />
<p class='h2'>香爐</p><p style="text-indent:0em" class="lg-abnormal"><div class='lg-row'>卓立渾成一柄長，千年冷燄豈尋嘗？無端落在渠儂手，撥著些兒遍界香。</div>
</p></div>
<div class='div-other'><a id='mulu207' />
<p class='h2'>佛座</p><p style="text-indent:0em" class="lg-abnormal"><div class='lg-row'>天為寶蓋地為蓮，一座巍巍永不遷，日耀玲瓏金相好，靈山黃老尚依然。</div>
</p></div>
<div class='div-other'><a id='mulu208' />
<p class='h2'>羅漢</p><p style="text-indent:0em" class="lg-abnormal"><div class='lg-row'>煙收嶽面貌崚嶒，兀兀如癡百不能。木落秋清貧徹骨，陡然富貴彩雲凝。</div>
</p></div>
<div class='div-other'><a id='mulu209' />
<p class='h2'>缽盂</p><p style="text-indent:0em" class="lg-abnormal"><div class='lg-row'>碧岫雲囊半掩濃，儼然寶缽托虛空，一聲霹靂轟天地，缽底掀翻幾臥龍。</div>
</p></div>
<div class='div-other'><a id='mulu210' />
<p class='h2'>天柱</p><p style="text-indent:0em" class="lg-abnormal"><div class='lg-row'>奇哉一脈露機先，刺破渾淪獨峭然，不為群巒爭秀氣，生成骨格要撐天。</div>
</p></div>
<div class='div-other'><a id='mulu211' />
<p class='h2'>五雲</p><p style="text-indent:0em" class="lg-abnormal"><div class='lg-row'>那邊欲露真消息，個裏分明要舉揚。倏忽峰頭懸五彩，林巒澗壑盡生光。</div>
</p></div>
<div class='div-other'><a id='mulu212' />
<p class='h2'>報雨</p><p style="text-indent:0em" class="lg-abnormal"><div class='lg-row'>傾湫倒嶽事尋嘗，何獨峰愁如夢鄉，一滴未曾沾大地，片雲拖出舌頭長。</div>
</p></div>
<div class='div-other'><a id='mulu213' />
<p class='h2'>吉祥</p><p style="text-indent:0em" class="lg-abnormal"><div class='lg-row'>氤氳瑞氣結浮圖，一道祥光削處孤，特地山川俱顯煥，看來好事不如無。</div>
</p><p style="margin-left:1em">羅山十四景</p>
</div>
<div class='div-other'><a id='mulu214' />
<p class='h2'>掛月峰</p><p style="text-indent:0em" class="lg-abnormal"><div class='lg-row'>誰磨誰拭誰安排？突出雲囊絕點埃。莫謂老僧無面目，故將明鏡掛高臺。</div>
</p></div>
<div class='div-other'><a id='mulu215' />
<p class='h2'>象王嶠</p><p style="text-indent:0em" class="lg-abnormal"><div class='lg-row'>巍巍大象踴羅山，願力弘深莫可攀。回顧落花紅片片，天垂瓔珞彩雲漫。</div>
</p></div>
<div class='div-other'><a id='mulu216' />
<p class='h2'>覲母林</p><p style="text-indent:0em" class="lg-abnormal"><div class='lg-row'>自來大本得根深，奕葉扶疏太有陰，立地欲招天下母，等閒共入聖賢林。</div>
</p></div>
<div class='div-other'><a id='mulu217' />
<p class='h2'>梯雲橋</p><p style="text-indent:0em" class="lg-abnormal"><div class='lg-row'>凌空駕險度天馬，屴崱煙鋪接狻猊，雪鬢老僧臨此際，儼然古佛上雲梯。</div>
</p></div>
<div class='div-other'><a id='mulu218' />
<p class='h2'>大螺池</p><p style="text-indent:0em" class="lg-abnormal"><div class='lg-row'>螺因池育卒能成池，為得螺，卻有聲，聊借一吹山海震，大千何處不聞名？</div>
</p></div>
<div class='div-other'><a id='mulu219' />
<p class='h2'>雞籠山</p><p style="text-indent:0em" class="lg-abnormal"><div class='lg-row'>羅籠今古無休歇，蓋覆生靈意倍親，禽鳥不來山寂寂，未知終日罩何人。</div>
</p></div>
<div class='div-other'><a id='mulu220' />
<p class='h2'>獅子峰</p><p style="text-indent:0em" class="lg-abnormal"><div class='lg-row'>鐵額銅頭性質剛，繇來氣岸自昂藏，爪牙布露群狐絕，獨踞羅峰衛法王。</div>
</p></div>
<div class='div-other'><a id='mulu221' />
<p class='h2'>嬾雲阿</p><p style="text-indent:0em" class="lg-abnormal"><div class='lg-row'>嬾雲竟日臥巖阿，未醒，滄桑變幾何？我欲問君借半榻，不知有意肯頭陀。</div>
</p></div>
<div class='div-other'><a id='mulu222' />
<p class='h2'>觀流亭</p><p style="text-indent:0em" class="lg-abnormal"><div class='lg-row'>漠漠空亭煙雨迷，沒絃聲咽冷淒淒，源頭徹見無餘物，千古流名水一谿。</div>
</p></div>
<div class='div-other'><a id='mulu223' />
<p class='h2'>靈應潭</p><p style="text-indent:0em" class="lg-abnormal"><div class='lg-row'>大開一口吞星月，倏爾風雲吐滿山。自那郡賢扣擊後，竟年德澤布人間。</div>
</p></div>
<div class='div-other'><a id='mulu224' />
<p class='h2'>五峰塔</p><p style="text-indent:0em" class="lg-abnormal"><div class='lg-row'>浮圖菱角太多生，暴客頻過礙眼睛，一腳踢翻千萬里，唯餘片地坦然平。</div>
</p></div>
<div class='div-other'><a id='mulu225' />
<p class='h2'>龍泉井</p><p style="text-indent:0em" class="lg-abnormal"><div class='lg-row'>曹溪一脈隱龍泉，今古探人不計宣，搆著源頭涓滴水，為霖為雨遍山川。</div>
</p></div>
<div class='div-other'><a id='mulu226' />
<p class='h2'>白雲洞</p><p style="text-indent:0em" class="lg-abnormal"><div class='lg-row'>閒尋洞裏真消息，萬古長年沒曉昏，怪殺白雲迷谷口，幾多仙子入無門？</div>
</p></div>
<div class='div-other'><a id='mulu227' />
<p class='h2'>鳳巢林</p><p style="text-indent:0em" class="lg-abnormal"><div class='lg-row'>羅岫峰高誰與齊？參天古木接雲霓。氤氳紫氣貫巢頂，不是鳳凰不敢栖。</div>
</p></div>
<div class='div-other'><a id='mulu228' />
<p class='h2'>清明寓羅山</p><p style="text-indent:0em" class="lg-abnormal"><div class='lg-row'>嶺南春暖鷓鴣天，潦倒匡，徒謁祖先。時節到來休錯過，故隨王老掛金錢。</div>
</p></div>
<div class='div-other'><a id='mulu229' />
<p class='h2'>開元雙桂堂</p><p style="text-indent:0em" class="lg-abnormal"><div class='lg-row'>雙桂堂前映晚霞，春風吸盡露香葩，些些氣味難藏掩，飄入溫陵百萬家。</div>
</p></div>
<div class='div-other'><a id='mulu230' />
<p class='h2'>答楊齊甫居士</p><p style="text-indent:0em" class="lg-abnormal"><div class='lg-row'>大地都盧是戲場，神頭鬼面暗商量，腳跟線斷多浪籍，屈指幾人識臭香？</div>
</p><p style="text-indent:0em" class="lg-abnormal"><div class='lg-row'>一念回光正覺場，阿誰於此審思量？根塵迥脫無多子，信手拈來滿院香。</div>
</p></div>
<div class='div-other'><a id='mulu231' />
<p class='h2'>示李道人超真</p><p style="text-indent:0em" class="lg-abnormal"><div class='lg-row'>面皮，翻轉便超真切，莫頻頻舉似人，歷劫珍藏無價寶，等閒提掇露全身。</div>
</p></div>
<div class='div-other'><a id='mulu232' />
<p class='h2'>邑侯請禱雨以偈答之</p><p style="text-indent:0em" class="lg-abnormal"><div class='lg-row'>抱病寒巖待晚年，賢侯何事驀勾牽？頭陀非是人間物，移向人間不值錢。</div>
</p></div>
<div class='div-other'><a id='mulu233' />
<p class='h2'>化齋僧田</p><p style="text-indent:0em" class="lg-abnormal"><div class='lg-row'>五百頭陀不會禪，饑來喫飯倦來眠，偶開兩片無他事，秪要諸人種福田。</div>
</p></div>
<div class='div-other'><a id='mulu234' />
<p class='h2'>營金粟大和尚壽塔</p><p style="text-indent:0em" class="lg-abnormal"><div class='lg-row'>含冤未雪久成胎，活捉空王特地埋，不是渠儂誇好手，都緣幫惡劈頭來。</div>
</p></div>
<div class='div-other'><a id='mulu235' />
<p class='h2'>示弘靜秦居士</p><p style="text-indent:0em" class="lg-abnormal"><div class='lg-row'>本無一法與人參何事？區區強指南空手而來空手去。前三三，又後三三。</div>
</p></div>
<div class='div-other'><a id='mulu236' />
<p class='h2'>壽中台林檀越七秩</p><p style="text-indent:0em" class="lg-abnormal"><div class='lg-row'>生成俠骨截稜稜，七十年來履漢冰。今日華堂歌醉罷，又揮劍氣逼寒僧。</div>
</p><p style="text-indent:0em" class="lg-abnormal"><div class='lg-row'>九、牧堂前戲彩班，祇林間氣現，鼇山黃金布地，無何有留得聲名滿世間？</div>
</p></div>
<div class='div-other'><a id='mulu237' />
<p class='h2'>因事似縣主凌公</p><p style="text-indent:0em" class="lg-abnormal"><div class='lg-row'>颯颯江風徹夜呼，捫心靡愧是良圖。寒潭皎月空撈摝，到底分明一物無。</div>
</p><p style="text-indent:0em" class="lg-abnormal"><div class='lg-row'>祖庭秋晚命懸絲，千載黃河清片時，摸著瞿曇真面目，急須護惜莫遲疑。</div>
</p><p style="text-indent:0em" class="lg-abnormal"><div class='lg-row'>猖狂燥辣掣風顛，陡散空花落滿天水月光中撈得住，稱來可值半文錢。</div>
</p><p style="text-indent:0em" class="lg-abnormal"><div class='lg-row'>護藏僧徒困役迷，龍樓蕭索野狐啼，檀那若負瞿曇囑，何處青山不可棲？</div>
</p></div>
<div class='div-other'><a id='mulu238' />
<p class='h2'>又似外護諸居士</p><p style="text-indent:0em" class="lg-abnormal"><div class='lg-row'>一江風冷一林霜，猿鶴移家深處藏。雪鬢老僧無定力，每依危閣喊郎當。</div>
</p><p style="text-indent:0em" class="lg-abnormal"><div class='lg-row'>萬里迢迢降玉音，每開黃卷細沉吟。吾儕曳曳隨情轉，千古何人簡帝心？</div>
</p><p style="text-indent:0em" class="lg-abnormal"><div class='lg-row'>元明唐宋幾千秋，若個名賢不紀遊。玉管飛珠奔洞壑，淋漓感慨濺龍湫。</div>
</p><p style="text-indent:0em" class="lg-abnormal"><div class='lg-row'>江風四起震龍樓，煙鎖青山一帶愁，幸遇諸公各出手，皇恩祖德一時酬。</div>
</p></div>
<div class='div-other'><a id='mulu239' />
<p class='h2'>豎中天師祖塔院</p><p style="text-indent:0em" class="lg-abnormal"><div class='lg-row'>功成喜得念初堅，骨露孤峰獨峭然，忤逆兒孫親蓋覆，一輪杲日正中天。</div>
</p></div>
<div class='div-other'><a id='mulu240' />
<p class='h2'>示化米禪人</p><p style="text-indent:0em" class="lg-abnormal"><div class='lg-row'>獅子峰頭脫體彰，口開天半吞諸方。個中更有奇特處，負米登山為舉揚。</div>
</p></div>
<div class='div-other'><a id='mulu241' />
<p class='h2'>為顯鏡寺懷雲禪人薦母</p><p style="text-indent:0em" class="lg-abnormal"><div class='lg-row'>山堂寂寂為何為？白澤高懸孰敢窺？雪鬢老婆臨顯鏡，也須護惜兩莖眉。</div>
</p><p style="text-indent:0em" class="lg-abnormal"><div class='lg-row'>一句當天百萬門，門門各顯大圓鏡。上人個裏悟端倪，不出山阿度母竟。</div>
</p></div>
<div class='div-other'><a id='mulu242' />
<p class='h2'>潛子龔居士求薦室</p><p style="text-indent:0em" class="lg-abnormal"><div class='lg-row'>折散同林各自飛，虛玄大道不虧危，昨宵凍解枝頭淚，忽忽薰風向後隨。</div>
</p></div>
<div class='div-other'><a id='mulu243' />
<p class='h2'>示化茶禪人</p><p style="text-indent:0em" class="lg-abnormal"><div class='lg-row'>禪餘睡起眼瞇麻，笑倒叢林老作家，仔細思量無別法，醒人秪是一杯茶。</div>
</p></div>
<div class='div-other'><a id='mulu244' />
<p class='h2'>為茂昇禪人化圊頭</p><p style="text-indent:0em" class="lg-abnormal"><div class='lg-row'>脫體堂堂露本真，一番蕩滌一番新，直饒個個眉毛濕，滿目相看徹骨人。</div>
</p></div>
<div class='div-other'><a id='mulu245' />
<p class='h2'>示募田禪人</p><p style="text-indent:0em" class="lg-abnormal"><div class='lg-row'>輸田供給幾憨僧，一飽橫眠百不能，夢拽鼻端勾鎖脫，滿巖[跳-兆+孛]跳任騰騰。</div>
</p></div>
<div class='div-other'><a id='mulu246' />
<p class='h2'>送無念侍者住獅子巖</p><p style="text-indent:0em" class="lg-abnormal"><div class='lg-row'>禪關無鎖亂雲堆，子去當門隻手推，面面銀山兼鐵壁，急須撞破出頭來。</div>
</p></div>
<div class='div-other'><a id='mulu247' />
<p class='h2'>訪雪菴勤舊</p><p style="text-indent:0em" class="lg-abnormal"><div class='lg-row'>雪屋龐眉格外流，牽雲就榻思休休。而今不作三春夢，笑看諸峰亂點頭。</div>
</p><p style="text-indent:0em" class="lg-abnormal"><div class='lg-row'>我愛深居探上流，深居憐我不歸休。偶來小憩南軒下，隱隱峰巒競出頭。</div>
</p></div>
<div class='div-other'><a id='mulu248' />
<p class='h2'>未一石居士求薦子</p><p style="text-indent:0em" class="lg-abnormal"><div class='lg-row'>子歸就父父無知，正是功圓果滿時，識得無知知去處，大千沙界是吾兒。</div>
</p></div>
<div class='div-other'><a id='mulu249' />
<p class='h2'>送無念之楚</p><p style="text-indent:0em" class="lg-abnormal"><div class='lg-row'>護念祖庭幾幾秋，豁開眼目楚雲流。杖藜未舉<span class='corr'>已</span>先到，麟角鳳毛一并收。</div>
</p><p style="text-indent:0em" class="lg-abnormal"><div class='lg-row'>踏斷洞庭煙水瀰，皇風一轉便歸期，若耽萬頃瀟湘樂，恐那青山啼子規。</div>
</p></div>
<div class='div-other'><a id='mulu250' />
<p class='h2'>示眾</p><p style="text-indent:0em" class="lg-abnormal"><div class='lg-row'>大事未明謾打鬨，立身不正腳跟虛，無嘗腦後頻催請，試問何人替得渠？</div>
</p></div>
<div class='div-other'><a id='mulu251' />
<p class='h2'>薦應陞石居士</p><p style="text-indent:0em" class="lg-abnormal"><div class='lg-row'>昧<span class='corr'>己</span>偷生生猶死，朝聞夕死死還生。踏翻生死兩條路，劍樹刀山一坦平。</div>
</p></div>
<div class='div-other'><a id='mulu252' />
<p class='h2'>示蓮胎張居士</p><p style="text-indent:0em" class="lg-abnormal"><div class='lg-row'>蓮胎佛子沒時宜，逼得山僧口似碑。無字可揮心惡發，驀頭一擲血淋漓。</div>
</p></div>
<div class='div-other'><a id='mulu253' />
<p class='h2'>示解天禪人</p><p style="text-indent:0em" class="lg-abnormal"><div class='lg-row'>丈夫個個是男兒，唯子無能且牧卑，聊得一莖生草喫，溪南溪北得便宜。</div>
</p></div>
<div class='div-other'><a id='mulu254' />
<p class='h2'>次二水張先生</p><p style="text-indent:0em" class="lg-abnormal"><div class='lg-row'>既曰勞生於此世，丈夫豈可自偷安？滄江水濁魚龍溷，獨坐石磯把釣竿。</div>
</p></div>
<div class='div-other'><a id='mulu255' />
<p class='h2'>示香公鄭太澍</p><p style="text-indent:0em" class="lg-abnormal"><div class='lg-row'>儘日拈香是阿誰？一爐香罷更思追。半邊鼻孔如穿破，直下分明沒欠虧。</div>
</p></div>
<div class='div-other'><a id='mulu256' />
<p class='h2'>翻藏經</p><p style="text-indent:0em" class="lg-abnormal"><div class='lg-row'>四十九年打葛藤，看來真個可憐生，今朝出手同翻卻，始信共途不共行。</div>
</p></div>
<div class='div-other'><a id='mulu257' />
<p class='h2'>閱天童判語</p><p style="text-indent:0em" class="lg-abnormal"><div class='lg-row'>挑燈細，閱天童，判忤逆聞，雷不膽寒。潦倒為憐三尺子，竟年筆舌未曾乾。</div>
</p></div>
<div class='div-other'><a id='mulu258' />
<p class='h2'>燈夜</p><p style="text-indent:0em" class="lg-abnormal"><div class='lg-row'>燈華燈市人人賞，春水春山若個憐，沒興老僧歸洞壑，匡徒挑剔<span class='corr'>己</span>心田。</div>
</p></div>
<div class='div-other'><a id='mulu259' />
<p class='h2'>示非日侍者</p><p style="text-indent:0em" class="lg-abnormal"><div class='lg-row'>看破福城光侍者，追予蹤跡十餘秋，今朝始信無尋處，大似蚊虫錐鐵牛。</div>
</p></div>
<div class='div-other'><a id='mulu260' />
<p class='h2'>子穀蔡居士請住金粟，師為殿事所繫不能應請。有僧勸駕，諸方仰慕，姑應一期，聊慰眾念。師不踐其言，遂占二偈答之。</p><p style="text-indent:0em" class="lg-abnormal"><div class='lg-row'>一滴腥臊落五湖，鱗龍蝦蟹競懽呼，莫教擉破巨鰲鼻，吸盡滄溟徹底無。</div>
</p><p style="text-indent:0em" class="lg-abnormal"><div class='lg-row'>成群踢踏滿娑婆，驀鼻將來意氣多，貴耳聞風千里外，撩鉤搭索奈他何。</div>
</p></div>
<div class='div-other'><a id='mulu261' />
<p class='h2'>化羅漢</p><p style="text-indent:0em" class="lg-abnormal"><div class='lg-row'>十八高人竟日閒，神通遊戲百千般，攔腮把住黃金<span class='corr'>縷</span>，結果收因方寸間。</div>
</p></div>
<div class='div-other'><a id='mulu262' />
<p class='h2'>戒點燈</p><p style="text-indent:0em" class="lg-abnormal"><div class='lg-row'>家裏無油莫點燈，偷光真個可憐生，山翁自有安貧策，教子徐徐摸壁行。</div>
</p></div>
<div class='div-other'><a id='mulu263' />
<p class='h2'>為友石石居士普度</p><p style="text-indent:0em" class="lg-abnormal"><div class='lg-row'>纔萌一念鬼神知，何況心心普度時，圓得夢中真佛事，見聞誰不發菩提？</div>
</p></div>
<div class='div-other'><a id='mulu264' />
<p class='h2'>即事有懷</p><p style="text-indent:0em" class="lg-abnormal"><div class='lg-row'>黃檗繇來徹骨貧，了無一法累諸人，任從亂統如麻粟，更不重添眼裏塵。</div>
</p></div>
<div class='div-other'><a id='mulu265' />
<p class='h2'>次無價趙居士醉歸吟</p><p style="text-indent:0em" class="lg-abnormal"><div class='lg-row'>黃檗棒頭云：底事，曹山酒價若為沽？苟明佛法無多子，捉敗渡江五葉蘆。</div>
</p><p style="text-indent:0em" class="lg-abnormal"><div class='lg-row'>孤峰坐斷遶玄徒，澗底潛流徹夜呼，掃卻堂前淨地月，謾將卮酒案頭鋪。</div>
</p></div>
<div class='div-other'><a id='mulu266' />
<p class='h2'>般若臺</p><p style="text-indent:0em" class="lg-abnormal"><div class='lg-row'>般若離言豈可名？無勞斤斧坦然平。偶來臺上欲宣說，恐動諸山不敢聲。</div>
</p></div>
<div class='div-other'><a id='mulu267' />
<p class='h2'>別西山耆舊</p><p style="text-indent:0em" class="lg-abnormal"><div class='lg-row'>來時微雨布人間，去後威風壯老顏，凍骨路途多浪籍，暗催枝信到西山。</div>
</p></div>
<div class='div-other'><a id='mulu268' />
<p class='h2'>示良然禪人</p><p style="text-indent:0em" class="lg-abnormal"><div class='lg-row'>塵勞迥脫了無家，信步縱橫渾不差，踏斷中途得力句，一溪流水詠梅花。</div>
</p></div>
<div class='div-other'><a id='mulu269' />
<p class='h2'>祈雨</p><p style="text-indent:0em" class="lg-abnormal"><div class='lg-row'>我司法道汝司龍，澤物資生心緒同，春盡物枯民欲死，如何高臥水晶宮？</div>
</p></div>
<div class='div-other'><a id='mulu270' />
<p class='h2'>示迥提禪人</p><p style="text-indent:0em" class="lg-abnormal"><div class='lg-row'>迥提鼻孔自遼天，何必孜孜拾我涎。會得獅兒返擲句，攔腮把住一粗拳。</div>
</p></div>
<div class='div-other'><a id='mulu271' />
<p class='h2'>為薦九昌乃母林氏</p><p style="text-indent:0em" class="lg-abnormal"><div class='lg-row'>本來一著迷千古，幻寄百年夢五更，特地翻身歸去也，回看塵世可怜生。</div>
</p></div>
<div class='div-other'><a id='mulu272' />
<p class='h2'>因事似外護乾庵陳公</p><p style="text-indent:0em" class="lg-abnormal"><div class='lg-row'>占盡青山用盡機，青山斷送幾男兒。一言鼎重垂千古，十二峰頭又展眉。</div>
</p><p style="text-indent:0em" class="lg-abnormal"><div class='lg-row'>九重紫氣降煙霞，豈料荊榛兩岸遮？破衲欲隨雲水去，　皇恩一點寄誰家？</div>
</p><p style="text-indent:0em" class="lg-abnormal"><div class='lg-row'>十二峰巒拱帝命，百千龍象祝君恩，可怜漉漉村江口，竟日興波撼海門。</div>
</p><p style="text-indent:0em" class="lg-abnormal"><div class='lg-row'>凡間物理亂如麻，濁世幾能驗正邪？大抵人情難恰好，消歸自<span class='corr'>己</span>較些些。</div>
</p></div>
<div class='div-other'><a id='mulu273' />
<p class='h2'>示僧智印</p><p style="text-indent:0em" class="lg-abnormal"><div class='lg-row'>可憐老大不知羞，出語糢糊僭上流。病入膏肓無藥治，茫茫空走萬山頭。</div>
</p></div>
<div class='div-other'><a id='mulu274' />
<p class='h2'>示良矣禪人省母</p><p style="text-indent:0em" class="lg-abnormal"><div class='lg-row'>春風卷衲撼閩天，憶母恩深孰共憐？喜有杖藜知此意，相扶歸去不加鞭。</div>
</p></div>
<div class='div-other'><a id='mulu275' />
<p class='h2'>贈鴈湖葉居士任廉州太守<span class='note-inline'>(諱益蓀)</span></p><p style="text-indent:0em" class="lg-abnormal"><div class='lg-row'>玉融金馬躍南天，庾嶺春回大地妍，滿目風光花爛熳，可吹一片到巖前。</div>
</p></div>
<div class='div-other'><a id='mulu276' />
<p class='h2'>贈總戎徐居士<span class='note-inline'>(諱永泰)</span></p><p style="text-indent:0em" class="lg-abnormal"><div class='lg-row'>萬品名花向日新，馬蹄在處起香塵，請君試把吹毛炤，出將入禪有幾人？</div>
</p></div>
<div class='div-other'><a id='mulu277' />
<p class='h2'>除夕示眾</p><p style="text-indent:0em" class="lg-abnormal"><div class='lg-row'>逗到年窮一物無，大家相對嘴盧都，山前山後如雷吼，動地驚天不負吾。</div>
</p></div>
<div class='div-other'><a id='mulu278' />
<p class='h2'>示牧牛禪者</p><p style="text-indent:0em" class="lg-abnormal"><div class='lg-row'>都盧嘴鼻一頭牛，自喫，自眠自放收。月白風清水草足，不辜塵世好春秋。</div>
</p></div>
<div class='div-other'><a id='mulu279' />
<p class='h2'>示清流爾兼禪人</p><p style="text-indent:0em" class="lg-abnormal"><div class='lg-row'>半幅家山憶未休，那堪辭我上清流？若能踏斷來時路，萬壑煙霞一步收。</div>
</p></div>
<div class='div-other'><a id='mulu280' />
<p class='h2'>示妙乘陳道人</p><p style="text-indent:0em" class="lg-abnormal"><div class='lg-row'>大事未明毛骨寒，那堪終日黑漫漫。苟能覷破形山寶，動轉施為珠走盤。</div>
</p></div>
<div class='div-other'><a id='mulu281' />
<p class='h2'>贈萬石山常清禪人</p><p style="text-indent:0em" class="lg-abnormal"><div class='lg-row'>萬石稜層疊半空，不須穿鑿自玲瓏，幾多雲水閒之遶，錯過山前一梵宮。</div>
</p></div>
<div class='div-other'><a id='mulu282' />
<p class='h2'>贈貴吾鄭居士</p><p style="text-indent:0em" class="lg-abnormal"><div class='lg-row'>一葉微茫泛海天，乘風拍浪接初禪，羨君心地嘗平穩，放去收來獨悄然。</div>
</p></div>
<div class='div-other'><a id='mulu283' />
<p class='h2'>眠牛山</p><p style="text-indent:0em" class="lg-abnormal"><div class='lg-row'>骨格天然也太奇，誰人敢觸石牛機？橫身一臥三千劫，地覆天翻總不知。</div>
</p></div>
<div class='div-other'><a id='mulu284' />
<p class='h2'>偶還故里</p><p style="text-indent:0em" class="lg-abnormal"><div class='lg-row'>無端特地要還鄉，不怕人言自主張，舊路弗行荒草塞，本源嘗探水流長。</div>
</p></div>
<div class='div-other'><a id='mulu285' />
<p class='h2'>志宏林居士乞壽乃尊五旬</p><p style="text-indent:0em" class="lg-abnormal"><div class='lg-row'>半百<span class='corr'>已</span>前是爾爺，更餘半百還僧家，世出世間全俱美，又添尊佛在恒沙。</div>
</p></div>
<div class='div-other'><a id='mulu286' />
<p class='h2'>復史仙四絕</p><p style="text-indent:0em" class="lg-abnormal"><div class='lg-row'>一機未動是何旨，竟日茫茫勿等閒，個裏不分泥水路，謾傳消息到人間。</div>
</p><p style="text-indent:0em" class="lg-abnormal"><div class='lg-row'>凡夫識浪大如山，誰諳機先一道閒？百尺瓊樓猶不住，肯將墨跡玷人間。</div>
</p><p style="text-indent:0em" class="lg-abnormal"><div class='lg-row'>坐斷乾坤第一機，威音那畔孰高低？香飄花落蝶飛去，試問木人知不知。</div>
</p><p style="text-indent:0em" class="lg-abnormal"><div class='lg-row'>通身手眼露全機任是神仙也皺眉口未開時三十棒，百千里外絕狐疑。</div>
</p></div>
<div class='div-other'><a id='mulu287' />
<p class='h2'>說法臺</p><p style="text-indent:0em" class="lg-abnormal"><div class='lg-row'>百尺瓊臺湧翠微，孤光閃爍古今希，莫非為說三生夢，卓立千山聽指揮。</div>
</p></div>
<div class='div-other'><a id='mulu288' />
<p class='h2'>貴品峰</p><p style="text-indent:0em" class="lg-abnormal"><div class='lg-row'>避名全節隱峰巔。自古珍書稱上賢百尺巖頭君獨步生成品，格也天然。</div>
</p></div>
<div class='div-other'><a id='mulu289' />
<p class='h2'>寓如是菴</p><p style="text-indent:0em" class="lg-abnormal"><div class='lg-row'>如是人來如是菴，不知庵裏若為參。寥寥四壁淨如洗，獨對松梅共笑談。</div>
</p></div>
<div class='div-other'><a id='mulu290' />
<p class='h2'>過連江淨雲菴</p><p style="text-indent:0em" class="lg-abnormal"><div class='lg-row'>探盡江山獨曉分，江山盡處許誰聞？懸崖嶮句謾提掇，一钁孤風起淨雲。</div>
</p></div>
<div class='div-other'><a id='mulu291' />
<p class='h2'>祈雨</p><p style="text-indent:0em" class="lg-abnormal"><div class='lg-row'>心苗枯稿叩靈山，感應道交豈等閒？搆著龍泉一滴水，傾湫倒嶽剎那間。</div>
</p></div>
<div class='div-other'><a id='mulu292' />
<p class='h2'>示恒春王醫士</p><p style="text-indent:0em" class="lg-abnormal"><div class='lg-row'>瞿曇曾為大醫王，一藏五千惡毒方，末後單傳雖妙決，當人無病不須嘗。</div>
</p></div>
<div class='div-other'><a id='mulu293' />
<p class='h2'>示亨吾張居士</p><p style="text-indent:0em" class="lg-abnormal"><div class='lg-row'>回天消息寄南枝，徹骨風騷若個知，觸破娘生雙鼻孔，大亨吾道在臨時。</div>
</p></div>
<div class='div-other'><a id='mulu294' />
<p class='h2'>示良範禪人省親</p><p style="text-indent:0em" class="lg-abnormal"><div class='lg-row'>以道慰親親自知，心花初放在蓮池，愛情盡處道情現，滿眼毫光斷不疑。</div>
</p></div>
<div class='div-other'><a id='mulu295' />
<p class='h2'>示心谷林居士</p><p style="text-indent:0em" class="lg-abnormal"><div class='lg-row'>大隱廛中驗作家，盤桓雲水是生涯，道心一點空如谷，萬類懽呼應不差。</div>
</p></div></div>
<p class='juan'>隱元禪師語錄卷第十四</p>
</div><!-- end of div[@id='body'] -->
</body></html>