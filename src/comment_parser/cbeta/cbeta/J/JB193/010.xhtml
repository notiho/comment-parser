<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>隱元禪師語錄卷第十</p><p class="byline">嗣法門人如一編</p>
<div class='div-other'><a id='mulu25' />
<p class='h1'>頌古</p>
<div class='div-orig'><p style="margin-left:1em">世尊拈花</p>
</div>
<div class='div-commentary'><p>花中有刺，笑裏藏刀。機鋒相觸，鬼哭神號。莫謂人天皆罔措，流傳耳口轉腥臊。</p>
</div>
<div class='div-orig'><p style="margin-left:1em">世尊涅槃</p>
</div>
<div class='div-commentary'><p>出醜摸胸態，憐兒不覺生，臨行伸兩腳，踏卻斷嘗坑。</p>
</div>
<div class='div-orig'><p style="margin-left:1em">傅大士一日披衲，頂冠靸履，朝見梁武帝，帝問：是僧耶？士以手指冠。帝云：是道耶？士以手指靸履。帝云：是俗耶？士以手指衲衣。</p>
</div>
<div class='div-commentary'><p>道冠儒履佛袈裟，問的分明指不差，華屋三間留不住，拖泥帶水入皇家。</p>
</div>
<div class='div-orig'><p style="margin-left:1em">女子出定</p>
</div>
<div class='div-commentary'><p>三五成群，夜聚曉散，出入非嘗，陷人塗炭。水天一色兮玉笛橫吹，煙迷兩岸兮長吁短嘆。</p>
</div>
<div class='div-orig'><p style="margin-left:1em">嬾融百鳥不銜花</p>
</div>
<div class='div-commentary'><p>一片花飛減卻春，馨香浪籍更愁人。東君去也枝頭靜，蛺蝶遊蜂何處尋？</p>
</div>
<div class='div-orig'><p style="margin-left:1em">馬祖不安，院主問：和尚近日尊位如何？祖曰：日面佛、月面佛。</p>
</div>
<div class='div-commentary'><p>日面佛爍破臉皮渾是骨；月面佛，一箭清光射入屋。此時花柳正芬芳，不遇攀郎生受屈。</p>
</div>
<div class='div-orig'><p style="margin-left:1em">清源因僧問：如何是佛法大意？師曰：廬陵米作麼價？</p>
</div>
<div class='div-commentary'><p>有貨不愁人無錢生驚怕。作麼價？作麼價？人人鼻孔下頭大。</p>
</div>
<div class='div-orig'><p style="margin-left:1em">首山拈竹篦示眾曰：汝諸人若喚作竹篦則觸，不喚作竹篦則背。汝諸人且道喚作甚麼？速道！速道！</p>
</div>
<div class='div-commentary'><p>竹篦未舉<span class='corr'>已</span>相通，觸背兩頭太朦朧，分付石人休打草，鐵蛇不在此山中。</p>
</div>
<div class='div-orig'><p style="margin-left:1em">天台蓮花峰菴主，示寂日，拈拄杖示眾曰：古人到這裏，為甚麼不肯住？眾無對。師乃曰：為他途路不得力。復曰：畢竟如何？以杖橫肩曰：楖栗橫擔不顧人，直入千峰萬峰去。言畢而逝。</p>
</div>
<div class='div-commentary'><p>拈來擔去太分明，餓眼如何見得清？風捲殘雲山色瘦，蓮花頂上有人行。</p>
</div>
<div class='div-orig'><p style="margin-left:1em">婆子燒菴</p>
</div>
<div class='div-commentary'><p>正當與麼露，堂堂不是吾人，孰敢當二十年前家醜事，一時焚卻播諸方。</p>
</div>
<div class='div-orig'><p style="margin-left:1em">子湖看狗</p>
</div>
<div class='div-commentary'><p>子湖惡狗鎮當門，佛祖都來一口吞，拼得一條窮性命，不妨報答畜生恩。</p>
</div>
<div class='div-orig'><p style="margin-left:1em">夾山參船子</p>
</div>
<div class='div-commentary'><p>一帶清江泛小舟，漁郎拋釣未曾休，一橈點破金鱗眼，湧出洪波四海流。</p>
</div>
<div class='div-orig'><p style="margin-left:1em">趙州因尼問：如何是密密意？師以手<span class='corr'>掐</span>之。尼曰：和尚猶有這個在。</p>
</div>
<div class='div-commentary'><p>密密意如何說？隨手輕輕便<span class='corr'>掐</span>著，不意尼師情未瞥，擬將窗下又敲月。</p>
</div>
<div class='div-orig'><p style="margin-left:1em">趙州與文遠論義曰：鬥劣不鬥勝，勝者輸果子。遠曰：請和尚立義。師曰：我是一頭驢。遠曰：我是驢胃。師曰：我是驢糞。遠曰：我是糞中蟲。師曰：你在彼中作麼？遠曰：我在彼中過夏。師曰：把將果子來。</p>
</div>
<div class='div-commentary'><p>潦倒教兒退步強，蹇驢糞裏卸刀鎗，雖然得勝歸來日，千古腥臊不可嘗。</p>
</div>
<div class='div-orig'><p style="margin-left:1em">趙州因僧問：萬法歸一，一歸何處？師曰：老僧在青州作一領布衫重七觔。</p>
</div>
<div class='div-commentary'><p>法法從來不自忙，家人無故喊郎當，知音可意歸何處，細雨窗前淚兩行。</p>
</div>
<div class='div-orig'><p style="margin-left:1em">趙州到一菴主處，問：有麼？有麼？主豎起拳頭。師曰：水淺不是泊船處。便行。又到一菴主處問：有麼？有麼？主亦豎起拳頭。師曰：能縱能奪，能殺能活。便作禮。</p>
</div>
<div class='div-commentary'><p>一葉輕舟兩岸流，放來收去自悠悠，蟠龍不愛雙門餌，任汝滄浪下月鉤。</p>
</div>
<div class='div-orig'><p style="margin-left:1em">趙州因僧問：狗子還有佛性也無？師曰：無。</p>
</div>
<div class='div-commentary'><p>出門遇莽鹵斷絕去來路欲舉，足怕韓盧咄。枝頭弄千嬌，一任春風舞。</p>
</div>
<div class='div-orig'><p style="margin-left:1em">俱胝豎指</p>
</div>
<div class='div-commentary'><p>俱胝得一指頭禪，下拄地兮上拄天。莽鹵衲僧無忌諱，撐撐拄拄到驢年。</p>
</div>
<div class='div-orig'><p style="margin-left:1em">德山托缽</p>
</div>
<div class='div-commentary'><p>托出托入，時人罔措。密啟分明，同坑一土。會也未會無孔鎚，等閑打殺人無數。</p>
</div>
<div class='div-orig'><p style="margin-left:1em">洞山初秋</p>
</div>
<div class='div-commentary'><p>送君疋馬出皇都，踏遍荒郊，寸草無欲。過大同關子外也須肘後有靈符。</p>
</div>
<div class='div-orig'><p style="margin-left:1em">香嚴擊竹</p>
</div>
<div class='div-commentary'><p>恍惚依稀二十秋，舌頭浪湧迅如流。偶然擊碎南山竹，萬古絃歌一韻收。</p>
</div>
<div class='div-orig'><p style="margin-left:1em">南泉云：馬祖說即心即佛。王老師不恁麼說，不是心，不是佛，不是物。</p>
</div>
<div class='div-commentary'><p>不是心兮不是佛，明明披露黃金骨，一陣西風那畔來，幾多愁鳥啼幽谷。</p>
</div>
<div class='div-orig'><p style="margin-left:1em">南泉斬貓</p>
</div>
<div class='div-commentary'><p>持起明明無覆藏，謾他一隊啞郎當，不因新婦戴鞋子，誰識婆婆兩腳長？</p>
</div>
<div class='div-orig'><p style="margin-left:1em">三頓棒</p>
</div>
<div class='div-commentary'><p>佛法的的意如何？三、頓為他徹也麼？直至大愚輕洩後，惡風流布滿江河。</p>
</div>
<div class='div-orig'><p style="margin-left:1em">靈雲見桃花悟道，偈云：三十年來尋劍客，幾回落葉又抽枝。自從一見桃花後，直至而今更不疑。玄沙云：諦當！甚諦當！敢保老兄未徹在。</p>
</div>
<div class='div-commentary'><p>三十年前讀者也，而今方解道周之桃邊擉，瞎靈雲眼花下行人那得知？</p>
</div>
<div class='div-orig'><p style="margin-left:1em">佛果舉：僧問雲門：如何是諸佛出身處？門云：東山水<span class='corr'>上</span>行。天寧即不然，薰風自南來，殿閣生微涼。</p>
</div>
<div class='div-commentary'><p>薰風纔動頂門開，白玉階前長綠苔，路上行人俱滑殺，弓弦走馬卻歸來。</p>
<p>薰風南來，寒毛卓豎，擬涉思惟，無本可據。</p>
</div>
<div class='div-orig'><p style="margin-left:1em">黃龍室中嘗問僧曰：人人盡有生緣，上座生緣在何處？正當問答。復伸手曰：我手何似佛手？僧擬答，卻復垂腳曰：我腳何似驢腳？三十餘年示此三問，學者莫有契其旨，叢林目之為黃龍三關。</p>
</div>
<div class='div-commentary'><p>我手何似佛手？這箇阿誰沒有翻轉本來面目，笑渠又不知醜。</p>
<p>我腳何似驢腳，何必人前伸縮？未過黃龍關子，不妨被他礙卻。</p>
<p>人人有個生緣，鐵壁銀山眼前拶出虛空骨髓，當下別有青天。</p>
</div>
<div class='div-orig'><p style="margin-left:1em">雪峰因三聖問：透綱金鱗以何為食？師曰：待汝出綱來，向汝道。聖曰：一千五百人善知識，話頭也不識。師曰：老僧住持事繁。</p>
</div>
<div class='div-commentary'><p>崚層山勢來高古，隱隱溪聲流轉長，寄語金鱗休擺尾，誰家池內沒鴛鴦？</p>
</div>
<div class='div-orig'><p style="margin-left:1em">鹽官一日喚侍者曰：將犀牛扇子？夾者曰：破也。師曰：扇子既破，還我犀牛兒來。者無對。</p>
</div>
<div class='div-commentary'><p>犀牛扇既破，頭角<span class='corr'>已</span>全彰，不解牽將去，默地淚亡羊。</p>
</div>
<div class='div-orig'><p style="margin-left:1em">中邑獼猴</p>
</div>
<div class='div-commentary'><p>老狐出語忒輕欺，返被狌狌換卻眉。不是草堂春夢醒，那知窗外月高低？</p>
</div>
<div class='div-orig'><p style="margin-left:1em">魯祖尋常見僧來便面壁，南泉聞，曰：我尋嘗向師僧道：向佛未出世時會取，尚不得一個半個。他恁麼，驢年去。</p>
</div>
<div class='div-commentary'><p>狼忙面壁，展轉不堪，收得塞北未寧安南也是憐兒不覺醜，青天白日黑漫漫。</p>
</div>
<div class='div-orig'><p style="margin-left:1em">溈山見尼劉鐵磨來，師曰：老牸牛！汝來也。磨曰：來日臺山大會齋，和尚還去麼？師乃放身作臥勢，磨便出去。</p>
</div>
<div class='div-commentary'><p>馬肥筋骨壯，牛瘦肚皮寬，明日臺山會，追風一往還。</p>
</div>
<div class='div-orig'><p style="margin-left:1em">雲門因僧問：樹凋葉落時如何？師曰：體露金風。</p>
</div>
<div class='div-commentary'><p>體露金風大地秋，樹凋葉落滿山頭，雲門扶起中心樹，直至于今繫馬牛。</p>
</div>
<div class='div-orig'><p style="margin-left:1em">雲門因僧問：不起一念，還有過也無？師曰：須彌山。</p>
</div>
<div class='div-commentary'><p>一念不起須彌山，煙波塞斷去來難。若人再問韶陽旨，推倒須彌向汝談。</p>
</div>
<div class='div-orig'><p style="margin-left:1em">雲門示眾曰：古佛與露柱相交，是第幾機？僧無語。師曰：你問我，與你道。僧遂問，師曰：一條縚三十文。曰：如何是一條縚三十文？師曰：打與自代前語云：南山起雲，北山下雨。</p>
</div>
<div class='div-commentary'><p>相交露柱是何機？鐵馬簷前對汝嘶。可惜雲門空撒網，寒山那有鷓鴣啼？</p>
</div>
<div class='div-orig'><p style="margin-left:1em">本師舉趙州會中新到僧求指示，州云：喫粥了也未？僧云：喫粥了也。州云：洗缽盂去。僧繇是悟入。後來古德拈云：往往多少人都作洗缽盂會去。今日試問諸人：如何是不作洗缽盂會底意旨？</p>
</div>
<div class='div-commentary'><p>老不知羞，鼓粥飯氣，粥罷洗盂，一時便利。咦！那堪雪上加霜，展轉有甚巴鼻？</p>
</div>
<div class='div-orig'><p style="margin-left:1em">高沙彌住菴，一日，雨中來看藥山，山曰：汝來也。師曰：是。山曰：可煞濕。師曰：不打這鼓笛。雲巖曰：皮也無，打甚麼鼓？道吾曰：鼓也無，打甚麼皮？師曰：今日大好一場曲調。</p>
</div>
<div class='div-commentary'><p>一片舌頭高低普應不犯宮商拍拍。是令鴈塔楚天高雲收海嶽靜數聲欸乃離。長江斷送渾家窮性命來也煞濕帶水拖泥不打。鼓笛靴裏動指。無鼓無皮響鼕鼕。未審知音能幾幾。</p>
</div>
<div class='div-orig'><p style="margin-left:1em">玄沙因僧禮拜。師曰：因我得禮汝。</p>
</div>
<div class='div-commentary'><p>漁郎俊俏駕扁舟，放去滔天拍浪遊，月落江寒魚不餌，鉤頭一線冷啾啾。</p>
</div>
<div class='div-orig'><p style="margin-left:1em">臨濟將示寂，謂眾曰：吾滅後，不得滅卻吾正法眼藏。三聖出曰：爭敢滅卻和尚正法眼藏？師曰：<span class='corr'>已</span>後有人問，汝向他道甚麼？聖便喝。師曰：誰知吾正法眼藏向瞎驢邊滅卻！</p>
</div>
<div class='div-commentary'><p>瞎驢占當道，白賊慣夜行，滅卻正法眼，日午打三更。</p>
</div>
<div class='div-orig'><p style="margin-left:1em">臨濟上堂，僧出，師便喝，僧亦喝；便禮拜，師便打；又僧來，師便舉起拂子，僧禮拜，師便打。又有僧來，師舉起拂子，僧不顧，師便打。又僧參，師舉起拂子，僧云：謝和尚指示。師亦打。</p>
</div>
<div class='div-commentary'><p>定亂一劍安邦一言十方坐斷六國并吞，而今四海狼煙息，若個男兒解報恩。</p>
<p>橫按莫邪，孤光凜烈。鐵額銅頭，兩段三節。倚草附木，皮下無血。冷地看來，徒勞心熱。</p>
</div>
<div class='div-orig'><p style="margin-left:1em">睦州示眾云：忽然忽然大覺。拈云：不然，不然。</p>
</div>
<div class='div-commentary'><p>忽然不然，拄地撐天寰中天，子貴塞外將軍嚴，四夷八表分王化，萬民共祝聖明天。</p>
<p>忽然忽然天回地轉。不然，不然，春霜尤嚴且喜，而今春色煖，江南江北鷓鴣天。</p>
</div>
<div class='div-orig'><p style="margin-left:1em">荊棘林中下腳易</p>
</div>
<div class='div-commentary'><p>水不濕水，火不燒火，觸著磕著，分明一夥。</p>
</div>
<div class='div-orig'><p style="margin-left:1em">池州甘贄行者，一日入南泉設齋，時黃檗為首座行者請施財，座曰：財法二施，等無差別。甘曰：恁麼道，爭消得某甲嚫。便將出去，須臾復入曰：請施財。座曰：財法二施，等無差別。甘乃行嚫。</p>
</div>
<div class='div-commentary'><p>通商坐賈當行家，聲價繇來定不差，豈比泛常走水客，紛紛擬議亂如麻。</p>
</div>
<div class='div-orig'><p style="margin-left:1em">興化因，僧問：四方八面來時如何？師云：打中間底。僧便禮拜。師云：昨日赴個村齋，中途遇一陣卒，風暴雨，卻向古廟裏躲得過。</p>
</div>
<div class='div-commentary'><p>傾湫倒嶽，勢難支吾。一聲霹靂，雨點全無。夜半漁舟穿浪去，堪嗟鈍鳥又棲蘆。</p>
</div>
<div class='div-orig'><p style="margin-left:1em">首山上堂云。第一句道得。石裏迸出。第二句道得。挨拶將來。第三句道得。自救不了歸堂。</p>
</div>
<div class='div-commentary'><p>一句分明言不當，二三流出太忙忙，聲前落落圓音美，口似懸河難舉揚。</p>
</div>
<div class='div-orig'><p style="margin-left:1em">昔有古德，一日不赴堂，侍者請赴堂，德曰：我今日庄上喫油餈飽。者曰：和尚不曾出入。德曰：汝去問庄主。者方出門，忽見庄主歸謝和尚到庄喫油餈。</p>
</div>
<div class='div-commentary'><p>腳跟未動便超方，自喫油餈自舉揚。不是庄師親證據，幾乎人道錯商量。</p>
</div>
<div class='div-orig'><p style="margin-left:1em">趙州柏樹子</p>
</div>
<div class='div-commentary'><p>老倒龍鍾不害羞，卻將柏樹當宗猷。儂家自有真金闕，肯聽人歌十二樓。</p>
</div>
<div class='div-orig'><p style="margin-left:1em">興化見同參</p>
</div>
<div class='div-commentary'><p>骨董久成精，逢人即變人，高堂懸白澤，無處可藏身。</p>
</div>
<div class='div-orig'><p style="margin-left:1em">趙州因僧問：如何是趙州？州？曰：東門、西門、南門、北門。</p>
</div>
<div class='div-commentary'><p>東西南北七通八達，誰識趙州途路滑？老年不惜兩莖眉，十字街頭活潑潑。</p>
</div>
<div class='div-orig'><p style="margin-left:1em">五祖演和尚曰：譬如水牯牛過窗櫺，頭角四蹄都過了，因甚尾巴過不得？</p>
</div>
<div class='div-commentary'><p>門裏出身繇來易。身裏出門真個難。打破大唐無覓處。浮生穿鑿沒相干。</p>
</div>
<div class='div-orig'><p style="margin-left:1em">潤州鶴林玄素禪師。有僧敲門，師云：誰？僧云：是僧。師云：莫道是僧，佛來也不著。僧云：為甚麼不著？師云：無棲泊處。</p>
</div>
<div class='div-commentary'><p>秦不管漢，不收斷頭，船子下楊州，有意氣時添意氣，不風流處也風流。</p>
</div>
<div class='div-orig'><p style="margin-left:1em">百丈再參馬祖，侍立次，祖視禪床角拂子，師曰：即此用？離此用？祖曰：汝向後開兩片皮，將何為人？師取拂子豎起。祖曰：即此用？離此用？師掛拂子於舊處，祖震聲一喝，師直得三日耳聾。</p>
</div>
<div class='div-commentary'><p>一聲塗毒聞皆喪，遍地骷髏無處藏。三寸舌伸安國劍，千秋凜凜白如霜。</p>
</div>
<div class='div-orig'><p style="margin-left:1em">瑞巖禪師問巖頭：如何是本嘗理？頭曰：動也。師曰：動時如何？頭曰：不是本嘗理。師良久。頭曰：肯即未脫根塵，不肯即永沉生死。師遂領悟。</p>
</div>
<div class='div-commentary'><p>借問本嘗理，瑞巖沉海底，踏著巖頭路，足下風雲起。</p>
</div>
<div class='div-orig'><p style="margin-left:1em">芭蕉禪師示眾云：汝有拄杖子，我與汝拄杖子；汝無拄杖子，我奪卻汝拄杖子。</p>
</div>
<div class='div-commentary'><p>天生俊俏，豈尋嘗手執芭蕉兩面颺水月簾前冰骨女不沾風氣也。清涼，</p>
</div>
<div class='div-orig'><p style="margin-left:1em">大徹底人本脫生死因甚命根不斷？</p>
</div>
<div class='div-commentary'><p>斷頭船子掣顛風，那肯沙灣泊短篷？拍浪隨波高萬丈，河清海晏定寰中。</p>
</div>
<div class='div-orig'><p style="margin-left:1em">佛祖公案秪是一個道理，因甚有明與不明？</p>
</div>
<div class='div-commentary'><p>現成公案莫鉤錐，好肉剜瘡豈可為？明得頭頭皆合轍，不明亦不費鉗鎚。</p>
</div>
<div class='div-orig'><p style="margin-left:1em">大修行人當遵佛行因，甚不守毘尼。</p>
</div>
<div class='div-commentary'><p>老來始覺藝方精，肯與諸人共路行，出入不知天早晚，腳跟在處獨圓明。</p>
</div>
<div class='div-orig'><p style="margin-left:1em">杲日當空，無所不炤，因甚被片雲遮卻？</p>
</div>
<div class='div-commentary'><p>一片浮雲點太清，瞎驢當道弄蹄行。雖然踢踏人無數，猶較儂家半月程。</p>
</div>
<div class='div-orig'><p style="margin-left:1em">人人有個影子，寸步不離因甚踏不著？</p>
</div>
<div class='div-commentary'><p>儘日騎牛不識牛，捕風捉影幾時休？溪山踏遍歸家日，元是尋嘗這一頭。</p>
</div>
<div class='div-orig'><p style="margin-left:1em">盡大地是個火坑，得何三昧不被燒卻？</p>
</div>
<div class='div-commentary'><p>大地都盧是火坑，皮膚脫落焰騰騰，生靈器界俱焚盡，試問高峰出未曾。</p>
</div>
<div class='div-orig'><p style="margin-left:1em">經題[((嘹-口)-(日/小))-大+八]字。</p>
</div>
<div class='div-commentary'><p>莽鹵錯傳來，顢頇添指註。炭籠作頭巾，明眼人笑汝。自從胡亂後，不聽奴郎使。</p>
</div>
<div class='div-orig'><p style="margin-left:1em">覷驢覷井</p>
</div>
<div class='div-commentary'><p>跛驢臨古井，應物話尖新，撥轉驢唇嘴，無端惱殺人。</p>
</div>
<div class='div-orig'><p style="margin-left:1em">甘贄一日入南泉設粥，仍請南泉念誦，泉乃白椎曰：請大眾為狸奴白牯念摩訶般若波羅蜜。甘拂袖便出。泉粥後，問典座：行者在甚麼處？座曰：當時便去也。泉便打破鍋子。</p>
</div>
<div class='div-commentary'><p>河頭賣水語喃喃，借債酬渠軟放憨，一滴汞銀流水走，千金狼籍更何堪？</p>
</div>
<div class='div-orig'><p style="margin-left:1em">應無所住而生其心</p>
</div>
<div class='div-commentary'><p>單鎗疋馬走風塵，柳色煙花敢近身，羌笛一聲獠膽喪，霜輪現處更愁人。</p>
</div>
<div class='div-orig'><p style="margin-left:1em">調達瞿曇因緣</p>
</div>
<div class='div-commentary'><p>一片骨肉，兩處分張，聲跡彌布，地獄天堂。占人田地，豈是好心？閨門<span class='corr'>已</span>玷，無勞外揚。休擬議，謾商量，不聽樓頭啼鳥語，幾乎錯過這春光。</p>
</div></div>
<div class='div-other'><a id='mulu26' />
<p class='h1'>拈古</p>
<div class='div-orig'><p>舉世尊一日陞座，大眾集定，文殊白椎云：諦觀法王法，法王法如是。世尊便下座。</p>
</div>
<div class='div-commentary'><p style="margin-left:1em">拈云：世尊陞座，慚惶殺人。文殊白椎，不識好惡。更云諦觀法王法。法王法如是，好與三十拄杖。何故隨邪逐惡，令人倣效不<span class='corr'>已</span>。</p>
</div>
<div class='div-orig'><p>舉，世尊因乾闥婆王獻樂其時山河大地盡作琴聲，迦葉起舞。王問：迦葉豈不是阿羅漢，諸漏<span class='corr'>已</span>盡，何更有餘習？佛曰：實無餘習，莫謗法也。王又撫琴三遍，迦葉亦三度作舞。王曰：迦葉作舞豈不是？佛曰：實不曾作舞。王曰：世尊何得妄語？佛曰：不妄語。汝撫琴山河大地木石盡作琴聲，豈不是？王曰：是。佛曰：迦葉亦復如是，所以實不曾作舞，王乃信受。</p>
</div>
<div class='div-commentary'><p style="margin-left:1em">拈云：乾闥婆王奏樂，迦葉起舞，同坑無異土疑有餘。習以<span class='corr'>己</span>方人，瞿曇打許多葛藤，王乃信受，鈍置不少。若是山僧待他問迦葉，豈不是阿羅漢？何更有餘習不用之乎也者，亦乃起舞。不惟以楔出楔，抑令乾闥婆展轉疑殺，必也知恩有日。</p>
</div>
<div class='div-orig'><p>舉城東老姥與佛同生，而不欲見佛，每見佛來，即便回避。雖然如此，回顧東西，總皆是佛，遂以手掩面於十指掌中亦總是佛。</p>
</div>
<div class='div-commentary'><p style="margin-left:1em">拈云：老姥不欲見佛，風平浪靜，而佛每來，乃至東西，總皆是佛。水漲船高，瞿曇節文且置，且道老姥風騷在甚麼處？若不同床睡，焉知被底穿？</p>
</div>
<div class='div-orig'><p>舉：南院上堂云：赤肉團上，壁立千仞。僧問：赤肉團上，壁立千仞，豈不是和尚語？師曰：是。僧便掀倒禪床。師曰：這瞎驢亂作。僧擬議，師便打。</p>
</div>
<div class='div-commentary'><p style="margin-left:1em">拈云：南院門庭孤峻，這僧步驟亦奇，後來不合龍頭蛇尾，被他點罰氣悶殺人。待他道：瞎驢亂作時，劈面便掌，管教壁立千仞，一時推倒，做個徹頭徹尾的衲僧，豈不俊哉！</p>
</div>
<div class='div-orig'><p>舉：南嶽芭蕉谷泉禪師與慈明遇一毒龍湫，捉明衣同浴，明掣肘而去。師解衣跳入，霹靂隨至，腥風吹雨，明蹲草中，須臾晴霽，師引頸出波間曰：㘞。</p>
</div>
<div class='div-commentary'><p style="margin-left:1em">拈云：谷泉井底蝦蟆年久月深，成精作怪，與毒龍何異？大小慈明掣肘而去。雖然不被他惑，未免在草中蹲不出頭。若是山僧待引頸時一棒打殺，免使腥風作浪魔魅人家男女。</p>
</div>
<div class='div-orig'><p>舉丹霞慧林寺遇天大寒，取木佛燒火，向院主訶曰：何得燒我木佛？師以杖撥灰曰：吾燒取舍利。主曰：木佛何有舍利師曰：既無舍利，更取兩尊燒院主，自後眉鬚墮落。</p>
</div>
<div class='div-commentary'><p style="margin-left:1em">拈云：丹霞迸出星火，非但帶累院主，直得遍大地人眉鬚墮落。何故？寒則普，天寒熱則普。天熱把火炤炤看，丹霞眉鬚還在否？莫謂天然無事好，也須護惜兩莖眉。</p>
</div>
<div class='div-orig'><p>舉二僧論風動幡動，六祖云：非風動非幡動，仁者心動。</p>
</div>
<div class='div-commentary'><p style="margin-left:1em">拈云：六祖恁麼道，也是靈龜負圖。</p>
</div>
<div class='div-orig'><p>舉：往日有老宿一夏不為師僧說話，有僧自歎云：我秪恁麼空過一夏，不望和尚說佛法，得聞正因兩字也得。老宿聞云：闍黎莫[斯/言]速。若論正因，一字也無。恁麼道了。扣齒云：適來無端恁麼道。鄰壁有老宿聞云：好一釜羹。被兩夥鼠糞污卻。雪竇拈云：誰家鍋釜無一兩顆。</p>
</div>
<div class='div-commentary'><p style="margin-left:1em">拈云：老宿急索其非，劍去久矣，必也有負來機。鄰房雖則言中有響，秪是隔壁帳。雪竇匡救前人固是好心，其奈臭不堪聞。且道作麼生得疏通去？乃高聲喚侍者云：快將鍬子來寄與雪竇和尚。</p>
</div>
<div class='div-orig'><p>舉：寶公令人傳語思大和尚：何不下山教化眾生，目視雲漢作什麼？思大云：三世諸佛被我一口吞盡，何處更有眾生可度？</p>
</div>
<div class='div-commentary'><p style="margin-left:1em">拈云：蚌鷸相持，俱落漁人之手。</p>
</div>
<div class='div-orig'><p>舉：趙州問一婆子：甚麼處去？曰：偷趙州筍去。師曰：忽遇趙州又作麼生？婆便與一掌，師休去。</p>
</div>
<div class='div-commentary'><p style="margin-left:1em">拈云：老婆鼠入強出，慣得其便。趙州老邁力弱，不能和贓捉敗，受屈奚辭？若是快連手段，待婆掌時，便云：賊賊！伊若定動，驀面掀倒，敢保偷心頓息，特地從良。</p>
</div>
<div class='div-orig'><p>舉：馬祖示眾云：汝等諸人，各信自心是佛，此心即是佛心。達磨南天竺國來至中華，傳上乘一心之法，令汝等開悟。有僧問云：和尚為甚麼說即心即佛？祖曰：為止小兒啼。僧曰：啼止後如何？祖曰：非心非佛。僧曰：除此一種人來，如何指示？祖曰：向伊道不是物。曰：忽遇其中人來時如何？祖曰：且教伊體會大道。</p>
</div>
<div class='div-commentary'><p style="margin-left:1em">拈云。即心即佛。頭上安頭。非心非佛。無繩自縛。不是心。不是佛。不是物。泥裏洗土塊。山僧恁麼道。意旨如何。良久云。土曠人稀。相逢者少。</p>
</div>
<div class='div-orig'><p>舉：馬祖與百丈、西堂、南泉翫月次，祖曰：正與麼時如何？丈曰：正好修行。堂曰：正好供養。泉拂袖便行。祖曰：經入藏，禪歸海，惟有普願，獨超物外。</p>
</div>
<div class='div-commentary'><p style="margin-left:1em">拈云：二三子嘲弄，風月自減聲價。良多馬老師亂劄印子塗，污良人不少。新黃檗有八十大棒，要打這四個漢子，聊與明月清風增些光彩，不致成群作隊，各說異端脫有漢子出來道：黃檗棒合誰喫也。許汝是個具眼。</p>
</div>
<div class='div-orig'><p>舉：靈雲見桃花悟道，偈云：三十年來尋劍客，幾回落葉又抽枝。自從一見桃花後，直至而今更不疑。玄沙云：諦當！甚諦當！敢保老兄未徹在。</p>
</div>
<div class='div-commentary'><p style="margin-left:1em">拈云：靈雲眼中添眼備，老眉上栽眉。仔細看來，成甚麼面孔？</p>
</div></div>
<div class='div-other'><a id='mulu27' />
<p class='h1'>行實</p><p>辛卯年十一月初四日。師六旬。初度首座慧門沛公木菴瑫公西堂虛白願公即非一公。都監寺常熙公耆舊默公暨職事同外護林文。若位中月樵諸居士等。請師說行實以曉大眾。師云。歷年<span class='corr'>已</span>久一切俱忘。俟誕後稍靜說出。與眾共知。茲逢三十夜來。未免吐露醜陋一番。師俗諱曾昺。號子房。本縣靈得里東林林氏季子也。父在田母龔氏。六歲父客于湘未歸。自是家產日耗。難以攻讀。至九歲入學。十歲冬廢學矣。遂漸學耕樵為業。每靜夜與二三友坐臥松下。仰觀天河運轉星月流輝。誰繫誰主。纏度不忒。心甚駭焉。然此理非仙佛難明。纔有慕佛之念。意雖未決。志在塵表。無心于世。故三五年來。所作所為。頗多顛沛。年二十。母與長兄欲定聘。自思男兒在世。不知父之遊蹤。誠為不孝。奚亟於娶。遂告母兄志在面。父後娶母不奪其志。乃許可。越明年春。將聘金為路用直往豫章。抵南京面母舅泉宇。勸諭回家云。汝東林人。焉知天之廣大。人如塵沙。則此都城無處尋覓。而況天下者乎。汝若不回。恐添母慮。孝亦安在。師不聽即別。至寧波舟山。見族叔叔亦勸回。又別至紹興各縣。經歷一載。囊<span class='corr'>已</span>空矣。只隨香船。至南海朝觀音一到。見佛地莊嚴。人境殊勝。一時凡念冰釋。遂發心持齋投潮音。洞主出家。願為佛子。一心奉佛。以報四恩。領茶頭執事。日供萬眾無有難色。洞主喜甚。嘆云。此佛子真菩薩之使也。又明年。禮茶山祗園老僧為師。二月十九。航海歸閩。省母母面以為自天降下喜不自勝喻母奉齋皈佛。越明年母歸寂。請黃檗諸師禮懺。薦母會。鑑源師於印林寺。源知師。有出家南海之志。方便引示因緣。時節<span class='corr'>已</span>至。即是道場。何必固執於南海耶。師云。恐檗山近俗有所嫌。疑源謂。人俗心不俗可矣。遂求源師到山落髮則無阻礙源諾。是年庚申二月十九雉染。有嘲者云。東林也有佛耶。師云。聞說佛性遍周法界。豈外東林耶。嘲者嘆妙。師即發願云。此處落髮。若不精修佛行。以壞法門生陷泥犁。故領化主執事本縣莆中募遍。是冬往海口塔寺聽經。辛酉春領簿往京募化。欲完此道場。至杭適京中有警緣。暫止往紹興顯聖寺。聽涅槃經。時聞本師費和尚之名。惜未曾會晤六月時仁師京回抵杭。有書招相見談及京中多事。其緣事<span class='corr'>已</span>盡捐矣。乃問仁師。依經解義。三世佛冤。離經一字。如同魔說。如何消釋。仁云。三十年後向汝道。師即私忿意為欺人。太甚難道。這兩句經有甚麼難會。而待三十年耶。便不同彼回山遍處參尋。今日思之。仁師此句大得力矣。當時若依經解說一篇。則被摩捋回山。安有今日之事乎。所以靠將不如激將。飄然遍歷名剎。第有一德可稱者。亦依同住。壬戌鸚窩頂聽法華。冬在夾石碧雲寺聽楞嚴。見講席混濫。與慈然友論及經中實乃徑路。直示人要。行則到家矣。不行聽到驢年亦無益。正如說食終不能飽聞天台通玄。有一密雲和尚。係臨濟下尊宿。可往參謁。若相契依住。以了生死大事。不然。向山頂修行去。慈云。妙同往張王廟次上秦。駐山積善菴景西主人問。路中還曾見有好人麼。師云。試指箇不好的。出來看看。西默然。師云。不見道。仁見為之仁。又問。七處徵心。畢竟心在甚麼處。師云。請坐將茶來。西又默然。師云。下文還長付在。來日西留過夏。正談及參天台事。忽聞老和尚來應金粟。喜不自勝。私謂符我所願。買舟同到金粟。參見和尚。問學人。初入禪門。未知做工夫。求和尚開示和尚云。我這裏無有工夫可做。要行便行。要坐便坐。要臥便臥。師云。蚊子多臥不得時如何。和尚云一巴掌。師拜退，置疑不決。七晝夜經行坐臥無有間斷。至第七日下午。老和尚在康祖堂前過。師抬頭一見有省便拜云。某甲會得和尚掌中意。和尚云道看。師便喝。和尚云。再道看。師又喝。和尚云。三喝四喝後如何。師云。今歲鹽貴如米。和尚云。走開不得。礙人路頭。師禮拜退日常自作主宰。活潑潑地。亦不請問。亦無疑情。至丙寅冬五峰為西堂。師豎拳云。識得這箇。天下太平。識得這箇。天下爭競。如何決斷。峰云。這箇從甚麼處得來。師便喝。峰云。那裏學得來。師又喝，峰便打；師再喝，峰又打；師喝兩喝，峰又兩打。眾謂：老隱！今日敗闕。師云：非汝境界。繇是坐不得臥不得氣噴噴地平目而行。千人之中不見有一人不見有身行。至次早課誦維那，鳴磬一聲，忽覺身在此立課畢仍舊而行。眾謂老隱著藥了。直至第三日上午，忽窗外一陣風吹入，寒毛卓豎，通身白汗，大徹源底。便知三世諸佛、歷代祖師天下老和尚，情與無情盡在一毫頭，了了分明，無二無別。不可舉似於人。自證乃知。心中甚喜，逢人即笑。人謂老隱，被魔所著。師云：非汝所知，但記得。經云：若作聖證。即入群魔。遂無喜色。尋常如舊淑。知師知師所得，謂五峰云：此子徹也。乃呼進寮云：汝有悟處，試道看。師云：道即不難，只恐驚群動眾。峰云：但說何妨？師打觔斗而出。峰云：真獅子兒。善能哮吼。後即出堂領火頭。一日老和尚與眾論敬，鬼神而遠之。眾荅<span class='corr'>已</span>，師亦在門外立，和尚云：汝進來說看。師進前豎火乂云：離不得這老賊，近不得這老賊。老和尚打云：汝作賊會那。師即拂乂出云：賊賊！丁卯夏淑知與眾兄弟云：今夏在此不得空過<span class='corr'>己</span>。分事自家。了卻古人一切差別因緣。恐有錯訛。大家結箇頌古社三日一次一炷香為則期畢呈上老人看看。或取舍是非，了然明白亦不孤，同住一夏矣。眾曰：可一期頌三十則因緣呈上老和尚即點。二十七則時金粟。一眾嘆服。纔知有。隱元庚午春，黃檗本寺請老和尚至山，師同回寺。乃三月十八日。老和尚云：汝乃本處人可領簿。南行募化。師即領命。至漳南，見東里王，居士云。請老和尚到山之意。七月間又到潮州艸菴月餘。師衣衫襤縷主人疑非黃檗緣事，不就占二偈為別。草鞋踏破<span class='corr'>已</span>多年。半似風流半似顛。滿地黃金渾不顧。又拈白紙告青天。其二。試將冷眼向南看，世道紛紛化道難。三十年來無取舍。相逢盡是鐵心肝。即回至漳聞老和尚有答東里公書云。八月初一歸浙。師遂空手歸山，益見山中淒楚不堪言，乃云：檗山蒼翠疊層層，難掩孤貧一箇僧。堪笑化工又未瞥，春來秋去太忙生。辛未春，龔夔友夏象，晉同石居士請住獅子巖。癸酉冬山中請馬峰費和尚主席，命師為西堂。師辭不得，乃就職和尚上堂，師即問：打著昔時舊痛處，於今猶恨棒頭輕。請師末頭一頓。師打云。舊瘡瘢上著艾。進云。恁麼則徹骨徹髓去也。師曰：如何是汝徹底意。進云。時清休唱太平歌。和尚曰：祗引得一半。師即禮謝。一日諸禪人頌百丈再參馬祖一喝三日耳聾。黃檗聞之，不覺吐舌因緣，師目之總未妥在。亦頌云：一聲塗毒聞皆喪。遍野髑髏沒處藏。三寸舌伸安國劍，千秋凜凜白如霜。呈上和尚。即圈出。帖在法堂示眾陞座云：吾有一枝拂子。是從上用不盡的顧。師云：汝作麼生奉持？師喝云。放下著。和尚云：再道看。師喝便出。到方丈和尚下座進方丈，師禮拜云：適纔觸忤和尚和尚。舉拂云。汝且將去行持。師接著便打一拂。和尚云。將為報恩那。師又打一拂便歸寮。甲戌，仲春辭和尚。回獅巖隱靜一日泉竭慮無水難以居眾在菴前大石上，仰觀南畔巖壁之下，懸松翠茂，必有水焉。攀藤刪棘而上，果如其言。就壁筧泉砌路得石巖間。稍平處，堪以寓目。靜坐片時。謂龔居士曰：此處可結團。瓢士曰。和尚曰可。某為之不難。是秋重陽之日起。基冬畢，工移錫居之。丙子夏，本山耆舊同鰲江檀信奉侍御林公書請繼黃檗法席。師慮德薄，言微不宜應世力卻之。眾等虔請再四，似不能免，姑許焉。巖下有側石如舟遊客以不平為嘆。師云。時節若至。自然平矣。一夜在石中坐。持大悲咒三遍。默祝龍天。此去黃檗吾道。大行為山增色。此石可平為徵。默坐注香。歸室次早黎明徒良哉。報云。奇哉。石<span class='corr'>已</span>自平。師云。不必說。吾祝<span class='corr'>已</span>徵。乃名為自平石。說銘為記曰。匪石弗平。我心不誠。心既誠矣。其石自平。既平且誠。吾道大行。以此靈驗。刊石為銘。又一夕，夢一老人。長眉皓首荷甑負囊而入。師云。老老大大。負累若此。不亦勞乎。彼即放下。出書幅單條并所負之物。見贈而去。醒謂玄生侍者說者云。斯乃吉夢。必有見徵。月終果法通。專使送大衣源流兼書一封。以表法信。丁丑仲冬至山開堂拈香。以酬法乳。越明年開龍藏三閱春秋。以答賜藏之恩。庚辰正月八日建大殿。閱四載。山門寮舍頗備。甲申春往金粟省覲本師和尚。五月至天童掃老和尚塔。孟冬應崇德福嚴寺請。乙酉春閩中通政還。初馬公請住長樂龍泉寺。丙戌春。玉融鄉紳并本山耆舊接回。黃檗迄今。又歷六載。虛度世間。六十春秋。冒廁空門三十法臘。主持黃檗一十五載。示眾語錄十六卷。又錄二冊雲濤集一冊。並行於世。然福薄逢斯亂境。祗將身心衛護祖席幸龍天佛祖之靈。法門如故。庶不辜檀信之請。聊答皇恩祖德之萬一云爾。偈曰。六十年來夢裏行。夢中說夢可憐生。不知若箇惺惺者。一笑千差盡坦平。</p>
</div>
<p class='juan'>隱元禪師語錄卷第十終</p>
</div><!-- end of div[@id='body'] -->
</body></html>