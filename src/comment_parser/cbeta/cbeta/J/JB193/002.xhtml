<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>隱元禪師語錄卷第二</p><p class="byline">嗣法門人海珠編</p>
<div class='div-other'><a id='mulu9' />
<p class='h1'>福建福州府福清縣黃檗山萬福禪寺語錄</p><p>元旦上堂。祝聖畢，師云：掀翻舊歲窠臼，突出無位真人，兩道眉毛剔起，頭頭法法咸新。鶯啼鳥語非他物，柳綠花紅不是塵。既不是塵，是個甚麼？若人識得，滿面風光，一團和氣；脫或未然，秪恐春寒料峭凍，殺年少巴歌，雪曲本非同調，毘婆尸佛早留心，直至於今，不得玅新年頭之事。且止元旦祝聖一句作麼生道？驀豎拂云：全憑這點無私力，仰祝皇圖億萬春。下座。</p>
<p>春日上堂。僧問：如何是山中境？師云：青山蓋白雲。如何是境中人？師云：僧老白雲中。進云：人境且置，向上一竅又作麼生？師拈棒，僧喝，師便打。乃云：兩兩三三陌上行，春雲踏盡一天青。雖然各立風光處，又較儂家半月程。下座。</p>
<p>解制上堂。師云。打開閑門破戶。放出一群猛虎。百草頭邊[跳-兆+孛]跳。個個超佛越祖。若是烜赫兒孫。便能猛虎口裏拔舌。不妨好手。倘鬼窟裏把住死蛇頭。有甚用處。更於驢前馬後認奴作郎。這邊那畔捕風捉影。以當平生者。向黃檗門下。打殺千千萬萬。有甚麼過。我此現前。一眾盡是俊鷹快鷂。必不作這般去就。且道。今日功成果滿。各各分身向甚麼處去。突出虛空搏妙翅。踏翻滄海起游龍。下座。</p>
<p>上元上堂。師云。天上月圓人間月半。燈月交輝吾道一貫。是以一燈傳百千燈。燈燈不昧一月現。無量月月月全彰。一為無量無量為一。小中現大大中現小。於一毫端現寶王剎。坐微塵裏轉大法輪。仔細簡點。將來。猶是建化門中事於衲僧。向上一著。了無交涉。所以道。向上一路千聖不傳。學者勞形如猿捉影。山僧盡情告報脫。若上根利智。撒手歸家。慶無不吉。更若如何若何。未免渾身泥水。是事且置。今日懺經祈福。應時納祐一句作麼生道。剔起心燈懸巨剎。千門萬戶盡光輝。下座。</p>
<p>浴佛上堂，僧問：未離兜率，<span class='corr'>已</span>降王宮即不問，如何是未出母胎？度人<span class='corr'>已</span>畢一句。師云：六耳不同謀。進云：與麼則度人<span class='corr'>已</span>畢。師便打，乃云：指天指地，赤條條，那更喃喃？據款招怪，不當初活打殺，免教歲歲驀頭澆。所以道：釋迦不出世，達磨不西來，佛法遍天下，談玄口不開。如是則塵說、剎說、熾然說，無間歇，何待敲鐘擂鼓，陞堂入室，立主立賓，興問酬答，而後為說哉？仔細簡點將來，正是塗污諸人心田。汝們還信得及麼？如信得及，聊許黃檗門下從容話會。不然，盡是噇酒糟漢，有甚麼用處？雖然如是，且今日慶誕為人一句作麼生道？新出紅爐金彈子，簉破闍黎鐵面皮。卓拄杖，下座。</p>
<p>追薦請上堂。僧問。生從何來。師打云。從這裏來。進云。死從何去。師打云。從這裏去。進云。不生不死事如何。師云。速禮三拜。進云。雲有出山勢。水無投澗聲。師云。緊捎草鞋。僧禮拜。師復打。乃云。今日蓋為心空曾居士敦請山僧登臨此座。舉揚箇事以薦嚴慈。若論個事。當陽一句坐斷要津。秪緣不薦喪卻家親。所以無生死中妄計生死沒輪迴處。枉受輪迴。汩沒四生昇沉三有。如汲井輪無有休息。我今為汝點破。直令父子交接兩得相見。且作麼生說箇點破的道理。若見諸相非相。即見本有爺娘。若見諸相是相。即見本有爺娘。何故即今天下太平。各各衣錦還鄉。諸上座還會麼？現成茶飯。伏惟尚饗。下座。</p>
<p>薦親請上堂。僧出禮拜。師劈脊便打起問。久坐潭邊。如何釣竿不動。師云。適纔答汝了也。問百骸潰散即不問。一物長靈意若何。師云。正是死漢。進云。恁麼則超佛越祖去也。師云。非汝境界。僧拂坐具。師云。蝦蟆[跳-兆+孛]跳。乃豎拄杖云。三藏十二部。一切修多羅。秪明得這箇祖師西來。單傳直指。秪指得這箇天下老和尚。橫說豎說。秪說得這箇現前大眾。朝禮暮參。秪參得這箇。前街後巷驢鳴犬吠。秪吠得這箇。萬壑千江水流。風動秪動得這箇。放下拄杖云。會麼。三藏十二部。一切修多羅明不得。這箇祖師西來。單傳直指指不得。這箇天下老和尚。橫說豎說說不得。這箇現前大眾朝禮暮參參不得這箇前街後巷。驢鳴犬吠吠。不得這箇。萬壑千江水流風動動不得。這箇且道。明得這箇。者是明不得。這箇者是向箇裏覷得破。見得徹。便知當人自<span class='corr'>己</span>著落處。若知自<span class='corr'>己</span>著落處。便知柯氏父母著落處。若知柯氏父母著落處。便知三藏十二部著落處。若知三藏十二部著落處。便知祖師西來著落處。若知祖師西來著落處。便知天下老和尚著落處。若知天下老和尚著落處。便知現前大眾著落處。若知現前大眾著落處。便知驢鳴犬吠著落處。若知驢鳴犬吠著落處。便知水流風動著落處。所謂無二無別。非如非異。圓陀陀活潑潑。左之右之無可不可。以此酬恩無恩不酬。以此報德何德不報。曩劫冤親一時解脫。多生父母當處超拔。諸禪德會麼如未。山僧重說一偈。為汝註破。善來乞法薦爺娘。撲面秋風徹骨涼。會得途中受用處。驢前馬後一齊彰。下座。</p>
<p>師患瀉病草菴僧解天固請上堂，園頭問：如何是本分事？師云：钁頭下。進云：除了钁頭下，還有麼？師便棒。進云：去！了棒又如何？師云：還我钁頭來。僧擬議，師直打出，乃云：昨日固請陞座，逼得一肚齷齪，夜間屙淨條腸，今朝方始安樂。既安樂，也不可再撒，熏汝諸人鼻孔。雖然事無一向，聊敘數言，以塞來命。秋林蕭索，秋谷寂寞，秋月孤圓，秋空寥廓，風飄桂子正芬芳，水漾蓮臺半零落。迥脫見聞的左右，逢源尚留觀聽者，舉措皆錯，寶所不宜，久居草菴，詎可棲泊？離此二途，畢竟作麼生？擲下拄杖云：急著眼，休卜度，萬里青天飛一鶚。下座。</p>
<p>潮州陳妙乘請上堂。師云。父母未生前。腳跟紅線尚纏綿。父母<span class='corr'>已</span>生後。頭上青灰三五斗。等閑坐斷兩頭關。突出剛剛八月九。打鼓三通普請看。萬福堂前誰知有。諸上座會麼。正當與麼時。潮州海底翻籌。黃檗山頭點首釋迦。彌勒歸降。文殊普賢拱手。且道琦上座到者裏又作麼生。愧無一法可當情。聊拈楖栗祝君壽。復云。溫州有個陳婆子。遍扣諸方明本據。解道山花映水紅。淡粧濃抹不相似。我願妙乘陳佛子。腳跟不動嘗如此。一刀截斷老婆禪。三世如來為走使。喝一喝云。若不喝住。幾被老婆禪去。下座。</p>
<p>上堂。師云：覿面相呈，了無餘事。若也會去，歷歷可據；若也不會，山僧謾汝諸人去也。道本無，言言多，與道轉遠，道非無言，言所不能及耳。所謂承言者喪，滯語者迷脫。或語言道斷、心行處滅。一回則二六時中動轉施為，顯發莫大，威光全彰，無作妙用，便能敲空作響，擊木無聲，捩人鼻孔換人眼睛，擒獅子為泥狗，弄死蛇作活龍。若有與麼人，正是吾家種草。山僧秪得退身三步。何故？出群須是英靈漢，敵勝還他獅子兒。下座。</p>
<p>結制上堂。師云。畫地為牢。妙在腳跟穩實剋期取證。貴圖鼻孔通風。鼻孔通風。便知自家消息。腳跟穩實。不落他人窠臼。諸大德。盡大地是腳跟鼻孔。向甚麼處著。盡大地是鼻孔。腳跟。向甚麼處著。恐孤。諸人不敢說破。汝等也須著些精彩。向箇裏窺破毫芒。買鐵得金。一場富貴脫。或莽鹵承當。黃檗作驢楸。始知苦在後。卓拄杖下座。</p>
<p>上堂。師豎拂子云：釋迦老子來也，在山僧拂子頭上道箇止止不須說，我法妙難思。大眾！信得及，各各歸家穩坐，無事不辦。脫或未然，山僧打葛藤，絆汝諸人去也。以拂子畫一畫，云：一二三四五，突出一群虎，五四三二一，回鸞無等匹；一五二四三，龍象兩交參，三一五二四，各各展巴鼻。從上諸佛諸祖種種神通妙用，一時漏逗了也。且道承誰恩力有如是奇特？良久，云：少年曾決龍蛇陣，潦倒還聽稚子歌。下座。</p>
<p>上堂。師云：禾黍不陽艷，競栽桃李春，返令力耕者，半作賣花人。黃檗冬行春令去也，還有移時換節與黃檗爭輝者出來酬價看。眾無對。良久，云：可憐不遇攀花手，浪籍枝頭多少香。下座。</p>
<p>上堂。師云：大驚小怪，達磨攜來東土，承虛接響，六祖提過嶺南。將謂度人<span class='corr'>已</span>竟，多少師僧不甘，爭如黃檗當土開泥平高就下要提便提，要放便放。汝等諸人還甘否？如甘終日忙忙那事無妨擔荷，一任擔荷休歇，一任休歇如未，秪恐梆聲又入耳，回頭轉腦百千番。下座。</p>
<p>獅巖夏居士請上堂。師云。寒巖戲約幾經秋。此日光臨信有繇。嶽面回容山骨煖。頂門迸出凍雲流。諸上座。胸中還覺熱麼。如覺熱通身慶快。東廊西舍煖烘烘溪北溪南隨分足。如未再看。明年三月裏。馬蹄重踏滿山川。脫有人出來道。黃檗長老尋嘗壁立萬仞。祖佛搆不著。今日春元到山。渾身泥水。卻似三家村裏流俗阿師相似。道也不妨被汝道著。要搆黃檗腳跟太遠在。何故？岸頭卓立人無數。誰解隨波逐浪遊。下座。</p>
<p>求懺悔請上堂。師云。喫官酒臥官街。當地死當地埋。有甚麼罪過。又來黃檗求懺悔。然山僧舌頭短。不能為汝道煩勞。拄杖子為汝說破。驀拈拄杖卓一卓云。會麼。拄杖子朝遊西域。暮歸東土。擉翻三十三天天王鼻孔。卓破一十八獄。獄主腳跟橫該豎抹。絕廉纖北討南征。俱解脫。向者裏委悉去。業障報障頓消。自冤他冤永息。如未助汝一點神力去也。擲下拄杖云。遍尋罪性無何有。試看紅爐點雪飛。下座。</p>
<p>上堂。師云：衲僧家舉一明三，目機銖兩。與麼不與麼卻，又與麼一串穿過。如是不如是，仍舊如是，和底掀翻，果然者裏，見得徹，把得住，放得開，便有衲僧氣分。若終日推爺出戶，牽牛八欄，徒費精神，無端無端，更於將勤補拙，以短就長者，總未夢見衲僧汗臭氣在。如何得夢見衲僧汗臭氣？以拄杖嗅一嗅，便擲下座。</p>
<p>臘八上堂。師云。入得吾門事事奇。開單展缽不思議。自從今日沾唇吻。百劫千生飽不飢。諸兄弟無嘗迅速。時不待人。未入門者急須入門。<span class='corr'>已</span>入門者。急須出路門裏出身易。身裏出門難難。中有易易中有難。難中易背手摸著。自家底易中難。從前知<span class='corr'>己</span>沒相干。且道。不難不易一句作麼生道。眼空四海渾無物。一飽橫眠天地間。下座。</p>
<p>上堂。僧問。上無片瓦。下無卓錐。意旨如何。師云。草裏蝦蟆。進云。有意氣時添意氣。不風流處也風流。師云。莫亂跳。乃云。滴水滴凍。實法難為人。全心全佛。重言不當喫。觀世音菩薩將錢買胡餅。放下卻是饅頭好言語。千古之下無人動著元字腳。黃檗長老。無錢沽酒喫。盡日醉醺醺。拈棒趁顛狗。飛劍斬獰龍。且道。有為人處也無。良久云。披胸露膽無人會。鬼面神頭若個知。下座。</p>
<p>元旦上堂。舉香云：一念無私祝聖朝，宮壼草野盡逍遙。莫言山谷風光少，也有黃鶯下柳條。諸上座聖<span class='corr'>已</span>祝也，時<span class='corr'>已</span>應也。更要山僧說箇甚麼？良久，云：真箇可憐生。動著便飛去。下座。</p>
<p>上元上堂。師云。一花現大地咸春。一月明普天朗耀。眉底風光。十二峰頭齊拱秀腳跟穎脫。三千剎海盡朝宗。所謂動遍動震遍震湧遍湧吼遍吼。南贍部洲走馬北瞿盧洲著跌乾闥婆。王奏樂迦葉起舞。不是神通妙用。亦非法爾如然。若能證悟一回便知者箇消息。山僧有一條拄杖子。與汝護身。免使東倒西歪。如未諸人腳索。盡在山僧手裏。切不得動著。動著則喪身失命。下座。</p>
<p>上堂。師云：山河大地是眼中塵動著翳卻眼睛。山河大地是掌中珠。棄之徹骨貧窮自少遲鈍。今<span class='corr'>已</span>老偶然記得兩行書。豎拂子云。且道是珠耶塵耶。復按拂子云。穿過了也。休擬議。莫思量。這回拈起更風光。正值洛陽三月裏。鷓鴣啼處百花香。下座。</p>
<p>佛誕上堂，僧問：世尊未出母胎，度人<span class='corr'>已</span>竟如何？師云：略較些子。進云：一番提起一番新。師云：漏逗不少。乃云：未離兜率，<span class='corr'>已</span>降王宮；未出母胎，度人<span class='corr'>已</span>竟。夜半日頭紅，突出頭來，天上天下，唯我獨尊。日午打三更，若也薦得，堪與佛祖為師，堪與人天為師，少涉遲疑，盡是自救不了漢子。所以臨濟大師云：有一人論劫在途中，不離家舍；有一人離家舍，不在途中。那個合受人天供養？諸上座！山僧舉<span class='corr'>已</span>舉了，註<span class='corr'>已</span>註破脫有撩起便行，不唯透漏釋迦老子頂門亦乃穿過臨濟大師骨髓。不然，雲門大師來也，莫怪性躁便打，散歸方丈。</p>
<p>端午上堂。師云：胸中流出，蓋天蓋地；沒遮欄，時節到來，亙古亙今，全體現。諸上座！且道即今是甚麼時節？正值五月五，山僧打退鼓，撞破勝負關，踏翻諸佛祖。下座。</p>
<p>彌陀會請上堂，師云：一念不生，全體剖露；坐立儼然，不墮諸數。於此薦得，各各清淨，各各具足，各各現成，各各圓滿，曷用山僧簸個驢唇東語西話，成得甚麼邊事？雖然如是，權敘數言以慰來意。無位真人乾屎橛，蓮臺古佛爛冬瓜，和盤托出無人委，回首躊躇眼倍花。今日無端盡將西方此土殊相劣形，束作一團，拋向諸人面前了也。汝等諸人還會麼？良久，云：錯腳踏翻淨穢土，縱橫何處不風光？下座。</p>
<p>上堂。師舉：傅大士云：有物先天地，眼花作麼？無形本寂寥。舉拂云：這箇是甚麼？能為萬象主話作兩截不逐四時凋，元來膽小。若論山僧，見處有物，奚曾有無形卻有形？要凋即便凋，要榮即便榮。山僧與麼道，且與傅大士相去多少。有具眼者，試決擇看。如一向矮子觀場，隨人上下有甚了期？是事姑置。且今居士進山請法，賓主相見一句作麼生道？青山不昧舊知<span class='corr'>己</span>，幾處雲堆也出頭。下座。</p>
<p>上堂。僧問：松風昨夜吼雷音，黃葉凋落滿山林。漏洩無限祖師意，師旨如何分付人？師云：日暖向陽坐。進云：恁麼龍得水時添意氣，虎逢山色長威獰。師云：天寒謾舉頭。僧禮拜。云：謝師指示。師便打。乃云：舌頭無骨，言滿天下。非口過腳跟有據，踏遍諸方沒行蹤。所謂善言言者，言所不能言；善跡跡者，跡所不能跡。跡所不能跡，趁隊瞎驢何處尋覓？言所不能言。承虛接響。徒勞側耳。碧眼黃頭。到者裏也須結舌。汝等諸人作麼生會？良久，云：無孔鐵鎚當面擲，草鞋[跳-兆+孛]跳吼如雷。下座。</p>
<p>結制上堂。西堂無得問。弘開爐鞴陶鑄聖凡。格外玄機。請師展演。師云。棒頭明如日。進云。一句了然超百億。師云。且謾念詩篇。乃云。廣啟解脫門人人赤灑灑。弘開大爐鞴。個個焰騰騰。藥汞銀禪一煆便漏。逗金剛種子。百鍊愈光輝。向箇裏搆得一星兒。不妨恢廓。烜赫門風。勦絕老胡種子。成辦大丈夫之事業。展演沒量人之境界。成人成<span class='corr'>己</span>。自利利他。靡所不備。且今結制之晨。還有當爐不避火者。請出相見。堂便喝。師云。知君不是金牙作。爭解彎弓射尉遲。下座。</p>
<p>上堂。師云。茲因子長薛居士。特特進山。慇懃請法。與眾兄弟。結般若緣。山僧不免枝上生枝。蔓中引蔓。為汝諸人徹困去也。今朝十月二十三。黃檗繇來嬾出菴。出菴盡是兒孫事。何必區區強指南。雖不出菴。謾他一點不得。何故。盡大地人路頭都在黃檗手裏。放開線道。一任七縱八橫。若不放過。不消一捏。直得大地平沉。釋迦老子飲氣吞聲。德山臨濟目瞪口呿。汝等諸人到這裏又作麼生。驀拈拄杖卓一卓云。會麼。千峰勢到嶽邊止。萬派聲歸海上消。下座。</p>
<p>上堂。僧問。兩箇泥牛撞入海。直至于今無消息。如何是即今消息。師云。風動塵起。進云。如何是賓中主。師云。猛虎當路踞。進云。如何是主中賓。師云。逢人眼轉青。進云。如何是賓中賓。師云。路貧愁殺人。進云。如何是主中主。師云。寶劍當頭截。進云。賓主相去幾何。師云。汝試斷看。進云。除此之外。還有向上事也無。師打云。是向上向下。僧禮拜。師云。義學沙門。乃云。言中啐啄貴副來機。格外提持。唯求知<span class='corr'>己</span>。諸兄弟結制<span class='corr'>已</span>來。十有餘日。未曾見箇響動。恐埋自<span class='corr'>己</span>靈光有辜參學之志。山僧特特陞座。為汝決擇。莫有瞌睡。虎護宅龍。向髑髏裏掠些腥臊。便乃取足以當平生者。急須吐卻。然後向黃檗拄杖下。一一與汝按過始得。如總未夢見。山僧開箇方便。令汝證入。豎拄杖云。喚作拄杖子。頭上安頭。不喚作拄杖子。離頭覓活。畢竟喚作什麼。卓拄杖云。擉瞎眼睛光宇宙。踏翻世界露全身。下座。</p>
<p>披剃佛子請上堂。師云。家住東林最小村。偶除鬚髮作沙門。一聲哮吼乾坤震。惡毒流行遺子孫。毒既流行。一任獅子象王吒沙奮迅。驢兒馬子。踢踏縱橫。跛鱉盲龜。東湧西沒。夜叉羅剎。努目揚眉。正當此際鬧熱門庭。不無觀聽。切不可向箇裏屙屎放尿酌水獻花。塗污沒面目和尚。喝一喝云。自屎不覺臭。下座。</p>
<p>冬至上堂。僧問：凜凜霜風徹骨寒，神頭鬼面轉顢頇，陽升陰伏渾閒事，試問吾師一句看。師卓拄杖云：會麼？進云：這又是平嘗的，別斬新條作麼生？師打云：又嫌少？問：仲冬嚴寒，灰心土面，枝頭漏洩，陽春一線。且道如何是陽春一線？師云：青雲捧足下。進云：恁麼則穿過諸人鼻孔了也。師云：面皮厚多少？僧喝，師便打。乃云：久沉死水得人憎，掇轉乾坤醒未曾，時節到來難忍俊，放開一線任騰騰。正當與麼時，山河大地，草芥人畜，各各舒暢，物物含輝。美則美矣，善則甚善，忽遇個沒面目漢子攔腮把拄云：還我公驗來，作麼生抵對他？若對有據，透綱金鱗沖碧漢，回途石馬，走紗籠脫。或未能拽轉驢唇歸舊塢，明年此際復重伸。下座。</p>
<p>上堂。師云：尋梅踏雪徹，骨風騷航海觀光撩天，俊俏秪如山門前一片閒田地，為甚麼踏不著禪床角一面大圓鏡為甚麼覷不見？設或覷見，明如杲日，闊若虛空，胡來胡現，漢來漢現。便知禪床角覷的正是山門前踏的山門前踏的，正是禪床角覷的。這頭踏著那頭髚那邊動著這邊搖劈破三玄。作兩邊倒腹為君註破了。雖然如是。切不可向山門前著腳禪床角躲跟。何故？平地上死人無數。鬼窟裏陷人不少。大眾會麼？分明月在梅花上。看到梅花又不同。下座。</p>
<p>上堂。新剃度僧問：昨日嚴家居士，今朝黃檗弟子普現百億化身，頭頭皆合本據。普現化身即不問，頭頭本據是如何？師云：新出牛兒不怕虎。進云：某甲卻不恁麼。師云：汝作麼生？師云：據本去也。師云：切莫假虎威。乃云：隆冬嚴寒，滴水滴凍。脫體無依者，冰凌上走馬羅纏綿裏的，煖閣中藏身。冷冰冰時，七花八裂，煖烘烘處，百匝千重。等是一般時節，為甚麼受用？各各不同？諸上座！且道此兩種人還有優劣也無？良久，云：戶底門頭俱踢脫，寒冰爐炭各稱尊。卓拄杖，下座。</p>
<p>臘八上堂。云：今朝釋迦老子悟道之晨，又值諸人圓戒之期，有梅軒柯居士，直入勝會，虔備清供，請山僧陞座，舉揚殊勝佛事，發明殊勝因緣，圓滿殊勝功德，直令人人圓明智慧德相而後<span class='corr'>已</span>。若論殊勝佛事，居士未出大田城，舉揚了也；<span class='corr'>已</span>涉僊遊境舉揚了也；再進玉融界，舉揚了也；山門頭舉揚了也，方丈前舉揚了也。至於殷勤啟請，鐘鼓喧轟、龍象濟濟，主賓互換，一一舉揚了也。更要山僧舉箇甚麼？諸大德會麼？本來殊勝風光事，拄杖挑來個個圓。下座。</p>
<p>戒子請上堂，師云：舍偏就圓，回小向大，入方廣之妙門，證普賢之境界，頭頭洞明，事事無礙，通身遍身，靡在不在，似地普擎，如天普蓋。十字街頭打開布袋；撈摝眾生還菩薩債。霜花落盡兩眉春，贏得腥風歸滿載。果到與麼時，黃檗項上有百二十斤鐵枷。望汝諸人替代，不須久立。珍重！下座。</p>
<p>上堂。師云。三十年來尋。劍客勞而無功。幾番落葉又抽枝。甚麼處出來。自從一見桃花後。眼中著屑。直至于今更不疑。更參三十年諦當。甚諦當。泥裏有刺。敢保老兄未徹在。玄沙徹也未。靈雲寰中獨步。怎奈落在玄沙手裏。玄沙雖有格外威權。未免落在黃檗手裏。且道。黃檗落在甚麼人手裏。喝一喝云。一聲哮吼虛空碎。攪亂三千海嶽昏。下座。</p>
<p>元旦上堂。祝！聖畢，西堂無得。問：元正啟祚，歲序更新；村歌社舞，共樂昇平。昇平則不問，歲序更新事如何？師云：祥雲遶寶座。進云：恁麼則九九八十一，還歸有道君。師云：紫氣貫山門。乃云：無邊剎境頒王令，率土生民祝聖恩，一塢臥雲猶未醒，斬新日月耀乾坤。此中有權有實，有炤有用，能縱能奪，能殺能活。若也一一明得，堪入黃檗之室，不妨各垂隻手，共扶法幢，獨露丹心，以酬至德。人情佛事，兩得周足，濟物資恩，一時畢備。若也未明，再垂方便，令汝證入。擲下拂子云：會麼？倏垂新雨露，瀰漫舊山川。下座。</p>
<p>解制上堂。西堂無得問：閱藏三年滿禪期百日，終箇中事則不問，如何是第一玄？師云：鼻孔尚遼天。如何是第二玄？師云：動著去半邊。如何是第三玄？師云：舉似闍黎不值錢。如何是第一要？師云：拄杖無孔竅。如何是第二要？師云：踏著兩頭髚。如何是第三要？師云：毘婆尸佛早留心，直至而今不得玅。三玄三要蒙指示，末後一著，請師證據。師云：急須禮拜。乃云：結制<span class='corr'>已</span>來，九十日中間把住咽喉，不許<span class='corr'>諸</span>人出氣，直欲發明人人腳跟下一段大事，上與三世諸佛同一鼻孔，不隔毫芒。今日打開布袋，放行一路，任汝諸人東跳西跳，下與六道眾生驢腳、馬腳，無二無別。大眾！且道放行者是？把住者是？若也緇素得明。</p>
<p>皇恩<span class='corr'>已</span>報，祖德<span class='corr'>已</span>酬，公案<span class='corr'>已</span>完，葛藤<span class='corr'>已</span>斷，不妨隨處建立法幢，發明宗旨，接引後昆，同證佛道。如未前途，更有鹽鐵判官，把汝咽喉、牛頭、馬面捋汝面孔，汝作麼生抵敵他？良久，喝一喝，云：百雜碎。復云：此一期佛事，有煩諸上人佐助，徹頭徹尾，全始全終，今日各各分手，山僧豈吝一言？為助希冀禪人各各採聽個個師僧，擺錫遊行藏，豈可混常流？臨機不用頻頻舉，自有春風起杖頭。下座。</p>
<p>師至南安縣羅山棲隱寺亙信法弟請，上堂，僧問：賓主相見即不問，且道羅山一句作麼生？師云：目富千峰翠。僧喝。師云：再喝看。僧連兩喝。師云：亂喝作麼？僧拂具歸位。問：離黃檗到羅山一句作麼生道？師打云：截斷兩頭。進云：恁麼則龍得水時添意氣。師云：未在。僧喝。師云：腳跟下好與三十棒。乃云：不耐折腰應世問，輕風扶我上羅山。高高峰頂平如掌。同氣連枝盡破顏。諸禪人還信得及麼？正當此際。靈山一會儼然未散。鳳巢片席，特地重光。個個壁立萬仞。人人展翅摩霄。且道黃檗直入箇裏，主賓相見，合談何事？諸人會麼？作家不啐啄，啐啄同時失。大用不揚眉。揚眉正眼瞎。到底還他丫髻好。柳花不插滿頭春。下座。</p>
<p>居士龔天目請上堂。僧問。應以此身得度者。即現此身而為說法。今日居士到來。且作麼生相見。師云。青雲生閫外。進云。雲月雖同。怎奈溪山各異。師云。瑞氣現眉端。僧禮拜。師云。還我雲月溪山來。僧喝。師云。未見得。乃云。挂月峰前步影未當風騷。象王嶠裏。尋牙不為好漢。直須穿過覲母林。踏斷梯雲橋。吸乾螺池水。推倒雞籠山。然後獅子峰頭坐臥。亦得嬾雲阿裏打輥。亦得觀流亭畔吟詠亦得。靈應潭邊隱顯亦得。五峰塔下望空啟告。亦得龍泉井底撈摝魚蝦亦得。所謂得底人。與麼也得。不與麼也得。與麼不與麼。總得現前。大眾。還有得的。不妨出眾共相證明。如無黃檗羅山共出隻手。重新舉揚去也。豎拄杖云。會麼？一片白雲收谷口。幾多鳳鳥盡歸巢。下座。</p>
<p>龍池巖僧請，上堂云：法無定相，遇緣即宗；心不住著，觸處皆通；心法雙忘，事事圓融。豎拂子云：且道是法耶？心耶？穿過諸人鼻孔，透漏三藏玄文，有甚麼定相？秪如諸善人遠離龍池，驀過同安，直上羅山，步步踏實地，處處沒蹤跡。全身與麼來，全身與麼去，有甚麼住著？既無住著，又無定相，與釋迦老子、天下老和尚相去多少。會麼？踏破草鞋赤腳走，撞頭磕額露全容。下座。</p>
<p>師到報親寺請上堂，師云：田不耕，書不讀，一字入胸多損福。本無金玉累兒孫，豈有溪山懸半幅？試問閻浮未醒人，誰能於此大開目？若也與麼薦去，直下坐斷天下人舌頭；苟若未能，山僧別開隻眼，與汝說夢田可耕書可讀，永言配命自多福。時來滿眼是文章，信手縱橫千百幅。大似龍蛇競海山，人天一見驚心目。適纔不與麼，于今卻與麼。且道與麼者是？不與麼者是？會麼？午夜疏鐘催客夢，金雞橋上有人行。下座。</p>

<p class='juan'>隱元禪師語錄卷第二終</p></div>
</div><!-- end of div[@id='body'] -->
</body></html>