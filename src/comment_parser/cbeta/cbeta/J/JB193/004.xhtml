<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>隱元禪師語錄卷第四</p><p class="byline">嗣法門人如沛編</p>
<div class='div-other'><a id='mulu12' />
<p class='h1'>福州府福清縣黃檗山萬福禪寺語錄</p><p>結制上堂。云。諸方結制無繩自縛。黃檗開爐有屈丈夫。殊不知人人赤灑灑。個個峭巍巍盡大地。是箇沙門一隻眼紅爐向甚處安盡。大地是箇紅爐沙門。向甚處著。向這裏覷破毫芒。銀山鐵壁。靠倒千門。萬戶齊開了無長短。高下那有生死。去來少涉遲疑。火星落眼裏。無數金針撥不開。一物礙胸中烜天烈燄煆難化難化故生死岸頭。終不得力不開也。尋嘗任運。未免糢糊。衲僧家急須著眼。切不可。一日過一日。一月過一月。一期過一期。一年過一年。嗚呼老矣。是誰之愆。閻老師不是汝爹娘。牛頭阿旁不是汝弟兄飯錢。設若少負鐵棒。便臨汝身。那時莫怪黃檗不為汝說是事姑置。且今開爐徹骨。為人作麼生道。冷時添把火。熱時便撲滅。不是黃檗特地無端。要汝諸人皮下有血。下座。</p>
<p>慶誕請上堂。問。娘胎透脫一輪圓。箇中消息不用傳。今日強臨登寶座。如何特地落言詮。師打云。不得出頭。進云。恁麼則㘞地一聲普聞去也。師云。如何是㘞地一聲消息。進云。和尚甚麼不著眼。師便打。又一僧拂坐具便行。師云。遲鈍殺人。僧一喝。師云。好一喝欠主在。僧無語。師便喝。乃云。眠牛水草足。不計幾春秋。報道娘生日。翻身向上頭。十二峰頭增瑞彩。水晶宮裏正添籌。鎮海驪珠光燦爛。更嫌何處不風流。山僧今日因齋慶讚。大似錦上鋪花。若論父母未生前一著。諸人不後我亦非先。大家聚首古皇前。無影樹邊赤洒洒。沒陰陽地永綿綿。打翻浮世閒日月。萬古長空一大年。山僧慶讚了也。未審諸人異口同音一句作麼生道。良久云。一片德風流巖谷。祖山疊翠更稜層。下座。</p>
<p>上堂。云。靈鷲枝花。放出千紅萬紫。曹溪滴水。流傳四海五湖。無限鱗龍隨波作浪。幾多俊俏摘葉尋枝。正當此時掀翻世界。鬧熱門庭則不無。只如香飄氣散。雲盡水乾。且道。蝦蟆遊蜂向甚麼處鑽簇。於此倜儻分明。不辜親見黃檗一面亦不昧行腳。衲僧隻眼如未。切不可打在無事甲裏空喪天日。汝等諸人。還知黃檗苦口為人麼。偶來花下探明月。不覺東風過院西。下座。</p>
<p>師誕上堂，師云：法身充宇宙，慧命等虛空。念別溪山異，心圓法界同。兩眸懸日月，一棒定蛇龍。者麼？祝余壽禹門正脈通，諸人還會麼？黃檗尋常如鐵橛子相似，要且斧劈不開，箭射不入。今朝偶逢彌陀禪者，獻一香齋，打濕唇皮，全身慶快，不覺示現，遍滿虛空。有時怒吼，震動泉石，有時踊躍，顯煥山川。且道這個阿師有甚麼長處？堪受人天慶讚？我笑青山高突兀，青山嫌我瘦稜層。下座。</p>
<p>冬至上堂。問：祖意西來即不問，冬至消息是何如？師云：山山現瑞彩。進云：恁麼則鷓鴣啼處百花新。師打云：句句斷人腸。乃云：陰陽未判之先，逴得便行，略較些子；寒暑迭遷之後，強作主宰，有甚用處？脫有與麼人，堪與佛祖為師。如無山僧，向人天界中放開線道，應箇時節去也。群陰剝盡，法法歸根無欠剩；一陽來復，頭頭仍舊風光足。南昇北降，東湧西沒，本自現成，何勞鑽簇？豁開戶牖，海闊天高，迥脫見聞，山青水綠。黃檗無端，分身遍野，明眼衲僧，合笑合哭。諸禪人！且道笑箇甚麼？哭箇甚麼？僧便喝。師云：解笑不解哭。良久，云：繇來一段陽春曲，今古誰人和得齊？下座。</p>
<p>彌陀會請上堂，問：六國進寶，王還納否？師云：是甚麼寶？僧無語。師云：死回回。進云：請師著眼。師云：不值半文錢。居士問：天上一輪月，大地盡光明；法王行遍處，覓跡影無蹤。未審和尚如何？師云：月落後與汝相見。士便行。乃云：茲者瑟江善信圓滿，彌陀勝會，請山僧陞座，舉揚箇事，以助預修西資之津梁。若論西資津梁，人人腳跟下七寶具足，取之不竭，用故無窮。乃豎拂子云：諸人還見麼？敲香几云：還聞麼？若也見得，彌陀時時出現；若也聞得，觀音念念全彰。水鳥雲林共譚般若，風柯月渚俱演摩訶，極樂一會，儼然未散。所謂一處真，處處真，頭頭盡是本來人。一處假處，處假法法無非之乎者，等閒坐斷兩頭關，千手大悲難描寫。山僧與麼道，還資助得彌陀勝會也無？良久，云：踏翻淨穢東西土，個個蓮花捧足行。下座。</p>
<p>羅山亙和尚至，上堂，師云：進以禮，退以樂，暖日和風響；殿閣出則弟，入則孝，青山綠，水慶雲罩。兩相扣擊破砂盆，千古長空浩浩鬧。若將耳聽終難會，眼處聞聲無不到。汝等諸人，各各有眼，必也堪聞。且道羅山、黃檗兩口無一舌撞頭磕額，所談何事？夜半大陽輝宇宙，天明黑漆布乾坤。下座。</p>
<p>戒子請上堂，師云：善來佛子戒源清，願大行深利有情。如月處空臨萬國，一人舉首一輪明。諸人還會麼？只者心地戒法，人人本具，個個圓成，本來清淨，本自具足，在聖未嘗增一毫毛，在凡未嘗減一毫毛。故我雪山老人夜半睹星。悟云：一切眾生皆有如來智慧德相，只因妄想執著，未能證得。雖然與麼道，悟則不無，似乎話作兩橛。殊不知離妄想執著，別無智慧德相，離智慧德相別無妄想執著，水漲船高，泥多佛大，一明一切明，一見一切見，一悟一切悟，一入一切入。苟能如是會，萬古無倫匹，不惟戒體圓，兼復生死息。山僧今日真實告報，還有信得及麼？良久，云：一副肝腸懸瀑布，通身手眼露梅梢。下座。</p>
<p>元旦上堂。云：玉曆初頒物物新，金爐靄靄起香塵，山僧信手重挑剔，用祝明朝第一人。乃豎拂云：諸人還知麼？秪此一毫，天清地寧山高，水平如雷，猛如日明，爍破千邦，群邪之肝膽獨耀，吾皇一統之乾坤。山僧與麼舉揚，還祝得君親也未？良久，云：現前卓立如麻葦，刻骨知恩有幾人。下座。</p>
<p>解制上堂。問：雲水盡從今日解一句作麼生道？師云：眉毛八字開。進云：盡大地是箇圓覺期，未審和尚今日解作甚麼？師云：為闍黎不薦。進云：不解不結，還許學人毘盧頂上行麼？師云：腳跟下好與三十棒。進云：恁麼則草鞋獰似虎，拄杖活如龍。師云：知恩方解報恩乃云：茲者瑟江翁居士，奉母林氏之命，特特入山修懺設齋，請轉法輪，以慰慈親奉佛之誠用，固金剛不壞之體。蓋林氏稟佛遺訓，過午十載，漸積淨財，供佛及僧，雖處塵勞之中，不為塵勞所轉，而能卓立其間，正所謂應以婦女身得度者，即現婦女身而為說法了也，還要山僧說箇甚麼？雖然如是，今值元宵請福之日，又是衲僧解制之辰，偶占一偈，以壯行腳之美，伏惟靜聽，且喜良宵徹夜天，燈燈相續接先賢，聊拈楖栗窮三際，略展眉稜爍大千，本地風光添瑞彩，故園生意轉新鮮，豁開戶牖溪山碧。若個闍黎不悄然，偈<span class='corr'>已</span>說了。若也會得，大制<span class='corr'>已</span>解。大疑<span class='corr'>已</span>釋，大悟<span class='corr'>已</span>開，大事<span class='corr'>已</span>畢，東去西去，無往不吉。然則吉慶不妨吉慶悄然，一任悄然脫。有人問：如何是父母未生前本來面目？汝等諸人將何抵對？眾俱喝。師云：陌頭一陣春風起，動著威音那半邊。下座。</p>
<p>師到城山庵請上堂。師云。杖藜在處是生涯。撥盡春雲絕點瑕。獨露城山天漢表。萬村圍繞法王家。豁開淨眼看塵世。滿目青黃不是他。諸禪人會麼。既不是他。是箇甚麼。若也薦得。左之右之。古之今之。受用無涯。不妨法隨法行。法幢隨處建立。道繇人悟道風。普被恒沙普被恒沙則不無。且道直截為人一句作麼生道。僧喝。師云。獅子吼時芳草綠。象王行處落花紅。下座。</p>
<p>師到鎮海寺，請上堂云：乘槎渡海，為求格外知音；策杖登山，惟訪通方作者。遇知音聲價益重逢作者，大道愈彰，道彰普天普地，滿眼滿耳，通身遍身無處，囊藏聲重。於國於家若長若幼，聞名睹相，悉皆皈依，故能道滿天下，名垂百世，皆繇知音作者，遞相舉揚而然也。今日山僧海<span class='corr'>已</span>渡也，山<span class='corr'>已</span>登也，且道誰是知音？誰是作者？諸人還會麼？沒鼻眠，牛橫海島，不須繩索再勾牽。下座。</p>
<p>上堂。云：學無前後，達者為先；道絕彼此，明之為貴。學未至於達，所學奚益道未至於明，其道罔然。罔然，則業識茫茫，無本可據；奚益則被物所轉，誠難解脫。諸人還知麼？只如父母未生<span class='corr'>已</span>前一著子又作麼生？達死了，燒了之後，一著子又作麼生明？苟能直下坐斷兩頭歷落，生死不能籠罩，去住豈可遷移？所謂處生死流，驪珠獨耀于滄海；踞涅槃岸，桂輪孤朗于碧天。山僧今日偶到西院，北山諸善人虔請陞座，不覺逗漏如此，還有明眼衲僧共相證明者麼？如無，山僧自證去也。踏著南山動北山，洞明大事剎那間。善人不昧山僧旨，收拾春風自去還。下座。</p>
<p>師到茶林寺請上堂云。[颱-台+弗][颱-台+弗]春風二月天，特來此處訪高賢。一聲雷破三更夢，個個心開五葉蓮。殊勝偏逢殊勝事，希奇果感希奇緣。滿城羅列金仙子，向道西方豈不然。諸人還知麼？山僧今日所舉，不是因齋慶讚，亦非順水推舟，乃從自<span class='corr'>己</span>無差別，胸中流出，與諸人共證平等性智。汝等還信得及否？若信自<span class='corr'>己</span>及，便信得他人。若信得他人及，不惟信得。滿城盡是金仙，乃至山河大地，草介人畜，無非恒沙諸佛之數。所以道：是法平等，無有高下。此便是釋迦老子三千年前從胸中流出，蓋覆諸人了也。脫有人出來道：黃檗如是提持，看風使舵順水推船則不無。只如陸地行舟，山頭起浪，施佛祖之爪牙，露衲僧之巴鼻，又未許在。山僧道：也知汝是隻眼衲僧。何故？我即與麼，汝即不與麼，汝即不與麼，我又卻與麼。大家扶起破沙盆，托出人前分外好。是事姑置茲者。山僧偶到茶林通城大德檀信虔誠之至，且道有何祥瑞感格如此？良久，云：杖藜到處皆清淨，家國閭閻盡太平。下座。</p>
<p>師到福善堂，上堂云：這個所在，乃是中天老人出身之處。山僧今日入祖之門，陞祖之堂，杲日當空，心花朗耀，看破老人赤心片片，脫體全彰，諸人還見麼？豎拂子云：老人即今在山僧拂子頭上放光動地，堅固一城福善之基，圓滿人人菩提之果。山僧聊舉毫端動著老人六十年前之本懷，始終一貫，首尾無異。所謂一念普觀無量劫，無去無來亦無住。如是了知三世事，超諸方便成十力。於此薦得，便能撐天拄地，作大獅吼，普度有情，到於一切智地，不惟老人之願<span class='corr'>已</span>足，誠乃黃檗大事堪托如未，山僧抖搜屎腸，一任諸人怪笑老人自離福堂，入黃檗，到東嶽印峰荊田，處處建立梵剎，唯黃檗出入四十餘年，戀戀不捨者，為重法席故也。至於行年六十有五，叩闕請藏，<span class='corr'>已</span>圖不朽，磨歷風霜，八有餘載。雖則身故，行願湛然，不無當初，焉有今日？山僧特特尋覓老人出處，仍設牌位，不忘其本。普願大眾年年此日爇炷名香，熏破老人鼻孔圓明自<span class='corr'>己</span>心田，便是黃檗徹骨兒孫，然老人說不到處。山僧今日說到老人行不到處，山僧今日行到老人拈不出的，山僧今日拈出，老人用不著的。山僧今日用著，更有種種未了之事，山僧一一為其了卻，山僧亦有未了之事。請問大眾如何為我了卻？眾無語。師云：啼得血流無用處，不如緘口過殘春。復說偈云：龜毛拂子重千斤，掛在虛空待個人。磕著無情真鐵漢，不妨拈起更尖新。下座。</p>
<p>師到護國寺請上堂。乃舉。昔有僧問古德云。深山裏還有佛法也無。德云有。如何是深山裏佛法。德云。石頭大的大小的小。師云。雖然與麼荅話不失住山之本分。要且令人向大小裏摶量脫。有人問山僧。路途中還有佛法也無。山僧道有。如何是路途中佛法。山僧道。覿面春風彌八表。峰前怪石更稜層。諸人還知麼。觸事而真。體之即神。就路還家。在處相親。以此資身心。時時康泰。以此護家國年年太平。然身心家國。亦非他物。若無鐵漢。通身荷扶其間。則佛法世法那到如今。大眾且道。通身荷扶一句作麼生道。幾片水雲來。護國又飛杖。錫到東金。下座。</p>
<p>師到東金寺請上堂，師云：為訪相知遍處尋，天風送我上東金。到來坐斷千差路，不負殷勤一片心。諸人還知麼？只這處所，乃是四公應真涅槃之處。汝等諸人曾到這裏也未如未到，必須到著，免被岐路所惑。如到者急須尋箇出路，不宜坐久成勞。所謂百尺竿頭坐的人，雖然得入未為真，百尺竿頭須進步，十方世界現全身。若也進步一著，高高峰頂橫眠，深深海底優游，百草頭邊賣弄塵沙界內打輥，無可不可，無得不得。只如山僧前日離黃檗寓城山，過西院遊萬安，訪護國上東金，到處之遶一遍，要且來無來跡，住無住相，去無去所，不妨如是來，如是住，如是去。我為法王，於法自在，我為法王，於法無礙。且道明日又向甚麼處去？青山踏遍誰知<span class='corr'>己</span>？收拾春風歸去來。下座。</p>
<p>辭眾上堂。師云。八載住持受苦艱。呵風罵雨不安閒。今朝帶水拖泥去。十二峰頭展笑顏。大眾且道。笑箇甚麼。波裏橫行波裏睡。幸然不沒小江間。下座。</p>
<p>師到芙蓉，亙法弟請上堂云：黃檗枝枝秀，芙蓉朵朵新，雖然舊面目，一見一番新。諸人如此會得，各各歸家穩坐，脫或未能，山僧一一為汝說破發明底人，可大可小，能方能圓重法忘軀，損<span class='corr'>己</span>利物，舍我芙蓉。法弟者誰歟？山野丁丑歲，開法於黃檗法弟，特來佐助，仍令其徒董領院事。迄今雖未告成其功十有八九。茲者山野有天童掃塔之行，特造丈室，恭請主席，荷蒙許可，則祖席，必也重重光輝，魔外自然漸漸隱伏。所謂一來一往，掀翻臨濟家風，一語一默，開豁人天眼目，可謂盡善盡美，全始全終。汝等諸人於此會得，黃檗、芙蓉在汝腳跟下，如未莫怪，黃檗、芙蓉謾汝了也。幾片水雲彌宇宙，兩輪日月耀乾坤。下座。</p>
<p>金粟首座<span class='corr'>寮</span>秉拂上堂。蔡居士問。當陽秉拂。隆紹徽猷。如何是克家句。師云。腦後一輪紅。進云。恁麼則金粟一燈。炤天炤地去也。師云。不勞重讚嘆。問到來不見渠塘險。唯有薰風叩座。涼宗乘事且置。針芥相投是如何。師云。一合相不可得。進云。百匝千重鋪錦繡。祗園花噴襲衣香。師云。打開滿地紅。乃云。赤骨條條絕所依。生平莽鹵不思惟。一椎打殺人無數。路上茫茫若個知。倘有赤心弟兄聞與麼道。攔腮扯下亂椎一頓。以報不報之恩。共助無為之化。如無未免重新漏逗。一任諸方怪笑。琦上座。昔年向者裏打失眼睛。帶累十方虛空山河大地。情與無情悉皆消殞。不唯踏著佛祖正脈。要且人天瞻仰無門。末後無端。卻被堂頭老漢一拶。拶開面門。十方虛空。山河大地。情與無情。仍舊儼然。所謂開眼也合著。閉眼也合著。滿座薰風來殿閣語亦是默亦是。頭頭撞著自家底。渾身無處可遮藏。敗露家風從此始。今日秉拂上座。八字打開。滿盤托出。未審還愜諸兄。本懷也無沒來繇。沒來繇念年與佛結冤仇。一毫端上翻身轉。九十九峰齊點頭。下座。</p>
<p>秉拂上堂。問。世尊未出世。祖師未西來。何人演唱宗風。師云。略較些子。進云。恁麼則山川草木無非佛法。鶯啼鵲噪盡是祖意。師云。卻不唧溜。乃云。吳江江上。雲未起時。金粟峰頭雨<span class='corr'>已</span>下了。均沾沙界。普被大千。直令個個眉端堆雨露。人人舌上起風雷。盡道今年春。水足春花好。人人俱得護身寶。預收蠶豆疊如山。狼籍座前渾不掃。顆顆大似夜明珠。信手拈來無不可。飽食橫臥碧峰頭。者段風光何處討。多口文殊讚奚窮。令人嘗憶維摩老。好大哥法說了還信麼。脫有性燥衲僧。驀面喝云。將謂秉拂上座。有奪食驅耕之手。超群逸翮之談。及乎說來。好似三家村裏唱吧歌相似。有甚麼妙處。雖然被汝道著。要且覓秉拂上座妙處未夢見在。殊不知多虛不如少實。多言不如守中。任君弄到帝王家。也是一場乾打鬨。還有一段吧歌一發舉似高明。塞外胡笳十八拍。城頭鼓角兩三聲。等閒聞到傷心處。莫若村歌樂太平。下座。</p>
</div>
<div class='div-other'><a id='mulu13' />
<p class='h1'>住嘉興府崇德縣福嚴禪寺語錄</p><p>崇禎甲申年。邑侯解學周同鄉紳等。請師於十月十七日入院。至山門云。無門是解脫之門。從上佛祖盡向者裏而入。且道琦上座到者裏又作麼生。剔脫有無關捩子。腳跟在處便為家。</p>
<p>大殿基云：天為蓋，地為載，一道坦然平，四方無塞礙。此便是萬福莊嚴之基，釋迦老子畢竟在甚麼處？喝一喝，云：低聲。低聲至。</p>
<p>方丈云：據此丈室，千眼莫識，全提正令，雷轟電掣。一棒按下，惡虎獰龍。兩片打開，青天白日。</p>
<p>當日眾請上堂，師至座前拈疏云：只者便是邑侯解公筆尖頭上放大光明，爍破諸人面門了也。若也覺得，個個眉端增瑞彩，人人腳底盡風光，如未煩表白，宣過好事，也要大家知。宣疏畢，師指法座云：向上一著，千聖不傳，我今一踏，透頂透底，汝等諸人急須高著眼始得。便陞座，拈香云：者一瓣香，爇向爐中，端為祝延。</p>
<p>今上皇帝聖壽。萬歲萬萬歲。恭願帝德圓明爍破千邦。皈一統皇風浩蕩。遍充萬物各全彰。次拈香云。者一瓣香。奉為滿朝文武郡縣尊官。伏願。以德以威家國閭閻皆有賴。如雲如雨。山林草野盡沾恩者一瓣香。奉為本山大檀越併現前。請主諸居士等。伏願。福海長流。永作皇家柱石。壽山增翠長為佛法金湯。復拈香云。者一瓣香。明如日黑如漆。冤有頭債有主。第二次拈出。爇向爐中。專為現住海鹽縣金粟山廣慧禪寺傳曹溪正脈第三十五。世費隱容大和尚。用酬法乳之恩。遂斂衣就座。僧問。前賢古剎久荒涼。師錫<span class='corr'>已</span>至放毫光錫至放光則不問。如何是普利群生一句。師云。杲日正當空。進云。恁麼則無一生可利。師打云。汝腳跟下作麼生。進云。舌頭點地。便禮拜。師劈脊一棒。乃云。莖草未拈建剎<span class='corr'>已</span>竟。片言弗措。法說熾然。且道。正當恁麼時。誰是說者。誰是聽者。誰是建者。誰是住者。於此一一辯明。便見靈山一會儼然未散。福嚴古剎特地重光。人人卓立乾坤。更不周繇者也。設或未然。山僧簸箇驢脣。與汝諸人夢中說夢去也。一向與麼去。法堂前草深一丈。一向與麼來。淨地上塵堆三尺。一向與麼住。日炙風吹沒了期。一向總不與麼。業識茫茫無本據。所謂法無定相。遇緣即宗。事無一向貴在人弘。直須向百草頭邊插得隻腳。一微塵裏著得隻眼腳頭腳底撥開線道。有時踢踏奔蛇走虺。有時怒號驟雨旋風。有時顧鑒嘗光赫奕。有時嚏唾珠玉滿盤。法法頭頭合轍。塵塵剎剎全彰。與麼也得。不與麼也得。與麼不與麼總得。大人做處不尋嘗。語默行藏莫可量。錯腳踏翻這片地。團圞瓦礫盡生光。雖然如是。舉揚也是衲僧家嘗茶飯。且道。今日開堂福國祐民一句作麼生道。日日門開崇聖德。時時渡口迎天恩。復云。山僧素志。本欲長棲巖谷。以遂平生。秪因夏間特來省覲。金粟老人。豈料傍觀覷破驢頭馬嘴。驀鼻將來在此荒草場中。打輥一番不知日後如何結局。還有勞形苦骨。臥草眠霜者。請出與山僧鼻孔相拄。眾無語。良久云。喜有青天嘗蓋覆。更叨雨露濕全身。下座。</p>
<p>結制上堂。師云。撥草瞻風為求知<span class='corr'>己</span>。轟雷掣電顯發大機。一棒趁不回頭。便是超群種草。百煉了無變色。真成剛骨衲僧。其住也端若泰山巨靈。撼而不動。其去也速。如川流良驥追之莫及。妙契寰中。意超物外。於此於彼無在。不在會中。脫有其人。福嚴拄杖可賴如無。山僧聊向冰凌上畫箇牢關。與徹骨漢子共相履踐。以拂子打圓相云。不得向者裏屙屎放尿亦不得。離卻者裏。別尋方便不得。向者裏齁鼾寱語。驚群動眾。亦不得飲氣吞聲。默炤邪思。不得潔白地上賣弄風月。亦不得暗裏藏身。埋沒<span class='corr'>己</span>靈。不得<span class='corr'>東</span>卜西卜。承虛接響。亦不得障蔽人天眼目。紊亂佛祖綱宗。不得論量他家杓柄長短。亦不得私販屋裏。楊州出得數種圈繢。便是灑脫真人。雖然如是。好與三十拄杖出不得。也好與三十拄杖。且道。新福嚴還有為人處也無。良久云。全提殺活吹毛炤。佛祖聞風也膽寒。下座。</p>
<p>元旦上堂。師云：天無私蓋，地無私載，山無私藏，海無私納，風雷無私發，雨露無私潤。以無私祝一人，天長地久；以無私應萬物，草偃風行，十方慕道，四海歸仁。凡有血氣，莫不尊親。而我格外衲僧，如何嵩祝豎拂子云：捧出無私新日月，大明千古耀乾坤。下座。</p>
<p>祝壽請上堂云。茲者本仁呂居士。請山僧陞於此座。舉揚向上一著。以慶不惑之誕。若論向上一著。千聖不傳。歷代祖師。描亦不成。畫亦不就。叫山僧如何舉揚。設若舉得。未免落二落三了也。然又不可無言。聊說伽陀。以遂誠意。伏惟大眾。各各靜聽。壽山歲歲青。語水年年綠。返炤本來人。法身備萬福。滿堂春爛熳。遍野花簇簇。幻化雖非真。悟為家裏物。大開胸臆包虛空。細入盆中一粒粟。百千諸佛現毫端。各為人天開眼目。同音共說妙伽陀。盡謂仁人壽堪祝。更願擴充大道心。一念遍禮無量佛。生生不離婆伽婆。世世嘗為法眷屬。我亦分身遍剎塵。塵塵<span class='corr'>已</span>受供養足。仁者信受而奉行。自然響應。如空谷偈<span class='corr'>已</span>說了誕<span class='corr'>已</span>慶也。還有不惑者。請出共相證明。一僧拂袖而出。師云。大好不惑。良久云。春風來小院。何處不光輝。下座。</p>
<p>解制上堂。師云。本自解脫。阿誰縛汝。本自清淨。何物染汝。本自圓明昧汝不得。本自具足。缺少甚麼。是汝諸人自家底物。為甚麼不會。解結同源。縛脫無二。苟明無二。何往不利。山僧九十日前。向者裏畫箇牢關。直至今日無人跳出。猶恐遲鈍。汝等不如畫破。一任十字縱橫。以拂子畫一畫云。破也破也。一僧便出。師云。放出汝等如龍如虎如獅如象。吒吒吵吵轟轟烈烈。舉頭撞倒須彌動足。踏翻大地揚眉。爍破虛空。開口吸盡西江。直饒佛祖當前一棒按下。如是悟明。如是作略。如是痛快。堪為瞎驢種草。不辜親見福嚴一面。且今日功圓果滿。各各分證則不無。只如覿面收功一句作麼生道。內外中間俱踢脫。大千沙界露全身。復云。山僧去歲纔入。崇德程氏。<span class='corr'>已</span>獻最初之供。今日一期佛事周隆。仍備最後香齋。可為全始全終。盡善盡美。且道臨行轉身一句又作麼生道。泠泠語水催瓶缽。[颱-台+弗][颱-台+弗]薰風起杖藜。下座。</p>
<p>師到建寧淨慈菴，龍友陳居士誕日請上堂，僧問：萬象之中獨露身，三玄戈甲振叢林，三通金鼓四眾集，凡聖齊禮法王身。如何是法王身？速道！速道！師云：金剛不壞。僧禮拜。師云：速道！速道！僧擬議，師便啐，乃云：一葉翩翩下建州，陳君此日正添籌。修齋普供金仙子，瑞氣盈門八百秋。諸人還會麼？山僧今日借路經過，未免因齋慶讚。若有就路還家，覿體歸元者，便知山僧拄杖子本命元辰落處。若知拄杖子本命元辰落處，便知山河大地，草介龍畜，本命元辰落處。若知山河大地、草介龍畜、本命元辰落處，便知今朝齋主、陳君本命元辰落處，所謂天地同根，萬物一體，如無山僧，一發與汝諸人說破。驀拈拄杖，卓一卓，云：會麼？一聲雷覺三春夢，仁壽蒼蒼莫可量。下座。</p>
<p>師到神光寺請上堂云。返炤玅峰誰與齊？三千剎海露端倪。何緣吹到神光裏，惹得薰風一杖藜。諸人還知麼？若也知得，別峰與汝諸人相見了也。不妨滿目凝祥，一團和氣。淨佛國土，成佛子住。靈山一會，儼然未散。如未山僧為汝諸人落草去也。神光不昧，萬古徽猷。入此門來，不存軌則。若順若逆，若佛若魔，物物圓淨，處處分輝。所謂天得此而高明地得此而悠久，山林得此而峻秀，河海得此而競流。日月得此而朗耀，風雷得此而猛烈，禽魚得此而飛潛，草木得此而敷實。志士得此，榮宗顯祖。衲僧得此，耀後光先。悟之者，直下神通玅用，不同小小。迷之者竟日業識茫茫，無有休息。迷悟且置。只如光未發時，無佛、無眾生，無天地等物，汝等諸人作麼生會？良久，云：拽轉驢脣歸去也，了無話柄落人間。下座。</p>
<p>師到天寧寺請上堂云。金剛寶劍。截斷生死根源。生銕蒺藜。摟空無明窠臼。無明窠臼既空。盡大地是廣大解脫之門。生死根源。既斷普世間。是金剛不壞之體。證其體入斯門。便能入地不動塵。入水不動波。入火不動燄。入風不動搖。通身是地。地不礙地。通身是水。水不濕水。通身是火。火不燒火。通身是風。風不飄風。到者裏須徹證一番。便知這箇三昧。所謂說到不如見到。見到不如行到。行到不如證到。證到不如用到。五者俱到。如龍得水。如虎靠山。如獅子吼。百獸潛藏。如迅雷發群靈咸覺。山僧如是舉揚。未審諸人還覺麼。非但我今獨達了。恒沙諸佛體皆同茲者。山僧偶到榕城天寧。耆舊虔請陞座。且道賓主互換人境交羅一句作麼生道。良久云。胸清一帶長流水。目富三山萬古春。下座。</p>
<p>薦嚴請上堂。問。未陞座<span class='corr'>已</span>前覺靈度畢。陞座之後更作麼生。師云。未問<span class='corr'>已</span>前荅汝了也。進云。幾不問過。師拈棒。僧轉身云。一句了然超百億。師云。何須門外說三車。乃云。茲者伯登何。居士請山僧舉揚箇事。以薦令尊。若論薦拔。居士未動念時。一坐坐斷冤親坦平我人一致。了無生死之相。寧有去來之路。不惟一世二親<span class='corr'>已</span>薦。至於無量劫來尊尊親親。俱<span class='corr'>已</span>薦矣。何須遠涉榕城。直入檗山。要山僧開兩片皮。說東道西以為薦拔。大似隔靴抓癢。有甚親切。雖然如是。不可有負孝念之誠。聊敘數言為慰。伏惟諦聽。百年如夢。誰知身世本來空。一念圓明炤徹死生無二路。逍遙如出岫之雲。赤灑似騰空之日。週法界以無遺。歷古今而不昧。雲歸只在青山裏。日落依然不離天。以此用薦何居士。一超直入如來前。山僧與麼舉揚。還當得薦拔也無。良久云。無限風光駒過隙。枝頭黃鳥為誰啼。下座。</p>
</div>
<p class='juan'>隱元禪師語錄卷第四終</p>
</div><!-- end of div[@id='body'] -->
</body></html>