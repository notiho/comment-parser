<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>隱元禪師語錄卷第九</p><p class="byline">嗣法門人性願編</p>
<div class='div-other'><a id='mulu23' />
<p class='h1'>源流頌</p><p>第一世南嶽讓禪師，詣曹溪，參六祖，祖問：甚處來？師曰：嵩山來。祖曰：什麼物恁麼來？師無語。遂經八載，忽然有省，乃白祖曰：某甲有個會處。祖曰：作麼生會？師曰：說似一物即不中。祖曰：還假修證否？師曰：修證即不無，染污即不得。祖曰：秪此不染污是諸佛之所護念。汝既如是，吾亦如是。頌云：</p>
<p style="margin-left:1em">打翻八載舊公案，掇出當人腦後腮。赤骨律，絕安排，耀古騰今正眼開。</p>
<p>第二世馬祖一禪師在衡嶽，常習坐禪，讓和尚知是法器來，問曰：坐禪圖作什麼？師曰：圖作佛。讓乃取一磚於菴前石上磨，師曰：磨作什麼？讓曰：磨作鏡。師曰：磨磚豈得成鏡？讓曰：磨磚既不成鏡，坐禪豈得作佛？師曰：如何即是？讓曰：如牛駕車，車若不行，打車即是？打牛即是？師無對。讓示偈曰：心地含諸種，遇澤悉皆萌。三昧華無相，何壞復何成？師蒙開悟，心意豁然。頌云：</p>
<p style="margin-left:1em">病處下鉤痛處錐，車牛打動轉風規，轟轟踏殺人無數，得力還他腦後槌。</p>
<p>第三世百丈海禪師，參馬祖，侍行次，見一群野鴨飛過，祖曰：是什麼？師曰：野鴨子。祖曰：甚處去？師曰：飛過去也。祖遂扭師鼻，負痛失聲，祖曰：又道飛過去也？師於言下有省。次日，祖陞堂，眾纔集，師出卷卻席，祖便下座，師隨至方丈，祖曰：我適來未曾說話，汝為甚便卷卻席？師曰：昨日被和尚搊得鼻頭痛。祖曰：汝昨日向甚處留心？師曰：今日鼻頭又不痛也。祖曰：汝深明昨日事。頌云：</p>
<p style="margin-left:1em">距爪鋒鋩不異常，面門一掣便超方，從茲日用家風振，哭笑拈提鼻孔昂。</p>
<p>第四世黃檗運禪師，參馬祖，值祖遷化。時百丈廬于塔傍，師乃請問：祖平日得力句，丈舉再參因緣言：老僧昔被馬大師一喝，直得三日耳聾。師聞舉，不覺吐舌。百丈目子<span class='corr'>已</span>後莫承嗣馬祖去麼？師曰：不然。今日因師舉，得見馬祖大機之用，然且不識馬祖；若嗣馬祖，<span class='corr'>已</span>後喪我兒孫。丈曰：如是！如是！見與師齊，減師半德；見過於師，方堪傳受。子甚有超師之見。一日，丈問：甚處來？師曰：大雄山下採菌子來。丈曰：還見大虫麼？師作虎聲，丈拈斧作斫勢；師打丈一摑，丈吟吟而笑，遂歸。上堂曰：大雄山下有一大虫，汝等諸人也須好看，百丈老人今日親遭一口。頌云：</p>
<p style="margin-left:1em">一喝耳聾脫體彰，舌頭拖出斷人腸，超師機用臨時活，勝敵威獰露爪長。</p>
<p>第五世臨濟玄禪師，在黃檗會中，時陸州為首座，勉令問黃檗：如何是佛法的的大意？檗便打。如是三問，三度被打，遂辭檗參大愚，愚問：甚處來？師曰：黃檗。愚曰：黃檗有何言句？師遂舉前話，復云：不知某甲有過無過。愚曰：黃檗恁麼老婆，為汝徹困，猶覓過在。師於言下大悟，云：元來黃檗佛法無多子。愚搊住曰：者尿床鬼子！適來道有過，無過如今又道：佛法無多子，汝見個什麼道理？速道！速道！師於愚肋下築三拳，愚拓開曰：汝師黃檗，非干我事。師回黃檗舉前話，檗曰：大愚老漢饒舌，待來痛與一頓。師曰：說甚待來，即今便打。隨後一掌。檗曰：者風顛漢來者裏捋虎鬚。師便喝。檗曰：侍者！引者風顛漢參堂去。頌云：</p>
<p style="margin-left:1em">六十山藤敲不惺，一言撥動始知歸，還拳便掌風顛掣，坐斷乾坤獨震威。</p>
<p>第六世興化獎禪師。初為臨濟侍者。後在三聖會裏。嘗曰。我向南方行腳一遭。拄杖頭不曾撥著一個會佛法底人。聖聞得問曰。汝具個什麼眼。便恁麼道。師便喝。聖曰。須是汝始得。後又到大覺為院主。一日覺曰。聞汝道。向南方行腳一遭。拄杖頭不曾撥著一個會佛法底人。汝憑個什麼道理與麼道。師喝，覺便打，師又喝，覺又打。來日從法堂過，覺召：院主！我直下疑汝。昨日者兩喝。師復喝，覺又打，師再喝，覺又打。師曰：某甲於三聖師兄處學得個賓主句，總被師兄折倒了也。願與某甲個安樂法門。覺曰：者瞎漢！來者裏納敗闕。脫下衲衣痛與一頓。師於言下薦得臨濟先師於黃檗處喫痛棒底道理。開堂日拈香云：此炷香本為三聖師兄，三聖於我太孤本為大覺師兄大覺於我太賒。不如供養臨濟先師頌云：</p>
<p style="margin-left:1em">主賓棒喝滑如流，折倒供招卻害羞，棒下頓明親的旨，一香拈出有來繇。</p>
<p>第七世南院顒禪師，上堂云：赤肉團上，壁立千仞。時有僧問：赤肉團上，壁立千仞，豈不是和尚道？師曰：是。僧便掀倒禪床。師曰：汝看這瞎驢亂作。僧擬議，師便打趁。頌云：</p>
<p style="margin-left:1em">千仞壁立赤肉團，直透毘盧頂上關，掀倒禪床誇好手，雷轟擬議隔千山。</p>
<p>第八世風穴沼禪師，參南院，院問：南方一棒作麼商量？師曰：作奇特商量。師卻問：和尚此間一棒作麼商量？院拈拄杖曰：棒下無生忍，臨機不見師。師於言下大徹玄旨。李使君守郢州請師上堂云：祖師心印，狀似鐵牛之機，去即印住，住即印破；秖如不去不住，印即是？不印即是？時盧陂長老出問：某甲有鐵牛之機，請師不搭印。師曰：慣釣鯨鯢澄巨浸，卻<span class='corr'>嗟</span>蛙步[馬*展]泥沙。陂佇思，師喝曰：長老何不進語？陂擬議，師打一拂子曰：還記得話頭麼？試舉看。陂擬開口，師又打一拂子。牧主曰：信知佛法與王法一般。師曰：見何道理？牧主曰：當斷不斷，反招其亂。師便下座。頌云：</p>
<p style="margin-left:1em">大徹無生棒下翻，師資道合赤團圞，單提一個鐵牛印，百怪千妖沒處鑽。</p>
<p>第九世首山念禪師，晚居風穴，會中穴，勉擔荷大法。師曰：願聞其要。穴遂上堂，舉世尊以青蓮目顧視大眾，乃曰：正當恁麼時，且道說個什麼？若道不說而說，又是埋沒先聖。且道說個什麼？師乃拂袖下去，穴擲拄杖歸方丈。侍僧問曰：念法華因甚不秖對和尚？穴曰：念法華會也。次日，與真園頭同上問訊穴曰：作麼生是世尊不說說？真曰：鵓鳩樹頭鳴。穴曰：汝作許多癡福作麼？何不體究言句？又問師，師曰：動容揚古路，不墮悄然機。穴謂真曰：何不看念法華下語？頌云：</p>
<p style="margin-left:1em">撥動秋波擲釣鉤，不貪香餌自昂頭。闡揚古路動容旨，煙雨堆中豁兩眸。</p>
<p>第十世汾陽昭禪師，歷參知識七十一員。後到首山，問：百丈卷席，意旨如何？山曰：龍袖拂開全體現。師曰：師意如何？山曰：象王行處絕狐蹤。師於言下大悟，云：萬古碧潭空界月，再三撈摝始應知。有問曰：見何道理便爾自肯？師曰：正是我放身命處。師頌三玄三要曰：三玄三要事難分，得意忘言道易親。一句明明該萬象，重陽九日菊花新。頌云：</p>
<p style="margin-left:1em">磨裙擦褲入無門，體露象王脫見聞，一句了然超百億，放身命處獨為尊。</p>
<p>第十一世石霜圓禪師謁汾陽經二年，未許入室，每見必詬罵。一日，訴曰：自至法席，不蒙指示。念歲月飄忽，<span class='corr'>己</span>事未明，有失出家之利。語未卒，汾叱曰：是惡知識，敢裨販我！怒舉杖逐之，師擬伸捄，汾掩其口，乃大悟，曰：是知臨濟道出嘗情。師後室中插劍一口，以草鞋一雙，水一盆置在劍邊，每見人入室，即曰：看看！有至劍邊擬議者，師曰：險！喪身失命了也。便喝出。頌云：</p>
<p style="margin-left:1em">惡辣鉗鎚作者機，一番風雨一驚疑，平嘗有理無伸處，掩口冰消始得知。</p>
<p>第十二世楊岐會禪師，參慈明總院事，每咨參，明曰：庫司事繁，且去。他日又問明曰：監院異時，兒孫遍天下在，何用忙為？一日明出，師偵之，小徑搊住曰：者老漢今日須與我說，不說打汝去。明曰：知是般事便休。語未卒，師大悟。一日，明上堂，師問：幽鳥語喃喃，辭雲入亂峰時如何？明曰：我行荒草裏，汝又入深村。師曰：官不容針，更借一問。明便喝。師曰：好喝。明又喝，師亦喝；明連喝兩喝，師禮拜。明曰：此事是個人，方能擔荷。師拂袖便行。頌云：</p>
<p style="margin-left:1em">挺出孤標橫夾道，行人個個避荒草。忽然破綻起春風，狼籍枝頭何處掃？</p>
<p>第十三世白雲端禪師參揚，岐岐問：受業師為誰？師曰：茶陵郁和尚。岐曰：聞伊過橋遭顛有省，作偈甚奇，能記否？師誦偈，岐笑而趨起，師愕然，通夕不寐。黎明咨詢之，岐曰：汝見昨日打敺儺者麼？師曰：見。岐曰：汝一籌不及渠。師復駭曰：意旨如何？岐曰：渠愛人笑，汝怕人笑。師大悟。頌云：</p>
<p style="margin-left:1em">殺活鋒鋩笑裏刀，愕然通夕豎寒毛。一籌提省娘生面，特地春風瞥我曹。</p>
<p>第十四世五祖演禪師參白雲，遂問南泉摩尼珠話，雲叱之，師領悟，獻投機偈曰：山前一片閒田地，乂手叮嚀問祖翁。幾度賣來還自買，為憐松竹引清風。雲特印可，令掌磨事。未幾，雲語曰：有數禪客自廬山來，皆有悟入處，教伊說亦說得，有來繇舉因緣，問伊亦明得，教伊下語亦下得，秖是未在。師遂疑，私自計曰：既悟了明得，說得如何卻未在？參究累日，忽然省悟，從前寶惜一時放下，走見白雲，雲為手舞足蹈師後曰：吾因茲出得一身白汗，便明得下載清風。頌云：</p>
<p style="margin-left:1em">半鉤明月人皆見，下載清風若個知。拋卻從前無價寶，通身慶快笑怡怡。</p>
<p>第十五世圜悟勤禪師為五祖侍者。一日，部使詣祖問道，祖曰：提刑少年曾讀小艷詩否？有兩句頗相近，頻呼小玉元無事，只要檀郎認得聲。部使應喏喏。祖曰：且仔細。師侍立次，問曰：提刑會否？師曰：他秖認得聲。師曰：秖要檀郎認得聲，他既認得聲，為甚卻不是？祖曰：如何是祖師西來意？庭前柏樹子聻？師忽有省，遽出見雞飛上欄干，鼓翅而鳴，乃曰：此豈不是聲？遂呈偈曰：金鴨香銷錦繡幃，笙歌叢裏醉扶歸。少年一段風流事，秖許佳人獨自知。祖遍謂山中耆宿曰：我侍者參得禪也。頌云：</p>
<p style="margin-left:1em">金雞鼓唱玉欄干，蓋色騎聲正眼端，者段風流親看破，從今不被瞎驢瞞。</p>
<p>第十六世虎丘隆禪師，謁圓悟，悟問：見見之時，見非是見，見猶離見，見不能及。舉拳云：還見麼？師曰：見。悟曰：頭上安頭。師聞，脫然契證。悟叱曰：見個甚麼道理？師曰：竹密不妨流水過。悟肯之。有問曰：隆藏主柔易若此，何能為哉？悟曰：瞌睡虎耳。頌云：</p>
<p style="margin-left:1em">脫然契證密施為，卓破乾坤不露錐。夜靜虛堂人睡穩，無勞明月再來窺。</p>
<p>第十七世應菴華禪師，見虎丘侍行半載，頓明大事。丘忌日，師拈香云：平生沒興撞著者，無意智老和尚，做盡伎倆，湊泊不得，從此卸卻干戈，隨分著衣喫飯。二十年來，坐曲彔木，懸羊頭，賣狗肉，知他有甚憑據？雖然，一年一度燒香日，千古令人恨轉深。頌云：</p>
<p style="margin-left:1em">無意智人不近情，卸杻脫枷天下平。嘗憶前村煙塢裏，年年此日亂啼鶯。</p>
<p>第十八世密菴傑禪師，參應菴，一日菴問：如何是正法眼？師遽荅曰：破沙盆。菴頷之。未幾，辭白省，覲菴以偈送曰：大徹投機句，當陽廓頂門。相從今四載，徵詰洞無痕。雖未付缽袋，氣宇吞乾坤，卻把正法眼，喚作破沙盆。此行將省覲，切忌便躲跟。吾有末後句，待歸要汝遵。頌云：</p>
<p style="margin-left:1em">七花八裂破沙盆，擲出當陽惟獨尊。力拔山兮將不去，分明千古累兒孫。</p>
<p>第十九世破菴先禪師，參密菴菴，住靈隱師分座，有道者請益曰：胡孫子捉不住，願垂開示。師曰：用捉作麼？如風吹水，自然成文。頌云：</p>
<p style="margin-left:1em">胡孫[跳-兆+孛]跳尾連顛，放去頭頭契本然。倒腹為君註破了，現成公案莫鉤牽。</p>
<p>第二十世無準範禪師，初謁育王佛，炤炤問：何處人？師曰：劍州炤。曰：帶得劍來麼？師隨聲便喝。炤笑曰：者烏頭子也。亂作。後至靈隱破菴居第一座，同遊石筍庵。有道者請益胡孫子話，師於侍傍大悟。後開法一香，供破菴頌云：</p>
<p style="margin-left:1em">竹竿打水魚頭痛，不犯鉤錐豈醃甕？擺尾搖頭破浪遊，翻身自有風雷送。</p>
<p>第二十一世雪巖欽禪師，在無準會下，每遇入室，舉主人公，便可[跳-兆+孛]跳，舉衲僧巴鼻，佛祖爪牙更無下口處，此病礙在胸中。十年後到浙東天育兩山，偶佛殿前行，忽然抬眸，見一株古柏，觸著向來所得境界，和底一時颺下，礙膺之物樸然而散。始見徑山老人立地處，正好三十拄杖頌云：</p>
<p style="margin-left:1em">爪牙巴鼻礙胸中，十載區區煙雨籠，觸著參天柏樹子，豁然迸出一輪紅。</p>
<p>第二十二世高峰妙禪師謁雪巖，纔問訊，被打出後凡入門，巖便問：誰與汝拖？者死屍來，隨即打出。後因睹五祖真贊，忽然打破疑情。一日，巖問：日間浩浩時作得主麼？師曰：作得主。巖曰：睡夢中作得主麼？師曰：作得主。巖曰：正睡著時，無夢無想、無見、無聞，主在什麼處？師無對，遂奮志入龍鬚。越五載，偶同宿友推枕墮地作聲，廓然大徹，自謂如在網羅中跳出，元來秖是舊時人，不改舊時行履處。自此安邦定國，天下太平，一念無為，十方坐斷。頌云：</p>
<p style="margin-left:1em">無想主翁覓不得，翻來覆去被他惑，一聲枕子廓雙眸，跳出元來是者賊。</p>
<p>第二十三世中峰本禪師，因觀流泉有省，詣高峰求證，峰打趁出。既而民間訛，傳官選童男女，師問：忽有人來問：和尚討童男女時如何？峰曰：我但度竹篦子與他。師於言下洞然徹去。底源峰書真贊付，師曰：我相不思議，佛祖莫能視，獨許不肖兒，見得半邊鼻。頌云：</p>
<p style="margin-left:1em">拈箇竹篦度與他，忽然彈破半邊牙，生成出格風流子，打統乾坤作一家。</p>
<p>第二十四世千巖長禪師，見中峰，峰問：日用如何？師曰：念佛。峰曰：佛今何在？師擬議，峰厲聲斥之。師求示法要，峰授以狗子無佛性話三年，因往望亭，聞雀聲有省，峰復斥之，師憤然。夜半，忽鼠翻食，貓器墮地有聲，忽然開悟，覺身躍起，數丈如蟬。蛻汙濁之中，浮游玄間，天地一時。清朗復往質峰，峰問：趙州何故云無？師曰：鼠食貓飯。峰曰：未也。師曰：飯器破矣。峰曰：破後如何？師曰：築碎方甓。峰乃微笑。頌云：</p>
<p style="margin-left:1em">偷心死在器掀翻，突出虛空珠走盤，千聖當前迷出處，全無蹤跡與人看。</p>
<p>第二十五世萬峰蔚禪師謁千巖，巖便問：將什麼與老僧相見？師豎拳云：者裏與和尚相見。巖曰：死了燒了，向何處安身立命？師曰：漚生漚滅水，還在風息波。平月映潭巖。問：不是心，不是佛，不是物，是個什麼？師以坐具打一圓相，乂手而立。一日，普請斫松，師拈圓石作獻珠狀曰：請師酬價。巖曰：不值半文錢。師曰：瞎。巖曰：我也瞎汝也瞎。師曰：瞎。瞎巖命師充第一座。一日，巖上堂，舉：無風荷葉，動必定有魚行。師震威一喝，拂袖便行。巖示偈曰：鬱鬱黃花滿目秋，白雲端坐碧峰頭。無賓主句輕拈出，一喝千江水逆流。頌云：</p>
<p style="margin-left:1em">態作獻珠謀酬價，分文不值主賓周，等閒坐斷孤峰頂，一喝轟天海嶽收。</p>
<p>第二十六世寶藏持禪師，久依萬峰峰付師，偈曰：大愚肋下痛還拳，三要三玄絕正偏。臨濟窟中獅子子，燈燈續燄古今傳。頌云：</p>
<p style="margin-left:1em">三玄三要旨，端的痛還拳，料揀無差異，燈燈終不昏。</p>
<p>第二十七世東明旵禪師，因睹松有省，見寶藏具陳悟，因藏斥之，遂親炙座下。一日，藏問：心不是佛，智不是道，汝云何會？師向前問訊，乂手而立。藏呵曰：汝在此許多時，還作者個見解。師乃發憤。至第二日，驀然徹法源底，遂呈偈曰：一拳打破太虛空，百億須彌不露蹤。借問個中誰是主，扶桑湧出一輪紅。頌云：</p>
<p style="margin-left:1em">驀然徹底始知安，海嶽晴空盡打翻。世界平沉無可據，孤光閃爍露倪端。</p>
<p>第二十八世海舟慈禪師，初於萬峰機下有省，遂廬于洞庭山。後一僧呵其見解，師即棄菴詣東。明一日，明問：曾見人否？師曰：見萬峰明曰：萬峰即今在什麼處？師罔然。明曰：恁麼則何曾見萬峰？師歸寮，三晝夜，寢食俱忘，偶香燈繩斷墮地，廓然大悟。詣關前呈悟繇，明曰：老闍黎！承嗣萬峰去。師曰：和尚為我打徹，豈得承嗣萬峰？明遂出關，陞座曰：瞿曇有意向誰傳？迦葉無端開笑顏。到此豈容七佛長？文殊面赤也茫然。今朝好笑東明事，千古令人費唾涎。幸得海公忘我我，濟宗一脈續綿綿。擲拄杖云：千觔擔子方全付，玄要如今拄杖談。以拂子擊三擊，下座。頌云：</p>
<p style="margin-left:1em">痛領萬峰白棒痕，洞庭搖拽小乾坤。無端一陣業風起，浪拍孤舟過海門。</p>
<p>第二十九世寶峰瑄禪師，因海舟造塔院斧傷足有省，乃充火頭。一日，負柴舟見，曰：將荊棘去作甚麼？師曰：是柴舟。呵呵大笑，師罔然。舟曰：是柴將去？燒卻。師遂起疑曰：和尚畢竟是個什麼道理？故爾問我是夕刻意參究，不覺被火燎去，眉毛面如刀割。以鏡炤之，豁然大悟，作偈呈舟，舟便打。師奪拄杖曰：者條六尺竿，幾年不用今日，又要重拈舟大笑。師又呈偈曰：棒頭著處血痕斑，笑裏藏刀仔細看。不是英靈真漢子，死人喫棒舞喃喃。舟曰：即此偈語，可紹吾宗。頌云：</p>
<p style="margin-left:1em">虎頭關上掛鉗鎚，莫道人驚鬼亦悲，更拽爐湯業鏡後，如何存得兩莖眉。</p>
<p>第三十世天奇瑞禪師，參寶峰，峰問：甚處來？師曰：北京。曰：別有去處麼？師曰：隨方瀟灑。曰：曾到四川否？師口到，曰：四川境界與此間如何？師曰：江山雖異，風月一般。寶豎拳曰：還有這個麼？師曰：無。曰：因甚卻無？師曰：非我境界。曰：如何是汝境界？師曰：諸佛不能識，誰敢強安名？曰：汝豈不是著空？師曰：終不向鬼窟裏作活計。曰：西天九十六種外道，汝是第一。師拂袖便行。寶乃付偈曰：濟山棒喝如輕觸，殺活從茲手眼親。聖解凡情俱坐斷，曇花猶放一枝新。頌云：</p>
<p style="margin-left:1em">打破著空窟，掀開六一儔，縱橫瀟灑去，脫體自昂頭。</p>
<p>第三十一世絕學聰禪師，依天奇奇，問：苦樂皆心，因何外取？師曰：秖為不了。曰：是非皆事，因何妄承？師曰：錯認定盤星。曰：迷悟皆人，因何不懂？師曰：早知燈是火，豈向四方求奇？乃付偈曰：道者心同慈嫗心，爭教赤子困群陰。輔成架海金樑子，佛缺方知補浩任。師後居龍泉寺，有僧問：如何是本來面目？師曰：石香亭。僧云：便恁麼去時如何？師曰：喪卻了也。僧問：今朝孟夏八日，天下叢林皆慶如來降誕之辰，未審如來何處降生？師於几上畫個圓相頌云：</p>
<p style="margin-left:1em">南海波斯鼻孔焦，眼空不被舌頭搖，渾身赤骨條條露，險徑相逢接斷橋。</p>
<p>第三十二世笑巖寶禪師，參絕學便問：十聖三賢<span class='corr'>已</span>全聖智，如何道不明斯旨？學厲聲曰：十聖三賢爾<span class='corr'>已</span>知，如何是斯旨速道！師下語不契。一日，洗菜次，偶一莖菜墮水逐水，圜轉捉不著，忽有省，遂攜籃歸學見，便問：是什麼？師曰：一籃菜。學曰：何不別道一句？師曰：請和尚別問來。後與學圍爐次，學曰：人人有個本來父母，子之父母今在何處？師曰：一火焚之。學曰：恁麼則子無父母耶？師曰：有，即有佛眼覷不見。學曰：子還見麼？師曰：某亦不見。學曰：為什麼不見？師曰：若見，則非真父母遂呈偈曰：本來真父母，歷劫不曾離。起坐承他力，寒溫亦共知。相逢不相見，相見不相識。為問今何在？分明舉似師。學深肯之。頌云：</p>
<p style="margin-left:1em">中流勘破較些些，那更拈提舉似爺？覿面風光猶自可，到頭霜月落誰家？</p>
<p>第三十三世幻有傳禪師，聞燈花爆聲有省，直造北方，參笑巖求證。巖曰：汝將從前得力處一一說來。師具實荅語。中間巖驀趯出鞋曰：向者裏道一句看。遂把師話，端一齊打斷，師通夕不寐，明晨佇立簷下。巖見喚師，師回顧，巖翹一足，作修羅障日月勢，師當下脫然。一日，巖入堂曰：我者拄杖要與人有要底麼？首座曰：某甲要。巖曰：汝要作麼？座曰：要他鏟斷天下人舌根。巖以杖架肩曰：楖栗橫擔不顧人，直入千峰萬峰去。師躍然下禪床曰：恁麼須分付某甲往前迎取。巖笑曰：汝當久久執持一番，始可打草去也。乃贈一笠曰：以此覆之，無露圭角。頌云：</p>
<p style="margin-left:1em">中途按劍截機關，喚得回頭省舊顏，八字打開兩手付，一肩擔荷入千山。</p>
<p>第三十四世密雲悟禪師，因挑柴過一山灣，見一堆柴突露面前，忽有省，遂依幻有和尚，脫白請益，幻幻曰：汝若到者田地，便放身倒臥。嗣後惟加罵詈，師慚悶交感。一日，城歸，過桐棺山頂，忽覺情與無情煥然等現，正所謂大地平沉底境界。時幻遷北京，乃往覲，幻問：汝有新會處麼？師曰：一人有慶，萬民樂業。幻曰：汝又作麼生？師曰：某甲得得來，省覲和尚。幻曰：念子遠來，放汝三十棒。師抽身便出。一日，幻問：忽有人問，汝如何秖對？師驀豎拳。幻曰：老僧不曉，得者是什麼意思？師曰：莫道和尚不曉得，三世諸佛也不曉得。又一日，幻舉拂問：諸方還有者個麼？師震威一喝。幻曰：好一喝。師連喝，兩喝歸位。幻囑師扶佛法，師呈偈曰：若據某甲扶佛法，任他○○○○○，都來總與三十棒，莫道分明為賞罰。頌云：</p>
<p style="margin-left:1em">進步竿頭海嶽翻，有無情現一倪端。豎拳兩喝出堂去，凜凜霜風徹膽寒。</p>
<p>第三十五世費隱容禪師，初參壽昌博山及雲門，皆不能了手。有偈見志曰：吾年二十五，氣海吞佛祖。不過古人關，豈踏今時路。後聞密雲和尚過，越寓吼，山遂謁，便問：覿面相提事若何？雲以番菩提，珠便打。師曰：錯。雲又打，師便喝，雲秪管打，師秪管喝。至第七打頭顱幾裂，所有伎倆知見，一切冰釋，直下似塊鈍鐵。一日雲問：薰風自南來，殿閣生微涼。汝作麼生會？師曰：水向石邊流出冷，風從花裏過來香。雲曰：離了此又作麼生？師曰：放和尚三十棒。雲曰：除卻棒又作麼生？師便喝。雲曰：喝後聻？師曰：更要重說偈言。雲便休去。頌云：</p>
<p style="margin-left:1em">大用大機狹路逢，頂門劈裂見全功，生平伎倆冰消盡，迸出一團遍界紅。</p>
</div>
<p class='juan'>隱元禪師語錄卷第九終</p>
</div><!-- end of div[@id='body'] -->
</body></html>