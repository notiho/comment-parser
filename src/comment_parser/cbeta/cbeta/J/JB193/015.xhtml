<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu296' />
<p class='juan'>隱元禪師語錄卷第十五</p>
<div class='div-other'>
<p class='h1'>詩偈</p>
<div class='div-other'><a id='mulu297' />
<p class='h2'>福嚴寺化齋糧</p><p style="text-indent:0em" class="lg-abnormal"><div class='lg-row'>破寺寥寥一物無，驢兒踢踏屎腸枯，驀頭磕著知音者，出手相將盡力扶。</div>
</p></div>
<div class='div-other'><a id='mulu298' />
<p class='h2'>殘臘賦白雲歸</p><p style="text-indent:0em" class="lg-abnormal"><div class='lg-row'>偶離寒巖一歲餘，閒房盡付白雲居。寄言珍重銜花鳥，莫動床頭古篆書。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>白雲候我不歸山，朝暮窗前影復還。我慰白雲今且去，明年春半接衰顏。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>我是巖中一老僧，入廛疏曠卻難能，閒雲扶我同歸去，古路雖高亦可登。</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>楖栗橫擔歸去來，冷雲深處好生埋，聊擎一缽千山供，舌卷蓮花頂上開。</div>
</p></div>
<div class='div-other'><a id='mulu299' />
<p class='h2'>聞山中有事似外護諸居士</p><p style="text-indent:0em" class="lg-abnormal"><div class='lg-row'>一杖橫挑在處閒，如何獨戀舊青山？不愁雲水無依怙，恐那煙波沒聖顏。</div>
</p></div>
<div class='div-other'><a id='mulu300' />
<p class='h2'>舟中偶成</p><p style="text-indent:0em" class="lg-abnormal"><div class='lg-row'>獨泛輕舟接上流，機峰相觸滿灘頭。一溪碧映春三月，浸殺虛空得自繇。</div>
</p></div>
<div class='div-other'><a id='mulu301' />
<p class='h2'>掃塔哭天童老和尚</p><p style="text-indent:0em" class="lg-abnormal"><div class='lg-row'>摸著瘡痕恨祖翁，恨教徹骨動悲風，這場冤屈向誰說？淚洒青山片片紅。</div>
</p></div>
<div class='div-other'><a id='mulu302' />
<p class='h2'>過小白嶺遇兇逆有感</p><p style="text-indent:0em" class="lg-abnormal"><div class='lg-row'>掃塔旋歸小嶺巔，群兇猖獗撼青天，渾身割截無遺恨，太白雲侵最可憐。</div>
</p></div>
<div class='div-other'><a id='mulu303' />
<p class='h2'>雞冠花</p><p style="text-indent:0em" class="lg-abnormal"><div class='lg-row'>出萃簪纓，報早秋，雄雄卓立，戰風頭一團英氣天然別泣露虫疑顫未休。</div>
</p></div>
<div class='div-other'><a id='mulu304' />
<p class='h2'>中秋寓西林禪院</p><p style="text-indent:0em" class="lg-abnormal"><div class='lg-row'>銀河皎潔映秋深，玉露香飄寄此心，不昧當年行腳處，霜輪又轉向西林。</div>
</p></div>
<div class='div-other'><a id='mulu305' />
<p class='h2'>示賣油僧<span class='note-inline'>(冒稱得法)</span></p><p style="text-indent:0em" class="lg-abnormal"><div class='lg-row'>裨販天童稱上流，面皮厚也不知羞，福城如許英靈漢，肯聽油僧賣嘴頭。</div>
</p></div>
<div class='div-other'><a id='mulu306' />
<p class='h2'>時僧誇文章為勝義故示之</p><p style="text-indent:0em" class="lg-abnormal"><div class='lg-row'>可憐一等雕虫僧模，寫虛空夢，未曾流俗，不明正法，眼之乎也者，當宗乘。</div>
</p></div>
<div class='div-other'><a id='mulu307' />
<p class='h2'>折江梅</p><p style="text-indent:0em" class="lg-abnormal"><div class='lg-row'>瘦影橫江春事奇，鱗龍如許戀香枝，陌頭盡是仙阤客，折得孤標寄向誰？</div>
</p></div>
<div class='div-other'><a id='mulu308' />
<p class='h2'>掃瑞天祖塔</p><p style="text-indent:0em" class="lg-abnormal"><div class='lg-row'>稽首瑞天燦祖塋，兒孫踢踏滿榕城。今朝不肖重拈舉，杲日昭回萬古明。</div>
</p></div>
<div class='div-other'><a id='mulu309' />
<p class='h2'>壽道山印天耆舊</p><p style="text-indent:0em" class="lg-abnormal"><div class='lg-row'>讚道山兮罵道山，舌頭無骨自忙閒，眉毛剔起三千劫，惟見道山不改顏。</div>
</p></div>
<div class='div-other'><a id='mulu310' />
<p class='h2'>覺予禪人乞偈重興顯鏡寺</p><p style="text-indent:0em" class="lg-abnormal"><div class='lg-row'>素聞聖跡在湄洲，老倒頭陀欲避休。顯鏡重光含萬象，善人有願共來修。</div>
</p></div>
<div class='div-other'><a id='mulu311' />
<p class='h2'>示達禪人</p><p style="text-indent:0em" class="lg-abnormal"><div class='lg-row'>本色衲僧鐵脊梁，巍然一座獨全彰，三千剎海毫端現，遍界氤氳優缽香。</div>
</p></div>
<div class='div-other'><a id='mulu312' />
<p class='h2'>示南山禪德</p><p style="text-indent:0em" class="lg-abnormal"><div class='lg-row'>幾回打草自忙閒，惹得霜花入鬢斑。踏遍乾坤無覓處，誰知鱉鼻在南山？</div>
</p></div>
<div class='div-other'><a id='mulu313' />
<p class='h2'>化香燈田</p><p style="text-indent:0em" class="lg-abnormal"><div class='lg-row'>慧燈炤徹塵沙界，福報莊嚴億萬生，寄語閻浮諸善信，可來佛地種光明。</div>
</p></div>
<div class='div-other'><a id='mulu314' />
<p class='h2'>修普同塔</p><p style="text-indent:0em" class="lg-abnormal"><div class='lg-row'>翠竹林間無縫塔，百千舍利現其中，大悲同體雖非別，殊勝莊嚴在爾躬。</div>
</p></div>
<div class='div-other'><a id='mulu315' />
<p class='h2'>募香燈田</p><p style="text-indent:0em" class="lg-abnormal"><div class='lg-row'>山前一片閒田地，幾欲思歸舊主人。聊借玉毫光出現，滿堂佛日又重新。</div>
</p></div>
<div class='div-other'><a id='mulu316' />
<p class='h2'>示以乾楊居士回潮</p><p style="text-indent:0em" class="lg-abnormal"><div class='lg-row'>杖頭殺活剪春風，兩岸花驚半斂紅。莫遣落英隨水去，恐教浪濺動蛇龍。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>腳跟在處是家鄉，何事區區獨自忙？空手而來空手去，幸無半點污君腸。</div>
</p></div>
<div class='div-other'><a id='mulu317' />
<p class='h2'>隔墻梅</p><p style="text-indent:0em" class="lg-abnormal"><div class='lg-row'>渾身鐵骨迥牢關，如許偷心空自還，霜露恩深難盡昧，聊伸幾點播塵寰。</div>
</p></div>
<div class='div-other'><a id='mulu318' />
<p class='h2'>示超塵善人</p><p style="text-indent:0em" class="lg-abnormal"><div class='lg-row'>日用騰騰沒點塵，不須穿鑿也天真。現成活計如相委，便是蓮花國裏人。</div>
</p></div>
<div class='div-other'><a id='mulu319' />
<p class='h2'>示王性德優婆夷</p><p style="text-indent:0em" class="lg-abnormal"><div class='lg-row'>世事漚華奚足憑？百年如夢總非真，祖師門下無多語，秪要回光炤本人。</div>
</p></div>
<div class='div-other'><a id='mulu320' />
<p class='h2'>龍江修水陸普度夜懷五首</p><p style="text-indent:0em" class="lg-abnormal"><div class='lg-row'>誰迷方寸混天經，百萬華居一斬平，故國英賢何處去，唯餘孤月炤空城。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>睫得眼來春復秋，海門浪吼更添愁。兩城人物今何在？一片悲風起髑髏。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>眾生未徹本來源，業識茫茫永夜昏，一自惡風輕捲後，撞頭磕額出無門。</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>劈面一刀酬債畢，皮囊脫落寄誰家？愧無道力資君福，聊借金風剪業花。</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>頭陀磊落出煙霞，各展神通豈有涯？不涉人間幻夢事，單提佛子盡歸家。</div>
</p></div>
<div class='div-other'><a id='mulu321' />
<p class='h2'>為雪臺曾居士薦母</p><p style="text-indent:0em" class="lg-abnormal"><div class='lg-row'>赤體條條歸去來，了無一物惹塵埃，到頭真個婆心切，又放光明炤雪臺。</div>
</p></div>
<div class='div-other'><a id='mulu322' />
<p class='h2'>中天祖開光偶占</p><p style="text-indent:0em" class="lg-abnormal"><div class='lg-row'>憶想恩深向上關，抬眸忽見紫雲還，千秋隱隱青峰裏，一點光明炤世間。</div>
</p></div>
<div class='div-other'><a id='mulu323' />
<p class='h2'>禪人送黃菊戲占三絕</p><p style="text-indent:0em" class="lg-abnormal"><div class='lg-row'>卻子多年影亦灰，何緣今日有花開？金文浪籍閒房裏，擬是陶公遠寄來。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>幽骨偏為霜月期，淡情初放使君知，不圖紅粉沽名譽，秪恐人間錯此時。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>肅肅天威妒艷芳，群英落節暗淒涼，羨君隱隱東籬下，聊寫清幽對法王。</div>
</p></div>
<div class='div-other'><a id='mulu324' />
<p class='h2'>戊子中元夜夢遊龍潭，有道者進謁，謂和尚能詩，此潭獨無，何也？余頷之，乃占一絕授之而去。醒來囑侍者錄以紀夢遊之勝。</p><p style="text-indent:0em" class="lg-abnormal"><div class='lg-row'>峭壁何勞動素琴，空巖無耳孰知音？不來以踐蒼龍信，恐負寒潭一片心。</div>
</p></div>
<div class='div-other'><a id='mulu325' />
<p class='h2'>復位中居士</p><p style="text-indent:0em" class="lg-abnormal"><div class='lg-row'>素飲談言可解紛亂離師友那堪聞？空巖喜得無餘物，一塵清風洗白雲。</div>
</p></div>
<div class='div-other'><a id='mulu326' />
<p class='h2'>次十龍鄭居士韻</p><p style="text-indent:0em" class="lg-abnormal"><div class='lg-row'>采隱深山日上遲，夢雲何事困男兒？含羞不忍看塵世，引壁偷光炤兩眉。</div>
</p></div>
<div class='div-other'><a id='mulu327' />
<p class='h2'>募萬安福善堂中天始祖香燈</p><p style="text-indent:0em" class="lg-abnormal"><div class='lg-row'>水有源兮山有宗，溯源返本見全功。人人卓立中天下，誰不挑燈炤祖翁？</div>
</p></div>
<div class='div-other'><a id='mulu328' />
<p class='h2'>示汀洲妙融禪人</p><p style="text-indent:0em" class="lg-abnormal"><div class='lg-row'>闍黎好個沒來繇，要我閒言遮面羞，自有春風生足下，飄然一葦上汀洲。</div>
</p></div>
<div class='div-other'><a id='mulu329' />
<p class='h2'>送無得首座住萬安</p><p style="text-indent:0em" class="lg-abnormal"><div class='lg-row'>雲孕澄潭幾曉昏，養成頭角始驚群。掀翻白浪三千尺，噴出驪珠炤海門。</div>
</p></div>
<div class='div-other'><a id='mulu330' />
<p class='h2'>送良冶西堂住旗山</p><p style="text-indent:0em" class="lg-abnormal"><div class='lg-row'>忽然一擊破三關，信步崚嶒氣象閒，掣得勝旗峰頂豎，龍蛇影裏走千山。</div>
</p></div>
<div class='div-other'><a id='mulu331' />
<p class='h2'>送也懶西堂住高峰</p><p style="text-indent:0em" class="lg-abnormal"><div class='lg-row'>自入林中孰共班？完全毛羽拍空還，一飛直上高峰頂，五彩文明炤世間。</div>
</p></div>
<div class='div-other'><a id='mulu332' />
<p class='h2'>示連江縣維祥張居士</p><p style="text-indent:0em" class="lg-abnormal"><div class='lg-row'>三月連江春正肥，半舒柳眼笑黃鸝，喚回如許未歸客，腳底風光映四維。</div>
</p></div>
<div class='div-other'><a id='mulu333' />
<p class='h2'>示聯壁丘居士</p><p style="text-indent:0em" class="lg-abnormal"><div class='lg-row'>善人卻有大因緣，自種靈苗般若田，喜得高峰甘露洒，開花結子正當年。</div>
</p></div>
<div class='div-other'><a id='mulu334' />
<p class='h2'>寄示良者禪人化糧</p><p style="text-indent:0em" class="lg-abnormal"><div class='lg-row'>西江吸盡沒生涯，口閣虛空待晚霞，豈料山山竟日雨，眉毛打濕眼添花。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>單提一缽過千家，平等心求豈有涯？莫謂爹貧累子苦，通身淨潔混泥沙。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>遍尋無物塞饑瘡，個個盧都對法王，可有神通來獻供，免教破篾束枯腸。</div>
</p></div>
<div class='div-other'><a id='mulu335' />
<p class='h2'>示碓房行者</p><p style="text-indent:0em" class="lg-abnormal"><div class='lg-row'>腳跟有據休勞讓，碓嘴生花勿計功。一踏須教直到底，不孤墜石祖家風。</div>
</p></div>
<div class='div-other'><a id='mulu336' />
<p class='h2'>示化圊頭僧</p><p style="text-indent:0em" class="lg-abnormal"><div class='lg-row'>生佛原無半點塵，秪因不覺惹通身，這回滌盡無明垢，又見本來清淨人。</div>
</p></div>
<div class='div-other'><a id='mulu337' />
<p class='h2'>示化禪帳僧</p><p style="text-indent:0em" class="lg-abnormal"><div class='lg-row'>及第心空卻悄然，那知蚊子外錐針，生成徹骨無遮護，任爾全功布幔天。</div>
</p></div>
<div class='div-other'><a id='mulu338' />
<p class='h2'>次無價趙居士遊石門韻</p><p style="text-indent:0em" class="lg-abnormal"><div class='lg-row'>愛客長年不掩關，石床寂寞待雲還，寒心一片澄潭月，徹底分明炤萬山。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>潦倒年來懶戲毬，無言竟日思休休。相知一滴曹溪水，買茗無錢罵趙州。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>荷佛擔儒宇宙中，半舒肝膽對晴空，密移寸步驚山鬼，撼醒雲頭一钁翁。</div>
</p></div>
<div class='div-other'><a id='mulu339' />
<p class='h2'>示良守禪人禁步</p><p style="text-indent:0em" class="lg-abnormal"><div class='lg-row'>放下身心萬事休，不移寸步遍皇洲。人情佛法從教爛，剩得虛空印鐵牛。</div>
</p></div>
<div class='div-other'><a id='mulu340' />
<p class='h2'>募漆大殿柱</p><p style="text-indent:0em" class="lg-abnormal"><div class='lg-row'>渾身是膽，要撐天皮外揩磨，任大賢一且豁然，光宇內分明不愧法王前。</div>
</p></div>
<div class='div-other'><a id='mulu341' />
<p class='h2'>示古木禪人</p><p style="text-indent:0em" class="lg-abnormal"><div class='lg-row'>古木巖前一兀禪，謾將聖箭攪三玄。恐教錯入名言裏，笑破虛空口半邊。</div>
</p></div>
<div class='div-other'><a id='mulu342' />
<p class='h2'>示化紙禪人</p><p style="text-indent:0em" class="lg-abnormal"><div class='lg-row'>玄沙慣用三張紙，黃檗頻添億萬言，法眼分明遍大地，請君收拾在雲牋。</div>
</p></div>
<div class='div-other'><a id='mulu343' />
<p class='h2'>示行童性派</p><p style="text-indent:0em" class="lg-abnormal"><div class='lg-row'>老倒無，聊自放憨雷轟電掣當司南山童會得機前句，緊捎芒鞋上竹庵。</div>
</p></div>
<div class='div-other'><a id='mulu344' />
<p class='h2'>別士荃林居士</p><p style="text-indent:0em" class="lg-abnormal"><div class='lg-row'>雲懶寒巖送客遲，怪聞萬籟占先機。慇懃細囑峰頭月，早向鰲江候紫微。</div>
</p></div>
<div class='div-other'><a id='mulu345' />
<p class='h2'>送玄生西堂</p><p style="text-indent:0em" class="lg-abnormal"><div class='lg-row'>竟日敲推一字，無者回相見。又盧都雖然個事離情，謂翻轉舌來解罵吾。</div>
</p></div>
<div class='div-other'><a id='mulu346' />
<p class='h2'>山居閒詠</p><p style="text-indent:0em" class="lg-abnormal"><div class='lg-row'>幾莖白髮玷青山，一念回機萬境閒。坐久那知天地老，行雲流水不相關。</div>
</p></div>
<div class='div-other'><a id='mulu347' />
<p class='h2'>示雪立禪人</p><p style="text-indent:0em" class="lg-abnormal"><div class='lg-row'>檗岫雲堆古到今。迷蒙影裏自沉吟，遲留天界半輪月，水炤寒潭一片心。</div>
</p><p style="text-indent:0em" class="lg-abnormal"><div class='lg-row'>格外風光世莫論，五雲深處獨稱尊，杖頭卓出遼天水，洗盡青山萬點痕。</div>
</p></div>
<div class='div-other'><a id='mulu348' />
<p class='h2'>寄懷姚居士</p><p style="text-indent:0em" class="lg-abnormal"><div class='lg-row'>閒坐巖房彈古今，局開南戶冀知音，青山突兀應流水，流水還曾炤此心。</div>
</p><p style="text-indent:0em" class="lg-abnormal"><div class='lg-row'>滿目風光總是塵，幾能個裏返留神？源頭一點明如鏡，何事茫茫混海濱？</div>
</p></div>
<div class='div-other'><a id='mulu349' />
<p class='h2'>道中吟</p><p style="text-indent:0em" class="lg-abnormal"><div class='lg-row'>狂吟數里野人家，杖撥秋風入路賒，四句伽陀誦未<span class='corr'>已</span>，行行不覺到龍華。</div>
</p></div>
<div class='div-other'><a id='mulu350' />
<p class='h2'>仰天巖</p><p style="text-indent:0em" class="lg-abnormal"><div class='lg-row'>萬石林中獅子子，仰天長嘯一聲孤，眼空不辨龍蛇影，那管人間有與無？</div>
</p></div>
<div class='div-other'><a id='mulu351' />
<p class='h2'>龍華寺</p><p style="text-indent:0em" class="lg-abnormal"><div class='lg-row'>古剎巍巍迥碧空，竟年搖曳白雲中，不知若個風顛漢，能續前朝蓋代功。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>莫謂僧閒到處遊，杖藜興發滿林秋。娑婆原是祖田地，直撞橫眠得自繇。</div>
</p></div>
<div class='div-other'><a id='mulu352' />
<p class='h2'>文榕</p><p style="text-indent:0em" class="lg-abnormal"><div class='lg-row'>歷盡風霜不改顏，千秋蒼翠蔭人間。雖然老大非材用，曾占鰲頭第一班。</div>
</p></div>
<div class='div-other'><a id='mulu353' />
<p class='h2'>南林寺</p><p style="text-indent:0em" class="lg-abnormal"><div class='lg-row'>信宿南林誰與齊？林成果有鳳來棲，道人亦愛秋山好，到處風光一杖藜。</div>
</p></div>
<div class='div-other'><a id='mulu354' />
<p class='h2'>登金剛頂</p><p style="text-indent:0em" class="lg-abnormal"><div class='lg-row'>金剛頂上結跏時，瘦骨稜稜徹四維，定久不知誰是我，憑風吹動兩莖眉。</div>
</p></div>
<div class='div-other'><a id='mulu355' />
<p class='h2'>贈若石禪人住山</p><p style="text-indent:0em" class="lg-abnormal"><div class='lg-row'>住山一钁舊生涯，荷月鋤雲帶晚霞，翻去覆來能恰好，何妨撒手在懸崖。</div>
</p></div>
<div class='div-other'><a id='mulu356' />
<p class='h2'>遊九鯉湖二首</p><p style="text-indent:0em" class="lg-abnormal"><div class='lg-row'>瀲灩湖光映碧天，千山撼影動珠聯。間移竹杖深機語，逗漏雷轟句占先。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>遊罷名潭夢醒時，言歸猶恨翼飛遲，無勞喜雨紛紛送，恐濕老僧兩道眉。</div>
</p></div>
<div class='div-other'><a id='mulu357' />
<p class='h2'>贈天壺巖朗玄山主</p><p style="text-indent:0em" class="lg-abnormal"><div class='lg-row'>磨歷風霜幾劫春，一番徹骨一番新，偶來挑出壺中月，惟炤巖頭舊主人。</div>
</p></div>
<div class='div-other'><a id='mulu358' />
<p class='h2'>留題南山</p><p style="text-indent:0em" class="lg-abnormal"><div class='lg-row'>鳳宿蒼梧氣象閒，金仙現處別人間，到來始見家風舊，獨占閩南第一山。</div>
</p></div>
<div class='div-other'><a id='mulu359' />
<p class='h2'>贈獅岩慧門首座</p><p style="text-indent:0em" class="lg-abnormal"><div class='lg-row'>僧風紊亂祖庭衰，何事藏牙萬石堆？趁出峰頭獅子子，遼天哮吼一聲雷。</div>
</p></div>
<div class='div-other'><a id='mulu360' />
<p class='h2'>贈斂石木菴首座</p><p style="text-indent:0em" class="lg-abnormal"><div class='lg-row'>渾淪祖道不勝哀，推出撐天拄地來。雲斂也知山有骨，石頭迸裂頂門開。</div>
</p></div>
<div class='div-other'><a id='mulu361' />
<p class='h2'>贈後堂心盤公</p><p style="text-indent:0em" class="lg-abnormal"><div class='lg-row'>白雲影裏路崔嵬，步步風高獨往回。接得檗山拄杖子，險崖敲出句如雷。</div>
</p></div>
<div class='div-other'><a id='mulu362' />
<p class='h2'>贈廣超堂主</p><p style="text-indent:0em" class="lg-abnormal"><div class='lg-row'>祖師心印，人人具也。要經天緯地才撐拄石門須鐵漢，虛空撲碎眼弘開。</div>
</p></div>
<div class='div-other'><a id='mulu363' />
<p class='h2'>示太鏡禪人</p><p style="text-indent:0em" class="lg-abnormal"><div class='lg-row'>念念圓明淨似鏡，了無一物滯真性，上人返炤於其中，直下超凡而入聖。</div>
</p></div>
<div class='div-other'><a id='mulu364' />
<p class='h2'>嘆鳳山也懶首座</p><p style="text-indent:0em" class="lg-abnormal"><div class='lg-row'>悶來窗底嘆離騷，眾角何殊鳳一毛？不忍唾餘混細壑，通身手眼出洪濤。</div>
</p></div>
<div class='div-other'><a id='mulu365' />
<p class='h2'>示龍峰巖正可禪人</p><p style="text-indent:0em" class="lg-abnormal"><div class='lg-row'>求法闍黎沒曉分，誰知孟浪不成文？莫教惹著無明發，打破龍峰幾甕雲。</div>
</p></div>
<div class='div-other'><a id='mulu366' />
<p class='h2'>贈明祥褚居士</p><p style="text-indent:0em" class="lg-abnormal"><div class='lg-row'>劬勞恩大最難酬，一股刳來孝道週。不獨慈風彌宇宙，縱教千古振徽猷。</div>
</p></div>
<div class='div-other'><a id='mulu367' />
<p class='h2'>小溪十詠</p><p style="text-indent:0em" class="lg-abnormal"><div class='lg-row'>老來偶得天休兀兀，百無所求，此去石門不遠，笑看一帶狂流。</div>
</p><p style="text-indent:0em" class="lg-abnormal"><div class='lg-row'>適意直下便休，豈更區區外求？倘來黃金百鎰，爭如一枕溪流？</div>
</p><p style="text-indent:0em" class="lg-abnormal"><div class='lg-row'>怖頭狂走無休，狂歇夫復奚求？巖靜鳥啼花落天空，雲散水流。</div>
</p><p style="text-indent:0em" class="lg-abnormal"><div class='lg-row'>不是世間濁漢，亦非格外名流。寓目好山好水，任他呼馬呼牛。</div>
</p><p style="text-indent:0em" class="lg-abnormal"><div class='lg-row'>數寶終非<span class='corr'>己</span>，益，算沙徒自勞求。偶憩小溪一夢，頓忘五百春秋。</div>
</p><p style="text-indent:0em" class="lg-abnormal"><div class='lg-row'>濃淡扶疏蓋頂潺湲，濯足清流無垢淨光，發現併吞萬億神洲。</div>
</p><p style="text-indent:0em" class="lg-abnormal"><div class='lg-row'>選石溪邊坐臥招雲嶺上，優游物外一團景，況誠難訴與高流。</div>
</p><p style="text-indent:0em" class="lg-abnormal"><div class='lg-row'>蠅利無勞，競取蝸名。奚足貪求，巢父聞聲？洗耳淵明，一賦歸休。</div>
</p><p style="text-indent:0em" class="lg-abnormal"><div class='lg-row'>幽鳥喚予出洞，懶雲移我歸休。一念機忘物化，聲光萬古同流。</div>
</p><p style="text-indent:0em" class="lg-abnormal"><div class='lg-row'>曩是東林俗子，今為黃檗比丘，名相既無定準，不如盡付東流。</div>
</p></div>
<div class='div-other'><a id='mulu368' />
<p class='h2'>燈夜</p><p style="text-indent:0em" class="lg-abnormal"><div class='lg-row'>處處空懸，明月家家。門掛燈毬，暗地千思，百想豁然，一見便休。</div>
</p></div>
<div class='div-other'><a id='mulu369' />
<p class='h2'>化鐘樓</p><p style="text-indent:0em" class="lg-abnormal"><div class='lg-row'>尋個格外，知音共振，禪林禮樂，忽然嘉聲，遠揚妙在，高掛一著。</div>
</p></div>
<div class='div-other'><a id='mulu370' />
<p class='h2'>示良矣禪人求刻語錄</p><p style="text-indent:0em" class="lg-abnormal"><div class='lg-row'>正眼瞎驢滅卻，旁觀何處尋蹤？自覺夢中說夢，任君褒貶流通。</div>
</p></div>
<div class='div-other'><a id='mulu371' />
<p class='h2'>示尼日照</p><p style="text-indent:0em" class="lg-abnormal"><div class='lg-row'>苟能直下心灰，坐斷生死去來冷地一聲爆響，千門萬戶齊開。</div>
</p></div>
<div class='div-other'><a id='mulu372' />
<p class='h2'>山房十詠</p><p style="text-indent:0em" class="lg-abnormal"><div class='lg-row'>木落山容冷淡江清瘦影橫斜，幾葉漁舟到岸一天，明月蘆花。</div>
</p><p style="text-indent:0em" class="lg-abnormal"><div class='lg-row'>浮世百年一夢，皮囊脫寄，誰家喚醒茫茫業識進前，且喫杯茶。</div>
</p><p style="text-indent:0em" class="lg-abnormal"><div class='lg-row'>剎那放下，無事久煉，身心罔然，捉月狂猿，澗底吞霞，狡兔雲邊。</div>
</p><p style="text-indent:0em" class="lg-abnormal"><div class='lg-row'>老來百事無知兀坐竟年似癡山鬼，尋嘗作怪抬遊南北東西。</div>
</p><p style="text-indent:0em" class="lg-abnormal"><div class='lg-row'>年深霜露果熟，春到柳花自妍，白牯眼睛脫落，狸奴鼻孔撩天。</div>
</p><p style="text-indent:0em" class="lg-abnormal"><div class='lg-row'>買山羞澀，無錢退步。高於進前，錯腳踏翻，泥水團圞，蓋覆青天。</div>
</p><p style="text-indent:0em" class="lg-abnormal"><div class='lg-row'>渾淪白石，含玉輕薄，紅英逐流，年少妖嬌，賣俏老來，無處藏羞。</div>
</p><p style="text-indent:0em" class="lg-abnormal"><div class='lg-row'>一葦東西，南北半瓢，四海五湖，踏破乾坤，幾片歸來，仍舊盧都。</div>
</p><p style="text-indent:0em" class="lg-abnormal"><div class='lg-row'>慧命等于碧落，法身充滿閻浮，聊借須彌一榻，豁開日月雙眸。</div>
</p><p style="text-indent:0em" class="lg-abnormal"><div class='lg-row'>威音王佛非先樓至如來，不後一槌擊殺三千，免使將來漏逗。</div>
</p></div>
<div class='div-other'><a id='mulu373' />
<p class='h2'>龍峰六詠似裏劉諸居士</p><p style="text-indent:0em" class="lg-abnormal"><div class='lg-row'>修逕妙于進步，植松久<span class='corr'>已</span>成陰，山谷陡然富貴，日來滿地篩金。</div>
</p><p style="text-indent:0em" class="lg-abnormal"><div class='lg-row'>三寶巖前晏坐千峰，列供其前，有求未免，業累無事，即是神仙。</div>
</p><p style="text-indent:0em" class="lg-abnormal"><div class='lg-row'>既知伯業如夢，胡不深山活埋？巖靜閒雲借榻窗開明月自來。</div>
</p><p style="text-indent:0em" class="lg-abnormal"><div class='lg-row'>佛祖聖賢骨格，繇來不與人同。六載埋頭雪嶺，九秋冷坐龍峰。</div>
</p><p style="text-indent:0em" class="lg-abnormal"><div class='lg-row'>迷即尋枝摘葉，悟來直截根元。睡起清茶一盞，何須問酒花村？</div>
</p><p style="text-indent:0em" class="lg-abnormal"><div class='lg-row'>足下煙波萬頃，峰頭杲日麗天，何必清流洗耳，是非不到巖前。</div>
</p></div>
<div class='div-other'><a id='mulu374' />
<p class='h2'>小溪又詠</p><p style="margin-left:1em">僧居山水之中，不知山水之樂，與流俗何異乎？嘗憶戊子夏，與座元學公避暑於寺之西澗，其澄清可以鑑鬚眉，而陰翳可以涼肺腑，選石十餘枚，坐臥其間，傳茗留題，概世之樂，莫若此日。予雖不敏，<span class='corr'>已</span>占十絕，以紀人境嘉會之勝，聊答溪聲長舌之韻也。是夏同諸禪客，復遊斯處。然此時高岸深谷，無不變換，幸此山川，仍然如故，莫非神物呵護，不沒嘉會之勝。予實忍俊不禁，仍占十詠，與夫靈籟泉音，並傳於世。盡知予之肝膽，無一刻忘斯山水也歟！是為序。</p>
<p style="text-indent:0em" class="lg-abnormal"><div class='lg-row'>一枕倦雲，幾片夢回。鳥噪山堂，攜杖尋流。洗耳溪陰，肝膽俱涼。</div>
</p><p style="text-indent:0em" class="lg-abnormal"><div class='lg-row'>水淨眉鬚可鑑，心空身世皆忘。坐臥一溪環繞，不知幾變滄桑。</div>
</p><p style="text-indent:0em" class="lg-abnormal"><div class='lg-row'>偶爾尋幽，適意追參，雲水茫茫，猿鳥也知。樂趣銜花，各獻溪傍。</div>
</p><p style="text-indent:0em" class="lg-abnormal"><div class='lg-row'>處靜，爭如養德避名，不若韜光盡道，溪山可隱，誰知天下無藏？</div>
</p><p style="text-indent:0em" class="lg-abnormal"><div class='lg-row'>去年此際游詠，今日重新舉揚山色人情，仍舊自然吹水成章。</div>
</p><p style="text-indent:0em" class="lg-abnormal"><div class='lg-row'>搆著源頭一滴，始知正脈流長。黃檗尋嘗苦口，舌翻，四海汪洋。</div>
</p><p style="text-indent:0em" class="lg-abnormal"><div class='lg-row'>量大自然，納垢德全，必也包荒雲倦，愛予癖懶天號豈責吟狂？</div>
</p><p style="text-indent:0em" class="lg-abnormal"><div class='lg-row'>送客一溪流水接人，幾片閒雲去住，無拘無束，何妨分而不分？</div>
</p><p style="text-indent:0em" class="lg-abnormal"><div class='lg-row'>苟不親師，擇友焉知？目擊道存，一種平懷，無寄炎涼，何處躲跟？</div>
</p><p style="text-indent:0em" class="lg-abnormal"><div class='lg-row'>洞口呵雲作跡，峰頭棒月成痕，不若橫眠一榻，任他地黑天昏。</div>
</p></div>
<div class='div-other'><a id='mulu375' />
<p class='h2'>贈允超陳居士</p><p style="text-indent:0em" class="lg-abnormal"><div class='lg-row'>清話可消，舊業涼茶，聊解炎情，一麈風流，五馬半勾，月轉雙旌。</div>
</p></div>
<div class='div-other'><a id='mulu376' />
<p class='h2'>普惠寺</p><p style="text-indent:0em" class="lg-abnormal"><div class='lg-row'>明月到窗，可愛疏鐘；入耳堪聽，貪看龍華。普惠西方，夢亦難成。</div>
</p></div>
<div class='div-other'><a id='mulu377' />
<p class='h2'>香潭八詠</p><p style="text-indent:0em" class="lg-abnormal"><div class='lg-row'>偶借維摩片榻，始知一味潭香。翠竹迎風起舞，野花冷笑僧狂。</div>
</p><p style="text-indent:0em" class="lg-abnormal"><div class='lg-row'>小閣風高，格外蓮池。水淺魚藏，覿面祖山。點首源流，一帶溪光。</div>
</p><p style="text-indent:0em" class="lg-abnormal"><div class='lg-row'>秋色留人爽快，秋風吹我還鄉。野老家居何處？杖藜太殺倉忙？</div>
</p><p style="text-indent:0em" class="lg-abnormal"><div class='lg-row'>一杖撐持法界，半瓢聊掛書房僊邑，好山好水，收拾一袋囊藏。</div>
</p><p style="text-indent:0em" class="lg-abnormal"><div class='lg-row'>秋月秋花，可愛秋風。秋水成章，仙訣還丹。九轉佛書，一卷清涼。</div>
</p><p style="text-indent:0em" class="lg-abnormal"><div class='lg-row'>留別愧無妙句，贈題想有佳章人情、佛法周備，杯茶遍界生香。</div>
</p><p style="text-indent:0em" class="lg-abnormal"><div class='lg-row'>一葦曾隨水轉，老僧也逐雲忙，喜看潭香仙苑，儼然佛國金湯。</div>
</p><p style="text-indent:0em" class="lg-abnormal"><div class='lg-row'>夢與仙人，有約澄潭，正好流觴，神契臨時。可踐道交，千古難忘。</div>
</p></div>
<div class='div-other'><a id='mulu378' />
<p class='h2'>題龜山四首</p><p style="text-indent:0em" class="lg-abnormal"><div class='lg-row'>若了無了可了，神龜再現禎祥，自有遼天漢子，直來一擔承當。</div>
</p><p style="text-indent:0em" class="lg-abnormal"><div class='lg-row'>昨日天壺，寄錫今朝，杯渡龜洋，靈氣宛然，猶在四山，包裹神藏。</div>
</p><p style="text-indent:0em" class="lg-abnormal"><div class='lg-row'>翠屏羅列，千古綠樹，雲過幾行，突出空中。樓閣奇觀，永劫難忘。</div>
</p><p style="text-indent:0em" class="lg-abnormal"><div class='lg-row'>非佛非僊，非道如癡，如夢如狂，到處一條，白棒翻人，百副心腸。</div>
</p></div>
<div class='div-other'><a id='mulu379' />
<p class='h2'>金粟偶成</p><p style="text-indent:0em" class="lg-abnormal"><div class='lg-row'>密雲埋古寺疏，雨灑孤松刺破紗，窗眼南來一線風。</div>
</p></div>
<div class='div-other'><a id='mulu380' />
<p class='h2'>訪鄰虛禪友</p><p style="text-indent:0em" class="lg-abnormal"><div class='lg-row'>赤手叩鄰虛依稀月有餘歸來翻，舊案浪籍滿床書。</div>
</p></div>
<div class='div-other'><a id='mulu381' />
<p class='h2'>示非日侍者</p><p style="text-indent:0em" class="lg-abnormal"><div class='lg-row'>一點光非日，區區瞥未曾。剎那不返炤，辜負碧巖僧。</div>
</p></div>
<div class='div-other'><a id='mulu382' />
<p class='h2'>重興大殿</p><p style="text-indent:0em" class="lg-abnormal"><div class='lg-row'>跨海非嘗木，撐天必大材，東君如有意，吹入我門來。</div>
</p></div>
<div class='div-other'><a id='mulu383' />
<p class='h2'>示福泉我登柯居士</p><p style="text-indent:0em" class="lg-abnormal"><div class='lg-row'>來時無一物，去時空索索，築著老僧拳，有無俱是錯。</div>
</p></div>
<div class='div-other'><a id='mulu384' />
<p class='h2'>化豆</p><p style="text-indent:0em" class="lg-abnormal"><div class='lg-row'>黑豆未生芽，珍藏長者家，若然拈得出，彈破老僧牙。</div>
</p></div>
<div class='div-other'><a id='mulu385' />
<p class='h2'>秋夜</p><p style="text-indent:0em" class="lg-abnormal"><div class='lg-row'>葉落山容淡，天空劍氣浮，闃然無所謂移月上高樓。</div>
</p></div>
<div class='div-other'><a id='mulu386' />
<p class='h2'>遊龍鳳寺</p><p style="text-indent:0em" class="lg-abnormal"><div class='lg-row'>滿園多柱石，盡是宋賢豪，苟不探龍窟，焉知有鳳毛？</div>
</p></div>
<div class='div-other'><a id='mulu387' />
<p class='h2'>遊鳳凰寺</p><p style="text-indent:0em" class="lg-abnormal"><div class='lg-row'>昔日<span class='corr'>已</span>來儀，今鳴天下知。祖山如有色，看取鳳凰兒。</div>
</p></div>
<div class='div-other'><a id='mulu388' />
<p class='h2'>開放生池</p><p style="text-indent:0em" class="lg-abnormal"><div class='lg-row'>開池為月宮，兼復放魚龍，異日生頭角，方成長者功。</div>
</p></div>
<div class='div-other'><a id='mulu389' />
<p class='h2'>化階級</p><p style="text-indent:0em" class="lg-abnormal"><div class='lg-row'>為憐亂走漢，權化作階梯，接著上頭路，大家離水泥。</div>
</p></div>
<div class='div-other'><a id='mulu390' />
<p class='h2'>登師巖</p><p style="text-indent:0em" class="lg-abnormal"><div class='lg-row'>短髮歸來白，青山間一塵誰知巖下客，元是昔時人。</div>
</p></div>
<div class='div-other'><a id='mulu391' />
<p class='h2'>詠梅</p><p style="text-indent:0em" class="lg-abnormal"><div class='lg-row'>素性天然潔，臨霜志愈貞，破顏微冷笑，十里淨無塵。</div>
</p></div>
<div class='div-other'><a id='mulu392' />
<p class='h2'>警醉客</p><p style="text-indent:0em" class="lg-abnormal"><div class='lg-row'>丈夫時獨醒，豈肯昧天真？不飲江村酒，焉知醉夢人？</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>骨瘦披殘月，心狂服素真，玉融如許闊，若個是全人。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>斫盡千山竹，難描性地真，試問江心月，還曾炤本人。</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>談空身世渺弄假卻成真怪殺趙州老杯茶，能醉人。</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>道幻元非幻，云真豈是真？寒山一片月，處處解愁人。</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>迷即頭頭錯悟來法法真無端烹，大冶擬鑄一狂人。</div>
</p></div>
<div class='div-other'><a id='mulu393' />
<p class='h2'>化齋糧</p><p style="text-indent:0em" class="lg-abnormal"><div class='lg-row'>識法能尊法，知賢必養賢，飯個無心者，是名真福田。</div>
</p></div>
<div class='div-other'><a id='mulu394' />
<p class='h2'>遊福廬示彬廷薛居士</p><p style="text-indent:0em" class="lg-abnormal"><div class='lg-row'>怪石逢奇手，靈山待至人，不因勤拂拭，那得此天真？</div>
</p></div>
<div class='div-other'><a id='mulu395' />
<p class='h2'>示燦我施居士</p><p style="text-indent:0em" class="lg-abnormal"><div class='lg-row'>一室虛生白，六門盡放光，勿迷此片地，在處法中王。</div>
</p></div>
<div class='div-other'><a id='mulu396' />
<p class='h2'>示省言禪人</p><p style="text-indent:0em" class="lg-abnormal"><div class='lg-row'>正法奚容語，無求即省言，城山一片月，印破未生前。</div>
</p></div>
<div class='div-other'><a id='mulu397' />
<p class='h2'>示允武翁居士</p><p style="text-indent:0em" class="lg-abnormal"><div class='lg-row'>稜層幾片石，卓立瑟江邊，水擊如雷吼，龍魚不敢前。</div>
</p></div>
<div class='div-other'><a id='mulu398' />
<p class='h2'>示靜宇林居士</p><p style="text-indent:0em" class="lg-abnormal"><div class='lg-row'>念念非他念，心心不昧渠，豁然天地靜，獨露一區區。</div>
</p></div>
<div class='div-other'><a id='mulu399' />
<p class='h2'>示與頭建宸周居士</p><p style="text-indent:0em" class="lg-abnormal"><div class='lg-row'>嶼頭清信士，為法到巖隈，愧我無言說，推雲放月來。</div>
</p></div>
<div class='div-other'><a id='mulu400' />
<p class='h2'>示十夫陳居士</p><p style="text-indent:0em" class="lg-abnormal"><div class='lg-row'>聖賢真命脈，佛祖鐵心肝，覷破非他物，任君到處彈。</div>
</p></div>
<div class='div-other'><a id='mulu401' />
<p class='h2'>示隆聰陳居士</p><p style="text-indent:0em" class="lg-abnormal"><div class='lg-row'>聽法法塵礙，返聞聞，性聰惺惺，無一物受，用在其中。</div>
</p></div>
<div class='div-other'><a id='mulu402' />
<p class='h2'>示玉樞宋居士</p><p style="text-indent:0em" class="lg-abnormal"><div class='lg-row'>茶林山上月，惟炤宋時人，得到三秋後，風光分外新。</div>
</p></div>
<div class='div-other'><a id='mulu403' />
<p class='h2'>示性剛楊道人</p><p style="text-indent:0em" class="lg-abnormal"><div class='lg-row'>父母未生時，本非男女相，但能如是持，與佛無兩樣。</div>
</p></div>
<div class='div-other'><a id='mulu404' />
<p class='h2'>遊海山三十六湖</p><p style="text-indent:0em" class="lg-abnormal"><div class='lg-row'>富貴千山石，文章十里湖，移笻扣水國，震動老龍都。</div>
</p></div>
<div class='div-other'><a id='mulu405' />
<p class='h2'>馬峰院</p><p style="text-indent:0em" class="lg-abnormal"><div class='lg-row'>直入馬峰院，為尋天馬駒，六門俱撞破，處處得逢渠。</div>
</p></div>
<div class='div-other'><a id='mulu406' />
<p class='h2'>江郎石</p><p style="text-indent:0em" class="lg-abnormal"><div class='lg-row'>奇哉三片石，亙古撐天地，一喝白雲開，巍然壯客志。</div>
</p></div>
<div class='div-other'><a id='mulu407' />
<p class='h2'>題畫鵲</p><p style="text-indent:0em" class="lg-abnormal"><div class='lg-row'>獨立花枝上為誰口放開懸崖幽竹影疑，是故人來。</div>
</p></div>
<div class='div-other'><a id='mulu408' />
<p class='h2'>詠茶</p><p style="text-indent:0em" class="lg-abnormal"><div class='lg-row'>醒迷須雀舌，試茗貴龍泉。個個開心眼，趙州話始圓。</div>
</p></div>
<div class='div-other'><a id='mulu409' />
<p class='h2'>示未徹禪者</p><p style="text-indent:0em" class="lg-abnormal"><div class='lg-row'>口蘊寒巖石，眉堆秀閣塵，其如未徹漢，疑殺幾多人。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>虛空何太窄？芥子若為寬，者段陽春曲，請君試一彈。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>不聞空外響，那有此天真？錯入桃源裏，如何更問津？</div>
</p></div>
<div class='div-other'><a id='mulu410' />
<p class='h2'>詠雞冠花</p><p style="text-indent:0em" class="lg-abnormal"><div class='lg-row'>英氣擎雲漢，戎威震綠蘿，聞風俱偃草，何必動干戈。</div>
</p></div>
<div class='div-other'><a id='mulu411' />
<p class='h2'>示連江諸居士</p><p style="text-indent:0em" class="lg-abnormal"><div class='lg-row'>老大口生澀問：禪一字無薰風來，殿角吹得屎腸枯。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>借問連江裏，蓮花開也無，時時甘露洒，勿令葉焦枯。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>榴花檻外紅，盡是眼中血，蕩子不歸家，愁腸向誰說？</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>五月過連江香風來幾行花嬌蓮子現得意在滄浪。</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>老景無何用，轉經眼倍花，鄰房多意氣，日日贈杯茶。</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>君是誰家子，來探百丈禪，當機覿面疾，何用更加鞭？</div>
</p></div>
<div class='div-other'><a id='mulu412' />
<p class='h2'>次無價趙居士韻</p><p style="text-indent:0em" class="lg-abnormal"><div class='lg-row'>一枕無為床，屈伸常自在，無端鼾似雷，毒龍翻皮袋。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>有德反無德，知非卻不非，寒巖貧徹骨，雲贈半肩衣。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>四大非我身，三界非吾處，拾得一文錢，憨憨入酒肆。</div>
</p></div>
<div class='div-other'><a id='mulu413' />
<p class='h2'>示幼峰何居士</p><p style="text-indent:0em" class="lg-abnormal"><div class='lg-row'>出醜千般石，藏身十里松，老來忘管帶，處處落行蹤。</div>
</p></div>
<div class='div-other'><a id='mulu414' />
<p class='h2'>參禪偈五首</p><p style="text-indent:0em" class="lg-abnormal"><div class='lg-row'>參禪無時節，以悟期為徹，生死百千翻，一刀便見血。參禪超生死，驀直當陽去，勘破本來人，渾身生鐵鑄。參禪不得力，病在死偏執，癩馬繫枯樁，驢年得草喫。參禪貴直截，切忌邪師惑，一字入胸中，千生救不得。參禪有莽鹵，卻似紙糊虎，踞坐得人驚，一吹骨便露。</div>
</p></div>
<div class='div-other'><a id='mulu415' />
<p class='h2'>示自敏禪人之大灣</p><p style="text-indent:0em" class="lg-abnormal"><div class='lg-row'>子去大灣裏，莫言我會禪，銅頭與鐵額，若個不天然。</div>
</p></div>
<div class='div-other'><a id='mulu416' />
<p class='h2'>移榻鐘樓次韻</p><p style="text-indent:0em" class="lg-abnormal"><div class='lg-row'>推窗招伴，月移榻就吟松咳唾寒潭震龍翻動曉鐘。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>半句落天峰，文章百里松，偷閒輸世界，贏得一聲鐘。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>高坐對雄峰，狂吟萬壑松，不平多少事，融在此聲鐘。</div>
</p></div>
<div class='div-other'><a id='mulu417' />
<p class='h2'>募鋪路</p><p style="text-indent:0em" class="lg-abnormal"><div class='lg-row'>世路崎嶇久，行人愁念長，一心平大道，千古為津梁。</div>
</p></div>
<div class='div-other'><a id='mulu418' />
<p class='h2'>觀音堂</p><p style="text-indent:0em" class="lg-abnormal"><div class='lg-row'>掛錫痕猶在重來舊處。尋卻酬大士願不負十年心。</div>
</p></div>
<div class='div-other'><a id='mulu419' />
<p class='h2'>李園</p><p style="text-indent:0em" class="lg-abnormal"><div class='lg-row'>李園相借問，十里是龍華，苟不暫留息，焉知道者家？</div>
</p></div>
<div class='div-other'><a id='mulu420' />
<p class='h2'>題孤山</p><p style="text-indent:0em" class="lg-abnormal"><div class='lg-row'>偶到孤山上，淨無半點塵，檀心一片月，炤徹本來人。</div>
</p></div>
<div class='div-other'><a id='mulu421' />
<p class='h2'>化穀</p><p style="text-indent:0em" class="lg-abnormal"><div class='lg-row'>能捨黃金粟，廣齋無量僧，蓮臺百寶座，福大者先登。</div>
</p></div>
<div class='div-other'><a id='mulu422' />
<p class='h2'>普惠寺</p><p style="text-indent:0em" class="lg-abnormal"><div class='lg-row'>小園堪寓目，千里冀知音。杖撥秋風裏，幾人醒此心。</div>
</p></div>
<div class='div-other'><a id='mulu423' />
<p class='h2'>行住坐臥</p><p style="text-indent:0em" class="lg-abnormal"><div class='lg-row'>山中行，步步截稜稜，踏著來時路，高低一坦平。</div>
</p><p style="text-indent:0em" class="lg-abnormal"><div class='lg-row'>山中住，歷歷有可據，一念萬斯年腳跟生鐵鑄。</div>
</p><p style="text-indent:0em" class="lg-abnormal"><div class='lg-row'>山中坐，突出眼眶大，天上及人間，原來秪這個。</div>
</p><p style="text-indent:0em" class="lg-abnormal"><div class='lg-row'>山中臥，數片閒雲裹，㘞地雷轟天，千生大夢破。</div>
</p></div>
<div class='div-other'><a id='mulu424' />
<p class='h2'>拄杖子</p><p style="text-indent:0em" class="lg-abnormal"><div class='lg-row'>無孔無竅，卓立孤標。登山涉水，處處逍遙。擉破瞎驢雙鼻孔，撐天拄地赤條條。</div>
</p></div>
<div class='div-other'><a id='mulu425' />
<p class='h2'>應黃檗請臨行示徒</p><p style="text-indent:0em" class="lg-abnormal"><div class='lg-row'>本色住山，莫務外求。把柄在手，殺活自繇。片地不生閒草木，再三翻覆始知休。</div>
</p><p style="text-indent:0em" class="lg-abnormal"><div class='lg-row'>本色住山，個個無學。渾渾沌沌，磊磊落落。智愚不肖本天真，切忌方來亂穿鑿。</div>
</p><p style="text-indent:0em" class="lg-abnormal"><div class='lg-row'>本色住山，壁立雲間，上無可仰，下無可攀。自肯懸崖撒手去，頭頭湧出自家顏。</div>
</p><p style="text-indent:0em" class="lg-abnormal"><div class='lg-row'>本色住山，元無雕琢，運水搬柴，隨緣飲啄。撞倒銀山鐵壁時，半邊鈯子纔堪托。</div>
</p></div>
<div class='div-other'><a id='mulu426' />
<p class='h2'>慈聖菴尼傳貞乞偈為乃師覺源入塔<span class='note-inline'>(其師省中請佛回菴，合什三拜，即歸寂。)</span></p><p style="text-indent:0em" class="lg-abnormal"><div class='lg-row'>自覺本源無一物，頭頭流露天真佛，進前三拜便翻身，滿院清風香欻欻。咄，如何慈聖不撐持？無縫塔中閒突屹？</div>
</p></div>
<div class='div-other'><a id='mulu427' />
<p class='h2'>憶獅巖</p><p style="text-indent:0em" class="lg-abnormal"><div class='lg-row'>喝溪山棒雲月，峭峻峰頭得自悅。而今輥入稠林中，啞喫黃連向誰說。</div>
</p><p style="text-indent:0em" class="lg-abnormal"><div class='lg-row'>野干鳴，獅子吼，驚起須彌丁倒走，思量舊處實難忘，夜夜面南看北斗。</div>
</p></div>
<div class='div-other'><a id='mulu428' />
<p class='h2'>詠梅</p><p style="text-indent:0em" class="lg-abnormal"><div class='lg-row'>品格非凡類，素懷多意氣，凝寒鍊子貞，凍骨傲君志，吐露雪霜中，藏身煙雨裏。<span class='note-inline'>(請續後語)</span></div>
</p></div>
<div class='div-other'><a id='mulu429' />
<p class='h2'>送止止禪人參方</p><p style="text-indent:0em" class="lg-abnormal"><div class='lg-row'>行非行，止非止，截斷中途無所倚。丈夫意氣自軒昂，豈肯淹人虀甕裏。</div>
</p><p style="text-indent:0em" class="lg-abnormal"><div class='lg-row'>行便行，止便止，江南江北春風起，打破乾坤沒處尋，抬頭撞著自家底。</div>
</p><p style="text-indent:0em" class="lg-abnormal"><div class='lg-row'>他人行汝須止，衲僧隻眼疾如矢，眉間劍氣鑠鋒鋩，喝散白雲千萬里。</div>
</p></div>
<div class='div-other'><a id='mulu430' />
<p class='h2'>香爐</p><p style="text-indent:0em" class="lg-abnormal"><div class='lg-row'>圓陀陀兮萬古常寂，氣昂昂兮虛空逼塞。吞五嶽之名香，踏三教之遺跡，動著一線，穿過驢鼻。</div>
</p></div>
<div class='div-other'><a id='mulu431' />
<p class='h2'>為寂朗禪人募戒衣</p><p style="text-indent:0em" class="lg-abnormal"><div class='lg-row'>君子慎獨，沙門淨戒，一念受持，終身頂戴，入聖賢林，超生死海，成人之美，功德莫大。</div>
</p></div>
<div class='div-other'><a id='mulu432' />
<p class='h2'>示行祉行祥二道人</p><p style="text-indent:0em" class="lg-abnormal"><div class='lg-row'>父母未生<span class='corr'>已</span>前，非男非女等相勿舍，晝夜閒忙細看是甚模樣，忽然㘞地一聲，頓超人間天上。</div>
</p></div>
<div class='div-other'><a id='mulu433' />
<p class='h2'>示通證優婆夷</p><p style="text-indent:0em" class="lg-abnormal"><div class='lg-row'>念佛者眾，識佛者鮮。苟能識佛，念念佛現，回光便見古彌陀，口吐蓮花千萬片，善女人薦不薦，西方併此土，不隔一條線。</div>
</p></div>
<div class='div-other'><a id='mulu434' />
<p class='h2'>化鹽</p><p style="text-indent:0em" class="lg-abnormal"><div class='lg-row'>馬老師三十年浪籍不少，新黃檗波挈挈一味，無有若也淹殺，衝浪金鱗，敢借大家出手。</div>
</p></div>
<div class='div-other'><a id='mulu435' />
<p class='h2'>示覺隱禪人</p><p style="text-indent:0em" class="lg-abnormal"><div class='lg-row'>行住坐臥，誰隱誰覺？隱耶覺耶？無適無莫。驀面霜風，寒毛卓朔。抬頭撞著自家底，始信六塵元不惡。</div>
</p></div>
<div class='div-other'><a id='mulu436' />
<p class='h2'>化齋</p><p style="text-indent:0em" class="lg-abnormal"><div class='lg-row'>舊長老仍歸來，空張嘴又打開，江山吸盡無餘物，夢想人天競獻齋。</div>
</p></div>
<div class='div-other'><a id='mulu437' />
<p class='h2'>示化茶僧</p><p style="text-indent:0em" class="lg-abnormal"><div class='lg-row'>禪和子口吧吧！夢寐裏要喫茶。驀頭撞著趙州老。把住當胸不放他不放。他且置，畢竟要個甚麼？</div>
</p></div>
<div class='div-other'><a id='mulu438' />
<p class='h2'>示化豆僧</p><p style="text-indent:0em" class="lg-abnormal"><div class='lg-row'>顆顆如意，粒粒圓成，和盤托出，慶快生平。潦倒衲僧，自來莽鹵，要些黑豆，換人眼睛。</div>
</p></div>
<div class='div-other'><a id='mulu439' />
<p class='h2'>示化齋僧</p><p style="text-indent:0em" class="lg-abnormal"><div class='lg-row'>渴飲五湖，饑吞群象。偶到龍泉口閣壁上，試問具眼檀那以何物供得者個和尚。</div>
</p></div>
<div class='div-other'><a id='mulu440' />
<p class='h2'>示化薯僧</p><p style="text-indent:0em" class="lg-abnormal"><div class='lg-row'>舌卷西江水，筆耕無漏田，聊供諸釋子，一飽不知天。吾願常如此，人心不似前，感斯荒亂歲，筆舌復何言？蒼天蒼天，豈困余禪？鎮州大蘿蔔，可以接納玄侶；我邑紫玉薯，不可以奉獻金仙。</div>
</p></div>
<div class='div-other'><a id='mulu441' />
<p class='h2'>示白田鄭居士</p><p style="text-indent:0em" class="lg-abnormal"><div class='lg-row'>父生母養，天覆地載，人道居中，孝節惟大，順逆無違，知恩有在，返炤片心酬二親，回機一念超三界。善人步步行吾言世出世間無窒礙。</div>
</p></div>
<div class='div-other'><a id='mulu442' />
<p class='h2'>示鑑先禪人</p><p style="text-indent:0em" class="lg-abnormal"><div class='lg-row'>鑑得未生一念真，了無生死相追尋，自來佛祖原同調，個個心空投芥針。若覓老僧元字腳，恐教黑白業來侵。鑑禪者自沉吟，杖底風光好酌斟。</div>
</p></div>
<div class='div-other'><a id='mulu443' />
<p class='h2'>示心悟禪人</p><p style="text-indent:0em" class="lg-abnormal"><div class='lg-row'>心悟烏用求，欲求心未悟。看破悟迷人，元來無兩個。直饒鐵脊梁，也須棒點過。自家腳底有新鮮，切忌販賣人滯貨。</div>
</p></div>
<div class='div-other'><a id='mulu444' />
<p class='h2'>示野麟上人</p><p style="text-indent:0em" class="lg-abnormal"><div class='lg-row'>從人求者，不是家寶，胸中流出無價之珍。花開未盡春先老，若個堂前惜寸陰。</div>
</p></div>
<div class='div-other'><a id='mulu445' />
<p class='h2'>朗生禪人乞偈重修寒山室</p><p style="text-indent:0em" class="lg-abnormal"><div class='lg-row'>佛祖導善，龍天相吉，果孰檀門？花開夢筆。拂拂薰風那畔來？一齊吹入寒山室。</div>
</p></div></div>
</div><!-- end of div[@id='body'] -->
</body></html>