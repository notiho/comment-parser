<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu49' />
<p class='juan'>隱元禪師語錄卷第十二</p><p class="byline">嗣法門人廣徹編</p>
<div class='div-other'><a id='mulu50' />
<p class='h1'>啟</p>
<div class='div-other'><a id='mulu51' />
<p class='h2'>請本師和尚啟</p><p>伏以獅王弗吼，祖佛困於稿灰；野干亂鳴，生靈陷乎鬼窟。客路猶然悲愴，婆心寧不怔營？恭聞和尚法戰諸方，翻卻千年骨董，機投密室，贏得一味平嘗，<span class='corr'>㲯</span>毿破袈娑搭著，通身是眼現成鐵，楖栗拈來，活潑如龍。何妨帶水拖泥，隨處撐天拄地。某等翹勤永日，佇想終朝，所冀神足雲騰，即擁娘生處所。慈容滿月，嘗放本地風光，爍破迷途，咸成正覺。玉融城畔，奇峰怪石也生輝；黃檗山中，翠竹名花增錦繡。一會儼然，不勝慶幸之至。</p>
</div>
<div class='div-other'><a id='mulu52' />
<p class='h2'>請鳳巢亙信法弟啟</p><p>建立師宗，貴乎莫逆心腹。掀翻祖道，妙在徹骨。弟兄爪牙，早<span class='corr'>已</span>完全；肝膽繇來，共赤家裏。人敘家裏，事個中信。向個中傳，恭惟法弟。德涵海岳，道契塵寰。一脈長懸，隱隱清彈。霜夜月，雙巒並秀，重重流露洞中春。忝法愛以來迎，仰仁慈而許可。因緣出現，正值斯時。賓主圓融，莫非此際。僧眾瞻風<span class='corr'>已</span>久，士紳渴化良多。更冀速展鳳巢，得意眉端。增瑞彩即登獅座，儼然錦上再添花。某等停候白椎，親聆哮吼。慶快平生之願，滿足曠劫之心。庶浪子知歸，山靈幸甚。謹啟。</p>
</div>
<div class='div-other'><a id='mulu53' />
<p class='h2'>復儀部閔公請啟<span class='note-inline'>(諱及申)</span></p><p>伏以接聖賢之命脈，滴滴歸源；剖佛祖之心肝，刀刀見血。懿德汪洋乎震旦，美名浩蕩于娑婆。恭惟臺下天湖毓秀，霅水鍾靈。舌卷千江，活捉鱗龍于掌上；眉堆五嶽，生擒虎兕于盤中。殺活兼行，恩威並濟，放去大千，共用收來。毛孔獨藏，調玉燭以壯皇圖；黎民重慶，扇金湯而嚴福地。瓦礫增輝，召有佳言。搭我半鉤晴夜月酬無妙句。涼人一味，好秋風謹復。</p>
</div>
<div class='div-other'><a id='mulu54' />
<p class='h2'>復侍御曹公請啟<span class='note-inline'>(諱谷)</span></p><p>伏以水秀人文，展托胸中之日月調高韻雅卷，舒格外之乾坤。慣用鱗龍爪牙驀鉤獅象巴鼻。恭惟台臺德被林泉，聲揚海宇，踞維摩之丈室，恢長者之高風。十笏居中，廣容寶座，一莖草上，常現瓊樓。與夫金粟如來，同門出入，並敷向上之真宗；黃面老漢，把手共行互唱，非嘗之妙旨。某所愧樗才，詎堪應世？既承鼎召，曷敢固辭？喜逢瑞氣映寒巖，通身慶快，惹得天花擁毳，衲覿體風光。謹復。</p>
</div>
<div class='div-other'><a id='mulu55' />
<p class='h2'>復崇德縣邑侯解公請啟<span class='note-inline'>(諱學問)</span></p><p>伏以主賓互唱，成萬古之規繩；儒佛並擔，作千秋之榜樣。杲日長懸乎丈室，文星正炤于禪房。恭惟臺下現大人相應宰官身德澤，寰中草木昆虫，皆有賴恩臨格外，林巒獅象悉無虞。某愧乏拔世之才，慚虧對機之用。謹承教召，敢不欣從？藉劍氣以演揚，仗龍光而揮霍。試擲半瓢嚴福地，可留一帶鎮山門謹復。</p>
</div>
<div class='div-other'><a id='mulu56' />
<p class='h2'>復銓部錢公請啟<span class='note-inline'>(諱元愨)</span></p><p>伏以德被禪門，同祖山而永秀；名標僧籍，共法海以長流。峻哉弗可，思惟渾矣！奚容湊泊？恭惟臺下明朝柱石，聖世金湯齊平，家國匪輕，荷負佛儒尤重。湖天一色兮滿眼文章，上下圓融兮通身錦繡。用微軀為法器，醜態難看，以長舌作溪聲，佳音可聽。驀直鉤來鈍置，何如放去逍遙老念方休千針衲破臥芳草，狂心未歇，半醒眸開望紫雲。</p>
</div>
<div class='div-other'><a id='mulu57' />
<p class='h2'>復方伯顧公請啟<span class='note-inline'>(諱玄鏡)</span></p><p>伏以沒量大人，能提沒量之綱紀；高明英哲，爰契高明之腹。心不昧靈山付囑，永護少室單傳。恭惟臺下目富三車，胸羅四庫。宗風當崇尚之日，豈無鐵漢維持法；運正興隆之時，賴有弘才克輔。吐珠璣以慰玄徒，指黃葉而憐赤子。幽谷繇斯普耀，禪林藉此增輝。某竊念德微，曷歸四海之龍象；重辱台命，敢冒十方之聖賢所貴。覿面提攜，迅雷不及掩耳；當機顯發，掣電那堪佇思？亂草場中強作主，迎恩渡口待何人。謹復。</p>
</div>
<div class='div-other'><a id='mulu58' />
<p class='h2'>復通政馬公請啟<span class='note-inline'>(諱思理)</span></p><p>伏以至道忘詮，妙在主賓，唱和大形靡相，不妨凡聖交參。卷席之風尚存，築拳之教可振。法隨緣起，道在人扶。恭惟台臺閣下，聖朝砥柱，佛剎金湯。為世津梁，普濟生民之厲揭；摶空麟鳳，遍興寰宇之禎祥。爰及眾緣，下垂鼎命。某生平拙訥，寧無愧乎羊脣；法任弘恢，奚可懸于蚊頸？機鋒遲鈍，渾埋萬卉，頭邊舌相原長籟響，一聲天外，接佳章而氣爽，覽玄誨以神清；叨承寵召之榮，曷不繭蹤而應？伏望台星正炤，同明百丈之虛堂；德譽遠揚，共布龍泉之紀範。敬裁寸答，仰謝不宣。</p>
</div>
<div class='div-other'><a id='mulu59' />
<p class='h2'>與亙信法弟啟</p><p>半邊鼻孔，何妨到處昂藏？兩道眉毛，妙在逢人卓朔。其去也，路途坦平；其住也，牢關穩密。內無可守，外無可覓，靡倚靡靠，活潑自繇。惟個中人，知個中事，若向外之遶，曷能窺其恍惚哉？茲　和尚退席，法道寥寥。眾議請弟掩關丈室，俾祖道疊疊，增輝法音，泠泠盈耳。所謂金聲玉振，無異此也。惟冀鼻孔下垂，來學可規，庶幽巖不令寡聞，曷勝慶幸之至！</p>
</div>
<div class='div-other'><a id='mulu60' />
<p class='h2'>復長崎諸居士啟</p><p>伏以欽尚三寶大心長者之能，頓超一門，明眼維摩，可入下榻而延素士虛堂以待貧僧。從古<span class='corr'>已</span>然，於今為烈。恭惟大檀樾列，位老居士，德盛扶桑，名聞震旦。崇賢亦收管蒯，訪道不遠艫舳。禱法雨一天之中，志存甦困；招玄風萬里而外利，用啟蒙媿。某葛拙無能，不堪生光寶剎。陶陰有限，只可守訥。寒巖忽領，霞箋滋深。霧汗十二峰公案未了，勉自栖遲；三千則葛藤還多，藉誰砍斷？無論溪邊虎嘯，恐虛勝友之車；且聽潭裏龍吟，亦戀老人之缽。弘道誠莫分彼此，審勢自不無後先。況值紛紛灰劫之時，正須汲汲撐持之日。天緣非偶，仰眺鴻飛，地會有期，俯慚玖報。伏祈老居士，深砥自求之福，曲宥方命之愆。蓋至德之交，繾綣不在形合無言之教，高深可以意通。悟乎此則黃檗山頭，有情共瞻；日月青波，海上何地不聽風雷棒喝，聲遙山川。氣達將見，德及黎民。自此始矣，保我子孫，豈有既哉？臨楮飲冰，竊希鑒亮謹復。</p>
</div></div>
<div class='div-other'><a id='mulu61' />
<p class='h1'>書問</p>
<div class='div-other'><a id='mulu62' />
<p class='h2'>與檗山諸禪德</p><p>智者重法以忘情，愚人溺愛而叛道，此賢愚不肖之別，法門隆替之驗也。今兄等情關既破，愛根<span class='corr'>已</span>拔，一眾清淨，無二無別。弟應兄呼，道聚法樂，教外之風規可振，黃檗之龜鑑猶存。余復何言？前所議者留一二行童，差使亦未為善，必盡去之，乃可此行。如八十翁翁入場屋，真誠不是小兒戲，不然，則無益於事矣。</p>
</div>
<div class='div-other'><a id='mulu63' />
<p class='h2'>復海澄文長曾居士<span class='note-inline'>(諱紹燈)</span></p><p>玄珠禪人齎居士手教并信物領謝領謝。山野雖未面晤，<span class='corr'>已</span>知居士從正信中來，乃能立志期悟，直至古人田地，不敢一念退屈。比按牛頭喫草者，實雲泥懸隔矣。又求直截，開示山野，秪得口掛壁上。然居士未開口前，合喫三十棒。山野與麼道，早<span class='corr'>已</span>鈍置不少，那更委曲開示，展轉牽絆，曷有了期？且道未開口前，過在甚麼處？合喫三十棒？所冀著實體究，無間閒忙。忽于不知不覺處磕著山僧棒頭，敢保生死心，七花八裂，本來面目，獨露堂堂。至于迎賓待客，呼奴喚婢，法法頭頭，塵塵剎剎，無非本地風光，更于何物而可蒙昧者哉？得到與麼時節速來通消息。</p>
<p class="head2">又</p>
<p>此濁世中，若無一二霜丰道骨卓立其間，則不成化道矣。今居士獨踞漳南。直須向未屙<span class='corr'>已</span>前壁立萬仞。猶較些子。那更撒屎撒尿。炙地薰天。有甚交涉。且如居士即今未晤。山僧如是篤信，如是親涉。且道。是何景象？是何面目。向個裏見得徹。覷得破。則山僧早<span class='corr'>已</span>在居士腳跟下七花八裂。又何曾當面蹉過耶。大凡個事參須實參。悟須實悟。苟或依稀恍惚。未免鄉關萬里來。教云。生死二字頗似勘明。秪恐不是玉。是玉也太奇。然生死二字果若勘破。則干戈永息，天下太平。正是歸家穩坐時節到與麼田地，覓身心世界了不可得，而況毀譽利害及眾生酣夢者乎。經云。一人發真歸源。十方虛空悉皆消殞。良有以也。而云生死勘明。且戰且守。恐錯會耳。何故？且戰且守。乃功勳未忘。天下未寧。正是路途邊事。未是到家時節。而云。生死勘明。豈不錯會者歟。惟冀居士再加參詳。毋忘初志。忽若㘞地一聲桶底脫去。非但七百里如面亙古亙今。山僧與居士未嘗斯須間隔也。如何如何。</p>
<p class="head2">又</p>
<p>去秋山中一晤，雖未勘明個事目擊而道存焉。然試期在邇，恐亂文思，故放行一路矣。春間又承來論，謂：世人六塵繫絆，無有休息，不能離幻，即覺為歎者，誠知門下婆心太熱耳。蓋盡大地是個解脫門，把手拽不入，誰為能絆？誰為所絆？若見六塵繫絆於人，則自<span class='corr'>己</span>腳跟早<span class='corr'>已</span>絆倒，曷能塵中作主，剖露全體耶？不見道：六塵不惡，還同正覺。又不見佛之一字，吾不喜聞。試問門下此二轉語，如何理會得恰好去？倘著得一句相應，黃檗不妨為汝證據。如仍守舊窩，誠恐依他作解，障自悟門矣。</p>
</div>
<div class='div-other'><a id='mulu64' />
<p class='h2'>復鼓思王居士</p><p>所尊者道，所重者法，法道之所在，捨身衛之非過也。法道之所不在，忘名事之奚益焉？然？今正值禪林秋晚之時，破法沙門謬解宗徒靡所不至，若非正眼決之，恐被邪師所惑，衛之事之，有何補于法道乎？是以我宗貴在眼，正眼若果正日嘗行操，則無顛蹶之患，入佛堂奧，必也可期矣。故僧問古德：如何是正法眼？德云：破沙盆。且道是甚麼意旨？所冀居士弗舍晝夜孜孜參究，畢竟是甚麼道理？脫若㘞地一聲，便知山野棒頭落處。而頂王之珠甚深微妙之法，不待問人，了了自明之矣。囑囑！</p>
<p class="head2">又</p>
<p>祖師西來，直指現成公案，本無一法繫縛于人，寧有隻字片言可削哉？蓋披剃乃大丈夫之事，非將相之所能為，豈是省應接而後<span class='corr'>已</span>。然此法門正要，當人自省，自鞭自悟，不妨門下道著。苟能自省，自悟自鞭，直下便與祖師不別，而其塵緣不期了脫而自了脫，求其聖名，了不可得，而況凡胎俗骨耶？門下果能一刀兩段，則黃檗早<span class='corr'>已</span>八字打開，一任四面而入也。蒙賜信物，領謝不盡，更冀秋試，便道一晤為幸。</p>
</div>
<div class='div-other'><a id='mulu65' />
<p class='h2'>與鏡汭凌居士<span class='note-inline'>(任東甌司理)</span></p><p>山堂夜話月初涼，何處飄來一院香？莫是東甌塵外客，催人落草暗商量。咦！一念妄動百計，無何造道緇素，豈不慎歟？蓋為居士昔日一問不帶枝葉，屢屢觸人鼻孔，不覺漏逗如此。然山僧當時答處直截根源，未審居士留心否？徹證否？如徹證也，便能掀翻窠臼，摸將虎鬚，則不被天下野狐津沫所瞞也。不妨二六時中，心心獨尊，念念獨尊，頭頭獨尊，法法獨尊，塵塵獨尊，剎剎獨尊，更有何物可為伴侶者哉？然後獨踞公堂，應機接物，大用現前，不存軌則，一語一默，一錐一拶，決千古之猶豫，斷未了之公案，敲枷打鎖，起死回生，為黎民福，成差別智，正是沒量大人境界，非凡小可知也。果到與麼田地不虛，黃檗山中一面矣。捨此別作生涯，棄本逐末，則直指之道莫辯耳。何故？吾宗貴在單刀直入，切忌多途，雜毒途多踏草，不死毒雜，必也難療，惟冀高明，裁決為快。</p>
</div>
<div class='div-other'><a id='mulu66' />
<p class='h2'>答齊甫楊居士</p><p>昨因寺僧啟請，乃一時黃葉止啼之譚，曷有實法繫綴於人乎？不意三家村裏有人窺破。抑不能擒下法座爛槌一頓。共報不報之恩。反加唱和。重埋圭峰寺裏一段風光也。所賜偈語不無順暢。秪恐不是玉是玉也太奇。然無味之味，塞卻人口；無香之香，擉破人鼻。苟無罣礙思量，要進便進。何必探頭縮腳呵呵。</p>
</div>
<div class='div-other'><a id='mulu67' />
<p class='h2'>答天目龔居士</p><p>承諭謂口訥舌鈍，無能證明，不知過在甚麼處？云云者，夫學道不怕口訥舌鈍，秪恐生死心不切，卻被事境限雜，不能歸一耳。苟欲明此一段生死大事，不須速求請益，說破為快，然說底是山野境界，與居士全沒交涉，惟冀仍向無說無聞，是一是二處起疑，不妨好個消息。何故？古云大疑大悟，小疑小悟，不疑不悟，但與麼疑去，不分南北，不辨東西，不計歲月，不間閒忙，忽然不覺不知，打破疑團。大事<span class='corr'>已</span>畢，突出三頭六臂，堪笑黃面瞿曇四十九年無端說夢，三千七百祖師亂扯葛藤，不獨一義二義明破，乃至百千無量妙義，熱碗鳴聲矣。便知終日口喃喃，未曾說一字，竟年口訥訥，剎說熾然，說果到此時，不剖心疑，自<span class='corr'>己</span>決矣不施痛，棒夢<span class='corr'>已</span>破矣，何如？</p>
</div>
<div class='div-other'><a id='mulu68' />
<p class='h2'>復密因上人</p><p>來教謂山埜未出世，蚤獲親面者，秪恐妄通消息耳。且道山埜未出世時，眉毛長多少，口門闊若干，所冀一一答來。若如法，不惟摸著山埜，面門亦且早<span class='corr'>已</span>喫棒了也。曷言不到如未？切不可亂撒許多不乾不淨，塗污山埜面門，敢保喫棒，無有了日在。其偈頌一一按過，於中不無所見。第欠師家淘汰，未免語脈不清之患，徒費苦心，秪益自勞矣。所謂黃河水，自源頭濁，良有以也。固知上人有衝浪之志，拋出直鉤相為，若不認其非，掉頭不顧，一任漂墮羅剎國中，面赤面紅，頭出頭沒，則無奈其何矣。</p>
<p class="head2">又</p>
<p>此偈頌其中得失相半，不能一一點破細味之大，似瞎老婆咬蝨子相似，著與不著，湊造化耳。大凡要入這個門戶，直須將平日惡知惡覺腐爛臭葛藤盡，拋在東洋海底，然後赤身挨入荊棘林中，打輥一番，直至通身紅爛，七花八裂，無一絲頭牽掛，豁然突出頭來，纔有立腳處，纔有說話分，不然盡被亂統，漢子算將去。縱有千言萬語，曷補於道乎？囑囑！</p>
<p class="head2">又</p>
<p>既云山埜未出世，一體相面，則出世後必不一體相面。若與麼卜度，反成兩截，曷能會萬物為一體之旨耶？然學道貴在真參實悟，切忌依他作解，恐臘月三十日到來，總用不著。苟悟的人，自有一條活路可行，決不在出世未出世時，躲跟一體不一體處著腳矣。</p>
</div>
<div class='div-other'><a id='mulu69' />
<p class='h2'>復惺一莊居士</p><p>目來札前後錯亂相違，不勝枚舉。故知居士在草裏打輥過日，無怪其亂統也。然山埜承當，個事出沒施為自有時節，當然非門外人之可測度。若作佛法，世諦較量，則自墮塵網，曷有出頭之分？又云：稍休棒頭，勿加痛棒。乾淨化人以體佛氏之大慈益見，可笑！不惟不知佛氏之大慈，抑且未曾夢見棒頭事在。古云：喚作棒，入地獄如箭射；不喚作棒人，地獄如箭射。且道喚作甚麼？如道得相應，正好朝打三千，暮打八百，曷言稍休如未，切不可輕擬棒頭，自招謗法之咎。山埜縱有拄杖，亦不打這無血氣的漢子，何故恐染拄杖耳。蓋頌古一事，乃古人大徹之後，別出手眼之遶，說禪以啟未悟，非是承虛接響，取竊相似語言，擬欲瞞人，秪自瞞矣。若夫祝壽章句名公文人為之，非山埜事也。何云小子要求老母壽章，伏為秉筆代題，知禮乎不知，禮也。呵呵。</p>
</div>
<div class='div-other'><a id='mulu70' />
<p class='h2'>復丁官徐居士</p><p>前蒙光顧，煥然餘輝，未<span class='corr'>已</span>復承信物，何異錦上添花，不唯山埜致謝弗盡，抑亦令人讚誦無窮也。來教謂真佛出世，放光苦海，尤懷賞而不置者，然放光一事，不可獨推在山埜分上。秪如居士二六時中動轉施為，折旋俯仰，是個甚麼？若能回光一炤，則與真佛放光動地有何差別？與天下老和尚又何曾隔一絲毫？未審居士信得及否？如信得及，不妨塵中作主，濟物資生，莫非廣大之佛事，庶不虛閻浮界上走一遭也。</p>
</div>
<div class='div-other'><a id='mulu71' />
<p class='h2'>復鹽官子穀蔡居士</p><p>遠承過舉，詎不從命？然琦勉荷老人重擔，更以殿事所累渾身，毛羽脫落，惟餘一付赤骨而<span class='corr'>已</span>。苟若搏風遠揚，則中途未免，不無天閼之患，故再四躊躕，未即前也。俟舊羽稍復，不妨一鼓直造大方，作個弗請之友，以滿洪護之弘願，未可知也。謹復。</p>
</div>
<div class='div-other'><a id='mulu72' />
<p class='h2'>復不凋池居士<span class='note-inline'>(字直夫)</span></p><p>來教謂末劫眾生無明濃厚，即入此門，盡是識神搬弄，求其絕後，再甦千無一二。誠如所論，婆心雖切，而義未妥。何故？一切眾生無明濃厚障蔽，心目難入，此門盡被識神搬弄，無時休息，故古德呵為門外漢也。苟入此門，如賊入空屋，失卻偷心，所謂了了見無一物，亦無人，亦無佛，大千沙界海中漚，一切聖賢如電拂，此便是入門樣子也。又云：今歲不上公車，非是辭榮高，尚實觀世味，如嚼蠟據山野，見處觀世，味如嚼蠟，正好上公，車登大任，儒佛並治，家國晏然，不惟人主坐致太平，抑亦靈山付囑猶在矣。更承妙象嘉刻，併選禪髓，見惠何以克當？然山野住持，事繁未暇，覽閱第目髓之一字，似未妙也。蓋髓字係初，祖將示寂，門人侍側，祖曰：時將至矣，汝等盍各言其所得。諸子各呈所得，祖一一印訖，唯慧可大師即禮三拜，依位而立。祖曰：汝得吾髓，今門下不錄機語，以古人方便義路為禪髓，而謂普被三根者，實未能全被也。土根聞之，未免掉臂而去，終不咬人言句。中根自有生涯，亦不隨語生解，下根聞之，若存若忘，不無葛藤所絆。如是則何普被之有哉？殊不知宗門下貴在覿面提持，抽釘拔楔，解粘去縛，直令個個獨露本來面目而後<span class='corr'>已</span>，曷有實法繫綴於人乎？故我臨濟老人三度問佛法的的大意，而黃檗三施痛棒，至大愚處點破，乃云元來佛法無多子，此便是瞥悟禪髓之樣子，不獨此老如是，乃至有祖以來，莫不繇此為至要，餘者盡是皮毛，何足尚哉？偶因門下一片熱腸，不覺噶呾如此，諒直夫必受直言，故不敢紆曲，以污直腸。彼此尚直，則直指之道可通。不然，總被識神搬弄，至於驢年，無有休歇矣。謹復。</p>
</div>
<div class='div-other'><a id='mulu73' />
<p class='h2'>與羅山法弟</p><p>法道之盛，莫若斯時，法道之亂，莫若斯時。然盛故亂，亂故削弱，理之必然，時之必至矣。兄所恨力微不能立，救此弊為愧。惟冀吾弟早豎法幢，人天皈正，不被此輩之所扇惑，以報先佛莫大之弘恩。生靈幸甚！餘不盡述。</p>
</div>
<div class='div-other'><a id='mulu74' />
<p class='h2'>復刑部沈公請<span class='note-inline'>(諱戩榖)</span></p><p>來教謂久企法履，未獲面覿，深用歉然，豈世外之人想望而不之見也？貧道云：臺下誠欲企見世外之人，直須返觀，能企者是誰，所企者何物？忽若覷破未萌之先，一著則世內世外，了無二致。不惟洞徹貧道面門，至于乃佛乃祖，若聖若賢，本來面目，盡被勘破，又何歉之有哉？蓋福嚴古剎，一帶荒涼，而基跡恢廓，非大檀越長者，孰能為之？偶承台召，荊蓁瓦礫，忽然增輝，方來雲衲，莫不慶快，何獨語水福嚴之幸，誠天下禪林之大幸也。某所愧德微，曷勝其任第？鼎命莫違，未免出醜一場，諒大方海涵，必不以我為誚也。然道人家風動若行，雲靜如止水，隨緣去住，斷無固必之念；更冀春容洒落之時，語水泠然之際；覿面相逢，契闊于形名之外；開胸見膽，徬徨乎無有之鄉。永脫世縻，頓超物表，益見逸格之談，歷歷可據，豈世間濃淡空華，而能蒙昧者哉？肅此奉復，炤亮不宣。</p>
</div>
<div class='div-other'><a id='mulu75' />
<p class='h2'>復天水禪師</p><p>接來教，盛讚不佞，何以克當然不佞生平愚鹵，一無所能，第以退讓為主，而人皆以古風鑑賞遞相傳嚮濫充時聽耳。自揣其微，非真讓也，非好古也。誠無用之人，不得不如是也。蓋此法亂之秋，愧無摧邪扶正之作，而正法眼藏，不幾乎隱滅矣。幸足下有當仁不讓之鋒，直指正統之論，為後學規繩，人天皈正，則祖佛中興，莫非斯際。然則統上綱宗，則可自統其末，則未可也。逆耳之言，冀高明酌之何如？</p>
</div>
<div class='div-other'><a id='mulu76' />
<p class='h2'>復起南張居士</p><p>偶接來教，乃知為法之誠，一誦棒喝，便發慈恧之心，大似見鞭影而行，較其深錐痛拶而不回頭者，何啻日劫相倍矣。蓋棒喝是亂世之英雄，法門之猛將，所謂有時一棒掀天揭地，有時一棒斬釘截鐵，有時一棒賞罰分明，有時一棒如蒿枝拂相似。若能一一辨明，了無差忒，便知山野棒頭落處，則不被假雞聲韻所惑，真為世出世間大丈夫也如未，切不可糢糊影響，喚鐘作甕，疑誤將來，奚益於法門乎？耑此，奉復。</p>
</div>
<div class='div-other'><a id='mulu77' />
<p class='h2'>答心盤禪人</p><p>來書謂親近山野彌切，甚羨甚羨！第恐言彌切，而心誠未彌切也。苟真彌切，一念萬年，終無改易。見知識如見生冤家相似，即要與他倒斷一番而後<span class='corr'>已</span>，豈肯放過？或此或彼，忽是忽非，自無一定之見，略有少分相應，未免雜毒入心，理障日固，似難救療，不自覺知。又謂瞿曇成道之旦，即山野週行之旦；瞿曇開眼之日，即山野㘞地之日。雖然融古今一賢愚，則不無正眼炤之塗污瞿曇，扯累山野，不為不少矣。蓋衲僧家所秉金剛王寶劍，一切凡聖當前，裂為千段，豈可扯如許絡索以糊他人耶？縱有睹星之見，正是金屑入眼，那堪為貴？倘如是信得及者，以見衲僧爪牙，超宗異目，亙赫千古，詎狐群種族而能近傍者矣？</p>
</div>
<div class='div-other'><a id='mulu78' />
<p class='h2'>復莆田陳孝廉得先書<span class='note-inline'>(諱遂捷)</span></p><p>香潭一晤，迄今風雅尚存，忽接佳音道範儼然重煥。蓋斯濁劫，乃有其人提持個事，則從上來源不至寂寥矣。靈山付囑，猶在毘耶不二之門，必也可振矣。若論當人向上一著未面山野<span class='corr'>已</span>前，一坐坐斷，百了千當，覓其一物了不可得，而贓賊取舍偷心，無地可寄，所謂佛之一字，吾不喜聞，況外影響之事乎？來諭捧讀山野語錄，喜獲大寶，嘆未曾有，奈偷心易起，賊媒難除云云。恐未獲真，大寶如得，則取之不盡，用而無窮，何得何失？更欲求山野法力追贓乎？若有贓賊可追，累及東鄰，西舍無疑，而主人翁必不安穩。又云：但未知穩坐家中，若個可以起手到異日又如何撒手？恐未曾穩坐家中。苟真穩坐，家中萬事<span class='corr'>已</span>畢，縱有百千萬億神通三昧，皆是門外，夢幻影響，何足道哉？如求起手撒手，正是路途邊事，未是穩坐家中時節。欲山野一示方法，只得覓起手處不可得，覓撒手處不可得，不可得處遮麼得，唯證乃知焉可測？更若如何若何，好與三十大棒，另日知山野棒頭落處，再來通個消息。</p>
</div>
<div class='div-other'><a id='mulu79' />
<p class='h2'>復長崎禪人書</p><p>蒙召，本當從命，奈山僧老矣，弗獲遠應，是所歉也。但最尊者道，至貴惟王，非王無以重其道，非道無以祝其王。故靈山佛法付囑國王大臣，良有以也。彼此各土語言禮節，佛法人情，恐不貫通，而見責于方外，則進退兩難矣。昔達磨初祖觀震旦，有大乘根器航海而來，作不請之友，遊梁涉魏，機緣不契，面壁九載，使非斷臂一接。今寧有佛法烜赫中國繩繩不斷乎？然其中亦有毀之、譽之忌之，妒之者可見行道難于學道，而護法不易請法也。倘因緣出現于此，則龍天相焉。王臣重焉，有召則應開化一方，即未敢望達磨之來震旦，要非圖聲名利養而<span class='corr'>已</span>也。夫懸一祖燈于扶桑，朗耀百千萬劫，福國庇民，無窮無盡，誠非細事，他日載之。史曰：某朝請某和尚開禪宗之始，可謂君聖臣賢，並傳萬古，則庶幾不負靈山付囑矣。上人其亦商確之乎？老僧全錄，又錄雲濤集意者，其亦<span class='corr'>已</span>上進乎？所惠盛儀等物悉拜登謝謝。</p>
</div>
<div class='div-other'><a id='mulu80' />
<p class='h2'>復本仁呂居士</p><p>前蒙見召福嚴一期回山，迄今十閱春秋，無日不懷念也。想因緣出處，隨之以時，天亦不能定其去住，況人能固，必乎別後株守寒巖，世界攘攘，難以忍言，想眾生業重所致，縱有法力，無如奈何，第存佛心以俟之良矣。回山乃知三錄<span class='corr'>已</span>竣福嚴，末後一段光輝，非居士孰能為之？昔人半偈撐持千古禪剎，余愧遠矣。以空言罪責於余，余亦奚辭。遠惠香供謝謝弗盡，偈曰：十年夢幻幾凋零，唯子頻招見道情。想到迎恩渡口處，從教語水愈泠泠。</p>
</div>
<div class='div-other'><a id='mulu81' />
<p class='h2'>復覲周徐孝廉</p><p>接來教併佳刻，見惠何以克當？夫贈人以言，較百朋之錫，奚啻霄壤矣。老居士從三代法社中出立言理，致自然圓淨活潑，無可擬議。且經徑山老人點定金粟，批評山野，豈能贊一詞哉？摠之金湯之所當為，何可擬議？但今時法道淩夷，眾生盡在大夢之中，竟日搖撼不醒，聞醒世錄將出，慶快不<span class='corr'>已</span>，望亟梓流通，以開群矇，即成大覺世界。否則大地生靈，曷有醒日？而山僧說夢亦無<span class='corr'>已</span>時。偈曰：十年倏忽鬢垂絲，嶺外雲堆古道迷。懶更抬眸分好醜，碧潭千載冷雙眉。</p>
</div>
<div class='div-other'><a id='mulu82' />
<p class='h2'>復子穀蔡老居士</p><p>山野愧添法門，濫廁宗黨，未免蹇驢趁隊之誚，累及外護，不為不少。蓋全錄一時示眾：應緣影響耳，非千古定式也。良矣！禪人好事，刊行於外，揚家之醜，大似鴉臭，當風觸著，寧無掩鼻？所幸老居士大出，手眼奪回，李公帽仍戴張公頭上，見者無不絕倒。雖然如是，秪護得黃檗半邊面門那半邊，莫道居士摸不著，普天下人到黃檗，敢保無處措手偈曰：祖道匡扶仗作家，洞明法眼驗龍蛇。羨君不負靈山囑，枯木巖前盡放花。</p>
</div></div>
<p class='juan'>隱元禪師語錄卷第十二終</p>
</div><!-- end of div[@id='body'] -->
</body></html>