<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu28' />
<p class='juan'>隱元禪師語錄卷第十一</p><p class="byline">嗣法門人真橋編</p>
<div class='div-other'><a id='mulu29' />
<p class='h1'>入室</p><p>僧進，師云：正法眼藏瞎，驢邊滅卻。且道祖祖相傳傳個甚麼？僧豎拳。師云：還有者個在。僧喝，師打出。石解進，師云：石女解巴歌，是何曲調？僧云：和尚拄杖子。師云：我拄杖子干汝什麼事？僧豎拳。師云：不是知音，莫與彈僧。進師豎拳云：者個是主？是賓。僧喝。師云：那裏得者消息來。僧無語。師打出蘊良進。師云：蘊即不良，良即不蘊。離卻二途，道一句來。僧擬議，師便打云：漆桶不快！西印進師云：祖師心印，狀似鐵牛之機，去即印住，住即印破。不去不住，汝作麼生印？僧云：本來面目。師便打出。僧進，師伸左腳，僧就師腳一踢，師復伸右腳，僧云：兩重公案。師連打兩棒，趁出良鏡進師云：打破鏡來，與汝相見。僧擬議。師云：汝不會打破，我與汝打破。連棒打退良炤進。師云：無頭無尾，無背無面。汝作麼生炤？僧豎拳。師云：豎拳即不無，意旨如何？僧又豎拳，師便打。天木進，師卓拄杖云：者個木上座撐天拄地，如龍若虎，觸著喪身失命。不觸著也，喪身失命。如何躲避得過？僧云：擉破眼睛。師打云：躲避不過那。僧云：轉見不堪。師云：汝不堪，我不堪。僧云：一狀領過。師連棒打出僧進。師云：離鉤三寸道一句來。僧擬議。師云：死蝦蟆打出白生。居士進師云：父母未生，黑白未分。汝向甚麼處安身立命？士云：大地作蒲團。師打云：打破了也。汝又作麼生？僧進師喝云：是賓是主？僧擬議，師打僧喝。師云：汝再喝看。僧又喝。師復打云：落人圈繢裏。僧出心盤進師云：日出心光，耀盤在什麼處？僧豎拳云：和盤托出。師云：恁麼則兩樣。僧一喝。師便打出。僧進，師云：臨濟入門便喝，德山入門便棒。是什麼意旨？僧拂坐具。師打云：未夢見在。僧喝。師云：喝後又作麼生？僧無語，師便打出。僧進師云：鑊湯爐炭汝作麼翻身？僧豎拳云：向者裏翻身。師云：者裏什麼所在？僧一喝。師便打。僧云：翻身去也。師云：喪身失命也不知。雪樵進師云：大地山河一片雪，汝向什麼處樵？僧喝。師云：好一喝。僧又喝，師連棒打出。觀明進師云：明暗不到處，汝作麼生觀？僧豎拳。師云：死了燒了又作麼生？豎僧無語。師打云：死也！死也。僧進。師云：那個拖死屍這裏來。僧云：無話說。師打云：拖出死漢去。僧進師搊住云：道道！僧喝，師推開，僧又喝。師云：汝再喝看。僧又喝。師打云：叫汝喝一千喝，汝也喝一千喝。僧又喝。師又打云：布袋裏老鴉！慧文進師云：一字不著畫文從什麼處來？僧無語。師打云：元字腳也，不識侍者進。師云：終日侍奉山僧。且道山僧腳跟在什麼處？者豎拳。師云：錯認定盤星者一喝。師便打，者連喝兩喝。師云：我直下疑汝這兩喝。者云：和尚猶嫌少在。師打云：未是我侍者。僧進。師云：死了燒了，在什麼處安身立命？僧云：死了燒了，纔向和尚道。師打云：即今作麼生？僧禮拜。師云：試道看。僧擬進前，師直打出僧進，師云：我也不得用棒，汝也不得下喝。應時應節道一句來。僧云：與和尚三十棒。師云：過在什麼處？僧云：落處也不知。師打云：上來與汝道。僧云：好馬不食回頭草。師趁出云：不知時節，漢道炤進。師云：路逢道伴交肩過，一生參學事畢，汝作麼生？僧云：月在上方諸品靜。師云：月未上時如何？僧喝。師打云：不是我同倫。源生進。師云：曹溪一滴也無，源從什麼處生？僧云：眉毛在眼上。師打云：亂湧作麼了？悟進師云：悟則不無，爭奈落第二門頭。第一門頭道一句來。僧云：知本無生。師打云：落七落八了也。俊初居士進，師云：一喝分賓主，炤用一時行，汝試分看。士一喝。師打云：秪得一橛。士擬議，師連棒打出。</p>
<p>有僧告假。師云。告假作麼。僧云。聽經去。師云。不濟事。我前說。汝是門外漢座。主奴見解。果然果然。真正衲僧氣宇如王。不與萬法為侶。不與諸緣作對。純剛打就。生鐵鑄成。方堪入作向葛藤窩裏之遶。敢保驢年出頭來。昔周金剛挑一擔。青龍鈔到龍潭。門下一字也用不著。遂置法堂前。以火焚之云。窮諸玄辯。若一毫置于太虛。竭世機樞。似一滴投于巨壑。汝今又鑽葛藤。窩裏去。顛倒之甚。汝真要聽經。我亦會說幾句。經云。但有言說。都無實義。且道。如何是實義。僧禮拜云。請和尚說。師云。前是山門。後是法堂。東是官廳。西是廚房。會麼。僧禮拜。師云。且去我倦要睡少間。僧復進云。某甲不去了便問。有問有答。賓主歷然。無問無答。請和尚道。師云。歸堂去。僧便行。師云。但解恁麼去。不解恁麼來。</p>
</div>
<div class='div-other'><a id='mulu30' />
<p class='h1'>問答機緣</p><p>僧問：某甲十二時中，業識茫茫，無本可據，教學人如何作主？師豎拳云：會麼？僧云：不會。師便打。進云：打後如何？師又打云：速退！速退！僧擬議，師復打出。</p>
<p>僧問：某甲初進堂，不會作工夫，求和尚開示。師豎拳，僧罔措。師云：笨漢出去。次早呈頌云：赤精精光禿禿，擬將一物便成絡。索師目訖，擲下云：者個不是絡索。僧禮拜。師云：還我光禿禿來。僧擬對，師便打趁。</p>
<p>僧求開示，師豎拳云：會麼？僧云：不會。師便掌，僧禮拜。師云：下坡不走，快便難逢。</p>
<p>僧問：九旬禁足，三月護生，如何是護生底意？師翹足，僧罔措，師便掌，僧禮拜，師即推倒。</p>
<p>僧問禾山：打鼓即不問？聲未絕？師云：合取兩片皮。進云：趙州茶盞意如何？師云：猶有許多絡索。僧擬議，師拈棒。進云：除卻棒喝，還有為人處也無？師云：速退！速退！進云：退在什麼處？師打云：話頭也不識。</p>
<p>師浴畢，圊頭獻湯竟，豎拳云：喚作拳則觸，不喚作拳則背。正當與麼時，如何摸索？師云：漱漱口了向汝道。僧禮拜，師便踏倒。</p>
<p>師仝侍者，無念非日坐次，念舉寶覺向夏倚判官，情與無情共一體話，師提起念珠云：者個是一體，不是一體。念云：和尚何不向未舉手時會取？師便掌念，禮拜歸位。復問：非日汝道是一體兩體？日云：和尚自道取。師亦打。日云：謾某甲不得。師云：一體兩體。日擬議，師便啐，良久，云：總道不得，山僧自道去也。便轉身。</p>
<p>庫頭問。諸佛未轉法輪。佛法那裏住持。師云。護惜庫中寶。僧頓足。師云：未在。進云。顯出天然。師云。還未在。如何是庫中寶。僧豎拳云。會麼。師云。我王庫內無如是刀。</p>
<p>師問僧：甚處來？僧云：鼓山來。師云：不見響。僧無語。師云：不是鼓山來。</p>
<p>僧問：如何是山中語？師云：野鳥傳古韻。進云：如何是山中人？師卓然而立。進云：恁麼則壁立千仞去也。師便打。</p>
<p>齋後，居士問：和尚山中濟饑民弟子，特來求食。師云：汝還不知飽那士禮謝。師打云：還要與汝一頓。</p>
<p>一僧求做草鞋，師云：盡大地是沙門一隻腳，汝作麼生做？僧無語，師便打。</p>
<p>惠安僧送布，師舉布云。這個那裏得來。僧云。惠安。師云。為甚麼在我手裏。僧罔措。師擲下云。要這個作甚麼？</p>
<p>僧參，師問：甚處來？云：漳州南山來。師云：南山有一條鱉鼻蛇，汝摸得著麼？僧無語。師云：汝不是南山來。</p>
<p>僧參，師問：那裏來。僧云：泉州來。師云。泉州近日公令<span class='corr'>已</span>嚴，汝作麼生跳得出？僧云。一拳打出。師云：作麼生打？僧頓足，師便啐。</p>
<p>師問僧：甚處來？云：金粟來。師云：金粟快活，為甚麼不住？卻來黃檗討苦喫。云：特特來見和尚。師云：者裏有甚麼見處？僧無語。少頃問：如何是學人本分事？師打云：是本分不是本分。僧擬議，師便轉身。</p>
<p>縣主凌公問：與萬法為侶，政自難，如何得不與萬法為侶？師震聲一喝，云：會麼？進云：未了。師云：還要第二杓惡水麼？公無語。少頃問云：畢竟如何是不與萬法為侶？師云：百花叢裏過，一葉不沾身。次夜茶次，問：昨日請教，大師自見慚愧。師云：慚愧者誰？進云：親到黃檗來。師云：明日向甚麼處去？公擬議。師云：來得去不得。進云：話頭明明，為甚鉤不起？師云：放下來。公應喏喏。又問：百丈野狐話，不落是？不昧是？師云：山僧不打者兩片皮。進云：不會。師云：江南江北問王老，一狐疑了一狐疑。進云：為甚麼又墮野狐身？師云：汝即今是什麼身？公無語。師云：山僧今夜亦墮異類中去也。便作虎聲，轉身歸方丈。</p>
<p>衡廷林居士同諸善友。參捧新紫菜云。此菜久藏在家。今奉和尚嘗新。師云。從那裏得來。士云。自<span class='corr'>己</span>得來。師云。山僧亦不受。士云。不受時如何。師云。誰家屋裏無一兩莖。</p>
<p>僧問。如何是步步入深村。師云。通身無影象。進云。如何是行行歸草裏。師云。遍界不曾藏。復示頌云。通身無影象。遍界不曾藏。全提殺活句。今古利鋒鋩。</p>
<p>堯峰僧參問：弟子隨聞師父十五年秪念阿彌陀佛，實不知此事，乞師方便。師云：念佛者是誰？不念佛者亦是誰？速道！速道！僧擬議，師連棒打出；僧復進佇立，師云：山僧今日失利。便歸方丈掩卻門。</p>
<p>雲門僧同居士參見，師云：從雲門來的麼？僧云：是。師云：雷轟電掣一句作麼生道？僧無語。師搖拂子云：不是雲門來的。次日，居士禮謝云：弟子今日回雲門去。師云：雷轟電掣句道得也未？士云：不會。師云：不是雲門客，徒勞弄爪牙。</p>
<p>有護乩居士謝雨入山，見師云：嘗聞仙人會作詩仙書云：佛何用詩？師云：天上無空腹神仙，山僧今日與仙聯一首遊戲。異日載志，亦是勝事。仙云：請和尚先。師云：仙翁冒雨入山家。士囑仙云：和尚機速，請答仙停。乩罔措。師震聲一喝，云：擬議停機，白雲萬里。本是木作，成靈從何來？聖從何起？莫瞞山僧好。乃自聯云：仙翁冒雨入山家，何事當機縮爪牙？不獨渾身泥水濕，片心攪擾亂如麻。令侍者度與仙仙齋後和云：仙翁冒雨入山家，為喫趙州一碗茶。莫怪無言為擬議，春霖洗落滿山花。師云：好個春霖洗落滿，山花秪是遲了些。復次，韻云：浮囊擊碎了無家，竟日貪杯酒當茶。出賣風雲誇好手，爭如舌上吐蓮花？</p>
<p>僧冒雨參，師云：青天白日不來，拖泥帶水來作麼？僧禮拜云：領教。師云：是甚麼道理？僧無語。師喝云：腳跟未穩在。</p>
<p>僧送糕問：某甲生死不明，求師開示。師拋糕云：會麼？僧擬議，師便打。僧拾起糕。師云：逐塊不少。</p>
<p>僧問和尚道。生從這裏來。死從這裏去。未審死了燒了向甚麼處去。師云。死了燒了向汝道。進云。即今作麼生。師云。歸堂去。僧禮拜便行。師云。隨語生解<span class='corr'>漢</span>。</p>
<p>師問僧。從那裏來。僧云。支提靜室中來。師豎拂云。靜室中還有這個也無。僧云無。師云。人人本具。為甚麼道無。僧云。特來這裏求。師云。從人求者。不是家珍。</p>
<p>僧問：某甲無始來習氣重求和尚除。師云：拈習氣來與汝除。僧佇立。師云：跂死禪。和便打。</p>
<p>師問僧：甚處來？僧云：天湖來。師云：天湖水滿也未？進云：未。師云：許多時滂沱為甚麼不滿？僧罔措。師打云：與汝一勺。</p>
<p>僧問：狗子還有佛性也無？師云：不得亂吠。</p>
<p>僧呈讚佛偈，師云：佛要汝讚作麼？僧無語。師云：美玉無瑕，雕文喪德。</p>
<p>僧問法華經云：惟此一事實，餘二則非真。如何是一？師豎拳云：是一是二？進云：一二蒙師指，向上還有事也無？師云：進前來，向汝道。僧擬議。師云：立地死漢。</p>
<p>僧參，師問白雲：橫谷口，遊人何處來？僧無語。師云：將謂是個鷂子，元來卻是斑鳩。</p>
<p>僧問：無星稱稱諸方師上鉤麼？師云：放下著。進云：上鉤來也。師連棒打出。</p>
<p>僧問：金不博金，意旨如何？師云：那個男兒不丈夫？僧禮拜云：謝師答話。師一踏。僧起云：兩重公案。師云：闍黎還有事在。</p>
<p>東湖僧參，師云：東湖乾也未？僧云：湖乾。師云：湖乾龍在甚麼處？僧無語。師云：不會興雲布雨出去。</p>
<p>師問大眾云。打破虛空大地平沉。向何處安身立命。西堂云。和尚試道看。師云。莫扳撦。山僧好堂。打師一下云。這裏也不可放過。師亦打之。</p>
<p>二僧參師。一僧問云。頓入無為海。<span class='corr'>已</span>登般若舟時如何。師云。截斷兩頭。進云。誰知遠煙浪。別有好商量。師云。浪裏浸殺。進云。不入洪波裏。爭見弄潮人。師拈如意便打僧喝。師云。再喝看。僧又喝。師云。叫汝喝一百喝。你也喝一百喝。僧云。一毫吞巨海。露出珊瑚枝。師云。拄杖子不在。笤帚柄自領三十。僧復喝。師云。熱碗鳴聲。遂顧傍僧云。你又作麼生。僧無語。師云。一得一失。僧問。一拳打破虛空時如何。師云。待汝打破來向你道。僧云。打破了也。師云。還我虛空碎來僧一啐。師云。未夢見在。次日又問。大地全彰。是甚麼人受用。師云。自來還自去。進云。去後如何。師云。磕破全彰。</p>
<p>僧問。一念未生前。如何指示。師云。挑欄去。進云。此又是今時事。師云。你作今時會那？僧無語。師打云：這裏甚麼所在？許汝說古說今。僧罔措，師又打。</p>
<p>居士問：二六時中如何行持？師云：向外求者，不是家寶。士擬議，師云：動轉施為者誰不動轉施為者誰？士禮拜。師云：苟能看破兩重關，沙界橫行無不可。</p>
<p>僧參。師云。那裏來。僧云。曹山來。師云。貴處那裏。僧云。浙江舊歲同萬如和尚來。師云。為甚麼同來不同往。僧云。吳家留供養。師云。貪他一粒米。失卻半年糧。僧擬議。師云。萬如和尚即今在甚麼處。僧云龍池。師云。蹉過也不知。</p>
<p>三僧參，師云：甚處人？僧云：沙縣。師云：銀浦城，金沙縣，還將得金來麼？僧擬議，師便踏云：與汝一塊。僧云：呈了也，望和尚收。師云：這個當不得。僧禮退。次，日呈頌，師目竟云：者個看過汝兩位作麼生？僧云：某甲初進步，特來求和尚開示。師云：禮拜著。二僧便作禮。師云：隨人起倒，不為好漢。傍僧云：不隨起倒時如何？師云：不值半文錢。又問：黃檗有十二峰，是否？師云：老僧眼不花。進云：如何是紫微峰？師便掌，僧無語。師顧傍僧云：紫微峰推倒了也，羅漢峰立兩傍作麼？僧無語。傍僧云：如何是羅漢峰？師云：不露頂。僧云：看破老禿奴！師掌顧傍僧云：這一掌應當汝喫。僧無語。又云：求和尚示個端的。師云：待老僧端的了向汝道。</p>
<p>二僧參，師問。住何處。一僧云。彌陀巖。師云。彌陀不禮禮我何為。僧無語。旁僧向前禮問云。某甲初登黃檗山。未識黃檗面。請和尚正體相見。師云。未到黃檗山。好與三十棒。進云。恁麼則擒下了也。師云。未是作者。僧一喝。師云。那裏學得來。</p>
<p>僧問：生死不明，求和尚指示。師云：待我明來，向汝道。僧禮拜。師云：明了禮拜，不明禮拜。僧又禮拜。師云：明者是誰？不明者又是誰？僧無語。師云：且去，明了來。</p>
<p>僧問：如何是佛？師云：屎坑蟲子。僧云：如何是法？師云：莫亂沸。僧云。如何是僧？師便掌僧喝。師云：那裏得這消息來？僧無語，師便打。</p>
<p>師與甫宇洪居士談論次，士云：六雪和尚乃文字禪，打發人不得。某豎拳云：三千諸佛向某甲這裏乞命。彼無答向後云：汝膽向大。師云：汝的性命還在山僧手裏。士豎拳。師云：果然！果然。士禮謝。師云：汝只吞得三千諸佛，不能吐得三千諸佛。士復說偈求證偈曰：空手把空拳，黑白分不分。丈夫具隻眼，東海一口吞。師云：吞得吐不得。師復為著語：空手把空拳。師云：放下著黑白分不分。師云：一點從甚麼處得來？丈夫具隻眼。師云：切忌開眼作夢，東海一口吞。師云：炤顧舌頭好。</p>
<p>僧問：兩龍爭珠，誰是得者？師云：不得不得。僧禮拜便行。師云：得得。僧擬議，師云：且道得者是？不得者是？僧無語，師便打。</p>
<p>僧問：法筵之中，人人頭頂天個個腳踏地，是阿誰境界？師云：進前來。進云：獅子窟中無異獸，象王行處絕狐蹤。遂一喝。師云：野干鳴。進云：不改舊時行履處，故人千里也同風。師云：放汝三十棒。進云：有意氣時添意氣，不風流處也風流。師云：不知痛癢漢。僧禮拜云：謝和尚答話。師云：莫謗山僧好。</p>
<p>問：昔日趙州逢人都叫喫茶去。某甲今日逢人都叫喫飯去。和尚還肯他麼？師打云。更添一杯。僧禮拜云。謝和尚答話。師云。相知不用多杯酒。一盞清茶也醉人。</p>
<p>僧問：如何是奪人不奪境？師云：眼底無人一色新。如何是奪境不奪人？師云：家無四壁不知貧。如何是人境兩俱奪？師云：踏翻世界無蹤跡。如何是人境俱不奪？師云：出門俱是看花人。進云：今朝值遇揮斤手，游刃忘牛世所希。師云：未知人境在。</p>
<p>海壇林道婆問：求和尚開示，生死路頭。師豎拂云：生亦如是，死亦如是。生死去來，如是如是。婆禮謝，師復以偈示之：八十婆婆問路頭，真誠不是等閒流，點開一隻金剛眼，爍破東西百萬洲。</p>
<p>信女蘇氏受戒呈偈云。戒法深持意最長。鋪雲裁錦散天香。象王頂上全威振。獅子林中獨顯揚。茂盛五宗光宇宙。圓通一脈繼真常。脫流震旦輝日月。普利人天作道場。師云。此偈從甚麼處流出。答云。從心中流出。師云。心在甚麼處。答云。方寸裏。師便喝。答云。謝師棒喝。師云。莫作棒喝會。復呈偈云。自從門裏出身觀。那管前三與後三。今乞明師施棒喝。疑團擊碎出重關。師云。出得出不得。答云出得。師云。直饒出得。也好與三十棒。且道。過在甚麼處。女無語。</p>
<p>僧求開示，師豎拳云：喚作拳則觸，不喚作拳則背，汝畢竟喚作什麼？僧無語，師便掌。僧又云：求和尚個話頭。師又掌云：不許汝頭上安頭。</p>
</div>
<div class='div-other'><a id='mulu31' />
<p class='h1'>法語</p>
<div class='div-other'><a id='mulu32' /><p>專使送法衣至，師舉示眾云：大庾嶺頭提不起，為甚</p>
<p>麼在山僧手裏。大眾會麼？秪這些兒，非長非短，無欠無餘。如天普蓋似地普擎。不從蔥嶺傳來，亦非無因突出。正當與麼時如何？頂戴奉持，脫體承當。無向背通身紅，爛血淋淋。遂披。</p>
</div>
<div class='div-other'><a id='mulu33' />
<p class='h2'>為守勤龔居士薦嚴</p><p>余不會禪，亦不識字。豎拂子云：唯這一著，撐天拄地。且道這一著甚麼處得來？若知來處，當下直截生死根源，永證金剛固體，於固體上覓其生死去來了不可得，所謂生也，這個未曾生滅也，這個未曾滅。既無生滅，去來一道清淨，浩然大均祖佛所證證此菩薩所修修，此眾生所迷迷，此吾人所悟。悟此以此修福，何福不臻？以此懺罪，何罪不滅？且獨拔薦嚴一句作麼生道？復豎拂云：不須他處覓，祗此是蓮胎。</p>
</div>
<div class='div-other'><a id='mulu34' />
<p class='h2'>示三尼</p><p>三人同道，直截淆訛，到即不點，點即不到。徐行踏斷水流聲，大地山河渾是我。去來不挂一絲毫。也須黃檗門下親。勘過勘過底，意作麼生㘞師姑元是女人做。復云：來從舊路來。去從舊路去。步步絕行蹤，歷歷有本據。更擬問，如何秤鎚上著鋸。三千里外逢人但與麼舉。</p>
</div>
<div class='div-other'><a id='mulu35' />
<p class='h2'>清漳淨塵上人求薦乃師樵雲公</p><p>余初出家時，便聞公名，欲渴見而未能。一日，公過碧芝巖，道經黃檗，觀公德澤潤如春膏。誠不虛平，昔所慕也。別後余行腳遍參經歷二十餘年。及庚午回閩，復面公於芝山精舍。然間有議。公未具佛祖爪牙，豈堪為人師範。殊不知有一行過人一德可嘉者。亦足為濁世之標準。近聞歸寂石室，令人嗟嘆不<span class='corr'>已</span>，遂寄瓣香。以表昔年之好。其徒淨塵令台，則上人不遠五百里而來。乞求法語，為助薦愧。余學淺心粗。寧敢放言污瀆先輩面門耶？因見上人虔虔懇懇，似不得免。聊敘數言，以塞來命。夫薦師之道，不須別求別求，終不得力。直須向自<span class='corr'>己</span>腳跟下一刀兩段，百了千當。不獨上人。師祖<span class='corr'>已</span>薦。乃至盡恒沙際，一切師僧、父母、有情無情俱<span class='corr'>已</span>薦矣。何故？悟則事同一家，不悟則萬別千差。上人果不外。余言異日得到與麼時，始信吾不汝欺也。</p>
<p>後堂默公入室禮拜，起號泣漣然，余曰：奚為也？公云：父母欲進葬，乞和尚法，語為薦拔。余曰：生事死葬，人子之道畢矣！何乃號泣若是？然我教貴乎心喪，略其哭泣，欲泯愛惡，而直趨清淨之域，以此顯親報德，不亦大且至乎？公曰：先母啟手足時，未及一面，偶思至此，不覺而慟，伏惟和尚慈悲體悉。余曰：誠哉！孝之不可掩也如此。遂援筆為助，形生大本重丘山，未報劬勞暗淚潸，忽悟萬靈共一體，雙親頓證剎那間。</p>
<p>西堂恒公求法語，為薦令先考季熙居士母林氏，余乃粗行沙門，尋嘗乾爆，爆地過日，曷有片言隻字塗污於人也，遂力辭而不能<span class='corr'>已</span>。搜盡枯腸，仍無可說。偶記童蒙時，數句援引為助或當否，冀公裁之，立身行道，揚名於後世，以顯父母，孝之終也。然公立身有年，中外頗聞，而父母寧不超拔，曷用余之贅言而後為薦耶？既拔又薦，大似賊過後張弓，縱有飛騎之捷，金牙之作，徒費其力，詎補於事乎？公益請不退，復占一偈：孜孜乞法薦宗親，當得閻浮半個人。擉破娘生雙鼻孔，大千沙界露全身。</p>
<p>良守禪人搆精舍於資福舊址，接待方來二十餘年，其心不倦，誠不昧疇昔之本願也。余辛巳春南遊道經於此請余齋，仍索法語為徵。然路途中，豈可與人說佛法？但敘其平生為人之梗概，與夫往來者共識之。大言弗華，至樸無文，頭頭可據，事事有君。導人之善兮多生資福，固守良心兮永劫不渾。</p>
<p>顯密禪人求偈壽母七旬，余念其孝行可嘉，遂占數言為助乞法壽，其親其親等法相，法存親亦存，其壽莫能量。我法如春霖，資生物物長。大哉余道婆聞法預皈向，教子謁泉石泉石聲愈響，推兒禮檗山檗山清且亮，七寶滿虛空，不如法供養。子孝母更賢，無物堪比，況真個古來稀法門之榜樣。</p>
<p>維那學公父龍泉母嚴氏同余母龔氏，共葬於熨斗山臥雲菴之傍，其塔曰報恩。時皇明歲在辛巳庚申日也，復捐衣資計田粒，以為春秋掃塔之需，仍備香信，乞法音，用作追薦之功。余謂父母既得其所，人子之念<span class='corr'>已</span>息。念既頓息，十方坐斷，恩波坦平我人一致，都盧是個清淨大解脫場于中，求其能薦所薦之者，了不可得，況筆舌文言而能情狀其萬一者乎？所謂忘機則佛道隆，分別則魔軍熾。願公一息永息，更不再息，一證永證，更不再證。苟能如是，不惟當人。父母<span class='corr'>已</span>薦，至于無量劫來，尊尊親親，莫不俱<span class='corr'>已</span>薦矣。偈曰：捧母金軀入翠微，紅爐煆過愈光輝。百千龍象咸瞻仰，星月依依常遶圍。</p>
</div>
<div class='div-other'><a id='mulu36' />
<p class='h2'>示公奎丘居士</p><p>修齋祈嗣，直接來源，乞法至誠，以壽後世，可為奕葉相承，源源無間者矣。然則嫡嗣弗從，他得真法，豈可外求？當求諸<span class='corr'>己</span>，靡所不備。是以聖賢正脈，以法嗣法，法法奚窮？以心傳心，心心不昧。不昧故，光前耀後奚窮？故貫古通今。悟之者成賢成聖，迷之者為凡為愚。吾人豈可捨此嫡嗣真法，而不求向外馳逐虛幻變滅之法，非端人正士之所願也。偈曰：善人重法嗣爺娘，一念反求處處彰。偶值九秋空外響，正傳岩桂一天香。</p>
</div>
<div class='div-other'><a id='mulu37' />
<p class='h2'>信童國錡乞壽乃尊甫宇洪居士七秩</p><p>兒孫縱橫天下，非吾所願也。玉帛塞滿虛空，非吾所寶也；福壽盈齊，海嶽非吾所祝也。然吾所願所祝及寶者，惟善與道而<span class='corr'>已</span>。茲有萬安甫宇洪居士八歲，長素飯僧，五十餘年，行之益恭，其善可知。今值古稀之誕，奉道愈篤，長而且久，寧不超于天下虛空海嶽者歟？吾人豈可咸默於巖谷，不述人之善與道耶？偈曰：瑤池臘月正開蓮，奕葉芬芳遍大千，一榻風光殊勝處，滿堂圍繞盡金仙。</p>
</div>
<div class='div-other'><a id='mulu38' />
<p class='h2'>示九龍寺良箴諸禪人</p><p>世間一切事物，無一真實，惟有當人腳跟下一著子，明如杲日，闊若虛空，不屬成壞，了無真假，不增不減，無去無來明之者，喚作本源佛性，炤世明珠，暗之者，返為業識茫茫，未免物欲所累，從生至死，從死至生，無繇得脫，誠可憫也。有志衲僧，正好在此茫茫之中，著得隻眼，且看忙者是誰，略有少閒，又看閒者是誰無分？晝夜匪間閒忙，轉追轉究，忽於不知不覺處迸出星兒，不妨輝天鑑地，則腳跟下大事<span class='corr'>已</span>竟，非惟但能轉物，即同如來，亦乃事事法法，轉歸自<span class='corr'>己</span>矣。而後忙時也得，閒時也得，不忙不閒也得，亦忙亦閒也得呵佛罵祖也得，喚佛祖來洗腳也得。為伊踏著佛祖上頭關捩，千聖萬賢盡在下風，所謂終日忙忙，那事無妨，豈昧我耶？否則日久月深，便打在流俗阿師隊中去，吾末如之何也<span class='corr'>已</span>矣。</p>
</div>
<div class='div-other'><a id='mulu39' />
<p class='h2'>示陳道人</p><p>念不淨不往，極樂心不染不來娑婆，娑婆極樂只在當人心念淨染之間矣。是以其心淨故，法界清淨水鳥雲林共演摩訶之音。其心染故，世間混濁，彼此山高，舉措無非生死之路。愚人不醒，從迷至迷，萬劫千生，無繇脫離。智者返炤，一切世間五欲猶如夢幻，念念圓明，即時解脫，於圓明解脫之中，求其染淨之相，了不可得，豈有娑婆極樂彼此往來之隔乎？所謂不見一法即如來，是則名為觀自在。苟能覷破盡無餘日，用應緣胡罣礙，以此資無漏之福田。事事如意，以此淨金剛之固體，生生不壞，以此為般若之種智，念念圓明，以此證菩提之妙果，時時現前。法王大寶，不期自至，極樂一會，當念儼然，所求皆遂，無願不從，豈惟轉女成男而<span class='corr'>已</span>哉？勉之，勉之！</p>
</div>
<div class='div-other'><a id='mulu40' />
<p class='h2'>信士儒萃儒[茫-亡+(姬-女)]薦拔乃尊公進丘居士</p><p>日常圓覺大伽藍，動靜於中莫放憨，忽悟惺惺寂寂者，人間天上總司南。吾人於此信得及，一念圓明，亙赫千古，於中覓一點罪性如芥子許了不可得，亦覓福性如芥子許了不可得，所謂清淨圓滿，中不容他。雖然如是，謾他一點不得，誠為寶鏡當臺，物來斯鑑。吾佛證此，名為圓覺、正覺、大覺菩薩為等覺。二乘人為覺者，凡夫不覺，便為塵勞所汩，百千萬劫不得自繇，誠可憫也。善人苟奉余言，念念覺炤，覿體圓明，便與諸佛菩薩有何異乎？以此薦宗，親即超蓮界，以此福子孫必也綿綿。書不云乎，反求多福，豈外斯語？偈曰：山色陰晴日正長，蓮池花敷卻芬芳。等閒殿角微風起，一段馨名播四方。</p>
</div></div>
<div class='div-other'><a id='mulu41' />
<div class='div-other'><a id='mulu42' />
<p class='h2'>答高峰垂語</p><p style="margin-left:1em">大徹底人本脫生死，因甚命根不斷？</p>
</div>
<div class='div-other'><a id='mulu43' />
<p class='h2'>答：青山依舊白雲中。</p><p style="margin-left:1em">佛祖公案秪是一個道理，因甚有明與不明？</p>
</div>
<div class='div-other'><a id='mulu44' />
<p class='h2'>答：分身兩處看。</p><p style="margin-left:1em">大修行人當遵佛行，因甚不守毘尼？</p>
</div>
<div class='div-other'><a id='mulu45' />
<p class='h2'>答：惟吾獨尊。</p><p style="margin-left:1em">杲日當空，無所不炤，因甚被片雲遮卻？</p>
</div>
<div class='div-other'><a id='mulu46' />
<p class='h2'>答：拈得鼻孔，失卻眼睛。</p><p style="margin-left:1em">人人有個影子，寸步不離，因甚踏不著？</p>
</div>
<div class='div-other'><a id='mulu47' />
<p class='h2'>答：騎牛覓牛。</p><p style="margin-left:1em">盡大地是個火坑，得何三昧不被燒卻？</p>
</div>
<div class='div-other'><a id='mulu48' />
<p class='h2'>答：高峰出來也未。</p></div></div>
<p class='juan'>隱元禪師語錄卷第十一終</p>
</div><!-- end of div[@id='body'] -->
</body></html>