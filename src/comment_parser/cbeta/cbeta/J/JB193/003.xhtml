<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu10' />
<p class='juan'>隱元禪師語錄卷第三</p><p class="byline">嗣法門人明光編</p><p class="head1">福建福州府福清縣黃檗山萬福禪寺語錄</p>
<p>上堂。僧問。今日和尚親到圭峰。如何是圭峰境。師云。四野青黃。進云。如何是境中人。師云。兩兩三三舊路行。進云。人境且置。向上一竅又作麼生。師云。腦後掛金鎚。僧一喝便拜。師云。再喝看。僧無語。師云。莫弄虛。乃云。諸方今日結夏安居。平等性智。黃檗不循舊例。隨處作浪興波。等是釋迦兒孫。為甚麼各各施設不同。不見道。世人住處我不住。世人行處我不行。不是與人難共住。大都緇素要分明。若向這裏搆著毫芒。出得諸方保社。亦乃抓著山僧癢處。如未權立數條。與眾兄弟共相履踐。第一不得孤峰獨宿。第二不得平地穩坐。第三不得拖人落水。第四不得腳踏兩船。第五不得虛空中釘橛。第六不得鬼窟裏作活。不墮六種圈繢。便是超群種草。可謂獅子兒眾隨後。三歲便能大哮吼。若是野干逐法王。百年妖怪休開口。下座。</p>
<p>求懺悔請。上堂。僧問。如何是觸目菩提。師云。山花開似錦。進云。畢竟作麼生是縱橫無礙處。師云。滿地是殘紅。僧禮拜。師云。花在甚麼處。僧無語。師便打。問覓心懺罪了不可得。和尚集眾。陞堂福慧作麼生道。師云。燈籠懸露柱。進云。恁麼月到天心。白波歸海上清。師云。少逢穿耳客。乃云。十五日<span class='corr'>已</span>前。片雲捧九日。十五日<span class='corr'>已</span>後。一水瀉千江。正當十五日。薰風自南來。殿閣生微涼。古佛舌頭短。衲僧鼻孔長。若向箇裏瞥地。邁古超今。耀後光先。業障報障瓦解冰消。自冤他冤豁然永息。且道承誰功能。如是靈驗。夢裏明明有六趣。覺後空空無大千。下座。</p>
<p>師到延福寺請上堂，僧問：不問九日山頂人，如何是金雞橋上客？師云：去去！來來。進云：恁麼滿溪流水洪。師云：未在，更道看。僧喝。師云：秪得一橛。問：今日堂開延，福龍象雲集。且道西來祖意如何示人？師云：門前大案山。進云：恁麼則頭頭顯露，物物全彰。師打云：更須一棒。乃云：昨日在圭峰寺裏有一則夢話未圓，今到延福，不可別作生涯。不妨與眾兄弟圓卻免使三十年後向山僧頭上安頭。沒。田耕沒書讀，也無業累也無福。倦時倒臥仰蒼蒼，突出虛空一大幅。黃頭碧眼無摩娑，魔外人天休側目。有時井底風雷鳴，倏爾山頭九日曝。雨濛濛，花簇簇，道存奚用黃金屋？寥寥四壁沒周遮，天上人間惟我獨。且道山僧與麼道，還圓得夢話也未？喝一喝，下座。</p>
<p>過泉州平山寺主人請上堂。僧問：春日融融瑞氣濃，滿懷佳興上平峰。人天四眾慇懃請，不吝慈悲闡正宗。如何是正宗底意？師打云：棒頭有眼明如日。進云：還有向上事也無？師云：要識真金火裏看。進云：松風昨夜連聲吼，吹落桃花滿院紅。師云：閑言語。問：天地同根，萬物一體。如何是同根一體？師豎拄杖云：總被拄杖吞卻了也。進云：離卻同根一體事如何？師云：汝須速拜。僧禮拜。師云：自倒還自起。乃云：大機不器，圓應無方，總三界以為家，羅，四生為一子。有時高高峰頂立平之有餘；有時深深海底行觀之不足。在天非天，在人非人，在聖非聖，在凡非凡，能天能人，能凡能聖，非天人凡聖之所能哉！今日狹路相逢，卻被平山主人一拶，直得無言可說，無理可伸。豎拂云：秪得流露這些。大眾還會麼？若會，不妨途中受用；如未山僧與汝點破。平山一座彌今古，八面威風總不干。下座。</p>
<p>佛誕上堂。師云。釋迦老子纔出娘胎。便云。天上天下唯吾獨尊。汝等諸人三十五十。髮白齒黃。不明獨尊之旨。忝其苗裔。得無愧乎。諸禪人會麼。釋迦老子即今在汝諸人面門出入。同一眼見。同一耳聞。同一心覺。同一智知。所謂天下無二道。古今沒兩人。若能如是會。萬物自平沉。且道。雲門一棒打殺餵狗子喫。又作麼生。一僧便出。師云。好手手中誇好手。紅蓮心裏中紅蓮。下座。</p>
<p>結制上堂。師云。遼空橫劍戟。誑唬蒼天平。地畫牢關明瞞赤子。說玄說要污<span class='corr'>己</span>心田。行棒行喝。損人鼻孔。長期短制繫驢橛。怪語異言爛葛藤。驀地打開寶藏。掀翻滯貨。到這裏總用不著。且道今日開期結制以何法為人。良久云。洗清天地渾無物。一曲陽春隔塢聞。下座。</p>
<p>上堂。云：祥雲圍繞處。日午正三更。會得箇中意。金烏徹夜明。正當與麼時。君臣合道。賓主同途。岸上蹄踏蹄。水中嘴對嘴。兩角無欄棬。縱橫沒欠虧。以此壽人壽不可量。以此福人福滿恒沙。山僧與麼舉揚。大似官馬相駁。惡水廝澆。未免旁觀者哂。大眾哂則不無。秪如麗寰上人推一座。羅山以壽黃檗。且道合當何物以為酬謝。試問諸人代一轉語看。僧便喝。又僧云。一人有慶。又云。一家有事百家忙。師云。各得一半。良久豎拂子云。會麼。相知不用多杯酒。一盞清茶也醉人。下座。</p>
<p>上堂。問：天上天下，唯我獨尊。即不問，目顧四方，周行七步，請師說破。師云：流露半邊鼻孔。進云：相逢盡說相知話，誰人心與佛心同？師云：切忌再昂藏。問：㘞地一聲則不問，未出母胎時如何？師云：壁立萬仞。進云：出胎後如何？師云：七花八裂。進云：一段靈光亙古今，通身不掛一莖紗。師打云：截作兩段。僧擬議，師云：和擔擔去。乃云：祖師西來，秪求一個不惑的接佛，慧命現前。大眾還有不惑的麼？請出與黃檗拄杖子相見。僧云：早<span class='corr'>已</span>七花八裂去也。師云：一釣便上更有麼？如無，山僧打草去也。萬福堂前，一池風月，五雲峰畔，半幅溪山，拈弄一任，拈弄擎展，一任擎展。然不得作境會，亦不得作心知，畢竟作麼生會？若是猛利獅子，一咬便斷，更不周繇者也。脫或如何若何，鷂子過新羅。山僧三十年前錯為境會，三十年後誤作心知。正當今日，描也描不成，畫也畫不就，秪可自怡悅，那堪持贈君？未審現前大眾分上又作麼生？良久，云：不須更誦南山語，展向堂前仔細看。下座。</p>
<p>師誕上堂，師云：五十年來，半夕之頃，東拋西擲，百無所成，錯腳踏翻泥水，萬別千差坦平。倦則橫眠竹榻，夢回一枕；溪聲毛頭逗漏些子。迸出滿座文星，爍破魔外肝膽光輝；佛祖門庭正當此際，慶快平生則不無，秪如人天共本凡聖。同元一句作麼生道？心地不生閒草木，滿林荊棘放蓮花。下座。</p>
<p>顯密戒子請上堂云：善射者，箭不虛發；善言者，語無偏枯。箭不虛發，箭箭中的；語無偏枯，句句歸宗。所謂言行相顧，乃稱君子；福慧圓明，名之曰佛。若能心心如是，念念如是塵塵，如是法，法如是，便與佛祖不別，奚用三祗鍊心，百劫鍊性而後為得哉？茲顯密禪人親余數年總領殿事，今將告成，窺其行門，無忝古人。惜乎！慧眼未圓，不能洞徹，今古未免借余光明，爍破諸人面門去也。驀豎拂云：不喚拂子，喚作甚麼？若識得這一毫頭，便能用得一毫頭，用得一毫頭，便能拈卻一毫頭；拈卻一毫頭，則不被一毫頭所礙。如是祝君親，則天長地久。如是壽師友，則海闊天高。放下拂子云：即今又向甚處去？也能顯能密能仁子當收當，放在當人。下座。</p>
<p>上堂。云：古人道。佛之一字，吾不喜聞。大似洗清寰宇。潔<span class='corr'>己</span>賣俏。要且無人著價。仔細看來。元是膽小。莫道佛之一宇。乃至山，字水字草字。木字牛字馬字，雞字犬字。日日聞時時聞。有甚麼過。大小祖師今日被不肖分身碎剮懸在三家村裏萬木梢頭賤賣了也。還有買者進前商量看。西堂云：不值半文錢。師云。多半太過。堂便喝。師云：少分不及。不如山僧自買去也。東家賣貴，西家賣賤。八兩猶來半斤。千賒不如一現。下座。</p>
<p>冬至上堂云：格外家風別，寰中氣象奇，橫拈鐵楖栗，直下一貫之。諸人還會麼？時節到來，葉葉枝枝皆挺秀。因緣出現頭頭法法露全彰。秪這拄杖子，自古至今，未曾增一些子，未曾減一些子，穿過千佛鼻孔，透漏萬物根源則不無。秪如不涉陰陽，寒暑不落，凡聖窠臼又作麼生？良久，云：今日懶倦不能向汝道，且待明朝。下座。</p>
<p>上堂。云：聞聲悟道，見色明心。觀世音菩薩將錢買胡餅，放下卻是饅頭，正抓著山僧癢處。未審諸人分上又作麼生？眾無語。師云：千說不如一見，千言不如一悟。見悟透徹，當下了然；言說多端，展轉逗漏。所以道：在悟而不在言，言多與道轉遠。且道即今見者是誰？悟者是誰？言者是誰？說者是誰？秪如不言不說不見不悟者又是誰？良久，云：若不聽流水，還應過別山。下座。</p>
<p>佛成道日，上堂云：雲收午夜星燦長天，坐斷今古一會儼然悟明眾生俱皆德相，洞達父母未生根元，情與無情，俱成正覺，法及非法，咸證真嘗。釋迦老子若不棄萬乘之尊榮，受六年之飢凍，焉有這一段風光耶？雖然，悟則不無，爭奈落第二門頭。若論第一門頭，三世諸佛口掛壁上，歷代祖師鑽刺不入。且道作麼生判斷去？時有僧便出堂。師云：即今休去便休去，若覓了時無了時。下座。</p>
<p>薦師請上堂云。智明自不惑。能守師道存義斷情忘處。是名真報恩。秪此一偈。有權有實。有頓有漸。事上也合。理上也合。若也會得。報恩<span class='corr'>已</span>竟。薦拔<span class='corr'>已</span>竟。脫或未然。再潑惡水污瀆恒公面門去也。然公生平操履。端若泰山。潔如冰雪。扇起仁慈之風。挽回淳朴之道。轉請三代知識而不倦。輔弼千古叢林以無虞。其德也重。其願也深。其心也大。其利也普。若非夙植德本。安能如是耶。且道。葉落歸根。來時無口。又作麼生。僧云。鐵蛇橫古路。師云。紅輪出沒元依舊。無限青山空對愁。下座。</p>
<p>元旦上堂。云：王言如絲，其出如綸。等閒拈一毫頭，家隆國泰；信口道一句子，草偃風行。人間天上，共沐恩光；此界他方，均鋾至化。是以在天天中之聖，在人人中之尊，在物物中之貴，在法法中之王。且道在衲僧分上成得甚麼？豎拂子云：會麼？為瑞為祥彌法界，如雲如雨覆三千。下座。</p>
<p>解制上堂。師云。山谷家風雖節儉。禪林禮樂恣優游。放開線道通霄漢。把住源頭不放流。此乃是山僧尋嘗用的。未審諸禪人分上又作麼生。若也會得。推不出戶。拽不入門。人人腳跟下自有一段風光可樂。決不向他家齏甕裏淹殺。如未須向這裏決擇。切忌東去西去。游游漾漾。如水流破布。處處掛著。敢保驢年。未有自繇獨脫分客冬諸禪人不遠千里而來相從。今日解開眉毛。處處分身。山僧聊伸一言奉送。唯冀禪人各各諦聽。胸留一法水難消。珍重闍黎莫亂描。空手而來空手去。橫行直撞赤條條。下座。</p>
<p>為永安無所曇域，三、耆舊入塔。上堂云：三身藏一處，直下明明有可據；一處現三身，鼎立何曾隔一塵？三即一兮一即三，主伴重重為指南。拈卻三兮去卻一，上下四維無等匹。若人於此悟端倪，摩訶般若波羅蜜。山僧與麼舉揚，還薦得三位耆舊也無？若也薦得，毘盧頂上橫行，癩狗腳下翻身，凡聖收他不得，人天豈可名模？是為超生越死，自繇自在，入淨入染，無可不可。如未山僧，掇轉耆舊半邊鼻孔，汝等諸人急須著眼。驀豎拂子云：且道是三是一？僧便喝。師云：半是思君半恨君。下座。</p>
<p>師至福廬請上堂，問：諸佛出世，為一大事因緣，和尚出世，為著甚麼？師云：目富千峰翠。進云：如何是奪人不奪境？師云：擉瞎眼睛光宇宙。進云：如何是奪境不奪人？師云：踏翻世界露全身。進云：如何是人境兩俱奪？師云：燒卻花街三百里，無限風流一旦灰。進云：如何是人境俱不奪？師云：且喜今朝天色暖，山南山北樂高歌。僧禮拜。師云：人境向上，何不再問？僧擬進，師云：且退。乃云：一入天門事事奇，瓊樓玉殿映靈芝，玲瓏怪石雲鑽急，窈窕懸崖客上遲。念念歸根無別法，頭頭普露阿誰知？自從識得娘生面，豈肯隨人向外馳？諸禪德！既不向外馳，秪如山僧離黃檗入福廬訪靈巖，遊西山，於中林巒間錯，人境交參，一一歷遍，無不了然。且道是向外馳？不是向外馳？若道是向外馳，本來無一物，安有可觀之相？若道不是向外馳心，包太虛空，無有能包之者。到這裏有箇淆訛處，請問諸人定奪看。如定奪得，許汝觀山翫水，不為分外，定奪不得，盡是向外之遶，未免山靈所笑。眾無語。師云：難難！踏斷千峰歸去也，白雲仍舊占青山。下座。</p>
<p>結制上堂。問：等閒瞎卻娘生眼，萬里雲關一睹通。今朝結制開爐冶，還有加功處也無？師打云：迸出一輪紅。進云：當陽踢破灰烈燄，翻身慶讚法中王。師云：再道看。進云：黃檗花開香遍界，不動巍巍自久長。師云：閒言語。乃云：今朝㘞地，大開爐鞴，凡來聖來，千差一致。苟明一致，則江上君子、林間野人、白牯狸奴、泥豬癩狗，一一圓明，一一具足，不費鉗鎚，便與從上老古錐，無別無異。為甚如此？秪為識得一，萬事畢，歷代聖賢從此出，等閒拋在糞堆頭，信手拈來無不吉。雖然如是，秪明其一，不明其二，殊不知一有多種，二無兩般。苟執一太浪籍，百怪千妖從此入。急須當道打桃符，吾奉老君。如令敕諸上座：且道適纔為人好？即今為人好。良久，云：偶爾草頭垂雨露，倏然山頂起風雷。下座。</p>
<p>上堂。問：諸祖門庭即不問，如何是臨濟家風？師打云：一棒一條痕。進云：如何是一喝金剛王寶劍？師云：斬斷闍黎。進云：如何是一喝踞地獅子？師云：逼塞乾坤。進云：如何是一喝不作一喝用？師云：一任疑著。進云：如何是一喝探竿影草？師云：知汝是行腳僧。進云：四喝<span class='corr'>已</span>蒙師指示，向上宗乘事若何？師云：放汝三十棒。乃云：未舉先知，省得許多鹽醬；頻敲不會，徒勞一片熱心。那許興問酬荅，驢事未去，馬事到來眼睛被人換了舌頭，被人翻卻，猶自不知。諸禪人！佛法無多子，久長難得人，經行及坐臥，嘗在於其中。更無第二人，亦無第二法。為甚麼不會？大千沙界海中漚，一切聖賢如電拂。先知箇甚麼衲僧行履？霜天皎月，獨露丹心；雪嶺孤松，全彰妙體，正眼看來，猶滯半途。且道如何是歸家一句？良久，云：真不會時無不會，果先知處有何知？下座。</p>
<p>上堂。師云。都緣幻化虛生滅。誰諳靈明亙古今？點破霜花成慧果。一輪杲日正天心。正當恁麼時。若凡若聖。若僧若俗。若淨若染。都盧是個清淨大圓覺相。於中覓其業性。如芥子許了不可得。苟能於此覷破懺悔。<span class='corr'>已</span>竟是為赫日消冰。紅爐點雪。罪花永謝。福德圓融。有時瓊樓玉殿裏安身。有時瑞草靈苗上著腳。在彼在此無不自繇。於國於家。莫非慶快。然則慶快一任慶快受用。不妨受用。且道。即今懺罪延生一句作麼生道。青山高古長蒼翠。慧性圓明燭太虛。下座。</p>
<p>上堂。云：茲因純如禪人，為鼓思王檀越請山僧陞座，舉揚佛事，用作追修薦拔之功，以酬四事供養之德。若論佛事，禪人未舉，念時舉揚了也，薦拔了也。若信得及，知恩有地；其或未然，不免放一線道，應箇時節去也。豎拂子云：陽昇陰降，不離者箇風光；死去生來，不離者箇面目。天地以此為根本，萬物以此為發生。佛祖以此流傳慧命衲僧以此卓立乾坤，過往先亡，以此超昇蓮界，現存眷屬，以此福蔭兒孫，乃至四生六道，殊相劣形，莫不以此安身立命。雖然如是，秪舉得一半，那一半又作麼生？放下拂子云：一念回機，八萬塵勞頓息；剎那省覺，無量妙義全彰。非全彰莫顯頓息之力，非頓息安知全彰之旨？須知全彰處，正是頓息時候，頓息時候，正是全彰處所。元無二致，豈有兩般？如是則鼓思居士，昔日生未嘗生，即今死未嘗死，生未嘗生日午正三更，死未嘗死，夜半日頭紅。若能如是會，端坐碧蓮中，此乃是薦拔話略。且道應時超脫一句作麼生道？良久，拍禪床云：會麼？直指覺靈歸去路，天回地轉兩眉春。下座。</p>
<p>上堂。師舉：古德云：夫參學者，一人所在也須到，半人所在也須到，無人所在也須到，未免探頭太過。勞而無功，大似貪觀天上月，失卻掌中橈。黃檗則不然，一人所在也不到，半人所在也不到，無人所在也不到，不是黃檗不占地步，其奈盡乾坤大地，一切有情無情，都在黃檗一毛孔中流出，無勞再勘。汝等諸人還信得及麼？未出茅廬天下定南征北討太忙生。下座。</p>
<p>上堂。師云：茲者東金寺妙藏耆舊，為乃母陳氏，請山僧陞座說法，用作報恩薦拔之功。若論薦拔，父母未生<span class='corr'>已</span>前薦拔<span class='corr'>已</span>竟，那更山僧東語西話，用作薦拔，未免明眼者笑。雖然如是，又記得昔日那吒太子析肉還母，析骨還父，然後現本身，運大神力，為父母說法。大眾！骨肉既析，身口也無，現箇甚麼？又將甚麼說法於此薦得？罔極之恩可報，劬勞之德<span class='corr'>已</span>酬。如或未然，山僧為伊點破，令他子母兩得相見，骨肉依舊團。圓乃豎拂子云：會麼？急薦取！莫咨嗟，回光處處是娘家。一毛頭上翻身轉，一一毛頭渾不差。卓拄杖，下座。</p>
<p>上堂。師云。知解禪深坑。可畏鬼窟道。險隘莫行顢頇。說誤人休。聽擔板漢。扁小勿從。乃至消釋玄要。配合經書。種種俱是魔外生涯。汝等諸人好心出家。正因行腳。切不可隨邪逐惡。趁入者個群隊。甘為魔黨種族。永劫沉淪。甚可哀哉。殊不知到者裏無道可道。無禪可學。搬柴運石。磊磊落落。東去西去。無適無莫。會則直下慶快。不會切忌卜度。大眾會麼。尋嘗一味乾蘿蔔。疑殺閻浮幾萬人。下座。</p>
<p>上堂。問：指天指地即不問，雪嶺修行意若何？師云：凍殺闍黎。進云：恁麼則忽睹明星去也。師云：莫眼花。僧便喝。師云：熱碗鳴聲。乃云：黃閣重綸不住，甘為雪嶺埋頭，忽然眼中著屑敗闕，當作風流好。諸大德！山僧舉揚了也，還有見不平的，請出為者老子雪屈如無。山僧重新批判去，夜半睹星，悟則不無，正眼看來，元是自家滯貨，有甚麼奇特？惜乎山僧不與同時，若與同時，好與三十大棒令者，老子口也無開處。顧視大眾云：會麼？舉頭天外看，誰是報恩人？下座。</p>
<p>戒子請上堂。師云。善來佛子。大戒<span class='corr'>已</span>圓。竭力弘持。是為菩薩。切不可有名而無實。多華而不果。以了故事。於戒何益乎。須知菩薩之智。明如杲日。無幽不燭。菩薩之心。厚如大地。靡所不載。菩薩之行。高如泰山。八方景仰。菩薩之願。深如滄海。百川普納。菩薩之戒。淨如滿月。內外明徹。菩薩之威。嚴如冰雪。表裏凝淨。菩薩之相潤如春膏無物。不被菩薩之性。量等虛空包羅萬象。無理不周。無事不備。無機不利。無法不圓。苟能如是信解。如是行持。如是證入。如是擴充。直下便與文殊普賢把手共行。毘盧遮那、同堂合座。真為大丈夫。能事<span class='corr'>已</span>畢。真為最上乘之種草也。更有一事一發與諸人說破。豎拂子云：昨日忘卻的。今朝豎起時。且道是戒耶？非戒耶。還假修證也無。還曾污染也無。會麼。等閒拈出金剛眼個個毘盧頂上行。下座。</p>
<p>追薦請上堂，師云：十五日<span class='corr'>已</span>前，眉開一線天；十五日<span class='corr'>已</span>後，鼻孔漸漏逗。正當十五日，前後俱屏息，迸出一輪紅，洗面摸著鼻。雖然能太近，要且人難識，施為動靜總現成，堪笑茫茫向外覓。正當與麼時，是汝諸人安身立命處，是汝諸人喪身失命處；若也會得，殺活全彰，存亡兩益，歷劫冤親一坦平，多生父母俱超畢。山僧與麼道，還薦得劉氏慈嚴也未？昨夜霜風徹骨寒，枝頭逗漏真消息。下座。</p>
<p>大佛開光上堂。師云。清淨妙法身。能作大佛事。口放百千光，攝化善男女。感彼曾心空。金帶雙手與。能捨其難捨。真為轉物主。涵清同性善。復充如來使。錦上又添花。紫磨重金鏤。萬福相莊嚴。大家在裏許。大家既在裏許。則自作自受。自莊自嚴。不著佛法僧求。不圖人天勝報。如是莊嚴。是名無相莊嚴。如是作者。是名無作妙用。山僧與麼舉揚。也是因功慶賞。即事稱人。功不浪施。福歸有地。秪如今日開佛知見。點佛慧眼。又作麼生道。以拂子向空點一點云。會麼。苟明者箇。天真佛動轉施為。嘗放光下座。</p>
<p>歲旦上堂云：尊崇大道，兵氣漸消；克<span class='corr'>己</span>歸仁，干戈永息。恩光臨於泉石，德澤布於塵寰，人人同樂明聖之天，個個共享太平之福。所以道：一念無為，十方坐斷；一人有慶，兆民賴之。而我林下野人如何報荅？老來莽鹵無思算，托出乾坤一斬新。下座。</p>
<p>解制上堂。師云。腳下閒雲盡。天開十二峰。頭頭現瑞彩。面面展春容。聽法頑山石。投機活水龍。興波不作浪。在處振綱宗。若有與麼人。則佛祖命脈堪傳人天。福田有賴如無。山僧入泥入水。撈摝魚蝦去也。黃檗尋嘗把住漆桶。水泄不通。直饒德山臨濟當前。不許咳<span class='corr'>嗽</span>一聲。今日打破牢關。放開線道。任汝諸人[跳-兆+孛]跳。大似三個驢兒殿上行。一群水牯漫山走。渾身流露沒遮藏。觸著個個如雷吼。若也直下承當。秪明半邊鼻孔。總未見得。切不可動著動著。未免犯人苗稼。損人田地。磕著沒面目。老漢仍舊。驀鼻將來。朝打八百。暮打三千。縱有萬倍酬償。亦不放伊。何故。這裏重犯即不可。諸人還會麼。一不作二不休。鼻頭繩斷始風流。可憐無限癡男子。儘日騎牛不識牛。下座。</p>
<p>佛誕上堂。一僧拂具便出。師云。少賣弄。問未出母胎度人畢。即今突出待何人。師云。通身是遍身是。乃云。未離兜率<span class='corr'>已</span>降王宮。未出母胎。度人<span class='corr'>已</span>畢。向這裏薦得。便與山僧拄杖子共條合命。同氣連枝。有時喚作丈六金身也得。有時喚作一條拄杖也得。所謂無二無二分。無別無斷故。如是壽聖人天長地久如是澤。咸生恒沙普被。其或未然。向毘藍園裏右脅降生。九龍吐水沐金軀。千葉寶蓮捧雙足。目顧四方。週行七步。指天指地云。天上天下唯吾獨尊。處薦得<span class='corr'>已</span>落第二門了也。正眼看來。秪做得拄杖子通事舍人。所以雲門老漢一棒。打殺餵狗子喫。貴圖天下太平。雲門雖握肘後靈箭。大似賊過後張弓。未免勞而無功。仔細簡點將來。也秪是拄杖子的先鋒。乃至西天東土天下老和尚。年年此日。各各賣弄這一著子。以為報恩。殊不知。養子不及父。家門一世衰。縱有奇言玅語。也秪是拄杖子切腳。更有三家村裏流俗阿師。不知好惡。被這箇節目。使得七顛八倒。至於彌勒下生也無有休歇。帶累釋迦老子不為不少。山僧今日與麼告報。現前大眾同音讚揚。且道。當得慶誕也未扶得拄杖子也未。大眾會麼。轟轟雷雨青山下。又與青山隔一溪。下座。</p>
<p>薦嚴請上堂，孝子問：劬勞未報痛難追，養送雖勤屬有為，格外報恩猶未薦，且將魂帛就鉗鎚。如何是親蒙煆煉？師云：脫下孝帛向汝道。進云：恁麼則息息相通無向背，去來生死不差移。還有格外事也無？師云：即今是甚麼？進云：某甲擔荷去也。師便打，乃云：時當自恣節<span class='corr'>屆</span>中元，僅有程氏昆仲，特特進山修齋，以資冥福請法而薦先嚴，入至善之堂，伸大孝之道。如是報恩，盡善盡美，更要山僧開兩片皮，當得甚麼？雖然，事無一向，聊敘數言，以慰來意之誠。家珍久秘在形山，驀爾相逢不等閒，閃爍電光輝宇內，縱橫劍氣現眉間。心存向背雲開合，道契真如日往還，一缽和羅天外供，口門噇破未嘗關。諸禪人！口門既破，未免鼓粥飯氣，與大眾共相咬嚼。所謂一牛打欄，眾牛喫草，張三欠債，李四還錢。意在言外，玅乎機先，觸著毫釐，萬法俱全；悟者頭頭解脫，迷之，處處牽纏。以此追遠，塞乎天地；以此資冥，三途一致。以此自度，念念如意，以此度人，無往不利。山僧與麼舉薦，大似落水拖人，還有岸頭出手，共相扶持者麼？僧拂坐具云：騰騰信步超空去，鼻孔依然搭上唇。師云：蓮葉貯水。遂卓拄杖云：全憑者箇木上座，幽顯親疏一貫之。下座。</p>
<p>薦慈請上堂。師云。人生重大本。報德乃稱賢。不追本來處。子道亦徒然。萬類人最貴。百行孝為先。罔極恩難雪。反覆不成眠。直入檗山裏。匍匐老僧前。乞法薦慈氏。孝念塞乎天。止止不須說。我法玅難言。轉請木上座。殷勤為汝宣。卓立窮三際。橫該遍大千。渾身正法眼。一擊徹根源。放去頭頭現。挑來個個圓。頓悟根源者。覿體坐金蓮。不惟慈<span class='corr'>已</span>薦。恒沙母度完。山僧超拔<span class='corr'>已</span>竟。未知諸人助薦。何如維那。云惹得悲風動地生。師云。棺材頭哭有親兒。下座。</p>
</div>
<p class='juan'>隱元禪師語錄卷第三終</p>
</div><!-- end of div[@id='body'] -->
</body></html>