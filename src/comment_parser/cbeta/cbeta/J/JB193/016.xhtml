<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隱元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu446' />
<p class='juan'>隱元禪師語錄卷第十六</p>
<div class='div-other'><a id='mulu447' />
<p class='h1'>讚</p>
<div class='div-other'><a id='mulu448' />
<p class='h2'>開山正榦禪師</p><p style="text-indent:0em" class="lg-abnormal"><div class='lg-row'>含曹溪毒，入黃檗林，渾身是苦，遺累至今。煙幕幕雨，沉沉千古，何人解此心？</div>
</p></div>
<div class='div-other'><a id='mulu449' />
<p class='h2'>希運禪師</p><p style="text-indent:0em" class="lg-abnormal"><div class='lg-row'>脫白斯地緣生福，唐機投百丈，舌露鋒芒，在在標名。黃檗也是，熟處難忘。杜撰接人六十棒，流傳惡辣遍諸方。</div>
</p></div>
<div class='div-other'><a id='mulu450' />
<p class='h2'>懶安禪師</p><p style="text-indent:0em" class="lg-abnormal"><div class='lg-row'>識得牛兒，驀劄歸欄。不犯苗稼，真個懶安。突出閩城二十載，占人田地太無端。</div>
</p></div>
<div class='div-other'><a id='mulu451' />
<p class='h2'>鴻休禪師</p><p style="text-indent:0em" class="lg-abnormal"><div class='lg-row'>不爽，宿債端坐青松頭。臨白刃，如斬春風。咦！七粒瑩然揮不破，至今洞壑猶玲瓏。</div>
</p></div>
<div class='div-other'><a id='mulu452' />
<p class='h2'>月輪禪師</p><p style="text-indent:0em" class="lg-abnormal"><div class='lg-row'>踏破草鞋，不識和尚。師子嚬呻，猿猴伎倆。撈摝再三歸去來，月輪不在秋江上。</div>
</p></div>
<div class='div-other'><a id='mulu453' />
<p class='h2'>大休禪師</p><p style="text-indent:0em" class="lg-abnormal"><div class='lg-row'>興隆家國，妙在休心。雲龍際會，輥芥投針。莖草不拈兮建剎<span class='corr'>已</span>竟，一葉未落兮滿地黃金。</div>
</p></div>
<div class='div-other'><a id='mulu454' />
<p class='h2'>中天師祖</p><p style="text-indent:0em" class="lg-abnormal"><div class='lg-row'>把茆廢址，屢受訶煎。六十有五，匍匐　帝前。請經鎮剎，行業湛然。龍樓顯煥，卓立中天，全彰祖道，耀後光先。</div>
</p></div>
<div class='div-other'><a id='mulu455' />
<p class='h2'>天童密師翁</p><p style="text-indent:0em" class="lg-abnormal"><div class='lg-row'>岸眉卓朔，雪鬢髼鬆，單提楖栗，如虎若龍。截斷諸方，要道掀翻。黃檗家風，殃及兒孫。不了遍尋，到處無蹤。近日有人報道公然，坐在天童。</div>
</p></div>
<div class='div-other'><a id='mulu456' />
<p class='h2'>本師費和尚</p><p style="text-indent:0em" class="lg-abnormal"><div class='lg-row'>舌起浪堆，眉挂鉗鎚，結佛祖讎，為生靈災。觸著喪身失命，擬之怒吼如雷。當年錯禮三拜，至今懊悔未灰。</div>
</p></div>
<div class='div-other'><a id='mulu457' />
<p class='h2'>接引彌陀<span class='note-inline'>(清亮禪人請)</span></p><p style="text-indent:0em" class="lg-abnormal"><div class='lg-row'>接引眾生，護惜家寶，利<span class='corr'>己</span>利人，無可不可。九有四生，如風偃草，一聲逗漏遍大千，更立個中要甚麼？</div>
</p></div>
<div class='div-other'><a id='mulu458' />
<p class='h2'>題迎薰薛居士小像</p><p style="text-indent:0em" class="lg-abnormal"><div class='lg-row'>雲鶴戾天，鹿鳴其側，杲杲紅輪，蒼蒼古柏。卓立個中，了然自得。片石函經表素心，堪為濁世之標格。</div>
</p></div>
<div class='div-other'><a id='mulu459' />
<p class='h2'>題母龔氏真</p><p style="text-indent:0em" class="lg-abnormal"><div class='lg-row'>立身行道，顯君親得力回機一念真，打破大千還故國是名出格報恩人。</div>
</p></div>
<div class='div-other'><a id='mulu460' />
<p class='h2'>自贊<span class='note-inline'>(潛子龔居士請)</span></p><p style="text-indent:0em" class="lg-abnormal"><div class='lg-row'>踞坐獅子，眇視雲漢，百獸潛藏，是非冰泮。靡佛靡仙，奚毀奚贊？寒巖鑿破鼻撩天，迸出腥臊沒涯岸。</div>
</p></div>
<div class='div-other'><a id='mulu461' />
<p class='h2'>自贊<span class='note-inline'>(茶頭妙彰禪人請)</span></p><p style="text-indent:0em" class="lg-abnormal"><div class='lg-row'>這漢生平性，好嗜茶，描彼供養，勾賊破家，漫燒柏子熏渠鼻，急剪松蘿煮瀑花，細看面目無相似，惟有趙州頗類他。</div>
</p></div>
<div class='div-other'><a id='mulu462' />
<p class='h2'>題無所耆舊</p><p style="text-indent:0em" class="lg-abnormal"><div class='lg-row'>道無所道，學無所學。生死去來，孤雲野鶴。了無話柄落人間，一段清風動萬壑。</div>
</p></div>
<div class='div-other'><a id='mulu463' />
<p class='h2'>題鑑源落髮師真</p><p style="text-indent:0em" class="lg-abnormal"><div class='lg-row'>堂堂佛國，幾落江村。餐風眠雪，乞候重綸。紫氣騰騰兮全彰至德，赤心片片兮徹見師恩。爛翻玉軸酬難盡，一滴曹溪洗淚痕。</div>
</p></div>
<div class='div-other'><a id='mulu464' />
<p class='h2'>達磨祖師<span class='note-inline'>(宗月禪人請)</span></p><p style="text-indent:0em" class="lg-abnormal"><div class='lg-row'>者老古錐坐此奚為？魏梁不識胡漢，難窺末後無端云直指幾多，錯認兩莖眉。噫！流傳亂統如麻葦，屈辱先宗過在誰？</div>
</p></div>
<div class='div-other'><a id='mulu465' />
<p class='h2'>觀音<span class='note-inline'>(立像)</span></p><p style="text-indent:0em" class="lg-abnormal"><div class='lg-row'>救世婆心切，居塵不染塵，返觀常自在，獨立待何人？</div>
</p></div>
<div class='div-other'><a id='mulu466' />
<p class='h2'>普賢</p><p style="text-indent:0em" class="lg-abnormal"><div class='lg-row'>願大如山，行深如海，獨跨象王，自繇自在。分身剎塵，還菩薩債。藤條半節豎乾坤，一卷真經誰頂戴？</div>
</p></div>
<div class='div-other'><a id='mulu467' />
<p class='h2'>童子拜觀音</p><p style="text-indent:0em" class="lg-abnormal"><div class='lg-row'>不是心，不是佛，巖頭獨坐是何物？小兒一見便傾身，老子胡為而不屈？咄！有智不在年高，無知安能作佛？</div>
</p></div>
<div class='div-other'><a id='mulu468' />
<p class='h2'>宮繡達磨</p><p style="text-indent:0em" class="lg-abnormal"><div class='lg-row'>九年面壁，太殺無端，宮壼草野，莫不心寒。針頭挑出西來意，一任諸人冷眼看。</div>
</p></div>
<div class='div-other'><a id='mulu469' />
<p class='h2'>蓮池大師</p><p style="text-indent:0em" class="lg-abnormal"><div class='lg-row'>西方美人，東土教主能淨能染。堪彼堪此，片念提持。九有一心，含裏十虛。誠苦海之津梁。乃濁世之明珠。且道是誰雲棲大師。</div>
</p></div>
<div class='div-other'><a id='mulu470' />
<p class='h2'>天童老和尚</p><p style="text-indent:0em" class="lg-abnormal"><div class='lg-row'>半領袈裟蓋覆六座巨剎一條楖栗，殺活天上人間。眉卓朔舌潺湲，大明國裏若為班。三千龍象常圍繞，今古聞風俱破顏。</div>
</p></div>
<div class='div-other'><a id='mulu471' />
<p class='h2'>柴立法弟<span class='note-inline'>(怕一禪人請)</span></p><p style="text-indent:0em" class="lg-abnormal"><div class='lg-row'>這漢藞藞苴苴，慣隨義虎，出入九年，把住牢關，一旦錯吞棘栗乘時，直上金峰撞倒老人丈室几案壓倒當行伎倆，從茲頓息飄然，楖栗橫擔，便向西菴卓立。雖則與余同門分明，兩不相識，撒手打碎虛空，至今無人辨的要辨的，惟許宗支窺半鼻。咄！</div>
</p></div>
<div class='div-other'><a id='mulu472' />
<p class='h2'>月光禪德</p><p style="text-indent:0em" class="lg-abnormal"><div class='lg-row'>俊哉阿師！惜乎不遇，棒頭未點，撒手歸去。彼此不識，奚毀奚譽？毀也譽也，虛空添註。月映錢塘。三十二秋。影落西湖，光歸何處？試問嫡骨兒孫，急須著一轉語。</div>
</p></div>
<div class='div-other'><a id='mulu473' />
<p class='h2'>景西禪友</p><p style="text-indent:0em" class="lg-abnormal"><div class='lg-row'>這個阿師口苦心甜，韜光斂跡，有德無年，同余參禮，金粟撞破鼻孔半邊入廛，垂手落人之後，脫體翻身，占人之先。咦！忘卻十五春秋，一見面目儼然。</div>
</p></div>
<div class='div-other'><a id='mulu474' />
<p class='h2'>自讚</p><p style="text-indent:0em" class="lg-abnormal"><div class='lg-row'>獨跨獅兒，坐斷兩岸，非自非他，奚毀奚贊？被人描著，不為好漢。咄！杖頭一段，風光點著，通身燦爛。</div>
</p></div>
<div class='div-other'><a id='mulu475' />
<p class='h2'>題鏡源師叔<span class='note-inline'>(請藏賜紫)</span></p><p style="text-indent:0em" class="lg-abnormal"><div class='lg-row'>皎如日明，如鏡承天。恩奉帝命，輝煌千古。禪林百萬人天皈敬。愧余筆舌讚奚及，喜有清溪日夜詠。</div>
</p></div>
<div class='div-other'><a id='mulu476' />
<p class='h2'>普賢</p><p style="text-indent:0em" class="lg-abnormal"><div class='lg-row'>這箇老漢，口苦心甜，獨跨大象，雜踏三千。行行不二，法法功圓。菩提樹下，福蔭人天。返觀日用事無別，剎剎塵塵見普賢。</div>
</p></div>
<div class='div-other'><a id='mulu477' />
<p class='h2'>達磨</p><p style="text-indent:0em" class="lg-abnormal"><div class='lg-row'>迢迢幾萬里，不識對梁王，孤負西來意，折蘆暗渡江。若非逗漏安心法，爭得於今五葉香？</div>
</p></div>
<div class='div-other'><a id='mulu478' />
<p class='h2'>釋迦</p><p style="text-indent:0em" class="lg-abnormal"><div class='lg-row'>彩霞影現，碧落成痕，脫空指。註重疊雲屯讚，奚加美毀亦無門。真空妙相眼中屑，秪把杖藜一併吞。</div>
</p></div>
<div class='div-other'><a id='mulu479' />
<p class='h2'>琪園唐居士乞題乃尊存憶居士行樂</p><p style="text-indent:0em" class="lg-abnormal"><div class='lg-row'>蒼松之下，雲抱幽石。晏坐於中，悠然自適。瑞氣凌霄，芝蘭盈膝。斷無他伎，誰堪倫匹？玉軸未分兮三才鼎立，素絃弗彈兮風清八極。虛空有盡，仁壽奚敵？太湖三萬六千頃，浩浩狂瀾讚莫及。</div>
</p></div>
<div class='div-other'><a id='mulu480' />
<p class='h2'>題起龍游居士像<span class='note-inline'>(五雲侍者請)</span></p><p style="text-indent:0em" class="lg-abnormal"><div class='lg-row'>這個書翁獨倚青松五十餘載，鈍置儒宗冷地抓著癢處，迥然不與人同，且喜腳跟雲五彩，臨行一拂起清風。</div>
</p></div>
<div class='div-other'><a id='mulu481' />
<p class='h2'>題覺一耆舊像</p><p style="text-indent:0em" class="lg-abnormal"><div class='lg-row'>尋常覺得一，萬事俱<span class='corr'>已</span>畢，獨踞小柴床，誰堪與倫匹？云是保福主人，驀被見窒，謂非保福主人錯過面覿，若個於茲了然端的。咄！耳順心通秪自知，虛空註破又何必？</div>
</p></div>
<div class='div-other'><a id='mulu482' />
<p class='h2'>乙酉年菊月十有八日，龍峰碧居禪人乞偈壽乃師悟菴禪德，然余粗行沙門，不足大方之鑒，但莫逆於心相，忘於言外可也。偈曰。</p><p style="text-indent:0em" class="lg-abnormal"><div class='lg-row'>貌蒼蒼，德洋洋，福兮壽兮莫可量。萬行莊嚴清淨身，人間天上盡欽仰。從心近耳順餘風，行草偃動吾廬塵。塵剎剎呈三昧，共演伽陀祝悟師。我亦分身在其中，一言千古定綱宗。揭露光嚴真實相，直與恒沙體俱同。</div>
</p></div>
<div class='div-other'><a id='mulu483' />
<p class='h2'>題龍峰三賢祠卷後<span class='note-inline'>(碧居禪人請)</span></p><p style="text-indent:0em" class="lg-abnormal"><div class='lg-row'>巖巖師座，赫赫靈聰，半簾明月，一拂清風。回四海之狂瀾，斂千山之秀容。三寶內秘，寧居厥德；二賢外翼，不宰其功。應物如響，導民以中。溫溫郁郁，隱隱隆隆。打翻固必兮門門不二，坐斷涯岸兮法法圓通。誰是其人？劉氏朱翁。</div>
</p></div>
<div class='div-other'><a id='mulu484' />
<p class='h2'>密聲禪人求題乃師一雨像</p><p style="text-indent:0em" class="lg-abnormal"><div class='lg-row'>者個阿師。有些倔僵，誰為師承？拈條拄杖，想在金粟。天童學得這個模樣，請余為讚，愈添不像。且喜預留末後句，茫茫一雨秋江上。</div>
</p></div>
<div class='div-other'><a id='mulu485' />
<p class='h2'>題士深翁居士行樂</p><p style="text-indent:0em" class="lg-abnormal"><div class='lg-row'>仁智繇來樂水山，水山久矣待君閒，紅顏白髮人無數，誰肯清彈片石間？</div>
</p></div>
<div class='div-other'><a id='mulu486' />
<p class='h2'>自贊<span class='note-inline'>(玄生西堂請)</span></p><p style="text-indent:0em" class="lg-abnormal"><div class='lg-row'>心明眼正，行端言格，為天下師，作萬世則隱隱隆隆，喧喧赫赫。值彼玄生，減其半德。順行逆行，人天莫測。毀耶贊耶？其儀不忒。圓明一座無私，千古儼然黃檗。</div>
</p></div>
<div class='div-other'><a id='mulu487' />
<p class='h2'>自贊<span class='note-inline'>(虛白西堂請)</span></p><p style="text-indent:0em" class="lg-abnormal"><div class='lg-row'>這個僵漢有何伎倆？人來問著，一頓拄杖，令人負屈，無伸自彰，惡名莫量，描彼展掛，愈添醜狀，異目超宗漢子肯事者個模樣。咦！聊許虛心脫白者，舒卷人間與天上。</div>
</p></div>
<div class='div-other'><a id='mulu488' />
<p class='h2'>題龍華寺心月耆宿像贊</p><p style="text-indent:0em" class="lg-abnormal"><div class='lg-row'>人間天上，如一夢宅，豁開夢眼，不被夢惑。弗出門庭，物豈能賊？推開戶牖，風清月白。了無一法累兒孫，秪守龍華待彌勒。</div>
</p></div>
<div class='div-other'><a id='mulu489' />
<p class='h2'>無依禪人求贊二、親圖</p><p style="text-indent:0em" class="lg-abnormal"><div class='lg-row'>父天母地，生物不測，恩大難酬。懇予贊德，能返本源，孝道乃克，存耶亡耶？超證俱得。有子如斯，人天可則。金剛頂上足安身，萬壑千巖皆仰側。</div>
</p></div>
<div class='div-other'><a id='mulu490' />
<p class='h2'>題貞烈吳氏贊</p><p style="text-indent:0em" class="lg-abnormal"><div class='lg-row'>苟生渾濁世，百歲亦如何，天鑄玉貞骨，千秋詎可磨？凡緣酬<span class='corr'>已</span>畢，想必在天曹。一段冰魂歸去也，惟留正氣遍娑婆。</div>
</p></div>
<div class='div-other'><a id='mulu491' />
<p class='h2'>題潔公耆舊像</p><p style="text-indent:0em" class="lg-abnormal"><div class='lg-row'>大德弗形，真行匪節，土面灰頭，六十三秋。撒手臨行，一段清潔。囊藏滿腹，珍珠至今。無人甄別要甄別，惟許親兒自打徹。</div>
</p></div>
<div class='div-other'><a id='mulu492' />
<p class='h2'>題碧居禪人乃堂小影</p><p style="text-indent:0em" class="lg-abnormal"><div class='lg-row'>母在不遠遊，遊必有其方；婆有力量，子能扶法中王。法行孝亦至，雖遠亦何妨？大地一念中，而況在扶桑。孝名馳四海，婆道<span class='corr'>已</span>全彰，誠為真佛母，不負僧中郎。</div>
</p></div>
<div class='div-other'><a id='mulu493' />
<p class='h2'>碧居禪人求贊母</p><p style="text-indent:0em" class="lg-abnormal"><div class='lg-row'>坤德唯厚，載物無疆，節行益堅。履冰如常，獨占乾坤。正氣密藏，金玉餘光。七十年來，中孚至善。百千劫外，嘉音愈揚。可為生佛之母，堪作天女之王。大哉楊氏！濁世津梁。</div>
</p></div>
<div class='div-other'><a id='mulu494' />
<p class='h2'>自贊<span class='note-inline'>(首座慧門請)</span></p><p style="text-indent:0em" class="lg-abnormal"><div class='lg-row'>者個老漢妄想達旦，奪饑食，驅耕牛，徒誇好手棒青天摟明月，虛粧好傼，誑談般若十五春秋，惹得百萬人天毀讚。狹路逢著，返擲獅兒，敢保此身無處藏攛。</div>
</p><p class="head3">又<span class='note-inline'>(首座木菴請)</span></p>
<p style="text-indent:0em" class="lg-abnormal"><div class='lg-row'>者個老人看破幻化空身，拈條楖栗，直指本有天真。會萬物為自<span class='corr'>己</span>，分自<span class='corr'>己</span>為剎塵。臨事有主，知幾如神。是吾種草能珍重，一度抬眸一度新。</div>
</p><p class="head3">又<span class='note-inline'>(西堂即非請)</span></p>
<p style="text-indent:0em" class="lg-abnormal"><div class='lg-row'>者個老朽本分不守，自像自讚，自不知醜，究竟胸中，一無所有，空餘兩莖，眉毛被人描著，不妨好手，一任展在萬仞峰頭，日炙風吹，天長地久。</div>
</p><p class="head3">又<span class='note-inline'>(維那無依請)</span></p>
<p style="text-indent:0em" class="lg-abnormal"><div class='lg-row'>這個阿師素好閒居，無端乘一獅子，被人擬作文殊。六十年來，無拘無束，百千劫外，自在自如。酷愛黃檗，果然熟處難忘；密契白雲，夢亦同其卷舒。把住獅兒漫哮吼，恐教驚裂老太虛。</div>
</p><p class="head3">又<span class='note-inline'>(後堂心盤請)</span></p>
<p style="text-indent:0em" class="lg-abnormal"><div class='lg-row'>這個老賊不分皂白，入門一頓，拄杖佛來開口不得。若非前代德山，便是後身，黃檗會得，棒頭永劫而弗忘，可為千古法門之標格。</div>
</p><p class="head3">又<span class='note-inline'>(堂主廣超請)</span></p>
<p style="text-indent:0em" class="lg-abnormal"><div class='lg-row'>滿目春風，一肚古庚，喝馬驅牛，少喜多爭。普天之下，那有這個村僧？虛堂展掛，真可憐生。唯有頂門一點妙處，信手摸著毫端，堪繼佛祖之真燈。咄！</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>這個尊叔，好松梅竹，一旦林成，有鳳來宿。靜悄悄兮亦不成，氣昂昂兮，威而不屈。六十年來，半似風顛。剎那變幻，難以名目。滿臉鋒芒逼殺人，忽起雲濤震山谷。</div>
</p><p class="head3">又<span class='note-inline'>(書記繼之請)</span></p>
<p style="text-indent:0em" class="lg-abnormal"><div class='lg-row'>者個老子有何可據？呵風棒月，遊戲神通，喝馬驅牛，以為佛事。滿頭白雪，愈見風光。一點潭心，龍蛇會聚。<span class='corr'>麈</span>尾橫拈更奚為？兀然坐斷主中主。</div>
</p></div></div>
<div class='div-other'><a id='mulu495' />
<p class='h1'>記</p>
<div class='div-other'><a id='mulu496' />
<p class='h2'>中天祖福善堂香燈碑記</p><p>蓋聞混沌既判，清濁肇分，三才鼎立，萬類森然。稟其清者，不昧乎源，復證圓明之性，則成賢成聖、成祖、成佛，直造未判之先，稟其濁者，溺情忘返，汩其本具之心，則為凡為愚，為貪為不肖，遂至于靡所不為。於戲！法育難酬，詎可忘本甘沉於萬有之中不自覺悟哉？余每懷先人苦心，不能繼述其事，而成厥志。近有萬安甫宇洪居士特造丈室，請為福善堂，立香燈碑記。余念祖之有功山門，而利及後世者溥，雖不能言，又烏得無二也？祖諱正圓，號中天，惠安陳氏子。幼失恃怙，稍長業於船生。嘉靖壬寅歲卒。萬曆庚戌夏，世壽六十有九，法臘七七之冬。性忠良，喜利物，重法輕，身見義，勇為素奉三官。一日，泛萬安海中，忽覺其業<span class='corr'>已</span>非，乃有出世之志。先夜合城善信，咸夢海中浮物，恍如人狀。次早同到海隅，果符其夢。祖時正棄舟，投波中，捧經跏趺水上，善信駭然。操舟得之，以為真人示現，迎回搆堂以居，名曰福善。越數載，往省禮大庵為祝髮。師受庵，付囑，采隱黃檗廢址，<span class='corr'>已</span>而山民侵凌祖堅忍力禦之。歷年既久，勢難抵支，因思名山祖庭，非龍藏莫克鎮，於是叩闕請經，年<span class='corr'>已</span>耳順，星霜八載，歷苦萬狀，未遂其志，示疾而逝。師鑑源師叔鏡源繼之六載，命乃下差內監王公齎到山，相國葉文忠公為檀越主，藏閣法堂，煥然一新十有五載，侵凌潛蹤，山門肅靜，雖得洪護之力，抑亦吾祖冥勳之所致也。迨二師歸寂相國，登遐外，侮復熾，遂請天童密雲和尚主之，本師費和尚繼焉。余復接席，草創略，備甲申春，萬安善信接至福，善謁祖出身之處，仍請陞座，舉揚始末，與眾共知。祀祖位于堂右，為滿一城福善之弘願，誠人人知源報本之道也。余默有香燈之舉，而洪居士亦有續燄之萌，不謀而合。戊子季冬造，余乞偈為徵，即說偈曰：水有源兮山有宗，溯源返本見全功。人人卓立中天下，誰不挑燈炤祖翁？一時各捐貲財，同諸善信樂成其事。<span class='corr'>己</span>丑冬復建中天堂于東首，以表吾祖始震之位，尊祖德也。所斂勝緣，置園十一畝于高墓等處，更餘五十五金。存黃檗買田，每歲給穀一千斤，永為香燈之需，儼然杲日獨耀，聯輝續燄，烜赫無窮矣。是為記。</p>
</div>
<div class='div-other'><a id='mulu497' />
<p class='h2'>報恩塔記</p><p>余母龔氏原，葬於家山祖園之中，偶有堪輿，謂此墳右肩犯文曲之病，恐不利二房長枝越。明年果如其言，始信風水之驗，而卜地葬親，詎可忽也？繇是懷愧不<span class='corr'>已</span>，莫之能解。一日，諸耆舊入室，謂佛母地既不吉，宜乎遷葬奚慮其弗克然某等各有慈嚴，未歸於土，萬望和尚許可共附其傍，則歿存兩安，是某等之大幸也。余曰：善哉！遂斂衣資三十餘金，以充常住，乃同葬於熨斗山松庵之左，其塔曰報恩。時歲在辛巳季夏庚申日也，復置田七畝，在莫厝洋，以為遞年。春秋祭掃之需，聊申追薦報本之道外附一壙，係比丘尼海瀙優婆夷、隆菽等，捐金壘，成預圖百年藏真之計，以表諸上善人俱會一處。所謂天地同根，萬物一體，豈昧斯舉耶？偈曰：形生大本重丘山，未報劬勞暗淚潸。忽悟萬靈共一體，雙親頓證剎那間。</p>
</div></div>
<div class='div-other'><a id='mulu498' />
<p class='h1'>雜著</p>
<div class='div-other'><a id='mulu499' />
<p class='h2'>山志引</p><p>勢拔穹窿，屹然永固，形盤大地，覿體全真。是以奇巖幽谷，雲水居焉；廣穴巨川，龍象宅焉。乃至達觀上士，每於山色溪聲脫落見聞，與林巒澗壑渾為一體，名實並稱，千古而不磨也。故集是編略，示檗山勝概，庶後之君子策杖尋源，履踐前轍，而不迷蹊徑者，則山靈默有所望矣。</p>
</div>
<div class='div-other'><a id='mulu500' />
<p class='h2'>寺引</p><p>毘耶丈室，一榻風光，舍衛講堂，四面通達。至于我土琳宮紺殿，表表可望者，皆因人而致之。匪徒搆其虛席，間雖隆替，不一中興，每自有待焉。是以帝德旌崇，民心歸仰，寶殿龍樓，一時顯煥；祖庭僧舍，八字打開，慕道緇素，莫不繇斯門而入也。</p>
</div>
<div class='div-other'><a id='mulu501' />
<p class='h2'>僧引</p><p>傳云：人能弘道，非道弘人。誠哉是言也！凡主持家國，決擇草野，惟人為貴，而況擔荷佛祖，丕振宗風之人乎？茲山劈自正榦，炳於希運，聲徹九重，道揚四海，山以人重，人以山靈，互相並傳，而不磨其餘。弄泥團漢，藞藞苴苴，磊磊落落，總被老僧筆尖頭上，放大光明，爍破面門了也。</p>
</div>
<div class='div-other'><a id='mulu502' />
<p class='h2'>法引</p><p>一法若有，毘盧墮在凡夫；萬法若無，普賢失其境界。若也救毘盧而不墮，全普賢以無失。可謂善說法者矣。然則剔脫有無關捩掀開凡聖名言塵說，剎說熾然說。何待西天東土諸老古錐。拈槌豎拂。指東話西。搖唇鼓舌說青道黃。為祥為瑞。為殃為害。以為法式者哉。這裏還著得毘盧麼。請下個註腳。</p>
</div>
<div class='div-other'><a id='mulu503' />
<p class='h2'>齋單引</p><p>夢回眠底拈來，物我囫圇。翻轉舌頭爛嚼，虛空粉碎。究竟施無所，施施弗均歟？推窮受無能，受受莫大焉。物我同盤兮萬金易費，施受角立兮滴水難消。</p>
<p class="head3">又</p>
<p>突出超方眼，何妨百鳥銜花，放下鐵臉皮，一任天人奉供。所以人人鼻孔昂藏，個個嘴頭打濕，直至飽齁齁去，不辜檀信之恩，脫若肚皮脹穿飯錢一時酬畢。</p>
<p class="head3">又</p>
<p>滅卻正法眼，截斷老婆禪，元無一粒米，寧蓄半文錢。誰施誰受？孰貪孰慳？寬著肚皮，噇飽橫眠。若不與麼，蒼天！蒼天！</p>
</div>
<div class='div-other'><a id='mulu504' />
<p class='h2'>伽藍殿燈油引</p><p>本山伽藍，護殿之側，願力弘深，神功叵測。以此光明，少他不得，每月計油，三觔為則。破暗之道，貴乎明德。續燄聯燈，冥勳日剋。</p>
</div>
<div class='div-other'><a id='mulu505' />
<p class='h2'>為龍鳳寺募緣引</p><p>長至前二日，獅巖夏居士請余遊龍鳳，遍覽勝概，多是宋室名賢之墨蹟，則前朝法道隆盛，寺宇壯麗，抑可知矣。今乃寥寥無聞，莫非吾徒，不能張其道以光祖庭，而破屋敗椽搖，拽雲中怪雨，淒風悲鳴，天外又何疑焉？茲有良智禪人，志圖恢復，乞余數言為徵，倘有鳳舞龍翔，一肩荷負，梵剎煥然，勝于前朝，亦未可知也。偈曰：宋室人何在？美名流至今。招提淹草莽，風雨尚悲吟。智者欲恢復，檀那即布金。因緣會遇時，千古一同心。</p>
</div>
<div class='div-other'><a id='mulu506' />
<p class='h2'>為資福寺募齋僧田引</p><p>資福去黃檗念餘里禪學道流，莫不於斯暫息瓢囊，而後直上檗山，則無望崖退席之懼矣。大似化城，權攝疲眾，抑令人人俱登於寶所也。茲有良守禪人，結茅多載感化，善信一時樂成精舍。蓋雲衲去來，紛紛者愈眾，而其家風靡靡，愈儉難炊，無米飯以給方來，願募無漏田，永供禪德，特造余室，乞偈取信。余雖不能言，又安得而無言也？偈曰：不是渠農愛嗇慳，本無一物待高賢。吾人若要途中飽，信手揮來資福田。</p>
</div>
<div class='div-other'><a id='mulu507' />
<p class='h2'>為岱山募齋僧田引</p><p>黃檗與岱山相去六百餘里，溪山雖隔，而道契猶面也。雲衲屢屢稱岱山主人，無諸城府，不立門戶，賢愚一致，賓主兩忘，廣納四來，大包荒穢，誠為人天之福田，堪作雲水之歸處。一日，持疏乞余說偈，警諸同志，共成勝事，以為永久齋僧無漏之良田。余思吾閩大心僧伽舍禪人者誰歟？乃歡喜踊躍，而為說偈：獨羨岱山好養賢，囊空豈肯讓人先？滿懷托出渾無物，撮土為金成福田。</p>
</div>
<div class='div-other'><a id='mulu508' />
<p class='h2'>戊子季夏望日，師與客會于拱橋，忽然天際流輝，五彩文明，謂客曰：此慶雲也。斯日嘉會，示現瑞氣之兆，另日必有禎祥之應。遂歌而志之，歌曰。</p><p>陰陽調和兮瑞物生，師資契會兮學業成。中外一如兮禪林振主，賓唱和兮大道行。慶雲爛熳兮，瑞氣之所鍾。佛日長懸兮吾　皇之德明。</p>
</div>
<div class='div-other'><a id='mulu509' />
<p class='h2'>能得監院乞規文以警僧眾</p><p>教外別傳，肇自迦葉，禪門規制，始於百丈。故我土自唐及宋，以至于明，凡有禪林者，莫不遵而行之。然行之至者，禮義存名位，正法道尊，付囑弗妄，而禪林振矣。行之未至，規繩不備，師資混濫，不肖者操其權，賢者退其位，私念一萌，公事盡廢，以致中外不睦，禪林繇此而削弱也。苟忽而弗行，則無恥之徒，分房列戶，靡所不為。縱有百千共聚，如惡乂聚，成外道法，奚益於祖庭乎？蓋黃檗係列祖之席，先人不惜身命，叩闕請藏，為重此席，故感得天童金粟二老人闡揚大法，醒覺群迷，重光祖道，余愧不肖，住持八載，同諸衲子，恢復鼎建艱辛萬狀不知有身，不知有名，屢受無根之謗，亦為此法席故也。若夫正見衲僧，須擇正言行正事，不為邪魅所惑，則祖法存焉。祖法存，禪林興，祖法亡，禪林廢，所謂寧可無人，不可無法也。茲者？</p>
<p>聖制在邇本山耆舊同諸執事等，須擇吉日起期定執事以存聖制，一一依規而行。倘有違者，耆舊與執事公議擯罰，庶不愧同住一會，亦不辜先人創制之本懷也。乙酉年十月十一日，寓龍泉丈室書　　之。</p>
</div>
<div class='div-xu'><a id='mulu510' />
<p class='h2'>臣農即事篇後序</p><p>余讀臣農即事篇，乃知百草頭邊泣露吟風，淋漓感慨，撼動天地，鬼神擊起，赤膽忠心，至於林巒草野，莫不咸皆號呼長太息者矣。於戲！有國有家，有禪林者，苟無這段骨氣者，付肝腸而能成立其事，又鳥可得乎？然則臣農老翁並荷儒佛有年，今<span class='corr'>已</span>遯于桑梓，每與村農野牧撫掌高歌，拍拍是令，而其語言磊落，逸性顛狂，有時喝馬驅牛，有時棒風呵月。言人之所未言，行人之所未行，知他凡耶？聖耶？儒耶？佛耶？耕耶釣耶？試問高明緇素，著一轉語。</p>
</div>
<div class='div-xu'><a id='mulu511' />
<p class='h2'>重刻禪林寶訓序</p><p>此書盛行於江北，大著於吳中，而閩粵師僧十有八九，莫之見聞。欲其禪林之振，法道之隆，詎可得乎？予昔行腳金粟，時目之如獲，至寶懷之有年，雖不能力行，抑亦不敢須臾忽也。然是集始自明教老人終於懶菴大師於中三百篇，皆從諸老真心中流出，而其語言光明正大，直截簡切真，為萬世師法。然其會甚易而行之，誠難也貴乎！剪花取實，急救像季之流弊；摧邪扶正，恢復上古之真宗。澆漓之風既息，渾樸之道<span class='corr'>已</span>全，而口耳傳流之弊，悖逆無根之說，曷繇而興？余每欲刊行與眾共之，所愧囊空，弗克其事。今玄生禪人，鳩諸同志，剞劂流通，大有補於閩粵，倘遇血氣衲僧，磕著一言半句將來蓋天蓋地，奚愁乎？禪林之不振，法道之不隆，非惟子之願<span class='corr'>已</span>足，亦不辜從上諸老口門放大寶光，炤耀天下禪林之本懷也。</p>
</div></div>
<div class='div-w'><p style="margin-left:3em">癸巳仲秋弟子性宗募刻黃檗全錄一十七卷</p>
<p style="margin-left:5em">板藏嘉興楞嚴經房流通</p>
</div>
<p class='juan'>隱元禪師語錄卷第十六終</p>
</div><!-- end of div[@id='body'] -->
</body></html>