<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>木人剩稿</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu37' />
<p class='juan'>鼎湖山木人居在犙禪師剩稿卷二</p><p class="byline">侍者傳調錄</p>
<div class='div-other'><a id='mulu38' />
<p class='h1'>○警策緇素</p><p>世界空花。人身夢幻。一切諸法。悉屬無常。無可恃怙。若不修行。則隨其幻境飄流。長劫無有返期。是故如來愍此。出現於世以法教之。令其息煩惱火。竭愛欲流。處涅槃城。脫生死殼。然修行徑路非一要而言之有三。曰參禪念佛修觀禪本無門。非夙具靈根。多墮岐途。末劫庸流誠難悟入。觀心微細。如無般若之慧罕能階證。惟有念佛一門。最為捷徑。自古至今。愚智同修。男女共趣萬無一失。如四料揀所明。秪要自辦肯心。勿疑自之不得。但心心不忘六字洪名。目觀耳聽。歷歷分明。稍不分明。非昏沉即散亂。速宜發起精進。續前淨念。光陰不棄。自然淨念相繫。縱未相繫。而心心淨土。念念彌陀。即寸步不移。現處極樂。又何待身後神歸安養。有斯勝利。可不努力向前。將此數十年之幻質。換得常樂。我淨之法身。寧不快哉。寧不快哉。頌曰。三界猶火宅。八德本清涼。欲離堪忍土。棲心安養鄉。六字如輪轉。淨念自相將。彌陀非別有。智人當自強。八萬四千相。不離我心王。何勞再按指。方為極樂邦。<span class='note-inline'>(西方淨土。池中。水有八功德。一澄淨。二清涼。三甘美。四輕軟。五潤澤。六安和。七除患。八增益安養。即極樂)</span>。</p>

<div class='div-other'><a id='mulu39' />
<p class='h2'>策西來山主朱玉翠</p><p>道曠如空不可睹。有錢難買百年老。罪福將來皆自見。勸君努力修行好。老人去來皆無他。只愛他人作佛祖。西方有路須當去。地獄無門切勿造。持齋即是極樂。因念佛由來生淨土。此語真實決不虛真是保身妙靈符。</p>
</div>
<div class='div-other'><a id='mulu40' />
<p class='h2'>策具五近事還潮陽<span class='note-inline'>(來時途中遇綠林)</span></p><p>冒雪求真道。中途遘魔羅。直趨無有疑。得禮阿彌陀。終心不退轉。必定度娑婆。要浴八德池。淨念滌煩波。淨土從心得。自性即彌陀。行深功復滿。金臺桂薜蘿。欲求早解脫。此去勿蹉跎。若悟苦海深。急須好回柁。</p>
</div>
<div class='div-other'><a id='mulu41' />
<p class='h2'>策劉閏心近事</p><p>人生如夢幻。備足八種苦。當早求解脫。棲神安養好。若問彼中因。信為第一步。淨念是真行。願堅即徑路。直趨無有疑。出斯堪忍土。</p>
</div>
<div class='div-other'><a id='mulu42' />
<p class='h2'>策禪堂</p><p>生死呼吸。何無怖懼。汝經不明。汝律非著。心地未了。佛祖何似。說著心性。瞠眼相視。一言相觸。瞋火遍地。情諛相交。互為癡喜。寸絲粒食。不思來處。心識茫茫。夜眠小死。一聞曉鐘。翻觔落地。魂不依形。眼尚膠黐。隨堂演課。如波搖柱。食未到時。猶打瞌睡。食畢歸堂。聚三說四。三板敲來。捱香到未。不是狐思。便亂猜議。眼光落地。何能作主。天堂既非。地獄難避。牛胎馬腹。安能免之。縱得人身。愚癡無智。要如今日。誠難得矣。我此實言。決不相欺。其如不信。自看腳跟。穩未穩未。倘再閑談。不遵規矩。速出山門。必不。</p>
</div>
<div class='div-other'><a id='mulu43' />
<p class='h2'>策淨業堂</p><p>欲修淨土。須清三業。三業既潔。淨土可成。三業不淳。淨土無因。故於二六時中。勤策身口意業。身勤則坐禪禮拜。口勤則諷誦默言。心勤則淨念相繫。如是晝夜六時做去。即淨土現前。三昧可辦矣。六時之外不得言談接對往來相看。以廢淨業工夫。如有違此規約者。堂主舉罰。三諫不從者。任汝出堂東去西去。</p>
</div>
<div class='div-other'><a id='mulu44' />
<p class='h2'>策老堂</p><p>不烹而飲。不炊而食。要溫則溫。要熱則熱。聽板過堂。碗缽他洗。肩不挑兮。物不拈指。堂房精麗。床帳斯備。聖相巍峨。誠難值遇。任汝瞻禮。任汝想憶。何因而至。樂<span class='corr'>已</span>云極。事事皆足。王宮何異。晝夜思來。實應慚恥。年既風燭。寧無恐懼。一朝臥疾。百苦交逼。眼光掩卻。方悔晚矣。淨念不純。被業牽去。此生不了。曠劫難避。欲脫輪迴。及時努勵。彌陀在望。時未忘伊。汝何不念。剋酬慈意。但得一心。迷悟休擬。忽然觸著。彌陀即汝。若了惟心。淨土在此。生即無生。去亦奚去。倘未契悟。且向蓮池。同居彌陀。為汝指示。豁然解了。生佛者是。</p>
</div>
<div class='div-other'><a id='mulu45' />
<p class='h2'>策鼎湖眾職事</p><p>夫為職事。本是輔翼叢林。供養佛法僧寶。成辦所修。自利利他之務。故須盡心竭力。猶恐心之不盡力之未竭。何可厭煩託事偷安。至有所失。彼此不備。然供他即是供己。各各成辦事業。所以搬柴運水無非是道。作用唯在當人。豈可欣彼厭此。憚勞自逸。胡不見曹溪負舂。雪峰司飯。溈山典食。徑山洗籌。百丈不作不食壽昌終身力耕。俱有榜樣。悉成傳燈諸祖。由斯觀之執勞服役。殊非分外事也。現前共住將二百眾而常住各職事。每每缺人。有力者即宜挺身向前。奚當退縮私避。除其不樂為佛為祖者。吾末奈之何也矣。</p>
</div>
<div class='div-other'><a id='mulu46' />
<p class='h2'>策知客</p><p>知客之職。乃叢林之屬望。主人之代履。故須迎賓有禮。接物和光。毋存。好惡。謙下自卑。出語必須柔和。心地務宜慈愛。至於款待。豐儉隨時。雖曰山蔬麤糲。不失殷勤。理亦無過。凡有緇素客至。倘有贈遺。不可輕受。始得公而無私。遵佛遺制。順古清規。無忝厥職。如或不然。心懷怖愛。情露瞋癡。違律明誡。自招愆咎。察出。決不輕恕。</p>
</div>
<div class='div-other'><a id='mulu47' />
<p class='h2'>策典座飯頭</p><p>一飲一食。乃檀越信心殷重。為求福故。割妻子分。減自口腹。以供眾僧。誠如金屑。易食難消。若無修行。未免披毛戴角酬還。靜夜思來。可不警心。其為飯頭者。固宜儉約。不可浪廢。儉則不奢。約而有準。觀眾多寡。以設粥飯。不得多剩。致生三過。一者暴賤信施。二者虧損常住。三者宿餿眾食不安。粒米七斤。可不畏之。其典座者。更宜檢點。苟無護惜之心。自招愆于長劫。倘有偏私。誰當代罪。因果歷然。豈容不懼。慎之。慎之。</p>
</div>
<div class='div-other'><a id='mulu48' />
<p class='h2'>策司鐘鼓</p><p>凡鐘鼓犍稚之聲。利益幽顯。上根聞之。立證圓通。故佛敕擊鐘。令阿難悟。下根聞之。三業肅清。心意寂然故古人臨終之際。遣人長鳴鐘磬。以助正念。鬼神聞之。合掌敬禮。幽途息苦。地獄清涼。昔寶誌公。借武帝道眼。見地獄苦相。乃問曰。何以止之。公曰。唯聞鐘磬聲。其苦斬息。遂敕天下寺院擊鐘。須徐舒其聲。又南唐高帝。誤殺降民。墮在獄中。囑還甦人。以奏嗣主。令諸寺院。鳴鐘須延其聲。俾受苦人聞聲。得暫休息。由是觀之。凡擊鐘時。須細心輕手。長延其聲。餘音將盡。方續後聲。使幽途眾苦而長息。洪音萬古而不竭。即此便是救苦之大士。昔莊嚴寺釋智興誠可鑒之<span class='note-inline'>(智興載六道集五卷中)</span>。</p>
</div>
<div class='div-other'><a id='mulu49' />
<p class='h2'>策禪律學</p><p>文字之始。本乎伏羲氏畫八卦。至五帝文而<span class='note-inline'>(詳矣)</span>皆以聖教化民。淳朴之風存焉。迨至周衰。淳朴之風凋散。而孔子刪詩定樂。以易道教人。契自本性。未嘗攻詩詞歌賦。及至漢晉稍興。詩賦之盛。莫若唐宋也。釋氏之教。始自漢明。至于晉宋齊梁。皆以實學教人。與儒道併化。嗣後人多于佛經。目為文字道理。知解由是生焉。知解生。悟門絕。故鼻祖初來。掃卻文字。示以直指見性之宗。二祖嗣其旨。皆以文字為糟粕。使人默契心源。不落語言文字知解。是為佛祖直指之宗。自唐宋五代至元。皆純金朴玉。祖祖相傳。不悖佛祖之宗。明初亦不異先朝。俱禪律並行。明代將末。禪律陵夷。人多怠惰。不遵佛制。自號宗門。不拘小節。放縱自恣。食無晝夜。過午飽餐。違佛明制。茲不但孔門失子淳儒。即釋門亦失于真僧矣。嗚呼。法之末矣。豎拳豎拂。遍滿大地。誠非釋門盛事。吾憂其為釋門之衰相耳。其有智者。當念如來臨涅槃之際。諄諄誨囑。俾依木叉為師。始不媿為佛弟子者也。</p>
</div></div>
<div class='div-other'><a id='mulu50' />
<p class='h1'>○尺牘</p>
<div class='div-other'><a id='mulu51' />
<p class='h2'>與嚴清江伯</p><p>世間事業居士幹辦<span class='corr'>已</span>極。出世機緣。當求有大了徹。為金粟再世。攝化同事。無負此生昂昂丈夫。向索拄杖。衲舉有拄杖與拄杖。無拄杖。奪拄杖之句。曾力參實究否。此非慳吝拄杖。借句搪塞。確欲居士了明。親送拄杖來也。別後懷思惟此。便風勒布。亦惟於此。冀我拄杖得蚤出山為快。</p>
</div>
<div class='div-other'><a id='mulu52' />
<p class='h2'>與佟六孩居士</p><p>天下第一等人。堪肩第一等事。所謂第一等事者。功名富貴。固非其業。即道德文章。亦非其具。是當人無量劫來。生死之一大事。此事當明。甚於饑渴。而人莫之顧問。最可悲痛者。厚植般若緣者。時能頓覺。悔悟為遲。若居士者。真是頓覺天下之第一等人也。故乃有昨來猛擔荷。衲喜不勝。今暫歸山。他時定出相訪出家人。不妄語也。詩扇一握。非為芹敬。蓋以作箇念頭。令記憶不忘耳。</p>
</div>
<div class='div-other'><a id='mulu53' />
<p class='h2'>與李友三學憲</p><p>春澤既深。物生日茂。即天文之觀。是人文之所化成者也。故文章為天下之生氣。唐虞誕敷文教。達天下之生氣也。生氣牿亡。天下斯講武而尟文。今中興文教寄於居士。寄天下之生於居士也。生天下之福。其福無量。得為居士賀。但文是生。而非所以生者。所以生其性命之修乎。修性命之學。實惟釋氏。而得其傳。於諸黌宮。肯賜表彰釋學一二。則天下性命修。天下文章無不煥矣。居士真不負天子寄託而得其大生天下者矣。辱在法契之所當饒舌者。故用具陳。</p>
</div>
<div class='div-other'><a id='mulu54' />
<p class='h2'>與陸義山中翰</p><p>鳳翥南來。五嶺為之彩溢。貧道固深居窮谷。亦知景仰天人。第自慚疏野。未易摳瞻光霽耳。暑月辱承大作金扇。正捧誦間。不覺仁風涼徹。又何啻廬山寒瀑。覿面飄飛乎。居士般若根深。不忘靈山付囑獨不知聞樨香公案。曾對幾長老舉揚否。台旌未云北指。倘獲枉顧荒山。傾論林竹。與有欣輝焉。嘉惠疊頒感戢無<span class='corr'>已</span>。率此鳴謝。臨楮無任瞻溯。不宜。</p>
</div>
<div class='div-other'><a id='mulu55' />
<p class='h2'>與侯商丘伯</p><p>藉緣圖悟。猶有玄慕。佛山得面。未肯泛常置之。故和尊韻成偈。存為法門佳話。曾在錄呈。想博笑覽矣。人世福位功業。於居士已備。復少何事。所少者衣線下一件大事耳。伏願一切時中。提句話頭。究此件大事。於生死去來。絲毫不昧。若古龐老之參馬大師。張無盡之嗣兜率悅。殊絕為何如哉。不勝祈仰。</p>
</div>
<div class='div-other'><a id='mulu56' />
<p class='h2'>與梁同菴孝廉</p><p>四大本空。五蘊非我。誰為病者。倘能於此當下覷破。則四百四峰。一時摧落。獲大自在。方知病乃修行者之良藥也。斯時正可將日前所得工夫。一一驗過。中有得力的。便可向前進步。如或用不著。即須徹底掀卻從頭做過。取箇灑落處。始不負居士向人開口自肯也。</p>
</div>
<div class='div-other'><a id='mulu57' />
<p class='h2'>與吳幼更孝廉</p><p>去歲一晤。便知居士是世間挺特丈夫。蓋世知見者。第於出世丈夫未立出世知見未證。若真挺特漢子。當須趁時決取證入。即世出世間丈夫知見俱備。斯為真實挺特者矣。雖然如是。還要做到不丈夫。不知見。不挺特。無可名。不可似。是世間。非世間。是出世間。非出世間。瞻之不得其形。覓之不得其蹤。閻羅老子到此求禮。一場懡㦬。諸聖欲與說法。不能吐舌。何生死去來而不自由者哉。如或不然。未免有喫閻羅老子鐵棒日在。又豈能脫其驢胎馬腹者乎。同菴卓金二公。實世間伶俐丈夫。但惜其不遇作家鉗鎚手眼。剝卻伶俐知見。脫皮換骨一番。故至今日。總沒交涉去矣。光陰不住。居士好著眼看。道人無可相遺。唯此奉贈。勿嫌不中口味。反生呵責。今時雖用不著。他日或如不龜手藥者有之矣。</p>
</div>
<div class='div-other'><a id='mulu58' />
<p class='h2'>復吳幼更孝廉</p><p>來諭。盡屬心識卜度知見。知見立知。即無明本。縱饒說得是。亦是名言。名言不到法身邊。俟公心思路絕。咽喉塞斷時。方來與公說<span class='note-inline'>(其後臨終。預前數日屏絕妻子。獨處一室。端坐而逝)</span>。</p>
</div>
<div class='div-other'><a id='mulu59' />
<p class='h2'>與徐伯昌文學</p><p>世事如夢。在夢非無種種事物。學道人。如從夢醒。既醒不可復執夢事為實。所謂在寐做夢猶可。最怕醒眼作夢。寐夢終有醒時。醒夢了無覺日。居士宜將慧目。於此觀之。自然塵勞解脫。暢快平生。</p>
</div>
<div class='div-other'><a id='mulu60' />
<p class='h2'>與徐聖甫明經</p><p>不晤久時。想必別有一段風光透漏。雖然如是。還要徹底生輝。始得不被電光閃爍。錯認定盤星也。衲去冬下山。路冒風雨。遂為病困。不獲面言。今憩錫鳳城註刊又為法絆。明春獲暇。徑向丈門搖錫。勿謂黃面比丘闖至。原是過勘老婆子之行腳僧耳。<span class='note-inline'>(渠祖母久歸依師。深究壇經。年將八十。篤志彌切。)</span>。</p>
</div>
<div class='div-other'><a id='mulu61' />
<p class='h2'>與陶智量老優婆夷<span class='note-inline'>(徐伯昌母。年將入十。長齋三十餘載。俗言不涉于口。出語皆文。可謂女中丈夫矣。)</span></p><p>三界唯心。萬法惟識。識空則萬象湛然。心寂則六道斯滅。一念纔生。百千塵勞相續不斷。是故。諸修行人。不成聖道。皆由識心障礙。故佛示種種法門。令之解脫。愚智共修。男婦同學者。無過念佛一門。是以念念彌陀六道自寂。心心淨土。寂光昭然。爾年既老矣。信向修行亦有日矣。斯時正好放下緣慮。絲毫勿罣。著力向前。如上急水灘頭。得力惟在後篙。猶遠行人。入門只在末步。後篙若緩前篙盡廢。漂流從此為始。末步苟遲。千里無用。永為伶俜之客。家鄉此失。何日云歸。將此啟勸。安心淨土。注念彌陀。眼底既無寸土。胸中何有子孫。秪要世念解脫。莫憂淨心不純。解脫即彌陀現前。貪著。便六道穗生。美惡自知。不勞老人多說。老人此去。未審何時下山。苟能念念彌陀不輟。老人時時在目。所言三界唯心。萬法惟識。此之謂也。</p>
</div>
<div class='div-other'><a id='mulu62' />
<p class='h2'>與曹俊仲工部</p><p>世交乍親。而久疏。出世交。初淡而終厚。初之淡也。將有擇焉。終之厚也。漸而進焉。非若世交乍親以利。而久疏則怨也。要其始。一本自利之心。一本利人之志。無自利而利人。初必為厚。終必為淡。而衲與居士亦既見矣。初何其淡。而今不其厚乎。所以為厚。則志居士契佛理。功名是假事。毋太認真。生死是大事。毋當兒戲。欲得不迷於生死。其急學佛法乎。佛法多門。學之有要。生從何來。死從何去。朝夕勤勤研究於此。則得契佛理之要矣。風便具勒。意甚懸切。毋曰臥雲野漢。說沒要緊話也。</p>
</div>
<div class='div-other'><a id='mulu63' />
<p class='h2'>與李文之居士</p><p>夏初得接清光。本昔緣之有在。知居士日課金剛般若。衲為如來使者。得以金剛要義。為居士言之。夫金剛般若。金剛何在。居士日用中。遇色見色。遇聲聞聲。此能見能聞者。曾。為聲色所損壞否。若有損壞。則見聞損於前之聲色。後之聲色無復得見聞矣。惟無所損壞。故隨聲隨色。無不見不聞也。此無所損壞者。即是金剛。幸居士當前識取。然既當前識取矣。則父母未生前一口氣不來後。此識取者。放在何處。參之參之。</p>
</div>
<div class='div-other'><a id='mulu64' />
<p class='h2'>與鍾恒璞近事</p><p>學道人。須要真誠虛心為本。寡慾為先。晝三夜三。彌陀不輟心口。晨昏頭膝不離於地。以彌陀為父。芙蕖為母。淨土為自家鄉。娑婆是暫僑舍。所有家業猶如桎梏。現前妻妾視之如清淨海眾。他日方能向八功德池中洗濯。四色華裏跏趺。若癡心不了。日過一日。光陰不與人期。忽爾無常到來。不免閻羅老子階前下跪。如此時節。欲求一禮一念。不可復得。爾時勿怨老人不為公說破。老人畏此。故為預啟。莫謂他日放下。然後總修。只恐時不待人。宜須逐日努力幹辦方會打算。勿俟倉虛下種。難救目前饑急。倘不嫌老人所說。他日彌陀為公授記。</p>
</div>
<div class='div-other'><a id='mulu65' />
<p class='h2'>與馬來若居士</p><p>自一見面。便意子從般若中來。必為出塵之士。至今竟汩汩。為世緣中人。非道人之眼不明。則子之情欲心重。不顧蜜中毒泥裡刺。現前百年。如駒過隙。當來三途苦報。拂石難窮。宜靜思之。況子孝人也。夫為至孝。無過立身行道。以報親恩。親既往矣。何暇於塵勞世上挈挈波波。終日為他忙忙。拖泥帶水。何日云休。一朝無常到來。如落湯蟛蟹相似。若真丈夫漢子。急宜秉起金剛眼。觀此四大之身。如癰如蛆。如幻如化。身尚不可得。況身外之妻子田園產業者乎。回頭澄目一看。空花自落。夢幻斯消。然此一看。即成佛作祖亦憑之也。不可將此以為等閒平常故事。此時錯過。他日難逢。切思切思。</p>
</div>
<div class='div-other'><a id='mulu66' />
<p class='h2'>與斐然宋都統</p><p>山僧與居士一期機契。誠非偶然。今大駕奉旨移師將有千山之隔。後晤未時。曾記古云。富者贈人以財。仁者贈人以言。今山僧愧無財可贈。秪有一語奉勸。諒高明必不見訝。所謂居士夙具善因。今生報得尊貴之位。既位居尊貴。則威怒易興。群下莫敢當其鋒者。獨不知群下。亦天地間從父母所出。不過欠些福力。若論輪迴果報。則貴賤賢愚。似未可一定也。倘處高能慈忍。則其德莫大焉。故山僧特敢勸居士。常當慈愛仁物也。又凡尊貴者。多荒酒色。不知酒色二端。實敗德損身之器。今居士欲期聖道。當於酒色二端。常加戒慎。若此不疏欲期聖道者。恐難為說矣。至於隨緣修福。如造寺齋僧。興隆佛法等。尤宜著。意勇為。以此良因。能令人生生世世中。受人天勝樂殊報。山僧於居士愛過。故不意率此逆耳。惟明察而行。幸甚。</p>
</div>
<div class='div-other'><a id='mulu67' />
<p class='h2'>與吳東三宗伯</p><p>衲錫端時。居士勞國而不遑家。尚圖終日之談。竟不可得。聞今續有家矣。則出而謀國。入而教家。懷想忙狀。無不為之悚畏者。雖然古德有言。從內打出者其力強。從外打入者其力弱。衲輩原為弱力懦夫。故外塵勞而打入焉。居士氣魄精神。學識才膽。色色過人。從塵勞內打出。是其本事。但向忙時。急切捕覷。未可暫置昔人承教知識。急切處提撕。一日登廁。因聞臭氣。忙掩手不及。遂獲捉敗鼻孔。者些消息。非是學見識揣度。得來者。唯居士念之。</p>
</div>
<div class='div-other'><a id='mulu68' />
<p class='h2'>與並賢道人<span class='note-inline'>(洪西嚴少宰夫人)</span></p><p>夫人以女身。而志參究。期了生死大事。可謂具丈夫智矣。又知現前身子。安頓無處。但說諸法空。為不濟事。可謂具丈夫智之聰慧者矣。參究若不實。實得此身子有箇放下處。說有悟門。果是假話。夫人既具此見。不愁他日得悟不真實也。但時時提句誰字話頭捱拶將去。有日將他挨倒。自得真實悟門。自得身子放下處。今當說者。夫人志參究了生死者。為學道也。學道者。學佛也。佛何道度眾生也。夫人一發學道之心。即當知度眾生為事。度眾生不必捨近求遠。環對夫人之身。丈夫兒女。婢僕之屬。即眾生也。事夫以敬。勿有以發其瞋心。即是度丈夫之眾生也。教子以義勿有以長其癡性。即是度男女之眾生也。禦下以恩。勿有以起其怨恨。即是度奴婢之眾生也。至於嚴內外婦人衣裾之物。不暴露中堂。令往來者。服我夫子齊家之有教。即是度外來之眾生也。若捨眾生不度。而求參究了生死。此便是知頭而不知尾。有乖佛道也。故為夫人言之。又見先佛世尊。教化在家優婆塞優婆夷。多此等語。今夫人及夫主。既資道人受優婆塞優婆夷戒。是道人所當教化者。故如佛而教化之。勿以為異。</p>
</div>
<div class='div-other'><a id='mulu69' />
<p class='h2'>與林直衢居士</p><p>面隔周除。時如瞬息。未審比來道念情念。優劣何如。莫謂妄本真如。奚優奚劣。如此非但認賊作子。元是箇混沌禪婆。何名禪家子弟。必是碧眼胡兒。自然還他真偽。於此檢點得出。方許無第二人。具大信者。須具大慧。以慧觀察。始不自昧。而亦不受他瞞。切忌本自現成。何勞頭上安頭之說。</p>
</div>
<div class='div-other'><a id='mulu70' />
<p class='h2'>與玄翎菴主</p><p>夫欲修行。先須厭世。人命無常。口氣不來。前路茫茫不知何往。未離三毒。必墜三途。淨念不純。何能往生極樂。是為袈裟腳下失卻人身。自當痛念生死精勤行道。動靜不離彌陀。心心念歸極樂。此身尚當深生厭離。何況身外之物。口勿談世事。心不涉俗緣。非賢不友。非聖不宗。幸勿我是他非。亂自心源。徒眾少畜。世利莫貪。煩惱無明。必定要除。貪瞋邪見。不可安在胸中。既是好心出家。當聽吾言。如或不信。他日勿怨老人。不為你說。</p>
</div>
<div class='div-other'><a id='mulu71' />
<p class='h2'>與曾續慈清士</p><p>聞子失孫。生大憂惱。然子今失正念。老人憂惱尤甚。以子不自覺空花而作實想。空花本由瞖生。瞖若無時。花將奚在。故曰。境因心生。心若無生。境亦不有。又夫有生必滅。有聚必散。愛別離苦。子寧不知。苟實不知。則學道俱成水月矣。倘實知之。而故作小兒戲。可一大胡盧也。若是智人。應以智眼觀此生滅別離之境。縱不能入無生。而亦增一分道意。豈不見龐居士。被女靈照奪先而逝。居士即呵呵。而隨之坐脫。龐公手段固子無有。而反生愁惱。自失正念。取笑旁觀。速宜知省好。</p>
</div>
<div class='div-other'><a id='mulu72' />
<p class='h2'>與西來山朱玉翠眾居士</p><p>鼎湖。與白象林。相去不千里。屢擬買棹還山。竟為事緣淹滯。頻年虛約。其過深矣。然非厚彼薄此。蓋實葛藤未了。惟有道者。能諒之耳。今夏閒能閒。當即料理歸帆。與眾居士坐松風。談水月。此時不得說實相無色貌。真言有義路也。</p>
</div>
<div class='div-other'><a id='mulu73' />
<p class='h2'>與尚世明副戎</p><p>昨接名言。語投針芥。信非夙緣所至。莫能有此。且承飽我香飯。至今毛孔馥郁未<span class='corr'>已</span>。獨不識末法鮮慧比丘。何以報德耳。雖然自愧慧鮮。猶喜具些肉眼。見遍界人。雞鳴昏夜。名利填胸。放恣六情。奔逐塵境。未嘗返照知非。以釋重擔又不知現前。念生念滅。即是當來生死種子。流轉三界根株。居士夙植福慧。靈根迅發。不受物欲所惑。不被阿師所瞞。是超群拔萃挺特丈夫矣。然向上一事。雖人人有分。而機有大小敏鈍。功有死活延速。悟有時節因緣。今居士具大根利器。須在活路上著足。凡舉心觸目。當下即要討箇明白。不可放過。看渠渠是誰。畢竟是何物。倘有會處。切勿便作聖解。恐是暫時岐路。況悟有淺深。邪正難分。所以古人教人立在轉處。勿死一路。方得活潑潑地。一日因緣時至。便階大自在無疑之地。斯時順風唾去咸是妙用。信手拈來。無非丈六金身。又何生死之可了。三界之可出。噫。婆心沙門。不覺卒此醜陋。幸為一皆掃卻。感謝感謝。</p>
</div>
<div class='div-other'><a id='mulu74' />
<p class='h2'>與昂溪大師</p><p>空王風化。與法兄同歸。獦獠家鄉。與法兄同出。自天湖判袂後。唯向別峰相見耳。頃聞法兄修行不密。被人天子見知。此又因緣不偶。視弟才如枯櫟。跡類閒雲。則相去天壤矣。數年因忞著佛祖葛藤。未遑修候。殊抱歉然。何時移錫桑梓。俾弟得以面教。幸何如之。拙刻呈覽。臨楮瞻溯不宣。</p>
</div>
<div class='div-other'><a id='mulu75' />
<p class='h2'>與何象宣清士</p><p>昨一書邀子到山。共話林泉。久望不至。將無道心有所退步乎。抑無竟為俗緣所羇絆乎。二者皆非慕道人所宜也。然處家世事。雖云不無。而不可全身坐在其中。甘為火宅中人。必須從火裏發出蓮花。方是居家佛子。日月如箭。轉息即是來生。心識既被世事所昏。何能定其生方。人身若失。三途難免。豈不辜子在佛門走一遭耶。須知世間。乃夢幻境界。此身尚是棄物況其身外所有者耶。速當著眼看破。早歇世俗任馳。即此便是入道階徑。他日方保子有歸家日在。不然千生萬劫。猶為貧苦僑客也。</p>
</div>
<div class='div-other'><a id='mulu76' />
<p class='h2'>與何壬生明經</p><p>別來多歲。知居士必植無限福因。第慮於自心自性。想未有箇入處。然居士自童年歸依老人。實乘宿緣感發。天性自然。然非慕玄微。而稽首于北。無乃求福壽之所至。故老人向來。皆以平淡話奉勸。曾未與一滋味言相益。斯非道人之咎。實知居士未識三界火宅人生夢幻。五欲淤泥埋盡世間多少伶俐漢子。百年之後。竟作何如。唯隨業識升沉。誠難保免淪墜。人生百歲福鮮業多。即一日中。造福無幾。慕善可知。殺生忿嫉。婬欲愛染。驕奢人我。貪名邀譽。縱蕩身心。慳惜分文。唯知己有。豈念他乏。只曉自樂。寧知他苦。如此校之。十二時中。善如毫芒。業乃難紀。所以輪迴三界者。皆由不善業識。業識不斷。生死牽連。故云。一失人身。萬劫難復。其有欲斷牽連者。唯秉起金剛王寶劍。此劍即吾人現前般若妙智。能斷無明業識種子。能趣涅槃彼岸。若真丈夫。下刀即要見血。業識命根若斷。方來與老人一驗。何如。</p>
</div>
<div class='div-other'><a id='mulu77' />
<p class='h2'>與博山穎學禪師</p><p>自贛州與老兄及羅峰兄。聚首團樂。此時相得歡甚。不知俱在化城中。判袂以來。忽忽將三十餘年往矣。固聞問雖疏。而別峰相見。曾不隔于纖塵。今夏機上座來。知老兄法席日隆。慶甚快甚。弟恨碌碌庸。不能振奮開化一方。為父祖出氣。深自愧恧。乃欲覓一荒山活埋。無那頂湖雞肋。不獲自由。想老兄天耳聞之。不大胡盧絕倒乎。</p>
</div>
<div class='div-other'><a id='mulu78' />
<p class='h2'>與華山見月律師</p><p>佛日垂暮。魔風久扇。老兄從菩薩誓中來。扶揚律學。啟人天之覺路。為一代之作家。蓋弟景欽有年。每以未獲披晤為歉。豈其分緣之獨慳耶。弟年來。著得律釋二部。共五十餘卷。其中麤明律旨。誠堪為後學指南。道兄宴寂之餘。不妨一鑒及也。</p>
</div>
<div class='div-other'><a id='mulu79' />
<p class='h2'>與江景升總戎</p><p>別教瞬息數年矣。川嶺迢迢。魚鴈荒疏。想大作用人。一片仁心。為國。為民。自應隨時納福。不煩貧道贅祝可知。獨聚首劇談。不知為何日在耳。向承寶幡見壽。足仞雅情謝謝。茲類隨比丘來。便勒一言詢候。倘或明春興到。摳衣庭階。未可期也。世諦空花。有身皆幻。唯勤猛省。深入道。是禱。</p>
</div>
<div class='div-other'><a id='mulu80' />
<p class='h2'>與曉湘李宗伯</p><p>老居士現宰官身。而說法。遠近爭傳。貧道固深居巖谷。而披沐遐風。亦云久矣。前載接教。雄談臭辯。不啻淨名。別後還山。而未嘗不憶居士得心無礙。應物自由也。啟者。先師歸寂。眾弟子輩。議塔全身於本山。茲欲得居士揮撰塔銘。增飭輪相。惟老居士。與先師針芥莫逆。必不慳此數行珠玉。為先師揭露光明于不朽也。萬惟鼎諾。則不但貧道與諸子感荷。即先師圓寂照中亦欣慶無量矣。</p>
</div></div>
<p class='juan'>鼎湖山木人居在犙禪師剩稿卷二</p>
<div class='div-w'>
<p class='h1'>音釋</p>
<div class='div-note'>諛<p style="margin-left:1em"><span class='note-inline'>(音于諂諛)</span>。</p>
黐<p style="margin-left:1em"><span class='note-inline'>(音癡。膠黏鳥獸)</span>。</p>
餿<p style="margin-left:1em"><span class='note-inline'>(同餿。音搜。飯壞也)</span>。</p>
犍稚<p style="margin-left:1em"><span class='note-inline'>(稚。訛作椎。凡木石銅鐵。打能鳴者名曰犍稚)</span>。</p>
僑<p style="margin-left:1em"><span class='note-inline'>(音橋。旅寓之居)</span>。</p>
捱<p style="margin-left:1em"><span class='note-inline'>(音涯。延捱。又拒也)</span>。</p>
拶<p style="margin-left:1em"><span class='note-inline'>(音贊入聲。逼拶也)</span>。</p>
挨<p style="margin-left:1em"><span class='note-inline'>(音矮平聲。推也)</span>。</p>
三毒<p style="margin-left:1em"><span class='note-inline'>(貪瞋癡)</span>。</p>
三途<p style="margin-left:1em"><span class='note-inline'>(畜生。餓鬼。地獄)</span>。</p>
涅槃<p style="margin-left:1em"><span class='note-inline'>(此云圓寂。如來萬德<span class='corr'>已</span>備。名圓。諸障永盡。名寂)</span>。</p>
木叉<p style="margin-left:1em"><span class='note-inline'>(梵語具云波羅提木叉。此云保解脫。即戒也。謂保任持戒者。解脫生死也。今人謂持戒為執著。是則。不執著。生死不得解脫也。豈不見古知識午後過訪。惟煎橘皮湯款敘。何曾別設飲食。又宋楊億。清規序云。齋粥二時均遍。表法食雙運也。是知古之叢林。無一不遵佛戒律也)</span>。</p>
訝<p style="margin-left:1em"><span class='note-inline'>(牙去聲疑怪也)</span>。</p>
四百四峰<p style="margin-left:1em"><span class='note-inline'>(身之地水火風四大。一大有百一病生。四大共有四百四病也)</span>。</p>
<span class='corr'>闖</span><p style="margin-left:1em"><span class='note-inline'>(或作覘。窺覘也)</span>。</p>
覷<p style="margin-left:1em"><span class='note-inline'>(音娶。伺視)</span>。</p>
倘<p style="margin-left:1em"><span class='note-inline'>(應作儻。今隨俗作倘)</span>。</p>
伶俐<p style="margin-left:1em"><span class='note-inline'>(應作靈利。今隨俗作伶俐。使易曉)</span>。</p>
苐<p style="margin-left:1em"><span class='note-inline'>(應作第。今隨俗作苐)</span>。</p>
瞞<p style="margin-left:1em"><span class='note-inline'>(應作謾。音滿平聲。今隨俗作瞞)</span>。</p>
三業<p style="margin-left:1em"><span class='note-inline'>(身口意)</span>。</p>
六根<p style="margin-left:1em"><span class='note-inline'>(眼。耳。鼻。舌。身。意)</span>。</p>
六塵<p style="margin-left:1em"><span class='note-inline'>(色。聲。香。味。觸。法)</span>。</p>
分衛<p style="margin-left:1em"><span class='note-inline'>(即乞食也)</span>。</p>
六度<p style="margin-left:1em"><span class='note-inline'>(即六波羅蜜。一布施。二持戒。三忍辱。四精進。五釋定。六智慧。是為六波羅蜜。以自度度他。故云六度)</span>。</p>
八萬四千相<p style="margin-left:1em"><span class='note-inline'>(謂阿彌陀佛。身具八萬四千相好也)</span>。</p>
過午<p style="margin-left:1em"><span class='note-inline'>(正言過中午有八刻前四刻名時。後四刻名非時。不得噉嚼。律云。日過西一線。即名非時。凡出家受佛十戒。二百五十大戒。皆制不得非時噉嚼。今以食噉無時者自號宗門而以非時食噉為宗門。阿誰不會。但不敢逆佛違律耳。然宗門亦受佛二百五十戒。除其不受佛戒。即無犯戒罪也。雲棲大師竹窗二筆云越地安禪。夜作齋。其名曰放參飯。競為侈靡。勝於午齋相沿成習久矣。昔有尊宿聞鄰房僧午後作食不覺。泣下悲佛法之陵夷也。故僧禁過午食。況夜食耶。律言。人間碗缽作聲。餓鬼咽中起火。乃於漏深人靜。而砧几盤盂。音響徹其耳根。又煎煮烹炮馨香發其鼻識。忘慈悲之訓。恣口腹之欲。於心安乎。況持過午者。午後至明。不食纖物。我等晚有藥石。何不知足之甚。○藥石。謂八種果汁。及薑。椒蜜。石蜜也。唐。釋智燈恒持金剛般若。勤不知倦。貞元中遇疾。而死。弟子啟手猶熱。不即入木。經七日還穌。云。初見冥中若王者。以念經故。合掌降階。因問訊曰。更容上人十年在世。勉出生死。因問人間眾僧日中後。食薏苡仁為藥食。還是<span class='corr'>已</span>否。王曰。此大違本教。燈報云。律中有正非正開遮之條如何。王曰。此乃後人加之。非佛意也。遠近聞之。諸客僧至。乃至有中後不飲水者。智者睹此。自當警之)</span>。</p>
</div><p class="pre">　　　<span class='note-inline'>(弟子正雪等奉資敬刻<br/>　　剩稿一卷四恩總報六道咸資與諸有情<br/>　　　生極樂國<br/>　　　康熙癸亥孟夏吉旦識)</span></p>
<p class="pre">　　　<span class='note-inline'>(弟子等融等捐資奉刻<br/>　　剩稿第二卷不墮三途八難生死永離得<br/>　　　生極樂成等正覺<br/>　　　康熙癸亥孟秋吉旦識)</span></p>
</div>
</div><!-- end of div[@id='body'] -->
</body></html>