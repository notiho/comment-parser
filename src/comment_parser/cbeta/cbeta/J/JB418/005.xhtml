<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>晦嶽旭禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>晦岳旭禪師語錄卷第五</p><p class="byline">記室全本記錄</p>
<div class='div-other'><a id='mulu12' />
<p class='h1'>住京口大覺禪寺語錄</p><p>康熙戊寅歲十月二十三日入院。</p>
<p>山門師拈拄杖左邊一卓曰左通鐵甕右邊一卓曰右達毘陵中間一卓曰八字門開全提正令佛國魔宮一齊打正。</p>
<p>伽藍千古伽藍一朝長老我無你不來你無我不玅一片赤心高低共照。</p>
<p>韋馱示童真玅相作法社千城惟天勇健除邪輔正佛前佛之一字吾不喜聞今朝相見條令斬新拈香云入水見長人。</p>
<p>祖堂釋迦不說迦葉不聞所悟何心達磨不識曹溪不會所傳何法一隊馬額驢腮怎似證龜成鱉。</p>
<p>踞室掣開無鬚鎖未是衲僧本分吸盡西江水亦非當家種草殺佛殺祖罵雨呵風途路短販毒龍頭上截角猛虎項下解鈴痛與拄杖何故有大功者必重賞。</p>
<p>當日韓檀越設齋請上堂師至座前接帖云者個催命符子四月在浙中見得便覺頭痛六越月來差排不下今日無計可施只得將錯就錯雖然且聽維那敷宣宣畢師曰人生半百霜添鬢幾住叢林心<span class='corr'>已</span>休不省何緣來大覺拖泥帶水上高樓拽杖便陞拈香云此瓣香蘊盤古大化之始冠百王至治之功價重須彌恩溥沙界端為祝延今上皇帝聖躬萬歲萬萬歲欽願聖明超日月睿筭等天地此瓣香奉為鎮海將軍三路巡憲郡邑文武諸大尊官伏願善政日新恩承雨露嘉聲載道詔聽鹽梅此瓣香奉為合府紳衿士庶本寺請主街鄰伏願膺朝廷簡命作生民父母子孫奕葉福壽綿延此瓣香奉為諸剎知識本山耆舊伏願明大法眼超出二乘小見具正知解不餐野狐涎唾同欽般若共扶正宗乃于懷中拈出云此炷香威音王佛覷不見歷代祖師價難酬廿七年前碧雲深處得來近十六載浙西吳東三主名剎用不了底今朝鐵甕城南虎踞山畔第四回拈出供養初住廬山東林末住碧雲龍興先師山鐸大和尚從教炙地薰天<span class='corr'>斂</span>衣就座維那白椎畢師曰一微塵裏普現大千國土當頭坐斷天下衲僧乞命出格高流如何即得西堂鶴山問門庭施設英靈入格外深談作者知如何是賓師曰滿面塵埃氣象新曰獅王吼出無生旨座上香飄劫外春如何是主師曰氣噴風雷超彼此曰處處綠楊堪繫馬家家有路透長安如何是賓中賓師曰手攜竹杖問途程曰把斷要津無背向不同凡聖絕商量如何是主中主師曰倚天長劍逼人寒曰賓主<span class='corr'>已</span>蒙指示今日和尚離甘露赴大覺有何施設師曰有眼者見有耳者聞曰頭頭皆顯現無處不稱尊如何是普利人天句師曰當空懸<span class='corr'>杲</span>日曰陽春歌古調幾個是知音師曰少逢穿耳多遇刻舟曰豁開戶牖當軒者誰師震聲一喝山曰恁麼則地靈人傑於茲日大覺門風振古今師曰也要闍黎出隻手問孤明歷歷即不問未出方丈事如何師曰佛祖枉測曰文殊七佛之師因甚出女子定不得師曰天空月皎碧底光寒曰罔明初地菩薩為何出得師曰龍吟霧起虎嘯風生曰出與不出且置如何是定師曰山岳鎮靜而常動江河競注而不流曰恁麼則祝融峰頂香風拂大覺山前花雨飛師曰大好讚詠古仙後堂問東土大乘根器河北具眼廝兒列祖綱宗請師一展師曰放開捏聚隨豎拄杖曰須憑者個曰重逢嘉運再睹中興如何是中興底事師曰黃河三千年清一度曰萬斯年泉石生輝千五百住持仰賴師曰逢人但恁麼舉曰和尚今日新來大覺未審以何法驗人師曰袖裏金鎚當面擲曰莫是和尚為人處麼師曰須彌頂上望天亭曰好風來席上香飄劫外春師曰讚美之辭不厭多書記二輪問觀音菩薩買糊餅放下手來是饅頭雙手呈坐具云且道是饅頭是糊餅師曰你且唼汁看曰喚作饅頭則觸不喚作饅頭則背畢竟喚作甚麼師曰塞北雲橫野江南雨鎖津曰目前好景人皆仰水到瀟湘分外清師曰換卻時人雙眼睛西一侍者問車馬門前聲雜遝山川環拱翠屏開如何是大覺境師曰京峴鐵甕排東北鶴峰虎皁擁西南曰釋迦不在前彌勒不在後如何是境中人師曰眉毛罅裏驅雷電手握雲泥不露蹤曰向上一路千聖不傳如何是人境相融一句師曰龍向洞中啣雨出鳥從花裏帶香飛曰庭前松柏千年秀海上洪波萬古滔師曰源遠淵深知音有幾曰離名離相請師別通消息師曰非非想天砍額望無人能薦斷雙眉曰向上一路蒙師指爪牙全露意如何師曰狐狼遠避野犴潛蹤曰大覺山前懸杲日滹沱正派此真傳師曰瞻仰有分迺曰諸佛秘密藏團團無縫隙祖師心地印狀似鐵牛機金針劄不入鶻眼覷無門任有旋乾轉坤之作推山塞海之能到者裏猶是掉棒打月所以云向上一路千聖不傳學者勞形如猿捉影又曰汝欲求之得無累乎及其厭之又成大患古人恁麼道蓋是不得<span class='corr'>已</span>也山僧不惜口過向第二義門放開一線共汝商量昔我大覺世尊在正覺山前睹星悟道盡大地一切眾生蠢動含靈各證清淨法身萬象森羅齊放光明地搖六震今日新大覺赴現前檀護之請入院陞座祝聖之初天青日朗大地騰輝還有悟證者麼有則靈山一會儼然未散堪報不報之恩共助無為之化正恁麼時且扶豎宗乘建立法幢一句又作麼生良久曰拈起一枝無孔笛等閒吹出萬年歡復舉西天國王問波羅提尊者曰吾欲作佛不知何者是佛者曰見性是佛王曰師見性否者曰我見佛性王曰性在何處者曰性在作用王曰是何作用我今不見者曰今現作用王自不見王曰於我有否者曰王若作用無有不是王若不用體亦難見王曰若作用時幾處出現者曰若作用時出現有八王曰八處佛性當為我說者曰在胎為身處世名人在眼曰見在耳曰聞在鼻辨香在舌談論在手執捉在足運奔遍現俱該沙界收攝在一微塵識者知是佛性不識喚作精魂王聞其語即便大悟大慧和尚曰敢問法筵大眾且道西天國王悟得佛性耶悟得精魂耶若在八處悟得只是精魂若離八處喚甚麼作佛性師曰尊者被國王一拶只得七花八裂眉毛眼睛一齊落下西天國王受尊者熱瞞將無始以來生死根本認作佛性檢點將來二俱不了大小玅喜與麼批判不免打作兩橛山僧不是貶斥古人只要大家共知玅喜當時自謂大悟一十八遍小悟不知其數若悟處有大有小非精魂而何若離卻大小悟在甚處者裏下得一語親切便知西天國王悟底落處大眾於斯會得無邊剎境自他不隔于毫端十世古今始終不離于當念于斯不會新大覺與你道破以拂子揮一揮云白鶴下田千點雪黃鸝上樹一枝花維那結椎師下座。</p>
<p>晚參黑蟻腮邊鯤激三千頃之浪蟭螟眼裏鵬摶九萬里之雲石人駕無底鐵船棹洪波于虛空背上崑崙騎戴冠碧兔逐野馬于大海波中一一天真一一明玅衲僧家動輒口吞佛祖眼蓋乾坤還恁麼會麼於斯見得徹瓦解冰消倘或佇顧停思前途大有雪霜在。</p>
<p>托缽示眾三十年來住子胡二時粥飯氣力粗無事下山行一轉借問諸人會也無子胡恁麼道無地著心情一番提起處特地一沉吟檢點將來碩有凄清大覺則不然初住大覺月未足每朝一飯兩餐粥普請街坊行一轉莫教踏著往來路。</p>
<p>大禮節上堂六陰剝盡一陽生江北江南萬卉新鴻鶴山頭雲五色龍樓共祝聖明君。</p>
<p>除歲小參年窮歲盡霜寒風凜歲盡年窮雲淨天空直令拾得寒山滅跡掃蹤無本可據驀拈拄杖云向大覺拄杖子上高聲道三十日到了也汝等還道得一句恰好麼如無大覺拄杖子不免世諦流布卓一下曰椎鑼打鼓迎新歲設饌開樽送舊年復舉徑山南明和尚云前年年鼻孔無半邊去年年兩眼不能全今年年三十精骨獻青天我禪<span class='corr'>已</span>說了諸人作麼參師曰大小南明到臘月三十日做手腳不辦鼻孔眼睛不在面皮上三百六十骨節節節露出可憐生折合不得大覺則不然前年年水浸烏龜腳踏天去年年熨斗著油猛火煎今年年三腳黑牛仰面看本無佛法可說諸人甚處加參更若不會聽取一頌無地卓錐猶自可無錐可卓實堪憐蝸牛角上誇豪富海舶洋商任往還。</p>
<p>元旦上堂歲朝物物總皆新馬面牛頭賀大平兩個金剛齊拱手莫教埋沒祖師心還丹一顆高低遍溪谷巖巒盡是金。</p>
<p>新春上堂寒氣漸消春乍到鐵樹風前自放花鞭起泥牛耕大地破沙盆種三斤麻三斤麻搓條繩子縛煙霞須彌倒挂海門外盤石顛頭綻玉葩驀豎拄杖云大覺拄杖子當地忽抽芽。</p>
<p>二月旦示眾春到廿五朝閻浮二月一塞北與江南寒梅開石壁風和蘭蕙香雲煖筍新出樓閣門大開寥寥望無極者裏直下了得一管教平生萬事畢大眾且道如何是一土地騎牛月下行金剛著靴水上立。</p>
<p>祈晴值雪示眾九盡三朝雨家家食白米雨後一場雪熟豆又熟麥今朝正值百花生樹樹瓊葩開教徹陽春一曲少人和令人惆悵幾時歇好大眾莫憂結且待天晴紅日出。</p>
<p>涅槃日上堂梨花吐白雪之香柳線垂黃金之色皆是如來清淨寂滅之相鴻鶴峰巖巒峭峻撐雲出揚子江浩渺洪波動地流無非紫磨金色之身佛真玅體猶若虛空亙古今而無一絲可增遍十方而無一毫可滅今日則有明日則無切莫錯會若謂我佛有所涅槃總是諸人執著取相虛妄不實大眾要會取好。</p>
<p>丹徒鎮海潮寺監院遍吼上座懺罪設齋請上堂百千法門同歸方寸河沙玅德總在心源然心源湛寂廓爾圓常絕慮絕思無取無捨愚者不知妄自繫縛迷心取相隨想受生壅積成病淨名經云若不隨聲色動念不逐相貌生解自然無事去又曰逐物為邪卻物為上大凡出家學道先要把妄想滅盡妄想既滅雜念不起一切時一切處是非好惡都莫思量契心平等湛然了了如是則知心無相知心不壞知心無取捨知心無去住知心不可得知心無心即是佛心亦名解脫法身亦名般若智體亦名菩提玅道與麼見得徹無佛可求無道可學無福德可聚無罪業可除所以祖師云一切法有有不自有自心計作有一切法無無不自無自心計作無若人自見<span class='corr'>己</span>之法王即得解脫法王者即自<span class='corr'>己</span>真心也此個真心不屬陰陽造化世間一切境界籠罩不得繫級不得又何魔何病而可染著哉山僧與麼告報固是不得<span class='corr'>已</span>若實際裏地本無一法可說遍吼上座於此座下亦無一法可聞既無說無聞本來空寂既本來空寂且道將甚麼物懺悔又將甚麼物求解脫拈杖一卓曰還會麼一念不生全體露碧天雲淨月輪高石女腰邊裁兔角虛空背上刮龜毛。</p>
<p>示眾十五日<span class='corr'>已</span>前連旬雨滴石頭穿十五日<span class='corr'>已</span>後桃紅映日滿春路正當十五日牧童柳岸橫牛背短笛無腔信口吹狼藉許多西祖意不知誰解攜將歸攜將歸攤向街前人不識和煙搭上玉欄西。</p>
<p>遍吼上座求懺請上堂夫修道之士捨離于一切大凡世間非世間法語言文字非語言文字法音聲色相非音聲色相一一不得生染著念起愛樂心作執持想空而不空無而不無曠然廓然蕩蕩無際於斯會得無罪不懺無福不生只如罪滅福生如何受用良久云清風陣陣來何處吹得碧桃朵朵開。</p>
<p>天壽聖節上堂乘本願以示生踞金輪而御極高懸寶鑑措萬國以陶鈞密運靈樞攝大千而布政今日恭逢天壽聖誕龜龍鱗鳳一時現瑞賢愚貴賤其慶嘉辰秪如仰祝堯齡一句作麼生道驀豎拄杖曰蟠桃今日花初放泰岳松生萬歲枝。</p>
<p>示眾今朝四月一處處花狼藉紫燕語梁嬌黃鶯歌柳碧薰風自南來衲僧得消息且道是甚麼消息晝長人倦時忽被蠟蚤咬背手摸得著開手不見了。</p>
<p>佛誕日上堂今朝四月八我佛降生日九龍沐真軀金蓮承寶足分手指天地運行周七步舉目顧四方大作獅子吼後來雲門道我當時若見一棒打殺與狗子喫貴圖天下太平師曰雲門大師可謂牙根插天舌頭覆地殊不知事因叮囑起展轉見淆訛頌曰可怪雲門老賊精一杯鴆酒卻傷身而今流毒天涯遍馬額驢腮也逞能。</p>
<p>普震上座懺罪請上堂心生則種種法生心滅則種種法滅心逐法為邪法從心為正故曰心若不異萬法一如如如之體了了常知若也妄生穿鑿迷倒之盛若也一念不生十方坐斷恁麼薦得一切罪福皆如夢幻還薦得麼揮拂子云真玉泥中異黃金不博沙復舉三祖為居士時問二祖曰弟子身纏風恙請師懺罪師曰刺腦入膠盆二祖曰將罪來與汝懺師曰撩鉤撻索三祖良久云覓罪性了不可得師曰家貧猶自可路貧愁殺人二祖曰與汝懺罪竟宜依佛法僧住師曰昔日少林落節今朝者裏拔本三祖曰今見和尚<span class='corr'>已</span>知是僧未審何名佛法師曰隨邪逐惡二祖曰是心是佛是心是法法佛無二僧寶亦然師曰熟睡饒寱語三祖曰今日始知罪性不在內不在外不在中間如其心焉佛法無二師曰秤鎚落井二祖器之師曰大似證龜作鱉山僧當日若在見者兩個漢恁麼道好與縛作一團深掘一坑埋卻何故免使後人向覓罪覓心了不可得處作活計大眾還與麼會麼更聽頌出覓無罪性懺無方雲淨天空月轉廊冰壺擊碎潭無影太液池翻琥珀漿。</p>
<p>眾請甘露結制上堂結為解之因解為結之果解結互相承果因元不錯前年北固夏有結有解去年夏嘉禾無解無結今年三處度夏甘露將期六載若為結卻山僧即欲退隱巖竇恐不能為諸人解卻若不結就諸人一夏空過且道結即是不結即是良久曰結與不結總在山僧解與不解悉聽首座。</p>
<p>正黃旗高日昇薦考請對靈小參真性心地藏本無向背虛假不實體妄有去來捨身與受身認影迷途出生而入死虛受輪轉只者個靈靈不昧了了常知直如秋月臨空清光遍界正恁麼時如何是得運高公脫死超生的句揮拂子云真常清淨界逍遙何處蹤。</p>
</div>
<div class='div-other'><a id='mulu13' />
<p class='h1'>住勝果禪寺語錄</p><p>康熙戊寅歲十二月二十日入院。</p>
<p>山門師以杖一畫曰前排鐵甕後擁鴻鶴大啟重門天高地闊拽杖入云步步踏開彌勒樓閣。</p>
<p>彌勒十字街頭等個人今朝者裏剛逢著大開口了笑呵呵天上人間無兩個。</p>
<p>韋馱最後樓至佛此處現全身曾受靈山記黨理莫黨親。</p>
<p>佛前昔日靈山今朝勝果一會儼然是個甚麼。</p>
<p>據室釋迦掩室特地淆訛淨名杜口鬼家活計少林斷臂安心好不丈夫黃梅夜半傳衣殃累不<span class='corr'>已</span>行棒行喝抱贓叫屈奪食軀耕狐假虎威開金鎖撞玉鐘也是當門栽棘恁麼漢入我門來頂門更下一錐須知新勝果過犯彌天。</p>
<p>當日眾紳士請上堂拈香祝　聖畢復拈云此瓣香不可聞不可說自不丈夫落他綣繢到如今悔之不及第五回拈出供養先龍興薰天炙地直教他鼻孔缺腦門裂便就座問答不錄乃曰大人具大機收來放去掣電驅雷大智得大用殺活臨時七擒八縱早離大覺足尖迸出玄中要今到勝果棒頭點出境中人吼獅子音野狐腦裂撾塗毒鼓魔外魂銷直得枯木龍吟幽巖虎嘯鴨腳樹頭懸寶月全彰古佛家風運漕河畔掛雲幢揭示祖師心印船來底陸來底總教飽餐南去底北去底一任取足且道神通玅用還是法爾如然卓杖一下曰絲綸在手隨收放好看金鱗上直鉤復舉南泉和尚初住院知事頭首請歸方丈僧問師歸丈室將何指示于人泉曰昨夜三更失卻牛天明起來失卻火師曰南泉秪解信口道家私總被他人看破了也山僧要且不爾也無牛可失亦不失卻火或問師歸丈室將何指示于人向他道兵隨印轉將逐符行。</p>
<p>當晚小參舉文殊大士三處度夏一月長者家一月魔宮一月<span class='corr'>婬</span>妨末後歸世尊會裏解制迦葉欲白椎擯出乃見百千萬億文殊世尊曰你擬擯那個文殊迦葉盡其神力椎不能舉圓悟和尚曰可惜放過當日待世尊與麼道便好一椎看他如何合煞師曰也是賊過後張弓山僧數載住甘露今夏在浙中博菴十月住大覺臘月來勝果且道與文殊三處度夏同耶別耶若謂同相去二千七百餘年文殊自文殊山僧自山僧若云別山僧今年歷住三處似不較異大眾者裏道得一句恰好管教步步踏著祖翁田地不妨隨處建立法幢任緣化導更聽頌出閬苑蓬瀛備昔遊歸來仍醉管絃樓傍觀有理難伸雪柳巷花街得自由。</p>
<p>元旦上堂昨日大覺送舊歲今朝勝果接新年送去迎來無彼此幾家愁也幾家歡豎起拄杖曰只者木上座今年三處度歲人事總要周備山前土地忙倒走殺三千羯帝直得磨笄山軒渠大笑驚起下方城郭拜倒在地勝果夜夢不祥以杖作書字勢云書門大吉。</p>
<p>元宵上堂一燈正明內外洞徹千燈互照遍界光騰輝兮煌兮覺悟猶迷皎兮潔兮似是還非觀之則光明廓達握之則儀表希微無明生也馬走千山而不輟煩惱息也猿停捉影之驅馳三世諸佛歷代祖師總在燈光裏行住坐臥無量劫來賞玩不<span class='corr'>已</span>勝果今日當斯雪晴月冷之際又怎敢被蓋囊藏拈拂子畫[○@∴]相云還見麼瑩瑩洞括無偏正世上何人看得親正黃旗拖沙哈哈番李良棟護法并甘露各房耆舊及新河眾居士請住珠林寶閣辭眾上堂冰稜上走馬劍刃上翻身涉奇行險全無憑據晴空裏閃電白日下挑燈聰智之士目擊心非與麼顛蹶豈謂良謀今幸叢林得人深遂養拙之志更聽一偈五住名藍十八春六年京口頗艱辛匡宗有愧輸前哲處世無才懶乞鄰老我幻軀霜刺鬢慚荒道業病魔身幸從卑願棲巖竇飲霧餐松鶴鹿親。</p>
<p>師退靜甘露珠林寶閣遍吼上座求懺開示請陞座真心無相罪福何由造作至道無形生死本無建立恁麼會得罪業不懺而自除死生不離而自了昔世尊會下有五百比丘得四禪定具五神通未得法忍各各自見往昔殺父害母及諸重罪於自心中各各懷疑于甚深法不能證入於是文殊承佛神力手執利劍持逼如來世尊謂文殊曰住住不應作逆勿得害吾吾必被害為善被害文殊師利從本以來無有我人於自心內見有我人自心起時吾必被害即名為害於是五百比丘自見本心如夢如幻如夢幻中見無我人乃至能生所生父母於是異口同聲讚歎曰文殊大智師深達法源底自手握利劍持逼如來身如劍佛亦爾一相無有二無相無所生是中云何殺師曰世尊被文殊持劍相逼直得三百六十骨節八萬四千毛孔一齊拋下若非五百比丘見義勇為假饒文殊有拔山之能怎見掃蹤滅跡檢點將來好各與三十拄杖僧問茲蒙和尚懺悔開示罪業向甚麼處去師曰阿鼻大地獄曰恁麼是懺悔耶師曰猛火著油煎傍有僧曰和尚為汝得與麼徹師打曰者就是多觜夜叉曰和尚也須防著好師曰近前來向你道僧近前師驀面唾。</p>
</div>
</div><!-- end of div[@id='body'] -->
</body></html>