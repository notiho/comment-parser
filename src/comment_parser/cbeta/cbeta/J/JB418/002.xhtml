<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>晦嶽旭禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>晦岳旭禪師語錄卷第二</p><p class="byline">侍者全琳記錄</p>
<div class='div-other'><a id='mulu6' />
<p class='h1'>住三塔龍淵海會景德禪寺語錄</p><p>康熙<span class='corr'>己</span>巳十月十六日入院。</p>
<p>山門古人道無量神通百千三昧皆從此出山僧即不然河沙諸佛百萬人天皆從此入以何為驗喝一喝。</p>
<p>彌勒坦腹當軒笑等阿誰我若不來阿誰識你。</p>
<p>韋馱爾秉靈山記莂我受檀那公請肝膽莫相違主賓須正令。</p>
<p>佛殿洞山麻三斤雲門乾屎橛檢點將來著甚死急二手齊拈香云一炷黃檀一炷紫柏合掌云冤屈冤屈。</p>
<p>伽藍祠法社干城叢林蠱幹神威肅肅赤心片片新長老雖則宿債難逃也要你共出隻手何故汗馬無人識重論蓋代功。</p>
<p>祖師堂者一隊漢口不關風鼻孔又缺世間多少癡男女無端受你誑嚇山僧今日不幸也打入者邪魔窟宅。</p>
<p>千華臺具三十二相現百千手眼遍剎遍塵無在不在即今相見一句作麼生道禮拜云聞性圓通週法界全賓全主絕遮欄。</p>
<p>踞室橫按拄杖云踞毘耶室行摩竭令橫按莫邪衲僧乞命倘有個不怕死的單刀直入如何接待以杖一卓云若是猛虎能插翅金剛圈子透還難。</p>
<p>當日學憲錢容山明經李蛟門暨眾紳衿設齋請上堂師拈疏示眾云字字珠回玉轉擲地金聲言言見諦超宗耀天光彩靈山付囑總在裏許若欲四眾普聞卻請表白敷宣宣畢師指法座云向毘盧頂[寧*頁]上行個個誇能逞伎來刀山劍樹裏坐孰敢橫身直入恁麼會得半句猶閒更或躊躇山僧謾諸人去也便陞座拈香云此一瓣香動也雲興雨作靜也海晏河清爇向爐中端為祝延今上皇帝聖躬萬歲伏願聖明超日月睿筭等乾坤八表昇平萬邦歸化此一瓣香願力弘深功高百代奉為滿朝文武本省本府本邑諸位尊官伏願祿位高遷壽基鞏固此一瓣香受靈山之付囑持寶印以摧邪奉為現前請主合郡紳士伏願扶法社于末運力挽頹風悟般若之正因妙明真智此一瓣香道根深植本誓不違奉為諸山知識本寺耆舊伏願共遵如來教敕同明列祖心宗此一瓣香通天作用跨海神機飯雲水于干戈隊裏建法幢于荊棘叢中供養本寺中興先法伯主峰大和尚伏願世世為招提標格在在闡教外真宗不忘弘誓擁護法幢於懷中拈出香云大眾還知落處麼惡過塗毒烈勝砒鴆十八年前龍興會裏被個沒意智的輕輕一拶瓦解冰消本擬填溝塞壑事不獲<span class='corr'>已</span>將錯就錯第二回拈出供養先師山鐸和尚斂衣就座亙思維那白椎畢師曰架千鈞弩殺活全彰提正法眼魔佛俱喪不用如何若何莫有共相激揚者麼紫淵問範蠡湖頭纔啟網又向龍淵把釣竿時如何師曰不是金鱗枉上鉤曰一句無私超彼此還將何法報君恩師曰天高群象正海闊百川潮曰今日車蓋臨筵緇素雲集未審有何法施師曰無一法與人曰恁麼則禮謝去也師曰放汝三十棒問雲淨月明風行草偃力挽頹風普利四眾如何是普利的句師曰杲日麗天清風匝地曰魚龍總藉弘波力萬象同瞻慧日光師曰讚歎有分問七載金明施法化今朝景德振綱宗未審同耶別耶師曰分身兩處看曰與麼則龍行雲起虎嘯風生師曰何處不稱尊云有意氣時添意氣不風流處也風流師曰且禮拜著迺曰真機獨露大用現前滿目清輝古今通徹盡十方世界是真實人總無邊香水海是解脫道只在當人猛省可以得大自在故釋迦老子以此出世度生達磨大師以此直指人心見性成佛天下知識以此解黏去縛秪今車蓋臨筵群賢畢集請山僧舉揚個事爭敢囊藏被蓋其有諸佛說不到處諸祖提不起處今日一齊揭露拈拄杖召眾曰見麼卓一卓曰聞麼若也聞見分明撥開向上一竅千聖齊立下風故曰我為法王於法自在且入院陞座一句又作麼生秪將補袞調羹手撥轉如來正法輪復舉達磨見梁王因緣畢師曰達磨來東土將一丸毒藥要斷人命根若非武帝見機幾被所中諸人喫茶喫飯切須檢點驀以杖召眾眾舉首師曰中也復頌曰玉兔懷胎下紫微人間不識便稱奇等閒躍過蒼龍窟動地腥風徹四維維那復白椎師下座。</p>
<p>當晚小參曹溪門下法久弊生理事偏執是非顛倒畫蛇必添足畫虎定成狗以虛為實言行舛謬謗毘尼是小乘闢禪定為魔樣法門至此漸見傾危今山僧入院之初與諸兄弟少集片時略呈鄙陋不得妄生穿鑿別尋知解直須永絕淆訛萬機寢削恁麼會去如龍得水似虎靠山猶較些子召眾云雪後始知松柏操事難方見丈夫心。</p>
<p>請兩序上堂立宗綱輔法社要假其人吹無孔笛彈沒弦琴全憑作者三塔者裏斑斑龍象濟濟麟鷟雖則量才補職務在進退有儀奮那吒八臂現大悲千手賊來須打客來須顧則祖席重光法門有賴拍禪床云若要祖燈真不墜大家扶起破沙盆。</p>
<p>開鐘板拈槌示眾云施佛祖鉗錘作人天號令波旬聞之膽喪象王聽以嚬呻且衲僧分上如何取則驀擊板云一擊髑髏成粉碎逼塞乾坤沒古今。</p>
<p>肅眾小參光陰瞬息人生幾何轉眼便是來生直下萬勿錯過衲僧家出一叢林入一保社本為尋師擇友了明大事若圖飽食煖衣何處不可諸人既不嫌此間淡薄又不厭山僧鄙陋在此同居務要戒行精嚴律身辦道毋習外緣打哄過日虛棄時光一朝四大敗壞神識無主你平生所作業因一時現前萬苦逼身無處可避到與麼時悔無所及。</p>
<p>除夕小參今夕是除歲一年事<span class='corr'>已</span>畢東村張大化紙錢西舍廖鬍吹觱栗諸方槌鑼擊鼓談玄說玅有的道一年將盡夜萬里未歸人有的道太盡三十日小盡二十九有的道烹露地白牛與諸人分歲有的道爆竹一聲送臘梅花幾點迎春龍淵者裏無春可迎無臘可送也不烹露地白牛也不說大盡小盡也無萬里未歸客也不打鼓談玄玅止有三件事與諸人說破一喫茶不得濕舌頭二喫果不得動牙齒三猜拳不得撒手呼盧恁麼會不妨奴呼釋迦婢喚彌勒若不會三十日來有個漢與你打筭在。</p>
<p>晚參心不是佛造作即乖智不是道用修還錯從上佛祖說心性判古今大似白晝挑燈龍淵者裏不是盡法無民蓋為諸人千里尋師不遇明眼終成廢器入我門的直須吐盡野狐涎脫<span class='corr'>卻</span>骨臭衫換骨洗腸始得若不爾者閻羅大王不怕多知多解。</p>
<p>小參眾纔禮拜師曰又要畫蛇添足作麼便歸方丈佛涅槃日上堂三塔凌雲勢逼青霄回雁跡千華聳漢高標競麗出龍淵桃花陌上檇李枝香飛白雪鴛湖堤邊細柳梢葉吐黃金如來紫磨金色身獨露堂堂無隱覆阿難悲泣波旬歡喜出格丈夫別有襟懷景德當時若在波旬與阿難釋迦老子各與三十拄杖何故不合以生滅之見而欺侮後人雖然景德恁麼道亦合喫三十拄杖眾中還有下得手底麼良久云最喜無心花裏鳥閒來終日儘情啼。</p>
<p>上堂鵲噪枝頭魚行水底片片雲生徼外行行鷺起沙汀鴛鴦湖裏款乃數聲白苧村邊征帆幾葉田家麥熟登場鄰婦蠶眠摘繭寒山拾得無端起佛見法見貶向二鐵圍山莫有相救者麼卓杖云常恨春歸無覓處不知轉入此中來。</p>
<p>上堂森羅萬象日夜浩浩地廣談般若三世佛祖一齊立地聽諸人信得沒麼信得沒與佛祖同參否則是汝自生障隔山僧無計可施秪得袖手旁觀。</p>
<p>小參舉溈山問僧汝會甚麼曰會卜山拈起拂子云者個六十四卦那卦收僧無語山曰適來大壯今是明夷師曰三百八十四爻合為六十四卦看來爻象分明明夷變作大壯文王周公孔子一齊占卜不上不入河圖洛書豈用蓍錢疊象。</p>
<p>小參舉六祖因僧問黃梅意旨甚麼人得祖云會佛法人得云和尚還得麼祖云不得云和尚為甚麼不得祖云我不會佛法玅喜云還見祖師麼若也不見徑山與你指出芭蕉蕉芭有葉無又忽然一陣狂風起恰似東京大相國寺裏三十六院東廊下壁角頭土和尚破袈裟畢竟如何歸堂喫茶師曰徑山與麼道<span class='corr'>佳</span>作仁可知禮也諸人會麼龍淵更為你註腳庭前一古柏清明遭雷折枝葉盡塗地中心紅似血路行人望之虛空釘個橛夜來月上三更時影入螺窗墨漆黑怎似棒打青天蛟龍出穴。</p>
<p>小參舉僧問長沙南泉遷化向甚麼處去沙云東家作驢西家作馬僧云未審意旨如何沙云要騎便騎要下便下玅喜云今日或有人問圓悟老人遷化向甚麼處去即向他道入阿鼻大地獄去未審意旨如何飲洋銅汁吞熱鐵丸或問還救得也無云救不得為甚麼救不得是者老漢家常茶飯師曰忤逆兒孫須是長沙玅喜酬恩報德曲盡禮儀可謂深達水源木本之道龍淵則不然今日或有問山鐸老人遷化向甚麼處去向他道不是靈鷲峰頂便是兜率陀天未審意旨如何說法猶如釋迦慈悲彷彿彌勒或問還來世間化度否云一航普濟群生類天上人間未肯休大眾且道長沙玅喜抑底是山僧讚底是者裏分疏得出天堂地獄一任橫行佛界魔宮遊戲自在東林和尚忌日拈香者個和尚生平無狀一味虎行狼心到處惹人怨謗龍淵曾遭一踏至今忿忿難忘驀拈袈裟角云常看遊子衣中線幾番提起惱人腸。</p>
<p>示眾舉斷橋和尚臨終集眾入室作書辭諸山及魏國公公餽藥不受又遣人問曰和尚生在天台因甚死在淨慈橋曰日出東方夜落西書偈而化師曰淨慈恁麼答話未免俗官看破。</p>
<p>示眾舉方山和尚凡有僧入室即豎拂子曰是甚麼僧擬議直打出二十年少有契其機者大石雲曰秪如師僧家識得拂子又作麼生良久彈指一下師曰識得拂子買草鞋行腳。</p>
<p>金明介師翁忌日拈香踞獅窟哮吼吒沙壁立萬仞開天封光明灼大迥脫羅籠天下金明一時咸仰茲九月二十三日小孫旭又如何即是插香奠茶云三奠龍淵水一爇紫檀香三塔齊稽首千華靄翠長。</p>
<p>達磨大師忌上香觀震旦有大乘氣象無端栽棘刺航海來東土牽枝引蔓長直指人心見性成佛殃禍及平民者老漢畜心不善招得五番中毒正所謂有心害人而被人害自料不能敵脫隻履而西歸卻遇宋雲捉敗龍淵不是發宣人短特要諸人勿蹈他故轍何也寧為亂世英雄莫做太平奸賊。</p>
<p>上堂僧出叉手立師曰是誰使汝顛倒僧低頭視師曰者老漢項上鐵枷也不知師便下座。</p>
<p>上堂三塔者裏孤高清冽目視雲霄有時道有也纖塵不立有時道無也萬象崢嶸有時道不有而有也似一滴含夫巨壑有時道有而不有也如須彌納於芥孔恁麼會得略較些子。</p>
<p>結制上堂僧舉僧問趙州狗子還有佛性也無州云無此意如何師曰爛泥裏有刺曰蠢動含靈皆有佛性因甚狗子卻無師曰黃河三千年一度清曰趙州道為伊有業識在聻師曰須向他語脈裏討曰又僧問狗子還有佛性也無州云有又作麼生師曰鯨吞海水盡露出珊瑚枝曰既有因甚入者皮袋裏師曰汝還識狗子麼曰趙州道知而故犯聻師曰合眼跳黃河僧作禮曰幸逢師指示從今更不疑師曰如何是你不疑處曰有無俱不立師曰猶在趙州綣繢裏僧便喝師曰更添一重問釋迦出世為一大事因緣和尚出世所為何事師曰鞭龜上竹竿僧一喝師便棒僧又喝師直打退乃曰一句當陽覿面提全賓全主顯真機雙收雙放無先後逸格超宗當下施者裏薦得權實雙行照用無礙一切臨時不滯方所有時舉一明三有時三中顯一有時有語中無語有時無語中有語所以云大凡演唱宗乘一句中須具三元門一元中須具三要路諸兄弟且作麼生會卓杖云軟如生鐵硬如綿三眼摩醯覷不全離名離相無終始那許時流辯正偏。</p>
<p>小參舉趙州因僧問如何是祖師西來意州曰庭前柏樹子曰和尚莫將境示人州曰我不將境示人曰如何是祖師西來意州曰庭前柏樹子師曰庭前柏樹子個個逞唇觜不向枝上覓便尋枯椿底三生六十劫正如春夢裏堪笑老趙州平地風波起令彼陸沉客盡作摸壁鬼。</p>
<p>臨清大悲寺玅雲法叔和尚請上堂機旭來景德人事了獨坐千華臺畔思惟如是事三百六十日欲覓起處了不可得今日法叔和尚命我於不可得中現身與諸人說此秘密法門然未出方丈<span class='corr'>已</span>與諸人道破了也諸人未出僧堂已薦取了也倘有不會我乘法叔威神向第二義門謾你諸人去拈拂子一揮云剪四瀆之水裁五嶽之雲雕荊山之玉研赤水之珠將洞山麻三斤縛住以秘魔杈叉放三塔尖頭把鹽官扇子扇著雲門乾矢橛娑竭龍宮火發燒殺赤縣八萬四千家驚起無數風神火神水神地神共力相助調鼎和羹悉成醍醐上味景德款款的向三塔灣兜裹拈來攤向諸人面前船來陸來一任橫咬豎嚼搆得的永除饑瘡之患放曠自由搆不得的急須搆取免致作賤人若是出格道流另行款待以拂子召眾云還會麼設不會山僧面目現在若有個不受人瞞的我試問你秪如普化道來日大悲院裏有齋日道天台山羅漢幾個不赴請眾無對師指露柱曰賴有者漢證明。</p>
<p>龍興和尚忌拈香年年九月十五頓覺大地震動插香云記得碧雲山裏曾遭踏背脊如今又不痛顧視左右云還知者老漢利害處麼以手掩鼻云吽吽。</p>
<p>佛成道日上堂拈杖云只者個本自無迷悟從何立非聲非色何見何聞釋迦老子誑惑不少於二千七百年前捏出一個卦文賺卻無數英雄東卜西卜到今日雖則爻象分明直是有凶無吉何也熒惑臨宮殃禍重重驀卓拄杖云幸有水德星化解然則如是且道釋迦老子當時見的星在那一爻上看乃扣齒三下云千靈萬靈不順人情。</p>
<p>挂歷代祖幀拈香者隊老古錐頭頭相似面面相親將達磨一宗以訛傳訛如盲摸象各說異端致令後代兒孫依模畫樣漸見烏焉成馬龍淵恁麼道且以何為證良久云曾記王二郎二十年前親在他屋裏西北角落頭過來喝一喝便燒香。</p>
<p>除夕小參景德今夜分歲無可管待諸人若烹北禪牛太煞傷慈若燒法昌火浪費常住若炊黍米飯恐鄰僧興歎若唱村田樂有犯毘尼且如何即是者裏著得一隻眼慶快平生得大自在又云常住三百六十畝僧田出帳收租納稅了到臘月三十日倉庫無顆粒之餘拍雙空手送殘年山僧與麼道只得一半且那一半在什處卓杖一下云來朝更有新條在惱亂春風卒未休。</p>
<p>元旦上堂卓拄杖云新年頭行新令萬象森羅齊乞命釋迦彌勒暗吞聲文殊普賢偷眼聽惟我龍淵一眾必恭而必敬驀豎拄杖云拄杖子[跳-兆+孛]跳上三十三天向東海龍王鼻孔裏翻身透過七金山走遍四天下仍歸本處向諸人道將謂紫微攝政卻是太歲臨宮卓一卓。</p>
<p>立春上堂東皇施正令寒巖枯木花柳岸垂金線汀洲湧碧沙煦日融融兮鋪大地之錦繡和風蕩蕩兮燦遍界之文章飄緲白雲縱觀寫出飛禽跡優游漁唱等閒驚起臥龍吟有情公子逐野馬於長途無心道人駕白牛於寶所寒山子寒山子惺惺寂寂寂寂惺惺相攜把手訴衷腸底事分明絕比量不知春色無高下返怪花枝有短長。</p>
<p>解制上堂盡十方是個大圓覺海無內無外何解何結結也在裏許解也在裏許山僧一向孤迥迥灑落落來者不用錐去者不用鉤一任朝摝魚蜆暮宿古廟醉李亭畔看梅花吐白雪之香煙雨樓前聽桂櫂泛碧波之浪南天台北五臺從教眠雲步月東蓬萊西太華何妨玩水觀山雖然如是布袋頭依舊在山僧手裏驀喚侍者者應諾師曰看腳爐裏有火麼遂起身云盡道季冬極冷不覺孟春猶寒。</p>
<p>燈節晚參十五日已前雪覆千山十五日已後雲散長空正當十五日月到天心風來水面與麼時直得石女雲中高拍板木人海底細吹笙燈籠跨鶴繞南斗露柱騎牛舞北辰不是神通玅用亦非法爾如然我見燈明佛本光瑞如此。</p>
<p>佛涅槃上堂生無來處死無去處釋迦老子向甚麼處去莫教休去歇去麼斷絕往來麼杳無消息麼龍淵今日直得口挂壁上又怎怪得諸人驀豎拄杖曰釋迦老子來也諸人還見麼擲下云丈六金身紫磨色年年記取是今日。</p>
<p>天台護國夢颿和尚至上堂大道虛曠絕彼絕此聖智圓通無內無外天地難況其遠日月莫方其明了無形相之可窺何有古今之能間恁麼時將五位入三玄內拈人境來賓主上亦不剩一絲亦不減一毫上下并四維無有偏正回互然則如是有一句子不從迷悟得不向聖凡求且道在甚麼處設使週遮卻請護國和尚與你道破。</p>
<p>李廣植廣桓昆玉薦嚴明經真寄居士請小參生為死之因死為生之果因果甚分明去來無拘縛真寄道翁幼探洙泗之道晚明少室之宗氣度超然胸懷灑落欽聞德音遍布鴻略超倫叢林賴以匡扶法門藉以振興忽云老宿相邀不期半路抽身莫是龍華曾有約內院同敲太古音麼震聲一喝云月恒庭際月皎皎滿目光輝意儼然<span class='note-inline'>(居士自謂攖寧和尚相邀預定日期請諸山知識至舍念佛說偈而逝)</span>。</p>
<p>雨霽示眾雨歇天晴日出風來水面紋生陌上桃花露出靈雲面目圃後翠竹張開多福舌根梨花飛白雪細點苔階鋪蜀錦榆莢吐金錢撒入螺窗噴海珠驛路兒童摘楊花而搓玉彈湖邊漁叟垂香餌以釣金鱗頭頭顯佛祖真宗處處彰普賢境界山僧拄杖忍俊不禁向青雲裏打個筋斗卻來與諸人露個消息卓一下云六宇陰霾都掃卻頂門迸出一輪紅。</p>
<p>端節上堂今朝五月五陌上鶯啼柳蠶眠剝繭時桑柘露拳肘村巷樂昇平歡歌載道路東舍趙三娘獨飲雄黃酒醉倒謝大叔赤腳騎艾虎等閒穿市過咬殺雲門普赤口白舌神忙忙鑽入土撞著地行鬼一擊忘前後拊掌云阿呵呵文殊與普賢拍拍成玅舞。</p>
<p>示眾舉法眼問永明云隔壁聞釵釧聲即名破戒現見金銀合雜朱紫駢闐是破戒是不破戒明云好個入路師曰若有個入路薰風自南來殿閣生微涼若無個入路花須連夜發莫待曉風吹卓拄杖曰直饒恁麼會堪作甚麼頌曰隔壁聞釵釧即名為破戒好一個入路於法觀自在。</p>
<p>上堂月生一萬象森羅眼睜赤月生二崑崙躍上扶桑樹月生三蝦蟆吞卻水中天拈拂子豎起云還有與龍淵拂子相見者麼良久云見之不取思之千里遂擲下。</p>
<p>示眾舉南泉問黃檗黃金為世界白銀為壁落是什麼人居處檗云是聖人居處泉云更有一人居何國土檗叉手而立泉云道不得何不問王老師檗卻問更有一人居何國土泉云可惜許師曰一人向虛空裏鑿窟寵一人看錮鏴著生鐵二俱總成戲劇山僧若作黃檗待問更有一人居何國土劈面便掌直饒南泉有滔天手眼也無摸索處頌曰黃金世界白銀粧古殿苔封坐未央更有一人何國住時流切忌錯商量。</p>
<p>上堂夏日熱夏日長薰風戶外來兩腋生微涼郭公鳴遠浦姑惡憩南塘蛙聲數數勝鼓吹夏蟲唧唧別宮商禪和子細思量眼中見色耳裏聞響切不得昧卻他古佛心王。</p>
<p>錢涵六居士薦室姚氏請小參一點靈明徹古今涅槃生死等埃塵者回親識娘生面遍界清風動地生豎拂子云者裏會得生本不生滅本不滅生滅一如真幻不二且姚安人即今在甚處安身立命咦一超直入菩提岸此土蓮邦任往還。</p>
<p>上堂今朝八月一湛湛秋光寂鴻雁北地來長空露遺跡萬木漸蕭疏五湖漾虛碧砧聲到耳邊般若波羅密。</p>
<p>示眾景德門牆八字開朝朝雲鶴去還來鴛鴦湖畔煙雨樓臺行到水迴路曲處幾人含笑幾人悲。</p>
<p>中秋晚參舉馬祖玩月因緣<span class='note-inline'>(頌曰)</span>等閒無事下階遊兩盞三盃興不休各把衷情都訴盡至今清怨滿山丘因事示眾舉永嘉大師云從他謗任他非把火燒天徒自疲我聞恰似飲甘露銷鎔頓入不思議觀惡言是功德此則成吾善知識不因訕謗起冤親何表無生慈忍力師曰永嘉大師恁麼道理上即得若是事上且緩緩著景德即不然知事少時煩惱少識人多處是非多。</p>
<p>師翁介老和尚忌日上堂慈威普振于閩越浩氣擴克乎大千踏碎佛祖頂[寧*頁]打開聖凡羈鎖豎正法眼邪魔無處藏身截斷淆訛真機流通遍界殃累兒孫不了禍及叢林何休以杖召眾要見師翁面目麼卓一下云秋風吹繡水落葉滿長安。</p>
<p>小參僧問祖意教意是同是別師曰驛西桃花紅塘南李花白曰和尚將境示人那師曰汝向甚處見山僧僧擬開口師打曰下坡不走快便難逢問如何是佛師曰仰面烏龜抱水游曰如何保任師曰臘月蓮花火裏開僧便喝師便打問師唱誰家曲宗風嗣阿誰師曰乘興攜笻登絕頂五雲足底起龍吟曰恁麼則龍興嫡子蠡水真孫師曰刳心剖腹人難會細剪春風遍界吹曰萬古碧潭月撈摝始因知師曰如何是你知的事曰看腳下師曰放汝三十棒乃舉臨濟垂問有一人論劫在途中不離家舍有一人離家舍不在途中阿那個合受人天供養師曰落霞與孤鶩齊飛秋水共長天一色。</p>
<p>初祖忌拈香少林面壁九年不會唐言蔥嶺獨自西歸泥齊腳背一語何之慚愧無地可笑神光不惜好手換他空棺隻履賺卻後代兒孫一個個蹄踏蹄嘴對觜。</p>
<p>結制上堂僧問文殊為七佛之師因甚出女子定不得師曰方木不逗圓孔曰下方罔明菩薩為甚卻出得師曰大似遠客還家曰如何是定師曰鐵橛釘虛空曰只如世尊為二大士與麼教敕還是赤心為人還是把定封疆師曰汝道山僧今日還是為眾結制為汝答話曰總在裏許師打曰儱侗不少乃曰包天地而無外入微塵而無內無內無外聖凡一源百億須彌世界細抹為塵於一塵量湧出無邊香水國土拈杖一卓曰百千三昧無量法門總在者裏恁麼會去結在解處解在結中莫有不從結解而來的麼以拄杖作釣勢曰不是金鱗枉上鉤復舉女子出定因緣師曰是定不是定井底鐵蛇照古鏡出得出不得三人證龜成個鱉古今多少被熱瞞三十烏藤猶未歇因甚如此仔細檢點一一出女子定不得還有出得女子定的麼喝一喝。</p>
<p>小參舉世尊見文殊在門外立乃曰文殊何不入門來殊曰我不見一法在門外何以教我入門師曰者則公案自古迄今無人判得蓋因情未盡耳過去<span class='corr'>已</span>過去未來尚未來正當龍淵主持此事諸人不得造次我有六十棒要打不平何故世尊不揀<span class='corr'>己</span>過尋察他非不合有門內門外見好與二十棒文殊不遵約束進退無禮不合生有法無法見好與二十棒還有二十棒山僧自領大眾且道過在甚麼處試指出看。</p>
<p>小參僧問如何是佛法大意師曰京口白菘味最<span class='corr'>佳</span>曰某志誠請問和尚莫戲論師曰不戲論曰如何是佛法大意師曰金陵旱芹白更美曰此非戲論耶師曰大眾證明僧佇思師打曰好惡也不識乃舉天親菩薩從彌勒內院而下無著問經稱人間四百年彼天為一晝夜彌勒於一時中成就五百億天子證無生法忍未審說甚麼法天親曰只說者個法師曰彌勒說的決不是天親傳的天親傳的決不是彌勒說的若道只說者個法直饒彌勒下生自救不了豈能成就五百億天子證無生法忍耶天親若果從彌勒內院而下待無著恁麼問劈脊便棒免致後來許多尊宿向者個法裏錯會。</p>
<p>羅又先文學薦考廣文子先空諸大士請對靈小參揮拂子云朔風凜冽逼人寒萬樹千林紅葉潸遍界黃沙成血淚仙人無足出雲端恭惟子翁空諸大士學綜古今實鴻儒之領袖心通內外誠後進之良規見介師翁於敬畏獲心印於蠡湖惟道惟德乃格乃馨豎拂子召眾曰看看在山僧拂子上放光動地光中說道來也恁麼去也恁麼恁麼中有不恁麼杲日當空月正圓鐵船海上快如梭諸人還會麼揮拂子曰出頭人世外坐斷五須彌一派天香遠瓊瑤吐紫芝。</p>
<p>小參舉世尊將諸聖往第六天說大集經敕他方此土人間天上一切獰惡鬼神悉皆集會受佛付囑擁護正法設有不赴者四天門王飛熱鐵輪追之令集既集<span class='corr'>已</span>各發弘誓擁護正法惟一魔王謂世尊曰瞿曇我待一切眾生成佛盡眾生界空無有眾生名字我乃發菩提心薦福懷云臨危不變真大丈夫諸仁者作麼生著得一轉語與黃面老子出氣尋常神通玅用智慧辯才到此總用不著盡大地人無不愛佛到者裏何者是佛何者是魔還有辯得出的麼良久云欲識魔麼開眼見明欲識佛麼合眼見暗魔之與佛以拄杖一時穿卻鼻孔師曰天衣老人錯下名言者魔王若是個臨危不變大丈夫即不隨熱鐵輪而來也況復云我待一切眾生成佛盡眾生界空無有眾生名字我乃發菩提心恁麼道早是把髻投衙據款納降了也何須更著一轉語與黃面老子出氣況世尊初云一切眾生具有如來智慧德相豈一魔王之不具哉且道魔之與佛還有辯得出的麼良久曰白鷺下田千點雪黃鸝上樹一枝花。</p>
<p>臘八上堂雪山六載苦難挨忽睹明星雙眼開依前不見自家鼻錯認牛頷作馬腮遞代兒孫渾不識且道不識個甚麼年年有個臘月八誰人能展兩莖眉除歲小參一歲盡今宵團圞相共語世事不干懷道人合如此有一物圓陀陀光爍爍拽之不來推之不去恰似洞庭山上一座石敲之聽以無聲撥之睹而無質不屬陰陽造化亦非天地生成日暴風吹曾無改易還有識得者麼倘或不知山僧為諸人指出乃拈果示眾曰呀原來是枚果子。</p>
<p>元旦上堂僧問如何是新年頭佛法師曰爆竹連天響鼓聲動地鳴曰恁麼會還當得麼師曰誰家簫管裏清韻透雲霄曰新年佛法蒙師指祝聖一句請師宣師曰日月光天德山河壯帝居問如何是龍淵境師曰三塔卓當門千花擁殿後曰如何是境中人師曰眉毛生眼上鬚邊耳搭腮曰如何是日用行履處師曰不善承迎世上人等閒無事招人怪曰如何是和尚為人處師曰棒打石人頭[石*暴][石*暴]論實事曰學人上來乞師一接師曰汝是行腳僧麼僧便喝師曰腳跟未點地在僧無對師打曰何不再喝迺曰三百六十日今朝最第一石塔拜倒露柱燈籠騎卻殿脊廚庫僧堂山門鐘樓藏閣齊聲慶賀新歲驀拈拄杖畫○相云日重光月重輪海不揚波中有聖人。</p>
<p>啟千佛懺期上堂僧問一花百億國一國一釋迦秪如三千諸佛未審居何國土師豎拂子曰在山僧拂子頭上曰未審說何法要師擊拂子三下曰為什學人不聞師曰因有執故曰學人離卻法執請師別道師曰未明三八九難話歲寒心乃曰過去諸如來斯門<span class='corr'>已</span>超出月落天空碧潭無影現在諸菩薩今各入圓明貪他一粒米失卻半年糧未來修學人當依如是法堂堂大道透長安何用當途栽荊棘豎起拂子曰三世諸佛向拂子頭上闡說無量玅義百千法門天上人間各證無生法忍亦各坐本世界廣宣玅法隨類度生諸人還信得及麼擲下拂子曰向下文長燈節示眾舉修山主云具足凡夫法凡夫不知具足聖人法聖人不會聖人若會即是凡夫凡夫若知即是聖人此語具一理二義若人辨得不妨於佛法中有個入處若辯不得莫道不疑師曰修山主恁麼道理上也著事上也著可惜落在凡聖坑裏出頭不得龍淵不與麼具足凡夫法凡夫即知具足聖人法聖人即會聖人若會不是凡夫凡夫若知不是聖人此語亦具一理二義直饒辨得於衲僧門下正好疑著若辯不得卻有個入處大眾山僧恁麼道與古人同耶別耶檢點得出與你一緉鞋。</p>
<p>上堂舉德山挾複子到溈山上法堂從東過西錯從西過東錯溈山默坐不顧錯德山云無無便下去錯復云也不得草草遂具威儀見溈山提起坐具云和尚錯溈山擬取拂子錯德山便喝錯當時背法堂著草鞋便去錯溈山至晚問首座適來新到在甚麼處貧兒思舊債首座云當時背卻法堂著草鞋便去恁麼那溈云還識此子麼<span class='corr'>已</span>後向孤峰頂上蟠結草菴呵佛罵祖去在面赤不如語直又曰作家相見縱奪可觀旌旗閃爍鋒芒各露二老有個不知處至今無人舉著且道什麼處是二老不知處若檢辨得出便會得龍淵者八錯若會得者八錯便會得<span class='corr'>已</span>後向孤峰頂上蟠結草菴呵佛罵祖的道理有麼良久曰你往西秦我之東魯。</p>
<p>小參舉真歇了云處處覓不得有一處不覓自得良久云賊身<span class='corr'>已</span>露徑山無幻祖云處處覓不得且道何處不是有一處不覓自得人無下賤下賤自生良久云甚處去也賊身<span class='corr'>已</span>露還我贓來真歇和尚只解閉門作活未知奪角衝關且道如何是奪角衝關的句卓拄杖云挑沙入水師曰真歇和尚道則太煞道只道得八成山僧則不然處處不覓自得有一處覓不得良久云無贓不問罪無幻老人道真歇和尚祗解閉門作活未知奪角衝關殊不知他一鏃破三關不費腕頭力只如挑沙入水你諸人向甚麼處會卓拄杖一下歸方丈。</p>
<p>小參舉雲門問值歲什處來歲云刈茅來門云刈得幾個祖師云三百個門云朝打三千暮打八百東家杓柄長西家杓柄短又作麼生歲無語門便打玅喜云直歲無語自有三百個祖師證明雲門令雖行要且棒頭無眼楚石云大小雲門卻被直歲勘破師曰打人還要親兄弟敵國須還父子兵大慧祖孫抑壓雲門扶持直歲看來不是好心何處是三百個祖師證明處那裏是直歲勘破處直歲無語合喫雲門棒什麼處是棒頭無眼處雖然面赤不如語直雲門不合道東家杓柄長西家杓柄短當與麼時問他三百個祖師在甚麼處自然瓦解冰消殊不知用盡自<span class='corr'>己</span>心笑破他人口。</p>
<p>上堂舉馬祖於書中作一○相師曰向虛空裏鑿窟寵道人送到徑山老不識羞徑山發緘於圓相中一點卻封回看孔著楔忠國師聞云欽師猶被馬師惑大小國師好惡不識殊不知馬師未畫圓相時已被欽師惑了也雪竇云徑山被惑且置若將呈似國師別作個甚麼伎倆免被惑去師曰也是為他閒事長無明有老宿云當時坐卻便休師曰鄭州出曹門又有云但與畫破師曰夜半放烏雞雪竇云若與麼只是不識羞師曰何不早恁麼道竇云敢問天下老師各具金剛眼睛廣作神通變化還免得麼師曰未敢相許又曰雪竇見處也要諸人共知只者馬師當時畫出早是自惑了也師曰救取一半大眾與麼批判且道者幾個阿師還甘麼龍淵見處雖不與雪竇老漢同一鼻孔出氣也要諸人共知良久云我也沒量罪過便下座。</p>
<p>晚參良久云大眾到也未有對云俱到師曰那一人到也未眾無對師曰不干山僧事。</p>
<p>上堂舉女子入定公案畢師曰者則公案自古迄今拈提者多錯會者不少文殊至諸佛集處值諸佛各還本土唯見一女子入定世尊命文殊出文殊卻出女子定不得世尊曰下方有罔明菩薩出得須臾罔明至彈指一下卻出女子定檢點將來無甚奇特雖然如是當時若有個漢深深裏掘個坑子將者一隊古錐一齊埋卻免致後代兒孫向出得出不得處作活計龍淵恁麼批判且道意在如何拈拄杖卓一下曰水向石邊流出冷風從花裏過來香。</p>
</div>
</div><!-- end of div[@id='body'] -->
</body></html>