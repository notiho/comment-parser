<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>晦嶽旭禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>晦岳旭禪師語錄卷第七</p><p class="byline">記室全本記錄</p>
<div class='div-other'><a id='mulu17' />
<p class='h1'>住嘉興府真如禪寺語錄</p><p>康熙壬午師受大宗伯杜臻閣學徐嘉炎太史朱彝尊銓部袁定遠明經朱建子并本寺各房耆舊公請於七月初三日入院山門真如實際到者方知法法圓融無內無外既無內外豈用週遮拽拄杖便入。</p>
<p>彌勒彈指一下云樓閣門開大笑盈腮重重華藏面面如來。</p>
<p>護法關公忠良報國真誠衛法一片赤心千古斯人功勳蓋代今日重論。</p>
<p>佛殿二千七百年前你不知我二千七百年後我不知你今朝覿面相逢如何即是便展具禮拜。</p>
<p>伽藍祠聰明正直惟德是輔顯正除邪責任賴汝。</p>
<p>祖師堂直指單傳嶽頂波翻以心印心海底塵生二三四七成群作隊天下橫行為殃為崇悔煞當年落伊深計。</p>
<p>據室卓杖一下云者是臨濟喫三頓痛棒向高安灘上還拳歸來倒捋虎鬚底所在而今莫有恁麼衲僧麼良久云設有也只是個驢漢。</p>
<p>當日徐瑜斯徐華隱二位老護法設齋請上堂師至法堂拈疏云者是靈山會上付囑的今日山僧親從老護法手中得來甚生光彩若要大眾共知且聽表白敷宣宣畢師指法座曰既到者裏難容推卻平地昇高將錯就錯便陞座拈香云此瓣香端為祝延大清世主今上皇帝萬歲萬萬歲伏願化協廣被乎邊表睿知明超乎日月此瓣香奉為　滿朝文武本省本府嘉秀兩邑諸大尊官伏願壽基永固祿位高增此瓣香奉為請主闔郡紳衿士庶諸大護法本寺各房諸位禪宿伏願遞代簪纓箕裘奕葉以因趣果悟佛真宗此瓣香供養本寺開山祖師歷代住持伏願不違本誓擁護法幢乃於懷中拈出云此瓣香三十一年六住破院波波挈挈一無所成今第七回拈出供養初住廬山東林末住碧雲龍興傳臨濟正宗第三十二世先師山鐸大和尚不惟報德酬恩且要熏天炙地<span class='corr'>斂</span>衣就坐西堂帝青白椎畢師曰第一義諦猶獅王哮吼虛空震裂異類潛蹤野狐絕跡莫有共相激揚者麼試出道看雲巖書記問梧桐葉落催錦字以飄來浥露寒飛值塞鴻之初至正恁麼時虎驟龍驤如何折合師曰目前無闍黎此間無老僧云如何是斬新條令一句師曰撥轉乾坤猶非好手云如何是為人親切處師便喝云者一喝還有賓主也無師曰你試分疏看云大家在者裏師曰上座在什麼處雲拂袖歸位師曰放過一著巨章書記問未離陶朱里畔<span class='corr'>已</span>入真如寶所如何是不涉程途句師曰水行不動波陸行不動塵云一句無私超彼此還將何法報君恩師曰堯風永扇舜日長明云如何是真如境師曰鴛鴦湖畔浮屠迥放鶴洲前略彴平云如何是真如人師曰橫按吹毛佛魔乞命云如何是真如體師豎起拂子云如何是真如用師揮拂子云如何是真如法身師曰周沙界而無內溥乾坤而無外云真如<span class='corr'>已</span>蒙師指示向上還有事也無師曰寶塔尖頭擊靜鐘云恁麼則金風吹黃葉秋色滿人間師曰換卻時人雙眼睛問當空懸杲日遍界盡光輝和尚昨日金明今日真如且道相去多少師曰不隔纖塵云還有把手共行者麼師曰獅子遊行不假伴侶云家內人須知家裏事如何是家裏事師曰幾多人向個中迷云到家消息子畢竟許誰知師曰昔年老達磨當門缺兩齒云萬里雲收天界淨海心無浪月輪輝師曰觀瞻有分乃曰總山河大地不出真如境界普乾坤國土只在寶塔顛頭進一步重重彌勒樓閣華藏莊嚴退一步處處普賢玅境毘盧法界塵塵爾剎剎爾一一天真一一明玅現前大眾於茲會得皇恩佛恩父母師長恩一時報盡只如今日眾護法請山僧入院陞座祝聖一句又作麼生卓杖一下云蕩蕩皇風成一片大家共樂舜堯年敘謝不錄復舉裴相國到洪州開元寺見壁間畫像問院主曰此是甚麼像主曰高僧真儀裴曰真儀可觀高僧何在主無對裴曰此間有禪僧麼適黃檗和尚至院主曰適來一僧似是禪師裴召至問真儀可觀高僧何在黃檗高聲曰裴休裴應諾檗曰高僧何在裴于此大悟師曰相國偶逢沽酒店三杯兩盞破愁顏黃檗絲綸浮綠水引得鯨鰲上直鉤現前長者恁麼會得便與相國同一鼻孔出氣當年黃檗不前今日真如不後倘或佇顧停思劈開華嶽連天秀放出黃河倒海聲西堂結椎師下座。</p>
<p>當晚小參千差坐斷凡聖情忘迥脫根塵真機獨露與麼會半句猶多不與麼會莫怪饒舌拈拄杖一卓曰者片田地人人具足空劫以前平坦坦地假使三災劫壞大地成塵湛寂凝然猶之真如古剎未有秀州之始此地不少一塵及至裴相國舍宅為寺殿塔巍峨此地不多一塵故東山老祖曰山前一片閒田地叉手叮嚀問祖翁幾度賣來還自買為憐松竹引清風者裏見得徹正好勤力耕耘加護營衛息滅貪嗔癡莊嚴戒定慧則七情不能擾六賊不能害在在寶所觸處光輝只如得大受用一句又作麼生卓杖一下云四海浪平龍睡穩九天雲淨鶴飛高。</p>
<p>上堂諸佛出世皆為眾生不了自心橫計多能妄執前程影事作種種業因殊不知但有心分別作解就是虛妄猶如夢中虛假不實故經云縱此心者喪人善事制之一處無事不辦易云寂然不動感而遂通又禮云人生而靜天之性也感於物動性之欲也雖於生死分上未為究竟依而行之久習淳致始終不異自到大休大歇田地方知三教聖人言不苟立今時學道夢眼未開不達心源見網難脫若敲冰取火如緣木求魚修行三大劫終是落空亡大眾切須猛省好。</p>
<p>中秋街坊點塔燈小參長空碧帳一輪月常樂浮屠百二燈燈光燦爛月色洞明燈照月月照燈燈月交輝乾坤晃耀水底星連上下長空月映東西現前緇素之所共見眼光爍破虛空汝等還知麼良久云更聽一偈風飄丹桂香清遠露滴蒼梧葉落輕寶塔鐘聲來耳畔黑牛海底暗生驚。</p>
<p>重陽示眾乍住真如一無有堪堪度到九月九東籬黃菊報新開令人翻憶陶五柳興來效俗也登高直上浮屠最高所極目山河萬象攢出頭天外誰把手遍插茱萸少一人三玄三要難分剖雖然一句<span class='corr'>羨</span>汾陽拈得鼻孔失卻口臨濟老白拈賊身藏沒所一盞清茶醉殺人個般滋味君知否。</p>
<p>龍興和尚忌拈香拈香云只此一瓣香一年燒一度相逢每每悔當初相見幸如不相識不知為什成冤恨含恩含怨到今日何也曲不藏直。</p>
<p>十月十五日上堂諸方此日年年結真如門下絕安排周法界而無內普乾坤而無外菩薩乘不居寂滅行何修行住坐臥自在自由超方上士猶為分外未到家者仔細觀瞻臨濟大師道有一無位真人常在面門出入真如今日為諸人下個註腳乃拈杖召眾眾回顧師曰者就是你無量劫來刀割不斷斧劈不破底生死冤家切不得錯認便起身入室。</p>
<p>小參到荊山必得其玉入藍田必得其珠舉網者必得其魚善射者必得其鹿是人之欲無有不遂其志耳衲僧家參禪學道還有實解實證者麼良久眾無對師曰諸兄弟莫錯用工夫不見道汝欲求之得無累乎及其厭之又成大患斯言至矣珍重。</p>
<p>佛成道日上堂雪嶺六年苦雲淨天如洗明星當午現奇哉歎不<span class='corr'>已</span>卓拄杖一下曰老瞿曇好不識羞便謂一切眾生皆因妄執而不能證自<span class='corr'>己</span>智慧德相雖則易開終始口爍然難盡歲寒心。</p>
<p>除歲小參年年此日結交頭人人此日結交日結交日到來諸人作麼生於斯透得最初句末後句不消一句道盡洞山君臣臨濟玄要皆是門庭施設趙州茶雲門餅禾山鼓雪峰毬乾矢橛麻三斤北禪露地牛法昌榾柮火是甚閒家具若透不得臘月三十日閻羅王打筭飯錢如何抵敵語言文字世智辯聰還抵敵得麼奇才玅用百工技巧還抵敵得麼平生所作事業功能還抵敵得麼要且總沒交涉大眾如人飲水冷煖自知若要無事直須向自<span class='corr'>己</span>命根上一刀兩段方有少分相應莫到臨末稍頭道我不為你說好古人道三途地獄未是苦鑊湯熱鐵未是苦刀山劍樹未是苦袈裟下失卻人身實為苦哉大眾不是說過便了年窮歲盡地冷天寒且歸煖室商量。</p>
<p>元旦上堂元正啟祚三十六宮宮宮光彩萬物維新七十二樓樓樓顯煥應時納佑龍吟霧起虎嘯風生慶無不宜葉秀無根草花綻不萌枝恭惟頭首大眾萬福金剛圈一任拋擲栗棘蓬一任吞吐廓開正眼法令斬新大地山河七通八達然則如是今晨乃康熙四十二年三百六十日之初真如有四種大願也要一眾該知起身合掌云一願皇帝萬歲二願臣統千秋三願天下太平四願萬民樂業便下座。</p>
<p>元宵上堂真如者裏孤風峭峻迥出尋常不效諸方從十月十五日結結又結個甚麼至正月十五日解解又解個什麼須知真如實際無解無結無悟無迷諸人還理會得麼良久云莫將閒學解埋沒自家心。</p>
<p>佛涅槃日上堂湖光瀲灩草色青幽岸柳垂金碧桃吐玉無非紫磨金色之身驀豎拂子曰大眾者是釋迦老子金色身汝等瞻仰取足莫令後悔還恁麼會麼良久放下拂子曰真如今日無計可施乃合掌曰南無釋迦牟尼伏惟尚饗。</p>
<p>聖壽上堂堯風淡蕩蟠桃璨玉葉之花舜日雍熙大椿毓金枝之秀斗樞電繞百億山河咸歸至化麟鳳祥開三千世界共仰聖謨大哉乾元兮高而無上煥乎化日兮明以舒長真如今日四眾雲擁恰似靈山一會考鐘伐鼓熱瓣紫檀共祝聖筭地久天長。</p>
<p>多雲和尚訃至上堂去秋八月西風暴烈多雲吹散法幢頓折黃梅道上後進何依佛法海中津梁忽歇以袖掩口云哀哀三千里外熱淚灑襟懷。</p>
<p>佛誕日上堂舉世尊初生因緣畢師頌曰未離兜率天先<span class='corr'>已</span>降閻浮乾坤誇獨步千古仰風流又舉雲門話頌曰堪<span class='corr'>羨</span>雲門跛認的老瞿曇一棒血淋淋深恨落二三。</p>
<p>結夏小參禪禪三腳蝦蟆上梵天道道五爪烏龜戴鐵帽心心玉兔懷胎臥紫宸佛佛泥牛踏碎蒼龍窟真如今日盡情為諸人拈出了也任你東拋西擲放去收來橫咬豎嚼驀地裏把捉得拈弄得我也不免為你打入犁耕拔舌。</p>
<p>祈雨上堂上天久不窪甘霖河竭田枯煙燄生載道怨嗟聲不<span class='corr'>已</span>慇懃只願雨滂漰五方龍神千靈萬靈甘霖速降體天裕民以拄杖點空曰打破虛空旱魃消形油然雲作沛然雨傾。</p>
<p>上堂舉夷峰寧祖參月溪澂禪師見僧請益溪曰佛法不是鮮魚怕爛卻那即趁出峰豁然頓悟師頌曰偶遊仙苑競春臺滿地鋪花掃未開一陣香風雲外至千林曉色瀉金杯。</p>
<p>解夏小參西來者一缺九十日期無人參得徹攤向鴛鴦湖西綵雲橋北日炙風吹見不得聞不得怎似雲門乾矢橛衲僧家東也話西也說三千里外倘逢人切忌莫錯說。</p>
<p>得雨示眾拈拄杖云拄杖子[跳-兆+孛]跳上三十三天築著帝釋鼻孔東海鯉魚打一棒雨似盆傾然則如是且道此雨從天得耶從人得耶卓杖一下云三草二木皆蒙潤萬里歌謠樂太平。</p>
<p>十月十五日上堂不與千聖同途不與萬法為侶超出古皇前何處求解脫但饑則喫飯困則打眠應物應機了了常明又說什麼解結又說什麼生死要且無佛法可會無妄想可除無禪可參無道可學大眾只如不涉功勳一句作麼生道卓杖一下虛消白晝渾閒事謾將佛法錯商量。</p>
<p>臘八說菩薩戒上堂舉世尊在正覺山前夜睹明星大悟乃曰奇哉一切眾生俱有如來智慧德相但以妄想執著而不能證得大眾釋迦老子悟得的便是光明金剛寶戒亦名心地法門亦名本源佛性亦名不壞寶體亦名華光三昧於斯理會得法法頭頭是汝等清淨寶戒是汝等本源自性波羅提木叉故曰眾生受佛戒即入諸佛位位同大覺<span class='corr'>已</span>真是諸佛子拈拄杖卓一下諸仁者玅善戒法灌汝身心還如是薦取麼又一卓云生佛一源無二路皆緣執相有多門。</p>
<p>除歲立春小參拈杖一卓曰天旋地幹轉篷根臘盡春回物象新舊閣田園荒隴北何人把手日耕耘諸兄弟急惺惺三十六旬<span class='corr'>已</span>過了莫待渴來方掘井和盤托出大家看看盡還須猛自省驀豎拄杖云看看拄杖夜半忽抽條五葉花開千蕊饒九天瑞氣騰寰宇萬國含香噴紫霄卓杖一下曰伏惟執事大眾尊候萬福。</p>
<p>歲旦上堂大地山河放般若之光草木叢林展祖師巴鼻鴛鴦湖底火星飛仁王塔上波濤湧直得泥牛哮吼木馬奔騰笑倒古觀堂前土地喜殺常樂門邊獅子綵雲橋頭石敢當手之舞之足之蹈之高聲云今是甚麼時節有此奇特乃拈拄杖云真如木上座出來道今朝是四十三年第一日上帝臨凡諸神慶賀一切有情欣讚希有有此奇特大眾且道是真如說的還是諸人見的卓杖一下曰只此見聞非見聞無餘聲色可呈君和風淑氣春光好大地歌謠賀太平。</p>
<p>燈節小參天上月皎潔不露人間燈光輝奪目打鼓普請看兩眼阿轆轆極力細推詳面前無一物復云切忌眼裏著沙<span class='note-inline'>(是夜無月)</span>。</p>
<p>達磨初祖忌拈香少室九年<span class='corr'>已</span>成話墮熊耳空棺醜遺魏國那更蔥嶺遇宋雲認定胡僧門齒缺累及後代不關風呵佛罵祖不肯歇笑你的辱你的仔細思量來是你自招得。</p>
<p>上堂三界一切法皆不離於心於心無可得一切法何有大眾從上佛祖只教斷離妄緣莫存知解天下知識亦云休去歇去免役心田真如者裏無禪可參無道可學也只要你盡情放下平坦坦地魔佛入作無門罪福不能染著起居無執動靜一如自得大受用大安樂田地若是未得悄然泥於句下稱色力康健急忙打疊莫待臨時珍重。</p>
<p>佛誕上堂提起拂子云者是如來淨法身百寶莊嚴功德聚以手作掬水澆勢云九龍吐水浴金軀光明照耀無邊世須彌山頂瑞氣騰九天之上娑竭龍宮寶珠散沙界之中塵塵煥彩處處光明情與無情各證如來法身復提起云者裏有證得如來法身的麼證與不證一總為你浴過以拂子擊禪床一下。</p>
<p>端節示眾前年五月五土宿當堂跨猛虎大鬼拍小鬼舞夜半鍾馗失卻斗去年五月五善財拾藥連根苦雖然殺活貴臨時看來只在文殊手今年五月五金木水火土推尋不落五行中三腳瞎驢顛倒走撞著天台老豐干一物不將來無處可下手失腳一跌落在深溪扼得來恰是一具無鬚鎖五通仙人以神力托至梵天用盡機關巧施神鑰欲開不能眾中莫有開得者麼擊拂子云等閒一掣掣得開三個老婆相對坐。</p>
<p>中秋靈山話月曹溪指月寒山比月南泉玩月盤山孤月普明半月以拂子畫○相云都來不出真如者個月何以見得乃擊拂子云此夜一輪滿清光何處無。</p>
<p>先龍興忌日拈香三十三年前九月十五日是我先龍興飲洋銅吞熱鐵打入驢胎馬腹去也今日真如一眾還有救得他出的麼良久云即饒救得堪作何用乃燒香拜云也須禮你三拜。</p>
<p>上堂紅葉飄零體露金風雁離紫塞跡遺長空霞光彩鋪大地漁舟蕩漾西東真如盡日渾無事看罷歸來說苦空不解逢迎成懶癖自來嘗羨信天翁。</p>
<p>除歲小參有物先天地無形本寂寥能為萬象主不逐四時凋傅大師道雖十成不免遭人檢點既云寂寥無形天地之先有何物又云不逐四時凋誰為萬象之主殊不知天無私蓋地無私載春生夏長秋收冬藏元運循環終而復始真如不烹露地牛不燒榾柮火不蒸黃栗糕不炊黍米飯有一偈酬傅大士兼與諸人分歲有物天地始化育諸群品丕極自泰來任運無窮<span class='corr'>已</span>恁麼道不免遭人檢點諸人還檢點得出麼若道山僧的是有違傅大士若道傅大士的是辜負山僧若道二俱是儱侗真如瞞頇佛性若道俱不是失<span class='corr'>卻</span>衲僧眼目檢點得出日消萬兩不為分外檢點不出到臘月三十日將何祗對黑面大王諸人試檢點看良久揮拂子一氣不言含有象萬靈何處謝無私。</p>
<p>元旦上堂昨日舊年尾爆竹聲聲洪音灌耳今日新年頭梅花點點香風撲鼻鴛鴦湖畔冰消凍解常樂門前臘盡春回三草二木噴蕊萌芽萬象森羅光騰瑞湧邦國以之昇樂宗風由之振興恭惟頭首大眾千祥雲集百福咸增。</p>
<p>韋天開光師拈杖曰十世童真體此日現天身末後樓至佛靈山授記真願力週沙土神威遍界尊擁護伽籃地三寶是身心威神叵測弘誓難思輔正摧邪無在不在真如今日起模畫樣不免頓新光彩以杖點韋天像額云點開正眼洞照十方擁護真如威鎮八荒<span class='note-inline'>(梓人開木後示夢於施主有擁護真如四字見於木身指尖遂迎於真如供奉)</span>。</p>
<p>燈節小參皓月湧長空春風吹八極萬象與森羅咸共生歡喜一一為諸人發向上機演第一義無位真人出赤肉團上提玉庫刀跨飛龍馬走遍四部洲與月光燈藏二菩薩在太末蟲眼裏作無量莊嚴演無量玅義成就無量佛事一一天真一一明玅於此時中摩訶大迦葉手之舞之足之蹈之山河大地一齊作舞曹溪道上風動旛旛動風南山虎擺尾搖頭溈山牛東觸西觸禾山打鼓雪峰輥毬石鞏張弓道吾舞笏驀喝云被真如一喝喝住各依次第定大眾若不恁麼鬧啾啾底有什麼了期便起身入室。</p>
<p>示眾三界輪迴皆由一心因癡有愛流轉無極妄執前程異計紛紜從生至生從劫至劫無有住時若能回光返照達本自心從無量劫來湛然空寂只此個空寂之量大包天地細入微塵靜諦則了了現前擬向則在在無見不住內外中間取不得捨不得處處覓不得有一處不覓自得大眾還如是會麼上而諸佛聖賢下而六道眾生無不承此示現受生故曰人人本具個個不無所以臨濟大師不得<span class='corr'>已</span>道個赤肉團上有一無位真人常在汝等面門出入汝等切須好看乃拈拄杖卓一下曰直饒恁麼會也是餬餅裏咂汁。</p>
<p>示眾經云知一切法即心自性則成就慧身不由他悟大眾要知一切境界即是汝之心量若於境界上了達自心一切處一切時心境重重互照雙融便是真如不二法門故祖師道不二皆同無不包融十方智者皆入此宗恁麼會得盡十方世界無纖毫過患剎剎塵塵無毫髮增減無毫髮滲漏一一皆從我胸中流出又有何佛可成何眾生可度何道可學何禪可參然則如是須是恁麼人方堪共語近時師僧家多是偏執學教者棄本外求專記名言參禪者亡機內觀枯耽空寂各滯一隅何時得恰好去以拂子召眾曰諸兄弟稱而今色力康健急忙打疊得乾乾淨淨不被諸境牽纏不被法塵拘縛始有少分相應古人云心中悟無窮之境境上了難思之心心境雙融智照斯在乃擊拂子曰頓破無明生死盡菩提般若總皆非。</p>
<p>小參舉雪竇顯為道日損偈曰三分光陰早二過靈臺一點不揩磨區區逐日貪生去喚不回頭怎奈何師曰雪竇慈悲之故刳腹剜心若是祖師關捩何曾夢見然則恁麼怎奈相逢者少真如且不然三世諸佛口掛壁過現未來絕消息睡到日午始翻身夜醉樓頭人不識。</p>
<p>佛誕示眾舉世尊初生及雲門話畢復舉斷橋和尚曰老胡出來做者一解自謂前無去人後無來者那知千載之下有個跛腳阿師不肯放過雖然如是卞和之璧不因函秦安得天下知有連城之價師曰瞿曇起模畫樣雲門看孔著楔斷橋老漢恁麼道也是隨邪逐惡若據真如見處好各與二十棒眾中還有辨得出者麼若辨得出許他具衲僧眼目良久云直饒辨得出者裏喫棒有分。</p>
<p>中秋小參真如者裏八表洞開廣寒宮殿十虛通徹影映千江光吞萬象一法平等前後際斷大眾於斯見得透清光圓湛貫古通今於斯不爾切須猛地搆取。</p>
<p>臘八小參舉世尊睹星話畢師曰釋迦老子夢眼見空花熟睡饒寱語謂一切眾生以妄想執著而不證得又謂螻蟻蚊蚋無有言說而能辦事前言不復後語不奈六年坐苦詐道睹星大悟豈六年中無一夜有明星而獨現於此夜耶正所謂敢保玄沙道的眾中莫有為釋迦老子雪屈者麼乃拈杖召眾曰真如不是毀剝先聖只要諸人識得自<span class='corr'>己</span>落處還有麼卓杖一下。</p>
<p>主佛開光拈拄杖卓一卓曰佛身充滿於法界無去無來亦無住恁麼則普乾坤世界總是一個法身諸人還見麼以杖指佛像曰昔日雲門要打殺今朝真如特扶起且道打的是扶的是者裏分辨得出施主修佛<span class='corr'>已</span>竟若分辨不出且聽木上座主裁左邊一點云光通三際右邊一點云爍破十虛天人群生類稽首無上尊山河及大地全露法王身便展拜。</p>
<p>除歲茶話住茲三載餘平素絕追攀叢林百不足七事甚教難租稅納官了廚庫總枵然今夜值分歲茶果謾周全幸有一家讌東山五祖傳一曲囉囉哩更歌哩囉連囉囉送莫妄傳哩囉連共交歡歡歡乃拍掌云拍雙大空手明日接新年。</p>
<p>元旦上堂拈杖曰昨宵<span class='corr'>已</span>謂今朝接今日新年來較徹爆竹傾天響似雷迸斷虛空脊梁骨常樂塔中四大天王次第推策順看則二十三眼逆數則一十一節總道今年熟蠶麥惟有羅睺羅獨欠那一訣要會麼以杖畫[○@∴]相云天得之以清地得之以寧人間得之共享太平。</p>
<p>補石長老至上堂拈拂子豎起云即此用離此用拈來放下阿誰敢動喝一喝云青天霹靂三日耳聾無端恁麼舉喪盡平生冤冤相報幾時清以拂子擊香几三下云甜瓜甜徹蒂苦瓠苦連根。</p>
<p>佛涅槃日小參舉世尊於涅槃會上以手磨胸告眾膏<span class='corr'>肓</span>之疾不能療治汝等善觀吾紫磨金色之身瞻仰取足勿令後悔寱語狂言轉見不堪若謂吾滅度非吾弟子若謂吾不滅度亦非吾弟子求生不得求死不得時百萬億眾悉皆契悟墮在毒海無有出頭時節恁麼時若有個頭正尾正底衲僧向世尊左耳邊吹一吹云老瞿曇休捏怪他自慚惶無地不死也未可料亦令百萬之眾免致信邪倒見。</p>
<p>退院小參二十四載七住破院九會玄徒逢善不喜遇惡無瞋[毯-炎+(嵬-(白-日))][毯-炎+(嵬-(白-日))][毯-炎+崔][毯-炎+崔]無固無必[毯-炎+監][毯-炎+監]毿毿非假非真佛來魔來莫我與爭只因宿業緣深以致四大乖違茲則退靜於白苧村邊故乃特辭是真如祖剎愧無力以補叢林賴吾徒以匡宗社若欲真風不墜直須棒下無生且道光前裕後一句又作麼生喝一喝拽杖便行。</p>
</div>
</div><!-- end of div[@id='body'] -->
</body></html>