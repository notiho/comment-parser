<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>晦嶽旭禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>晦岳旭禪師語錄卷第三</p><p class="byline">侍者全琳記錄</p>
<div class='div-other'><a id='mulu8' />
<p class='h1'>住鎮江府北固山甘露寺海門禪院語錄</p><p>康熙甲戌歲三月二十五日入院。</p>
<p>山門華藏樓閣門八字盡打開卓杖一下天人群生類皆從者裏入。</p>
<p>彌勒天上無彌勒地下無彌勒只者個是阿誰咄。</p>
<p>韋馱你有金剛寶杵我有黑漆拄杖大家共出隻手特地起模畫樣。</p>
<p>佛前還見麼面如滿月胸湧卍字天上人間供養承事便拜。</p>
<p>伽藍赫赫濯靈爍爍厥明只此伽藍是汝身心。</p>
<p>祖師西天四七東土二三以訛傳訛遞相鈍置檢點將來多虛少實山僧今日到來與你和盤托出。</p>
<p>踞室拈拄杖曰摩竭陀國未是全提少室峰前猶在半途說心說性座主見解壁立萬仞徐六擔板出格高流也須看過了打何故甘露門下。</p>
<p>當日正紅旗章京李公設齋請上堂師拈疏云只者個親從靈山記莂今日落在山僧手裏魔外以之掃蕩正宗以之流通若要一眾共知試聽表白披宣宣畢師指法座曰從上佛祖瞻仰有分天下知識望崖而退新甘露平地昇高且看撒沙撒土拽杖便陞拈香云此瓣香蘊盤古開天地正氣協唐虞運堯舜真心端為祝延大清界主聖躬萬歲伏願鼎祚等山河睿算同天地八荒咸稟威靈四海均資化育此瓣香德兼稷契才并伊周奉為　滿朝勳貴本省文武及鎮海大將軍八旗總戎并巡憲道臺本府府主兩廳縣主各衙諸位尊官伏願謨猷遠大勳業綿長永為朝廷柱礎佛法城池此瓣香磨不磷涅不淄虛而靈寂而玅奉為闔郡紳衿諸山知識本寺耆舊等伏願明般若真宗悟菩提玅果此瓣香名狀不得品類不齊供養本寺開法第一代先法叔逾祖和尚伏願不違本誓降跡娑婆為像法之津梁作來學之龜鑑復於懷中拈出曰此瓣香遇貴則賤逢賤則貴盡大地無人著價第三回拈出炙地薰天供養傳臨濟正宗第三十二世山鐸先師大和尚斂衣就座壽堂大師白椎畢師曰第一義諦未出三江口早<span class='corr'>已</span>道破既到者裏落二落三若有向山僧未發足以前薦得的試請道看紫淵西堂問世尊九會說法度盡眾生和尚三座道場有何垂示師豎拂子曰見麼曰恁麼則曜古騰今去也師曰君子可入曰現前緇白請和尚榮鎮茲山未審有何福利師曰九天騰瑞氣萬國盡歡聲曰千峰齊拱秀萬派盡潮宗師曰讚歎不及問三要三玄即不問陞堂祝聖事如何師曰天長地久曰大眾沾恩去也師曰上座作麼生僧便喝師曰白雲萬里問甘露重興師登寶座有何瑞應師曰人天普會萬彙崢嶸曰薰風自南來殿閣生微涼師曰如今是什麼時節僧擬議師曰且退後著朱松門居士問起蟄春雷即且置杲日當空事若何師曰大地總光輝曰曇華方現瑞甘露此重興師曰雲從龍風從虎士以杖上指師曰高不足士以杖卓地師曰低有餘乃顧眾曰還有問話者麼良久曰佛祖真機語默難通正法眼藏情忘謂絕恁麼會古佛同參不恁麼會新甘露另行拋撒以拂子打○相云會麼在天成象在地成形在日月照臨在雨露潤澤在山嶽鎮靜在江河流注在佛祖救度一切捨妄歸真在聖天子垂拱致治萬國來賓在王臣佐宰奉一人而撫兆民在現前緇素各崇本業以樂昇平且道在衲僧分上又作麼生揮拂子云劈開華嶽連天秀放出黃河倒海聲復舉三聖道逢人即出出則不為人興化道逢人即不出出則便為人師曰一人肩挑日月擲乾坤於象外一人背負須彌運日月于懷中且道為人不出的是出則不為人的是檢點將來好各與二十棒何為如此山僧今日新到甘露正令當行結椎畢師下座。</p>
<p>當晚小參百川異流同歸大海千差萬別總入真宗窮三際亙十方理事圓融性相平等一切法不生一切法不滅一切法不有一切法不無山河大地明暗色空情與無情塵說剎說自古迄今窮說不盡新甘露亦如是說諸兄弟還如是聞麼良久云直截根源佛所印摘葉尋枝我不能復舉法燈和尚云本欲深藏巖竇養病過時奈緣法眼老人有未了公案出來為他了卻時有僧問如何是未了公案燈打曰祖禰不了殃及兒孫曰過在甚處燈曰過在我殃及你師曰法燈握佛祖正印佩肘後靈符如壯士展臂不借他力山僧亦本欲深棲巖穴養病過時奈緣東林老人有未了公案出來為他了卻設有問如何是未了公案向道兔角觸翻潭底月龜毛縛殺玉麒麟更問過在什麼處救得寶林頭缺卻少林齒。</p>
<p>安兩序上堂要津把斷水泄不通正令全提千差坐斷到恁麼地佛與眾生何處有也若有一法可當情是大過患古人事不獲<span class='corr'>已</span>向建化門中立個賓主句新甘露有條攀條無條攀例走使文殊普賢驅馳釋迦彌勒做牛的就要拖犁拽耙做馬的就要啣鐵負鞍為人原始要終無不成辦驀卓杖曰但願大家齊著力直教扶起舊剎竿。</p>
<p>上堂僧問向上宗乘即不問祖意西來事若何師曰朝霞不出市暮霞行千里曰佛法大意又作麼生師曰雲無心而出岫鳥倦飛而知還曰佛意祖意相去多少師曰白鶴下田千點雪黃鸝上樹一枝花曰萬古碧潭月撈摝始應知便禮拜師曰汝見何道理卻恁麼曰和尚也須照顧師拈棒僧一喝歸眾師曰三十棒且待別時乃曰毫釐有差天地懸隔一番風過樹頭鳴誤聽潮聲江岸潑且道如何得恰好去蕩蕩皇風成一片更於何處覓封疆。</p>
<p>結夏上堂盡大千界一結結定釋迦彌勒無出氣處進一步磕破腦門退一步錯折脊梁海門今日放開一線直教人人得活出身有路出格高流不在語下還有麼九十日內參得透踏遍塵寰不露蹤。</p>
<p>上堂鳥鳴深谷發種種妙音貿易長街開重重寶所卓杖一下曰且道是什麼功德良久可惜許。</p>
<p>上堂呵佛罵祖納海吞空也是衲僧家尋常茶飯參學高人須是向鑊湯爐炭裏建大法幢作大佛事和光同塵處識得自<span class='corr'>己</span>家珍卓杖一下曰直饒與麼堪作何用。</p>
<p>上堂一張兔角弓三隻龜毛箭射透五須彌裂破那吒面咄。</p>
<p>小參入院一月有六日二時粥飯難週給肚皮緊束日偏長卻憶溈山拾橡栗幸緣有道可相親慎勿因饑而退屈隨分東西度歲華自古聖賢亦如是阿呵呵我禪<span class='corr'>已</span>說了諸人怎生會若不會甘露索性與你道破早膳萵苣湯午齋麥糊粥。</p>
<p>上堂掘泥尋土實堪嗟甘露披金為撥沙個裏若明端的旨始知不異舊生涯卓拄杖下座。</p>
<p>端節上堂今朝五月五天帝臨凡土撞著五毒神奉勸三杯酒醉倒八金剛笑破那吒口文殊驀頭痛觀音連叫苦甘露拄杖子向凌雲亭上轟地打個霹靂百舌赤口一齊都沒有好衲僧還知否世事總無他從來怯敏手。</p>
<p>上堂踞菩薩乘修寂滅行行不言之教施不肅之令你行荒草裏我又入深村拍禪床云金雞啼破人間夢更聽寒猿恨轉深。</p>
<p>解夏小參四月十五日結跛鱉盲龜吞蒺蔾七月十五日解蝦蟆蚯蚓過東海蠟人驗得骨頭紅戒珠撥動呈光彩更有一機似鐵牛從來不入者群隊拈杖曰聻自古自今無誰拘繫復舉無準和尚曰一夏<span class='corr'>已</span>滿無事不辦遂府缽盂邛州磁碗師曰甘露不然一夏<span class='corr'>已</span>滿是事不辦井索欠長衫袖嫌短。</p>
<p>上堂犬吠山前鴉鳴殿後廚庫僧堂足蹈手舞無位真人隨例抖擻拔出眼中楔抽卻腦後釘一任自怡自悅自拈自弄堪笑文殊普賢起佛見法見被世尊貶向二鐵圍山不知自後更敢也無。</p>
<p>晚參山僧不會禪無說亦無法有口挂東壁那更恣忉怛有般野狐精蠻涎亂潑撒臭穢不堪聞惡毒沁人骨盧扁不能醫佛祖慚愧殺山僧只管看且道看甚麼阿呵呵看你癡狂幾時歇。</p>
<p>中秋晚參北固山前鳳凰池畔有一句子光吞碧漢迥超十虛之上千聖莫睹其末洞照金剛際下十地罔測其顛皓魄映乎千江真音徹乎八極涼飆蕩漾而不散森羅錯綜以無虧剎剎塵塵無彼無此震聲一喝此夜一輪滿清光何處無。</p>
<p>九日上堂九月九黃菊綻東籬陶淵明好酒不辭杯花裏蜜蜂飛翻身惹著衣頂門一劄驚覺起何處尋伊忙收葛巾歸去來路逢落帽客無言各自知。</p>
<p>龍興和尚忌拈香當年冤結處今日轉增深一回飲水一回噎以袖掩面曰蒼天蒼天雖則思君卻是恨君。</p>
<p>達磨初祖忌拈香者個漢太偏僻梁王問是誰親口道不識獨自悽悽入魏邦算計不來卻面壁神光三拜喪盡伎倆隻履空棺弄巧成拙赤腳到蔥嶺究竟瞞不得年年此日惹得張二鬍李三媽哭不得笑不得粧香云曉來一陣霜風遍灑階前紅葉。</p>
<p>結制上堂問如何是學人本來面目師曰山僧不曾蓋覆汝曰真誠請益和尚師曰雨過山容淡風來竹韻清如何是道師曰闊三尺長無極如何是道中人師曰有馬騎馬無馬步行乃曰如來秘密藏蚯蚓飛過滄海祖師正法眼蝦蟆跳上梵天玄門要路照用齊施玅協兼帶君臣道合駕鐵船于海上全藉無手石人翻玉浪於銀霄回看有角碧兔豎拄杖曰者裏見得徹有賓主全殺活挾正偏通回互然雖如是猶滯兩重關若是樞機格外掀倒禪床喝散大眾略較些子。</p>
<p>上堂海底夜叉神三步五步行撞著赤烏龜看是破沙盆喝一喝。</p>
<p>冬至小參群陰剝盡凌雲亭上雲五色一陽來復觀日峰頭日漸長掩軍石突出釋迦眼睛秋月潭全彰祖師鼻孔驀拈杖曰海門拄杖子騰身虛空作大獅子吼音且道說個甚麼乃置杖合掌云伏惟大眾應時納佑慶無不宜。</p>
<p>臘八上堂雪山苦行六年可憐骨綻皮穿抬頭忽見明星瞎卻一雙眼睛<span class='corr'>已</span>是不能合煞更把泥沙亂撒至今惱亂不休兒孫殃禍難收驀豎拂子曰看看誰知二千七百年前慚愧殺不了底椿子竟是康熙三十三年北固山甘露寺裏推不去拽不來底狠石拍禪床一下。</p>
<p>小參跨鰲門內一隊漆桶無端輥入鬧籃裏把階前上馬臺一摑直得十字街頭石敢當咬牙切齒痛教徹何以見得寒山拾得豐干三人證龜成鱉。</p>
<p>上堂雲門一曲高臘月二十五無人和得齊打破禾山鼓。</p>
<p>上堂龍象蹴踏非驢所堪三山疊翠揚子波翻清風一陣來明月正當天。</p>
<p>除夜小參到此十一個月叢林百凡肘挈獨有無位真人依舊眉高眼闊等閒出入不羈踏碎毘盧頂骨打著帝釋鼻梁忽底達磨齒缺雲門扇子吞聲一吸滄溟水竭露出龐老腳跟截斷馬師鐵舌凌雲亭子叫冤北固山頭痛裂五聖巖[跳-兆+孛]跳上天秋月潭咆吼入澤鳳皇池九霄縈迴跨鰲門一直超出海門拄杖騰身一擊渾教打徹臨風獨露劫前機歲盡年窮誰會得海神不識夜明珠等閒彈落天邊月驚起南辰北斗藏放出當年乾矢橛恁麼會快便難逢不恁麼會莫怪饒舌復曰出家兒拋撇鄉井離棄父母志在洞徹心源紹佛慧命不惟報答親恩歷世冤親悉皆解脫若是名字出家素餐檀食經戒不能受持禪道不能參悟甚爾傷風敗教汙辱宗社非止辜負親恩於佛法中返增罪罹到臘月三十日脫卻臭皮囊生前所作業因一時俱現百苦臨身悔不可及古人云牢獄未是苦地獄未是苦袈裟下失脫人身實是苦也誠諦之言切宜受持忽有個漢掀倒禪床把甘露長老驀口摑大丈夫不妨俏俊雖然如是甘露也要驗過始得。</p>
<p>元旦上堂拈杖曰元旦拈棒通下徹上豎放橫收舉直措枉東敲西撥陰陽消長佛祖都來乞命衲僧難為倜儻豎杖曰杈杈椏椏有甚伎倆擲下曰㖿恰似個插翅猛虎戴角毒蟒。</p>
<p>初三日晚參月生一無角鐵牛眠少室月生二戴冠碧兔海門住月生三五花貓子面門斑機前薦得猶滯程途句下精通崖州萬里總不與麼狂病必僵者裏有著得隻眼的麼拈杖曰木上座別資一路去也卓一下曰放開也於一微塵內現百億浮幢王剎普會人天于空劫之先捏聚也將大千世界入一毫端上總攝生佛于盡未來際之後且道正與麼時如何即是又一卓曰焦山山裏寺金山寺裏山超然北固凌雲出到者方知路巇嶮復舉白雲端祖曰此事有人擔得起價值大千世界有人擔不起不值半分錢且道大千世界底是不值半分錢底是知恩方解報恩師曰者個說話數百年來曾無一人拈掇甘露今日不諱諸方檢點舉似大眾有人擔得起匾檐無蠟兩頭失塌價值大千世界買賣不成各物現在有人擔不得放待冷來看不值半分錢軟似鐵硬如綿且道大千世界底是不值半分錢底是兩重公案知恩方解報恩且緩緩著山僧恁麼批判莫有不甘底麼良久鶴有九皋方舉翼馬無千里謾追風頌曰蓬萊仙子五雲深興來忽起塵寰心手拈造化作一劇世上瓦礫皆黃金。</p>
<p>元宵晚參燈光燦爛月色朦朧鐵鎖星橋開不禁火樹銀花徹夜紅寒梅暗遞香何處乾坤春滿自東風春色裏暗香中無數萬億燈燈燈遞互通光映大千土交羅梵網宮拈拄杖一卓曰總不出者個時節阿呵呵堪笑老瞿曇口吧吧四十九年說不到。</p>
<p>小參觀音洞上五聖巖玲瓏頭角尾顛天北固山前試劍石瞞頇鼻孔撐雲出愚者見之謂之愚智者見之謂之智樂水樂山弊難頓除本分衲僧何真何俗涅槃上堂李花吐玉柳線拖金總是如來清淨寶目千山聳翠百川競流無非釋迦紫磨金身魔外起舞阿難悲泣亦如寂滅現前今日則有明日則無怎似世諦流布且道正法眼藏秘密真心在甚麼處喝一喝曰癡人前不得說夢。</p>
<p>小參示一機則千峰掩彩逗一句則萬派停機左之右之無不賓服故曰大丈夫秉慧劍般若鋒兮金剛燄非但能摧外道心早曾落卻天魔膽大眾且道大丈夫是阿誰咄。</p>
<p>上堂卓杖曰三世諸佛亦如是說歷代祖師亦如是說臨濟德山亦如是說金明亦如是說龍興亦如是說甘露今日亦如是說大眾且道說個什麼試檢點看。</p>
<p>祈晴上堂春夏雨漫漫簷前水滴滴連旬雲不開日夜風呼吸溼透祖師心浸爛虛空鼻十灶九無煙一炊三日喫怨言若雷轟冤聲如浪激喝一喝頂[寧*頁]豁開天正眼海門東畔日頭出。</p>
<p>雨霽上堂雲開天際稜稜碧雨歇地維簇簇新田園在處歌聲滑百卉千芳喜氣生祖師心印當軒露無位真人出入欣拈杖卓曰樵漁歌舜日農賈祝堯天結夏小參以大圓覺為我伽藍安居身心平等性智上而諸佛聖賢下而群靈蠕動不敢輒越戶限乃卓杖曰且向者裏安居復舉斷橋和尚曰聖制中有一訣上三星下半月付諸人須辨別九十日參教徹參不徹飲底是洋銅吞底是熱鐵師曰斷橋老人用盡自<span class='corr'>己</span>心笑破他人口欲大地人個個灑落落底殊不知盡墮深坑直至而今無出身處甘露即不然聖制中無一訣上不著三星下不安半月無物付諸人何須更辨別九十日安詳優游閒不徹徹不徹飲底是虀湯吞底是淮麥大眾且道瑞巖甘露為同為別雖然更有一件緊要不可不與道破全藉知事勿辭勞兩度缽盂要打溼。</p>
<p>晚參舉雲門道平地上死人無數過得荊棘林是好手時有僧出云恁麼則堂中第一座有長處也門曰蘇嚕蘇嚕師曰跛腳阿師只圖口便不顧落節既是死人誰過荊棘林既是荊棘林用過作麼若無者僧道第一座有長處此話安能到今日直饒道個蘇嚕蘇嚕也是事不獲<span class='corr'>已</span>五祖演曰平地上個個丈夫荊棘林裏坐得始是好手既是丈夫豈向荊棘林裏坐若坐荊棘林決非好手檢點將來不異同坑土海門則不然平地上死人髑髏裏開卻活人眼睛活人眼睛開向死人髑髏上荊棘林裏坐得過得不妨好手海門恁麼道千古之下貴要雲門五祖兩得相見只不相知大眾既得相見何不相知淆訛在什處更聽一頌腳蹬猛火手拏煙十人聞說九心寒鏟地一人剛覷得直教腮迸髑髏乾。</p>
<p>端節上堂月屆蕤賓日臨端節鼓擊鼉皮鐘打生鐵家無日澤圖妖怪無蹤跡不求如意吉祥那有赤口百舌秀才枉造無鬼論東山謾作谷孤說善財不去採藥文殊那用殺活以杖作書符勢云只此一道靈符海門今日實貼江北江南急急如律令敕。</p>
<p>晚參九尾火龍蟠海底三頭五爪踏紅蓮六宮寂靜人難見惹著輕輕禍到門此四句中有一句全主賓無照用有一句有照用沒主賓有一句賓主照用俱有有一句賓主照用俱無檢點得出與釋迦老子把手共行復舉南明廣祖示眾以拂子、曰徑山最初只為有此一著遂爾站定腳跟一挨一拶愈究愈遠忽一日不究而究不窮而窮不究不窮不覺頓空伎倆猛地回覷又畫一曰原來只是者個纔知者個復畫○云便是者個諸昆仲且道者個作麼生理會者裏著得一隻眼方許到家師曰南明老漢將三百六十骨節八萬四千毛孔抖得繖捏得聚放去收來如入無人之境精奧莫能比并及到氣盡力窮折合不得可憐生只到得者裏海門則不然以拂子、曰海門最初秪為無此一著所以站定腳跟不須挨拶不用窮究直得無伎倆可空猛地回覷又畫一曰原來不是者個纔知不是者個復畫○云便知不是者個大眾秪如不是者個還有理會處麼者裏具得一隻眼方許行腳諸昆仲海門恁麼道與徑山為同為異直饒會得先後無差見他徑山則易要見海門則難。</p>
<p>上堂舉天衣懷示眾云百骸俱潰散一物鎮長靈百骸潰散皆歸土一物長靈什處安南堂靜曰一物長靈什處安長空雲散碧天寬蓮宮佛剎花無數眨起眉毛子細觀師曰南堂止能入佛不能入魔甘露且不如是一物長靈什處安劈破虛空作兩邊伸腳踏翻東海舉手擢破西天三千與大千依舊黑漫漫眨起眉毛子細觀爍爍通紅鐵一團喝一喝。</p>
<p>上堂舉法舟濟參吉菴授無字一日偶行廊下聞磬聲豁然即見菴菴笑曰子捉賊也舟曰賊<span class='corr'>已</span>收下請驗贓菴曰贓聻舟振坐具曰狼藉菴曰者掠虛頭漢狼藉個甚麼舟一喝歸眾師曰法舟聞磬聲便悟去即今鐘鼓鍧鍠一眾該聞還有悟底麼。</p>
<p>上堂舉碧峰瑛參洞庭見湖光瀲灩有省謂同舟曰佛性天真不生不滅佛性即自性自性即佛性有無不計獨露真如師曰大小碧峰病眼見空花錯認驢鞍橋作阿爺下頷當時我若作同舟見他恁麼道便一橈打落水者裏若翻得身轉自然頭正尾正作個灑落衲僧大眾還如是會麼驀卓杖曰佛性自性痺寒雜症真如天真魍魎妖精不滅不生太上老君有無不計羅候入命。</p>
<p>曬藏小參剖一微塵出大經卷大眾剖那一塵出何等經若辨得出常轉如是經百千萬億卷若辨不出直須向赫日之下一一從頭轉過始得。</p>
<p>檀越看藏經請上堂舉僧問五祖一大藏教是切腳未審切那個字祖曰缽羅孃曰學人只問一字為甚答許多祖曰七字八字師曰者僧恁麼問煞有來由可惟不知自<span class='corr'>己</span>落處五祖被他一問頓見海立山飛甘露且不然有問一大藏教未審切那個字但向道必郎能更問為甚答許多臧精鑽作邦崩斑剝且道與古人相去多少於斯會得一大藏教不消一句道盡更聽頌出問處言端答更神西天東土總難明十分春色江南岸杜宇聲中百舌聲。</p>
<p>中夏小參前四十五日<span class='corr'>已</span>過去烏龜撞著須彌柱後四十五日尚未來好看鐵鋸舞三台正當四十五日捕得老鼠打破油甕寒山拾得笑呵呵老豐干換手椎胸為甚如此相識滿天下知心能幾人雖然只如有眼無耳朵六月火邊坐且道是個甚麼大眾者裏道一句看良久乃頌曰浮木孔中一點血大開眼了誰識得輕輕焠著焰拍天迸折虛空背脊骨波斯痛倒海南洲幽江石人咬斷舌阿呵呵真奇特大冶紅爐結寒冰恰值閻浮剛六月。</p>
<p>示眾舉斷橋祖參無準和尚于雪竇準以狗子因何有業識令下語凡三十轉不契橋曰可無方便準舉真淨頌曰言有業識在誰云意不深海枯終見底人死不知心橋竦然良久忽聞板聲通身汗下於是大悟師曰雪竇通身泥水憐兒不覺醜國清浹背汗流平地喫交拈杖擊香几曰還有向者裏悟底麼良久曰且信一半。</p>
<p>立秋上堂昨夜西風至梧葉忽驚秋天高雲氣淡海闊水空浮趙州不會禪剛剛道個無可羨老楊岐解弄三腳驢喝一喝看破了也復舉斷橋和尚曰德山低頭夾山點頭俱胝豎起手指頭玄沙築破腳指頭拈杖曰都來不出山僧拄杖頭何以見得卓一下曰一葉落天下秋師曰教忠恁麼提持要顯拄杖子殺活猶未得在何故不見道你有拄杖子我奪卻你拄杖子頌曰雁字排雲寫碧空金飆忽陣剪梧桐商音一奏驚天地萬里風高綠樹紅。</p>
<p>上堂舉白雲度祖因何太守參雲舉端祖謂五祖曰有數禪客自廬山來皆有悟入教伊下語亦下得說亦說得有來由舉因緣問伊亦明得秪是未在既有悟入因甚未在何微笑雲曰五祖道因茲出一身白汗便明得下載清風你作麼生何拂袖便行雲曰居士且子細何更不回首師曰盡謂太守向白雲舉處明得五祖下載清風底道理要且緩緩既于此明得因甚一言不措若于此不明白雲為甚肯他此實難辨甘露今日要與判斷明白乃拈杖一卓曰白雲與太守下載清風有拂袖歸去來萬象齊抬首。</p>
<p>登凌雲亭示眾凌雲聳翠逼諸天萬里山河在眼前話盡當年成敗事獨餘江上兩峰全。</p>
<p>晚參莫將冷水浸冬瓜空坐難教枯木花撥轉上頭關捩子寶劍高揮絕生死豎起脊梁眨上眉覷破佛祖第一機倘或依稀消歲月此心沒世終難決。</p>
<p>解夏因事小參一夏九十日倏忽如彈指本期一眾心空安居同結聖制總是畫餅徒勞阿誰實為生死煩惱日日翻新規約條條故紙屢經不如意事只得消歸自<span class='corr'>己</span>諸兄弟須薦取欲長一智須經一事。</p>
<p>出隊歸上堂凜凜朔風寒徹骨巖梅樹樹結瓊葩無情不爽韶光約人事何如四月花幸緣貧衲子有味道恒嘉諸禪德莫嗟呀奈過殘冬霜雪苦春來喜氣足天涯大眾還知道味麼良久卓杖一下。</p>
<p>康熙三十四年乙亥十二月二十八日欽賜御書金剛經到山上堂拈香曰此一瓣香秉金剛之智焰具般若之慧光鑑地輝天含靈均沾化育騰今亙古人天共沐恩波仰祝　睿筭以無涯欽願皇圖而永固垂簾致治四海樂無虞端拱無為八荒歌有道乃偈曰特賜金經降此山人天歡祝御亭前金光照曜三千界玉疊文明萬古傳　帝道遐昌敷海嶽佛燈洞燭滿林泉陽春遍佈冰霜解恩澤宗門不計年。</p>
<p>除歲小參三百六十日盡七十二候<span class='corr'>已</span>足崑崙騎象入藕孔蟭螟跨鶴衝天瀆直得地神惡發驚起玉兔金烏於一剎那遊遍四天下恰值毘沙門天王來察人間善惡當頭一喝喝住正是海門除夕之時召大眾只如毘沙門天王察何人善惡與麼會得家堂穩坐不與麼會切忌錯過卓杖一下但得雪消去自然春到來。</p>
<p>元旦立春上堂元旦之日恰逢春斗柄移回晷運新拄杖抽條含碧蕊花開碓觜結林檎可謂時節至理自彰大眾時節至矣理自彰矣且道還是賀新春還是迎新歲擊拂子云但得皇風成一片更於何處覓封疆復舉僧問雲門如何是諸佛出身處門曰東山水上行師曰忘能所超情謂迥絕藩籬不無雲門老漢甘露者裏則不然如何是諸佛出身處冬到寒食一百五五九盡日又逢春。</p>
<p>燈節上堂十五日<span class='corr'>已</span>前暗裏抽明魄漸圓十五日<span class='corr'>已</span>後明中抽暗體還舊正當十五日上下明暗互相交光徹八維無滲漏娑婆國土中男女并緇素各見本地風光各得遊戲神通甘露者裏無油不點燈文殊普賢相見不相識唵蘇嚕蘇嚕㗭唎㗭唎。</p>
<p>上堂海門無玅訣缽盂兩度溼達磨不會禪九年只面壁二祖妄說安心致令後人狐疑不決檢點將來打刀須是邠州鐵。</p>
<p>佛涅槃日上堂四十九年無一字二月十五露雙趺二千餘年成話杷甜瓜藤結苦葫蘆。</p>
<p>小參北固山頭霧靄海門洞口雲攢幾多歸鳥迷巢無數行人失路英靈衲子踏步向前有麼有麼良久曰然既如此尚宜諦聽揮拂云鳳凰池畔梨花白雪香甘露溪邊柳色黃金嫩凌雲亭上玉蘭笑日揚子江心活碧滔天漁歌遠浦風送好音來席上雁過長空月遺鴻影落丹墀森羅萬象大地山河在在現廣長舌相時時演向上真機塵說剎說熾然說無間歇恁麼會洞山麻三斤雲門乾矢橛七斤衫庭前柏一捏粉碎若未過銀山關猶是瓜洲客勸君風便早登程莫到臨時悔不及揮拂子下座。</p>
<p>清明上堂雲山疊疊翠屏開綠暗紅稀誰剪裁風日晴和春爛熳死人塚上活人哀荊棘林白骨堆化一陌紙錢叫幾聲蒼天仔細思量不勝悲慘奉勸貪花賞玩客閒來好把自心捫。</p>
<p>小參問牛頭未見四祖時如何師曰青山青白雲白見後如何師曰朝朝清風夜夜明月見與未見時如何師曰喬松巢白鶴綠樹囀黃鸝乃顧眾曰諸昆仲苦逼山僧有何所需世尊四十九年說法一字不有達磨九年面壁一事無成若謂有佛法可商量誑惑人不少便起身歸方丈。</p>
<p>上堂問如何是甘露境師曰鳳凰池上朝演武多景樓中日論文如何是境中人師曰嘗挑野菜連根煮時把香芻帶月鋤乃曰談家洲畔上下漁人歌夜月京峴山邊往來樵子舞春風花飛綠野鳥弄芳叢池塘青草裏蛙鳴聒聒巖巒峻峭處鶴唳噰噰北固山頭一聲鐘驚起金烏出海東霞光滿大地遍界一輪紅以拂子敲禪床豎起曰有斯見即非斯見無人逢處卻相逢。</p>
<p>上堂問如何是法身師曰須彌頂上擊金鐘如何是報身師曰波斯喫鐵面皮紅如何是化身師曰海底耍鞦韆撞倒帝釋宮三身中那身說法師曰金雞啄破琉璃殼石人眼裏禦飛龍乃曰江風吹水怯春寒山樹花飛點翠斑無數行人歸未得夜深清怨不成眠法堂庭際無誰掃試把菱花對面看莫待時光零落盡縱教多力不能攀諸仁者急須參披風抹月雖為樂只恐閻家索飯錢。</p>
<p>晚參問如何是祖師西來意師曰山僧見四十八員知識從不聞者個說話僧佇思師以杖約退曰且向東邊討又僧問前話師曰一夜催花雨千溪流水香曰前言何在師曰你適來問甚麼僧亦佇思師打曰卻是那個上座相識問如何是在窟獅子師曰爪牙莫犯如何是出窟獅子師曰百獸潛蹤曰哮吼時如何師曰聾人不聞曰未審甚麼人得聞師曰金剛腳下泥鬼子僧喝師曰山僧遭你一喝僧無對師便打迺曰新婦騎驢阿家牽羞面百醜杖林山下竹筋鞭打豬打狗乾矢橛臭不堪聞麻三斤搓不上手倒跨楊岐三腳驢三百五百程腳不離地走拈杖攛下曰描也描不成畫也畫不就各請歸堂坐等守。</p>
<p>上堂卓杖曰可怪當年作事錯三錢娶個黑老婆雖得同床只獨宿忽朝生子面如珂此個事甚淆訛今日筭來藏不得當陽舉出笑人多諸昆仲奈如何直須識取東風面豎起杖曰認著依前不是他。</p>
<p>上堂問青州布衫重七斤意旨如何師曰石人用盡機梭巧木女裁成臥月茵曰一歸何處又作麼生師曰風回江漾碧鶯囀柳舒青乃曰和風扇野幽蘭發深谷之香煦日騰輝碧桃吐層巒之蕊院內幽篁生角堤邊楊柳攄眉在在本地風光處處當人受用大眾會麼喝一喝。</p>
<p>上堂問一口氣不來向何處安身立命師曰泥豬浴白日癩狗尿青天曰請和尚分明指示師曰一步頭點三五步尾顛七問破戒比丘因什不入地獄師曰軍民總屬吾王化驛路坦平任去來清淨行者為甚不入涅槃師曰官休不用排戈戟暫共農桑炙野芹如何是和尚家風師曰等閒拾礫和雲擲時摘天羅帶露烹問如何是祖師西來意師曰當門齒缺如何是最上一乘師曰金鉤浮水面如何是格外玄談師曰烏龜拜露柱蝦蟆撐鐵船莫是和尚見處麼師曰一夏九十日今朝剛十五謝師答話師曰逢人但恁麼舉盡日不逢人又作麼生師打曰杜譔長老迺曰問若瓶瀉答似懸河若當宗乘全沒交涉直須問不知來處答不知去處略較些子檢點將來向上更有事在卓杖下座。</p>
<p>結夏上堂問如何是凡情師曰達磨眼睛碧如何是聖智師曰夜叉鼻孔長有勞和尚指示師曰昨夜天台山向露柱眉睫上橫衝直撞汝還見麼僧茫然師打曰凡情聖解在甚麼處問有句無句如藤倚樹時如何師曰月擁蒼松喬碧漢只如樹倒藤枯句歸何處師曰風捲斜陽宇宙寒溈山呵呵大笑又作麼生師曰追風馬子絕形蹤乃曰即心即佛金烏急玉兔速非心非佛牛無兩角蛇有四足不是心不是佛不是物就地彈死雀遼天捉俊鶻伶俐漢望剎竿拂袖便去怎肯向死水裏沒頭浸殺諸方叢林從四月十五日至七月十五日禁足安居西天守護蠟人海門者裏總不恁麼只要諸人喫飯穿衣屙屎放尿如平常一般頭上是天腳下是地更有何事大眾且道諸方底是海門底是卓杖曰殿角薰風一陣來不覺清涼生兩腋。</p>
<p>晚參結夏<span class='corr'>已</span>十日個個眉橫鼻直要會祖意佛心好看門前上馬石叵耐兩個金剛把土地一擦立見骨出。</p>
<p>晚參寂寂惺惺是惺惺寂寂非寂寂中惺惺著惺惺中寂寂離打開佛祖關楗截斷衲僧命根嶽頂松暖根育秀而光生琥珀海底石潤月娠輝而魄吐珊瑚總是當人受用何須更覓白雲倘或顧眷踟躕海門今日和盤托出喝一喝。</p>
<p>上堂問如何是佛法大意師曰北固山搖頭五聖巖擺尾如何是佛身師曰凌雲亭子勢參天如何是法身師曰揚子江水流入海佛身法身同耶別耶師曰山深藏猛虎水峻隱蛟龍向上一路又作麼生師曰蟭螟睫上卓紅旗此猶是衲僧轉處畢竟如何是向上事師劈頭棒曰裂破頂門問牛過窗櫺頭角四蹄都過了因甚尾巴過不得師曰蛟龍騰碧漢猶憶舊池深僧禮拜師便打乃曰無弦曲韻出青霄氈拍板響遏行雲不知那個是知音以杖作吹笛勢云誰知音好聽山前姑惡聲。</p>
<p>端節上堂今日天中<span class='corr'>佳</span>節海門直無可說莧煎豆腐血紅艾煮菖蒲墨黑鍾馗見之眼挺小鬼嗅之腦裂若作佛法解會定入犁耕拔舌。</p>
<p>喜雨小參雲興大野雨洗長空萬民歡娛百卉增榮一句普天何私何公卓杖曰還識者一句麼良久平田草淺翻珠浪陂池水滿鼓青蛙。</p>
<p>晚參問功德天黑暗女有智主人二俱不受時如何師曰正好與山僧洗腳過在甚處師曰過在汝如何是和尚家風師曰海門浪急魚難渡北固風高鶴謾棲不立見聞緣請師道一句師曰主山高案山低乃曰千尺絲垂一葉舟衝風破浪幾春秋老漁無限深深意不得金鱗不肯休以杖作釣勢云還有解吞香餌者麼良久擲杖曰連朝沒興歸巖宿且待天明別下鉤。</p>
<p>上堂問如何是甘露境師曰月鎖凌雲亭漾碧風彈試劍石生紋如何是境中人師曰饑餐渴飲無歡怒呼馬呼牛任毀譽人境<span class='corr'>已</span>蒙指家風事若何師曰一日缽盂兩度溼客來無物點蒿湯僧禮拜師曰逢人莫錯舉乃曰纔過五月五便是六月六日月隙過駒世事風捲燭且喜無位真人常在面門出入有時乘便上凌雲依舊山青水綠。</p>
<p>祈雨上堂萬里炎蒸六月天四方禾黍碧生煙老農有力耕無地水牯高眠枯澤田民多怨而莫適官少計而忘安齊聲打鼓告青天滿我所願且道願個甚麼拈拄杖曰試看木上座奮身上天興雲佈雨去也連卓三下。</p>
<p>得雨上堂問此雨天降也龍降也師卓杖曰何不問者個上座僧擬議師打曰者裏薦取乃卓杖曰拄杖子[跳-兆+孛]跳上三十三天築著帝釋鼻孔東海鯉魚打一棒雨似傾盆又一卓曰三千與大千咸沾此恩澤有僧出問未審此雨從甚處來師曰不忝闍黎者一問僧擬議師曰又添一重雲便打。</p>
<p>晚參潑碧翠於萬山捲銀濤于大澤霞雲駁海上之蜃樓驟雨洗長途之野馬鳳皇池畔蛙鼓長鳴走馬澗邊齊女時噪塵塵露般若真宗在在顯涅槃妙旨良久揮拂子曰萬里煙消新月上滿懷清興樂羲軒正黃旗孫繩武居士誕辰請上堂大道虛玄靈機活脫融古今于當念會沙界于目前所以云神與境會事得理融一切法不生一切法不滅識得個中意日午打三更與麼則明同杲日寬若太虛可以報父母深恩可以酬天地厚德可以作現生福壽可以種當來勝因如斯作略還他出格丈夫且道出格丈夫壽量多少揮拂子真淨界中纔一念閻浮<span class='corr'>已</span>有八千春立秋小參承乏海門江上山深慚薄德紹先賢祖風掃地丁斯日聖澤彌天不盡年額上明珠光不借懷中寶鑑照無偏金飆忽到蒼梧上一葉橫階秋滿天喝一喝。</p>
<p>七夕小參織女拋梭出巧雲牛郎涉漢渡天津人間盡著巧來喫喫著通身白汗生。</p>
<p>因風折樹上堂象王回顧獅子哮吼黑漆崑崙赤腳走石燕飛商羊舞一陣狂飆沙飛石舞驀然間樹拔山頭屋傾殿後大眾且道者風從甚處來底拈起杖曰何曾離卻手。</p>
<p>中秋小參天上月正圓人間秋將半落葉舞金風歸雁征霄漢丹桂透幽香冰蟾暗裏見在在顯真機諸人急須薦薦不薦寒山拾得笑嬉嬉愧煞豐干暗打筭撫掌大笑且道笑甚麼只有長汀子從來無人見。</p>
<p>上堂舉盤山云心月孤圓光吞萬象光非照境境亦非存光境俱忘復是何物師曰盤山老前言不復後語致令多少尊宿向光境上打疊不下海門不敢囊藏為你諸人頌出夜明簾內冰壺潤玉液光浮浸碧波木馬衝開銀世界金獅難教臥青莎。</p>
<p>上堂露柱皮鞔鼓燈籠心作槌打著連天響畚斗笑皺眉虛空側耳聽白雲假不知石敢當揚聲大叫舜若多驚呀稱奇大眾還知麼八月十八海潮上風清日杲暑涼齊。</p>
<p>九日小參九日東籬黃菊綻瞿曇眼睛自放光諸禪者裏如堪話何妨立地見汾陽甘露拄杖子逞大威神跳上三十三天歷遍十萬億土打個折合恰恰遇著臨濟大師攜手歸來共與商量大眾且道商量什麼事卓杖一下。</p>
<p>上堂三千七百則公案山僧從未舉著昨日因首座問第一句不免一齊提起今日特特舉似大眾且道作麼生舉便下座。</p>
<p>因夢感上堂我原無我物本非物亦非心亦非佛倒跨楊岐三腳驢天上天下一任出沒以杖召眾曰且道是個甚麼卓一卓曰三十年後。</p>
<p>示眾諸佛世界清淨如空皆無所有諸禪德後面是主山前面是案山還空得麼良久曰只者個奈何不得豈況他哉便歸室。</p>
<p>上堂海門一著不可描邈佛祖元同卓杖一下云千錯萬錯。</p>
<p>達磨初祖忌日拈香來也齒缺當門去也肩挑隻履恁麼是事不全看來無物堪比話杷相傳至今天下莫不其毀海門恨切難消燒香云一爐牛糞火特特燒薰你。</p>
<p>上堂千斤谷響壓倒須彌山王萬片空花蓋卻浮幢剎海舜若多盡力抬不起波波挈挈落在深溪大梵天王統領無數諸天覓個起處不得且道過在甚處乃顧眾曰三十年後有也未可料。</p>
</div>
</div><!-- end of div[@id='body'] -->
</body></html>