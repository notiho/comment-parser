<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>斗南暐禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>斗南暐禪師語錄序</p><div><img src='../images/J40p0305_01.gif' alt='J40p0305_01.gif' /></div>
<div><img src='../images/J40p0305_02.gif' alt='J40p0305_02.gif' /></div>
<div><img src='../images/J40p0305_03.gif' alt='J40p0305_03.gif' /></div>
</div>
<p class='juan'><a id='mulu2' />斗南暐禪師語錄卷之上</p><p class="byline">侍者普潤記錄</p>
<div class='div-other'><a id='mulu3' />
<p class='h1'>住溫州接待禪寺</p><p>康熙三十五年丙子五月初五日師受溫郡縉紳周公長茂等公請入院。</p>
<p>山門　解脫門開周圍天壁龍象交參如何委悉卓拄杖云從斯入者永無退失。</p>
<p>彌勒　天上無彌勒地下無彌勒驀然相撞著元來是者賊顧左右云賊賊心不負人面無慚色。</p>
<p>韋馱　感應三洲隨方顯跡內外障消全仗渠力若有非為曲不藏直。</p>
<p>佛殿　洞山言端雲門語的今日新長老當陽重舉出展坐具作禮三拜。</p>
<p>伽藍　廣大道場盡是木頭土塊法門者般寥落你也不生慚愧直須賓主同心方顯靈山一會。</p>
<p>祖師　西天東土一隊禿奴神光性燥達磨心粗插香云以此驗今時正宗赤手扶。</p>
<p>據室　卓拄杖云據此室行此令橫按莫邪高懸寶鏡佛祖魔軍側耳諦聽復卓一卓云咄當日眾護法請上堂拈疏云識得一萬事畢一毫端上通消息者消息也要維那重宣出宣疏畢指法座云寶華王座作麼陞步直下無私向上一路拈香祝聖畢次拈香云此瓣香惠眾萌芽嵩巖增長不受護國深培<span class='corr'>卻</span>承靈隱滋養業風吹到普陀頓教遍界芬芳今日信手拈來爇向爐中專伸供養現住普陀鎮海堂上傳臨濟正宗第二十八世上別下庵統老和尚用酬法乳之恩<span class='corr'>斂</span>衣就座宗要和尚白槌云法筵龍象眾當觀第一義師云杲日當空光明赫奕朗耀祖燈宗風振起花雨繽紛普天匝地隨處稱尊有權有實主賓照用殺活臨時豎拄杖云所以木上座有時在孤峰頂上合水和泥不背一人有時在鬧市街頭青眉白眼不向一人敲空作響擊木無聲全體作用點鐵成金非涉神通玄妙<span class='corr'>卻</span>緣公案現成惟願大家出手扶起破裂沙盆召眾云還有出手者麼更聽一頌珠懸鎮海乾坤靜斗拱星辰朗太虛本地風光輝宇宙一輪紅日遶須彌結槌云諦觀法王法法王法如是師下座。</p>
<p>元旦上堂問昨日今朝即不問新年一句請師宣師云爆竹一聲催臘去梅花幾點送春來進云不新不舊一句又作麼生師云能為萬象主不逐四時凋進云新年舊歲蒙師指如何是父母未生前本來面目師云拈起驢頭尾上安進云恁麼則眉橫鼻直去也師云切莫錯認問如何是第一義師云未禮拜前向汝道了進云禮拜後如何師云有棒不打你僧禮拜乃揮拂子云一念萬年萬年一念綿綿密密打成一片憑他說前論後換舊添新戴新帽著新衣高拱手深作揖拜張三謝李四列錦鋪花擎拳舞掌觀燈翫月色色隨緣設若未能切須看箇話頭如銀山鐵壁左不得右不得如嚼鐵饅頭吞不得吐不得如夜入暗室進不得退不得忽然時節到來鴉鳴鵲噪爆竹一聲自然推門落臼如杲日麗天無所不照者纔是真新年也頭頭受用物物現成然雖如是且道新年到來舊歲從甚處去拈拄杖過左手云從者裏去新春從甚處來拈拄杖過右手云從者裏來正恁麼時不來不去不新不舊一句又作麼生心包太虛懷藏日月。</p>
<p>上堂寒梅帶雪池塘外綠柳拖金曲水邊簫管聲中發妙旨煙霞堆裏絕言詮卓拄杖云露柱燈籠開口笑本無新舊落人間。</p>
<p>法雨老和尚書到上堂舉書云只者箇千里傳來蒙師眷注文不加點肘後符露八字打開無盡倉庫接待者裏雖是藏無粒米雲廚餐餐充足龍蛇混雜凡聖同居不能弘揚祖道豈把法門塗污遙念吾師深恩恒把衣珠衛護正當恁麼時日用無私一句又作麼生路遙知馬力日久見人心。</p>
<p>恒月文光兩上座領眾信朝海歸請上堂問卓錫九山閒覺路法壇大啟梵王宮有一箇全體作用不涉程途的到來如何接待師卓拄杖云白棒赤條條進云臨濟三玄更請曲垂方便師云聽爾葛藤進云如何是第一玄師云呈橈薄海浪滔天如何是第二玄師云杖敲潭底月嬋娟如何是第三玄師云離岸橫撐無底船如何是第一要師云梵音洞口羊腸道如何是第二要師云栴檀林裏金獅哮如何是第三要師云眼底聞聲向上竅進云玄要齊拈無箇事九天雲淨鶴飛高師云又恁麼去也乃揮拂子云勝地名山一毫端出萬派朝宗鎮海獨步梵音現相磐陀趺坐佛國天然栴檀馥郁說法圓通因緣會遇四眾臨筵切忌錯過復拂一拂云正當恁麼時在家舍不離途中在途中不離家舍一句作麼生千里特來呈舊面相逢相見笑呵呵擲拂子下座。</p>
<p>退院上堂拈拄杖云昨日今朝事不同江心船便好開篷一雙窮相持竿手到處垂綸秪釣龍曳杖便行住無錫慈雲禪寺。</p>
</div>
<div class='div-other'><a id='mulu4' /><p>康熙三十九年庚辰七月十二日師受邑侯李公護法闔邑縉紳黎媚鄒公勗如楊公等公請暨方丈老人慈命入院。</p>
<p>三門　要津把斷栖泊無從豁開戶牖聊通一線卓拄杖便入。</p>
<p>佛殿　惟吾獨尊往者不可諫未說一字來者猶可追幹蠱雲門較些子人情分上且施為展具作禮。</p>
<p>伽藍　沙盤成破杓柄短長叢林巨細惟君承當插香云爇此一瓣無餘事只圖重起熱心腸。</p>
<p>祖師　終朝都盧著嘴成得甚麼邊事從今放開兩道眉方始有些生氣。</p>
<p>方丈　拈一放一拿三道三此是本師老人打鳳羅龍的所在暐上座子承父業且作麼生展演卓拄杖云男兒自有沖霄志不向如來行處行是日請上堂拈疏云七縱八橫明明歷歷文彩齊張開權顯實若還未辨端由<span class='corr'>卻</span>聽當陽表白指法座云須彌山獅子座欲登便登要坐即坐擬議思量當面錯過顧視左右云如何是不錯過的喝一喝遂陞拈香祝聖畢次拈香云此瓣香芳蒂靈根冰清玉潔威音那畔了無枝葉法雨堂中常為此切第二回拈出爇向爐中專申供養前領高峰現住普陀永壽聖因徑山及當山堂上六坐道場傳臨濟正宗第二十八世本師上別下庵統老和尚用酬法乳之恩<span class='corr'>斂</span>衣就座弘慧大師白槌云法筵龍象眾當觀第一義師以拂子拂一拂云道本無言因言顯道眾中若有顯道者不妨出來相見本悟大師問蛟龍喜得風雲際頃刻昇騰上九霄如何是昇騰一句師云麗珠光燦爛蟾桂影婆娑進云分身宇宙行慈化垂手塵寰剔慧燈此是方丈老人尋常作略今日新和尚分中如何施設師云一株玉樹綻新花滿眼看來無異色進云聖天子頒臨宸翰老和尚命授法幢吾兄如何擔荷師云願同化日光天下力振宗風遍大千進云可謂掀翻海嶽行新令不須鼓動口唇皮師云借光始得乃云行無慮住無憂東甌卓錫過明州繽紛法雨吾師化　御賜慈雲逸興優墻壁生光新意氣輝煌殿閣舊春秋堯天舜日今猶昔滿路歌謠樂未休群生且道承誰力人我雙忘理事周鯤鯨得水成龍去萬類沽恩得自由拈拄杖卓一卓云雙徑高峰齊喝彩不風流處也風流再白槌師下座。</p>
<p>開爐西堂慧通大師領許氏夫人請上堂問為國開堂即不問說戒安禪事若何師云錦上鋪花又一重問山不在高有仙則名水不在深有龍則靈如何是慈雲境師云萬歲臺前光燦爛進云如何是境中人師云鬧市街頭高著眼進云人境已蒙師指示向上還有事也無師云向下會取乃卓拄杖云鉗錘在握爐韝風高頑銅鈍鐵觸著鎔銷三賢十聖腦裂頭焦更加一頓法器堅牢躍冶莫邪出匣吹毛殺佛殺祖斬盡狐妖縱橫自在任運逍遙要見便見覿體相遭思量擬議地遠天遙復卓一卓云會麼若還不會更為頌出西堂為眾婆心切許氏齋僧插髻高親得一回白汗出黃金萬兩一時消。</p>
<p>說戒浙江撫軍張大護法請上堂師以拂子打圓相云形同法同天同地同聖同凡同僧同俗同山河大地一切皆同大眾還信得及麼若信不及與你葛藤一上靈光獨耀迥脫根塵體露真常心性無染大地眾生各有一段光明輝天鑑地耀古騰今不變不遷無向無昔修證不無染污不得雲收雨霽杲日當空雖然猶是體上相應更須單刀直入大用現前胡來胡現漢來漢現且道如何是即今的大用蘇州有常州有無錫城畔惠澗東流萬法為侶吸盡西江擎茶洗缽通身靈妙觸目文殊三昧滿耳圓通面門慈雲境界超群優波離置在甚麼處今日大檀設齋少頃持缽應供。</p>
<p>說戒琇如大師請上堂問法雨宗風即不問目前一句是如何師云王令已行天下遍將軍塞外絕煙塵進云即今設供飯僧有何祥瑞師云財法二施問雪覆千山即不問五家宗旨請師宣師云五家無宗旨僧擬問師便打僧喝師連棒打退乃云應供波離說向伊披衣展缽莫遲疑若能覿體承當去三世如來把手攜復舉世尊一日敕阿難食時將至汝當入城持缽阿難應諾世尊曰汝既持缽須依過去七佛儀式阿難便問如何是七佛儀式世尊召阿難阿難應諾世尊曰持缽去師云世尊持缽慈雲展缽且道是同是別今日琇大師設齋大眾食時切忌向鼻孔裏入卓拄杖下座。</p>
<p>佛成道洪滋大德請上堂卓拄杖云釋迦老子苦行生疲睹星悟道偷心未死指東話西不識羞恥堪笑雲門痛處加錐復卓一卓。</p>
<p>上堂豎拂子云只者箇三世諸佛說不著歷代祖師說不著天下老和尚說不著拂一拂云山僧即今說著了也眾中還有信得及者麼擊禪床下座。</p>
</div>
<div class='div-other'><a id='mulu5' />
<p class='h1'>小參</p><p>小參問向威音前道則觸向威音後道則背如何是不觸不背的句師云覓火和煙得擔泉帶月歸進云眉毛分八字鼻孔向下垂如何是超格的句師云難得到者地位進云一堂風冷淡千古意分明師云且喜領話問丹霞燒木佛意旨如何師云親見丹霞始得進云院主因甚眉鬚墮落師云多少人向者裏疑著進云鴛鴦繡出從君看不把金針度與人師云逢人切莫錯舉進云文殊是七佛之師因甚出女子定不得師云相識滿天下知心能幾人進云罔明是初地菩薩因甚出得女子定師云莫謗他好僧打○相云還出得者箇麼師云敗闕不少問如何是真實境師云昨日雨今日晴進云如何是虛妄境師云未開口前早<span class='corr'>已</span>錯進云其如寶珠池終日開口紫霞峰未守點頭師云明眼人難瞞乃云照用雙行殺活並舉大開爐鞴點鐵成金饒他踢倒紫霞峰吸乾寶珠池向紅爐裏著腳烈燄中安身到者裏只教上天無路入地無門緩緩地將渠腦後一捏然後東西自辨南北自分便覺胸包天地見出古今者些且置圓期一句究作麼生喝一喝云犀因翫月紋生角象被雷驚花入牙。</p>
<p>小參殘冬方去春色初來法王號用安排堪笑東君多漏泄雪凝東嶺露梅腮。</p>
<p>解七小參豎竹篦云金能剋木木能生火信手拈來烹佛烹祖照用同時不背不觸召眾云背觸且置七期告圓一句又作麼生眾舉首旋風打散。</p>
<p>元旦小參年年正月初一箇箇眉橫鼻直橫按拄杖云若向者裏見得一一何勞拈出。</p>
<p>除夕小參臘月三十年窮歲畢野鬼閑神自生荊棘十聖三賢魂飛膽裂彌勒釋迦倚墻靠壁卓拄杖云只得木上座心不負人面無慚色且道分歲一句又作麼生良久云玉燭銀燈光燦爛來朝齊賀太平年上元文光上座請為雪友禪宿對靈小參雪老闍黎出處甚奇西域靈山移來者裏妙用無窮不可思議忽爾知歸方寸不離特拈一偈覿面提持偈曰昔年苦行赤條條獨立孤標萬象超言下頓圓無漏智輝輝燈月甚逍遙。</p>
<p>小參雲門餅趙州茶粗中有細渴時飲饑時餐大用現前若涉擬議麵裏有沙。</p>
</div>
<div class='div-other'><a id='mulu6' />
<p class='h1'>秉拂</p><p>大士誕日受囑秉拂莫謂龍天推出漫言果熟香飄昔在萬八峰前獨薦今向普陀崖畔承當只因符到奉行故爾當機不避啐啄同時乾坤震應正令全提佛祖家風今值大士聖誕四眾雲臻諸兄推舉暐上座提唱向上宗乘若論者一著子豈可輕易因堂頭和尚嚴命不敢辜負人天眾前豈肯囊藏正當恁麼時直得與諸兄露箇消息去也舉拂子云諸佛諸祖自此授受從劫至劫無有得失還見麼擊拂子云大庾嶺頭提不起而今遍界不曾藏。</p>
</div>
<div class='div-other'><a id='mulu7' />
<p class='h1'>機緣</p><p>師參靈隱因僧問碩和尚十方同聚會箇箇學無為如何是無為法靈便打僧云既是無為法因甚麼顯大機大用靈云你道大機大用是有為法麼僧無語靈置一甕于方丈前命眾各作拈頌投入甕中如有出格見解者即付缽袋眾投畢首座問靈云者一甕未知有幾箇好的靈云半箇也無座云和尚看過了麼靈云隔甕子看過了靈問師云你道隔甕子作麼生看師打靈一掌云用甕子作麼靈呵呵笑云是汝始得師拂袖便出。</p>
<p>師參護國夢和尚呈頌次夢云生從何來師云新生月照天國云死從何去師云路在腳頭邊國云生來死去是同是別師云苦瓜連根苦甜瓜徹蒂甜國打云苦瓜連根苦甜瓜徹蒂甜師云明眼宗師因甚隨人起倒。</p>
<p>師到雪竇弘遠和尚問甚處來師云天台來竇云護國國清安否師云太平萬年竇云石橋因甚麼作兩橛師云和尚何得掩耳偷鈴竇云你還不知麼師云豈敢妄通消息竇云如何是真消息師低頭喫茶竇云盞子撲落地碟子成七片又作麼生師云東西十萬南北八千。</p>
<p>師在雪竇為茶頭一日雪竇上堂師出問撥塵見佛事如何竇云你是箇死貓兒師云獅子兒也不識竇云試哮吼看師云只恐驚殺野狐狸竇拈棒師便喝竇歸方丈召師至問云適來者一段公案你還記得麼師作聽勢竇打一掌云是賞你是罰你師云老老大大伎倆如此竇云燒茶去師近前扭竇鬚竇云你又腳荒手亂作麼師云冷灶裏一把熱灶裏一把竇云東<span class='corr'>摸</span>西<span class='corr'>摸</span>有甚了期師云鑊湯無冷處。</p>
<p>師回惠眾剃度法師問諸方為子說甚麼師云請法師珍重口門法師云曾到溈山麼師云到法師云水牯牛事作麼生師云和泥合水拖犁拽杷法師云我問子水牯牛子便道拖犁拽杷問汝如何是佛作麼生道師向露柱作女人拜云珍重法師罔措師拍掌而去。</p>
<p>師到澄心洪明和尚豎竹篦問喚作竹篦則觸不喚作竹篦則背畢竟喚作什麼師云顛倒不少洪便打師奪竹篦云速道速道洪良久師打地云放過則不可。</p>
<p>師參法雨老人雨問云從甚處來師云金陵來雨云曾到報恩麼師云曾到雨云報恩塔放光也未師云換<span class='corr'>卻</span>天下人眼睛雨豎拳云還換得者箇麼師云正眼難瞞雨云如何是正眼師指旁僧云者瞎驢雨便打師便喝雨又打師禮拜。</p>
<p>師在法雨板首寮打七次法雨老人遣侍者送竹篦三塊者云內有一塊是和尚的師問雨適纔侍司道內有一塊是和尚的未審是那一塊雨云第四塊是師豎竹篦云者一塊聻雨云總任裏許師遂打云恁麼則借婆衫子拜婆年。</p>
<p>師與天柱和尚同入堂柱云好一堂師僧沒箇大徹大悟的師云瞎漢那箇不是大徹大悟的柱云瞎漢那箇是大徹大悟的師召眾云者兩瞎還有親疏也無眾無語師代云一對跎子相逢著世上于今沒直人。</p>
<p>法雨老人入堂垂問無夢無想主人公在甚麼處眾無對師就地臥作鼾聲雨云好瞌睡師云者老漢話頭也不識師問法雨如何是祖師西來意雨云一株老梅樹兩箇大丫叉師云只得其體不得其用雨云汝作麼生師舉足便行雨云意旨如何師云多時不洗臭氣熏人。</p>
<p>師問僧如何是本來面目僧云喫茶師云昨日道喫茶今日又道喫茶僧無對師代云怎奈明日何。</p>
<p>法雨問師山僧心痛子還醫得麼師云和尚是無心道人從甚處痛來雨驟步歸方丈師云者老漢被我一問直得口啞旁僧云莫謗和尚好師打僧一掌僧云為甚麼打某甲師云寄與堂頭和尚僧云何故師云切忌裝模作樣。</p>
<p>法雨從徑山歸集眾出迎次師問眾古德云有一人在途中不離家舍有一人在家舍不離途中因甚麼又要鳴鐘擂鼓迎接和尚眾下語不契師代云怎奈老漢披毛戴角何。</p>
<p>師問僧你在那一寮僧云藏樓上師云當何職事僧云香燈師云香燈事作麼生僧云滿室香雲人定後半窗明月夜來遲師云本分事聻僧云鐘板分明師便打。</p>
<p>師問沙彌甚處來彌云松雲庵來師云誰叫你來彌云自己來師云誰是你自己彌云我聻師云我是阿誰彌云法成師云未有名字以前喚作甚麼沙彌無對師喝出。</p>
<p>師遊山次見巖上有慧濟禪院四字問僧云慧濟在甚麼處僧云前去半里師指巖云者裏是甚麼所在僧無對師云只因太近有童子云只因太遠師云過在甚麼處童云路徑太多師云你的路頭在甚麼處童以棍子畫地云在者裏師云從此入者不得忘<span class='corr'>卻</span>童云不忘<span class='corr'>卻</span>師云秪恐不是玉是玉也大奇。</p>
<p>僧問獅子窟中無異獸因甚麼野豬兔鹿成群師云家無滯貨不富僧禮拜師云會麼僧擬議師托開云野豬兒。</p>
<p>師入堂僧問無夢無想主人公在什麼處師云甕裏何曾走<span class='corr'>卻</span>鱉僧云秪如夢想到又作麼生師云惺惺著僧拂袖便行師云你見箇甚麼道理僧便喝師云切忌妄承當。</p>
<p>東甌蔣總戎問師云得業何處師云普陀蔣云普陀是別庵和尚麼師云是蔣云甚處人師云西蜀蔣云多少眾師云或千餘或十百蔣云因甚如此師云法無定相蔣云師是何處人師云台山蔣云數聞有金身羅漢因甚麼杳無消息師云護法何得貴耳賤目蔣云某實不識師云果然。</p>
<p>僧問和尚諭僧直夜行不打燈者下簽忽遇箇雙目不見的人作麼生若不下簽又違和尚令若下簽他又是箇光明畢竟如何即是師云一朝權在手便把令來行。</p>
<p>僧問毛吞巨海因甚麼大樹被水沖去師云若不賣俏怎得風流。</p>
<p>僧問芥納須彌因甚麼皇上賜琉璃瓦數十萬蓋菩薩頂不遍師云法門廣大。</p>
<p>僧問法雨寺居大洋海中為甚麼無水喫師云阿誰欠少。</p>
<p>僧問海上橫行底人腳跟下因甚麼乾巴巴地師云月穿潭底水無痕。</p>
<p>僧問名山受天下人供養閻羅老子索飯錢或將金銀錢寶頭目髓腦等物與他他一切不要畢竟將甚麼與他師云數本敲窗花有意幾竿對客竹無心僧擬議師云切莫向鬼窟裏作活計。</p>
<p>僧問馬見便嘶驢見便撲永壽橋上石獅子鎮日相對因甚麼不怒師云同道者方知。</p>
<p>僧問如何是祖師西來意師云冬瓜藤上結葫蘆進云葫蘆有多少子師豎拳云一箇進云恁麼正欠參在師云還我話頭來僧罔措師便打。</p>
</div>
<div class='div-other'><a id='mulu8' />
<p class='h1'>拈</p>
<div class='div-other'><a id='mulu9' />
<p class='h2'>大事未明如喪考妣大事已明如喪考妣</p><p>明與不明普化搖鈴哀與不哀裂石迸灰無有一人著緊好似擔雪填井若道恁麼便是總是依樣畫餅大眾盡力道不出底句還有人道得麼試出道看其或未然留與諸方檢點。</p>
</div>
<div class='div-other'><a id='mulu10' />
<p class='h2'>青林挑柴</p><p>若作出坡會狼籍不少若作道理會弄巧成拙當時若遇<span class='corr'>暐</span>上座一到便罵者野狐精以己方人待他纔開口一棒打殺何故聻車不橫推理無曲斷。</p>
</div>
<div class='div-other'><a id='mulu11' />
<p class='h2'>國師三喚侍者</p><p>國師三喚如蟲禦木侍者三應偶爾成文秖如國師道將謂吾孤負汝誰知汝孤負吾意作麼生鯨吞海水盡露出珊瑚枝。</p>
</div>
<div class='div-other'><a id='mulu12' />
<p class='h2'>南泉住庵</p><p>南泉雖是見機而作未免隨人起倒者僧雖善飽食安眠猶是夢裏做夢。</p>
</div></div>
</div><!-- end of div[@id='body'] -->
</body></html>