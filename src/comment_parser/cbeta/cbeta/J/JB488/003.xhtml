<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>斗南暐禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu15' />
<p class='juan'>斗南暐禪師語錄卷之下</p><p class="byline">侍者法權記錄</p>
<div class='div-other'><a id='mulu16' />
<p class='h1'>偈</p>
<div class='div-other'><a id='mulu17' />
<p class='h2'>眼耳鼻舌身意<span class='note-inline'>(六首)</span></p><p style="text-indent:0em" class="lg-abnormal"><div class='lg-row'>晝夜交輝朗太虛明如日月照無私瞎驢滅<span class='corr'>卻</span>年前事宇宙茫茫幾箇知</div>
</p><p style="text-indent:0em" class="lg-abnormal"><div class='lg-row'>四維上下悉皆聞一擊忘知喪膽魂霹靂聲中消息盡從斯塞斷是非門</div>
</p><p style="text-indent:0em" class="lg-abnormal"><div class='lg-row'>面門獨露一孤峰玉洞無私兩道通臭去香來瞞不得但將矢橛振宗風</div>
</p><p style="text-indent:0em" class="lg-abnormal"><div class='lg-row'>銅唇鐵舌解談空遍覆三千不記功七七九年無一字至今狼籍海龍宮</div>
</p><p style="text-indent:0em" class="lg-abnormal"><div class='lg-row'>煙霞洞裏陪雞犬荊棘林中作主人長臥白雲閒作夢驢胎馬腹億分身</div>
</p><p style="text-indent:0em" class="lg-abnormal"><div class='lg-row'>癩馬枯椿事莫期瞻之前後播鎗旂太平本是將軍定倒弄橫拈任意騎</div>
</p></div>
<div class='div-other'><a id='mulu18' />
<p class='h2'>四威儀</p><p style="text-indent:0em" class="lg-abnormal"><div class='lg-row'>山中行花鳥無心自作吟相識知音天下少三生石上舊時人</div>
</p><p style="text-indent:0em" class="lg-abnormal"><div class='lg-row'>山中住挂角羚羊無影樹白日木雞醒醒啼金烏下兔追風去</div>
</p><p style="text-indent:0em" class="lg-abnormal"><div class='lg-row'>山中坐慈愍利名人兩箇但把紅塵早脫身莫嫌老衲袈裟破</div>
</p><p style="text-indent:0em" class="lg-abnormal"><div class='lg-row'>山中臥流水溪邊幾夢過石洞草深常入定翻身忘<span class='corr'>卻</span>來時路</div>
</p></div>
<div class='div-other'><a id='mulu19' />
<p class='h2'>題石女夫人</p><p style="text-indent:0em" class="lg-abnormal"><div class='lg-row'>此女從來不嫁君如何喚作石夫人梳粧月鏡星簾下赤體穿衣挂白雲</div>
</p></div>
<div class='div-other'><a id='mulu20' />
<p class='h2'>題淡和尚</p><p style="text-indent:0em" class="lg-abnormal"><div class='lg-row'>者箇和尚千了百當佛法世法雙收雙放筆走龍蛇真箇人天榜樣</div>
</p></div>
<div class='div-other'><a id='mulu21' />
<p class='h2'>室中禮懺有感</p><p style="text-indent:0em" class="lg-abnormal"><div class='lg-row'>謾說微塵劫數多生前培植苦娑婆要知末後真消息彼岸何曾隔海波</div>
</p></div>
<div class='div-other'><a id='mulu22' />
<p class='h2'>採柏子</p><p style="text-indent:0em" class="lg-abnormal"><div class='lg-row'>開花結子正初冬採落銀花露雪容粉骨碎身輸敵手從教光奪日頭紅</div>
</p></div>
<div class='div-other'><a id='mulu23' />
<p class='h2'>老僧崖</p><p style="text-indent:0em" class="lg-abnormal"><div class='lg-row'>圓顱方服僧儀全何代遊來住此巔一念不生渾是定逢人不解口談禪</div>
</p></div>
<div class='div-other'><a id='mulu24' />
<p class='h2'>誦經</p><p style="text-indent:0em" class="lg-abnormal"><div class='lg-row'>胸襟流出舌尖頭得意忘言不外求四十九年無一字瞿曇有口也難酬</div>
</p></div>
<div class='div-other'><a id='mulu25' />
<p class='h2'>示僧</p><p style="text-indent:0em" class="lg-abnormal"><div class='lg-row'>但遇明師是勝緣何須特地遠追攀但能直下翻身去煩惱菩提一体圓</div>
</p></div>
<div class='div-other'><a id='mulu26' />
<p class='h2'>看花</p><p style="text-indent:0em" class="lg-abnormal"><div class='lg-row'>一園紅白應時開風拂清香撲鼻來幾度倚欄頻翫處月明簾影共徘徊</div>
</p></div>
<div class='div-other'><a id='mulu27' />
<p class='h2'>勸母念佛</p><p style="text-indent:0em" class="lg-abnormal"><div class='lg-row'>子欲歸家有一言菩提不退好心田但能識破多生夢佛母從登上品蓮</div>
</p></div>
<div class='div-other'><a id='mulu28' />
<p class='h2'>考工</p><p style="text-indent:0em" class="lg-abnormal"><div class='lg-row'>一粒金丸永不離今朝舉起更無疑幾回爐內翻筋斗者箇何曾有是非</div>
</p></div>
<div class='div-other'><a id='mulu29' />
<p class='h2'>示沙彌</p><p style="text-indent:0em" class="lg-abnormal"><div class='lg-row'>沙彌來請法與他一耳摑若向掌上會天長并地闊</div>
</p></div>
<div class='div-other'><a id='mulu30' />
<p class='h2'>月下偶成</p><p style="text-indent:0em" class="lg-abnormal"><div class='lg-row'>終日群居別有天隨緣任運自安然箇中消息誰能識明月當空不露言</div>
</p></div>
<div class='div-other'><a id='mulu31' />
<p class='h2'>夜聞板聲</p><p style="text-indent:0em" class="lg-abnormal"><div class='lg-row'>空谷傳聲響似雷更深更下一楗椎虛堂寂靜無人到獨許天心皓月來</div>
</p></div>
<div class='div-other'><a id='mulu32' />
<p class='h2'>飛來峰</p><p style="text-indent:0em" class="lg-abnormal"><div class='lg-row'>生成體段巧玲瓏特地飛來顯妙容頂上蓮花藏日月週圍千佛繞靈峰</div>
</p></div>
<div class='div-other'><a id='mulu33' />
<p class='h2'>參雲林和尚</p><p style="text-indent:0em" class="lg-abnormal"><div class='lg-row'>水漲船高風又來揚帆架櫓出天台梢公力勇船頭硬撞倒雲林老古錐</div>
</p></div>
<div class='div-other'><a id='mulu34' />
<p class='h2'>步玉開師原韻</p><p style="text-indent:0em" class="lg-abnormal"><div class='lg-row'>碧玉初開漫露蹤粗雕細琢欲成功本來妙體如明得規矩方圓任變通</div>
</p></div>
<div class='div-other'><a id='mulu35' />
<p class='h2'>打碎鐘子</p><p style="text-indent:0em" class="lg-abnormal"><div class='lg-row'>拶碎虛空㘞一聲當陽拔出眼中釘通身白汗青天雨杲日重消火裏冰</div>
</p></div>
<div class='div-other'><a id='mulu36' />
<p class='h2'>示透宗還豫章</p><p style="text-indent:0em" class="lg-abnormal"><div class='lg-row'>學道先須透此宗叮嚀此去悟心空忽然吸盡西江水長舌原來在口中</div>
</p></div>
<div class='div-other'><a id='mulu37' />
<p class='h2'>除夕</p><p style="text-indent:0em" class="lg-abnormal"><div class='lg-row'>東村王老夜燒錢現出紅爐火裏蓮歷劫坦然無變色大家齊唱太平年</div>
</p></div>
<div class='div-other'><a id='mulu38' />
<p class='h2'>拄杖</p><p style="text-indent:0em" class="lg-abnormal"><div class='lg-row'>秘密深藏萬八峰龍天推出振宗風拈來插向滄溟外掃盡妖狐信不通</div>
</p></div>
<div class='div-other'><a id='mulu39' />
<p class='h2'>爆竹</p><p style="text-indent:0em" class="lg-abnormal"><div class='lg-row'>親遭毒手幾多回輕易人前口不開時節到來全體用迸山倒嶽發寒灰</div>
</p></div>
<div class='div-other'><a id='mulu40' />
<p class='h2'>贈聞旨道兄</p><p style="text-indent:0em" class="lg-abnormal"><div class='lg-row'>洞徹無生倒命根一聞千悟是奇入從今更不疑他物滿腹絲綸別有文</div>
</p></div>
<div class='div-other'><a id='mulu41' />
<p class='h2'>贈樹文道兄</p><p style="text-indent:0em" class="lg-abnormal"><div class='lg-row'>鐘山分袂各東西落葉殘紅恨別離腸斷三更心粉碎不知何日又逢師</div>
</p></div>
<div class='div-other'><a id='mulu42' />
<p class='h2'>樹文兄留別</p><p style="text-indent:0em" class="lg-abnormal"><div class='lg-row'>錫共鐘山寺相談百日期與君分袂去回首意難離</div>
</p></div>
<div class='div-other'><a id='mulu43' />
<p class='h2'>茶鐘墮地不碎</p><p style="text-indent:0em" class="lg-abnormal"><div class='lg-row'>擲地金聲喫一驚一番提起一番新當陽撲出無人識固有天然不壞身</div>
</p></div>
<div class='div-other'><a id='mulu44' />
<p class='h2'>和樹文兄原韻</p><p style="text-indent:0em" class="lg-abnormal"><div class='lg-row'>紫金城畔紫金峰過出人間事不同靈鷲儼然無二處今朝重振舊家風</div>
</p></div>
<div class='div-other'><a id='mulu45' />
<p class='h2'>贈香谷師</p><p style="text-indent:0em" class="lg-abnormal"><div class='lg-row'>佛法無多識者稀奔南走北枉呈機直饒熟讀三千卷蕩子歸家失路迷</div>
</p></div>
<div class='div-other'><a id='mulu46' />
<p class='h2'>化木魚偈</p><p style="text-indent:0em" class="lg-abnormal"><div class='lg-row'>金光爍爍口微開觸著轟轟動地雷一遇知音出隻手大家齊唱法王來</div>
</p></div>
<div class='div-other'><a id='mulu47' />
<p class='h2'>贈微笑軒行實賢弟</p><p style="text-indent:0em" class="lg-abnormal"><div class='lg-row'>微笑軒中一作家金襴傳後隱光華他時格外尋知己拈起靈山不老花</div>
</p></div>
<div class='div-other'><a id='mulu48' />
<p class='h2'>贈妙有關主法師</p><p style="text-indent:0em" class="lg-abnormal"><div class='lg-row'>向上圓關不外通經行坐臥任從容時將一滴曹溪水遍灑天台萬八峰</div>
</p></div>
<div class='div-other'><a id='mulu49' />
<p class='h2'>化齋</p><p style="text-indent:0em" class="lg-abnormal"><div class='lg-row'>初秋夏末到東甌接待無糧不自由雲水都來要飯喫我今權作老金牛</div>
</p></div>
<div class='div-other'><a id='mulu50' />
<p class='h2'>別飛泉法師</p><p style="text-indent:0em" class="lg-abnormal"><div class='lg-row'>作偈吟詩話舊交奇言妙句意何超揮毫寫出當年事竹榻篷窗共一宵</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>此際重逢話夙緣溪邊分袂水涓涓九秋暫別他山去萬里瞻風望月圓</div>
</p></div>
<div class='div-other'><a id='mulu51' />
<p class='h2'>贈愚若兄掩關</p><p style="text-indent:0em" class="lg-abnormal"><div class='lg-row'>大海潮聲日夜喧阿兄求靜隱松源寂然不動無邊際佛祖難窺第一關</div>
</p></div>
<div class='div-other'><a id='mulu52' />
<p class='h2'>為新大德開淡齋</p><p style="text-indent:0em" class="lg-abnormal"><div class='lg-row'>留情淡處律精嚴清白甘泉湧舌尖嚼碎莖虀明底事諸方五味不須參</div>
</p></div>
<div class='div-other'><a id='mulu53' />
<p class='h2'>贈玉輪朱居士誦經</p><p style="text-indent:0em" class="lg-abnormal"><div class='lg-row'>佛法無多說向君持經展卷過平生有時㘞地一聲去三世如來把手行</div>
</p></div>
<div class='div-other'><a id='mulu54' />
<p class='h2'>贈朱居士遊山</p><p style="text-indent:0em" class="lg-abnormal"><div class='lg-row'>太平何事賴人修突兀名區任意遊南北東西無阻礙迴途須用自甘休</div>
</p></div>
<div class='div-other'><a id='mulu55' />
<p class='h2'>贈奉先顧居士</p><p style="text-indent:0em" class="lg-abnormal"><div class='lg-row'>世事人情懶去親閒房靜坐樂天真四恩總報無多子宇宙茫茫見一人</div>
</p></div>
<div class='div-other'><a id='mulu56' />
<p class='h2'>贈孟入陳居士參禪</p><p style="text-indent:0em" class="lg-abnormal"><div class='lg-row'>道義相交不倦談西來祖意好追參要知向上超玄路剔起眉毛腦後看</div>
</p></div>
<div class='div-other'><a id='mulu57' />
<p class='h2'>步注居士原韻</p><p style="text-indent:0em" class="lg-abnormal"><div class='lg-row'>玉堂光燦透玄微霹靂聲中不動衣堪笑時人猶不覺誰知目下自生機</div>
</p></div>
<div class='div-other'><a id='mulu58' />
<p class='h2'>示分唇海沙彌</p><p style="text-indent:0em" class="lg-abnormal"><div class='lg-row'>彌勒口開有甚奇不如者箇小沙彌逢人懶說西來意笑破口門兩片皮</div>
</p></div>
<div class='div-other'><a id='mulu59' />
<p class='h2'>搬磚偶成</p><p style="text-indent:0em" class="lg-abnormal"><div class='lg-row'>拋磚引玉上虛堂凜凜威風不可當萬象森羅齊舉手一家有事百家忙</div>
</p></div>
<div class='div-other'><a id='mulu60' />
<p class='h2'>水筧</p><p style="text-indent:0em" class="lg-abnormal"><div class='lg-row'>萬法囊藏在腹中吞而復吐養蛟龍光吞日月乾坤大一派曹源正脈通</div>
</p></div>
<div class='div-other'><a id='mulu61' />
<p class='h2'>遊虎丘口占</p><p style="text-indent:0em" class="lg-abnormal"><div class='lg-row'>虎丘山上白雲家客到濃煎穀雨茶頑石心空能點首時人徒看眼前花</div>
</p></div>
<div class='div-other'><a id='mulu62' />
<p class='h2'>燈下偶成</p><p style="text-indent:0em" class="lg-abnormal"><div class='lg-row'>黃金出汁苦心知費盡鉗錘照用時古佛燃燈光世界至今者點不曾移</div>
</p></div>
<div class='div-other'><a id='mulu63' />
<p class='h2'>石柱峰</p><p style="text-indent:0em" class="lg-abnormal"><div class='lg-row'>拄地撐天玉柱峰龍門倒插半空中清溪落落衝潮去隔岸騷人信未通</div>
</p></div>
<div class='div-other'><a id='mulu64' />
<p class='h2'>登月臺觀瀑</p><p style="text-indent:0em" class="lg-abnormal"><div class='lg-row'>瀑布翻空何處來驚天動地吼如雷遠觀一片銀山壁近視珍珠灑月臺</div>
</p></div>
<div class='div-other'><a id='mulu65' />
<p class='h2'>坐禪</p><p style="text-indent:0em" class="lg-abnormal"><div class='lg-row'>磨襠擦褲幾多年喪盡身心不會禪再上蒲團閒作夢何須特地起狼煙</div>
</p></div>
<div class='div-other'><a id='mulu66' />
<p class='h2'>舟中阻風作以慰眾</p><p style="text-indent:0em" class="lg-abnormal"><div class='lg-row'>扁舟蕩漾泊琳宮暫爾蒼天鼓逆風自是觀音舒法力管教巽女轉神通一尋柔櫓浮滄海三道輕帆挂碧空千步銀沙親玉趾金仙洞裏見慈容</div>
</p></div>
<div class='div-other'><a id='mulu67' />
<p class='h2'>贈道原法師</p><p style="text-indent:0em" class="lg-abnormal"><div class='lg-row'>道在中原不變遷包含萬象利人天喜君廣有超方作妙喻微言滿大千</div>
</p></div>
<div class='div-other'><a id='mulu68' />
<p class='h2'>搬瓦</p><p style="text-indent:0em" class="lg-abnormal"><div class='lg-row'>握土成金上法堂獅兒齊立幾何行爭先頭角翻空舞古殿重增舊日光</div>
</p></div>
<div class='div-other'><a id='mulu69' />
<p class='h2'>慕得然道兄善書畫偶成</p><p style="text-indent:0em" class="lg-abnormal"><div class='lg-row'>作略君家得自然筆尖纔動化三千丹青點破澄潭月鐵硯磨開長夜天</div>
</p></div></div>
<div class='div-other'><a id='mulu70' />
<p class='h1'>佛事</p>
<div class='div-other'><a id='mulu71' />
<p class='h2'>地藏開光</p><p>九華峰頂現金身何似莊嚴色相新者裏一毫能著眼放光無處不稱尊。</p>
</div>
<div class='div-other'><a id='mulu72' />
<p class='h2'>彌勒安位</p><p>理法界不動纖塵事法界縱橫自在理事無礙法界重重殿閣崢嶸處處應身化現布袋打開珠回玉轉信手拈來點鐵成金三賢十聖情與無情從地湧出不令而行以拂子打○相云過現未來總不曾離<span class='corr'>卻</span>者裏又不曾住<span class='corr'>卻</span>者裏大眾且道畢竟在甚麼處擊香几云相逢拍掌呵呵笑天上人間得自由。</p>
</div>
<div class='div-other'><a id='mulu73' />
<p class='h2'>韋馱安位</p><p>喝一喝云虛空震動大地輝騰法不孤起令不虛行頂天立地護國安民威靈顯赫古剎重興正當恁麼時一句作麼生殿閣崢嶸新氣象金湯衛護舊家風。</p>
</div>
<div class='div-other'><a id='mulu74' />
<p class='h2'>募天王殿進關</p><p>未遊華藏界先入蝸牛角佛眼覷不破千聖難模索者箇大愚人無參亦無學忽起佛法見將錯與就錯等箇人兒來梵剎興工作即今事若何放下舊蒲團高挂缽囊著。</p>
</div>
<div class='div-other'><a id='mulu75' />
<p class='h2'>挂梆板</p><p>師拈槌云鴻鳴輕擊天呼地應金牛喫飯來趙州洗缽去施者受者果因不昧眾中若有彌勒肚皮維摩手段可使斗金日費饑餐飽睡設若五觀未明者裏切須仔細擊梆板云咦。</p>
</div>
<div class='div-other'><a id='mulu76' />
<p class='h2'>出關</p><p>閉戶無求活埋此處眨眼三年須臾便過乞我一文功成德聚施者受者必獲如意且道以何為驗驀指櫃云此處無金三十兩。</p>
</div>
<div class='div-other'><a id='mulu77' />
<p class='h2'>剃度師示寂拈香</p><p>化身應世唯我本師方外域中化導靡窮某蒙剃度拔濟恩崇思悟別傳于焉西東只期大樹長作帡幪詎料涅槃覿面難逢雖無生滅寧不愴傷音容永隔舍利流光山高水深夕瞻朝望謹具杯茗匍匐登堂師其來格鑒此瓣香。</p>
</div>
<div class='div-other'><a id='mulu78' />
<p class='h2'>為母疾割股焚香</p><p>肉隨刀轉血瀉泉流拆肉還母恩大難酬信手拈來旃檀一片熱向爐中諸佛證鑑然雖如是全身現出尋常事忉利天宮去復回。</p>
<p class="head3">復然頂</p>
<p>祈母患愈燒身燒臂直下忘軀頂[寧*頁]著地。</p>
</div>
<div class='div-other'><a id='mulu79' />
<p class='h2'>為火頭僧舉火</p><p>昔日燒火今被火燒烈燄光中任運逍遙且道功圓行滿事作麼生高聲云放下著。</p>
<p class="head3">入塔</p>
<p>威音那畔任意縱橫大開門戶全身直入下靈骨云欲識安身立命處會取當陽霹靂聲鳴指一下。</p>
</div>
<div class='div-other'><a id='mulu80' />
<p class='h2'>為松崖禪人舉火</p><p>重陽九月裏金風遍界吹未曉登高去天明拂袖歸泥牛吼水面海底火星飛無根松樹砍將來置向紅爐燒死灰。</p>
</div>
<div class='div-other'><a id='mulu81' />
<p class='h2'>為無礙禪人舉火</p><p>透過金剛圈吞<span class='corr'>卻</span>栗棘蓬通身顯妙用踏破太虛空擲下火炬云日輪不覺沉西去隨身干木徹天紅。</p>
</div>
<div class='div-other'><a id='mulu82' />
<p class='h2'>為雪松沙彌入塔</p><p>冬至月中日風夜風沙飛石走吹倒雪松且道葉落歸根事作麼生近水樓臺先得月向陽花木早逢春。</p>
</div>
<div class='div-other'><a id='mulu83' />
<p class='h2'>為園頭一念舉火</p><p>昔年空手把鋤頭今日步行騎水牛撒手到家情念盡更無一物可存留雖然如是且道即今事作麼生攛火炬云識得衣中寶翻身迸火星。</p>
</div>
<div class='div-other'><a id='mulu84' />
<p class='h2'>為梵音洞佛子捨身舉火</p><p>清淨法身求善因圓滿報身招惡果百億化身現虛空粉骨碎身超佛祖舉火炬云還見觀音大士麼劫火洞然毫末盡頂門突露一輪紅。</p>
</div>
<div class='div-other'><a id='mulu85' />
<p class='h2'>為蓮彰禪師起龕</p><p>鐵壁銀山萬丈深上天無路地無門從斯透過玄關去天空海闊任縱橫。</p>
<p class="head3">舉火</p>
<p>昨夜一陣毘嵐風吹倒門前一株松直至樹倒藤枯後更有蓮花火裏紅以火炬打○相云還見麼剔起眉毛腦後看。</p>
<p class="head3">入塔</p>
<p>舉靈骨云只者箇不在內不在外不在中間且道在甚麼處良久云直下分明說向伊朔風凜凜雨聲微蓮洋浪湧金沙岸斗轉星移月映溪正當恁麼時藏蹤隱跡又作麼生即今放下黃金骨切莫分身兩處看。</p>
</div>
<div class='div-other'><a id='mulu86' />
<p class='h2'>為靈隱禪人起龕</p><p>出入分明不爾欺箇中何更有狐疑但能覷見來時路踏過毘盧任所之。</p>
<p class="head3">舉火</p>
<p>閃爍靈光透上頭即今毫髮不容留眼睛突出虛空笑燄裏翻身輥火毬。</p>
<p class="head3">入塔</p>
<p>鳴指一下云空谷傳聲乾坤震應靈光隱隱<span class='corr'>卻</span>是如來真性即今粉骨碎身且向甚處立命者裏欲住便住當定即定塞破牢關聽吾號令復鳴一下。</p>
</div>
<div class='div-other'><a id='mulu87' />
<p class='h2'>為石元禪人起龕</p><p>古人休去歇去冷啾啾去一條白練去古廟香爐去一念萬年去者漢畢竟向甚麼處去顧視左右云大家送出去。</p>
<p class="head3">舉火</p>
<p>一向階前灑埽獻花供水忽爾露布踏翻切忌見神見鬼舉火炬云烈燄光中薦取本蹤。</p>
<p class="head3">入塔</p>
<p>風和日暖桃紅李白趁此水漲船高休待潮落石出正恁麼時樂業成家承誰恩力咄船到橋門自然直便下骨。</p>
</div>
<div class='div-other'><a id='mulu88' />
<p class='h2'>為雲水僧起龕</p><p>遊遍天涯孤峰獨宿踏倒須彌山忘<span class='corr'>卻</span>來時路舉數珠云若向者裏見得無來無去無迷無悟其或未然雨後苔青急須走過。</p>
<p class="head3">舉火</p>
<p>舉火炬云咄咄水朝東星拱北桃自紅柳自綠魚化龍筍成竹泥牛撞入海山前鹿獨宿急薦主人翁燒<span class='corr'>卻</span>娘生屋。</p>
</div>
<div class='div-other'><a id='mulu89' />
<p class='h2'>為患毒僧入塔</p><p>清淨本然異類之質臭氣衝天爛膿滴滴撞著無情漢子拋向紅爐蒸炙鎔作一袋真金果然好箇消息趁此戶牖大開透過銅墻鐵壁。</p>
</div>
<div class='div-other'><a id='mulu90' />
<p class='h2'>為雪如禪人入塔</p><p>咄哉雪如吾今問渠本來何面目將甚作真如舉骨襯云言下知端的放下便安居。</p>
</div>
<div class='div-other'><a id='mulu91' />
<p class='h2'>為李氏道人舉火</p><p>幻寄東甌六十餘秋離鄉別井昨寓明州大士親見到岸忘舟下火云者段光明無間斷滿船空戴月明歸。</p>
</div>
<div class='div-other'><a id='mulu92' />
<p class='h2'>為性空上座入塔</p><p>赤日當空照大千性空空盡體超然悠悠莫論途中事且入浮屠仔細看。</p>
</div>
<div class='div-other'><a id='mulu93' />
<p class='h2'>為無礙禪人入塔</p><p>咄禪不須參教不須看百年三萬六千朝返覆元來是者漢舉靈骨云還會麼擲地金聲有眼者見正恁麼時符到令行又作麼生夾路桃花風雨後馬蹄何處避殘紅。</p>
</div>
<div class='div-other'><a id='mulu94' />
<p class='h2'>為道林上座起龕</p><p>者箇師僧常演妙音撒手歸家撩起便行向上一路又作麼生喝一喝云驀直去。</p>
</div>
<div class='div-other'><a id='mulu95' />
<p class='h2'>為徹凡禪師起龕</p><p>死中得活活中死去涅槃堂前豈容久住符到奉行路在甚處以手指云這裡去。</p>
</div>
<div class='div-other'><a id='mulu96' />
<p class='h2'>為戒全禪師封龕</p><p>門門非別門戶戶還自戶識得箇中人大蟲原是虎不須露爪牙虛空加封鎖。</p>
<p class="head3">起龕</p>
<p>指龕云從來寸步不曾離此日當陽說向伊昨夜禪那無影樹秋風颯颯落寒枝時至歸根留不住鐵牛無腳逐雲飛擊龕云起。</p>
<p class="head3">舉火</p>
<p>戒全全戒定綱宗振起禪那正脈通長嘯一聲消息盡得處何須更費工昔年換箇破燈盞擲下爐中徹底紅大地秋光都漏泄落霞孤鶩聽西東遂下火。</p>
</div>
<div class='div-other'><a id='mulu97' />
<p class='h2'>為火頭道士起龕</p><p>方外得得來聚會學無為纔到選佛場瞥然即便歸心空何處去及第更由誰喝一喝云看腳下。</p>
<p class="head3">舉火</p>
<p>今朝六月七道人著氣急杲日正當空大千紅燄逼流出汞中金工夫多狼籍阿呵呵識不識薰風自南來為汝通消息遂下火。</p>
</div>
<div class='div-other'><a id='mulu98' />
<p class='h2'>為秋月禪人起龕</p><p>來時頭戴中秋月慧鑑胸藏不夜天海外欲行無異路最初一步更為先。</p>
<p class="head3">舉火</p>
<p>生在金陵死在者裏倒斷命根無嗔無喜迥脫根塵投大火聚烈燄光中切須薦取。</p>
</div></div>
<p class='juan'>斗南暐禪師語錄卷之下終</p>
</div><!-- end of div[@id='body'] -->
</body></html>