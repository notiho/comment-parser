<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>懶石聆禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu20' />
<p class='juan'>懶石聆禪師語錄卷第三</p><p class="byline">嗣法門人真蘊錄</p>
<div class='div-other'><a id='mulu21' />
<p class='h1'>行繇</p><p>一日眾入方丈。請師行。實師曰。吾本蜀重慶忠州人。父姓張母趙氏。夜夢吞月覺而生。十二歲夢感投師。薙染方廿歲。痛念無常。迅速生死。事大若不明了。出家奚益。發足初參。象崖和尚受具請益命。看萬法歸一。一歸何處。話抵死參究。觸境逢緣。漸覺工夫疏塞。做來做去。忽一日。不覺身心世界。渾然虛豁豁地。如青天霹靂。心中似有一物。從脅下被人抽去。一般甦醒將來。虛空大地。日月星辰。森羅萬象。蜎飛蝡動。情與無情。人非人等。俱在一毫頭上。煥然等現。斯時心生慘怛。不覺涕泣。值挂入室牌予禮拜師。舉世尊拈花。迦葉微笑。汝作麼會。予曰。用會作麼。師云。世尊不拈花。迦葉不微笑。汝又如何。予曰。兩眼對兩眼。師云。拈花微笑之後又作麼生。予曰。赤心片片。師連打。予連喝。師又打。予拂袖便出。復呈偈曰。根源盤自威音外。穿過髑髏花正鮮。不借東風些子力。香風襲地燦驢年。師看過。打一拂子。予一喝。師休去。侍師五載後。參破師翁侍立。次一僧。請開示。翁云。此事如明鏡。當臺漢來漢現。胡來胡現。予聞。悚然汗出。偶說偈曰。吾有一句。冰霜皎日殊相。劣形寥落空寂。翁云。那箇是汝空寂的。予一喝便行。後因師翁命本師。上天童掃塔。予隨侍至漢中府靜明寺。適結制安。維那一夕同眾。在方丈立。師舉。韓愈參大顛。擯首座公案。你諸人作麼生會。予與師一掌。師上下覷予曰。者老漢啞卻口。那便出。師拽杖隨追。予先至法堂打鼓。眾集。師落堂云。且道老僧適才兩覷是甚麼意旨。予復兩掌。被師痛打一頓。因受源流拂子。予固辭某。是何人敢當此任。且德薄行微。兼鮮學識。和尚如此。豈不取笑諸方。師云。收取住山去。他日自有別寶波斯。予不得已。向前禮了九拜。至今懊悔。錯錯錯。今日無故不覺忉怛。播吾平生之醜。玷污諸人耳目。雖然如是。且道適才三錯是何意旨。眾禮拜。師云。錯。</p>
</div>
<div class='div-other'><a id='mulu22' />
<p class='h1'>法語</p><p>索我臨行句。胸中無一字。寫出不成文。念來非有義。弗是妙蓮華。亦非祖師意。持去見諸方。眼底生荊棘。不善打葛藤。慣用吹毛利。若作言句親。失卻自家事。老僧與麼說。汝又如何[妳-女+口]。個中本尋常。從頭須子細。文彩未彰前。十有九不契。靜明鐵蒺藜。一恁汝啗啐。忽然唼破時。方敢請棒喫。</p>
<p>禪不須參。道不須學。碗底箸頭多脫略。歷歷騰騰耀古今。林林總總無拘縛。碧眼胡僧難摸索。蟭螟眼上三隻角。</p>
<p>此事勿論上智下愚。務在當人信得及。把得定。看個如何是諸佛出身處。又云。東山水上行。意旨如何。試猜猜看。與麼會得三世諸佛。借伊鼻孔出氣。歷代祖師。共汝單上橫眠。設不爾者。辜負行腳。</p>
</div>
<div class='div-other'><a id='mulu23' />
<p class='h1'>書</p>
<div class='div-other'><a id='mulu24' />
<p class='h2'>復了庵劉居士</p><p>承索便面以質之之語。山僧到者裏。恁麼也不得。不恁麼也不得。恁麼。不恁麼。總不得。何也。若謂有喚甚麼作主人公。若謂無食瓔珞粥的是誰。認則眼中著屑。不認錯過了也。請老居士兩頭撒開。中亦不立。直下與麼道將一句來。方敢定奪。呵呵。</p>
</div>
<div class='div-other'><a id='mulu25' />
<p class='h2'>復月幢法兄</p><p>懸寶鏡於千峰之外。洞察幽微展慧劍。於亂煙之中。削塵顯密。扶破沙盆。斬新條令。移風易俗。大化群迷。非兄力量而。誰為之。弟才鄙陋。德淺行微。謹守榾柮以待天年。何期一旦光射昆明。愧之不及。忻躍焚檀。稽首致謝。</p>
</div></div>
<div class='div-other'><a id='mulu26' />
<p class='h1'>佛事</p><p>徹空火。以火炬打圜相云。徹空徹空。南北西東。渾無一物。布袋裝風。打底一著。手把虛空。攛火炬云。遍界琉璃含寶月。照破雲山千萬重。</p>
<p>悟空火。悟空不空。雲月是同心。無定止界。有西東。適來快活。無處不通。助汝一把無明火。燄光騰處。脫樊籠。</p>
<p>為野哲禪兄起龕。以杖敲龕云。藕斷清兮絲一斷。光前裕後門外看。而今移入東風裏。大丈夫兒得自便。</p>
<p>舉火云。哲公哲公。來時無口。去亦無蹤。非出非外。塞滿虛空。得大自在。獲大圜通。船子一脈獨肖。其公即今奉上一把火。燒得須彌走芥中。</p>
<p>芥山維那火。凝然湛寂雪霜濃。一芥之山內外空。鐵鷂沖霄藏北斗。更於何地振宗風。大眾還知此公去。就也無擲火炬云。火裏蓮華千萬重。信之無礙一光通。</p>
<p>辨通蒙堂火。呈火炬云。火雲堆裏解翻身。撞倒須彌影不存。六月半空飛片雪。十方剎海冷如冰攛火炬云。臨行相助一把火。送入金剛山更深。</p>
<p>為藥山律主起龕。以杖擊龕云。點著髑髏眼。虛空轉落落。觸碎鐵蛇關。通身無繫縛。試看彩雲外。火裏花灼灼。</p>
<p>舉火云老漢生平。百十三遍。觀山水債<span class='corr'>已</span>完。而今兩腳稍空去。慧劍揮空不等閑。以火炬打圜相云。只向者裏端然坐。無邊剎海戒珠圜。</p>
<p>為灼然。火灼然。灼然充塞大千。去來無相。生死何關。甚處著腳雲月。溪山攛火炬云。助汝一把無明火。送入蓮邦絕聖胎。</p>
<p>為醉月直歲。火執役叢林。千古榜樣。撒手便行。衲僧。氣象咦東風。昨夜嚷如麻。及至曉來。落一花試。問闍黎何所事。渾身是月照天涯。</p>
<p>為南天起龕。師以杖擊龕云。金風撲地吼南天。折腳東籬沒半邊。驚起鷦鷯何處立。去來只在縱橫間。霜花滿地無人掃。處處冰心淨月圜。</p>
<p>舉火以炬打○相云。者個東西皆本具。臨頭因甚不親識。灼然個裏薦承當。跨鶴沖霄白滴滴。髑髏粉碎一塵空。地水火風誰收拾。雲邊鐵鷂過新羅。火裏木雞穿破壁。妙應叢中不肯住。五蘊峰前堪遊戲。與麼無去亦無來。無去無來泯蹤跡。攛下炬云。老僧助汝者些兒。鍛送金剛寶蓮地。</p>
</div>
<div class='div-other'><a id='mulu27' />
<div class='div-other'><a id='mulu28' />
<p class='h2'>無鬚鎖</p><p style="text-indent:0em" class="lg-abnormal"><div class='lg-row'>活鱍玲瓏心眼通。郎當廓落振宗風。乾坤世界都關卻。惟露中間一段空。</div>
</p></div>
<div class='div-other'><a id='mulu29' />
<p class='h2'>無孔笛</p><p style="text-indent:0em" class="lg-abnormal"><div class='lg-row'>非短非長勿舊新。頻吹清韻令人聞。聲和萬籟鈞天樂。驚惺昆池月一輪。</div>
</p></div>
<div class='div-other'><a id='mulu30' />
<p class='h2'>無底船</p><p style="text-indent:0em" class="lg-abnormal"><div class='lg-row'>永劫修持穩柁機。片帆時挂霧同飛。逍遙且遜清風力。明月蘆花滿載歸。</div>
</p></div>
<div class='div-other'><a id='mulu31' />
<p class='h2'>無根樹</p><p style="text-indent:0em" class="lg-abnormal"><div class='lg-row'>雨灑風吹葉不絲。挺然卓立過須彌。通身是個光明藏。洞徹坤維萬象枝。</div>
</p></div>
<div class='div-other'><a id='mulu32' />
<p class='h2'>無底缽</p><p style="text-indent:0em" class="lg-abnormal"><div class='lg-row'>個樣團團未宰功。持來眾裏萬人欽。頻盛世上鐵釘飯。供養十方羅漢僧。</div>
</p></div>
<div class='div-other'><a id='mulu33' />
<p class='h2'>無絃琴</p><p style="text-indent:0em" class="lg-abnormal"><div class='lg-row'>赤手攜將月下彈。五音六律最清宣。坐中誰是子期客。聽取無腔聲韻傳。</div>
</p></div>
<div class='div-other'><a id='mulu34' />
<p class='h2'>無底籃</p><p style="text-indent:0em" class="lg-abnormal"><div class='lg-row'>難堪秀器自成家。裏面能盛死活蛇。擲向街前人弗愛。嘶風注雨月篩華。</div>
</p></div>
<div class='div-other'><a id='mulu35' />
<p class='h2'>無孔錘</p><p style="text-indent:0em" class="lg-abnormal"><div class='lg-row'>硬似泥團軟似鋼。輥天輥地勢難當。拈來安置滇雲上。電閃雷轟震大方。</div>
</p></div>
<div class='div-other'><a id='mulu36' />
<p class='h2'>無星秤</p><p style="text-indent:0em" class="lg-abnormal"><div class='lg-row'>赤體條條絕點霞。洞山曾式三斤麻。鉤頭分兩全拋出。得意人人善作家。</div>
</p></div>
<div class='div-other'><a id='mulu37' />
<p class='h2'>無縫塔</p><p style="text-indent:0em" class="lg-abnormal"><div class='lg-row'>東西南北見陶然。瑞起琉璃寶月圜。意氣弗從天地得。不歡欣處也忻歡。</div>
</p></div></div>
<div class='div-other'><a id='mulu38' />
<div class='div-other'><a id='mulu39' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>雞鳴丑衲。被蒙頭。齁鼾吼。手執夜明符半斤。森羅萬象顛倒走。</div>
</p><p style="text-indent:0em" class="lg-abnormal"><div class='lg-row'>平旦。寅山青水淥。碧煙沉雲門。調子新豐曲。只此臨機。直指人。</div>
</p><p style="text-indent:0em" class="lg-abnormal"><div class='lg-row'>日出卯現成公案。勿尋討。孤明歷歷。萬機空。曾不於中。弄尖巧。</div>
</p><p style="text-indent:0em" class="lg-abnormal"><div class='lg-row'>食時辰。無住廓然誰不親。為索金牛桶底事。著衣持缽入重城。</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>。縱去奪來頻遊戲。打著禾山破鼓皮。成家立計固無必。</div>
</p><p style="text-indent:0em" class="lg-abnormal"><div class='lg-row'>日南午。信口道兮信手舞。百草頭邊略較些。莫教錯過西來祖。</div>
</p><p style="text-indent:0em" class="lg-abnormal"><div class='lg-row'>日昳未。六陽花下何堪醉。半乘煙浪半乘虛。吹起沖霄個鐵笛。</div>
</p><p style="text-indent:0em" class="lg-abnormal"><div class='lg-row'>晡時申衲子穿雲來問津彈起琵琶操古調高山流水少知音。</div>
</p><p style="text-indent:0em" class="lg-abnormal"><div class='lg-row'>日入酉。千妖百怪蒙頭走。金剛腦後念摩訶。自家個兒也沒有。</div>
</p><p style="text-indent:0em" class="lg-abnormal"><div class='lg-row'>黃昏戌。落落零零是何物。鐘鼓喧揚六國聞。單剩三間破茅屋。</div>
</p><p style="text-indent:0em" class="lg-abnormal"><div class='lg-row'>人定亥。行腳多年無被蓋。清冷冷地沒些些。齁鼾不向人間賣。</div>
</p><p style="text-indent:0em" class="lg-abnormal"><div class='lg-row'>夜半子。壁疏屋角曉星起。開眼[矌-黃+林]眯露本真。枕子翻身笑不已。</div>
</p></div>
<div class='div-other'><a id='mulu40' />
<p class='h2'>宴坐</p><p style="text-indent:0em" class="lg-abnormal"><div class='lg-row'>心空體寂固靈虛。萬象交羅本自如。洞徹玄微岐意絕。明明皎月落天湖。</div>
</p></div>
<div class='div-other'><a id='mulu41' />
<p class='h2'>入室</p><p style="text-indent:0em" class="lg-abnormal"><div class='lg-row'>欲叩明師破暗關。臨機貴在絕情緣。當風雪刃才挨著。死活雙忘脫苦酸。</div>
</p></div>
<div class='div-other'><a id='mulu42' />
<p class='h2'>普請</p><p style="text-indent:0em" class="lg-abnormal"><div class='lg-row'>梆聲未絕力行先。惟恐行門功弗全。般若無方隨所應。搬柴運水處須圜。</div>
</p></div>
<div class='div-other'><a id='mulu43' />
<p class='h2'>經行</p><p style="text-indent:0em" class="lg-abnormal"><div class='lg-row'>倦來何事且留神。散步林泉石上行。個裏些兒如蹋著。無生曲子調高吟。</div>
</p></div>
<div class='div-other'><a id='mulu44' />
<p class='h2'>誦經</p><p style="text-indent:0em" class="lg-abnormal"><div class='lg-row'>跏趺對月歷三更。靜誦空王無字經。萬象森羅齊側耳。烹茶石女甚慇懃。</div>
</p></div>
<div class='div-other'><a id='mulu45' />
<p class='h2'>禮拜</p><p style="text-indent:0em" class="lg-abnormal"><div class='lg-row'>掃室焚香禮拜勤。歸投句子業消冰。猛然磕破髑髏也。獨露堂堂無二人。</div>
</p></div>
<div class='div-other'><a id='mulu46' />
<p class='h2'>道話</p><p style="text-indent:0em" class="lg-abnormal"><div class='lg-row'>一度相逢一度親。無心話道道孤明。了然直下超方便。耀古騰今舉世聞。</div>
</p></div>
<div class='div-other'><a id='mulu47' />
<p class='h2'>焚香</p><p style="text-indent:0em" class="lg-abnormal"><div class='lg-row'>煙清火亙一爐香。靜裏常焚日月長。萬象森羅聞見盡。須知紅燄裏頭藏。</div>
</p></div>
<div class='div-other'><a id='mulu48' />
<p class='h2'>掃地</p><p style="text-indent:0em" class="lg-abnormal"><div class='lg-row'>篲柄聊舒風若神。微塵剎海淨光生。石頭瓦礫含諸象。亙古圜明質本清。</div>
</p></div>
<div class='div-other'><a id='mulu49' />
<p class='h2'>運水</p><p style="text-indent:0em" class="lg-abnormal"><div class='lg-row'>一滴水兮一丈波。常然泛泛滿江河。老僧今日生涯別。拈出令人止渴多。</div>
</p></div>
<div class='div-other'><a id='mulu50' />
<p class='h2'>搬柴</p><p style="text-indent:0em" class="lg-abnormal"><div class='lg-row'>閒來無事到雲林。肩得寒嵒樹一根。歷劫及今煨不悉。騰騰光燄灼乾坤。</div>
</p></div></div>
<div class='div-other'><a id='mulu51' />
<p class='h1'>分燈</p>
<div class='div-other'><a id='mulu52' />
<p class='h2'>橫眉海瑞</p><p style="text-indent:0em" class="lg-abnormal"><div class='lg-row'>黃梅峰頂漏三更。衣法雙傳月下行。石上標宗千古印。層層慧燄續賢英。</div>
</p></div>
<div class='div-other'><a id='mulu53' />
<p class='h2'>自覺書恆</p><p style="text-indent:0em" class="lg-abnormal"><div class='lg-row'>驀地相逢不露蹤。搖風擺雨十方空。親拈示汝龜毛拂。他日昆池點化龍。</div>
</p></div>
<div class='div-other'><a id='mulu54' />
<p class='h2'>一休性旵</p><p style="text-indent:0em" class="lg-abnormal"><div class='lg-row'>毫端拈起疾如風。絕相離名迥不同。萬仞峰頭剛獨步。逢場處處演吾宗。</div>
</p></div>
<div class='div-other'><a id='mulu55' />
<p class='h2'>雲崖明峰</p><p style="text-indent:0em" class="lg-abnormal"><div class='lg-row'>英豪氣岸兩頭脫。拄地撐天活鱍鱍。卓向雲深百尺崖。有時龍化濟人渴。</div>
</p></div>
<div class='div-other'><a id='mulu56' />
<p class='h2'>恆念道富</p><p style="text-indent:0em" class="lg-abnormal"><div class='lg-row'>拈起木叉體相圓。頭頭法法慧光寒。赤心片力荷擔去。白馬蓮城繼後傳。</div>
</p></div>
<div class='div-other'><a id='mulu57' />
<p class='h2'>止鏡真蘊</p><p style="text-indent:0em" class="lg-abnormal"><div class='lg-row'>法本無心。心本法無。心本法。法無無心。心付汝。無心法法。法心無。空佛祖。</div>
</p></div>
<div class='div-other'><a id='mulu58' />
<p class='h2'>次韻</p><p style="text-indent:0em" class="lg-abnormal"><div class='lg-row'>虹霓為線月為鉤。釣盡江波散漫游。海底獰龍剛出戶。長空獨躍占雲頭。</div>
</p></div>
<div class='div-other'><a id='mulu59' />
<p class='h2'>中秋</p><p style="text-indent:0em" class="lg-abnormal"><div class='lg-row'>靈山話月落人間。爭似靜明今夜圜。惟冀諸人高著眼。等閒錯過也徒然。</div>
</p></div>
<div class='div-other'><a id='mulu60' />
<p class='h2'>山行</p><p style="text-indent:0em" class="lg-abnormal"><div class='lg-row'>閑來信步遶山回。日暖風和出翠微。抖擻多<span class='corr'>年</span>陳破衲。<span class='corr'>㲯</span>毿片片逐雲飛。</div>
</p></div>
<div class='div-other'><a id='mulu61' />
<p class='h2'>辭眾</p><p style="text-indent:0em" class="lg-abnormal"><div class='lg-row'>霜天雪夜雁南飛。九萬摶風羽翼垂。回顧一花紅灼灼。信然鐵笛逆風吹。</div>
</p></div></div>
<div class='div-other'><a id='mulu62' />
<p class='h1'>偈</p>
<div class='div-other'><a id='mulu63' />
<p class='h2'>呈雙桂破師翁</p><p style="text-indent:0em" class="lg-abnormal"><div class='lg-row'>聯不成兮撥不開。成團作隊漢江臺。終南山頂月中桂。云是師翁親手栽。</div>
</p></div>
<div class='div-other'><a id='mulu64' />
<p class='h2'>聞師翁訃音</p><p style="text-indent:0em" class="lg-abnormal"><div class='lg-row'>違座南濱二十秋。快人肝膽解人愁。而今幸得安平貼。又謂西行征戰遊。</div>
</p></div>
<div class='div-other'><a id='mulu65' />
<p class='h2'>示橫眉禪人</p><p style="text-indent:0em" class="lg-abnormal"><div class='lg-row'>化日舒長春正融。亂雲深處豢獰龍。嘶風喚雨操其節。幾帶雷音吼太空。</div>
</p></div>
<div class='div-other'><a id='mulu66' />
<p class='h2'>示如是禪人</p><p style="text-indent:0em" class="lg-abnormal"><div class='lg-row'>如是住時如是作。四威儀內看心牛。忽然看破看的個。耕遍雲山志不休。</div>
</p></div>
<div class='div-other'><a id='mulu67' />
<p class='h2'>示密旨禪人</p><p style="text-indent:0em" class="lg-abnormal"><div class='lg-row'>大地撮來如粟米。明明不悉為君舉。直須猛省吞卻去。唼碎囫圇是密旨。</div>
</p></div>
<div class='div-other'><a id='mulu68' />
<p class='h2'>示懶參禪人</p><p style="text-indent:0em" class="lg-abnormal"><div class='lg-row'>冤有頭兮債有主。靜明鼓笛誰為伍。老僧撥轉上頭關。韻出清音契太古。</div>
</p></div>
<div class='div-other'><a id='mulu69' />
<p class='h2'>示止鏡禪人</p><p style="text-indent:0em" class="lg-abnormal"><div class='lg-row'>爐頭佛法聽無言。作箇忘機混沌禪。古鏡即同火爐闊。祖師心印為親傳。</div>
</p></div>
<div class='div-other'><a id='mulu70' />
<p class='h2'>示非指禪人</p><p style="text-indent:0em" class="lg-abnormal"><div class='lg-row'>臨濟家私夜不收。尋常高挂白雲頭。當機一喝知音少。領略還須佛祖儔。</div>
</p></div>
<div class='div-other'><a id='mulu71' />
<p class='h2'>示一休禪人</p><p style="text-indent:0em" class="lg-abnormal"><div class='lg-row'>覿面全提是甚麼。阿誰直下得擔荷。人前莫把風規露。且向碧雲深處坐。</div>
</p></div>
<div class='div-other'><a id='mulu72' />
<p class='h2'>示劉居士</p><p style="text-indent:0em" class="lg-abnormal"><div class='lg-row'>老僧無法與人傳。無法無傳透祖關。石女夢回機太活。手把瑤琴月下彈。</div>
</p></div>
<div class='div-other'><a id='mulu73' />
<p class='h2'>示張居士</p><p style="text-indent:0em" class="lg-abnormal"><div class='lg-row'>歷歷分明無錯謬。提弓把箭是誰能。當風疾展金剛劍。鬼面神頭喪膽魂。</div>
</p></div>
<div class='div-other'><a id='mulu74' />
<p class='h2'>示行腳僧</p><p style="text-indent:0em" class="lg-abnormal"><div class='lg-row'>富貴不貪衣糞草。心頭絕慮無煩惱。當求出世超凡士。毋作叢林嘗飯保。</div>
</p></div>
<div class='div-other'><a id='mulu75' />
<p class='h2'>示醉月典座</p><p style="text-indent:0em" class="lg-abnormal"><div class='lg-row'>從來務下合如常。久歷雲廚粥飯香。木杓笊籬齊合掌。金牛飯桶句重揚。</div>
</p></div>
<div class='div-other'><a id='mulu76' />
<p class='h2'>哭象崖和尚</p><p style="text-indent:0em" class="lg-abnormal"><div class='lg-row'>慈悲大煞老婆心。棒喝曾經不放輕。一片痛腸終未吐。又跨鐵鶴向西征。</div>
</p></div>
<div class='div-other'><a id='mulu77' />
<p class='h2'>留別月幢法兄</p><p style="text-indent:0em" class="lg-abnormal"><div class='lg-row'>宜兄宜弟席蘭谿。話到三更月滿隄。瀝腹領腸情未已。雲瓢雪笠度峰西。</div>
</p></div>
<div class='div-other'><a id='mulu78' />
<p class='h2'>赴藩園齋</p><p style="text-indent:0em" class="lg-abnormal"><div class='lg-row'>愛日擔雲入竹籬。園花砌玉點新枝。森森怪石如人立。影浴天池醒舊眉。</div>
</p></div>
<div class='div-other'><a id='mulu79' />
<p class='h2'>送嘯石南行</p><p style="text-indent:0em" class="lg-abnormal"><div class='lg-row'>聒聒雁高卷白雲。一聲啼斷古江城。平空展出摩霄翼。駕海騎魚水上行。</div>
</p></div>
<div class='div-other'><a id='mulu80' />
<p class='h2'>送不會監院行腳</p><p style="text-indent:0em" class="lg-abnormal"><div class='lg-row'>數年輔弼整叢林。著著臨機意最深。莫道功勳空費也。池澂月現見天心。</div>
</p></div>
<div class='div-other'><a id='mulu81' />
<p class='h2'>送存無律師主雲霧山</p><p style="text-indent:0em" class="lg-abnormal"><div class='lg-row'>三冬聚首春初別。蹋遍黑龍江底月。無口缽盂吞佛祖。木叉掃盡千峰雪。</div>
</p></div>
<div class='div-other'><a id='mulu82' />
<p class='h2'>送密言律師入山</p><p style="text-indent:0em" class="lg-abnormal"><div class='lg-row'>處處青山堪駐錫。云何直指野雲巢。藤蘿月挂枝梢上。只恐霜花笑寂寥。</div>
</p></div>
<div class='div-other'><a id='mulu83' />
<p class='h2'>寄玄素法侄</p><p style="text-indent:0em" class="lg-abnormal"><div class='lg-row'>五龍瑞氣接天池。點滴藏鋒不露絲。只待風雲雷雨作。乾坤黯黑用全施。</div>
</p></div>
<div class='div-other'><a id='mulu84' />
<p class='h2'>寄石龍禪師</p><p style="text-indent:0em" class="lg-abnormal"><div class='lg-row'>清河話別<span class='corr'>已</span>多<span class='corr'>年</span>。幾跨須彌躡大千。諸子案頭譚不一。癡人繇認井中天。</div>
</p></div>
<div class='div-other'><a id='mulu85' />
<p class='h2'>寄雲巢</p><p style="text-indent:0em" class="lg-abnormal"><div class='lg-row'>忽地相逢又別離。水山窮處看雲飛。五龍峰頂三更月。影落曹源任指撝。</div>
</p></div>
<div class='div-other'><a id='mulu86' />
<p class='h2'>見僧頂箕雨中行</p><p style="text-indent:0em" class="lg-abnormal"><div class='lg-row'>簸箕戴在僧頭上。恰似將軍出戰時。手裏雖無三尺劍。衝風直入始為奇。</div>
</p></div>
<div class='div-other'><a id='mulu87' />
<p class='h2'>寄甸舒弟</p><p style="text-indent:0em" class="lg-abnormal"><div class='lg-row'>高提祖印踞滇南。一鏃當風用在先。捉得新羅鐵鷂子留將千古繼宗傳。</div>
</p></div>
<div class='div-other'><a id='mulu88' />
<p class='h2'>送枕石弟歸楚</p><p style="text-indent:0em" class="lg-abnormal"><div class='lg-row'>羨君乘興去[阿-可+虫]山。楚水江頭把釣竿。奪得驪龍珠一顆。孤明迥迥洞人寒。</div>
</p></div>
<div class='div-other'><a id='mulu89' />
<p class='h2'>白塔子</p><p style="text-indent:0em" class="lg-abnormal"><div class='lg-row'>誰將玉管豎東皋。半臥江干洗兔毫。驚起魚龍奔上下。墨花隨影點天橋。</div>
</p></div>
<div class='div-other'><a id='mulu90' />
<p class='h2'>靜明塔</p><p style="text-indent:0em" class="lg-abnormal"><div class='lg-row'>卓立無私萬古存。撐天拄地倚雲門。長安風月惟君壽。架海金梁柱一根。</div>
</p></div>
<div class='div-other'><a id='mulu91' />
<p class='h2'>豎旛竿</p><p style="text-indent:0em" class="lg-abnormal"><div class='lg-row'>剎竿頭上仰蓮心。見者應須著眼青。弟應兄呼傳底事。靜明今日又重新。</div>
</p></div>
<div class='div-other'><a id='mulu92' />
<p class='h2'>雲霧山</p><p style="text-indent:0em" class="lg-abnormal"><div class='lg-row'>千峰挺出越紅塵。峭拔孤嶙繫白雲。月過西巖風凜凜。藤床竹榻冷光生。</div>
</p></div>
<div class='div-other'><a id='mulu93' />
<p class='h2'>壽南溟</p><p style="text-indent:0em" class="lg-abnormal"><div class='lg-row'>歷遍阿僧祗劫來。何云今日為初度。真風永扇芥城空。不受陰陽花甲數。</div>
</p></div>
<div class='div-other'><a id='mulu94' />
<p class='h2'>壽一休</p><p style="text-indent:0em" class="lg-abnormal"><div class='lg-row'>端陽烈燄引清風。一點靈花燦正紅。處世節操塵不染。驢年香噴地天中。</div>
</p></div>
<div class='div-other'><a id='mulu95' />
<p class='h2'>補窗</p><p style="text-indent:0em" class="lg-abnormal"><div class='lg-row'>剪雲補個破虛空。幸得無痕縫不通。沒量大人頻踞地。孤明千古縱橫中。</div>
</p></div>
<div class='div-other'><a id='mulu96' />
<p class='h2'>賞釣</p><p style="text-indent:0em" class="lg-abnormal"><div class='lg-row'>絲綸初展漢江頭。徹困金鱗水上浮。香餌時餂幾喪命。清波不犯五湖秋。</div>
</p></div>
<div class='div-other'><a id='mulu97' />
<p class='h2'>風鈴</p><p style="text-indent:0em" class="lg-abnormal"><div class='lg-row'>風吹鈴鐸響雲中。鐵鷂流星過海東。見者心隳聞者喪。木人隊隊舞寒空。</div>
</p></div>
<div class='div-other'><a id='mulu98' />
<p class='h2'>聞讀</p><p style="text-indent:0em" class="lg-abnormal"><div class='lg-row'>一字疏通爛葛藤。百千妙義此中存。不須點劃分權實。清淨本然法上塵。</div>
</p></div>
<div class='div-other'><a id='mulu99' />
<p class='h2'>野宿</p><p style="text-indent:0em" class="lg-abnormal"><div class='lg-row'>山寺晚風遞遠鐘。漁燒新火滿江紅。松巢鶴醒驚初夢。啼上枝頭月正濃。</div>
</p></div>
<div class='div-other'><a id='mulu100' />
<p class='h2'>秋日</p><p style="text-indent:0em" class="lg-abnormal"><div class='lg-row'>人人有月性天週。莫向中宵外妄求。不信但看跟腳下。孤明歷歷照瓊樓。</div>
</p></div>
<div class='div-other'><a id='mulu101' />
<p class='h2'>峨眉</p><p style="text-indent:0em" class="lg-abnormal"><div class='lg-row'>頻遊駕象獲圓通。影現峨眉七級中。萬億河山留不住。為憐普眼處相通。</div>
</p></div>
<div class='div-other'><a id='mulu102' />
<p class='h2'>夜聞</p><p style="text-indent:0em" class="lg-abnormal"><div class='lg-row'>夜清何處玉簫森。按指聲驚木偶人。吹去旻天雲散盡。珊瑚枕上月華新。</div>
</p></div>
<div class='div-other'><a id='mulu103' />
<p class='h2'>藤橋</p><p style="text-indent:0em" class="lg-abnormal"><div class='lg-row'>布水攙雲也怪哉。溪頭抱日結良胎。度驢度馬奚終用。自有擎天一段才。</div>
</p></div>
<div class='div-other'><a id='mulu104' />
<p class='h2'>登眺</p><p style="text-indent:0em" class="lg-abnormal"><div class='lg-row'>重陽九日忽登樓。四顧煙波一目收。唯有就中些子別。菊花原要倩誰酬。</div>
</p></div>
<div class='div-other'><a id='mulu105' />
<p class='h2'>佛誕</p><p style="text-indent:0em" class="lg-abnormal"><div class='lg-row'>倒騎香象降王宮。足底蓮生八面風。頂上圓光輝萬國。遍虛空界示金容。</div>
</p></div>
<div class='div-other'><a id='mulu106' />
<p class='h2'>偶成</p><p style="text-indent:0em" class="lg-abnormal"><div class='lg-row'>商山野老弄春風。鼓動昆池魚化龍。霹靂聲驚三峽水。和雲合雨釣江東。</div>
</p></div>
<div class='div-other'><a id='mulu107' />
<p class='h2'>風箏</p><p style="text-indent:0em" class="lg-abnormal"><div class='lg-row'>者樣東西怪又癡。麻纏紙裹逐風吹。單絲繫著懸空上。大似流鶯戲小雞。</div>
</p></div>
<div class='div-other'><a id='mulu108' />
<p class='h2'>上梁</p><p style="text-indent:0em" class="lg-abnormal"><div class='lg-row'>雙日雙時雙鳳朝。東西南北碧雲高。人天剔起摩醯眼。試看雙龍挂九霄。</div>
</p></div>
<div class='div-other'><a id='mulu109' />
<p class='h2'>除夕</p><p style="text-indent:0em" class="lg-abnormal"><div class='lg-row'>井市堆頭一歲除。荊門處處貼新符。火花炮響迎佳節。破我禪心德不孤。</div>
</p></div>
<div class='div-other'><a id='mulu110' />
<p class='h2'>示眾</p><p style="text-indent:0em" class="lg-abnormal"><div class='lg-row'>夜來明月挂中天。立坐都盧毛骨寒。拈出無生切要句。臨機錯過話頭難。</div>
</p><p style="text-indent:0em" class="lg-abnormal"><div class='lg-row'>無地卓錐不惜貧。傾腸倒腹為諸人。琉璃撲碎還如故。八臂那吒提不行。</div>
</p><p style="text-indent:0em" class="lg-abnormal"><div class='lg-row'>尋常只把話頭疑。疑去疑來疑是誰。疑破自家疑底個。始知甕裏有風雷。</div>
</p><p style="text-indent:0em" class="lg-abnormal"><div class='lg-row'>月滿霜籬僧滿堂。家風平貼耀心光。老僧說法機緣別。不打前賢爛葛椿。</div>
</p><p style="text-indent:0em" class="lg-abnormal"><div class='lg-row'>眉毛丁結不容情。意識心緣一并傾。剔起金剛正眼看。急須覷破覷的人。</div>
</p><p style="text-indent:0em" class="lg-abnormal"><div class='lg-row'>僧滿禪堂月滿籬。家風峭隱鳳龍獅。腥羶氣味薰天地。不是苦心人不知。</div>
</p><p style="text-indent:0em" class="lg-abnormal"><div class='lg-row'>不枉靈山付囑來。心華燦燦信然開。斗光植就金剛種。結個驢年不朽胎。</div>
</p><p style="text-indent:0em" class="lg-abnormal"><div class='lg-row'>不枉靈山付囑來。高提寶印向天開。逢場作戲須當薦。剎海無邊總是胎。</div>
</p><p style="text-indent:0em" class="lg-abnormal"><div class='lg-row'>不枉靈山付囑來。宗風初展少林開。神光斷臂安心後。始覺從前錯認胎。</div>
</p><p style="text-indent:0em" class="lg-abnormal"><div class='lg-row'>一葉香殘一度秋。蟬鳴老樹碧雲流。西風亂吐黃金色。月上疏林輥玉毬。</div>
</p></div>
<div class='div-other'><a id='mulu111' />
<p class='h2'>入滇</p><p style="text-indent:0em" class="lg-abnormal"><div class='lg-row'>于木隨身七七年。頻敲風雨入雲滇。而今靠在禪床上。鐵額銅頭心也酸。</div>
</p></div>
<div class='div-other'><a id='mulu112' />
<p class='h2'>因事</p><p style="text-indent:0em" class="lg-abnormal"><div class='lg-row'>羨君伶俐逞聰明。笑殺東京一夥人。設犯那羅延箭毒。恐伊性命卒難存。</div>
</p><p style="text-indent:0em" class="lg-abnormal"><div class='lg-row'>堪惜盲人癡更癡。心生花巧日增奇。堂堂大道何曾悟。鐵棒敲臀悔莫遲。</div>
</p></div></div>
</div><!-- end of div[@id='body'] -->
</body></html>