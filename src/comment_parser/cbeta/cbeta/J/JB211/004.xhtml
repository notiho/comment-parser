<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>季總徹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu76' />
<p class='juan'>季總徹禪師語錄卷第四</p><p class="byline">侍者超遠記錄</p>
<div class='div-other'><a id='mulu77' />
<p class='h1'>詩偈</p>
<div class='div-other'><a id='mulu78' />
<p class='h2'>五言八句</p>
<div class='div-other'><a id='mulu79' />
<p class='h3'>南嶽山居雜詠</p><p style="text-indent:0em" class="lg-abnormal"><div class='lg-row'>澗底風來肅情空物物幽不聞車馬鬧遠卻世塵憂葉落知秋老林疏露瀑流忘機鷗與鷺相狎若相投</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>門倩閒雲護清幽丈室臨埜猿探果熱巢鳥入林深撇<span class='corr'>卻</span>浮名網超然樂道心空空四句外得意芥投鍼</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>靜看秋光好楓紅滿耳聲松濤聯鶴唳谷響荅蟬鳴遊客衣冠古憨僧風度清舉頭空際望楚澤有餘英</div>
</p><p class="head4">其四</p>
<p style="text-indent:0em" class="lg-abnormal"><div class='lg-row'>日出通身暖風來大地涼人心多障礙聖道獨揮揚白玉生成白黃金不煉黃古今無改變在在露真常</div>
</p><p class="head4">其五</p>
<p style="text-indent:0em" class="lg-abnormal"><div class='lg-row'>坐對西窗下碧峰蒼翠排白雲峰頂去清風竹塢迴山閣餘清夢溪松覆碧苔荒林無異味果熱鳥啣來</div>
</p><p class="head4">其六</p>
<p style="text-indent:0em" class="lg-abnormal"><div class='lg-row'>拶到忘人處人忘法亦空兩忘俱寂滅萬有絕羅籠正入真三昧如斯號大雄含靈雖異象定慧理玄同</div>
</p><p class="head4">其七</p>
<p style="text-indent:0em" class="lg-abnormal"><div class='lg-row'>亂石千峰裏危廬倚碧岑黃鶯鳴翠柳白鷺點芳林曲徑穿雲細荊扉落葉深幾番移住處山色亦沉吟</div>
</p><p class="head4">其八</p>
<p style="text-indent:0em" class="lg-abnormal"><div class='lg-row'>世路風塵老歸休咬菜羹儉勤貧亦足戒[賏/心]禍終輕學自不欺始智依無事清書紳及銘座黽勉盡餘生</div>
</p><p class="head4">其九</p>
<p style="text-indent:0em" class="lg-abnormal"><div class='lg-row'>幽鳥緡蠻處煙華映嶽容樹深偏見鹿寺遠不聞鐘竹勁分青靄泉飛挂碧峰無人知此況獨對萬年松</div>
</p><p class="head4">其十</p>
<p style="text-indent:0em" class="lg-abnormal"><div class='lg-row'>拭目疏林望風煙節候殊秋聲千葉墜遠影一巢孤不避秋霜鴈驚飛夜月鳥庭前來又去幾度遣榮枯</div>
</p><p class="head4">其十一</p>
<p style="text-indent:0em" class="lg-abnormal"><div class='lg-row'>高隱平生志今來住此山幻塵都覷破浮世漫相關石乳隨時汲藤花任意攀乾坤空浩大誰識此中閒</div>
</p><p class="head4">其十二</p>
<p style="text-indent:0em" class="lg-abnormal"><div class='lg-row'>林壑晴雲鎖亭亭幾樹梅汲泉吟詠去採藥帶香回葉上寒山偈雲中般若臺杖藜隨所至石几布蒼苔</div>
</p><p class="head4">其十三</p>
<p style="text-indent:0em" class="lg-abnormal"><div class='lg-row'>古剎清虛境停機問老翁山高月漸小源遠脈微通虎嘯千峰肅龍吟萬壑雄丹青為佇望繪入畫圖中</div>
</p><p class="head4">其十四</p>
<p style="text-indent:0em" class="lg-abnormal"><div class='lg-row'>古樹蟠奇石清谿遶碧苔飯餘山鳥靜雲破缽龍回壁老形如畫人間冷似灰三生如半日何處得愁來</div>
</p><p class="head4">其十五</p>
<p style="text-indent:0em" class="lg-abnormal"><div class='lg-row'>紅葉都零落山泉覺有聲應知秋月朗不及夜燈明竹影埽階靜花閒映塢清松間拈埜句長嘯萬峰鳴</div>
</p><p class="head4">其十六</p>
<p style="text-indent:0em" class="lg-abnormal"><div class='lg-row'>巖老山房瘦閒僧許暫棲雲深天墜地影淡日沉西勞我烏藤杖看人白壁題悠悠清興永說偈對潺谿</div>
</p><p class="head4">其十七</p>
<p style="text-indent:0em" class="lg-abnormal"><div class='lg-row'>疏狂難入世甘老白雲巔實際原無地清虛賴有天棲心空劫外拭目古崖前蘭若傍谿結隨時了幻緣</div>
</p><p class="head4">其十八</p>
<p style="text-indent:0em" class="lg-abnormal"><div class='lg-row'>藤華飛石徑流水遶東津久與世人隔時來埜鹿親縈縈深壑路杳杳大江濱嘯傲忘情處風和樹又春</div>
</p><p class="head4">其十九</p>
<p style="text-indent:0em" class="lg-abnormal"><div class='lg-row'>苔砌谿邊路茆簷覆百花年來何甲子節至幾春華策杖臨高石傾缾步淺沙猿聲歸洞晚和月弄煙霞</div>
</p><p class="head4">其二十</p>
<p style="text-indent:0em" class="lg-abnormal"><div class='lg-row'>窗碧映清輝開門納翠微離霞孤鶴迴繞石亂雲飛矮榻苔為席疏簾葉作衣斜陽西去遠倦鳥自知歸</div>
</p><p class="head4">其二十一</p>
<p style="text-indent:0em" class="lg-abnormal"><div class='lg-row'>獨向山居老松門露兩乂書經集貝葉挂錫落藤華種竹開青徑穿林摘紫茶相逢塵外客秋信寄誰家</div>
</p><p class="head4">其二十二</p>
<p style="text-indent:0em" class="lg-abnormal"><div class='lg-row'>瀑響決長河藤芽挂綠蘿推雲出岫杳埽徑落華多簷柳拖金線谿藤亂碧波晴明天氣暖凍解沒前坡</div>
</p><p class="head4">其二十三</p>
<p style="text-indent:0em" class="lg-abnormal"><div class='lg-row'>葉落滿山黃茫茫匝地霜搜林番澗柳穿隙入山房池凍梅花吐空清鴈字狂埜燒增烈燄風送晚煙香</div>
</p><p class="head4">其二十四</p>
<p style="text-indent:0em" class="lg-abnormal"><div class='lg-row'>秋至梧先老涼生鴈早歸蛩聲依戶切水潦出途稀明月舒光皎孤雲抱雨飛夜來風過樹紅葉滿荊扉</div>
</p><p class="head4">其二十五</p>
<p style="text-indent:0em" class="lg-abnormal"><div class='lg-row'>桂輪偏照埜嵐氣滿幽林愛見澂清景恒持虛白心苔平趺坐穩風勁入林深老衲來相問焚香一鼓琴</div>
</p></div>
<div class='div-other'><a id='mulu80' />
<p class='h3'>留別</p><p style="text-indent:0em" class="lg-abnormal"><div class='lg-row'>萍水應無定翻成萬里思黃花秋雨暮白雁楚江遲卓錫千山夢窮心浩劫詩偶然彈此曲何意使人知</div>
</p></div>
<div class='div-other'><a id='mulu81' />
<p class='h3'>孟秋送行</p><p style="text-indent:0em" class="lg-abnormal"><div class='lg-row'>塞雁多南度翩翩遠送君此時看別路何處共斜曛調拂關山月思浮海國雲尺書如不吝千里寄殷勤</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>紅樹霜橋別青蘿水寺期去來唯仗錫得失但稱詩細雨迷松徑孤煙結柳絲好隨梧葉信莫負落花時</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>國亂猶飛錫天邊何處留朝雲排小閣夕雨上孤洲白業皈常住青燈說浪遊孤帆欸乃裏旦暮定中流</div>
</p></div>
<div class='div-other'><a id='mulu82' />
<p class='h3'>仲秋留別</p><p style="text-indent:0em" class="lg-abnormal"><div class='lg-row'>煙水無停枻年來如自然林花邀副墨池草倩書玄有句非平仄無心任折旋吾今非孟浪作息信前緣</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>自分非高遁行蹤任卷舒無心棲虎市有志愜鶉居暑氣消衣袂秋聲散牧漁雌黃隨眾口端不掩瑕瑜</div>
</p></div>
<div class='div-other'><a id='mulu83' />
<p class='h3'>解制送禪者</p><p style="text-indent:0em" class="lg-abnormal"><div class='lg-row'>涼風方解制曉客萬峰行傳食蓴絲滑秋衣薜荔輕雲扶肩錫短月襯掌珠明江北江南事烽煙滿百城</div>
</p></div></div>
<div class='div-other'><a id='mulu84' />
<p class='h2'>七言八句</p>
<div class='div-other'><a id='mulu85' />
<p class='h3'>山居</p><p style="text-indent:0em" class="lg-abnormal"><div class='lg-row'>瞿曇昔日弄華枝金色顰眉事不疑七處徵心饒片舌八還辨見負雙眉貧兒除糞勞如此長者施珍苦若斯教外不須重註腳一肩擔荷更繇誰</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>柳藏鸚鵡夕陽斜幽谷晴春實可誇林下風生閒虎豹澗邊水溢浴龍蛇敝廬草座雲為盍枯木蘿龕菌作華為喜者些窮快活兩肩破衲伴煙霞</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>幾度臨磯下釣絲潭寒月皎罷施為坐箇蒲團忘歲月瞠雙冷眼學呆癡有林是處藏狐<span class='corr'>兔</span>無窟何方隱豹羆利劍尋常當面擲那堪時刻不持危</div>
</p><p class="head4">其四</p>
<p style="text-indent:0em" class="lg-abnormal"><div class='lg-row'>識得家珍不外求依然曲水遶山樓劈開臨濟三玄語看破天龍一指頭幾度清風嘶木馬半窗明月吼泥牛自從笑罷歸來後高枕松陰聽瀑流</div>
</p><p class="head4">其五</p>
<p style="text-indent:0em" class="lg-abnormal"><div class='lg-row'>坐來石上卻清幽月皎長空雲已收人在夢中誰識夢蟬隨秋喚不知秋心灰豈<span class='corr'>羨</span>蓮華國念淨何妨翡翠樓信道自身元是佛人間何事覓封侯</div>
</p><p class="head4">其六</p>
<p style="text-indent:0em" class="lg-abnormal"><div class='lg-row'>威音那畔箇真傳顯露分明何用言要辨泥中原有刺須知法外本無門欲同赤腳波斯相休作癡毛捕影猿末後一機如舉似石人笑倒在谿源</div>
</p><p class="head4">其七</p>
<p style="text-indent:0em" class="lg-abnormal"><div class='lg-row'>勞生汩汩事如何何不脩真出愛河識得浮漚滅北海莫將幻夢戀南柯百年富貴金非少一旦無常土亦多煙雨臺高波浪滾塵中歲月易蹉跎</div>
</p><p class="head4">其八</p>
<p style="text-indent:0em" class="lg-abnormal"><div class='lg-row'>耐盡松筠意未闌好將銀燭夜深看但教月畔疏星列擬聽風前落葉刪山壑樹搖如夢斷田園果熟<span class='corr'>已</span>秋殘銀橋指度今宵漢錯怪雲深杓柄寒</div>
</p></div>
<div class='div-other'><a id='mulu86' />
<p class='h3'>煙霞峰</p><p style="text-indent:0em" class="lg-abnormal"><div class='lg-row'>策杖遙登最上山真風須向翠巖攀世間濁質難相許雲外清游信自閒怪石欲飛形躍躍驚流直下響潺潺行來不覺幽玄處蹋碎煙霞信步還</div>
</p></div>
<div class='div-other'><a id='mulu87' />
<p class='h3'>神僊洞</p><p style="text-indent:0em" class="lg-abnormal"><div class='lg-row'>萬疊蒼黃鎖翠嵬山峰寂歷絕塵埃半谿影出清泉竹幾敶香飄碧澗梅暮雨濕侵藤下路斜陽光襯洞中苔從來不學長生術到此還思一溯洄</div>
</p></div>
<div class='div-other'><a id='mulu88' />
<p class='h3'>彌阤峰</p><p style="text-indent:0em" class="lg-abnormal"><div class='lg-row'>彌陀祇在翠微間覿體西方絕往還自是獨尊無兩相擬思皈奉隔重關巍巍坐斷千巖石歷歷張開萬木顏更有拈來親切句華香鳥語絕追攀</div>
</p></div>
<div class='div-other'><a id='mulu89' />
<p class='h3'>飛來船</p><p style="text-indent:0em" class="lg-abnormal"><div class='lg-row'>不識何人作此舟寥寥占斷楚江秋棹停水月巉巖伴帆卷林風石浪浮招得片雲橫谷口偶通一線過峰頭洞庭浩淼多生計透出煙波好順流</div>
</p></div>
<div class='div-other'><a id='mulu90' />
<p class='h3'>觀音巖</p><p style="text-indent:0em" class="lg-abnormal"><div class='lg-row'>亂峰幽澗境非常鳥道縈迴入梵堂奇石懸崖疑虎墮蒼藤倚樹若龍狂洞中有路通天竺谷外無塢隱道場優缽華開何處地幾番風過寶林香</div>
</p></div>
<div class='div-other'><a id='mulu91' />
<p class='h3'>天台寺</p><p style="text-indent:0em" class="lg-abnormal"><div class='lg-row'>蹋破浮雲望彼蒼松濤深處石為梁千山月色侵人夢一樹梅花透塢香幽谷豈妨春信早懶雲寧解客情忙我從鳥道行將遍黃葉鳴爐欲沸湯</div>
</p></div>
<div class='div-other'><a id='mulu92' />
<p class='h3'>九仙觀</p><p style="text-indent:0em" class="lg-abnormal"><div class='lg-row'>派派清流瀉翠橫九仙臺上掃花迎塵囂以謝<span class='corr'>年年</span>遠花果時生日日春洞裏漁樵新別調蓬萊勝負舊棋聲請君更種桃千樹白鶴飛來兩翮輕</div>
</p></div>
<div class='div-other'><a id='mulu93' />
<p class='h3'>擲缽峰</p><p style="text-indent:0em" class="lg-abnormal"><div class='lg-row'>踏翻階級直凌空囊缽全拋徹骨窮曾在靈山親授記故留衡嶽醒童蒙誰云更有通霄路唯信原無別樣功任是老盧將不去春風千載付山翁</div>
</p></div>
<div class='div-other'><a id='mulu94' />
<p class='h3'>太陽泉</p><p style="text-indent:0em" class="lg-abnormal"><div class='lg-row'>引出峰頭噴未休太陽何處不隨流穿林渡海離塵網傲雪經霜得自由勢湧沖開千嶂碧津流吞卻一輪秋斗牛不動真常處宇宙無雙第一幽</div>
</p></div>
<div class='div-other'><a id='mulu95' />
<p class='h3'>讓祖塔<span class='note-inline'>(<span class='corr'>已</span>上俱南嶽諸勝)</span></p><p style="text-indent:0em" class="lg-abnormal"><div class='lg-row'>巍巍壁立示全身虎嘯龍吟果是真鼻孔撩天獨我望舌頭拖地幾人親金幢高據當軒令玉樹重敷劫外春七十餘峰俱坐斷寥寥千古卻如新</div>
</p></div>
<div class='div-other'><a id='mulu96' />
<p class='h3'>中山大明寺</p><p style="text-indent:0em" class="lg-abnormal"><div class='lg-row'>芒鞋拄杖腳頭寬信步行來路不艱明敝高懸連褟淨清光返照逼窗塞兩廊素壁真堪畫一帶青山色可餐春去<span class='corr'>已</span>知花柳瘦大家列坐是團欒</div>
</p></div>
<div class='div-other'><a id='mulu97' />
<p class='h3'>寄慈法兄隱山</p><p style="text-indent:0em" class="lg-abnormal"><div class='lg-row'>獨宿孤峰值早春清高那許世相鄰情知格外忘人我直透玄關始得純奪境奪人全體用立賓立主獨精神別峰頭上遙相會誰道今人非昔人</div>
</p></div>
<div class='div-other'><a id='mulu98' />
<p class='h3'>壽程弘陽五十</p><p style="text-indent:0em" class="lg-abnormal"><div class='lg-row'><span class='corr'>已</span>知四十九年事世路何如道路幽山色照開秦苑日水聲流出漢宮秋青雲瞥向塵中度白髮何須海外遊一念回光無量壽謾勞海屋又添籌</div>
</p></div>
<div class='div-other'><a id='mulu99' />
<p class='h3'>元旦玩雪</p><p style="text-indent:0em" class="lg-abnormal"><div class='lg-row'>極目平沉大地通孤燈照映草堂中梅花一樹誰知白玉壁千峰我幸<span class='corr'>逢</span>禪室飄來風說法香臺飛去鳥談空<span class='corr'>年年</span>好景原無別眼界于今更不同</div>
</p></div>
<div class='div-other'><a id='mulu100' />
<p class='h3'>志感</p><p style="text-indent:0em" class="lg-abnormal"><div class='lg-row'>勞勞車馬走風塵幸是當年埋炤身壁立不行屠狗客懸巖豈坐釣魚人溪山瀟散心加靜雲月開明意自真萬事如棋何足問道緣心境幾番新</div>
</p></div>
<div class='div-other'><a id='mulu101' />
<p class='h3'>寫懷</p><p style="text-indent:0em" class="lg-abnormal"><div class='lg-row'>道路崎嶇過便休閒觀世事水東流目窮天際空今古足躡雲端任去留泉石主人常並坐松花道者每同遊有時得句憑虛嘯勝與漁樵共唱酬</div>
</p></div>
<div class='div-other'><a id='mulu102' />
<p class='h3'>次南嶽和尚臥病二首</p><p style="text-indent:0em" class="lg-abnormal"><div class='lg-row'>空谷寥寥獨掩扉為探心地卻忘機病身一任同松老瘦骨何妨與鶴肥識破浮生真夢幻好憑祖道逗光輝縛茆已遂煙霞志臥看閒雲自在飛</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>林間長日意閒閒問疾無人日往還有法利生猶未了無心合道本非艱不因疏漏幽藏壑寧為清閒老臥山魔佛兩頭俱坐斷晴谿贏得步潺湲</div>
</p></div>
<div class='div-other'><a id='mulu103' />
<p class='h3'>描山茨和尚真</p><p style="text-indent:0em" class="lg-abnormal"><div class='lg-row'>一見吾師相貌奇丹青未舉意先疑眉間霜劍光時透手內烏藤痛處追鼻孔未垂全道影髮毛纔露識真儀當軒突出誠難辨那許時人問是誰</div>
</p></div>
<div class='div-other'><a id='mulu104' />
<p class='h3'>禮南嶽山茨和尚塔</p><p style="text-indent:0em" class="lg-abnormal"><div class='lg-row'>亂雲堆裏事幽玄一塔千峰不記年像貌寧隨山色變語音豈借水聲宣松陰斷處光還潔花影重交體更鮮潭北湘南人不會玲瓏插出自摩天</div>
</p></div>
<div class='div-other'><a id='mulu105' />
<p class='h3'>偶然作</p><p style="text-indent:0em" class="lg-abnormal"><div class='lg-row'>短髮蓬鬆披雪裘長年寂寞臥林丘松華漫煮青精飯霜葉寒燒黃蘗秋潦倒世情如蝶夢仳儷時事付春流砌蛩未識閒情思早向簷前訴冷愁</div>
</p></div>
<div class='div-other'><a id='mulu106' />
<p class='h3'>泛沅湘登法海禪院</p><p style="text-indent:0em" class="lg-abnormal"><div class='lg-row'>深秋獨泛汨羅灣夾岸芙蓉醉玉顏綠葉紅英憐我老清風碧潦<span class='corr'>羨</span>君閒沉湘舊恨應難洗弔古新篇豈易刪落落緬懷書不盡何當乘興叩玄關</div>
</p></div>
<div class='div-other'><a id='mulu107' />
<p class='h3'>漢口倚樓望南嶽雪</p><p style="text-indent:0em" class="lg-abnormal"><div class='lg-row'>離山莫厭不相逢意足猶如萬里同一字懶題人相外半行猶寄汝心中眼前樓閣堆新粉鏡裏蓬茅理舊宮撥盡爐頭煨芋火寶華無數墮虛空</div>
</p></div>
<div class='div-other'><a id='mulu108' />
<p class='h3'>望巴陵寶塔</p><p style="text-indent:0em" class="lg-abnormal"><div class='lg-row'>日暮湖天浩氣殷浪花堆裏鴈聲喧千峰遙落雲帆迥一塔孤危天籟閒幾處踏歌松影內數聲簫管木聲間持杯漫對西來爽倚遍斜陽獨破顏</div>
</p></div>
<div class='div-other'><a id='mulu109' />
<p class='h3'>峽山掃林皋和尚塔</p><p style="text-indent:0em" class="lg-abnormal"><div class='lg-row'>孤光迥迥塔連巔幾陣風聲鳥語邊三瓣香拈蒸宇宙一杯茗獻薄雲煙<span class='corr'>斂</span>衣就坐尊前哲乂手揚眉望後賢猶問箇中消息處橫山展竹淨明天</div>
</p></div>
<div class='div-other'><a id='mulu110' />
<p class='h3'>次韻酬愧菴居士</p><p style="text-indent:0em" class="lg-abnormal"><div class='lg-row'>解脫場中共一家如君立志<span class='corr'>已</span>堪誇心田薙去無明草覺樹開來智慧華坐斷洞中猿鳥道任從方外水雲賒何時得遂幽巖隱拍手谿頭笑落霞</div>
</p></div>
<div class='div-other'><a id='mulu111' />
<p class='h3'>贈以貞道人</p><p style="text-indent:0em" class="lg-abnormal"><div class='lg-row'>世間同隊幾同脩獨<span class='corr'>羨</span>君能得自繇截斷情關如水冷了知苦海若雲浮襟懷灑落塵緣累骨格英奇佛祖伴勘破箇中男女相乾坤何處不風流</div>
</p></div>
<div class='div-other'><a id='mulu112' />
<p class='h3'>壽李夫人七十</p><p style="text-indent:0em" class="lg-abnormal"><div class='lg-row'>何必山邊與水邊閨中須信有神僊種桃閬苑三千歲茹蘗人間七十年別室幽蘭香發遠中庭丹桂蕊方妍白雲解得青山意萬里飛來擁壽筵</div>
</p></div>
<div class='div-other'><a id='mulu113' />
<p class='h3'>壽金壇于居士六十</p><p style="text-indent:0em" class="lg-abnormal"><div class='lg-row'>甲子籌添又一回舌翻墳典得心裁一航煙水拂衣去五柳風塵解帶來高閣秋深生爽籟華堂木落見瓊臺縫紗帳外群賢列寧肯輸他漢世才</div>
</p></div>
<div class='div-other'><a id='mulu114' />
<p class='h3'>壽黃夫人五十</p><p style="text-indent:0em" class="lg-abnormal"><div class='lg-row'>玉宇金風拂壽筵碧瞳青鬢已蘧年五華璀璨承綸寵三要通明見性圓自是松筠超物表一憑蘭桂秀庭前長春何用求方外箇裏舒眸繼祖田</div>
</p></div>
<div class='div-other'><a id='mulu115' />
<p class='h3'>壽周雲卿居士六十</p><p style="text-indent:0em" class="lg-abnormal"><div class='lg-row'>山河世系還千戶江漢乾坤著此身抗節獨高洗耳客尋幽多伴避秦人蒼松白石披襟地彩袖青雲滿目春甲子不須論歲月煙霞詩酒興俱新</div>
</p></div>
<div class='div-other'><a id='mulu116' />
<p class='h3'>壽再生禪兄五十</p><p style="text-indent:0em" class="lg-abnormal"><div class='lg-row'>坐斷三吳百億川神鋒凜凜耀當天期同海宇恒沙數獨露靈山面目全滿袖清風施好手半鉤明月接高禪慶君能得無生樂腦後圓明徹大千</div>
</p></div>
<div class='div-other'><a id='mulu117' />
<p class='h3'>送樵雲黃宗伯遊南嶽</p><p style="text-indent:0em" class="lg-abnormal"><div class='lg-row'>旌旆翩翻彩仗鮮雲梯獨步陟層巔萬松深處丹霞寺千漲浮來馬祖田遙接文星鐘韻杳半登靈嶽梵音圓瀟湘滾滾皆桃李未識誰將衣缽傳</div>
</p></div>
<div class='div-other'><a id='mulu118' />
<p class='h3'>秋日過圓明寺賦贈爾初禪師</p><p style="text-indent:0em" class="lg-abnormal"><div class='lg-row'>不貪幽寂不辭艱埜外茆堂可省顏求法人來浮古渡放生魚過落前灣鷗眠白水閒當牖草引清風靜掩關萬疊雲山皆拱坐鐘聲催處鴈聲還</div>
</p></div>
<div class='div-other'><a id='mulu119' />
<p class='h3'>幽湖指息菴贈道明禪師</p><p style="text-indent:0em" class="lg-abnormal"><div class='lg-row'>且喜高棲近水邊眉開別是一壺天帆從門外分南北雲起村中遞後先喋喋漁歌醒午夢喃喃鳥語韻幽玄箇中儘有真機現到此何須更問禪</div>
</p></div>
<div class='div-other'><a id='mulu120' />
<p class='h3'>次韻答譚埽菴居士</p><p style="text-indent:0em" class="lg-abnormal"><div class='lg-row'>昨日無端聚此堂塵揚宦海費商量千山躡屩尋知<span class='corr'>己</span>隻履提持得大方暫作禾中雲水客還瞻吳會斗牛光雕龍繡鳳推君勝愧我空空一笑長</div>
</p></div>
<div class='div-other'><a id='mulu121' />
<p class='h3'>贈易修施居士</p><p style="text-indent:0em" class="lg-abnormal"><div class='lg-row'>義能一貫理無偏率性真堪繼大賢道德祗今型後進行藏早<span class='corr'>已</span>合先天學從乾健傳心要識比隨宜受命全此日禾中添勝事春風滿坐又三千</div>
</p></div>
<div class='div-other'><a id='mulu122' />
<p class='h3'>贈忠可徐居士</p><p style="text-indent:0em" class="lg-abnormal"><div class='lg-row'><span class='corr'>已</span>遠名場辨業因須思隙影電光頻謾矜絕代紅顏好最易臨頭白髮新一念不生全內寶六根鎔淨露家珍果能識得安身法養就神駒出俗塵</div>
</p></div>
<div class='div-other'><a id='mulu123' />
<p class='h3'>贈敬可徐居士</p><p style="text-indent:0em" class="lg-abnormal"><div class='lg-row'>稔識浮名似幻如遠離人境結精廬庭前修竹堪藏月簷下環谿任走魚明眼早知三要旨忘心頓貫五車書莫將世事空牢係漢闕秦宮盡古墟</div>
</p></div>
<div class='div-other'><a id='mulu124' />
<p class='h3'>借靜室住冰禪人詩以贈之</p><p style="text-indent:0em" class="lg-abnormal"><div class='lg-row'>借得三間近水傍入門無<span class='corr'>伴</span>不荒涼雲封瓦灶苔封壁月滿蘿龕霜滿床常憶古人穿紙襖須知活計在空囊相看別有安閒事贈汝新篇話正長</div>
</p></div>
<div class='div-other'><a id='mulu125' />
<p class='h3'>張權始居士來欈李賦此以贈</p><p style="text-indent:0em" class="lg-abnormal"><div class='lg-row'>幾年吳下識名流若箇如君肯遠遊帶水拖泥心自淨逢場作戲事無憂一天雨雪詩腸潤萬里關山智眼收龐老覺華吹更發玅香今日滿山樓</div>
</p></div>
<div class='div-other'><a id='mulu126' />
<p class='h3'>留別嚴[車*度]轢道人</p><p style="text-indent:0em" class="lg-abnormal"><div class='lg-row'>聖制相將期又終何妨飛錫去凌空濯盂就澗囊懸樹舞棹橫波帆滿風撩起便行無彼此得緣方住任東西一番法器難忘卻明月天涯處處同</div>
</p></div>
<div class='div-other'><a id='mulu127' />
<p class='h3'>別項梅雪居士</p><p style="text-indent:0em" class="lg-abnormal"><div class='lg-row'>欲買扁舟過虎丘得相知處暫淹留芒鞋襯艸香生足竹杖敲梅雪滿頭峰嶂平分吳越勢江河幾送古今流何時再棹南湖月煙雨樓前共唱酬</div>
</p></div>
<div class='div-other'><a id='mulu128' />
<p class='h3'>過譚右長居士館中作別時有善琴者至賦以贈之</p><p style="text-indent:0em" class="lg-abnormal"><div class='lg-row'>窮途白眼水雲空一帶長江挂短篷不傍西東尋住處祗緣左右識春風打開昔日瀏陽艸拗折當年石鞏弓聽遍五湖鄉曲子沒絃誰解奏商宮</div>
</p></div>
<div class='div-other'><a id='mulu129' />
<p class='h3'>錢若水居士刪補西湖隄上桃柳賦此以贈</p><p style="text-indent:0em" class="lg-abnormal"><div class='lg-row'>久識西泠景自奇水光山色兩相宜蹊間關去新桃幹隄上重添舊柳枝金管玉簫歌舞地風帆月榭雨雲陂與君一線通消息奪得高標衹恁時</div>
</p></div>
<div class='div-other'><a id='mulu130' />
<p class='h3'>欈李胡奉谿居士築菴留居作此以辭</p><p style="text-indent:0em" class="lg-abnormal"><div class='lg-row'>樂城高築願弘深塵剎無煩較尺尋雨洗風揩難似石龍獰虎伏久薰心橫身萬里空為廈撒手千巖道是林功德不從人處得衹園謾自布黃金</div>
</p></div>
<div class='div-other'><a id='mulu131' />
<p class='h3'>壽體泉沈居士夫人五十看菊拈祝</p><p style="text-indent:0em" class="lg-abnormal"><div class='lg-row'>樓閣軒西菊吐黃清暉滿座興偏長栴檀金鼎分幽靄經唄雲壇賦雅章南極圖開榮晚節北堂芝馥獻瓊漿廷前桂子鹿鳴瑞檻外蘭孫鶴和祥散步平林觀野趣迴瞻山石繞流芳煙霞道者無私祝聊借鴛湖拱壽觴</div>
</p></div>
<div class='div-other'><a id='mulu132' />
<p class='h3'>壽高夫人五十</p><p style="text-indent:0em" class="lg-abnormal"><div class='lg-row'>金莖僊掌接瓊漿未必如君蔬水香不獨承家稱俊傑更於明性識禎祥山河大地無窮色日月千秋不異光多[袖-由+止]正如春酒滿三珠樹裏鶴群翔</div>
</p></div>
<div class='div-other'><a id='mulu133' />
<p class='h3'>贈淨明菴決則老師</p><p style="text-indent:0em" class="lg-abnormal"><div class='lg-row'>參遍諸方老凍膿艸菴歸隱自藏鋒聲聲唬鳥青山裏處處荒園埜菊叢澗水澂渟留夜月竹林瀟灑伴高峰臨岐為問安心事一把茆多住祝融</div>
</p></div>
<div class='div-other'><a id='mulu134' />
<p class='h3'>東塔功德林次壁間韻</p><p style="text-indent:0em" class="lg-abnormal"><div class='lg-row'>掀翻大地道情深滿目青山不費尋樓閣<span class='corr'>已</span>堪舒隻眼優曇若箇話同心遠觀西北象王窟近睹東南師子林昨夜海門消息至一輪突出到於今</div>
</p></div>
<div class='div-other'><a id='mulu135' />
<p class='h3'>與陳方三居士</p><p style="text-indent:0em" class="lg-abnormal"><div class='lg-row'>識得當人舊主翁仲尼鼻孔本來同埽除文字閒枝葉悟徹良知脫有空予欲無言俱漏泄吾無隱爾露真風直須嚼出其中味道學從教一貫通</div>
</p></div>
<div class='div-other'><a id='mulu136' />
<p class='h3'>途中吟</p><p style="text-indent:0em" class="lg-abnormal"><div class='lg-row'>一望川原世路紆周旋維谷轉癡愚風腥廣陌狐成隊日薄寒巖虎負嵎落落自難吾道合滔滔孰識有情殊蒼天哭在憑誰和竿木隨身崎與嶇</div>
</p></div>
<div class='div-other'><a id='mulu137' />
<p class='h3'>戊戌元旦</p><p style="text-indent:0em" class="lg-abnormal"><div class='lg-row'>又見東風度藥闌可盤桓處且盤桓金爐火在香初遠石磬敲來聲未殘蹋遍吳山何地好漫思楚水對春寒老梅不減先年韻把茗吮豪試詠看</div>
</p></div>
<div class='div-other'><a id='mulu138' />
<p class='h3'>訪中明法兄留贈</p><p style="text-indent:0em" class="lg-abnormal"><div class='lg-row'>曳杖捫蘿路入微竹松深處扣柴扉鳥喧總屬林泉興猿嘯非關人世機曾共龍山分片髓敢同虎穴運全威但嗟相看年來老雲水重重悵幾違</div>
</p></div>
<div class='div-other'><a id='mulu139' />
<p class='h3'>贈倪伯屏居士</p><p style="text-indent:0em" class="lg-abnormal"><div class='lg-row'>眼中金屑謾勞評水近高樓適埜情室擬維摩空未得學期龐老悟無生迴環竹樹詩增韻遠映谿山畫有聲識得箇中消息子宰官居士亦閒名</div>
</p></div>
<div class='div-other'><a id='mulu140' />
<p class='h3'>顧孟調居士六十賦贈</p><p style="text-indent:0em" class="lg-abnormal"><div class='lg-row'>會爾初年五十餘算來甲子近何如光陰有限頻頻惜妄想無邊漸漸除淨土覺華禪水灌識田愛艸慧刀鋤百千萬劫都空過莫使今生又涉虛</div>
</p></div>
<div class='div-other'><a id='mulu141' />
<p class='h3'>孟夏將歸楚送畫先兄遊越</p><p style="text-indent:0em" class="lg-abnormal"><div class='lg-row'>松花落盡古城邊楖栗橫擔各一天每望雁群思故里何當鹿苑別高賢春波處處珠沉月曉樹枝枝翠拂煙一藏全提曾有約南來正脈賴流傳</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>歷盡煙波意坦然掉歌聲裏過前川半瓢不滿千家飯一葉常撐沒底船回首斷雲橫埜岸迎眸幽鳥炙晴天真風掃地君須挽高策還期振楚巔</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>半鉤明月敞晴皋金錫雲從興復豪杯泛千江分祖道詩成群玉和離騷懷親幾賦還鄉曲赤體誠如透網鰲歸計不知何日就萬年松下聽秋濤</div>
</p></div>
<div class='div-other'><a id='mulu142' />
<p class='h3'>寄又洪師</p><p style="text-indent:0em" class="lg-abnormal"><div class='lg-row'>圖南萬里意悠然展翅摩霄六息天句外機權標月指夢中鄉緒續爐煙抱琴惟憶知音叟挂缽猶慚負米賢撩倒靈山多話墮期君收拾上雲巔</div>
</p></div>
<div class='div-other'><a id='mulu143' />
<p class='h3'>寄太白山古音師</p><p style="text-indent:0em" class="lg-abnormal"><div class='lg-row'>古柏森森立翠煙玲瓏深鎖碧岩巔自憐急楫揚波遠誰信乘潮帶月圓何日共觀磨鏡石他年應聽指南禪風前一段真消息借作新聲倩羽傳</div>
</p></div>
<div class='div-other'><a id='mulu144' />
<p class='h3'>寄友人</p><p style="text-indent:0em" class="lg-abnormal"><div class='lg-row'>野鶴閒雲帶晚過雙珠貫日媚江波晤時笑口千金重別後愁眉一息多松下逢迎青玉案風前頻寄紫芝歌午盂糲飯堪分供歲暮還鄉意若何</div>
</p></div>
<div class='div-other'><a id='mulu145' />
<p class='h3'>擬歸南嶽</p><p style="text-indent:0em" class="lg-abnormal"><div class='lg-row'>曾於靈山得句真人天百萬少同倫狂歌社裡人皆醉活火鐺邊事幾親秋水千江惟我泛梅花一賦許誰陳舌頭拖地成孤負活計無如偶石筠</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>探盡炎涼又住山不留朕跡落人間世無俠士空呈劍林有柴扉且閉關花鳥不消逋客淚月梁仍照舊時顏誰為宇宙無羇者把手相將薜荔還</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>還鄉曲唱碧山頭槐葉蘆花煙雨秋易水寒風千古恨蠡江落日萬年愁林間有杖堪伏虎江面無心自狎鷗潦倒煙瀾生意遠錦鱗橈下看風流</div>
</p><p class="head4">其四</p>
<p style="text-indent:0em" class="lg-abnormal"><div class='lg-row'>收綸罷釣老頭陀歸踞融峰不較多種石且圖抽紫筍培松寧<span class='corr'>羨</span>引青蘿檻前山色應如舊谷口人情任易他但得此身還故隱草堂風月自婆娑</div>
</p><p class="head4">其五</p>
<p style="text-indent:0em" class="lg-abnormal"><div class='lg-row'>夷則風高雁字斜滄洲幾度漢年華南湖<span class='corr'>羨</span>有穿雲枻北海殊無貫月槎老去懶撾塗毒鼓秋來怕聽塞垣笳違時最恨岩前菊人未云歸先放花</div>
</p><p class="head4">其六</p>
<p style="text-indent:0em" class="lg-abnormal"><div class='lg-row'>望衡何處隔清暉開眼寧知闔眼非遍地草蟲和露泣驚秋旅雁傍霞飛一天疏雨千山暗數壑閒雲萬慮微不是同條難作伴隨身竿木蹈寒歸</div>
</p><p class="head4">其七</p>
<p style="text-indent:0em" class="lg-abnormal"><div class='lg-row'>斷腸秋草滿天涯飄渺孤雲何處家南國開殘秦地菊西風落盡漢宮花活埋幸有青山在老病頻添白髮賒湘嶺豈無龍虎穴成群何必混狐蝦</div>
</p><p class="head4">其八</p>
<p style="text-indent:0em" class="lg-abnormal"><div class='lg-row'>天涯踏遍又寒侵若箇能同返舊林山盡水窮欣有策鳥啼花放了無心屠龍劍客狂中舞賦鵬書生醉裏吟堪笑閒忙俱少實乾坤何地覓知音</div>
</p><p class="head4">其九</p>
<p style="text-indent:0em" class="lg-abnormal"><div class='lg-row'>落木蕭蕭動客塵侵藤二鼠不饒人貪他蜜味將心魅贏得流離似我貧沉醉九醞常處夜循環六趣幾生身老僧雲散枮岩日幾度呼君早出倫</div>
</p><p class="head4">其十</p>
<p style="text-indent:0em" class="lg-abnormal"><div class='lg-row'>瓢囊雲水問瞿曇吸盡滄溟學放憨堪<span class='corr'>羨</span>紙衣溫似纊頻思棠梨美于柑瀾翻智度悲龍樹血染離騷賦楚南骨白千山候萬戶何如破衲擁蘿龕</div>
</p></div>
<div class='div-other'><a id='mulu146' />
<p class='h3'>示子修高居士</p><p style="text-indent:0em" class="lg-abnormal"><div class='lg-row'>存心養性本非同見性明心義孰融所幸少年能有志直須慧劍截長空五車書外明三要一喝聲中證六通休得逢場尋傀儡到頭當認主人公</div>
</p></div>
<div class='div-other'><a id='mulu147' />
<p class='h3'>壽普明寺明巖老師七十</p><p style="text-indent:0em" class="lg-abnormal"><div class='lg-row'>南華風景恣敖游海月山雲眼底酬兩岸蓼花乘醉壑一湖澄練滿煙樓好看星斗呈金果喝起虹霓駕玉洲昨夜廣寒宮未閉普明重掛一枝秋</div>
</p></div>
<div class='div-other'><a id='mulu148' />
<p class='h3'>贈高念祖汝揆更生三居士</p><p style="text-indent:0em" class="lg-abnormal"><div class='lg-row'>爭<span class='corr'>羨</span>門客駟馬車文章澤在看傳家學通百氏推才藪法識三乘見慧花福德夙生咸有自勳名他日並堪誇期君外護母忘卻現宰官身願不賒</div>
</p></div></div>
<div class='div-other'><a id='mulu149' />
<p class='h2'>七言四句</p>
<div class='div-other'><a id='mulu150' />
<p class='h3'>參禪偈六首</p><p style="text-indent:0em" class="lg-abnormal"><div class='lg-row'>話頭疑處須猛烈打破虛空要見血不向此回下毒手千生萬劫應難徹</div>
</p><p style="text-indent:0em" class="lg-abnormal"><div class='lg-row'>話頭疑處見空王疑到忘機露寂光自是面門常出現無形無影貌堂堂</div>
</p><p style="text-indent:0em" class="lg-abnormal"><div class='lg-row'>話頭疑處俗情除貴在承當無欠餘栗棘金圈吞吐盡堂堂獨露豈非渠</div>
</p><p style="text-indent:0em" class="lg-abnormal"><div class='lg-row'>話頭提起絕狐疑殺活縱橫顯大機手把金剛王寶劍魔來佛往一齊揮</div>
</p><p style="text-indent:0em" class="lg-abnormal"><div class='lg-row'>話頭疑處咬枯根咬斷枯根見不存滋味淡然須吐卻始知遍界獨稱尊</div>
</p><p style="text-indent:0em" class="lg-abnormal"><div class='lg-row'>話頭疑處透生死一透直入無彼此看破秤錘原是鐵塵塵剎剎絕終始</div>
</p></div>
<div class='div-other'><a id='mulu151' />
<p class='h3'>念佛偈六首</p><p style="text-indent:0em" class="lg-abnormal"><div class='lg-row'>念佛須教審是誰分明覿體露全機但得淨念常相繼九品蓮邦處處歸</div>
</p><p style="text-indent:0em" class="lg-abnormal"><div class='lg-row'>念佛聲中須自薦回光看破娘生面等閒一句都忘卻心佛不離這一念</div>
</p><p style="text-indent:0em" class="lg-abnormal"><div class='lg-row'>念佛迢迢拽轉來五葉蓮華當處開枝枝葉葉俱剪盡心佛眾生一處理</div>
</p><p style="text-indent:0em" class="lg-abnormal"><div class='lg-row'>念佛一聲即到家何須特地起多嗟西方大道如弦直擬涉思惟路轉差</div>
</p><p style="text-indent:0em" class="lg-abnormal"><div class='lg-row'>念佛心中絕點塵莫將迷悟辨疏親自性彌陀渾不覺只是花前月下人</div>
</p><p style="text-indent:0em" class="lg-abnormal"><div class='lg-row'>心心念佛自純清珠山寶樹茂榮榮苦海愛河無住處于無住處見平生</div>
</p></div>
<div class='div-other'><a id='mulu152' />
<p class='h3'>萬年松</p><p style="text-indent:0em" class="lg-abnormal"><div class='lg-row'>冰霜節與鐵心堅太古音傳風雨前但使深根植地老寧憂直幹不扶天</div>
</p></div>
<div class='div-other'><a id='mulu153' />
<p class='h3'>過高橋普度尼菴借宿</p><p style="text-indent:0em" class="lg-abnormal"><div class='lg-row'>踏破蒼苔訪舊蹤新花嫩柳映溪容山光四顧寒煙暮挂錫何妨聽曉鐘</div>
</p></div>
<div class='div-other'><a id='mulu154' />
<p class='h3'>秋日懷母</p><p style="text-indent:0em" class="lg-abnormal"><div class='lg-row'>斫額萱堂秋信來籬邊黃菊帶霜開為憐消息無人寄一日峰前望幾回</div>
</p></div>
<div class='div-other'><a id='mulu155' />
<p class='h3'>題太白祠</p><p style="text-indent:0em" class="lg-abnormal"><div class='lg-row'>凜凜寒祠古木悲白衣猶記作詩時祠前亦有商山路不學商山歌紫芝</div>
</p></div>
<div class='div-other'><a id='mulu156' />
<p class='h3'>偈示優婆夷自外道轉禪</p><p style="text-indent:0em" class="lg-abnormal"><div class='lg-row'>道者卻邪求證心真心切勿遠追尋了知自性原無礙雞犬全彰劫外音</div>
</p></div>
<div class='div-other'><a id='mulu157' />
<p class='h3'>寄祖印法兄</p><p style="text-indent:0em" class="lg-abnormal"><div class='lg-row'>金菊籬邊濯露鮮蓼華江上月娟娟夜來夢度瀟湘雨誰謂迢迢隔水煙</div>
</p></div>
<div class='div-other'><a id='mulu158' />
<p class='h3'>宗玄兄還南嶽貽詩留別次韻送之</p><p style="text-indent:0em" class="lg-abnormal"><div class='lg-row'>一聲毒塗鼓驚聞何處人逢不識君謾說於今成獨往五湖煙水儘殷勤</div>
</p></div>
<div class='div-other'><a id='mulu159' />
<p class='h3'>和張權始居士萍寓有感四首</p><p style="text-indent:0em" class="lg-abnormal"><div class='lg-row'>堪嗟大夢似霜華邂逅雲萍即是家認得家時原不住一瓢一杖是生涯</div>
</p><p style="text-indent:0em" class="lg-abnormal"><div class='lg-row'>南湖煙雨漾高樓一色長天目共游好識曼殊最後句慧刀拈起截奔流</div>
</p><p style="text-indent:0em" class="lg-abnormal"><div class='lg-row'>大虛閃電不留停憎愛何須逐隊行識取娘生真面目肯教埋沒過平生</div>
</p><p style="text-indent:0em" class="lg-abnormal"><div class='lg-row'>學道原為究此心非圖名字挂叢林話頭參到忘心處不向他家壁上吟</div>
</p></div>
<div class='div-other'><a id='mulu160' />
<p class='h3'>示錢牧齋夫人</p><p style="text-indent:0em" class="lg-abnormal"><div class='lg-row'>鴻鈞轉處露陽春好聽鶯啼綠柳陰驚起渠儂無背面一輪依舊落西林</div>
</p></div>
<div class='div-other'><a id='mulu161' />
<p class='h3'>示錢復先夫人</p><p style="text-indent:0em" class="lg-abnormal"><div class='lg-row'>滾滾紅塵隊裏人莫將情念強疏親試看雪殞新晴後萬樹依然舊日春</div>
</p></div>
<div class='div-other'><a id='mulu162' />
<p class='h3'>示孫孝若夫人</p><p style="text-indent:0em" class="lg-abnormal"><div class='lg-row'>璨若驪珠不假揮尋常日用露全機桃華浪裏春雷蟄撥轉機輪遍界輝</div>
</p></div>
<div class='div-other'><a id='mulu163' />
<p class='h3'>示瞿道人</p><p style="text-indent:0em" class="lg-abnormal"><div class='lg-row'>痛棒三遭血濺飛新春不附舊時機電光石火能舒眼撒手懸巖獅子威</div>
</p></div>
<div class='div-other'><a id='mulu164' />
<p class='h3'>與高夫人</p><p style="text-indent:0em" class="lg-abnormal"><div class='lg-row'>萬里青霄絕點塵一輪明月耀乾坤茫茫宇宙人無數幾箇如君開頂門</div>
</p></div></div>
<div class='div-other'><a id='mulu165' />
<p class='h2'>四言</p>
<div class='div-other'><a id='mulu166' />
<p class='h3'>示雪星道人</p><p style="text-indent:0em" class="lg-abnormal"><div class='lg-row'>不知最切知有成顛空印海水海印空天無欠無剩無中無邊機分銖兩位合正偏痛棒三頓肋下三拳父慈子孝本自天然如水投器器圓水圓</div>
</p></div></div>
<div class='div-other'><a id='mulu167' />
<p class='h2'>五言</p>
<div class='div-other'><a id='mulu168' />
<p class='h3'>與如心道者</p><p style="text-indent:0em" class="lg-abnormal"><div class='lg-row'>人謂公年老余謂公學小遇事如不知於<span class='corr'>己</span>無煩惱一榻自翛然三心何處討悠悠棲物外兀兀超塵表大智自若愚大拙成真巧萬象本蕭蕭一靈常皎皎乂手告松筠誰為世間寶</div>
</p></div></div>
<div class='div-other'><a id='mulu169' />
<p class='h2'>五言四句</p>
<div class='div-other'><a id='mulu170' />
<p class='h3'>辭南嶽山茨和尚塔</p><p style="text-indent:0em" class="lg-abnormal"><div class='lg-row'>一片秋空淨南山艸木深暮雲千嶂色何處不關心</div>
</p></div>
<div class='div-other'><a id='mulu171' />
<p class='h3'>竹</p><p style="text-indent:0em" class="lg-abnormal"><div class='lg-row'>明月橫空影清風杳拂塵堅貞原有節虛白本無心</div>
</p></div></div>
<div class='div-other'><a id='mulu172' />
<p class='h2'>六言四句</p>
<div class='div-other'><a id='mulu173' />
<p class='h3'>示眾居士四偈六首</p><p style="text-indent:0em" class="lg-abnormal"><div class='lg-row'>大千劫火洞然此箇原來不壞誰知滿目青山盡是法身三味</div>
</p><p style="text-indent:0em" class="lg-abnormal"><div class='lg-row'>指上豈能見月鏡中何用尋頭不道即心即佛便去騎牛覓牛</div>
</p><p style="text-indent:0em" class="lg-abnormal"><div class='lg-row'>假和地水火風未免生老病死寶藏人人現成何必遺金孫子</div>
</p><p style="text-indent:0em" class="lg-abnormal"><div class='lg-row'>幻影任歸露電寂心俱付寒灰直須休去歇去那管魔來佛來</div>
</p></div>
<div class='div-other'><a id='mulu174' />
<p class='h3'>贈天游駱居士二首</p><p style="text-indent:0em" class="lg-abnormal"><div class='lg-row'><span class='corr'>羨</span>爾文章滿世卻從湘水沉之西江一口吸盡處處生涯大奇</div>
</p><p style="text-indent:0em" class="lg-abnormal"><div class='lg-row'>句句聖賢風雅言言佛祖婆心更有一顛白雪散作陽和滿林</div>
</p></div></div></div>
<div class='div-other'><a id='mulu175' />
<p class='h1'>讚</p>
<div class='div-other'><a id='mulu176' />
<p class='h2'>南嶽山茨和尚像</p><p style="text-indent:0em" class="lg-abnormal"><div class='lg-row'>者箇宗匠忒殺無狀獨踞南嶽峰頂冷地吞煙吐瘴龜毛拂子拈起驚人突出眼睛佛魔膽喪纔涉擬議劈頭來動轉施為難測量多少平人受你活埋被我覷破藏身隱相咄休隱相無虛妄讎恨難消描來供養</div>
</p></div>
<div class='div-other'><a id='mulu177' />
<p class='h2'>龍池萬如和尚像</p><p style="text-indent:0em" class="lg-abnormal"><div class='lg-row'>者老漢黃面皮不開口說菩提贏得一雙眼輸<span class='corr'>卻</span>兩莖眉澗狹水流急山高月上遲祗要鯨鯢神變化滔天惡浪滿龍池</div>
</p></div>
<div class='div-other'><a id='mulu178' />
<p class='h2'>大俞法兄騎牛小像</p><p style="text-indent:0em" class="lg-abnormal"><div class='lg-row'>兩鬢蓬鬆高騎白牯博徹斯文貫通今古滅卻臨濟正法眼蹋殺玄沙一隻虎</div>
</p></div>
<div class='div-other'><a id='mulu179' />
<p class='h2'>古鑑法兄像</p><p style="text-indent:0em" class="lg-abnormal"><div class='lg-row'>者漢生來孟浪動輒拈條白棒浸殺龍池水裏突出佛祖頭上禪流不用疑猜便是古鑑和尚</div>
</p></div>
<div class='div-other'><a id='mulu180' />
<p class='h2'>自讚</p><p style="text-indent:0em" class="lg-abnormal"><div class='lg-row'>無中卻生有向外揚家醜不喫趙州茶寧呷曹山酒能令一喝下須彌山倒走問著生緣處白棒當頭摟</div>
</p></div>
<div class='div-other'><a id='mulu181' />
<p class='h2'>超月優婆夷行樂圖</p><p style="text-indent:0em" class="lg-abnormal"><div class='lg-row'>不是僧兮不是尼六門面面銕牛機當軒突出無回互午夜堂前月正輝</div>
</p></div>
<div class='div-other'><a id='mulu182' />
<p class='h2'>黃夫人行樂圖</p><p style="text-indent:0em" class="lg-abnormal"><div class='lg-row'>者箇夫人知不知一身隨處露雙眉欲知乂手藏鋒句盡在憑闌不語時</div>
</p></div>
<div class='div-other'><a id='mulu183' />
<p class='h2'>倪伯屏居士像贊</p><p style="text-indent:0em" class="lg-abnormal"><div class='lg-row'>峨冠博帶大坐當軒雷聲淵默邦家之瞻雖然現出宰官像長老之名四海傳</div>
</p></div></div>
<div class='div-other'><a id='mulu184' />
<p class='h1'>書問</p>
<div class='div-other'><a id='mulu185' />
<p class='h2'>寄興化沈居士</p><p>貧衲於貴邑少緣不克久居與居士面商箇事悵甚泰州期中安靜僧舍頗潔無勞致念居士參究雖有箇入頭然向上一路猶太遠在須知古人一期方便直下無你迴避處祗貴逴得便行不存軌轍始可捉他淨名龐老敗缺稍涉遲疑白雲萬里豈可今日明日存想究竟縱然悟去堪作甚麼古人云莫守寒巖異草青坐卻白雲終不玅惟居士自勉之。</p>
</div>
<div class='div-other'><a id='mulu186' />
<p class='h2'>與李三夫人</p><p>前承道愛情出格外遙憶慈容宛如覿面泰州居止頗靜無勞分慮嘗欲道人看城東老母公案地與時遙不知近日體究如何山僧有箇頌子聊為舉似盍以良驥追風或借勢於鞭影也繡戶臨芝絕品評何須開宴待瓊英十分春色遊人醉一種天香透骨清向者提得便行可謂天上天下唯我獨尊不見有佛可成有眾生可度來去自由如鳥飛空豈不暢快平生耶倘其不然也須自加鞭策始得。</p>
</div>
<div class='div-other'><a id='mulu187' />
<p class='h2'>與李四夫人</p><p>向臨貴邑未及一造高軒至今猶耿耿也道人智量過人辨才越眾正好從火宅以駕白牛入化城以躋寶所否則不異衣秘摩尼而借光東壁也惟道人淬礪精光猛利心志步步轉身頭頭脫體山僧雖有成風之手於道人分上總屬夏行冬令更有甚罏[革*(苟-口+用)]鉗錘哉時不待人伏唯珍重。</p>
</div>
<div class='div-other'><a id='mulu188' />
<p class='h2'>與式玉王居士</p><p>雲峰雖隔百里明眼人何異覿面居士於日用想加精進矣雖然一聞便悟尚涉程途佇思停機白雲萬里事是恁麼事人須恁麼人若少留觀聽也須朝斯夕斯念念不間一朝迸裂始稱大事了畢方不孤負<span class='corr'>己</span>靈而昂藏於天地間也近日上堂法語奉覽餘不備。</p>
</div>
<div class='div-other'><a id='mulu189' />
<p class='h2'>寄衡陽劉氏兄弟</p><p>別來數載如電光中眨眼相似世事遷流更可知矣遙望家鄉又不知作何景況也貧衲竿木隨身逢場作戲楚水吳山殆將歷遍所謂天地與我同根萬物與我一體腳頭腳底橫三豎四那管通身泥水百結拖地法華禪師頌云屎臭薰天亦偶然法華爭敢為君宣鼻中若有通天竅一任橫行不著穿盡大地無不是箇清淨道場了無罣礙所念人人有一大事因緣在聖不增在凡不減迥脫塵根高超言象遇緣應物觸處圓成萬變千奇不離本際祗為情生智隔想變體殊於諸緣染濃如膠漆輪迴六道無繇解脫貧衲每懷吾兄弟未能覿面提持得出苦海不得不如許葛藤聊申相為之誠伏惟各自努力珍重珍重。</p>
<p class="head3">又</p>
<p>世人如石火電光眨眼即是來生時節不相饒光陰疾如駛祗如貧衲見參請者不論久參晚進無非全體大用覿面提持醍醐毒藥隨人領解盍為迷越裳之路聊作指南之車若是利根上智直下知歸安用貧衲饒舌為也正謂人人本具各各不無者道靈光時時獨露一涉言詮便成途轍眾兄弟皆是英靈漢子也須知有此段大事人生必要了明者不然生死到來前路茫茫無本可據憑何保得不入驢胎馬腹但願諦信無疑則一念回光便同本得那時方知我不汝欺吳楚地隔惟吾兄弟善忖度之。</p>
</div>
<div class='div-other'><a id='mulu190' />
<p class='h2'>與黃樵雲居士</p><p>山埜寓姑蘇有年每見縉紳居士參究此道者不是見地偏估便為知解籠罩真參實究者屈指全無昔日龐居士楊大年李駙馬輩皆操履真實見道穩密此等流亞無復再見前造高軒見居士行色匆匆未得盤桓為悵邇來宗乘似盛實衰惟居士現宰官身行法門事勘破自<span class='corr'>己</span>日用不負靈山囑托凡遇師匠慎勿輕意放過須當取彼所長勵我所短則道學淵源自然透頂透底古人云學道如入大海轉入轉深良不誣也山埜忝據法筵每念德薄智淺無益後進惟思衡嶽峰頂嘯月眠雲以消餘業了現報而<span class='corr'>已</span>其餘又何慕哉使旋草率無任神馳。</p>
</div>
<div class='div-other'><a id='mulu191' />
<p class='h2'>與周雲卿居士</p><p>向承賜顧蓬壁生輝造次登龍過辱寵優謝謝老居士夙具善根智量過人若究心此道應如泗洲見大聖不知有何世務紛紜于本分事膜不相關將謂世法佛法分作兩橛不見僧問歸宗如何是佛宗云吾言恐汝不信僧云和尚誠言安敢不信宗云即汝便是僧云如何保任宗云一翳在眼空華亂墜請看是何道理盍迎賓送客抱子弄孫至於折旋俯仰之間若能直下薦得即佛法尚不可得況世法耶山僧書至此不覺擲筆大笑且道笑箇甚麼言多去道轉遠惟居士就焚之。</p>
</div></div>
<div class='div-other'><a id='mulu192' />
<p class='h1'>雜著</p>
<div class='div-other'><a id='mulu193' />
<p class='h2'>悼祖風辭</p><p style="text-indent:0em" class="lg-abnormal"><div class='lg-row'>一華五葉兮天下芬芳分宗裂派兮海內汪洋金丹點銕兮信篤者化寶劍揮空兮命盡者亡棒喝交馳兮直釣獰龍針線綿密兮生陷大蟲惡水未潑兮俊鶻凌空鞭影擬動兮良馬追風今不夢見兮古人大全深可痛悼兮法幢傾顛心燈寢耀兮誰續燄燄祖脈壅塞兮誰決涓涓獅子窟中兮狐兔紛擾栴檀林內兮荊棘連綿受栴檀之薰炙兮吐伊蘭之臭氣披獅子之皮鞹兮噴野<span class='corr'>干</span>之沫涎哀後生之蔑聞兮真詮教外悲軌持於疏鈔兮繩索重添醉佩衣珠兮甘馳貧里幼失恃怙兮傭作市廛流音律而忘返兮益進益狂捨定慧而投迷兮自漫自妨輕生死之不究兮殊為至愚昧心光之未明兮誠然可傷不久華屋兮盡作魔宮易見寶坊兮翻為利場世道衰微兮滔滔末法孰為大力兮再挈單傳不忘靈嶽之付囑兮愍孤露而護覆丕振少室之弘猷兮瀹狂瀾而溯源可令大法兮卷<span class='corr'>已</span>復舒抑使心印兮彼彼共懸</div>
</p></div>
<div class='div-other'><a id='mulu194' />
<p class='h2'>喃喃語</p><p>當知學道如牧牛法慎勿縱緩犯人苗稼生死心當切世緣殊可罷看箇話頭心心無間當離憒鬧安處寂靜宜遠雜遝志圖見性宜寡言詞多語者賤宜省緣慮多事者亂無見小利壞良心無因小害損善念毋見人非退<span class='corr'>己</span>善根毋自作孽退人道意毋以微善而不作毋以小惡而不禁聞善言當拱聽臨禍患當安詳見不平毋動氣遇侮慢毋動嗔處友必須乎澹絕交毋出惡聲聞過莫憚改聞諫當自醒非切<span class='corr'>己</span>事莫往有益善者當行人家無伴慎勿久坐在處逢人不宜戲論當大事毋急卒遇小事毋輕忽無要緊事莫舉無利益事莫談好事宜先人後<span class='corr'>己</span>過失宜責<span class='corr'>己</span>恕人無訐露人隱事無障昧人美行毋為事難而辭毋為患難而退毋以妄身作業不可縱性壞事口不宜傳人非耳不宜聽人短見諍宜息見難急救重義疏財損<span class='corr'>己</span>利物出言須和氣行事宜誠實問辨當虛<span class='corr'>己</span>論事須達理捨戲玩具遠惡律儀莫親邪辟人莫習惡知解貧乏無苟求從容無妄費理不可自是事不可固執凡事宜方便為人無刻薄語默宜尊重舉止貴安詳當親良友宜擇明師見人須謙遜交易宜平穩奉<span class='corr'>己</span>宜約待老宜寬在下者宜慈愛不慈愛同廢物在上者須孝敬不孝敬類犬馬當患道德不充毋以聲利自累當治心於未萌毋順情以致亂究道研真老病應當益壯親師擇友曉夕不可憚勞切忌胸中存物虛室自然生白切莫意下染塵鏡清斷不匿髮當觀此身不久腐爛應不移時自心因塵而有無塵體亦無依觀身量等虛空則不見有身而為生死而生死亦同虛空安心還同法界則不見有心而為起滅而起滅亦同法界當信悟道在剎那不費纖毫力若假纖毫力即同有作意慢則心輕信微則志弱夙障深厚實難湊泊天下無愚人不納言者愚天下無真病不受藥者病病愈而藥不除其病轉深也言納而愚猶在其言不聖也然則余固非聖其言皆私淑諸聖也有心當世者不以人廢言可也。</p>
</div>
<div class='div-other'><a id='mulu195' />
<p class='h2'>竹拄杖頌</p><p style="text-indent:0em" class="lg-abnormal"><div class='lg-row'>儱侗一橛無枝無葉硬骨稜層七凹八凸其心雖空針拶不通凌霜傲雪不變其容生荊棘林長頑石壁無陰陽地卓卓安立用時活潑能縱能奪全生即殺全殺即活指西劃東勢若飛龍挑回明月撥轉虛空往往來來全憑渠力把住時聖凡乞命放行時瓦礫生色通身作用自天然倒弄橫拈許誰測</div>
</p></div>
<div class='div-other'><a id='mulu196' />
<p class='h2'>示眾禪者偈</p><p style="text-indent:0em" class="lg-abnormal"><div class='lg-row'>欲渡生死海須乘般若舟一念回機處諸妄即時休妄盡心如如輪迴始斷流般若因師悟刳心未足酬生佛本來齊迷悟兩分岐達法心開悟拒師原自迷一團世俗心豪無欽信倪祗責他長短不知<span class='corr'>己</span>是非茫茫隨業識涉獵閒文字自心障自心非業成業地共師住千年不知佛法意誠哉知道難知<span class='corr'>己</span>尤不易一中邪師毒萬劫縈桎梏擇師第一功參隨自勉勗形儀似端嚴浮情實諂曲扭捏投人意碔砆豈是玉本色人難得宛有凌霄勢面不阿附人心不藏異計不辨塵勞境寧知聖義諦任性逐情塵千生驢橛繫自誇心機巧能令萬事曉寧知障染心不是超凡表作善無豐約隨心成大小住相輪迴生離塵生死了萬行得其宗菩提在掌中關捩無多子久長人可通清淨理不入濁惡心爭空業浪滔滔滾真機耿耿蒙身世暗推遷命根日剝削一旦無常至然後抱佛腳閻老實無情緊要隄防著莫謂死尚遠將此付高閣急處放些緩強處放些弱日用苟相應生死能自若了身心如幻即是大圓覺為報修行人是義應當學</div>
</p></div></div>
<div class='div-other'><a id='mulu197' />
<p class='h1'>佛事</p>
<div class='div-other'><a id='mulu198' />
<p class='h2'>為恒持禪人火</p><p>擎火炬云精進持淨戒猶如護明珠一朝親撲落縱橫總是渠擲下云山僧為汝重指出一朵青蓮輝地爐。</p>
</div>
<div class='div-other'><a id='mulu199' />
<p class='h2'>為新玄道者火</p><p>拈火炬喝一喝云玄來多少時也依舊腳跟立地有口祗解脫空到處逢場作戲等閒得路便還家樹倒藤枯如粉碎且道樹倒藤枯句歸何處攛炬云直下來也急著眼覷。</p>
</div></div>
</div><!-- end of div[@id='body'] -->
</body></html>