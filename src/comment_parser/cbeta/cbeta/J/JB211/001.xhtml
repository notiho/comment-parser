<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>季總徹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>繼總禪師語錄序</p><p>伏見西來衣缽大事因緣有以多為貴者如黃櫱所稱不是無禪祗是無師馬大師會下八十四人坐道場得正法眼者無幾人廬山歸宗是其一此因多而翻見少也有以少為貴者全部傳燈如大慧所囑付僅得彌光妙總兩人而妙總禪師一稱平江資壽尼一號無著道人為丞相蘇公頌孫女咨參諸老早入正信當大慧奉敕再主徑山宗風丕振臨濟中興而來往盤桓與張侍郎無垢馮給事濟川眉毛廝結於徑山方丈中者獨有無著道人宜大慧付偈有云臨機一一任天真世出世間無剩少我作一偈為證明四聖六凡盡驚擾從此響震諸方而同時有溫州淨居妙道禪師為延平尚書黃公裳女有開堂法語並見傳燈此因少而翻見多者也只今南楚繼總禪師毓生名公世族同積年真參實悟同龍池萬如和上記莂與徑山妙喜老人囑付同從上淵源徑山前有佛果龍池前有天童其為滴骨滴髓臨濟兒孫同是知繼總徽聲固足爭光無著為先後宗門兩大總持也迺繼總師之竿頭進步者在說法浩浩中還視無著道人實為得未曾有自花開南嶽果結禹門以來江北江南竿幡隨建橫擔楖栗到處踏毘盧頂上行向優缽曇邊現眼筋舌骨喝月拏雲塵說剎說熾然說無間歇說幾於石室盡寫金言草堂悉書貝葉矣吾檇李非無佛稱尊之地赤肉團上無位真人往往出現更喜象王一行狐蹤斷絕其為人天利益詎可思議哉即不慧抱影東皋得以佛法相見一聞師八齡時夙根猛利從外祖南贛中丞宋公禮足憨山肉祖機緣再聞高工部玄期公奉使衡陽時值乃祖蘇州刺史幻臣劉公耄耋得道刻期示寂同聲唧剝機緣直是無始劫來威音王那畔公案而師發通天竅展縮地符即此具見豹斑令人陡然浹背矣如許白紙黑字的的空谷足音可使截斷眾流亦可使乾坤函蓋應效菩提流支彈指讚歎無<span class='corr'>已</span>仍作左行梵書流傳西土俾西土沙門東向遙禮聖人更應令楞嚴藏冊妙麗莊嚴添一重提魚籃賣笊籬應化神通大作略庶於慧燈普炤少分相應云爾。</p>
<p>順治丙申長至月望國子監司業兼掌祭酒事前戊辰二甲進士工部虞衡司郎中大理寺左寺副曹溪憨祖弟子福徵道一居士譚貞默槃談撰</p>
</div>
<div class='div-other'><a id='mulu3' />
<p class='h2'>季總徹禪師語錄敘</p><p>從古有言優曇缽華三千年一度現大善知識五百世許相逢且曇華作麼現知識作麼逢滿眼煙波難泊岸釣竿未舉早先知莫道世間無駿骨追風現有季法兄師生緣南楚姓劉適陳陳君宦西粵殞於非命師白簡鳴冤報仇雪恨即棄家學道參山茨和尚棒下知歸結茆衡嶽峰頭深蓄厚養透明今古具有古德氣概茨師圓寂單瓢隻杖泛湘江涉洞庭概然有南天台北五臺之遊埽祖塔探禹門機契龍池萬如和尚授記莂焉缾錫到處士紳仰慕四眾雲臻莫不延請弘揚法道棒喝交馳雷奔電掣說法利生度籌盈室會下多有省發者師不濫印焉嘗曰不二法門嚴戒律者<span class='corr'>已</span>寡大千界內真參悟者益稀故師律<span class='corr'>已</span>凜如嚙雪領眾肅若啣枚毫無假借不似當今宗匠亂搭東瓜印子妄囑匪人良足重也丙申秋日師來訪余出慧燈語錄讀之如食哀家梨令人爽口快心又如入山陰道中令人應接不暇又如杲日當空光芒閃爍令人不得正眼相覷余請付梓使有目者共睹曇華出現有識者咸欽知識相逢余興然作敘余懼白衣弁首無異佛頭著糞師曰老盧得法非僧相龐老通明豈離家不獲<span class='corr'>已</span>視其語意則指月話月通教通宗口談筆談眼聾耳塞觀其機智則匝地清風三軍勇冠不圖打草且要驚蛇察其炤用則一聲哮吼狐狸膽落覿面相呈無形無影至若獨泛孤舟垂絲千尺遍遊江海擺撥鯨鯢是其氣魄也世法佛法同見龍潭虎窟交參夢中拈棒智海埋人是其作略也復為贊曰頭角完全不住行千山萬水覓知音盲人不解尋消息都盧落塹墮深坑。</p>
<p style="margin-left:1em">嗣臨濟正法三十二世[車*度]轢道人嚴大參題</p>
</div>
<div class='div-other'><a id='mulu4' /><p>瑤天慧目耀古輝今性地覺華香郊馥閫是以森羅象景白晝鳴雞粉碎虛空青天霹靂架銕船於大海截斷紅塵翻玉浪於雄峰沖開碧落極底冰清骨格還他故物無邊彩絢風流原是當家此惟季總禪師足以當之余每過慧燈禪院見師具大人相而為說法一句當陽千峰落色機先者著列聖攢眉痛棒纔施血流遍地迥出毘盧之頂笑拈帝釋之華推倒南嶽峰吸盡龍池水驚起千年玄鶴斫<span class='corr'>卻</span>青松蹋翻萬頃白雲行來碧嶂抓彩慶新羅俊鶻透網喜三聖金鱗跨神牛而坐斷十虛乘快風而游乎八極照若赤珠寶鏡鑑萬象以無私開如玉鎖金匙啟千門而洞曉放出屠龍手擲下駭雞犀四海波平看華鯨而吞吐九霄雲淨憑靈鳳以翱翔祗有恁般也大奇特天下太平余心暢快。</p>
<p style="margin-left:1em">松陵弟子葉紹顒槃談撰</p>
</div>
<div class='div-other'><a id='mulu5' /><p>自昔飲光紹拈華之旨大鑑肇分葉之傳闡化多方宗風震播統惟貫一紀則逾千迨金粟老人重光祖席振起凌夷臨濟兒孫獨滿天下今我季總和尚南楚發祥衡巒間氣夙生根利乘願力弘決志捨塵壯年絕俗斬葛藤而誅棘莽游智刃以無前抉羅網而破波濤示慧燈之普照始得省於南嶽繼嗣法於龍池楚水吳山雲蹤殆遍單瓢隻杖萍跡著奇凡所至止之鄉靡不皈投恐後歲在甲午師開堂於吾蘇橫塘慧燈禪院道風既被法雨同霑見者謂勝優曇爭歎重來古佛傲民稽顙外道傾心時節因緣迥超今古覿面則機鋒峻捷豎拂則意句新玄痛棒橫施獨軼千賢之隊眉毛揚起俯臨萬仞之岡洵哉盡大地為墨以虛空為量不足喻法道之弘廣也丙申秋杪師有事武林還訪[車*度]轢嚴公於檇李機緣相契懇師出稿付剞劂氏用廣流通予承師命佐董是役不揣固陋僭引數言具眼難瞞恐徒為眼中著屑也。</p>
<p style="margin-left:1em">重九後十日吳郡南山弟子張銖題於攜李寓齋</p>
</div>
<div class='div-other'><a id='mulu6' /><p>自初祖來震旦暢演拈華之旨五傳至曹谿分二派別五宗而臨濟兒孫獨盛臨濟二十八世至笑巖寶寶傳幻有傳再傳天童悟悟傳今龍池萬老和尚為三十一世大闡宗風祖庭復振而大江以南踞猊座唱道者得人稱最盛如季總禪師家世名族生長富貴慧根猛利提起金剛王劍斬<span class='corr'>卻</span>塵緣現真實相得度始依南嶽山茨和尚有省七載後和尚示寂慕兩浙三吳之道望次第參訖隨腰包躡屩到龍池入室無虛日遂復印可而屋北鹿谿西雞又實證蜜授於皮髓問矣即今化行大江南北皆以本分接人拈提向上侍者錄其語成帙余讀之知單傳直指埽絕枝蔓大機大用當體全彰是真有得於語言文字之外也而所謂大道不分男女相於茲益信棒頭有眼明如日於師益親捧是錄者須向<span class='corr'>己</span>躬下追究勿在言句上咬嚼方不辜負季總禪師。</p>
<p style="margin-left:1em">海陵鞠劬居士王相說謹撰</p>
</div></div>
<div class='div-other'><a id='mulu7' />
<p class='h1'>眾護法請住蘇州慧燈禪院開堂啟</p><p>伏以寶地初成山靈拱翠剎幢既建波色搖光楞伽屏列畫天然震澤潮通聲不寂非繇人傑曷稱勝緣恭惟季總大和尚禹門嫡派金粟親孫衡嶽降禎湘源毓秀履坤貞而輝分慧日躔婺野而祥覆慈雲悟圓澤之三生身前身後豎天龍之一指非佛非心杖挑萬里煙霞缽臥千群龍象喝聾三日遂使汗滴曹谿燈接五枝久<span class='corr'>已</span>坐臨室壁錫飛江浙遏斷胥濤杯渡邗溝敷芬瓊萼誠震旦國之香城而閻浮提之華雨也某等身沉欲海識昧尸波借給孤祗園奉迎法駕掃維摩丈室仰庇宗風栴檀片片皆香吹開濁劫楊柳枝枝是露沛作津梁伏願卓彼法幢鋤茲福地一葦爰止繙圓覺而妙義疏宣雙樹相依隨方響而微言闡暢吐廣長舌標指見於西江明月發海潮音措安流於古渡橫塘願協人天望殷緇素臨楮無任翹切瞻依之至。</p>
<p>　　　葉紹顒　　張王治　　王盛鼎</p>
<p class="pre">　　　李　模　　周公軾　　葉　倓<br/>　　　黃孔昭　　金允治　　朱　鎰<br/>　　　陸世廉　　姚宗典　　沈文采<br/>　　　許元溥　　姚宗昌　　嚴秪敬<br/>　　　周起龍　　李　楷　　周茂蘭<br/>　　　陸時登　　陳元青　　周茂藻<br/>　　　吳晉錫　　徐樹丕　　周茂萼<br/>　　　范　周　　黃自起　　申緒芳<br/>　　　何兆清　　陸壽名　　何　柄</p>
</div>
<div class='div-other'><a id='mulu8' />
<p class='h1'>季總微禪師語錄目次</p>
<ul class="">
<li>卷一
<ul class="">
<li>敘</li>

<li>請啟</li>

<li>上堂</li>

<li>小參</li>
</ul></li>

<li>卷二
<ul class="">
<li>示眾</li>

<li>機緣</li>

<li>法語</li>

<li>行實</li>
</ul></li>

<li>卷三
<ul class="">
<li>拈古</li>

<li>頌古</li>
</ul></li>

<li>卷四
<ul class="">
<li>詩偈</li>

<li>讚</li>

<li>書問</li>

<li>雜著</li>

<li>佛事</li>
</ul></li>
</ul></div>
<p class='juan'><a id='mulu9' />季總徹禪師語錄卷第一</p><p class="byline">侍者超祥記錄</p>
<div class='div-other'><a id='mulu10' /><p>住姑蘇慧燈禪院於順治甲午歲二月十六日進院山門不得其門而入縱有瓊樓玉殿卻被一莖草盍卻苟得其門而入便能於一莖草上現出瓊樓玉殿山僧到此為諸人八字打開去也拽杖便入。</p>
<p>佛殿挺若須彌淨若蓮重重相好露金仙知音不在頻頻舉一段光明徹大千展具便拜。</p>
<p>方丈據此室行此令橫按莫邪勦除凡聖縱使佛祖到來也須乞命卓拄杖便起。</p>
<p>當日眾檀護恭請上堂拈疏云文光射斗展演佛祖靈機法幟揮空開豁人天正眼符到令行不煩宣舉陞座祝聖畢次拈香云此一瓣香當陽拈出爇向爐中供養現住禹門堂上本師萬如大和尚用酬法乳之恩上首白椎云法筵龍象眾當觀第一義師云親自禹門駕銕舟姑蘇城外放金鉤半竿穿破平江月四海獰龍一釣收還有負命金鱗麼出眾相見問選佛場開心空及第人人鼻孔撩天個個腳跟著地選佛場開即不問鼻孔撩天事若何師云穿<span class='corr'>卻</span>了也進云腳跟著地又作麼生師云撞破玉樓鐘進云水歸大海波濤靜雲到蒼梧氣象閒師云敕點飛龍馬跛鱉出頭來問震法雷鳴法鼓請和尚現大人相而為說法師云你還見麼如何是無人相師云柳色黃金嫩如何是無我相師云梨華白雪香如何是無眾生相師云玉樓藏翡翠如何是無壽者相師云金殿鎖鴛鴦問昔年給孤布金請佛說法今日眾檀刱院請師登座未審是同是別師云多少人分疏不下進云即今眾檀那與給孤長者還有優劣也無師云優則俱優劣則俱劣進云<span class='corr'>已</span>刱慧燈成古剎祖印拈來付與誰師云普天匝地僧托開兩手云學人大開方便門去也師云腳跟下好與三十棒問鋼刀斬斷霹靂雄關時如何師云逡巡有分進云六臂三頭擎日月<span class='corr'>卻</span>承渠力耀乾坤師云汝喫棒未得在進云清淨萬緣無罣礙虛空突出一蓬頭師云眼華作麼僧喝師云亂叫喚進云四眾殷勤同瞻仰一炷清香滿石樓師云不易念得來乃云打殺南山虎驚飛北海龍破砂盆斬新扶起吹毛劍特地拈來若是英靈漢子不消一拶直下承當活卓卓地不受羅籠全彰玅用脫體無依到者裏直饒澄潭月影靜夜鐘聲隨扣擊以無虧觸波瀾而不散好與三十棒祗如山僧恁麼批判且道明甚麼邊事還有人分析得出麼不見道劈開華嶽連天秀放出黃河六月冰卓拄杖一下上首白椎云諦觀法王法法王法如是下座。</p>
<p>浴佛日檀護陳方山請上堂曾聞石女產麒麟添得嬰孩氣象新金鎖玉關渾不住萬機頭上鼓煙塵當時盡道難相委今日方知不是心大眾且道不是那心卓拄杖云不得雲門施好手幾乎錯認定盤星下座。</p>
<p>師誕辰請上堂玅性圓明絕覆藏普天匝地露堂堂人人盡有金剛眼指出庭前桂蕊香眾中有具金剛眼者請出相見問仙苑瑤觴春滿宴禪關紫氣瑞盈眸慧燈永永法王座雨露天邊沐好秋正與麼時未審和尚如何施設師云風行草偃進云自從認得曹溪路了知生死不相干師云也須照顧腳跟乃云但能頓歇馳求便領現前受用磨礱三尺劍待斬不平人縱橫在我殺活繇誰智照無私纖塵不立到者裏不妨虎口裏橫身一任驅耕奪食流聲名於萬世傳祖道於千秋立時俗之標格作法門之牓樣其或未然祗知事逐眼前過不覺老從頭上來。</p>
<p>元旦上堂新年佛法起雷鳴闢草開荒萬物新不透禹門三汲浪乾坤何處定煙塵拈拄杖云聊把扁舟清夜笛和煙吹出洞庭春下座。</p>
<p>觀音誕上堂問觀音大士未降母胎向甚麼處安身師卓拄杖一下進云<span class='corr'>已</span>入母胎為甚卻藏頭露尾師云莫謗他好進云<span class='corr'>已</span>出母胎作麼生施設師便打問一輪紅日現萬里絕纖塵時如何師云那裏學得者虛頭來僧遶身一匝師云腳跟下不穩在進云蹋著稱錘硬似銕師云秪恐不是玉僧便喝師云再喝喝看僧展兩手師云果然弄虛頭乃云觀音菩薩未出母胎以楊柳枝穿<span class='corr'>卻</span>大地眾生鼻孔將甘露水普潤遍界靈苗<span class='corr'>已</span>出母胎口吞日月眼盍乾坤諸人還委悉也無驀拈拄杖卓一下云遮藏不得人人見萬紫千紅總是春下座。</p>
<p>王舜符居士請上堂問大鵬一舉九萬里穿雲鷂子與天齊鳳凰不是凡間鳥為瑞為祥正此時為瑞為祥即不問壽量彌天事若何師云月朗千峰秀風高萬壑鳴進云恁麼則雲中不睹雙鵰落箭過新羅十萬程師云不妨迥出一頭地問和尚壽誕即不問未出母胎時在甚麼處安身立命師云高著眼始得問大洋海底起紅塵須彌山頂浪滔天師云那裏見得僧擬議師云三十棒且待別時乃云故國清貧<span class='corr'>已</span>有年白頭知命順生緣眉毛仍在眼睛上鼻孔撩天不著穿昨夜山門騎露柱東西南北走不住不知何事太忙生盡被秋光牽引去惟有青青柏與松萬年千載色如是下座。</p>
<p>慈雲禪人請上堂問弘開法席大闡宗風四眾雲臻高陞猊座如何是父母未生前一句師云八十翁翁輥繡毬進云碧桃<span class='corr'>已</span>結千年外師云靈苗秀發別生芽進云恁麼則玉樹華開萬古春師云好箇消息居士問師五十以前事若何師卓拄杖云者箇是拄杖子進云五十以後又如何師復卓拄杖云者箇不喚作拄杖子進云正當今日華雨滿筵香雲盈座未審還有為人處也無師云分身兩處看乃云乾坤盡是黃金國無限平人不肯休休擬議莫凝眸雲自高飛水自流要知一句難藏處黃鶴樓前鸚鵡洲下座。</p>
<p>上堂生緣衡嶽幾經秋坐斷孤峰天外游一句了然超百億饑餐渴飲更何求且道見個甚麼道理得恁麼自在缽盂口向天大蟲原是虎。</p>
<p>上堂問覿面金鎚即不問南山疊翠是如何師云石虎叫時山谷響銕牛吼處木人驚進云恁麼則龍得水時添意氣虎逢山勢長威獰師云賴遇闍黎證明問慧燈爍破千峰頂何處須彌作壽山師云孤迥迥峭巍巍乃云三藏靈文百千玅義盡底掀翻祗在諸人眉端上放光耀古騰今輝天鑑地此事且置祗如預布津梁一句作麼生道覺樹華開萬古春。</p>
<p>上堂問慧日高懸千山並秀滿目英賢誰是作者師云獨你是鈍漢進云師子窟中無異獸師云汝試[跳-兆+孛]跳看問大悲千手眼那個是正眼師云千聖覷不到進云通身全現摩尼寶遍界輝騰遍界香師云又恁麼去也乃云無尾大蟲難傍近近前便也傷人命除非自解據虎頭自然頭正尾亦正黑漆缽盂添箇柄復舉陸亙大夫問南泉和尚曰學人缾中養一鵝鵝漸大出不得如今不得毀缾不得損鵝和尚作麼生出得泉喚大夫陸應諾泉云出也陸從此開悟師云陸大夫弄巧成拙若不是南泉未免缾破鵝飛自傷<span class='corr'>己</span>命且道喚出後如何萬里鵬翔遠千年鶴共飛下座。</p>
<p>師至太倉佛成道日眾檀請上堂問昔日總持云如慶喜見阿閦佛一見更不再見且道與世尊睹明星悟道還有優劣也無師云龍眠自有衝天志進云當陽一句無私語放出千年露地牛師云逢人切莫錯舉問祖祖相傳即不問燈燈續燄事如何師云金翅鳥王當宇宙箇中誰是出頭人進云蹋斷曹谿空劫外乾坤何處不稱尊師云你還未夢見在僧喝師便打乃云正覺山前明星現瑞輝騰今古積慶菴中眾目全彰爍破乾坤明明不覆藏歷歷無遮護抹去野狐涎潑開凡聖路虎穴魔宮隨心瀟灑須彌大海任我翻騰如龍得水似虎踞山佛祖到來管教他無容身之地且道釋迦老子還有出頭分也無卓拄杖云枯木堂前休錯過白雲堆裏好商量朔風連日通消息獨讓寒梅遍界香下座。</p>
<p>師至盛澤圓明寺眾請上堂一點圓明萬古奇來登寶座顯全機風流徹底難教露未許通方作者知卓拄杖云還有作家戰將麼請出相見張休石問四眾咸臨人天普集圓明葛藤即不問如何是意到句不到師云未到烏江畔知君不肯休如何是句到意不到師云若無舉鼎拔山力千里烏騅不易騎如何是意句俱到師打云正好喫棒如何是意句俱不到師云揚起眉毛須薦取三千里外有知音進云祖翁一片閒田地不是飽餐人不知師云好收原本契書著張權始問如何是奪人不奪境師云一自當年折鳳凰至今魚雁兩茫茫如何是奪境不奪人師云雖然未得黃金印及第還他折桂郎如何是人境兩俱奪師云夜半曉星歸宿夢瀟湘夜雨斷愁腸如何是人境俱不奪師云摘詩漫寫圓明寺高挂雲帆遶像張乃云禹門堂上傳得缽囊圓明寺裏高提鈯斧頭頭玉振金聲處處龍飛鳳舞輥甚雪峰毬打甚禾山鼓葛藤千七俱拈<span class='corr'>卻</span>明明一句超今古到者裏劈開潭底月流出少林髓大眾還見少林髓麼卓拄杖云倒卓橫拈無別路迅雷奔電絕淆訛下座。</p>
<p>師至嘉興如如菴胡奉溪居士薦子請上堂卓拄杖云當陽拈出活如龍探海拔山振祖風千眾臨筵齊努目一靈超出杳無蹤大眾既是超出因甚又說杳無蹤還有通方作者麼出眾緇素看問桂魄香飄秋林葉落未審亡靈即今在甚麼處師云四海浪平龍睡穩九天雲淨鶴飛高僧喝師便打問如何是奪人不奪境師云中庭地白樹棲鴉如何是奪境不奪人師云冷露無聲濕桂華如何是人境俱不奪師云今夜月明人盡望如何是人境俱奪師云不知秋思落誰家進云胡居士今日請和尚陞座薦亡還許亡靈聽法也無師良久僧喝師打云正要汝疑著乃擊拄杖云擊開枯木聽龍吟迸出髑髏雙眼睛行至鳥道玄關處大家緇素要分明乾坤宇宙眼中豎銕壁銀山眉上橫薦得亡靈真面目萬里秋江一月澂到者裏極億劫之數量竭萬世之樞機出生死愛河脫輪迴苦海且道亡靈畢竟往生何處舉拄杖云覿面相承知落處亡靈端坐寶蓮臺復舉南雍軍提刑趙伯肆居士寓綿江瑞峰院聞母訃音作種種功德復請禪師建靈光道場一夕夢寐中見母告曰汝平生事君忠事親孝我死後汝作佛事吾並不知惟靈光法事吾得領受今<span class='corr'>已</span>得超生佛界特來報汝汝宜益尊三寶不可怠慢言訖冉冉而去伯肆驚覺歎異是年又集僧結制朝夕參請植此善因存亡獲福然畢竟超脫一句作麼生道渠無生死可相求寶月澂輝萬古秋漢地楚天收不得南湖依舊水東流下座。</p>
<p>師至國福禪林請上堂馮居士出眾一喝師便打進云牛頭未見四祖時如何師云萬里青天一展眉見後如何師云碧潭秋月映珊瑚見與未見時如何師云疑殺汝士又喝師云亂喝作麼乃云臥雲深處不朝天剖一微塵出大千師子吼斷黃金索象王耕破劫初田當機會得真消息火內重開五葉蓮咦要與秋風戰一場等閒直入空王殿且道空王殿作麼生入顧左右云誰家灶裏無煙燄。</p>
<p>眾檀請就國福院開爐陞座爐韝鉗錘匝地開銕壁銀山打作堆大冶精金從此鍊脫皮換骨絕疑猜忽然絕後再甦醒萬象森羅笑滿腮卓拄杖云且道笑箇甚麼者回識得娘生面照乘何須更戀胎祗如臨濟道有一無位真人在汝諸人面門出入未證據者看看驀召大眾云如何是無位真人眾回首師云歸堂去下座。</p>
<p>高夫人設齋請上堂長連床上急思量日月如梭似箭忙一氣不來渾似夢髑髏何處問西方可憐山色身形大誰識谿聲舌相長鵲噪鴉鳴談玅法山門佛殿放豪光機先薦得三遭棒臨濟宗風滿大唐休擬議絕商量分明覿體要承當老姥一缽和籮飯到口方知滋味長。</p>
<p>解冬退院上堂問解開布袋結放出獨角牛請師拈出一角牛師打云高著眼進云秦不收兮漢不管鼻孔撩天不著穿師云信汝一半進云吽吽師云大好不著穿乃云慧刀截斷輪迴路智劍揮開生死門耳見眼聞誰舉覺逆來順往總承恩大眾解制後還知山僧去向麼卓拄杖云扁舟一葉過吳門腳跟曾不動埃塵拋綸擲釣非吾事舞棹呈橈我不能轉柁觸翻千尺雪放篙撐破五湖冰從教纜挂枯椿上恣與虛空打葛藤驀以拄杖作圓相云除此現成公案外別無一法繼傳燈下座。</p>
<p>住昭陽普度菴脫塵上人同李夫人洎眾優婆夷等請上堂拈香祝聖畢次拈云此一瓣香爇向爐中端伸供養現住荊谿龍池堂上本師萬如大和尚用酬法乳之恩<span class='corr'>斂</span>衣就座上首白椎云法筵龍象眾當觀第一義師云亙古稀奇事不窮斬新高唱禹門宗衡山機用同拈出一滴曹谿萬派通眾中還有唱和得者麼不妨出眾相見問慧劍劈開天地暗一輪明月皎虛空當陽法戰親臨敶猊座高陞是若何師云杲日當天進云未陞座<span class='corr'>已</span>前又作麼生師云疏風遍野進云學人禮拜去也師云許你伶俐問南嶽開華禹門結果未審和尚唱誰家曲師云一月映萬川進云恁麼則湖水連天碧薰風匝地香師云那裏得者消息來尼一喝師便打問高陞寶座牙爪全張獅子窟中狐蹤淨埽未審承誰恩力師正身而坐進云龍得水時增意氣虎逢山勢長威獰師云不勞讚歎問不是心不是佛不是物是箇甚麼師卓拄杖一下進云恁麼則七尺烏藤行活計一條白棒展全機師云如何是你底活計進云祗有天在上更無山與齊師云放汝三十棒乃豎拂子召大眾云會麼會則干戈永息天下太平不會徒向山僧口裏討鹽討醋山僧昔年在南嶽刀耕火種時收得些榾柮今來普度菴中與汝等當陽拈過非圖續燄連煙且要大家知有遂舉七賢女遊屍陀林一女云屍在者裏人向甚麼處去一女云作麼作麼諸女一時契悟且道現前大眾與七賢女相去多少若向者裏逴得便行不勞向外馳求自然得大受用其或未然擊拂子云神威顯出騰蛟鳳電眼揮來錯過他上首白椎云諦觀法王法法王法如是下座。</p>
<p>上堂昨日晴兮今日雨不知何處明心旨舉拂子云即此用離此用別無消息與君共三春芳草碧連天應看龍吟霧起虎嘯風動雖然到者裏還有與山僧相見者麼問昔日圓悟禪師會下一夜悟十七八箇人今日和尚者裏悟得幾箇師云祗你漆桶不快進云獅子吼時芳草綠象王回顧落華紅師云賴汝記得僧無語師便打乃云覷透毘盧頂門蹋破當人草鞋遊遍三千大千世界方好發出千鈞之弩射透無邊香水海一切眾生悉皆成佛且道成佛後又作麼生一把柳絲收不得和煙搭上玉闌干下座。</p>
<p>端午上堂圓明不動當處全彰玅體無私迥然獨露大道祗在目前要且目前難睹了無所住無所從來捲舒莫測收放自在直饒當下會得<span class='corr'>已</span>涉言詮更若遲疑何曾瞥地直須透向上頂[寧*頁]據當陽捷徑始得仗蒲劍斬千邪搖艾旗扣百福大眾作麼生是向上頂[寧*頁]當陽捷徑左右顧視云看取自家鼻孔休沾雌黃氣息卓拄杖下座。</p>
<p>上堂欲知佛性義當觀時節因緣山僧昔住祝融峰頂提柄鈯斧未免灰頭土面今日杭州市上斬新拈出又復拖泥帶水大眾且道灰頭土面是拖泥帶水是驀拈拄杖卓一下云萬古碧潭空界月再三撈摝始應知下座。</p>
<p>觀音成道日上堂問龍池一滴起根源南嶽家聲震大千師子座前重獻瑞圓通一句請師宣師云穿過髑髏也不知進云如何是圓通體師云慈雲香散千峰雨如何是圓通用師云寶鐸聲傳萬里風進云恁麼則有意氣時添意氣不風流處也風流師云如何是汝風流處僧便喝師云好喝僧禮拜師便打乃云觀世音菩薩向山僧拄杖頭上來也大眾還見麼說盡無生般若談遍圓通玅義大眾還聞麼若也共見共聞則鐘鳴鼓響總皆入理之門柏短松長盡是真如境界大丈夫兒向者裏捏碎虛空騎聲盍色孤峰頂上橫眠<span class='corr'>卻</span>在十字街頭垂手十字街頭垂手原在孤峰頂上橫眠隨方應現觸處圓通雖然且圓通一句畢竟作麼生道卓拄杖云天共白雲曉水和明月流下座。</p>
<p>沈夫人誕日請上堂冥通三界洞徹十虛函盍乾坤包羅萬象道有則纖塵不立道無則遍周沙界擬心湊泊白雲萬里著意馳求風塵匝地若也回光知落處一輪明月正當天復舉吳山師子端禪師因尼來參端以紅粉塗面尼輒驚悟師云大道從來本現成何分女相與男形忙忙業識無時住滾滾塵緣不暫停富貴功名風裏燭金銀田土日中冰須明覿體無生忍雲在青天水在瓶驀召大眾云祝延一句又作麼生委悉擊拂子云芙蓉露滴筵鋪錦丹桂香飄地布金下座。</p>
<p>請上堂返照回光達本源玄機直透劫初前千尋海底搖金錫萬仞峰頭駕鐵船木馬嘶時風匝地泥牛吼處浪淊天箇中識得無生句此土他方應有緣驀召大眾云昔日玄期高公祖欽命監督楚籓七年愛養士民惠政滂流建生祠於南嶽即今碑文現載遺像儼然山僧偶寓禾城敬承伊孫念祖居士請陞座薦公不免舉則先祖因緣貴圖以楔出楔山僧先祖幻臣劉公曾作蘇郡<span class='corr'>刺</span>史詢訪知識參箇無位真人話有省年九十歲一日忽云高工部進衙時吾示寂矣壬辰冬月公聞銳聲便坐脫大眾且道先祖劉公與玄期高公還有同別也無若道是同天地懸隔若道是別去來靡問於此若明許伊具一隻眼於此不明亦許伊具一隻眼明與不明且置祗今高氏先靈與劉公託生何處喝一喝云一人越聖明心地九代先宗樂性天者顆寶珠何處是南湖湘水月娟娟下座。</p>
<p>師至當湖善護菴一音禪師同眾檀護請上堂當湖善護別人間八面玲瓏著眼看凡鳥等閒難泊近玉簫品出舞祥鸞還有出自丹穴者麼試出來鼓翅看問敲石燒丹一老顛等閒拾得火中蓮特祈和尚通消息要使人人達本源師云三十棒寄打汝師進云同道方知師云胡人飲乳反怪良醫問古德不出方丈如何莊上喫油餈師云多少人摸索不著進云侍者方出門忽見莊主又作麼生師云好箇消息進云水晶簾動微風起滿架薔薇一院香師云有甚麼交涉問興化打維那意旨如何師云瞎<span class='corr'>卻</span>人眼睛進云次日罰饡飯出堂又作麼生師云前箭猶輕後箭深士禮拜師云逢人切莫錯舉乃云秋露垂秋風吹秋雲冉冉秋草離離月落寒潭靜山空木葉飛吾無隱乎爾通方作者知大眾還知麼若也知得推倒報本塔椎碎弄珠樓一任橫行海內獨步大千其或未然眨上眉毛劍去久矣卓拄杖下座。</p>
<p>善護禪院一公院主同諸護法紳衿請就院開爐上堂問罏[革*(苟-口+用)]<span class='corr'>已</span>就四眾雲臻和尚作麼生煆煉師打云一棒一條痕進云棒頭點出金剛眼大千沙界盡沾恩師云不勞讚歎問當湖震布今日乍開未審垂何方便師云放汝三十棒進云昔日世尊今朝和尚師云那裏見得進云天晴日出雨下地濕師云莫被他換<span class='corr'>卻</span>眼睛問掀天揭地逞風流大道無分男女儔白璧定從山上採赤珠端向海中求今日和尚大冶洪開煆煉凡聖未審何人搬柴何人運炭師云無眼耳鼻舌身意者進云恁麼則打鼓弄琵琶相逢一會家祗如不受爐錘底來和尚作麼生下手師便打問新開爐[革*(苟-口+用)]即不問舊日乾坤事若何師云風不來樹不動進云好鳥枝頭叫小春師云斷頭船子下楊州進云舊日乾坤應自在新開爐[革*(苟-口+用)]事如何師打云也少者一錘不得進云龍袖拂開全體現象王行處絕狐蹤便歸眾師云雲綻不須藏九尾乃云爐[革*(苟-口+用)]通紅瓶盤釵釧鎔為一金鉗錘玅密大小偏圓打成一片人人塵淨光生箇箇魂消膽落等閒舒一指擉瞎達磨眼睛舉一步蹋碎釋迦腦盍有時拈一莖草作丈六金身千聖躋攀無路有時將丈六金身作一莖草萬靈景仰無門我為法王於法自在大眾且道具甚麼神通得恁麼穩便驀拈拄杖卓一下云竿木隨身行宇宙逢場作戲自超群。</p>
<p>解制上堂問古人云東去西去直須向萬里無寸草處去祗如萬里無寸草還有為人處也無師云正好喫棒進云洎不問過師云親言出親口進云與麼則人人聳息師云立定腳跟好進云等閒垂一釣驚動碧波鱗師云離鉤三寸道取一句來士彈指一下師云一釣便上問和尚今日上堂也是無風起浪某甲到此<span class='corr'>已</span>是拖泥帶水出格一句請師道取師便打士翻觔斗而出師云弄精魂漢乃云全提正令入摩竭大地眉毛共撕結等閒便度九十朝冰壺<span class='corr'>已</span>泮春風發銕壁銀山俱靠倒笑殺銅頭與銕額波斯攪得海嶽渾金毛獅子走深澤神駒萬里謾追風眨得眼來天地隔以拂子打○○云一處最親千機莫測眾禪客瞥不瞥處處綠楊春正好自是不歸歸便得。</p>
</div>
<div class='div-other'><a id='mulu11' />
<p class='h1'>小參</p><p>觀音成道日陳方三沈念溪為子姓起名請小參問觀音現瑞耀騰今古出格英靈全提正令未審是神通玅用法爾如然師云汝試卜度看乃云觀音玅智力能救世間苦等閒運神通接引無窮極召大眾云還見麼頭頭普現華藏莊嚴處處全彰圓通境界若見得轉凡成聖轉苦為樂轉天為壽其或未然山僧不惜眉毛為汝頌出普陀山前獨露身炎蒸此日道初成百千諸佛同饒舌覿面相逢不費尋且道觀音菩薩即今說甚麼法卓拄杖云華含無量摩尼聚風動常宣玅法音。</p>
<p>中元請小參問慎終追遠即不問超昇一句事如何師云微雨灑花千滴淚淡煙籠竹一堆愁乃云從門入者不是家珍自<span class='corr'>己</span>胸中流出方始盍天盍地舉頭天外看誰是箇般人若果是其人管教一拶百雜碎埽蕩聖凡窠窟滅<span class='corr'>卻</span>正法眼藏以地獄作天堂轉煩惱為智慧打破涅槃城踢翻解脫道橫行湖海獨步大方不是神通玅用亦非法爾如然驀拈拄杖卓一下云但能當下空諸有共轉如來正法輪。</p>
<p>除夕小參一年三百六十日看看忙到今宵畢不愁生死祗愁貧業障重重心上結幽途輪轉幾時休一味昏迷循舊轍勸君努力脫塵埃免使今生和本折凡聖等倫元不殊貴在當人直下瞥莫待無常殺鬼臨再出頭來甚時節。</p>
<p>中元小參踢破玄關透鐵圍懸崖撒手便知歸性天朗耀頭頭鑑心月圓明處處輝差別路中須蹋過涅槃城裏<span class='corr'>已</span>忘機箇中何處著生死說甚輪迴是與非召大眾云徹上座恁麼告報設有旁不甘者出來道其如地獄未空何果然癡人面前不可說夢。</p>
<p>除夕小參參禪貴通正脈莫向外邊涉獵縱饒得些玄解也是眼中金屑說甚西來大意未免平地喫跌自<span class='corr'>己</span>一箇鼻孔有氣教誰出洩觸處昭然獨露擬議早<span class='corr'>已</span>隔絕善惡都莫思量脫體迥然超越靈機自覺無多功力不久不徹莫把自<span class='corr'>己</span>家珍翻比外來瓦礫現成一段風光愚人妄自扭捏倒樹須要搜根少去尋枝摘葉得路便爾歸家要無別傳秘訣會則途中受用不會沉淪永劫驀以拄杖打圓相云若向者裏透過方得大休大歇大眾還有透得過者麼一年將盡夜萬里未歸客。</p>
</div>
<p class='juan'>季總徹禪師語錄卷一<span class='note-inline'>(終)</span></p>
</div><!-- end of div[@id='body'] -->
</body></html>