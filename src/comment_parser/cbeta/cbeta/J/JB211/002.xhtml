<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>季總徹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>季總徹禪師語錄卷第二</p><p class="byline">侍者超祥記錄</p>
<div class='div-other'><a id='mulu13' />
<p class='h1'>示眾</p><p>立秋日示眾梧桐一葉下雕闌剔起眉毛仔細看赤手承當無欠剩頭頭顯露祖師關且如何是祖師關擊拂子云一擊當陽成粉碎越水吳山一色寒。</p>
<p>示眾山僧許久屏<span class='corr'>卻</span>咽喉唇舌一任諸人讚龜打瓦何故心不負人面無慚色今日無端被諸人推到者床子上要求開示教我說箇甚麼即得雖然事無一向不見道天地與我同根萬物與我一體叵耐百姓日用而不知且道過在甚麼處大眾道本無壅人心自昧昭昭於心目之間而取之弗及晃晃於色塵之內而捨之弗得愈隱愈露轉動轉寂光明烜赫迥脫情塵絲豪瞥起天地懸隔豎起拂子云還會麼若向者裏會得徹證無生法忍不妨睡正穩一任日輪高。</p>
<p>示眾師卓拄杖云足解履手解執耳聞聲目見色寒著衣饑進食豈是粧成皆同本得不間絲豪動念即隔所以道谿澗不改舊時聲黃華翠竹常年色足下豈有餘塵目前原無外物獨步毘盧頂上全披古佛肝膈問諸人瞥不瞥直饒見得木馬嘶風泥牛吼月撿點將來也是空裏浮華眼中金屑。</p>
<p>示眾生死海無邊當人自利涉欲識佛性義須知箇時節寒則普天普地寒熱則普天普地熱拈起慧劍兮劈破塵網提來鈯斧兮斫開銕壁千賢萬聖覓無蹤五眼六通皆罔測徹見萬象森羅法法何曾是實不妨任意逍遙縱橫了無礙塞其或未然更聽一偈一年秋又一年秋眨眼俄驚雪滿頭道業未成何所賴人身一失實堪愁兩輪日月穿梭過三界輪迴若輥毬可嘆世間癡種子今生錯過悔何求。</p>
<p>示眾若論宗門一事別無奇特所貴發勇猛心著堅固力痛念無常參明大事自然摸著諸佛鼻孔透過祖師關捩不到大休歇田地不肯息肩停轍方有少分相應無奈佛法衷微人心下劣罔知<span class='corr'>己</span>靈不存正念此皆邪毒入心淺根薄福之流汝等諸人各宜精進將話頭如一座須彌山頓在面前忙閒動靜觸不散蕩不開綿綿密密不斷不續參來參去銕壁銀山自然嚗地不可坐在無事甲裏古人云莫止忘形與息心此箇難醫病最深直須提起吹毛利要剖西來第一義瞠開眼兮剔起眉反覆看渠渠是誰若人靜坐不用功何年及第悟心空此皆藥石之言切須記取。</p>
<p>中秋示眾颯颯西風落葉輕飄香丹桂發疏林世人盡愛中秋月驀豎拂子云未審誰能悟此心大眾祗如古人道不是心不是佛不是物且道畢竟是箇甚麼良久云眉毛剔起看方便月在青天水在瓶。</p>
<p>示眾既為僧須自勵收撿身心成法器學道真誠入聖流生死海中期汝濟苟圖衣食逞閒遊浪蕩隨緣生邪計不若居家作俗人免他神算并人議空門物施主財為崇道業施將來未了復身還信施何能越得馬驢胎近賢智達庸鄙善念日增惡日止豪釐繫念成業因三塗苦報從茲起心地不明誓不休應期玅悟超凡類參隨一似活死人方得心空出三際若還不信我語言閻老無情君莫怪。</p>
<p>示眾學有內外事有緩急究宗達本曰內世諦學解曰外外所以當緩內所以當急急而行之於內則有證悟之實緩則置之於外則無岐路之迷今之學者不然醉詩文於莫返耽技藝而不回應赴為終身之業習誦為名利之資甚之則又有流於不可言者嗚呼學不究竟非學也僧不至道非僧也但有五德之名徒具六和之相益<span class='corr'>己</span>之功既缺利人之德全虧辱此圓頂玷污方袍不識自心之何似焉知祖道之嘉模豈只辜負聖化抑且埋沒<span class='corr'>己</span>靈既昧正因之路空招來世之愆況無常苦逼時不待人祗恐名利未遂而身先盡學問未通而命<span class='corr'>已</span>亡費盡百端心力忽然一旦俱空良可悲夫故須篤志離舊刻期證悟梵行惟潔道業惟精庶不為生死魔軍之所管轄也苟不孜孜實學兀兀真參則無常卒至何以支撐後悔莫及請熟思之。</p>
<p>臘八示眾豎拂子召大眾云古今風月常然遐邇雲山鎮靜鵲噪鴉鳴鳥飛兔走雲開峰頂月波湛水中天便好端拱無為坐致太平埜老謳歌帝力何有叵怪黃面老子說甚睹星悟道大驚小怪將謂有多少奇特依然祗道得箇一切眾生皆有如來智慧德相但以妄想執著不能證得震威一喝云當時若得者一喝管教他四十九年口似扁擔然雖如是出頭天外看誰是箇般人。</p>
<p>歲朝示眾爆飛千尺燄嚮遏萬重雲一氣洪鈞轉梅華幾點春新年頭佛法早<span class='corr'>已</span>露布了也大眾古人道但得雪消去自然春到來且道雪向甚處去春從甚處來孰樞紐是孰橐籥是若向者裏著得隻眼不妨龍吟霧起虎嘯風生牢籠不肯住呼喚不回頭寒灰裏也須發燄枯木上直教生華其或未然捧看新曆日錯過舊時人。</p>
<p>元宵示眾十五日<span class='corr'>已</span>前露柱燈籠盡說禪十五日<span class='corr'>已</span>後土塊石頭皆[跳-兆+孛]跳正當十五日無位真人赤骨律十聖三賢總不知笑倒東村李八伯且道無位真人畢竟面目何似良久云燈燈影現無回互覿面相逢豈識渠。</p>
<p>示眾一九禪期眨眼間堂中禪客夢猶酣朔風凜凜通消息具足現前不用參離卻髑髏別處覓驢年終是受顢頇大眾且道如何是具足現前底眾無語卓拄杖云擬議直教心膽喪倚天長劍逼人寒。</p>
<p>示眾世界虛空總一體群靈萬象悉同宗此非耳目所能到心識忘時道自通大眾且道主山高案山低鶴脛長鳧脛短作麼生得同宗共體去良久云一氣不言含有象萬靈何處謝無私喝一喝。</p>
<p>示眾氣轉洪鈞陽回大地冰河發燄枯木生輝埜鳥謳歌山華含笑正所謂般若法身頭頭顯現真如佛性處處昭彰果然直下承當便可超凡入聖其或未然不是一番寒徹骨爭得梅華撲鼻香。</p>
<p>新戒求開示卓拄杖云一法若有毘盧墮在凡夫萬法若無普賢失其境界於此明得盧行者高沙彌揚眉有分其或未然莫怪山僧葛藤驀召大眾云會麼參禪不持戒縱使廣智多聞未免被八風所動五欲所牽何能超出三界證大涅槃故經云聰明不能敵業乾慧豈免輪迴受戒不參禪假饒六度齊脩萬行俱備報感人天終須墮落當斯季運之時佛法澆漓人心淡薄在家出家罕有發淨信者間亦有之旋見退墮或值善知識開示勸令受戒參禪脩因布福便百計推辭設若生死無常到來你還推辭得麼若推辭不得將此深心奉塵剎是則名為報佛恩更聽一偈一點圓明處處同包含法界等虛空棒頭可使三關透喝下能令五教通東澗水流西澗水南山燄起北山紅千江萬派無差別盡入如來性海中。</p>
<p>元宵示眾銀華徹夜爆竹驚天眨上眉毛程途萬千惟此一事實乞我一文錢蹋翻水底月迸出火中蓮燈月交輝牽埜興竿木隨身入市廛。</p>
<p>端午示眾今日五月五龍舟江上舞旗翻前夜風聲振去年鼓時節不相饒光陰不我與未明心地人須念生死苦緊緊握蒲劍挺挺騎艾虎勦六賊巢穴息三塗酸楚漫然不施功茫茫三界旅譬如隙中塵擾擾誰為主就陰息紛紜如繫駒伏鼠未滅眼中翳空華將復翥狂心不暫歇歇即止息所闃爾趨寂然<span class='corr'>卻</span>攣而得僂不識常住心二邊墮見取於斯二無礙澤雉出籓宇十步一啄食百步一飲渚頡頏天地間無喜亦無怒爾我林下人有志超佛祖噇飯了打眠世事不聞睹無在無不在七徵自規矩無還無不還八辨自盲瞽合覺被覺瞞背塵為塵圍唯有一月真瞿曇未相許奪<span class='corr'>卻</span>善財藥截斷文殊語此箇九還丹能瘳諸毒蠱吞<span class='corr'>卻</span>如砒霜吐<span class='corr'>卻</span>成蜜乳拼得窮性命佛祖不如汝於此蘧然醒杲日正當午於此若不醒錦鱗臥網罟驀拈拄杖卓一卓云謹白參玄人急急如律呂下座。</p>
<p>示眾新秧襯白鷺嫩柳啼黃鶯處處揚真諦於何逐色聲所以道即此見聞非見聞無餘聲色可呈君箇中若了無他事體用何妨分不分大眾見聞歷然因甚道非見聞聲色宛爾因甚道無聲色於此明得敶雲橫海上拔劍攪龍門於此不明打破六門關顯出毘盧印且六門關作麼生打得破去良久云一氣不言含有象萬靈何處謝無私卓拄杖下座。</p>
</div>
<div class='div-other'><a id='mulu14' />
<p class='h1'>機緣</p><p>僧參問和尚那裏來師云要知山僧來處先喫三十拄杖僧便喝師便打。</p>
<p>雪中僧至師問南嶽峰頭雪擁三際姑蘇城裏行人絕蹤正恁麼時撥轉乾坤與我通箇消息僧云萬里長空一朝風月師云未在更道僧擬議師喝出。</p>
<p>葉季若居士問巴陵三轉語和尚作麼生會師和聲便喝士云如何是提婆宗陵云銀碗裏盛雪意旨如何師云來說是非者便是是非人士云如何是吹毛劍陵云珊瑚枝枝撐著月又作麼生師云非公境界士云祖意教意是同是別陵云雞寒上樹鴨寒下水又且如何師云也祗道得一半士云那一半請師不吝師云任從滄海變終不為君通士云和尚莫是末山再來師云又被風吹別調中。</p>
<p>問離心意識參出聖凡路學未審如何下手師打云向者裏會取。</p>
<p>問明心見性時如何師云正好喫棒。</p>
<p>無心道者呈偈有獨露孤峰頂上月之句師云即今月在甚處者拍香几師云者箇是檯子者云和尚莫謾某甲師云保福道底者擬議師喝出。</p>
<p>師茶次舉杯問高彙旃夫人云不觸不背喚作甚麼云自古重陽九月九師云放汝三十棒。</p>
<p>居士參師問尊年多少士云與和尚同年師云你道山僧年多少士云與某甲同年師云得恁麼顛倒士無語師云掠虛漢。</p>
<p>問第一句薦得堪與佛祖為師如何是第一句師云佛祖蹲何處第二句薦得堪與人天為師如何事第二句師云猛虎當途踞第三句薦得自救不了如何是第三句師云送君退步便還家他日相逢不相顧。</p>
<p>問如何是函盍乾坤句師放下拂子如何是截斷眾流句師拈起拂子如何是隨波逐浪句師云者箇因甚喚作拂子。</p>
<p>以貞道者參呈偈云堪笑從前枉用工離波覓水苦無窮如今親見當人面華在舊時紅處紅師云如何是汝當人面貞云和尚喫飯也未師云與汝甚交涉貞云分別不少師云囫圇吞箇棗貞無語師便掌次日呈南泉三不是頌師接得問云是箇甚麼貞云昨日被掌至今背脊猶疼師云死了燒了又作麼生貞擬對師便喝復示頌云覓心不得誰為佛觀佛無蹤誰是心去此二途能見徹兩眉依舊可憐生。</p>
<p>問有時一喝如金剛王寶劍如何是金剛王寶劍師云殺活不知何太險請君莫犯上頭鋒有時一喝如踞地獅子如何是踞地獅子師云突出巖前風凜洌野干何處匿形蹤有時一喝如探竿影草如何是探竿影草師云釣絲千尺垂江海浮定金鱗有與無有時一喝不作一喝用如何是一喝不作一喝用師云至化難逃天子令九韶齊奏六宮還。</p>
<p>優婆夷參師問參甚麼話頭婆云萬法歸一師云一歸何處婆拜下捏師足一下師云學來底婆云和尚莫壓良為賤師指淨缾云因甚喚作淨缾婆擬議師打出。</p>
<p>問德山上堂巖頭云且喜老漢會末後句如何是末後句師云不辭向你道恐你逢人亂說僧云某甲不說請和尚道師云罕逢穿耳客多見刻舟人。</p>
<p>問如何是奪人不奪境師云松下雙扉冷不扃一龕金像照清燈如何是奪境不奪人師云眠雲埜鹿驚殘夢落澗瀰猴墜折藤如何是人境兩俱奪師云庭前樹色秋來減檻外泉聲久不聞如何是人境俱不奪師云吾今獨坐磐陀石午夜無雲月一天。</p>
<p>儒者見師問云大師曾習儒業否師云四海五湖王化裏大都緇素要分明云畢竟還尊釋門師云千峰勢到嶽邊止萬派聲歸海上消云道教中如何師云一自黃龍勘破後誰能不煉汞中金儒作禮而去。</p>
<p>問青州布衫重七斤意旨如何師云多少人提揭不起僧云提不起時如何師云至今混入在塵埃復示頌云金針玉線縫難就密密鋼刀剪不開千手大悲提不起至今混入在塵埃。</p>
<p>問如何是賓中賓師云狹路相逢無迴避到門且喫趙州茶如何是賓中主師云山色谿光明祖意鳥啼華笑悟真機如何是主中賓師云雪覆萬峰晴月夜暗香浮出嶺南梅。如何是主中主。師云。軒轅寶鏡當臺照。任是蚩尤也斷魂。賓主<span class='corr'>已</span>蒙師指示。臨濟宗乘事若何。師云。攪亂乾坤成至化。未容擬議斬全身。云。真善知識。師云。識甚好惡。</p>
<p>問。昔日僧問趙州。親見南泉。是否云鎮州出大蘿蔔頭。意旨如何。師云。情知你吞吐不下。</p>
<p>問。金牛每至食時。舁飯桶作舞。大笑云。菩薩子喫飯來。意旨如何。師云。不是飽餐人不知。僧後問長慶。慶云。大似因齋慶讚。又問。大光未審因齋慶讚。意旨如何。光作舞。僧禮拜。光云。你作麼生會。僧亦作舞。光云。埜狐精。此意如何。師云。字經三寫。烏焉成馬。</p>
<p>僧參。師問。住何寺。僧云。白雲菴。師云。雲散後菴在甚麼處。僧擬議。師掌云。打埜榸漢。</p>
<p>二居士參。師問一士云。什麼物恁麼來。士無語。師云。山僧罪過。一士云。路逢劍客須呈劍。師云。試借劍看。士遶禪床。師劈脊便打。士擬進語。師又打。士禮拜。師云。一對無孔銕錘。</p>
<p>[車*度]轢道人偕徐敬可居士過訪。道人指士云。此位遍參知識底。師云。參底事作麼生。士無語。師云。將謂將謂。士云。嚴道人。塗汙人。師云。他<span class='corr'>已</span>沒量。罪過。</p>
</div>
<div class='div-other'><a id='mulu15' />
<p class='h1'>法語</p>
<div class='div-other'><a id='mulu16' />
<p class='h2'>示葉季若居士</p><p>祖師門下直捷單提。貴乎全身擔荷。稍涉遲疑。便不堪了也。不見陸亙問南泉。龐蘊參馬祖。一撥便轉。何等痛快。何等直捷。彼既丈夫我亦爾。豈肯讓伊獨賢哉。頃承老護法不忘靈山付囑。光顧法席。一接見問。便知根器不凡。靈骨夙具。然身居富貴。宿習偏深。雖有金剛種子。莫不為之汩沒矣。但當全身靠倒。不顧危亡。挺身直入。忽然㘞地一聲。乃知從前作用。總是無礙法門。不惟勘破龐蘊諸老。直饒歷代祖師。天下老和尚。齊立下風有分。</p>
</div>
<div class='div-other'><a id='mulu17' />
<p class='h2'>示申漢培居士</p><p>居士夙具般若深智。早年知有此事。然不得實受用者。患在聰明太過。於古宿機語上得些理路。便為了當。殊不知縱有入處。不過途路之樂耳。要須懸崖撒手一回。方始受用。得古人言句。著如來偈云。即今認取主人翁。山埜不覺失笑。何故。不見道。認著依然還不是。況以生滅心測度如來無上知見。唐喪光陰。無益有害。古人云。毫釐有差。天地懸隔。直須猛著精神。透出重關始得。</p>
</div>
<div class='div-other'><a id='mulu18' />
<p class='h2'>示函盍禪人</p><p>師家垂手。如石火電光。眨上眉毛。白雲萬里。直須坐斷十方。橫身宇宙。眼盍乾坤。口吞佛祖。冰凌上走馬。劍刃上橫身。一機一語。如珠走盤。納須彌於芥孔。擲大千於方外。縱橫在我。殺活繇誰。應須如是。始有衲僧氣概。若祇逡逡巡巡。淈淈[泳-永+盾][泳-永+盾]。依稀光影。有甚了期。山埜恁般語話太煞。和盤托出。且道托出箇甚麼。卓筆云。分明記取。</p>
</div>
<div class='div-other'><a id='mulu19' />
<p class='h2'>示高彙旃夫人</p><p>入海不避蛟龍。信利在江海也。入山不懼虎兕。信利在山陵也。世諦且爾。況學道乎。然學道參禪。豈有他術邪。不過穩辦一信字耳。華嚴經云。信是道元功德<span class='corr'>母</span>。信能必到如來地。古德云。欲超生死。必須玅悟。玅悟匪他。惟自信耳。盍生死如雪。玅悟如日。日出而雪自消。無明是暗。玅悟是明。明來則暗自謝。以此觀之。非信無繇悟入。非信安能久固。今道人既具信根。但當發勇猛心。著精進力。譬如遠客還故鄉。久久行去。自然到家。不見昔日世尊棄王宮入雪山。六年參究。一朝睹星。忽大悟云。奇哉。一切眾生皆具如來智慧德相。皆因妄想執著。不能證得。道人向者裏一覷便透。不妨與世尊同一受用。苟或不然。二六時中切莫放過。</p>
</div>
<div class='div-other'><a id='mulu20' />
<p class='h2'>示錢叔嘉夫人</p><p>我祖師門下。無一法與人。不過教人信取目前自<span class='corr'>己</span>而<span class='corr'>已</span>。道人既見。山僧掛箇選佛牌。便好單刀直入。掇取巍科。自知眉毛橫眼上。鼻孔大頭垂。佛語祖言。豈得<span class='corr'>已</span>哉。若稍留欣厭。便成大病。所謂不離幻妄而證真常者。良可味也。</p>
</div>
<div class='div-other'><a id='mulu21' />
<p class='h2'>示冰繼二禪人</p><p>此事如青天白日。無絲豪障礙。直下了得。便平貼貼地。古人云。道箇覿體現成。早是埋沒汝了也。明心見性。早是委曲汝了也。立地成佛。早是鈍置汝了也。若向佛祖未屙<span class='corr'>已</span>前薦得。猶是鈍漢。那堪向他[尸@豕]橛子上橫咬豎嚼。有甚交涉。所以道祗為分明極。翻令所得遲。所以垂一言半句。止要截斷人心意識。摟空人生死窟。使他懸崖撒手。脫體無依。今時人生死心不切。世情事太熟。動轍心意識先行。自作障難。愛有理路處。入有義味處鑽。殊不知理路義味上<span class='corr'>摶</span>量得來。暫時途路之樂。轉眼即沒交涉。況明眼人前。祗博一笑。今與汝道。大事未明。必須猛著精彩。將本參話。拌命提撕。功積力久。時節若至。其理自彰。腳跟頓斷。紅絲線舌上潛消。十字文翻身一躑。倒跨三腳驢子。向舜若多神鼻孔內眼睛裏橫出豎入。管教得大自在。豈不慶快平生乎。勉旃勉旃。</p>
</div>
<div class='div-other'><a id='mulu22' />
<p class='h2'>示如心如性二禪人</p><p>欲脫生死。當求玅悟。欲求玅悟。必須參究。提起疑情。念念無<span class='corr'>間</span>。自有豁然時節。若執坐以為工夫。何異守株待兔。是以古人有打車打牛之詰。坐佛殺佛之呵。黑山鬼窟之責。生坐死臥之譏。故知行住坐臥。動止忙閒。皆可做工夫。但坐中<span class='corr'>斂</span>念。易得寧靜。然禪亦非<span class='corr'>斂</span>念取靜參得。故曰。欲識佛性義。諸法從緣生。若能對境無心。雖終日擾擾。何曾動著一絲豪。故無事於心則智顯。無心於事則理明。理明則物物頭頭何取何舍。智顯則念念心心何妄何真。盍以境之通塞。繇心之迷悟。何與於物哉。龐公云。難難難。十石油麻樹上攤。龐婆云。易易易。百草頭邊祖師意。靈照云。也不難。也不易。饑來喫飯困來睡。汝等看他三人有甚奇特處。不妨試簡點看。若簡點得出。到方丈裏與山僧通箇消息。</p>
</div>
<div class='div-other'><a id='mulu23' />
<p class='h2'>示黃君略夫人</p><p>脩行學道。皆有悟門。不可盲修瞎學。虛喪天日。必欲明此無上玅道。也須具大信心。發大勇猛。立大志願。把生死二字貼在額頭上。不得向意根下卜度。單提一句無義味話。真參實究。參來參去參到百尺竿頭無進步處。不顧危亡。拼命一拶。直得虛空粉碎。大地平沉。便見盡十方世界。是自<span class='corr'>己</span>全身。自<span class='corr'>己</span>全身是十方世界。庭前柏樹子。麻三斤。乾矢橛。青州布衫。鎮州蘿蔔。乃至千七百。則一串穿卻。雖然到者裏始好喫山僧痛棒在。其或未然。有寒暑兮促君壽。有鬼神兮妒君福。</p>
</div>
<div class='div-other'><a id='mulu24' />
<p class='h2'>示項翰林夫人</p><p>禪學者。悟門也。非四禪八定五度九次之別。惟洞明心性了脫生死得大自在者之門徑也。古人云。我此門中。不論禪定解脫。祗圖見性。又云。參禪須求玅悟。若不玅悟。無由出離生死大海。今時道流。謬以口耳哄弄閨閣。不求玅悟而脫生死。祗益滑稽謗大般若。以致埋沒<span class='corr'>己</span>靈。辜負先聖。可不哀邪。汝既皈依山僧。希求大道。急將明昧兩岐。與我一時坐斷。單提一箇話頭。直下不起二念。猛著精神。一蹋到底。千聖齊立下風。萬靈咸希至化。豈不慶快生平也哉。嗟乎驢鞍橋。本非阿爺下。頷水泡沫。豈是輪王頂髻。參須真參。悟要實悟。至發明後。更能操守保護。乃為道器。</p>
</div>
<div class='div-other'><a id='mulu25' />
<p class='h2'>示張黃甫徐仰齋二居士</p><p>山河大地。明暗色空。日月星辰。森羅萬象。迷者認為外物。悟者消歸自<span class='corr'>己</span>。一切時中。若能無事於心。無心於事。自然物我一如。隨處自在。不見僧問風穴。語默涉離微。如何通不犯。穴云。常憶江南三月裏。鷓鴣啼處百華香。居士若向者裏開得隻眼。不但世法佛法。一念圓融。即風穴老子亦一時收下。到者裏山河大地。明暗色空。日月星辰。森羅萬象。向甚麼處著。居士試道道看。</p>
</div>
<div class='div-other'><a id='mulu26' />
<p class='h2'>示葉素旃居士</p><p>常住真心。覿體全彰。擬思即錯。動念即乖。十方三世。了無差別。知此者謂之大智。行此者謂之大行。示此者謂之大慈。廣此者謂之大悲。百千三<span class='corr'>昧</span>。皆由此出。奈何眾生迷此。蔽慧日於欲海。埋智劍於塵封。處處貪著。頭頭滯礙。豈知水月鏡像而無體。空華陽燄以非真。莫道凡情不可執。直饒聖號亦是假。居士但當掀翻窠臼。撒手承當。直登解脫之場。大播廣長之舌。攪長河為酥酪。變大地作黃金。始不負山僧之厚望也。勉之。</p>
</div>
<div class='div-other'><a id='mulu27' />
<p class='h2'>示鎮江賀夫人</p><p>寶劍眉間挂。摩尼掌上陳。玻璃拈起處。栗棘一時吞。會得箇中意。日午打三更。一椎擉瞎摩醯眼。鼻孔依然搭上唇。參。</p>
</div>
<div class='div-other'><a id='mulu28' />
<p class='h2'>示超震禪人</p><p>雲收雨過。氣肅天高。須彌盍北斗。日月杖頭挑。不是摘蘆江上客。千山萬水路迢迢。踢翻福建飛鳶嶺。蹋斷天台滑石橋。有意氣時添意氣。不逍遙處也逍遙。</p>
</div>
<div class='div-other'><a id='mulu29' />
<p class='h2'>示張超霞道人</p><p>鶯老華殘春<span class='corr'>已</span>去。風清竹翠夏還來。一輪寶鑑當空照。萬里長空絕點埃。正與麼時打失香嚴鼻孔。<span class='corr'>刺</span>瞎靈雲眼睛。且道眉毛還有罪過也無。幾度黑風翻大海。未曾聞著釣舟傾。</p>
</div>
<div class='div-other'><a id='mulu30' />
<p class='h2'>示王士英夫人</p><p>忙閒靜鬧之中。密密提撕本參。不可絲豪間斷。日久時至。工夫自然成片。驀頭打破疑團。便見世尊拈華。迦葉微笑是甚麼宛脫丘。然雖如是。且道千七百則畢竟明得甚麼邊事。千峰勢到嶽邊止。萬派聲歸海上消。</p>
</div>
<div class='div-other'><a id='mulu31' />
<p class='h2'>示湛水道人</p><p>初參人祗貴死盡偷心。參箇話頭。如銅墻銕壁。要鑽鑽不透相似。日用中如貓捕鼠。如雞抱卵工夫。自行逼拶一拶。拶到結角羅紋處忽得㘞地一聲。方與此事相應。若初參人便有許多哆哆喃喃底說話。於自<span class='corr'>己</span>分中有何所益。徒障悟門。為害不少。如來偈本有光明云云。且問你底光明在甚麼處。那箇是你大廳堂。莫道道不得。直饒道得一句。正是頭上安頭。不見僧問趙州。狗子有佛性也無。州云。無。你看者無字上。著得你底光明麼。著得你底大廳堂麼。何不朝朝暮暮。如透銅墻銕壁去。如貓捕鼠去。如雞抱卵去。一朝山門前佛殿後。撞破露柱也不知。</p>
</div>
<div class='div-other'><a id='mulu32' />
<p class='h2'>示沈夫人</p><p>橫按莫邪。山河大地風颯颯。單提正令。魔軍外道絕行蹤。衝開萬里青霄。椎碎銀山銕壁。處處盡彰華藏界。頭頭獨露法王身。無邊福智莊嚴。萬億神通顯現。於此薦得。不假外求。原是本有。其或未然。更為你葛藤一上。不見舍利弗入城。見月上女出城。舍利弗問云。大姊何處去。女云。如舍利弗與麼去。舍利弗云。我方入城。汝方出城。何得言如我與麼去。女云。諸佛弟子皆依大涅槃而住。是否。舍利弗云。是。女云。諸佛弟子既依大涅槃而住。而我亦如舍利弗與麼去。於斯明得。埋沒<span class='corr'>己</span>靈。於斯不明。辜負先聖。且道畢竟如何。雲在嶺頭閒不徹。水流澗底大忙生。</p>
</div>
<div class='div-other'><a id='mulu33' />
<p class='h2'>示明心明性二道者</p><p>昔日維摩室有散花天女機辨縱橫。得大無礙。舍利弗問。何不轉<span class='corr'>卻</span>女身。天女云。我從十二年來求女人相了不可得。當何所轉。須臾間天女忽變作舍利弗。以舍利弗變作天女。卻問舍利弗。何不轉卻女身。舍利弗云。我今不知此身當何所轉。須臾天女運大神力。彼此轉變還復如故。為是神通玅用。為是法爾如然。於此若明。回天關轉地軸。促無量劫為一日。延一日作無量劫。男子身中從定入。女子身中從定出。女子身中從定入。男子身中從定出。非同非異。無自無他。其或未然。一把柳絲收不得。和煙搭上玉闌干。咄。</p>
</div>
<div class='div-other'><a id='mulu34' />
<p class='h2'>示超禪超聖</p><p>舉七賢女玩賞春。一女云。我與姊同游屍陀林。諸姊云。屍陀林皆是死屍臭穢。有何可觀。一女云。汝但同游中間。自有奇特。到彼見諸死屍。一女云。屍在這裏。人在甚麼處。一女云。作麼作麼。諸姊諦觀。悉皆悟道。感天帝釋散花供養。女曰。空中散華者何人。答云。某天帝釋。見諸姊悟道。特來散華供養。凡諸姊所需。我皆供給。姊曰。我家四事七珍。悉皆具足。唯愛三般物。一要無根樹子一株。二要無陰陽地一片。三要叫不響山谷一所。帝釋云。一切珍寶。我皆有之。此三般物。而我實無。女喚云。帝釋。帝釋應諾。女云。汝道無是甚麼。帝釋遂隱去。師云。水底木人吹鐵笛。雲邊石女織金梭。三般物是祖翁物。何必忙忙賤賣他。雖然如是。且道畢竟歸于何處。一月影臨千澗水。片雲風度萬重山。</p>
</div>
<div class='div-other'><a id='mulu35' />
<p class='h2'>示歸望之居士</p><p>望之即見。覓之無形。擬進無路。欲退無門。搓不成團。劈破渾圇。咦。為甚如此。色色原非色。聲聲不是聲。五蘊山頭曉。四大總皆真。自是不歸歸便得。五湖四海任橫行。咄。更須透過者重關始得。</p>
</div></div>
<div class='div-other'><a id='mulu36' />
<p class='h1'>行實</p><p>師住朝陽普度菴。王試玉王士英居士同本菴大眾等禮懇師說行實。師固辭。請之再四。乃就方丈據座云。靈龜無卦兆。空殼不勞鑽。丹鳳縈金網。趨霄恐不及。況我無狀。不知修道而無可修。成佛而無可成。不妨依實供通。要亦不堪取則。諸仁者。某係湖廣衡州府人。族姓劉。父諱善長。母宋氏。一夕父夢老僧索住處。許之。母遂有脤。懷十有二月。既而胎鳴者三。於萬曆丙午年八月十八日夜出生。時有白光燭室。燈月如蔽。眾皆謂奇。幼不喜茹葷。哺一葷即吐。稍長好看儒書佛經。厭處塵繁。痛念生死。懇父捨身出家。父不允。後許宇陳氏。不數年。陳君遊宦沒。即造菴脩像。作福田邊事。朝夕靜坐。喜看戒律。決志出家。逐日訪問知識。忽一日訪海天老師。見案上有山茨和尚刻行南嶽禪燈錄讀之。透不過古德宗旨。問云。山茨和尚潛隱何處。天云。結廬煙霞峰。即往見之。尚問。汝在家作何功德。某云。念佛。尚云。念佛又爭得。某禮拜云。特求和尚開示。尚云。汝參一口氣不來向何處安身立命。某領之。從此發起疑情。一日尚以禪關策進。命某看。開卷見鵝湖大師示眾云。莫祗忘形與死心。此箇難醫病最深。直須提起吹毛利。要剖西來第一義。便問。如何是西來第一義。尚打一棒云。向者裏會取。某即歸家閉關。或行或坐。七晝夜目不交睫。一日見古錄上有百年三萬六千日。返覆元來是者漢之語。便知諸根行業。皆幻化不實。日用尋常。了無他事。作偈云。有物不生不滅。無形非聖非凡。晝夜相隨去住。胡為冷坐寒巖。作書并偈呈似和尚。尚回示云。偈語雖佳。不離記憶揣摸。非親證親悟之言。明眼人見之不值一笑。某開覽不覺寒毛卓豎。冷汗浹背。行坐參究四十九晝夜不倦。忽然呆去三四時。不見有身心<span class='note-inline'>(器界)</span>。偶聞雷。迅如在網羅中跳出相似。當下不疑銀山銕壁。一時粉碎。作偈云。八萬門頭一箇關。一關本是絕遮闌。驀遭霹靂頂門開。堂上家親竟日閒。呈和尚。尚頷之。一日荊紫峰無學大師至。某開關禮接。設齋次。學問。汝二六時中做甚麼工夫。某云。日間一食。夜來一覺。學云。知汝不空過。某云。多謝和尚證明。後上峰見南嶽山茨和尚。芡問云。聞汝請學兄。是否。某云。是。尚云。他向你道甚麼。某舉前話。尚云。汝祗解問人。不解自<span class='corr'>己</span>分中事。某云。自<span class='corr'>己</span>祗如此。尚云。如何是你自<span class='corr'>己</span>。某便喝。尚云。喝後如何。某禮退。次日又入室。尚與天童源流。某接得問云。一代傳一代。傳箇甚麼。尚云。汝忘卻那。某云。也須問過。尚良久。某云。達磨西來。直指人心。見性成佛。後分二派五宗。各立門戶。各有旨趣。五宗二派且不問。如何是德山棒。尚云。你那裏見德山來。某顧拄扙。師便打。示偈云。覿面為提持。全施殺活機。棒頭彰正眼。痛處好思惟。時年三十四歲。和尚與祝髮受具。分付住靜。杜絕俗眷往來。一日問。世尊未離兜率。<span class='corr'>已</span>降王宮。未出母胎。度人已畢。此意如何。尚云。家家門前火把子。某呈頌云。來中去兮去中還。玉樹橫枝四海間。黑漆缽盂添箇柄。拈來擊碎祖師關。尚閱之默然。又問。薰風自南來。殿閣生微涼。此意如何。尚云。攔腮與汝掌。某亦呈頌云。薰風南來有何極。殿閣微涼祗自知。晴蝶逐香翻上下。辰雞閱日唱東西。從今覷破真消息。萬象森羅展笑眉。尚徵云。如何是汝自知處。某云。空懸一片月。爍破萬重山。尚云。山既破。汝即今腳跟立在甚麼處。某云。翻身一擲騰霄漢。管教鼻孔自撩天。尚擲還頌稿。某便出。從茲和尚住山與南元寺垂示法語二十則。尚去後某覺離師太早。亦欲出山。適和尚示寂南元。復請靈骨入山。併追寫道儀。建塔畢。乃于庚寅年六月初八日禮辭和尚骨塔。下衡山至武昌。遭寓處失火。和尚手澤俱焚。行李皆燼。漢口道俗請住菩提菴。次年三月始到金陵。四月底鎮江鶴林寺見牧雲和尚。尚問云。汝來作甚麼。某云。特來親覲和尚。牧云。見我那。某云。昔日聞風。今朝覿面。牧云。覿面後如何。某云。眉毛在眼上。牧云。除了者裏又作麼生。某一喝。牧云。那裏學者虛頭來。某云。瞞和尚不得。牧云。我有三十棒。恕汝遠來。某禮拜出。到夾山見箬菴和尚。尚問。莫是拜南嶽和尚底季總麼。某云。是。箬云。拋家亂走作麼。某云。輝騰今古。爍破乾坤。箬云。正是拋家亂走。某云。騰身獨立太虛外。鼻孔從教塔上唇。箬云。我有三十棒。未到你在。某拂袖便出。箬至慶山杭州。某皆隨侍。朝夕參請。越三月餘。辭上龍池見本師和尚。掃幻老師翁塔。圓戒尚問。你是湖廣那一府。某以手打圓相呈起。尚云。還別有伎倆麼。某喝。尚云。再喝喝看。某云。爭奈舌頭在某甲口裏。尚云。舌頭雖在口。爭奈道不出。某云。未問<span class='corr'>已</span>前道過了也。尚云。曾親近甚麼人來。某云。南嶽茨和尚。尚云。他即今在甚麼處。某云。一輪皎潔孤峰頂。爍破龍池徹底清。尚打云。閒言語。某云。輕輕曳杖龍池過。惹得傾湫倒嶽來。尚復打。某云。也是醉後添杯。尚云。喚作棒即錯。某禮退。一日入方丈。尚問。昔日巖頭道。大小德山未會末後句。如何是末後句。某云。和尚萬福。尚云。此是最初句。某云。聽師分別。一日入方丈。尚云。除卻言詮道一句看。某鳴指一下。尚云。還有麼。某云。大無厭生。便出。一日請和尚設戒上堂。某出問。猛虎入山逢獬豸。蛟龍出水避蜈蚣。手提三尺龍泉劍。誰敢當頭觸萬峰。當頭一句即不問。萬峰獨露是如何。尚云。試借劍看。某云。半空伸出挐雲手。奪得麗龍領下珠。尚云。空開大口。某以手呈珠勢云。請師高著眼。尚云。背後底又作麼生。某一喝。尚云。亂喝。某云。大似日下孤燈。便歸眾。次日辭尚。欲歸南嶽。尚云。下路人學道甚難。回山之念且止。老僧完你底事。可在下路度眾。遂付某源流拂子。某力辭欲歸。尚云。江南住住好適興化。一師請住普度菴。即命往焉。此上一番絡索。山僧不著。便被諸人帶累了也。且道諸人還知鼻孔落在山僧手裏也無。良久拈拄杖卓一卓云。若無舉鼎拔山力。千里烏騅不易騎。眾歡喜。作禮而退。</p>
</div>
<p class='juan'>季總徹禪師語錄卷二<span class='note-inline'>(終)</span></p>
</div><!-- end of div[@id='body'] -->
</body></html>