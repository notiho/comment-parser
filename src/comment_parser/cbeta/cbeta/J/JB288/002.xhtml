<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨予暹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>憨予暹禪師語錄卷第二</p><p class="byline">嗣法門人　法雲　廣學　等編</p>
<div class='div-other'><a id='mulu11' />
<p class='h1'>住山西平陽府臨汾縣姑射山乾明禪寺語錄</p><p>順治辛丑季秋望日就本寺受請孟冬望日眾請。</p>
<p>上堂拈香祝聖畢次拈香云此瓣香諸人<span class='corr'>已</span>知不必更舉不圖報德酬恩只要熏他鼻孔<span class='corr'>斂</span>衣就座問古剎重開即不問今朝結制意如何師云凡聖盡陶鎔進云曲含千古調幾個是知音師云堯眉八彩舜目重瞳進云擊開金殿鎖撞起玉樓鐘師云動絃別調乃云全機大用通變無方覿體全提殺活有在所以道法無定相遇緣即宗法隨法行法幢隨處建立有時拈一莖艸作丈六金身用車不橫推有時將丈六金身作一莖艸用理無曲斷橫抽寶劍剪除知見稠林倒佩靈符掀翻野狐窠窟直得村歌社舞咸轉玅輪水鳥樹林皆至宣化玄風與堯風共扇佛日與舜日同明且道安家樂業一句作麼生道揮拂子云但願東風齊著力一時吹入我門來卓拄杖下座。</p>
<p>上堂問達磨不來東土二祖不往西天正恁麼時和尚如何為人師云點水滴凍進云向上一路又作麼生師便打僧喝師又打乃云玄機獨唱體用全彰神劍一揮乾坤失色頭頭明格外物物顯家風有時恁麼柳藏金谷暖有時不恁麼花放玉樓春恁麼不恁麼兩頭坐斷管取逍遙自在任運騰騰把住放行隨方應用著衣持缽總皆彌勒道場舉箸拈匙不越毘盧境界所以道終朝喫飯不曾咬著一粒米逐日穿衣未嘗掛著一縷絲且道此人畢竟承誰恩力隨流認得性無喜亦無憂下座。</p>
<p>授戒上堂問昨日夜叉頭今朝菩薩面菩薩與夜叉不隔一條線正恁麼時還有受戒分也無師云霍峰遙招手姑射笑點頭進云處處綠楊堪繫馬家家有路透長安師云手執夜明符幾個知天曉進云風來水面月到天心師云看腳下僧喝師便打乃云紅塵鬧市全彰古佛心宗聲色堆頭獨露祖師巴鼻平泉兩岸煙籠水月光新姑射峰頭彩散白雲影秀所以道處處真處處真塵塵盡是本來人真實說時聲不現正體堂堂沒卻身既是堂堂正體為甚麼沒卻身良久云一把柳絲收不得和煙搭在玉欄杆。</p>
<p>上堂問重新法窟再吼西河去卻藥忌意作麼生師云識病源也未進云日午不停機夜月千江印師云轉見病深進云和尚也不得無過師云罪不重科舉。</p>
<p>僧問石頭如何是禪頭云木頭又問如何是道頭云碌磚師云今日若有問汾陽如何是禪即向道搬磚運瓦如何是道云合水和泥且道與古人是同是別若能緇素分明許伊具一隻眼苟或未然切忌鑽龜打瓦。</p>
<p>上堂問如何是大用現前師云一棒一條痕進云人法雙忘又如何師云桶底脫落進云虛空粉碎師云頂門具眼進云佛魔坐斷無蹤跡徹體風光不夜春師云切忌鑽龜打瓦乃云即心即佛頭上安頭非心非佛水中捉月更若道個不是心不是佛不是物依然腦後重添楔如有伶俐衲僧纔聞恁麼道便乃撒手那邊掉頭弗顧腳跟下好與三十拄杖何故當臺一鑑明如日萬古晴空絕是非。</p>
<p>元旦上堂拈香祝聖畢問西來大意則且置新年佛法意如何師云爆竹聲傳新歲令殘燈續焰舊年光進云雷聲大震乾坤朗萬象枝頭獨露春師云嶺外寒梅枝吐玉堤邊疏柳眼舒金問生從何來師云木人夜半穿靴去進云死從何去師云石女天明戴帽歸乃云今日新年頭昨夜舊年尾時節不相饒春風匝地起森羅萬象咸發向上玄機社舞村歌皆明第一義諦所以新年人是舊年人不改舊時行履處衲僧巴鼻甚分明向上家風全體露諸人識取莫蹉跎轉眼光陰似轆轤秖如不涉新舊一句作麼生道四海浪平龍睡穩九天雲淨鶴飛高。</p>
<p>上堂問抱璞投師乞垂慈鑑師云腦門豁開進云海底泥牛吞卻月十方世界總全身師云白雲萬里乃云舉揚箇事未免支離向上全提了無一法所以云一法若有毘盧墮在凡夫萬法若無普賢失其境界驀示拄杖云大眾這箇作麼生會如堂主擲具於地師云卻被堂主撲碎於諸人面前了也不可向有無處作計較須具超格眼始有領荷分你稍涉遲回早<span class='corr'>已</span>鷂子過新羅去也畢竟如何聻垂鉤千尺浪直釣金鱗回。</p>
<p>上堂問心月孤圓光吞萬象且道光光未發時如何師云南山虎咬大蟲進云三春果滿菩提樹一夜花開世界香師云腦後見腮乃云心月孤圓光吞萬象明諱虛空無端立狀光非照境境亦非存眼中著楔腦後抽釘光境俱忘復是何物耳見始真眼聞方確古德曲不藏直乾明直不藏曲且道還有傍不肯者麼試道看若也道得分明許你具一隻眼。</p>
<p>因觀戲上堂云聲色堆頭全彰本地風光眼見耳聞獨露當人玅用秖為情生智隔想變體殊有大威光不能發現秪如道聞聲悟道見色明心且問諸人今朝村歌社舞鑼鼓喧天那箇是見底心那箇是悟底道若也會得管取途中受用任運逍遙苟或不然總成逐色隨聲去也必定見聞不昧聲色超然一句作麼生良久云塵塵遍現毘盧境物物全彰華藏天。</p>
<p>立秋上堂云一葉落天下秋一塵起大地收金風體露秋色盈眸驀擲拂子云一葉落也諸人還見秋麼復舉拂子云一塵起也還知大地收麼若也於斯透脫管取越塵越格任運風流苟或未然未免世諦流布去也且道必定意作麼生雁行南浦浮空碧截斷西江翠疊雲。</p>
<p>佛殿功完上堂問佛宇功完人天慶集且道與插標建梵剎是同是別師云雲在嶺頭閒不徹進云秖如帝釋散花又作麼生師云水流澗下太忙生進云須彌千尺浪大海悉平波師云腦後見腮乃云古法堂輝天鑑地新佛殿啟後光前人天以之聚會凡聖由是雲臻輪奐爭輝金壁交映直得祥雲生四座瑞氣靄三門誠希有之良緣成難思之勝事然則收因結果一句又作麼生道優曇花綻千春樹般若香飄萬國中。</p>
<p>春日上堂在天成象在地成形日月為照臨四時作寒暑在谷盈谷處坑滿坑有情則運動施為無情則森羅顯煥如今在山僧拄杖頭上顯大威光攪長河為酥酪變大地作黃金見諸人不會卻向十方世界隱現去也還見麼今日東風傳正令乾坤總是太平春。</p>
<p>芙蓉先老和尚訃音至上堂云天童分座六建法幢打鳳羅龍漫天布網常將黑荳子換卻衲僧眼睛慣以龜毛繩穿透龍象鼻孔湖海英靈多懷畏愛今日忽聞退影南辰藏身北斗人天失所依賴山岳為之震驚然則法海既枯法梁既折還有知其去向者麼乃舉哀云蒼天蒼天復顧左右云珊瑚枕上兩行淚半是思君半恨君。</p>
<p>靈光和尚請上堂問凡聖交參則且止三世諸佛在甚麼處師云高著眼進云山川及草木一法之所印如何是一法師云如天普蓋進云古人道說即無說今日和尚還說也未師云諦聽諦聽乃云法無定相遇緣即宗法本無形隨方應現示一機人天普震舉一令法界全彰直使凡聖同源有無不立乾明今日秖得竿木隨身逢場作戲去也把釣襄江月作鉤移綸擲向西河頭金鱗透網重貪餌龍象奔騰一杖收幸忝同條重註腳法源共派續長流西河正令斬新豎扶起沙盆振晚秋卓拄杖下座。</p>
<p>結制上堂問結制開爐即且置正法眼藏意如何師云鐵蛇橫古路進云臨濟道向瞎驢邊滅卻又作麼生師云一馬生三寅問古剎重開三要印乾明正令意如何師云一棒一條痕進云恁麼則眼藏法界眉繫大千師云腦後著楔進云杲日當空照清風滿座生師云波斯入大唐僧喝師便打乃云塵塵剎剎同居華藏海中蜜蜜綿綿渾是生無法忍拈一莖艸作丈六金身吹一布毛傳正法眼藏坐微塵裏轉大法輪於一毫端現寶王剎以十方世界為圓覺伽藍直得八字打開當陽顯露去也驀拈拄杖示眾云東方妙喜世界不離個裏西方極樂世界不離個裏上方兜率世界不離個裏於斯諦當管取個個頂門具眼人人腳下通津雖然如是未免一場狼籍且道證盟一句意作麼生萬國醉心嘗大鼎相逢攜手上高臺下座。</p>
<p>上堂云舉不顧即差誤擬思量何劫悟古人恁麼說話未免將直作曲鈍滯諸人了也今日汾陽又且不然舉即顧無回互沒思量何迷悟如是提持將他古德剜心裂膽和盤頃向諸人面前若是通方作者別有格外生涯苟或著意躊躇即便天地懸隔何故差之毫釐失之千里。</p>
<p>出隊歸上堂舉五祖示眾云祖師西來意庭前柏樹子恁麼會即得祖師西來意庭前柏樹子恁麼會即不得師云五祖恁麼示眾未免將直作曲以重賠輕今日乾明又且不然祖師西來意黃楊如意子恁麼會即不得祖師西來意黃楊如意子恁麼會即得且道與古人是同是別良久云春暖鳥聲碎日高花影重。</p>
<p>毘盧大佛開光上堂師拈拄杖打○相云會麼毘盧遮那如來向拄杖頭上放大寶光光中出現重重華藏世界百億須彌山百億香水海百億日月光照曜十方世界四生九有一切群靈現前人天一會總在光中了無彼此毘盧性海不必重遊華藏玄門那堪復入眾中還有共相證據者麼苟或未然覿面重為點出去也以拄杖卓一卓云當陽點出毗盧眼剎剎塵塵華藏天。</p>
<p>汾陽西城菴法嗣佛生長老請上堂問教外別傳兔角杖請師直指祖師心師云一堂風冷淡千古意分明進云高掛玉簾輝古鏡赤條條地祖家風師云腦後見腮乃拈拂子云遞代傳持古到今拈花一脈續芳芬西河異日輝天地返躑金毛孰敢親且道是甚麼人方能如是事超群須是英靈漢敵勝須還獅子兒卓拄杖下座。</p>
<p>龍華會眾請上堂師云山僧昨因道場初起人事勞頓竟歸臥室一覺夢升大樓閣中正值彌勒世尊與三十二大菩薩論說離四句絕百非摩訶衍法被山僧震威一喝直得一時瓦解冰消山僧與時亦寤來只見侍者領雪洲禪德偕眾請山僧上堂一時無措未免將夢說夢舉似諸人良久云忘卻了也敢煩木上座代為舉揚驀拈起云大眾看看木上座變作無邊身菩薩攝受不可說不可說無邊香水海為一國土先將東弗臾逮作一法座西瞿耶尼燒香南贍部洲撾鼓北鬱單越稽首然後卻向蟭螟眼界裏升堂說法且道說個甚麼法聻遂擲下拄杖云土曠人稀相逢者少。</p>
<p>上堂僧問如何是動容揚古路師云石虎當途踞進云如何是不墮悄然機師云拈得鼻孔失卻口僧禮拜師云羅公照鏡乃云事因理顯理因事彰事理相融全體大用權衡在手收放自由殺活臨機縱橫互奪有時放開則風行草偃電掣星馳有時把住則乾坤失色日月無光伶俐衲僧向箇裏拶開一竅管取途中受用任運逍遙設若認境隨情盡成世諦流布且道獨脫自由一句又作麼生良久云舉頭天外看誰是箇般人。</p>
<p>龍華會上堂問昔日世尊今朝和尚是同是別師云一任鑽龜打瓦進云四十九年未曾說著一字和尚今日示何法要師云罕逢穿耳客多遇刻舟人進云步步踏長安師云作麼是長安進云是處是彌勒無門無善財師云看腳下乃云人天普會凡聖雲臻大寶樓臺了無向背龍華教主直下分身百億善財參叩無門乾明今日普為傍通一線驀拈拄杖子打○相云還會麼若於斯領略得去管教彌勒樓開咸登寶所超過善財一頭地便向一毛端上現寶王剎坐微塵裏轉大法輪變大地作黃金攪長河為酥酪致令人天一會若緇若素若男若女若老若幼總向樓閣中共證真如齊登華藏然雖如是良久云且道慈氏如來又在甚麼處聻復卓一卓云時時示時人世人自不識。</p>
<p>春日芙蓉先和尚忌辰上堂問山河大地某甲一口吞卻且道先老和尚還有受供處也無師云橫按莫邪全正令太平寰宇斬痴頑進云千江有水千江月萬里無雲萬里天師云好音到耳人皆聳一句無私耀古今問粉骨粹身未足酬一句了然超百億且道為甚又恁麼特地師云鐵馬躍天階僧喝師便打乃云石筍條抽格外春頭頭獨露祖師心東君正令初傳後大地山河現法身既然如是還見先和尚面目宛然麼復舉僧問巴陵云如何是提婆宗陵云銀碗裏盛雪僧云如何是吹毛劍陵云珊珊枝枝撐著月僧云祖意教意是同是別陵云雞寒上樹鴨寒下水更不作法嗣書秪將三轉語上雲門門見曰他後老僧忌辰秖消舉此三轉語足以報恩師云巴陵和尚雖則言超意外句絕古今未為盡善若是知恩報恩不消一句今日乾明恁麼判斷意在于何下座同到影堂分明舉似。</p>
<p>上堂云大道明明無向背見聞知覺了無疑若將耳聽終難會眼處聞聲方始知所以云至道無難唯嫌揀擇驀拈拂子云且道是揀擇不揀擇良久云但莫憎愛自然明白。</p>
<p>上堂云虛空為口大地為舌自古至今恒說熾說佛未出世都盧漏泄佛出世後又作麼生寒山逢拾得拊掌笑呵呵。</p>
<p>冬至上堂問冬至一陽初復始祖師心印請師提師云銀臺元不變白鼠自推遷進云玉樓凍合和光彩金闕冰新匝地輝師云旭日新添一線長乃云群陰剝盡一陽初萬象森羅氣轉舒旭日新添長一線乾坤佳氣滿皇都是則固是驀拈拄杖云爭奈這木上座猶未相許在何故不見道有物先天地無形本寂寥能為萬象主不逐四時凋卓一卓下座。</p>
<p>上堂天寒人寒點水滴凍世法佛法即體即用威音消息已全彰格外風規常顯露所以云頭頭明祖意物物顯西來若是本色道人聊聞舉著瞥爾知歸倘或濫泛禪流未免輕心錯過且道為法亡身不錯過底又作麼生良久云雪後始知松柏操事難方見丈夫心卓拄杖下座。</p>
<p>上堂云今朝三月五春光如畫譜萬象盡舒眉拈出雲門普江南三月鷓鴣啼塞北風光猶未舉伶俐衲僧著眼看直下分明莫莽鹵。</p>
<p>上堂云一問一答<span class='corr'>已</span>涉支離機校相投猶為汗漫所以直饒向言前薦得<span class='corr'>已</span>是滯殼迷封句下承當未免觸途狂見一椎便當底放起便行三搭不回底那堪話會還有向空虛背上拶出骨髓者麼良久云動容揚古路不墮俏然機。</p>
</div>
<div class='div-other'><a id='mulu12' />
<p class='h1'>住臨汾縣大悲山普濟禪院</p><p>康熙六年冬月二十日於乾明受姑射請開大悲山普濟禪院師拈書示眾云者箇從諸人信源上持來輝天鑑地落在山僧手裏耀古騰今且還會麼良久云待到大悲山中重為剖露。</p>
<p>入山上堂云昨日玄機獨唱于鬧市叢中寂寞而有餘今朝全提向上于深山林裏熱鬧無不足若也把住直教乾坤失色若也放行管取日月重光或時高高峰頂立或時深深海底行且道正恁麼時如何良久云有意氣時添意氣不風流處也風流下座。</p>
<p>元旦上堂復舉鏡清云新年佛法有師云矢上加尖明教云新年佛法無師云虛空露骨石室云道有未必有道無未必無師云三大老名揚宇宙道震山河佛法主持俱落有無論量未免遭人檢點今日大悲又且不然若問佛法二字直下便棒免教向有無裏鈍滯且道山僧意在於何拈拄杖云橫按莫邪全正令太平寰宇斬痴頑卓拄杖下座。</p>
<p>元霄解制上堂問解制十五敲鍾擂鼓師登寶座龍象起舞且道起舞龍象意如何師云江南江北悉同風進云信步踏開天地闊轉身攪動海龍宮師云風行草偃問結制解制祖師巴鼻把住放行請師露布師云頂門著楔進云當臺一鑑明如日萬古晴空絕是非師云腦後見腮乃云昨日東風消息露今朝解制普天春衲僧巴鼻風雲起潦倒然燈契夙因驀拈拄杖打○相云會麼然燈古佛向山僧拄杖頭放大寶光照徹三千大千世界情與無情法界眾生一時干此光明裏轉大法輪俱蒙受記且道還有共相證據者麼良久云我見燈明佛本光瑞如此卓拄杖下座。</p>
<p>天童林祖忌日上堂云昔日天童相逢不覿面今朝姑射覿面不相逢吾祖忌日逢春節兒孫無物供堪呈良久云拈起波心平水月採將姑射嶺頭雲寒梅枝上開顏笑奉獻江南太白春下座。</p>
<p>芙蓉先老和尚四週忌辰上堂橫身宇宙是聖是凡皆合殺獨步寰中乃佛乃祖盡銷鎔坐斷鴛湖干頃月踏翻銅嶺萬重雲四海禪流聞之腦裂五湖龍象近之頭崩瞥爾轉身無縫恍然週忌四春兒孫忤逆無可供一瓣栴檀表寸心。</p>
<p>元旦上堂問大用全彰春色外元正祝聖意如何師云但見皇風增瑞彩不知何處是封疆進云雲月往來天地靜水流風動演真詮師云人天共瞻仰乃云舊歲新年元不二新年人是舊年人箇中識得無生旨徹體風光獨露真碌碌迎新迷本隊忙忙辭舊汩塵群堪嗟幻世催人老眨眼浮華又一生珍重光陰休擬議娘生鐵面薦分明然雖如是且應時祝聖一句意作麼生惟憑一句無私旨仰祝吾皇億萬春卓柱杖下座。</p>
<p>元宵解制上堂乃云春光散彩匝地和風正宜四海禪流橫擔拄杖獨步大方五湖衲子緊俏草鞋雲遊天下祇饒彈指頃遍歷三千界總來不出渠儂布袋中還有出格不受羅絡者麼苟不如是直須高挂缽囊壁立萬仞懸崖撒手自肯承當管取布袋口一時撒手直下許爾喝佛罵祖然後羅籠不住呼喚不回且道自肯承當一句意作麼生參到常如痴兀人他家自有通人愛卓拄杖下座。</p>
<p>端陽上堂云佛祖正令人天軌則凡聖兩忘群魔勦絕驀拈拄杖云這裏了徹無疑管取頂門上輝天鑑地腳跟下耀古騰今處處隨緣放曠頭頭任運縱橫所以竿木隨身逢場作戲大悲今日不妨因行掉臂應個時節去也以拄杖作搖船勢曰鬥舞龍舟陸地行煙波浪裏釣金鱗又以拄杖作垂鉤勢云鉤頭香餌重重示釣獲金鱗始稱情有麼有麼良久云水淺無魚空下釣滿船唯載月明歸下座。</p>
<p>平涼府華亭縣佛崖寺法嗣徹空長老請上堂問明鏡當臺含萬象赤條空劫露全提且道全提箇甚麼師卓拄杖進云大悲山月朗姑射地風清師云<span class='corr'>已</span>在言前進云明月堂前露爪牙師便打問法幢高豎人天眼向上宗乘請舉揚師便打進云等閒識得東風面萬紫千紅總是春師云慶快衲僧進云莫怪渠儂多意氣他家曾踏上頭關師云風行草偃乃云提持佛祖正令闡揚向上宗乘報不報之恩能難能之事運臨濟金剛王寶劍喝下全彰用德山山行拄杖覿面分付是則全是見則全見不落凡聖階梯直下徹空<span class='corr'>已</span>見致使佛魔勦絕凡聖兩忘且道正眼流通如何展演良久云九萬里鵬纔展翅一千年鶴便翱翔卓拄杖下座。</p>
<p>上堂為一如維那付衣拂云昔日大庾提不起大悲拈出又重新人天授囑克家種好掇沙盆震祖燈復舉衣示眾云這段光彩自威音那畔佛佛授受祖祖相傳今至山僧無敢妄授須是久經煆煉鐵額銅頭不顧危亡頂門眼正方許擔當且道即今誰是其人良久云廣勝乾明重煆煉一如直下足承當遂授衣拂下座。</p>
</div>
</div><!-- end of div[@id='body'] -->
</body></html>