<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨予暹禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu23' />
<p class='juan'>憨予暹禪師語錄卷第五</p><p class="byline">嗣法門人　法雲　廣學　仝編</p>
<div class='div-other'><a id='mulu24' />
<p class='h1'>聯芳偈</p>
<div class='div-other'><a id='mulu25' />
<p class='h2'>忻然維那</p><p style="text-indent:0em" class="lg-abnormal"><div class='lg-row'>汾陽放出小獅兒牙爪猙獰意氣殊他日等閒輕露出一聲哮吼震寰區</div>
</p></div>
<div class='div-other'><a id='mulu26' />
<p class='h2'>隱素副寺</p><p style="text-indent:0em" class="lg-abnormal"><div class='lg-row'>江南江北復汾陽鐵骨稜稜肖石霜坐斷瞎驢正法眼西河異目播諸方</div>
</p></div>
<div class='div-other'><a id='mulu27' />
<p class='h2'>本覺知客</p><p style="text-indent:0em" class="lg-abnormal"><div class='lg-row'>大溈山喫棒痕多轉入汾陽獅子窩養就爪牙莫輕露待時騰踏震山河</div>
</p></div>
<div class='div-other'><a id='mulu28' />
<p class='h2'>徹空知客</p><p style="text-indent:0em" class="lg-abnormal"><div class='lg-row'>本色道人堅守操從教千聖不能移等閒未肯輕拋露露出人天眼便迷</div>
</p></div>
<div class='div-other'><a id='mulu29' />
<p class='h2'>德一維那</p><p style="text-indent:0em" class="lg-abnormal"><div class='lg-row'>枯樹花開劫外春靈根遠植自威音精勤母惜深培養果熟香飄自有辰</div>
</p></div>
<div class='div-other'><a id='mulu30' />
<p class='h2'>蘊璞副寺</p><p style="text-indent:0em" class="lg-abnormal"><div class='lg-row'>一番煆煉一番新不變紅爐始見真爍破人天生鐵面從教佛祖亦難親</div>
</p></div>
<div class='div-other'><a id='mulu31' />
<p class='h2'>鼎新知客</p><p style="text-indent:0em" class="lg-abnormal"><div class='lg-row'>參得乾明本分禪生機一路始超然娘生鼻孔全無用濟北家風格外傳</div>
</p></div>
<div class='div-other'><a id='mulu32' />
<p class='h2'>雲輝後堂</p><p style="text-indent:0em" class="lg-abnormal"><div class='lg-row'>一番相見一番親辣掌獰拳不讓仁拈得威音前一著翻時為雨覆為雲</div>
</p></div>
<div class='div-other'><a id='mulu33' />
<p class='h2'>越塵副寺</p><p style="text-indent:0em" class="lg-abnormal"><div class='lg-row'>法戰當場獨許君機前一句主賓分楊岐三腳驢堪肖弄出人天喪膽魂</div>
</p></div>
<div class='div-other'><a id='mulu34' />
<p class='h2'>一如知藏</p><p style="text-indent:0em" class="lg-abnormal"><div class='lg-row'>大冶紅爐爍面門銅頭鐵額盡消魂鍊成一柄金剛劍豎抹橫揮海岳昏</div>
</p></div>
<div class='div-other'><a id='mulu35' />
<p class='h2'>相空副寺</p><p style="text-indent:0em" class="lg-abnormal"><div class='lg-row'>聲前一句露全提返擲還他獅子兒掀倒法幢麤手腳將來為我好維持</div>
</p></div>
<div class='div-other'><a id='mulu36' />
<p class='h2'>悟圓侍者</p><p style="text-indent:0em" class="lg-abnormal"><div class='lg-row'>雲門糊餅趙州茶覿面拈來驗作家不負大悲機契合從教寰海布曇花</div>
</p></div>
<div class='div-other'><a id='mulu37' />
<p class='h2'>本淨監院</p><p style="text-indent:0em" class="lg-abnormal"><div class='lg-row'>靈根本具不須栽遇澤萌芽頓發來異日必當成大樹大悲山上起雲雷</div>
</p></div>
<div class='div-other'><a id='mulu38' />
<p class='h2'>本清監院</p><p style="text-indent:0em" class="lg-abnormal"><div class='lg-row'>因地本無法無法因地生果熟香飄日縱橫任汝行</div>
</p></div>
<div class='div-other'><a id='mulu39' />
<p class='h2'>西琳菴主</p><p style="text-indent:0em" class="lg-abnormal"><div class='lg-row'>機契孤峰錐劄句通身活潑絕依俙大悲拄杖親分付待聚風雲好指迷</div>
</p></div>
<div class='div-other'><a id='mulu40' />
<p class='h2'>勝光監院</p><p style="text-indent:0em" class="lg-abnormal"><div class='lg-row'>廣勝參隨十五年今朝始慶得安然大悲院裏親分付珍重闍黎莫妄傳</div>
</p></div>
<div class='div-other'><a id='mulu41' />
<p class='h2'>立菴維那</p><p style="text-indent:0em" class="lg-abnormal"><div class='lg-row'>返擲驚群獅子兒爪牙迅捷利如錐藏身且向深林裏騰踏風雲自有時</div>
</p></div>
<div class='div-other'><a id='mulu42' />
<p class='h2'>月菴知客</p><p style="text-indent:0em" class="lg-abnormal"><div class='lg-row'>坐斷堯都第一峰目前誰得可相同臨機別有超方眼殺活縱橫疾似風</div>
</p></div>
<div class='div-other'><a id='mulu43' />
<p class='h2'>與二酉宋大苑馬</p><p style="text-indent:0em" class="lg-abnormal"><div class='lg-row'>龜毛白拂當陽舉三世明明鼻孔同分付維摩休擬議狸奴白牯展家風</div>
</p></div>
<div class='div-other'><a id='mulu44' />
<p class='h2'>鑑初劉居士</p><p style="text-indent:0em" class="lg-abnormal"><div class='lg-row'>不忘獅子機前句奮迅參窮佛祖關龐老風光今復見臨機未許妄追攀</div>
</p></div>
<div class='div-other'><a id='mulu45' />
<p class='h2'>我成張居士</p><p style="text-indent:0em" class="lg-abnormal"><div class='lg-row'>當年請益娘生話枯木花開劫外春鬧市叢中全體露拈來物物總非塵</div>
</p></div>
<div class='div-other'><a id='mulu46' />
<p class='h2'>妙空尼</p><p style="text-indent:0em" class="lg-abnormal"><div class='lg-row'>十年為法忘身究機契娘生徹淨瓶堪囑木山妙總句將來任運指群靈</div>
</p></div></div>
<div class='div-other'><a id='mulu47' />
<div class='div-other'><a id='mulu48' />
<p class='h2'>達磨初祖像讚</p><p style="text-indent:0em" class="lg-abnormal"><div class='lg-row'>婆心片片往東來不遇其人可嘆哉少室峰前家計泄一花五葉至今開</div>
</p><p style="text-indent:0em" class="lg-abnormal"><div class='lg-row'>西來這老禿口甜心甚毒其意大不然惑亂人成佛者樣臭騷胡描他作甚麼　咄</div>
</p><p style="text-indent:0em" class="lg-abnormal"><div class='lg-row'>者個老胡心不歇西來東土惑人心肝腸一片難描畫半是思君半恨君</div>
</p><p style="text-indent:0em" class="lg-abnormal"><div class='lg-row'>愁眉蹙額氣昂藏話不投機便渡江熊耳山前尤敗露兒孫殃及遍芬芳</div>
</p></div>
<div class='div-other'><a id='mulu49' />
<p class='h2'>自贊雲輝後堂請</p><p style="text-indent:0em" class="lg-abnormal"><div class='lg-row'>手持白拂指東畫西一條拄杖殺活無疑魔佛到來未免皺眉喝一喝云知音只有後堂雲闍黎</div>
</p></div>
<div class='div-other'><a id='mulu50' />
<p class='h2'>本如監院請</p><p style="text-indent:0em" class="lg-abnormal"><div class='lg-row'>真本無形假名妄立真妄皆除青天白日有時風恬浪靜有時雷轟電掣行臨濟之正令展天童之棒喝江南直造堯都廣勝紅爐初熱次闡西河踞地復開乾明規則一味實頭到底聖凡諸病剿絕只這村僧模樣為渠一並拈出咄</div>
</p></div>
<div class='div-other'><a id='mulu51' />
<p class='h2'>寶峰維那請</p><p style="text-indent:0em" class="lg-abnormal"><div class='lg-row'>這漢無面目聖凡情勦絕慣會喝佛罵祖善能敲風棒月常將斷貫龜毛繩穿卻撩天鼻孔客唯有朴厚峰維那數載親遭熟棒喝爾今描畫須識渠知恩香爇庭前柏薰他面孔黑如漆遺與千年後兒孫知是大悲白拈賊</div>
</p></div>
<div class='div-other'><a id='mulu52' />
<p class='h2'>了一法孫請</p><p style="text-indent:0em" class="lg-abnormal"><div class='lg-row'>吾真本無形四大若空塵吾孫既描畫空裏卻生紋切須自了徹一物亦不存始見祖禰不了方知殃及兒孫</div>
</p></div>
<div class='div-other'><a id='mulu53' />
<p class='h2'>月菴知客請</p><p style="text-indent:0em" class="lg-abnormal"><div class='lg-row'>這尊和尚心空眼曠慣結佛祖冤好起人天謗海底蓬塵生陸地波萬丈如此無賴村僧如何月菴知客卻能六載親依榜樣</div>
</p></div>
<div class='div-other'><a id='mulu54' />
<p class='h2'>勝光監院請</p><p style="text-indent:0em" class="lg-abnormal"><div class='lg-row'>者箇憨叟和尚生緣巴子國中法受龍淵岸上三晉六建法幢勝光監院數鉗椎棒下知恩須的當收向文殊閣角中千古兒孫作榜樣</div>
</p></div>
<div class='div-other'><a id='mulu55' />
<p class='h2'>本淨監院請</p><p style="text-indent:0em" class="lg-abnormal"><div class='lg-row'>監院寫吾真乞題卻是假真假俱不著端的作麼耶鼻孔撩天絕覆藏本淨摩娑伴邊雅</div>
</p></div>
<div class='div-other'><a id='mulu56' />
<p class='h2'>一如西堂請</p><p style="text-indent:0em" class="lg-abnormal"><div class='lg-row'>者箇阿師性情古怪聖凡兩忘佛祖冤害棒頭殺活最難親唯一西堂識痛快知恩不負惡鉗鎚人天眼目須堪載</div>
</p></div>
<div class='div-other'><a id='mulu57' />
<p class='h2'>相空副寺請</p><p style="text-indent:0em" class="lg-abnormal"><div class='lg-row'>是相何狀秋空寥曠不是相空孰能近傍桂輪孤朗碧天高祖印重光無有上</div>
</p></div>
<div class='div-other'><a id='mulu58' />
<p class='h2'>祖燈侍者請</p><p style="text-indent:0em" class="lg-abnormal"><div class='lg-row'>者箇老漢情性無拘有時暴怒如疾雷有時慈炤似秋月致令熱喝冷棒惡罵麤拳未免婆心特地還會麼徹底家私傾漏泄祖燈豁達始知恩</div>
</p></div>
<div class='div-other'><a id='mulu59' />
<p class='h2'>徹空副寺請</p><p style="text-indent:0em" class="lg-abnormal"><div class='lg-row'>這等村僧無狀可憑異凡異聖非古非今人天不著地獄何存參遍海內攪亂叢林名善知識惡燥無情喝佛罵祖以當知恩徹空副寺深受錐針而今描畫成何事莫把沉檀沒鼻薰</div>
</p></div>
<div class='div-other'><a id='mulu60' />
<p class='h2'>立庵侍者請</p><p style="text-indent:0em" class="lg-abnormal"><div class='lg-row'>如是村僧無可諭說慈悲一無暴怒千斛世法佛法都盧屏卻但噇村飯任意輕忽打人唯恐不痛罵人只恐不毒不是立菴侍者十載如何湊泊咦水入水兮冤報冤殃及兒孫無有歇</div>
</p></div>
<div class='div-other'><a id='mulu61' />
<p class='h2'>越塵維那請</p><p style="text-indent:0em" class="lg-abnormal"><div class='lg-row'>這個阿師人難識渠古頭怪腦異世名模非聖非凡非佛非祖有時性燥如阿脩羅王有時慈悲若菩薩無比動靜了然莫測施為渾無倚依但有的骨越維那相共清風明月裏</div>
</p></div>
<div class='div-other'><a id='mulu62' />
<p class='h2'>雲輝後堂小影</p><p style="text-indent:0em" class="lg-abnormal"><div class='lg-row'>這漢尋行精梵行諸緣不著只脩持一衣一缽無餘事或坐或行佛共依七九相逢向上旬耋年端的布車時闍黎末後須珍重鐵樹花開劫外基</div>
</p></div>
<div class='div-other'><a id='mulu63' />
<p class='h2'>靈巖洪川主人像讚<span class='note-inline'>(諱澄浩)</span></p><p style="text-indent:0em" class="lg-abnormal"><div class='lg-row'>澄清絕點浩瀚洪深川流百納德洽叢林眾稱曰佛性秉天真瞻之仰之無不欽尊且是誰歟靈巖主人</div>
</p></div>
<div class='div-other'><a id='mulu64' />
<p class='h2'>德玄禪人像讚</p><p style="text-indent:0em" class="lg-abnormal"><div class='lg-row'>形本無形相非有像虛空寥廓乾坤浩蕩咄水在長江月在天白雲來往青山上</div>
</p></div>
<div class='div-other'><a id='mulu65' />
<p class='h2'>太一禪人像讚</p><p style="text-indent:0em" class="lg-abnormal"><div class='lg-row'>非凡非聖非俗非僧相本無相形本無形既然如是唯此可真留與兒孫堪供養它年久任播<span class='corr'>佳</span>名</div>
</p></div></div>
<div class='div-other'><a id='mulu66' />
<p class='h1'>詩偈</p>
<div class='div-other'><a id='mulu67' />
<p class='h2'>過太行有感</p><p style="text-indent:0em" class="lg-abnormal"><div class='lg-row'>太行山勢險策杖上雲霄極目天齊遠回頭日並高寒猿啼古木幽鳥擇新巢轉憶恩深處關河豈憚勞</div>
</p></div>
<div class='div-other'><a id='mulu68' />
<p class='h2'>再遊霍山廣勝寺值雪賦感</p><p style="text-indent:0em" class="lg-abnormal"><div class='lg-row'>白石磷磷一徑幽孤笻乘興復來遊青山不厭雲開合綠水何妨月去留此日風光猶可<span class='corr'>羨</span>昔年景象孰堪酬六花片片盈空舞印破芒鞋過別州</div>
</p></div>
<div class='div-other'><a id='mulu69' />
<p class='h2'>山中久雨</p><p style="text-indent:0em" class="lg-abnormal"><div class='lg-row'>山舍連旬雨彌封一徑苔柴門無客到竹榻有雲來鳥語千峰翠風鳴萬壑哀禦寒先整衲撩亂取荷裁</div>
</p></div>
<div class='div-other'><a id='mulu70' />
<p class='h2'>次菊潭胡閣下韻</p><p style="text-indent:0em" class="lg-abnormal"><div class='lg-row'>鳳闕承金御龍樓接玉音惠風噓庶物德澤沛泉林絃頌歌樵牧仁慈及獸禽股肱欣有道良政合天心</div>
</p></div>
<div class='div-other'><a id='mulu71' />
<p class='h2'>贈盛京弘福一融和尚</p><p style="text-indent:0em" class="lg-abnormal"><div class='lg-row'>大法遙聞帝里弘曉鐘長夜醒迷聾龍淵一派源流遠蜀嶺家聲根本同麈尾拂開三要印杖頭截斷五宗風人天正眼明如日法雨雰霏萬類蒙</div>
</p></div>
<div class='div-other'><a id='mulu72' />
<p class='h2'>示隱素副寺之江南二首</p><p style="text-indent:0em" class="lg-abnormal"><div class='lg-row'>奮志真參悟處深超群端的<span class='corr'>羨</span>英靈翻身直作獅兒吼莫學他山野干鳴</div>
</p><p style="text-indent:0em" class="lg-abnormal"><div class='lg-row'>辛勤侍我太行過為法勞形古不多三喚室中明有據知恩莫負老頭陀</div>
</p></div>
<div class='div-other'><a id='mulu73' />
<p class='h2'>示徹空知客</p><p style="text-indent:0em" class="lg-abnormal"><div class='lg-row'>忘身為法不辭勞此去江南路轉遙捉敗清風歸報我起家定許是英豪</div>
</p></div>
<div class='div-other'><a id='mulu74' />
<p class='h2'>禮首山念祖塔</p><p style="text-indent:0em" class="lg-abnormal"><div class='lg-row'>巍巍卓豎首山巔萬仞嵩峰列案前汝水東來流漢月牛山西出掛中天燈分沙界明無盡道播乾坤豈有邊不肖遠孫親禮覲深慚無物表心焉</div>
</p></div>
<div class='div-other'><a id='mulu75' />
<p class='h2'>次江右震宇楊<span class='corr'>刺</span>史</p><p style="text-indent:0em" class="lg-abnormal"><div class='lg-row'>萬里秋空鴈影寒孤光一段劫前看兩門柱石多生願百世宗壇四海歡不二堂中逄未晚無雙月下見非難相將補袞調羹手願作靈山正法垣</div>
</p></div>
<div class='div-other'><a id='mulu76' />
<p class='h2'>寧寰座主舍利塔下開講法華以偈贈之</p><p style="text-indent:0em" class="lg-abnormal"><div class='lg-row'>雷音遠震辨如鋒舌吐蓮花法喻弘開括五時玄義旨會歸百界妙心宗靈山一會何會隔沙界三根普潤同多寶凌空從地湧證明法化贊流通</div>
</p></div>
<div class='div-other'><a id='mulu77' />
<p class='h2'>寄酬四明雲峰雪厂和尚</p><p style="text-indent:0em" class="lg-abnormal"><div class='lg-row'>相違彈指幾更春每憶弘慈豁素塵縹渺雲蹤徒可<span class='corr'>羨</span>嬋娟月色望來頻象王未睹回身步獅子遙聞踞地嚬無柰業風吹到此雙眉時結苦思仁</div>
</p></div>
<div class='div-other'><a id='mulu78' />
<p class='h2'>懷滄起朱太史</p><p style="text-indent:0em" class="lg-abnormal"><div class='lg-row'>姑射峰頭雲散彩一輪明月照汾陽恒懷妙論朱夫子異日西河共舉揚</div>
</p></div>
<div class='div-other'><a id='mulu79' />
<p class='h2'>示廣道田居士</p><p style="text-indent:0em" class="lg-abnormal"><div class='lg-row'>誠心參叩<span class='corr'>已</span>多年力竭情窮一句玄針缽機投明掌下白花新綻火中蓮</div>
</p></div>
<div class='div-other'><a id='mulu80' />
<p class='h2'>示廣寧馬居士</p><p style="text-indent:0em" class="lg-abnormal"><div class='lg-row'>滾滾波濤息不難死生一著好生看臨機薦得棒頭旨說甚油麻樹上攤</div>
</p></div>
<div class='div-other'><a id='mulu81' />
<p class='h2'>示耐心禪人</p><p style="text-indent:0em" class="lg-abnormal"><div class='lg-row'>忍耐世間為第一安心隨處得便宜個中識得安心法春去秋來總不移</div>
</p></div>
<div class='div-other'><a id='mulu82' />
<p class='h2'>訪雲石張孝廉</p><p style="text-indent:0em" class="lg-abnormal"><div class='lg-row'>策杖行來日欲曛山家無可贈于君幽然此道吾無隱檻外清波泛白雲</div>
</p></div>
<div class='div-other'><a id='mulu83' />
<p class='h2'>雪梅</p><p style="text-indent:0em" class="lg-abnormal"><div class='lg-row'>傲骨冰肌類莫同暗香浮動雪花中群芳未放君先放肯逐江南桃李紅</div>
</p></div>
<div class='div-other'><a id='mulu84' />
<p class='h2'>示明吾劉居士</p><p style="text-indent:0em" class="lg-abnormal"><div class='lg-row'>明明向道吾無隱智者如何轉更疑若有一毫頭不露老僧情願入泥犁</div>
</p></div>
<div class='div-other'><a id='mulu85' />
<p class='h2'>壽維綱申居士</p><p style="text-indent:0em" class="lg-abnormal"><div class='lg-row'>遙望南山騰瑞彩瑤池仙客集君家懸弧卻值生申日壽苑常開不謝花</div>
</p></div>
<div class='div-other'><a id='mulu86' />
<p class='h2'>示法華禪德</p><p style="text-indent:0em" class="lg-abnormal"><div class='lg-row'>開權顯實示當家舌底常開優缽花衣裏有珠如薦得不須門外覓三車</div>
</p></div>
<div class='div-other'><a id='mulu87' />
<p class='h2'>示實行禪人</p><p style="text-indent:0em" class="lg-abnormal"><div class='lg-row'>真實功能全行証當陽一句莫遲疑電光影裏翻身轉始到心空及第時</div>
</p></div>
<div class='div-other'><a id='mulu88' />
<p class='h2'>示離言禪人</p><p style="text-indent:0em" class="lg-abnormal"><div class='lg-row'>離卻語言識自心漫于紙上苦追尋微塵剖出大千卷剎剎塵塵說不停</div>
</p></div>
<div class='div-other'><a id='mulu89' />
<p class='h2'>示成吾徐居士禮五臺</p><p style="text-indent:0em" class="lg-abnormal"><div class='lg-row'>君來話別禮清涼山自高兮水自長遇著文殊休放過乾明歸要五名香</div>
</p></div>
<div class='div-other'><a id='mulu90' />
<p class='h2'>寄懷長安爾璽于邑侯</p><p style="text-indent:0em" class="lg-abnormal"><div class='lg-row'>每憶堯都邂逅時連床風雨話雞啼長安一片清宵月無限清光到竹扉</div>
</p></div>
<div class='div-other'><a id='mulu91' />
<p class='h2'>示見真禪師</p><p style="text-indent:0em" class="lg-abnormal"><div class='lg-row'>廣勝初參見乾明見若何若能真見見方識果無多苟不如斯會空將歲月磨玄關如透脫免被淨明呵</div>
</p></div>
<div class='div-other'><a id='mulu92' />
<p class='h2'>示佛乘侍者</p><p style="text-indent:0em" class="lg-abnormal"><div class='lg-row'>傾心為法捨塵緣一念精參徹道源直下悟來無可得超然高出佛乘先</div>
</p></div>
<div class='div-other'><a id='mulu93' />
<p class='h2'>雨霽登高</p><p style="text-indent:0em" class="lg-abnormal"><div class='lg-row'>雨過青山翠欲流登高逸興樂優悠峰頭縱目青天外不覺閒身步斗牛</div>
</p></div>
<div class='div-other'><a id='mulu94' />
<p class='h2'>辭院歸山</p><p style="text-indent:0em" class="lg-abnormal"><div class='lg-row'>院辭村落隱山林緇素盈衢遠送程一片白雲如款曲幾多幽鳥似逢迎非因厭鬧妄求靜為欲舒懷恰野情去住了忘于彼此盈眸聲色總天真</div>
</p></div>
<div class='div-other'><a id='mulu95' />
<p class='h2'>偕眾入姑射</p><p style="text-indent:0em" class="lg-abnormal"><div class='lg-row'>拽杖披雲入翠峨參隨龍象踏煙蘿高低瑞色浮青巘遐邇祥雲結綺羅太白分燈輝濟北汾陽獅子吼西河法幢仙窟從今豎正脈流通萬億多</div>
</p></div>
<div class='div-other'><a id='mulu96' />
<p class='h2'>次元夫王文學翫月韻</p><p style="text-indent:0em" class="lg-abnormal"><div class='lg-row'>山河遍現總心光視聽分明不覆藏一段孤光如可掬吾無隱爾體全彰</div>
</p></div>
<div class='div-other'><a id='mulu97' />
<p class='h2'>龍文王貢士入山修供</p><p style="text-indent:0em" class="lg-abnormal"><div class='lg-row'>結茅虔禮大悲王普為群靈禱吉祥不是靈山當記莂遠臨泉石共敷揚紛飛花雨盈山谷繚繞香雲結道場儒佛宗風原不二維摩一默體全彰</div>
</p></div>
<div class='div-other'><a id='mulu98' />
<p class='h2'>除夕示眾</p><p style="text-indent:0em" class="lg-abnormal"><div class='lg-row'>轉眼年華一歲除蹉跎不覺五旬餘應緣無力心如水養道常思草結廬恒愧住持功行薄每慚荷眾福緣疏安平退隱隨時過珍重諸禪為法居</div>
</p></div>
<div class='div-other'><a id='mulu99' />
<p class='h2'>示大醒法孫歸弼河陽覺長老</p><p style="text-indent:0em" class="lg-abnormal"><div class='lg-row'>法門種草貴真誠心不吾欺佛祖昆珍重輔揚正法眼兒孫他日滿乾坤</div>
</p></div>
<div class='div-other'><a id='mulu100' />
<p class='h2'>贈道源座主弼化</p><p style="text-indent:0em" class="lg-abnormal"><div class='lg-row'>道德淵源三際同法門標表<span class='corr'>羨</span>高風輔揚妙化人天仰指出昏衢正眼通</div>
</p></div>
<div class='div-other'><a id='mulu101' />
<p class='h2'>早粥示眾</p><p style="text-indent:0em" class="lg-abnormal"><div class='lg-row'>白粥黃虀山舍便漫嗟淡薄坐空筵箸頭碗底青天現粒米檀心非等閒</div>
</p></div>
<div class='div-other'><a id='mulu102' />
<p class='h2'>示福宇知客歸空王山</p><p style="text-indent:0em" class="lg-abnormal"><div class='lg-row'>參罷乾明復故山清風明月杖頭擔到家相見空王老莫把拳頭肋下還</div>
</p></div>
<div class='div-other'><a id='mulu103' />
<p class='h2'>示佛然侍者</p><p style="text-indent:0em" class="lg-abnormal"><div class='lg-row'>巾瓶侍我十年餘擇火焚香日不虛吹起布毛舊公案莫教容易放過渠</div>
</p></div>
<div class='div-other'><a id='mulu104' />
<p class='h2'>示佛如侍者</p><p style="text-indent:0em" class="lg-abnormal"><div class='lg-row'>古人學道豈尋常繼晷焚膏刻不忘即佛即心心即佛如如不動體全彰</div>
</p></div>
<div class='div-other'><a id='mulu105' />
<p class='h2'>齋榜引</p><p style="text-indent:0em" class="lg-abnormal"><div class='lg-row'>清泉爛煮接方來賢聖同堂笑滿腮幸有維摩伸隻手缽盂開口歎奇哉</div>
</p></div>
<div class='div-other'><a id='mulu106' />
<p class='h2'>執事榜引</p><p style="text-indent:0em" class="lg-abnormal"><div class='lg-row'>法幢須藉大家扶四海同歸在此居一等風雲看變化百千三昧顯無餘</div>
</p></div></div>
</div><!-- end of div[@id='body'] -->
</body></html>