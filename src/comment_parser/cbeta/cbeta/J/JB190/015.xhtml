<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu264' />
<p class='juan'>石雨禪師法檀卷第十五</p><p class="byline">嗣法小師淨柱編</p>
<div class='div-other'><a id='mulu265' />
<p class='h1'>詩偈三</p>
<div class='div-other'><a id='mulu266' />
<p class='h2'>七言絕</p>
<div class='div-other'><a id='mulu267' />
<p class='h3'>白蓮</p><p style="text-indent:0em" class="lg-abnormal"><div class='lg-row'>輕雲新夏葉初擎，嫩蕊俱含無染情，雨過明珠千萬斛，臨風著意向人傾。</div>
</p></div>
<div class='div-other'><a id='mulu268' />
<p class='h3'>自笑</p><p style="text-indent:0em" class="lg-abnormal"><div class='lg-row'>持梳不耐聊成禿，作佛無心偶出家，究竟不知因底事，也來隨眾挂袈裟。</div>
</p></div>
<div class='div-other'><a id='mulu269' />
<p class='h3'>重登黃鶴樓<span class='note-inline'>(有序)</span></p><p style="margin-left:1em">戊午秋，同葉西、一蕊入南嶽，從此過洞庭，登岳陽，險涉君山。今葉西已作故人，一蕊又棲遲舊里，余因參黃蘗，將遊眉山阻風，復登一望，愁賒不勝腸結。</p>
<p style="text-indent:0em" class="lg-abnormal"><div class='lg-row'>轉蓬飄泊又經秋，情在那堪此再遊？明日洞庭風縱便，拼教不上岳陽樓。</div>
</p><p style="text-indent:0em" class="lg-abnormal"><div class='lg-row'>翻空惡浪想君山，涉險乘橈共往還，何事殊途今日淚？當時談笑死生間。</div>
</p><p style="text-indent:0em" class="lg-abnormal"><div class='lg-row'>死者難追生者疏，名山五岳更愁余，癡心終擬同禽向，肯使山濤請代書。</div>
</p></div>
<div class='div-other'><a id='mulu270' />
<p class='h3'>九峰送士遜居士還蘄水</p><p style="text-indent:0em" class="lg-abnormal"><div class='lg-row'>暫離不必重為約，相聚何曾夙有期？歸去致聲真好友，九峰新得一相知。</div>
</p></div>
<div class='div-other'><a id='mulu271' />
<p class='h3'>送九峰三如行腳</p><p style="text-indent:0em" class="lg-abnormal"><div class='lg-row'>多年浪子不還家，對此因憐客路賒，會得隔江招手意，送行茶是罷參茶。</div>
</p></div>
<div class='div-other'><a id='mulu272' />
<p class='h3'>拾枯</p><p style="text-indent:0em" class="lg-abnormal"><div class='lg-row'>學個樵夫打個歌，無腔無奈興來何？牧童笑倒黃牛背，約我明朝早上坡。</div>
</p></div>
<div class='div-other'><a id='mulu273' />
<p class='h3'>同三宜法兄踏月過秦，止于豹囊齋。</p><p style="text-indent:0em" class="lg-abnormal"><div class='lg-row'>鷂兒山下兩狂僧，卜夜登臨引瘦藤，犬吠豹囊齋上月，敲門喚醒讀書燈。</div>
</p></div>
<div class='div-other'><a id='mulu274' />
<p class='h3'>住香柏峰<span class='note-inline'>(六首)</span></p><p style="text-indent:0em" class="lg-abnormal"><div class='lg-row'>石梁三度半生餘，山鳥溪花也笑余，擲卻破瓢拗折杖，吾心休矣卜吾廬。</div>
</p><p style="text-indent:0em" class="lg-abnormal"><div class='lg-row'>斷橋殘雪猶迷路，幾片落花何處渡？溯流披雪得其源，茆菴一箇無人住。</div>
</p><p style="text-indent:0em" class="lg-abnormal"><div class='lg-row'>初居積雨憩勞肩，山境商量勘老禪，一喝籜龍齊豎指，滿山雞蕨也擎拳。</div>
</p><p style="text-indent:0em" class="lg-abnormal"><div class='lg-row'>打筍錯過羅漢菜，採茶開遍了松花，歸來撥火忙敲石，煮得羹成日<span class='corr'>已</span>斜。</div>
</p><p style="text-indent:0em" class="lg-abnormal"><div class='lg-row'>無端妄想不能降，種芋便聞煨芋香，想到鼻邊流涕處，更添三召也尋常。</div>
</p><p style="text-indent:0em" class="lg-abnormal"><div class='lg-row'>休糧一味打黃精，無意飛昇腳<span class='corr'>已</span>輕，五百頭陀邀趕供，不分遠近好同行。</div>
</p></div>
<div class='div-other'><a id='mulu275' />
<p class='h3'>答汪天如居士</p><p style="text-indent:0em" class="lg-abnormal"><div class='lg-row'>殷勤積取十分閒，買得天台半角山，君欲住時須借看，清貧幾許在腰間。</div>
</p></div>
<div class='div-other'><a id='mulu276' />
<p class='h3'>贈南湖萬如禪師新築桐月菴</p><p style="text-indent:0em" class="lg-abnormal"><div class='lg-row'>殘雨殘煙湖水隈，新桐為月遶籬栽，得閒舞棹乘橈去，等個人來問渡來。</div>
</p></div>
<div class='div-other'><a id='mulu277' />
<p class='h3'>宿雲竇，閱默先稿。</p><p style="text-indent:0em" class="lg-abnormal"><div class='lg-row'>微雲拂月不知春，露滴幽香冷徹神，夜半細敲天外響，是鈴？是塔？是風筠？</div>
</p></div>
<div class='div-other'><a id='mulu278' />
<p class='h3'>負暄</p><p style="text-indent:0em" class="lg-abnormal"><div class='lg-row'>抱衲重岩捫虱兒，不禁背癢喚沙彌，無端搔著虛空脊，說與傍人但朵頤。</div>
</p></div>
<div class='div-other'><a id='mulu279' />
<p class='h3'>答石梁陶居士索竹栽</p><p style="text-indent:0em" class="lg-abnormal"><div class='lg-row'>欲空諸有維摩室，一日不宜無此君，數縷秋雲掃花去，閒庭月影任紛紛。</div>
</p></div>
<div class='div-other'><a id='mulu280' />
<p class='h3'>送正南監院乞糧</p><p style="text-indent:0em" class="lg-abnormal"><div class='lg-row'>一缽千家自在身，神通未及飽諸人，應知牛首辭天供，背負腰肩肯厭頻。</div>
</p></div>
<div class='div-other'><a id='mulu281' />
<p class='h3'>看嵌石、此間二關主於小東山</p><p style="text-indent:0em" class="lg-abnormal"><div class='lg-row'>山亦愛謙名自小，人俱尚隱共為關，隔江洗屐遊如倦，石指長伸羡此間。</div>
</p></div>
<div class='div-other'><a id='mulu282' />
<p class='h3'>三十初度</p><p style="text-indent:0em" class="lg-abnormal"><div class='lg-row'>偶來掘地覓青天，㘞地無聲三十年，直卻鼻梁橫卻眼，幾回堪笑又堪憐。</div>
</p></div>
<div class='div-other'><a id='mulu283' />
<p class='h3'>施茶菴</p><p style="text-indent:0em" class="lg-abnormal"><div class='lg-row'>客到便請吃茶去，趙州昔日嘴頭禪，兒孫近代成狼籍，處處為人種福田。</div>
</p></div>
<div class='div-other'><a id='mulu284' />
<p class='h3'>大佛頂</p><p style="text-indent:0em" class="lg-abnormal"><div class='lg-row'>峨峨佛頂覯何難？解者須從腳下看，更請撲翻千古鏡，紅光覿露影團團。</div>
</p></div>
<div class='div-other'><a id='mulu285' />
<p class='h3'>雲鏡行腳，頌三轉語贈之</p><p style="text-indent:0em" class="lg-abnormal"><div class='lg-row'>饒不出門亦是草，遊情當下宜了了，囊中惜取草鞋錢，路債須防人索討。</div>
</p><p style="text-indent:0em" class="lg-abnormal"><div class='lg-row'>出門便覺草萋萋，良驥偏為鞭影欺，何似牧童揚曲去，飽餐黃犢任東西。</div>
</p><p style="text-indent:0em" class="lg-abnormal"><div class='lg-row'>萬里無寸草處去，死蛇滿路須迴避，逢人急著早歸鞭，共我開田說大義。</div>
</p></div>
<div class='div-other'><a id='mulu286' />
<p class='h3'>挂瓢堂</p><p style="text-indent:0em" class="lg-abnormal"><div class='lg-row'>林深忽見許由情，身外能將長物輕，道似未同耽寂寞，尚餘風打挂瓢聲。</div>
</p></div>
<div class='div-other'><a id='mulu287' />
<p class='h3'>和陳居士韻</p><p style="text-indent:0em" class="lg-abnormal"><div class='lg-row'>當陽一曲落梅花，冬暖三山草亦芽，千古流傳無孔笛，不逢知<span class='corr'>己</span>自須誇。</div>
</p></div>
<div class='div-other'><a id='mulu288' />
<p class='h3'>示禪人</p><p style="text-indent:0em" class="lg-abnormal"><div class='lg-row'>天地如舟一水浮，從來船子善遨遊，仝人也解垂絲意，誰是金鱗得上鉤？<span class='note-inline'>(一水)</span></div>
</p><p style="text-indent:0em" class="lg-abnormal"><div class='lg-row'>古寺雲橫徑不通，鳥啼花落自從容，僧心不是羚羊角，只為時流逐去蹤。<span class='note-inline'>(雲徑)</span></div>
</p><p style="text-indent:0em" class="lg-abnormal"><div class='lg-row'>石巖如鳳自棲遲，豈不飛鳴為待時？翼未凌雲空掠掠，銜魚白鷺上楊枝。<span class='note-inline'>(鳳岩)</span></div>
</p><p style="text-indent:0em" class="lg-abnormal"><div class='lg-row'>人人眉底眼橫空，三際如何豎可窮？獨許摩醯羅面上，如伊三點異還同。<span class='note-inline'>(豎目)</span></div>
</p><p style="text-indent:0em" class="lg-abnormal"><div class='lg-row'>敲空作響不須疑，擊木無聲亦可思，曾信祖師親口說，聞時用眼始方知。<span class='note-inline'>(聞空)</span></div>
</p><p style="text-indent:0em" class="lg-abnormal"><div class='lg-row'>悟得浮雲無去來，道人於此眼初開，幾時化作如膏雨？看取龍驚動地雷。<span class='note-inline'>(悟雲)</span></div>
</p><p style="text-indent:0em" class="lg-abnormal"><div class='lg-row'>數墨尋行讀梵文，煙迷霧鎖正紛紜，忽然月出開殘卷，彈舌橫眸舉向君。<span class='note-inline'>(古梵)</span></div>
</p><p style="text-indent:0em" class="lg-abnormal"><div class='lg-row'>日既歷天而不週，葵心傾倒欲何求？形端影向中庭直，你若無心我亦休。<span class='note-inline'>(葵心)</span></div>
</p><p style="text-indent:0em" class="lg-abnormal"><div class='lg-row'>山隈髮塔雨煙堆，昔日從空震法雷，我到湖光開曉鏡，宛如螺髻見如來。<span class='note-inline'>(法雷)</span></div>
</p><p style="text-indent:0em" class="lg-abnormal"><div class='lg-row'>有燈破室千年暗，無法傳人半夜心，若問度生誰易度？木毬輥出任他尋。<span class='note-inline'>(傳度)</span></div>
</p><p style="text-indent:0em" class="lg-abnormal"><div class='lg-row'>枯木逢春花未開，花開要等箇人來，望州亭外重為望，明月如珠出蚌胎。<span class='note-inline'>(珠胎)</span></div>
</p><p style="text-indent:0em" class="lg-abnormal"><div class='lg-row'>學道從來要素心，軒窗無恙掩關深，何時打破關來看？欲上峰頭尚隔津。<span class='note-inline'>(素軒)</span></div>
</p><p style="text-indent:0em" class="lg-abnormal"><div class='lg-row'>玄路須知到者稀，碧雲如水露華微，千秋錫杖泉邊月，肯與人間照是非。<span class='note-inline'>(玄微)</span></div>
</p><p style="text-indent:0em" class="lg-abnormal"><div class='lg-row'>非臺明鏡即無塵，自古皆知面目新，近代殊多抹胭粉，幾何昧卻祖師真？<span class='note-inline'>(非臺)</span></div>
</p><p style="text-indent:0em" class="lg-abnormal"><div class='lg-row'>僧心淨即現曇花，不負安身佛祖家，但有木毬皆會輥，悟迷何必隔天涯？<span class='note-inline'>(悟曇)</span></div>
</p><p style="text-indent:0em" class="lg-abnormal"><div class='lg-row'>寶筏何愁浪潑天？為憐無主趁風船，指開古岸無多隔，只在當人回首邊。<span class='note-inline'>(是岸)</span></div>
</p><p style="text-indent:0em" class="lg-abnormal"><div class='lg-row'>生即無生悟未曾，謾誇博飯種田能，詢參百丈當年意，大義分明上祖燈。<span class='note-inline'>(無生)</span></div>
</p><p style="text-indent:0em" class="lg-abnormal"><div class='lg-row'>孤情卓爾出雞群，幽谷陰崖叩蘚紋，風翮有時超物表，此行寧免累浮雲。<span class='note-inline'>(鶴凌)</span></div>
</p><p style="text-indent:0em" class="lg-abnormal"><div class='lg-row'>硯田何似慧田寬？喚出溈山水牯看，耕破石田知寶壽，祖師靈骨露巉岏。<span class='note-inline'>(慧田)</span></div>
</p><p style="text-indent:0em" class="lg-abnormal"><div class='lg-row'>摩尼至寶伴衣襟，盡地人俱向外尋，淨極瑞光遮不住，真堪耀古與輝今。<span class='note-inline'>(瑞真)</span></div>
</p><p style="text-indent:0em" class="lg-abnormal"><div class='lg-row'>雪峰泉水應潮生，一滴能諳巨海情，是法本無高下路，誰能自肯放心平？<span class='note-inline'>(應生)</span></div>
</p><p style="text-indent:0em" class="lg-abnormal"><div class='lg-row'>不鳴則<span class='corr'>已</span>鳴則驚，不修則<span class='corr'>已</span>修則成，會須啄破無明殼，瑞羽靈毛賀太平。<span class='note-inline'>(鳴岐)</span></div>
</p><p style="text-indent:0em" class="lg-abnormal"><div class='lg-row'>唯有塵中作主人，能知化外自來賓，儒冠釋履千江月，喝去浮雲只一輪。<span class='note-inline'>(爾賓)</span></div>
</p><p style="text-indent:0em" class="lg-abnormal"><div class='lg-row'>紅塵浩浩不勝情，一念回光宇宙寧，但得怨親平等看，團圞便好說無生。<span class='note-inline'>(寧宇)</span></div>
</p><p style="text-indent:0em" class="lg-abnormal"><div class='lg-row'>欲溯西溪覓本源，群居七十二峰賢，浴開萬古瞿曇面，石澗淙雲出細泉。<span class='note-inline'>(石淙)</span></div>
</p></div>
<div class='div-other'><a id='mulu289' />
<p class='h3'>喜陳克一居士入山</p><p style="text-indent:0em" class="lg-abnormal"><div class='lg-row'>躡屐呼笻挈伴遊，雪峰堂上整三毬，因而識得衣珠在，用處應如急水流。</div>
</p></div>
<div class='div-other'><a id='mulu290' />
<p class='h3'>祁德公、季超止、祥世培冒雨入山</p><p style="text-indent:0em" class="lg-abnormal"><div class='lg-row'>剔起燈花仔細看，曲談名理總無干，交馳棒喝空山裏，竹影敲窗月又殘。</div>
</p></div>
<div class='div-other'><a id='mulu291' />
<p class='h3'>送敬愚法姪攜母歸江南</p><p style="text-indent:0em" class="lg-abnormal"><div class='lg-row'>骨破皮穿事弁山，天華叢裏每倫閒，曾攜寶鏡堂前月，照過東關送爾還。</div>
</p></div>
<div class='div-other'><a id='mulu292' />
<p class='h3'>話月軒</p><p style="text-indent:0em" class="lg-abnormal"><div class='lg-row'>月當圓處難為話，指向人添指上痕，意在聖經賢傳外，一回親見始忘言。</div>
</p></div>
<div class='div-other'><a id='mulu293' />
<p class='h3'>同浪首座應建州葛含初家信宿，言及十年前先師亦曾宿此，屈指三代矣。</p><p style="text-indent:0em" class="lg-abnormal"><div class='lg-row'>遞代沿流過建川，相逢懶話祖師禪，爭看梅蕊含初碧，我愛千秋火裏蓮。</div>
</p></div>
<div class='div-other'><a id='mulu294' />
<p class='h3'>飛來廨</p><p style="text-indent:0em" class="lg-abnormal"><div class='lg-row'>誰為片石本無情？飛去飛來主廢興，憶昔梵卿隆宋世，此番不逐野雲輕。</div>
</p></div>
<div class='div-other'><a id='mulu295' />
<p class='h3'>雪峰寄曹能始居士</p><p style="text-indent:0em" class="lg-abnormal"><div class='lg-row'>登幾重雲天幾重？長年無夏那知冬？衲衣一種高寒色，山外憑人想雪峰。</div>
</p></div>
<div class='div-other'><a id='mulu296' />
<p class='h3'>克壯方居士負高才，秋試未遂，欲棄去，詩以慰之。</p><p style="text-indent:0em" class="lg-abnormal"><div class='lg-row'>選官、選佛較疏親，肯賺丹霞見未真，及至見真燒卻佛，不如留取舊頭巾。</div>
</p></div>
<div class='div-other'><a id='mulu297' />
<p class='h3'>喝水巖</p><p style="text-indent:0em" class="lg-abnormal"><div class='lg-row'>震威一喝響千秋，何止泉從別處流？多少游人猶不信，翻山爭禮石龍頭。</div>
</p></div>
<div class='div-other'><a id='mulu298' />
<p class='h3'>獅子峰</p><p style="text-indent:0em" class="lg-abnormal"><div class='lg-row'>石如獅子踞孤峰，霧鎖煙籠幾萬重？一日吼教群獸恐，爪牙摹捋弄晴空。</div>
</p></div>
<div class='div-other'><a id='mulu299' />
<p class='h3'>如意贈考亭朱步紫使君</p><p style="text-indent:0em" class="lg-abnormal"><div class='lg-row'>如意家傳上祖圖，贈君老景扶高歌，高歌切莫捶吐壺，吐壺捶缺將奈何？</div>
</p></div>
<div class='div-other'><a id='mulu300' />
<p class='h3'>考亭書院看梨花</p><p style="text-indent:0em" class="lg-abnormal"><div class='lg-row'>玉雨香飛趁霽遊，高人自起理茶甌，靈峰溪古連書院，千樹梨花千樹侯。</div>
</p></div>
<div class='div-other'><a id='mulu301' />
<p class='h3'>遊武夷</p><p style="text-indent:0em" class="lg-abnormal"><div class='lg-row'>虹橋斷板閣高巖，非鬼非神可得參，款乃一聲清夜分，半空明月挂仙帆。<span class='note-inline'>(仙船岩)</span></div>
</p><p style="text-indent:0em" class="lg-abnormal"><div class='lg-row'>巖巖虎踞水龍盤，吟嘯風生百谷寒，降伏不煩仙佛力，直教霞搏與雲搏。<span class='note-inline'>(虎嘯岩)</span></div>
</p><p style="text-indent:0em" class="lg-abnormal"><div class='lg-row'>十二樓頭第一宵，城高不讓五城高，相逢不復疑仙跡，節節梯雲犯九霄。<span class='note-inline'>(城高岩)</span></div>
</p><p style="text-indent:0em" class="lg-abnormal"><div class='lg-row'>盡詫神仙也愛錢，我來探討豈徒然？披雲一解山靈愧，散作苔文片片鮮。<span class='note-inline'>(鑄錢岩)</span></div>
</p><p style="text-indent:0em" class="lg-abnormal"><div class='lg-row'>石龍千古鎮長吟，噴沫成溪八曲深，中有老僧閒結搆，萬山春雨和鯨音。<span class='note-inline'>(龍吟菴)</span></div>
</p></div>
<div class='div-other'><a id='mulu302' />
<p class='h3'>武夷歸道</p><p style="text-indent:0em" class="lg-abnormal"><div class='lg-row'>九灣三十六峰頭，應笑披圖學臥遊，老病不煩登陟力，雨輕雲細一帆收。</div>
</p></div>
<div class='div-other'><a id='mulu303' />
<p class='h3'>山居七首</p><p style="text-indent:0em" class="lg-abnormal"><div class='lg-row'>採薇不足又採蕨，山居那得貪嗔歇？草鞋繩斷行復行，大嘯一聲探虎穴。</div>
</p><p style="text-indent:0em" class="lg-abnormal"><div class='lg-row'>飄花過眼白兼紅，片片香隨何處風？幸自夜來春夢穩，不從醒後更談空。</div>
</p><p style="text-indent:0em" class="lg-abnormal"><div class='lg-row'>當牖森森起籜龍，未驚雷雨未成功，一枝石裏夜斜出，便擬臨崖學釣翁。</div>
</p><p style="text-indent:0em" class="lg-abnormal"><div class='lg-row'>幽居初見樹驚秋，山上登山當遠游，一覽不知天下小，鏡湖隔岸曉雲流。</div>
</p><p style="text-indent:0em" class="lg-abnormal"><div class='lg-row'>夜詠秋空夢欲清，西風故作短長聲，寒塘曉起看搖落，自愛巖松老不驚。</div>
</p><p style="text-indent:0em" class="lg-abnormal"><div class='lg-row'>白雲片片欲飛秋，橋斷天台不斷流，好友有懷誰到夢？遠山何事獨登樓？</div>
</p><p style="text-indent:0em" class="lg-abnormal"><div class='lg-row'>身間橡栗滿秋林，眼向人翻白轉深，兩袖持歸珠欲瀉，溈山千古一知音。</div>
</p></div>
<div class='div-other'><a id='mulu304' />
<p class='h3'>錢武山太守過皋亭，相訪不值，寄懷。</p><p style="text-indent:0em" class="lg-abnormal"><div class='lg-row'>皋亭山似武陵山，種遍桃花戶不關，為寄問津賢太守，再來應不怨空還。</div>
</p></div>
<div class='div-other'><a id='mulu305' />
<p class='h3'>錢雍明居士以護法入皋亭，因贈法號掌亭。</p><p style="text-indent:0em" class="lg-abnormal"><div class='lg-row'>談空亭裏莫談空，八面春風入座中，宿食事完何處去？不妨別別主人公。</div>
</p><p style="text-indent:0em" class="lg-abnormal"><div class='lg-row'>主人無客亦寥寥，聽鳥觀花暮復朝，聞道主中還有主，踏翻流水斷溪橋。</div>
</p></div>
<div class='div-other'><a id='mulu306' />
<p class='h3'>贈楞嚴壇懺主<span class='note-inline'>(十首)</span></p><p style="text-indent:0em" class="lg-abnormal"><div class='lg-row'>觀入微塵法界寬，不勞心力得心安，花香散滿全無物，少室天台總一般。</div>
</p><p style="text-indent:0em" class="lg-abnormal"><div class='lg-row'>不將心去復觀心，諸佛全身何處尋？一色一香一作禮，幾乎漏洩垢衣珍。</div>
</p><p style="text-indent:0em" class="lg-abnormal"><div class='lg-row'>解未圓通證未圓，香臺遶遍話猶偏，袈裟角上風輪輻，撲滅燈花月一天。</div>
</p><p style="text-indent:0em" class="lg-abnormal"><div class='lg-row'>大時梵響奏晴空，諸佛何妨影現中？一散煙雲遍花雨，抬頭子夜日輪紅。</div>
</p><p style="text-indent:0em" class="lg-abnormal"><div class='lg-row'>細和香土結壇儀，不是其人不可依，二十五尊同學侶，善觀音響即當機。</div>
</p><p style="text-indent:0em" class="lg-abnormal"><div class='lg-row'>結侶登壇不等閒，況當劫濁亂離間？誰云法地曾無動？呵護神工讓主山。</div>
</p><p style="text-indent:0em" class="lg-abnormal"><div class='lg-row'>春光周匝主山神，繚繞風幡話不真，一句伽陀無義語，若云心動賺當人。</div>
</p><p style="text-indent:0em" class="lg-abnormal"><div class='lg-row'>經行坐臥在其中，海印光生觸處通，舉意塵勞先起客，施為動轉未忘功。</div>
</p><p style="text-indent:0em" class="lg-abnormal"><div class='lg-row'>咒心熟處憑三昧，三昧圓時賴咒心，撮土作香香作土，會須彈動沒絃琴。</div>
</p><p style="text-indent:0em" class="lg-abnormal"><div class='lg-row'>咒力功深願力深，共將大地變黃金，更轉黃金作大地，了然無事昔時人。</div>
</p></div>
<div class='div-other'><a id='mulu307' />
<p class='h3'>寄次升陳孝廉</p><p style="text-indent:0em" class="lg-abnormal"><div class='lg-row'>桃綻天台劉阮心，皋亭石鼓待知音，神交不復論深淺，論到神交言也深。</div>
</p></div>
<div class='div-other'><a id='mulu308' />
<p class='h3'>香上葉孝廉擬裂逢掖，樂搭袈裟，謀予以書詩亦真切，真慧業文人，何遽輕天福耶？因先以法號大夢，喻而止之。孝廉尊慈霞舉，然後抽身入山，飯牛上流、風瓢挂樹，非分外事也。其他參究上乘，衲不能更添饒舌，即請質之大夢禪士。</p><p style="text-indent:0em" class="lg-abnormal"><div class='lg-row'>蝴蝶莊周兩未真，回看總屬故園春，至人無夢堪游夢，哀樂難尋夢裏身。</div>
</p></div>
<div class='div-other'><a id='mulu309' />
<p class='h3'>陳次升居士以「桃花風雪，孰寒孰暖」為問，因答四偈。</p><p style="text-indent:0em" class="lg-abnormal"><div class='lg-row'>桃花日暖雪風寒，道在平常日用看，看到不分寒暖處，人生甘為眼睛瞞。</div>
</p><p style="text-indent:0em" class="lg-abnormal"><div class='lg-row'>桃花非暖雪非寒，不涉春秋心<span class='corr'>已</span>安，燕去雁來緣底事，當陽一問海天寬。</div>
</p><p style="text-indent:0em" class="lg-abnormal"><div class='lg-row'>雪風撲面一何熱？日晒桃花片片寒。豈是陰陽故顛倒？不妨作句話頭看。</div>
</p><p style="text-indent:0em" class="lg-abnormal"><div class='lg-row'>沒風雪亦沒桃花，寒暖教人何處誇？撤斷溪橋復招手，隔江相見話偏賒。</div>
</p></div>
<div class='div-other'><a id='mulu310' />
<p class='h3'>寄橫山江雲叟壽</p><p style="text-indent:0em" class="lg-abnormal"><div class='lg-row'>蒼松氣結紫芝香，石老雲凝碧蘚涼，久嚮住山知此意，何妨更送引年方？</div>
</p></div>
<div class='div-other'><a id='mulu311' />
<p class='h3'>示晴雲</p><p style="text-indent:0em" class="lg-abnormal"><div class='lg-row'>青天喫棓亦奇哉，多少禪人著意猜？拂拂清風磨日月，晴光不礙白雲來。</div>
</p></div>
<div class='div-other'><a id='mulu312' />
<p class='h3'>募三衣</p><p style="text-indent:0em" class="lg-abnormal"><div class='lg-row'>何故僧衣似水田？檀那種福要豐年，耕鋤不費纖毫力，我搭袈娑汝出錢。</div>
</p></div>
<div class='div-other'><a id='mulu313' />
<p class='h3'>募荳腐</p><p style="text-indent:0em" class="lg-abnormal"><div class='lg-row'>供佛西天用乳糜，此方唯腐更相宜，秋收顆顆摩尼重，磨水成舟點得奇。</div>
</p></div>
<div class='div-other'><a id='mulu314' />
<p class='h3'>下雪峰，坐古泉精舍，適何道人索書，偶拈一偈示之。</p><p style="text-indent:0em" class="lg-abnormal"><div class='lg-row'>閒居何事可思量？思入無思道味長，梅向寒岩將脫凍，春回難挽世情涼。</div>
</p></div>
<div class='div-other'><a id='mulu315' />
<p class='h3'>示趙淨塵居士</p><p style="text-indent:0em" class="lg-abnormal"><div class='lg-row'>下地修行早已遲，團圞眷屬好尋思，從今識取為人本，父母生前爾是誰？</div>
</p></div>
<div class='div-other'><a id='mulu316' />
<p class='h3'>偶成</p><p style="text-indent:0em" class="lg-abnormal"><div class='lg-row'>峰高佛日洞山宗，成始因緣見本空，明教重興支派正，難將斷拂又成終。</div>
</p></div>
<div class='div-other'><a id='mulu317' />
<p class='h3'>秋雪灘</p><p style="text-indent:0em" class="lg-abnormal"><div class='lg-row'>昨日山中始立秋，如何積雪滿汀洲？風翻日晒蘆花白，浪拍波飛趁小舟。</div>
</p></div></div>
<div class='div-other'><a id='mulu318' />
<p class='h2'>七言律</p>
<div class='div-other'><a id='mulu319' />
<p class='h3'>答天目友人問行腳</p><p style="text-indent:0em" class="lg-abnormal"><div class='lg-row'>別來君獨隱松關，愧我瓢囊曾未閒，先煮瀑花澆渴想，漫移殘月照頹顏。棒頭幾度辭黃蘗，屐底三翻破博山，語及雲門不欲語，一溪風雨過潺湲。</div>
</p></div>
<div class='div-other'><a id='mulu320' />
<p class='h3'>乞糧</p><p style="text-indent:0em" class="lg-abnormal"><div class='lg-row'>靜侶星分<span class='corr'>已</span>有年，偶然雲聚柏峰前，三間細雨斜風屋，數畝寒苔瘦石田。拄杖埋頭應自遣，缽盂開口畏人嫌，龐公倘未浮家去，且結今生未了緣。</div>
</p></div>
<div class='div-other'><a id='mulu321' />
<p class='h3'>訪盤銘弟，掩關古廟，適聞昨夜破關，入小天荒噉筍去矣。</p><p style="text-indent:0em" class="lg-abnormal"><div class='lg-row'>廟古爐寒澗草香，有扉慵掩護雲光，扣門殊愧言辭拙，飲水寧甘杓柄長。髮不剪除真抖擻，詩非摸擬舊文章，狂歌昨夜破關去，筍欲參天上小荒。</div>
</p></div>
<div class='div-other'><a id='mulu322' />
<p class='h3'>為得山林農部五十壽</p><p style="text-indent:0em" class="lg-abnormal"><div class='lg-row'>機前殊不少知音，把臂於君語更深，忠膽暫從林下碧，香臺曾向夢中尋。籌剛半貯滄桑室，杖每雙懸緇素心，驗取若耶溪上記，疏通洞水正如今。</div>
</p></div>
<div class='div-other'><a id='mulu323' />
<p class='h3'>答昌基陳居士來韻</p><p style="text-indent:0em" class="lg-abnormal"><div class='lg-row'>一曲春先<span class='corr'>已</span>落梅，為誰搽抹強登臺？旗峰未展機如電，鼓石方撾吼似雷。香啜數甌茶盡醉，光吞萬井月初開，夢回卜夜成多事，銕笛敲殘惹鳳來。</div>
</p></div>
<div class='div-other'><a id='mulu324' />
<p class='h3'>游勺菴，答雪澗禪士、勺園居士原韻。</p><p style="text-indent:0em" class="lg-abnormal"><div class='lg-row'>三千里外是何人？擬易疏渠擬易親，妍醜許誰窺寶鏡？淺深容我探波臣。澗猶凍鎖雪峰遠，園<span class='corr'>已</span>春回勺土新，看到落花思結子，不須梅熟齒津津。</div>
</p></div>
<div class='div-other'><a id='mulu325' />
<p class='h3'>靈峰見雪</p><p style="text-indent:0em" class="lg-abnormal"><div class='lg-row'>酒斝茶卮較異同，老梅吹瓣又春風，犬聲似豹驚山屐，溪勢如雷驟玉驄。蕭寺歲歸閒倚磬，賢關讀罷冷欹桐，千秋自許尊凝靜，對雪長懷到剡中。</div>
</p></div>
<div class='div-other'><a id='mulu326' />
<p class='h3'>雪中補壽朱步紫使君七十</p><p style="text-indent:0em" class="lg-abnormal"><div class='lg-row'>薄雪沾松鬢欲垂，考亭文業信繇誰？才推玉枕談名理，又索靈峰補壽詩。上國懶呼鳩似杖，沽村嬴得醉如泥，歲寒不倦尋遊履，共攬煙霞接武夷。</div>
</p></div>
<div class='div-other'><a id='mulu327' />
<p class='h3'>壽京臺王光祿六十</p><p style="text-indent:0em" class="lg-abnormal"><div class='lg-row'>共乞新秋巧月涼，朝餘瑞靄為稱觴，呈將延引芝苓術，品入氤氳鼎鼎香。言不慮深於耳順，交非云淺則情忘，雪峰若是前身我，檀越當年亦姓王。</div>
</p></div>
<div class='div-other'><a id='mulu328' />
<p class='h3'>遊溪山寺</p><p style="text-indent:0em" class="lg-abnormal"><div class='lg-row'>橫拖拄杖入溪山，博得同遊半日閒，話到中興黃菊綻，摹開斷碣碧苔斑。機鋒欲解東坡帶，公案須參佛印關，茶罷索書留偈別，塵勞有路又思還。</div>
</p></div>
<div class='div-other'><a id='mulu329' />
<p class='h3'>同公履、次倫二居士遊龍潭</p><p style="text-indent:0em" class="lg-abnormal"><div class='lg-row'>蛟戶風迴度石關，此番恰值遠遊還，搏珠反擲當兒戲，屑玉飛空似等閒。不為詩人消渴想，亦應於我破頹顏，情知世界紛無緒，何事歸山又出山？</div>
</p></div>
<div class='div-other'><a id='mulu330' />
<p class='h3'>守歲得歲</p><p style="text-indent:0em" class="lg-abnormal"><div class='lg-row'>爐灰消盡不勝寒，又向循環覓起端，鄉國夢魂星散散，水雲骨肉日團團。香憑梅蕊開詩眼，法禁椒花入頌盤，彈指剔翻燈是火，無邊憂喜不相干。</div>
</p></div>
<div class='div-other'><a id='mulu331' />
<p class='h3'>祝香幢兄六十壽</p><p style="text-indent:0em" class="lg-abnormal"><div class='lg-row'>一灣蘆荻一溪煙，一箇菴頭一指禪，春信鷓鴣傳語外，生涯黃葉止啼邊。風高檇李心先醉，聲遍胡笳耳不宣，試問阿兄多少壽？趙州還有半生緣。</div>
</p></div>
<div class='div-other'><a id='mulu332' />
<p class='h3'>登拱宸橋有感</p><p style="text-indent:0em" class="lg-abnormal"><div class='lg-row'>為問甘泉學避兵，鄉名調露正秋清，人煙<span class='corr'>已</span>逐浮雲散，烽火猶連野燒明。身在茱萸囊且佩，籬無黃菊把難盈，登臨雖有津梁在，欲遠塵氛傍禁城。</div>
</p></div>
<div class='div-other'><a id='mulu333' />
<p class='h3'>居山</p><p style="text-indent:0em" class="lg-abnormal"><div class='lg-row'>雖則深山亦不寧，草衣木食尚堪撐，古人為道尊清寂，我獨偷安避戰征。呼吸光陰真可惜，死生大事豈無驚？曾聞有片閒田地，得者方知不染情。</div>
</p></div></div>
<div class='div-other'><a id='mulu334' />
<p class='h2'>七言古</p>
<div class='div-other'><a id='mulu335' />
<p class='h3'>寒食，懷葉西眉子。</p><p style="text-indent:0em" class="lg-abnormal"><div class='lg-row'>寒食食寒食不得，陰窗淒淒暗雲逼，四野風號薤露悲，白楊酒空鬼雨泣。千古如藤一握愁，慧刀欲裁提復休，桃花峰頂<span class='note-inline'>(在匡山，葉西塔于此)</span>琴溪裏<span class='note-inline'>(在古歙，為眉子歸安處)</span>，臥碣沉碑未易求。</div>
</p></div>
<div class='div-other'><a id='mulu336' />
<p class='h3'>答曹白僧居士索黃獨</p><p style="text-indent:0em" class="lg-abnormal"><div class='lg-row'>住山人，堪辟穀，山尾山頭種黃獨，日日時中煮一枚，額定一年三百六。西風起，一朝霜，家家門口稻頭黃，山居我亦秋收足，松鼠牽藤落子香。北鄰老，病初好，裁詩寄柬頻相討，杖頭掘起雪絲根，大者如瓜小如棗。呼童子，聽吾訣，莫著油鹽火須裂，送與主人親口嘗，氣味相投再來說。</div>
</p></div>
<div class='div-other'><a id='mulu337' />
<p class='h3'>再過江陵，訪蘭友居士，哭眉子、葉西二法友，將辭，遊峨眉。二友，是丙寅秋，同作于此。</p><p style="text-indent:0em" class="lg-abnormal"><div class='lg-row'>君家黃山下，別業楚江頭，一帆縹緲三千里，來往常為雲水遊。我亦生平耽此癖，十載飄流再經歷，徘徊指屈社中賢，此日惟君款瓢笠。荒園流水便河橋，要離隔岸紙錢標，淒淒風雨當寒食，懶上幽魂似可招。多情有約追圓澤，相逢那必三生石？木供綿綿如有神，欲理愁腸向誰泣？景物依依情總關，無寥辭擬上峨山，峨山峨峨不忍攀，三峽猿啼路幾盤？</div>
</p></div>
<div class='div-other'><a id='mulu338' />
<p class='h3'>活埋社言志<span class='note-inline'>(并序)</span></p><p style="margin-left:1em">往閱高峰錄，至掩死關處畏其骨幾欲退還，及遊天目登千丈崖，履酸不敢上，謁中峰活埋菴讀紫柏大師題像云：「自古名高累不輕，飲牛終是上流清。」吾師未死先埋，卻更向巢由頂上行，因愛二老之風并愛其山，得一絕嶮居之，二易寒暑以侍師。歸江南，初沾法乳即叱余遠遊。復適楚，久之，忽聞師訃，奔喪歸，與田園二兄言舊聚行腳事，深慨道法零落，有意續活埋之燈，見余同志即欲結影，恐香雪未深邃意得更入層巒，共我一坑埋卻。比余有天台之興，偶得香柏峰頗寂，故駐錫遲之。今處<span class='corr'>已</span>定志、<span class='corr'>已</span>決侶、<span class='corr'>已</span>集田，兄囑余敘活埋之約，余謂：活埋何約？第苦久長，難得人耳，略請各言其志，以見終老之懷。不同志者不得入社，他時或有岐路借意，龍天忍俊不禁者，不惟永絕交遊，北山當更有移文在也。</p>
<p style="text-indent:0em" class="lg-abnormal"><div class='lg-row'>半生山水固耽神，博得身貧道亦貧，潦倒自甘成廢棄，骨頭那許埋紅塵？中峰昔亦患此癖，幾度欲埋埋不得，其父高峰抱枕眠，撲然一笑成狼籍。慚哉，而我何人？斯敢以其名契所思？所思未遂在佳侶，頑鋤拙斧今相知，相知不必忘我你，你去搬柴我擔水。好在無心唱一歌，舉起钁頭齊和取，翻出春雲鳥亂鳴，飛花不向水流輕。本色自超諸隱逸，肯使華歆笑管寧，靈雲悟桃香嚴竹，遺臭累人空碌碌。何似衡山芋子香？千秋糞火今猶熟，但得團圞志不遷，蒲團破爛補教堅。開轉杜園還杜田，那管十年、廿年、三十年？</div>
</p></div>
<div class='div-other'><a id='mulu339' />
<p class='h3'>同嵌石遊石梁下寺，和壁間楊脩齡先生韻。</p><p style="text-indent:0em" class="lg-abnormal"><div class='lg-row'>瀑聲雜雨聲愈惡，新霽攜笻攪雲腳，雲飄微風吹瀑花，散入脩篁翠盈壑。玄龍化石眠橫空，欲跨擬心那能著？應供人歸瀉影輕，巉嵈錫響從空落。三度何緣我得遊？結鄰更許甘貧薄。有時耽懶依重岩，不禁爽朗憑寥廓。寒拾風流不可忘，挈侶登臨願如昨。偶一行吟句可書，空山毫楮何從索？清磬一聲分下方，寒濤面面迎松閣。泉石何曾非舊時？何似翻翻成旅泊？杯茗悠然客氣消，主亦忘懷心自諾。</div>
</p></div>
<div class='div-other'><a id='mulu340' />
<p class='h3'>再和前韻<span class='note-inline'>(有序)</span></p><p style="margin-left:1em">辛酉春，偕吳翰生、曹一蕊遊有歸，邀白僧同投閒散之願。余時<span class='corr'>已</span>肯之，今余與嵌石結居二載，音問絕聞亦可念也，適有僧歸新安，書此寄懷。</p>
<p style="text-indent:0em" class="lg-abnormal"><div class='lg-row'>意趣不佳神亦惡，三日芒鞋懶縈腳，士夫胸貴五車書，山僧秪愧無丘壑。隔院苔荒仙逕幽，石枰花影空相著，徘徊可憶爛柯人，悠悠何處星零落？洞口殘紅如餞春，涼飆忽贈秋雲薄，信是高巖暑不歸，披襟一嘯何清廓？課程且喜定登臨，明日斷橋華頂昨，枕瀑石梁今夕眠，靈蹤五百堪須索。都來不出魂夢中，認是曇花羅漢閣，萬里郎當到水雲，駭目那能暫棲泊？煩歸傳與有心人，回首看看全舊諾。</div>
</p></div>
<div class='div-other'><a id='mulu341' />
<p class='h3'>送即念西堂歸小天荒</p><p style="text-indent:0em" class="lg-abnormal"><div class='lg-row'>送君歸住茆屋，有好茶、有好竹，溪聲久不共人語，拽杖莫驚山宿鹿。梅花開，須早來，天華隨意點蒼苔，人生韻事春風足。放個小舟，山陰溪上，回樂<span class='corr'>已</span>哉，燒卻茆菴請不猜。</div>
</p></div>
<div class='div-other'><a id='mulu342' />
<p class='h3'>贈懶散蓮花菴掩關</p><p style="text-indent:0em" class="lg-abnormal"><div class='lg-row'>大地一關房，知音不少；關房一大地，識者偏多。若論懶散分中，兩俱不涉。雖然，直得蓮開臘月滿湖香，須記天華舊風月。</div>
</p></div>
<div class='div-other'><a id='mulu343' />
<p class='h3'>警侍者淨地</p><p style="text-indent:0em" class="lg-abnormal"><div class='lg-row'>住山好，住山好，犁鋤放下三餐飽，枕石高歌帶月眠，犢兒不喚歸來了。我無端，你何緣？打起腰包出翠巖，又道不明生死事，挈錫持瓶願頗堅。瞞卻母、辭卻父，父送子行三五步，忍淚千行無可言，子若修行來度我。破險浪，驚長江，眼眼紅塵非故鄉，戒基不築隨流去，他日如何架棟梁？起五更，睡半夜，吃飯穿衣是什麼？冷灰煨荳熱將來，爆地一聲真痛快。急收裝，歸故里，雙親一見愁生喜，不羡人間衣錦衣，逍遙舊日閒田地。</div>
</p></div>
<div class='div-other'><a id='mulu344' />
<p class='h3'>示空諸</p><p style="text-indent:0em" class="lg-abnormal"><div class='lg-row'>既空諸有，復空諸無，空諸又空，雪點紅罏。紅罏雪花偏潔，不逐春風輕漏洩，掀起眉毛問是誰？屈，屈。掉棒打月。</div>
</p></div>
<div class='div-other'><a id='mulu345' />
<p class='h3'>贈道興關主再住錢塘</p><p style="text-indent:0em" class="lg-abnormal"><div class='lg-row'>錢塘江上結茆處，先師親手栽楊樹，一點千秋利濟心，幾度海風吹不去。豈少天涯弟與兄？惟君<span class='corr'>已</span>去還來住，不負先師囑托因，茶湯冷煖隨人意。越水吳山來問渡，天華、龍華兩條路，雲門道法似中興，憑君指去無差誤。</div>
</p></div>
<div class='div-other'><a id='mulu346' />
<p class='h3'>示謙光重住小天荒</p><p style="text-indent:0em" class="lg-abnormal"><div class='lg-row'>天荒未破雲蒼蒼，天荒<span class='corr'>已</span>破水茫茫，水冷雲寒人去去，蕭蕭瑟瑟仍荒荒。汝其復住無多事，離披草屋因風拄，東斜西傾沒可何，添新換新隨他去。不雕不<span class='corr'>琢</span>山之靈，一丘一壑僧之精，倚松倒影碧潭靜，清宵要使龍吟聲。莫遣春雷知所止，龍不隱鱗真可恥。我亦當年學住山，住不慣時看樣子。單丁結伴依穴巢，草衣木食耕火刀，罵風搥雨暮與朝，而今博得徒勞勞。汝其汝其無以我，謙乎謙乎光乃超。</div>
</p></div>
<div class='div-other'><a id='mulu347' />
<p class='h3'>題悟衡手書《華嚴》</p><p style="text-indent:0em" class="lg-abnormal"><div class='lg-row'>佛豈不知不可說？最初三七何饒舌？小聖當場啞復聾，微塵偈秘蒼龍穴。菩薩名龍亦可疑，入宮探討知時節，從茲傳演紛紛然，畢竟何者為華嚴？走殺芒鞋瞌睡禪，問著葫蘆口向天，何如深掩破蕉菴？脅不沾床信筆參。十年銕坐只尺龕，如無所獲寧自甘？顧我眉毛何足惜，忖彼之心之所宅。須彌可握海為墨，贊彼東南指西北，以彼之心擬佛心，佛心擬經亦如惑。我贊鼎立于其中，任人千古空思測。</div>
</p></div>
<div class='div-other'><a id='mulu348' />
<p class='h3'>祝吳真人<span class='note-inline'>(靈峰伽藍)</span></p><p style="text-indent:0em" class="lg-abnormal"><div class='lg-row'>三月十五真君生，九十六歲真君死，若將生死見真君，靈峰未識伽藍主。靈峰、伽藍今若雲，不護、不法凡愚群，論其有禱必有應，不擇良賤唯真君。曾聞真君寓此像，潭陽敬之、負之降，兩地相爭莫可何，聽之溪流溯流上，始知真君護靈峰，隨緣赴感施神通。我來寄錫非無謂，掃其塵坌修其宮，為其辨出茶酒味，悟比純陽了無異。世人只聞醉洞賓，不聞曾受黃龍記，從今了此生無生，覺得趙州茶有味。緇素相將獻一杯，神通便與靈峰契。</div>
</p></div>
<div class='div-other'><a id='mulu349' />
<p class='h3'>示省一</p><p style="text-indent:0em" class="lg-abnormal"><div class='lg-row'>省得一，萬事畢，稍不然，勤旦夕。東若安，西可必，祖師意，最省力。柏樹子，莫忘憶，信手拈，當面擲。</div>
</p></div>
<div class='div-other'><a id='mulu350' />
<p class='h3'>為靈韻禪士題「不借居」</p><p style="text-indent:0em" class="lg-abnormal"><div class='lg-row'>說即不說，借即不借。打開袋盆傾瓶瀉，結卻口木枯花謝，閒言散語盡期無，至道于中討甚價？有人來討草鞋錢，豎起拳曰：「借不借？」</div>
</p></div>
<div class='div-other'><a id='mulu351' />
<p class='h3'>訪雲屏兄於菩提山</p><p style="text-indent:0em" class="lg-abnormal"><div class='lg-row'>絕頂結屋矮亦高，海風吹老松枝驕，養性不令雙眼縱，紫竹遮窗不剪梢。每當靜夜枯定起，愛聽松濤連海濤，客來躬自為桔槔，汲泉煮茗翻山腰。七間僧堂不肯住，孤峰獨宿何其勞？我來話舊夜扣關，開門一笑掀眉毛。</div>
</p></div></div></div>
<p class='juan'>石雨禪師法檀卷第十五<span class='note-inline'>(終)</span></p>
<div class='div-w'><p style="margin-left:4em;text-indent:-1em"><span class='note-inline'>(嘉興府萬壽菴智耕施貲一兩，淨行、淨戒各五錢，智古三錢，薛鳳岑、成筏、吳<span class='corr'>佳</span>道、顯道、聞淨雯、潤凡、心賢等上，比丘尼炤真、慧光、寂空、內音各二錢五分，仝梓)</span></p>
</div>
</div><!-- end of div[@id='body'] -->
</body></html>