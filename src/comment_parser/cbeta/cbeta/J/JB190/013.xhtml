<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu93' />
<p class='juan'>石雨禪師法檀卷第十三</p><p class="byline">嗣法小師淨柱編</p>
<div class='div-other'><a id='mulu94' />
<p class='h1'>法語</p>
<div class='div-other'><a id='mulu95' />
<p class='h2'>付法偈</p><p>無付即有法，有付即無法，有無付有無，付有無無法。</p>
</div>
<div class='div-other'><a id='mulu96' />
<p class='h2'>示唐祈遠居士</p><p>參禪到無參處始是參，有得力、有省，但屬想邊收，是明白路亦是門，須打無門路處入。且道：無門路處又如何入？若道入了，也還見石女生兒麼？參。</p>
<p>參禪到昏沉妄想、眾苦交逼處纔好下手，不得躲避、不得等待，待得清閒安樂，十個五雙要打在無事甲裏。故於清安處似得力多，於苦難處似退失易，然寧向苦難處退到大洋海裏，莫向清安處得力到佛祖頭邊。還有從大洋海裏下手的麼？劍去久矣，徒勞刻舟。</p>
<p>參禪到公案明了處，且莫草草，急簡點山河大地、明暗色空、身心世界、眾生諸佛有毫髮許差別也無？逆順境緣有毫髮許留礙也無？參到自<span class='corr'>己</span>明了處亦莫草草，急舉個古人公案，看一則、兩則、至於千七百則有毫髮許差別也無？三乘十二分教有毫髮許留礙也無？於此二邊，合看、分看，橫看、豎看，看得腳跟穩貼貼地，不妨著草鞋行腳。若遇著沒個面目漢把住要津，透不去，掇轉頭來，上大人丘乙<span class='corr'>己</span>，從新念起，方有些子丈夫汗臭氣，莫局定自<span class='corr'>己</span>有夙根、無夙根，必遠得、必近得，但限一刻、立一時，萬不得已，流至第二、第三，直須念念如初，及至到家，說個太近尚爾隔津，況遠乎哉？居士字祈遠，則遠在目前。且問：目前無法，又作麼生？撥開寶壽山頭浪，揚取苕溪水底塵。</p>
</div>
<div class='div-other'><a id='mulu97' />
<p class='h2'>示金曼庸居士</p><p>凡學道人，打頭切忌分儒、分釋，要從自<span class='corr'>己</span>不明處發心，便無許多是非畔岸。即發心不在廣學見聞、不在避喧求靜。所以道：此事在穿衣喫飯處、迎賓待客處，舉心動念即不是也。請看：不舉心動念，賓客如何迎待？衣食又如何穿喫？於此徹去，儒不能拘、佛不能束，可稱過量丈夫。士曰：「我於此似略沾味道。」余笑謂：「只恐不是蜜，是蜜也大甜，毋自欺焉。」</p>
</div>
<div class='div-other'><a id='mulu98' />
<p class='h2'>示晉朗</p><p>旭天欲朗，野水先明，俯仰優分融然忘，謂此功奏之極玄，導達之遒邁也。在晉之上九當伐其私，如禪者之治心，勿以纖過而存之。雖然，獅子搏兔，頗費全力，亦可吝也。</p>
</div>
<div class='div-other'><a id='mulu99' />
<p class='h2'>示竹虛</p><p>三冬養就，一旦干雲，亭亭直上，終不倚墻傍壁者，竹之性也。枝葉婆娑，隨風搖曳，根本不動者，竹之韻也。外實中虛，首尾有節，獨見知於君子者，竹之品也。今子字竹虛，應具此性，神超物表，受世外之風韻，立衲僧之品節，庶不虛此字矣。</p>
</div>
<div class='div-other'><a id='mulu100' />
<p class='h2'>示秋萍</p><p>秋風萍浪，澹泊江湖，辦道高流，殊堪受用。一任春回，草末鳥囀，花梢而寒，暄無變矣。無變隨緣，剖微塵以出大千經卷、納須彌於芥子，此秋萍開士之轉雜花也。</p>
</div>
<div class='div-other'><a id='mulu101' />
<p class='h2'>木蛇為祁季超居士所得，以偈贈之。<span class='note-inline'>(有敘)</span></p><p style="margin-left:1em">木蛇子打風打雨，不曾打著些子，即有一二見而死者久矣，委諸岩壑。戊寅秋杪，適居士四九初度，入山深語數日，夕偶爾失手，侍者相救，勢<span class='corr'>已</span>入穴，不可倒拔，因笑曰：「若欲取之，必固與之。木蛇子，蒼天蒼天而<span class='corr'>已</span>。」</p>
<p>唯偕我處者，十有餘年矣，羞囊頗賴渠，逢人接言語。可隨優劣機，優劣可隨此，秋夜挑殘燈，寥寥扣知<span class='corr'>己</span>。一擿西風寒，蕭蕭拄天地，和取寒山詩，拾得祇者是。</p>
<p style="margin-left:1em">附祁季超居士復語。昨見寶壽山，澄浪千尺，偶爾涵泳，誤觸香餌，被大師放出無影木蛇，彌天開口，擬欲渾身吞噬，雖則不惜性命，一手擒下，然已遭他毒氣不少矣。者個保社為須大家打鬨一場，昔日頑皮懶骨，未免帶鎖披枷，冷面疏情也。應搽脂抹粉，本是木石野人，強作登場傀儡，冷地思量，沖天怨氣，一點深恨，萬劫難忘。吳山越水同作證明，大地虛空無從迴避，恭伸惘愫，伏惟鑒涵。</p>
</div>
<div class='div-other'><a id='mulu102' />
<p class='h2'>示藻雪</p><p>潔如藻，白如雪，究竟不知是何物？江南聞說有雲門，但有纖疑必可決。我無玄，亦無奧，相逢只唱漁家傲。更問如何性與心？斷拂一枝當面挫。也作詩、也作偈，協韻何曾有文字？興到隨腔信口歌，記取是名雪書記。</p>
</div>
<div class='div-other'><a id='mulu103' />
<p class='h2'>四十一初度</p><p>香泄梅梢，好禽唧唧，初度因緣，忽然記憶。說是來朝，卻是昨日，人人有氣，出孃生鼻。若能摸著，一時賀畢。</p>
</div>
<div class='div-other'><a id='mulu104' />
<p class='h2'>書扇示炤渠侍者</p><p>扇面雖醜，不可棄渠，秋月在炤，暑尚有餘，縱經臘後，亦可應機，何必破也？覓犀牛兒。</p>
</div>
<div class='div-other'><a id='mulu105' />
<p class='h2'>題松菴圖，為青林兄六十。</p><p>青青者松，神靜而工，無矯於夏，無歉於冬。擬共松老，結菴於中，聽入耳順，忍俊不禁。風聲、松聲，雜然不混。忽遇趙州，豎指勿吝。</p>
</div>
<div class='div-other'><a id='mulu106' />
<p class='h2'>付大鼎新</p><p>掀翻教網重重，拾得金針玉線，繡出枯木生花，雪峰毬子如箭，驀爾拈歸本處，也是玄沙舊面。</p>
</div>
<div class='div-other'><a id='mulu107' />
<p class='h2'>示柱書記</p><p>負律入禪，萬無一失，以古較今，語不同日。古推見地，今論操履，諸方不言，言自余始。況當汝躬？機與言同，迴波逆浪，無逐澆風。願志不深，我宗莫尋，不許離我，我不許親。明月藏鷺，有過？無過？速道速道，錯不錯錯。</p>
</div>
<div class='div-other'><a id='mulu108' />
<p class='h2'>示悉檀法孫</p><p>惜哉大荒，宗風碌亂，洞上一派，不容妄薦。遍代相傳，徵文驗券，賴有契書，柴林一段。樵牧放歌，狐狼恣踐，溯流得源，任恩任怨。<span class='note-inline'>(柴林蓋九默別號也)</span></p>
</div>
<div class='div-other'><a id='mulu109' />
<p class='h2'>付寶維那</p><p>曹溪一滴，耶溪之源；耶溪一滴，流入龍門。當軒布鼓，若個知恩，愚者一擊，打碎乾坤，速須縫起，付與兒孫。五位全彰開寶鏡，半輪新月在絲綸。</p>
</div>
<div class='div-other'><a id='mulu110' />
<p class='h2'>付律侍者</p><p>洞上一宗，機貴回互，人天眾前，密受密付。金砂易辨，有話不墮，見不拈出，竿頭進步。師資道合，偶成唱和，不肖兒孫，永永流布。</p>
</div>
<div class='div-other'><a id='mulu111' />
<p class='h2'>示一葦</p><p>楖栗一條，道人活計，片語不合，掉頭而去，可憐世人，反耽世味。縱有學人，自稱標致，觸著便喝，胃承臨濟，忽遇利名，如蠅死涕。汝其慎之，聽我半偈：佛法、世法，一葦瞥地。</p>
</div>
<div class='div-other'><a id='mulu112' />
<p class='h2'>示自勉</p><p>銅墻鐵壁，趨向不得；百尺竿頭，動步即失。諸佛現前，無可為力，唯自勉之。識渠是賊，渠正是汝，墮身荊棘，橫行直撞，以怨報德。何以故？轉側轉側。</p>
</div>
<div class='div-other'><a id='mulu113' />
<p class='h2'>示肅容</p><p>真實踐履，無剪爪工，拌速朽質，山窮水窮。銀山銕壁，虎豹後攻，動著即喪，不動即凶。轉得一語，巍巍大雄；不轉不得，攝身其中。意不在語，為超生死，生死既超，虎豹自恥。壁裂山崩，歸家莫止，佛佛道同，無住真空。打天打地，罵雨罵風，將五道五，拿空道空。從空放下，仍入此中。此中樓閣，百萬億重。重重涉入，善肅其容，盤珠宛轉，何去何從？始堪道入長慶堂，曾參洞上之宗。</p>
</div>
<div class='div-other'><a id='mulu114' />
<p class='h2'>乙酉冬，從寶壽至興善，補祝馥生兄五十壽，值馥兄又過東塔歸晤。</p><p>舉棹何捷？波瀾匪別。萬方多難，路引風雪。空堂客襟，信宿獨吟，相彼何適？雲水為林。天命不虞，知之者娛，雙溪秦溪，乃避乃趨。</p>
</div>
<div class='div-other'><a id='mulu115' />
<p class='h2'>示景林智志</p><p>諱爾智志，豈在溫暖？至冷莫中，精進無轉。字爾景林，取舍從心，心若了了，景亦無侵。了心有法，戒品善達，先參其身，身從心發。心在何處？參參不住，一缽天涯，衣瓶錫具。坐臥之中，行住相從，暫時失照，其過無窮。</p>
</div>
<div class='div-other'><a id='mulu116' />
<p class='h2'>示相鯁生居士</p><p>萬法歸一，一歸何處？自問自答，應無所住。無住無功，無功無空，泥牛吼月，木馬嘶風。</p>
</div>
<div class='div-other'><a id='mulu117' />
<p class='h2'>示無外</p><p>汝發大心，我說大戒，從此永無退，其大乃無外。</p>
</div>
<div class='div-other'><a id='mulu118' />
<p class='h2'>付劉養純居士</p><p>我道東籬菊綻，爾言黃葉飄空，既<span class='corr'>已</span>善知時節，密移步，看飛龍。</p>
</div>
<div class='div-other'><a id='mulu119' />
<p class='h2'>四威儀</p><p>山中行，竹杖只宜輕。撥撥草，不過使蛇驚。</p>
<p>山中住，客來都不懼。說說鬼，亦自饒幽趣。</p>
<p>山中坐，石爛莓苔破。白雲歸，忘卻來時路。</p>
<p>山中臥，那得論朝暮？有夢時，好歹俱應做。</p>
</div>
<div class='div-other'><a id='mulu120' />
<p class='h2'>遠門以續燈元辭遊嵩岳，搜求諸祖遺言，偈以付之。</p><p>繼祖續宗，貴子眼通，純金璞玉，野鶴孤鴻。千里萬里，踏倒能峰，還鄉一曲，善為道中。</p>
</div>
<div class='div-other'><a id='mulu121' />
<p class='h2'>示端白侍者</p><p>僧心本淨，當臺明鏡，端謹儀形，清白梵行。寂照虛容，垢盡斯證，禪無妙玄，亦無動靜。貴出生死，一喚一應，應者是誰？冰澄月映。</p>
</div>
<div class='div-other'><a id='mulu122' />
<p class='h2'>道懷告假歸，恐其耽著窠臼，以此警之。</p><p>菩薩未離覺，不能證極果，而況凡夫僧，乃敢倚門戶？直須方外遊，隻影自擔荷，有無面目人，真是汝親故。相逢出是非，佛日始獨露。</p>
</div>
<div class='div-other'><a id='mulu123' />
<p class='h2'>鯁生居士從雲間遠來，時余兼理龍門，喜留信宿。</p><p>雲間過武林，誤入西溪裏，相逢匪無人，何以為雞黍？迎笑情頗歡，指看溪源水，此去龍門高，登[啃-月+少]春雲起，雲中隱逸流，語子必有以。</p>
</div>
<div class='div-other'><a id='mulu124' />
<p class='h2'>鸚鵡，為朱爾干居士作。</p><p>金籠鎖鸚鵡，鸚鵡苦思歸，既失煙霞伴，徒傷錦繡闈。臨風吐音響，對月理毛衣，但得君恩放，還尋隴樹飛。</p>
</div>
<div class='div-other'><a id='mulu125' />
<p class='h2'>念佛偈，示鯁生、令慈、戒用。</p><p>念佛須念心，心淨佛土淨，六字大真言，生方親把柄。眷屬團圞頭，修行堪共命，世事只隨緣，同遵法王令。</p>
</div>
<div class='div-other'><a id='mulu126' />
<p class='h2'>參禪偈，示鯁生、內壼、智達。</p><p>參禪參自心，自心在何處？早晚細追求，莫隨煩惱住。眷屬同勤修，超出人間世，請看愚痴人，忙忙作何事？</p>
</div></div>
<div class='div-other'><a id='mulu127' />
<p class='h1'>詩偈一</p>
<div class='div-other'><a id='mulu128' />
<p class='h2'>四言</p>
<div class='div-other'><a id='mulu129' />
<p class='h3'>為來雲題畫</p><p style="text-indent:0em" class="lg-abnormal"><div class='lg-row'>山藏雲出，雲入山開，試問雲山，從何處來？</div>
</p></div>
<div class='div-other'><a id='mulu130' />
<p class='h3'>示深谷還鄉</p><p style="text-indent:0em" class="lg-abnormal"><div class='lg-row'>古佛道場，秋風肅肅，擬傳其聲，好深其谷。</div>
</p></div>
<div class='div-other'><a id='mulu131' />
<p class='h3'>爆竹</p><p style="text-indent:0em" class="lg-abnormal"><div class='lg-row'>者儱侗漢，通身毒藥，劫火洞然，七零八落。</div>
</p></div>
<div class='div-other'><a id='mulu132' />
<p class='h3'>煨黃獨</p><p style="text-indent:0em" class="lg-abnormal"><div class='lg-row'>種似西來，單傳有據，每顆一食，地爐生計。</div>
</p></div>
<div class='div-other'><a id='mulu133' />
<p class='h3'>晒鹿皮</p><p style="text-indent:0em" class="lg-abnormal"><div class='lg-row'>南軒奏晴，午睡乍醒，復展臥具，瑤光奪睛。</div>
</p></div>
<div class='div-other'><a id='mulu134' />
<p class='h3'>牧牛圖</p><p style="text-indent:0em" class="lg-abnormal"><div class='lg-row'>雲門山前，草足水足，若欲牧牛，返被牛牧。</div>
</p></div>
<div class='div-other'><a id='mulu135' />
<p class='h3'>寄曹白僧居士<span class='note-inline'>(五首)</span></p><p style="text-indent:0em" class="lg-abnormal"><div class='lg-row'>山胡為高？水胡為長？石雨道業，白僧文章。</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>常行粥飯，一飽便歇，鬼臉神頭，弄巧成拙。</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>弄拙成巧，是名顛倒，夜光投人，按劍不少。</div>
</p><p class="head4">其四</p>
<p style="text-indent:0em" class="lg-abnormal"><div class='lg-row'>一月在溪，一月在谷，請出指觀，匪僧匪俗。</div>
</p><p class="head4">其五</p>
<p style="text-indent:0em" class="lg-abnormal"><div class='lg-row'>聞我欲去，聞君欲來，狹路相逢，咄哉咄哉。</div>
</p></div></div>
<div class='div-other'><a id='mulu136' />
<div class='div-other'><a id='mulu137' />
<p class='h3'>住天目山西方菴<span class='note-inline'>(以下五言)</span></p><p style="text-indent:0em" class="lg-abnormal"><div class='lg-row'>偶以天為膽，攀空躡其奧，回首笑猿猱，猿猱可能到？</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>杖頭紅日挂，眼底白雲行，何獨無人跡，寥寥絕鳥鳴。</div>
</p></div>
<div class='div-other'><a id='mulu138' />
<p class='h3'>紅梅</p><p style="text-indent:0em" class="lg-abnormal"><div class='lg-row'>人間脂粉氣，染不到梅花，分得海棠色，春晴散曉霞。</div>
</p></div>
<div class='div-other'><a id='mulu139' />
<p class='h3'>訂訪嵌石兄，因病不果，寄懷。<span class='note-inline'>(六首)</span></p><p style="text-indent:0em" class="lg-abnormal"><div class='lg-row'>生平托知<span class='corr'>己</span>，懶集一身貧，兼病三月餘，遣人安得人？</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>夢我復夢君，與君同笑語，尸臥仍隔津，夢醒俱逆旅。</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>買舟一葉輕，欲棹每無力，何處輕薄兒，飛帆去能疾？</div>
</p><p class="head4">其四</p>
<p style="text-indent:0em" class="lg-abnormal"><div class='lg-row'>深夏金石流，溪水卻膠舟，負病乞時雨，一雨安能周？</div>
</p><p class="head4">其五</p>
<p style="text-indent:0em" class="lg-abnormal"><div class='lg-row'>雲出山則雨，入山農復苦，安得呼長風，吹雲到青浦？</div>
</p><p class="head4">其六</p>
<p style="text-indent:0em" class="lg-abnormal"><div class='lg-row'>立秋秋<span class='corr'>已</span>立，喜雨雨<span class='corr'>已</span>集，鴈來還未來，何處<span class='corr'>斂</span>高翮？</div>
</p></div>
<div class='div-other'><a id='mulu140' />
<p class='h3'>題畫</p><p style="text-indent:0em" class="lg-abnormal"><div class='lg-row'>一葉橫煙波，絲綸<span class='corr'>已</span>在手，試問浩蕩情，亦知秋暮否？</div>
</p></div>
<div class='div-other'><a id='mulu141' />
<p class='h3'>和橫山草堂詩<span class='note-inline'>(有序)</span></p><p style="margin-left:1em">橫山草堂，武林江邦玉居士偕隱處也。訪之，欲有言以入集，索其題，指歷幽勝，復出文起文公所詠視余。余歸，躬耕問，就題攜钁，依韻運鉏，其奈山荒草深，興敗中止何？</p>
</div>
<div class='div-other'><a id='mulu142' />
<p class='h3'>漱雪橋</p><p style="text-indent:0em" class="lg-abnormal"><div class='lg-row'>石梁千尺雪，且作漱流觀，十載忘歸道，於茲一倚欄。</div>
</p></div>
<div class='div-other'><a id='mulu143' />
<p class='h3'>蓄翠泉</p><p style="text-indent:0em" class="lg-abnormal"><div class='lg-row'>苔影寒不留，烹試此常想，蘇子於虎跑，匏樽詠清賞。</div>
</p></div>
<div class='div-other'><a id='mulu144' />
<p class='h3'>鹿藩</p><p style="text-indent:0em" class="lg-abnormal"><div class='lg-row'>初防鹿女心，啣花亂幽景，不覺老維摩，默然深以靜。</div>
</p></div>
<div class='div-other'><a id='mulu145' />
<p class='h3'>扃岫</p><p style="text-indent:0em" class="lg-abnormal"><div class='lg-row'>山有囊雲岫，溪無留水花，漁郎從此去，著意<span class='corr'>斂</span>餘霞。</div>
</p></div>
<div class='div-other'><a id='mulu146' />
<p class='h3'>竹浪居</p><p style="text-indent:0em" class="lg-abnormal"><div class='lg-row'>隱小若知足，深山在夏涼，數椽浮竹杪，搖撼接江光。</div>
</p></div>
<div class='div-other'><a id='mulu147' />
<p class='h3'>空蘊菴</p><p style="text-indent:0em" class="lg-abnormal"><div class='lg-row'>蘊豈蘊諸空？空豈空諸蘊？微風拽梵音，每與書聲近。</div>
</p></div>
<div class='div-other'><a id='mulu148' />
<p class='h3'>香夢窩</p><p style="text-indent:0em" class="lg-abnormal"><div class='lg-row'>遊夢入眾香，若為香所轉，覺起坐巖窩，爐煙裊餘篆。</div>
</p></div>
<div class='div-other'><a id='mulu149' />
<p class='h3'>挂屐寮</p><p style="text-indent:0em" class="lg-abnormal"><div class='lg-row'>挂冠潔其名，挂屐淨其聲，相逢啜茗事，多半聖之清。</div>
</p></div>
<div class='div-other'><a id='mulu150' />
<p class='h3'>巢松</p><p style="text-indent:0em" class="lg-abnormal"><div class='lg-row'>倚葛量蒼松，危樓更架重，擬將身類鶴，一唳響千峰。</div>
</p></div>
<div class='div-other'><a id='mulu151' />
<p class='h3'>雲肆</p><p style="text-indent:0em" class="lg-abnormal"><div class='lg-row'>酒徒初散霧，茶侶乍生煙，物物蜃樓耳，長生不是仙。</div>
</p></div>
<div class='div-other'><a id='mulu152' />
<p class='h3'>悠然見南山齋</p><p style="text-indent:0em" class="lg-abnormal"><div class='lg-row'>採菊意何深？無絃空抱琴，南山亦在望，真得古人心。</div>
</p></div>
<div class='div-other'><a id='mulu153' />
<p class='h3'>卻月廊</p><p style="text-indent:0em" class="lg-abnormal"><div class='lg-row'>每當明極處，不忍坐其下，挈影就迴廊，深於愛月者。</div>
</p></div>
<div class='div-other'><a id='mulu154' />
<p class='h3'>浴硯池</p><p style="text-indent:0em" class="lg-abnormal"><div class='lg-row'>一洗黑雲亂，魚龍競其光，唯故所難革，我亦惜遺香。</div>
</p></div>
<div class='div-other'><a id='mulu155' />
<p class='h3'>醉山樓</p><p style="text-indent:0em" class="lg-abnormal"><div class='lg-row'>酒其可解醒，何物不堪醉？所以江家樓，對山有酣致。</div>
</p></div>
<div class='div-other'><a id='mulu156' />
<p class='h3'>雜詠八首</p><p style="text-indent:0em" class="lg-abnormal"><div class='lg-row'>雲氣秋未清，道心貧未切，未清秋未深，未切貧未徹。</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>節山高結屋，種竹插天綠，日月遶人間，捫天何所欲？</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>碧沼不盈尺，竹影深不極，兼彼高雲天，沉沉安可測？</div>
</p><p class="head4">其四</p>
<p style="text-indent:0em" class="lg-abnormal"><div class='lg-row'>秋花不易開，秋花不易落，所以老成人，出處慎輕薄。</div>
</p><p class="head4">其五</p>
<p style="text-indent:0em" class="lg-abnormal"><div class='lg-row'>有言入荒艸，無言空渺渺，萬竅因風號，聽者俱了了。</div>
</p><p class="head4">其六</p>
<p style="text-indent:0em" class="lg-abnormal"><div class='lg-row'>幽徑苔無痕，至人言無門，望之若可即，鳥跡空中存。</div>
</p><p class="head4">其七</p>
<p style="text-indent:0em" class="lg-abnormal"><div class='lg-row'>上山不能遲，下山不能疾，鄙哉猛虎行，誰為山水惜？</div>
</p><p class="head4">其八</p>
<p style="text-indent:0em" class="lg-abnormal"><div class='lg-row'>悠悠日復日，丈夫挽弓射，衲僧拄杖頭，撐撐願努力。</div>
</p></div>
<div class='div-other'><a id='mulu157' />
<p class='h3'>百丈巖</p><p style="text-indent:0em" class="lg-abnormal"><div class='lg-row'>巖有凌空志，人無物外愁，相將尊百丈，六尺自甘休。</div>
</p></div>
<div class='div-other'><a id='mulu158' />
<p class='h3'>一線天</p><p style="text-indent:0em" class="lg-abnormal"><div class='lg-row'>誰將巨靈斧，劈破青山痕？人遊向幽谷，一嘯開天行。</div>
</p></div>
<div class='div-other'><a id='mulu159' />
<p class='h3'>鐘</p><p style="text-indent:0em" class="lg-abnormal"><div class='lg-row'>有聲復無聲，放下復懸起，勘破老闍黎，從今不打你。</div>
</p></div>
<div class='div-other'><a id='mulu160' />
<p class='h3'>鼓</p><p style="text-indent:0em" class="lg-abnormal"><div class='lg-row'>牛皮在者裏，牛在甚麼處？來朝陞座時，分明指示去。</div>
</p></div>
<div class='div-other'><a id='mulu161' />
<p class='h3'>古鏡</p><p style="text-indent:0em" class="lg-abnormal"><div class='lg-row'>揭開方寸光，大地現神力。誰醜復誰妍？塵堆二三尺。</div>
</p></div>
<div class='div-other'><a id='mulu162' />
<p class='h3'>初住寶壽，得石田禪師塔。</p><p style="text-indent:0em" class="lg-abnormal"><div class='lg-row'>故身俱地土，地土中為誰？千尺松根遠，其如事可追。</div>
</p><p class="head4">其二</p>
<p style="text-indent:0em" class="lg-abnormal"><div class='lg-row'>五百年前後，曾聞長者言，塔門非自啟，吾輩未知源。</div>
</p><p class="head4">其三</p>
<p style="text-indent:0em" class="lg-abnormal"><div class='lg-row'>廣廣六尺餘，深深一尋許，唯不逐滄桑，焚香薦藜糈。</div>
</p></div>
<div class='div-other'><a id='mulu163' />
<p class='h3'>隱真火頭</p><p style="text-indent:0em" class="lg-abnormal"><div class='lg-row'>忽爾飯香藹，忽爾茶氣伸，何時茶灶墮？免爾勞其薪。</div>
</p></div>
<div class='div-other'><a id='mulu164' />
<p class='h3'>丁怙思居士以乩仙語指來佛日，一見如故，志感。</p><p style="text-indent:0em" class="lg-abnormal"><div class='lg-row'>相看明鏡裏，佛日自無塵，彼此如相信，何煩復問津？</div>
</p></div>
<div class='div-other'><a id='mulu165' />
<p class='h3'>贈道懷禪士五十初度</p><p style="text-indent:0em" class="lg-abnormal"><div class='lg-row'>出家復出家，佛日照袈裟，學到知非處，心空自雨花。</div>
</p></div>
<div class='div-other'><a id='mulu166' />
<p class='h3'>夾紗扇竹影</p><p style="text-indent:0em" class="lg-abnormal"><div class='lg-row'>空中拾鳥跡，寫出竹心虛，似隔紗窗月，橫空雪一枝。</div>
</p></div>
<div class='div-other'><a id='mulu167' />
<p class='h3'>示趙淨塵居士</p><p style="text-indent:0em" class="lg-abnormal"><div class='lg-row'>一日入名山，三日無俗慮，雖然非急務，此中有深趣。</div>
</p></div>
<div class='div-other'><a id='mulu168' />
<p class='h3'>贈伯瑞仁丈，勸省夙因，超此濁世。</p><p style="text-indent:0em" class="lg-abnormal"><div class='lg-row'>人生定有因，性善習相累，知此返夙根，果熟為人瑞。</div>
</p></div></div></div>
<p class='juan'>石雨禪師法檀卷第十三<span class='note-inline'>(終)</span></p>
<div class='div-w'><p style="margin-left:2em"><span class='note-inline'>(松江府華亭縣弟子丁智感參兩)</span></p>
<p style="margin-left:3em;text-indent:-1em"><span class='note-inline'>(嘉興府平湖縣弟子泰智崗、管智韶、徐如水、劉智京、喻天桭、袁敏文、釋淨津各貳錢，智雷四錢五分)</span></p>
<p style="margin-left:9em"><span class='note-inline'>(仝捐資壽梓)</span></p>
</div>
</div><!-- end of div[@id='body'] -->
</body></html>