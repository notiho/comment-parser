<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu448' />
<p class='juan'>石雨禪師法檀卷第二十</p><p class="byline">嗣法小師淨柱編</p>
<div class='div-other'><a id='mulu449' />
<p class='h1'>祭文</p>
<div class='div-other'><a id='mulu450' />
<p class='h2'>祭具足法兄文</p><p>於乎於乎，於乎哀哉。一慟欲繼，再慟復甦，三慟復欲繼。道乎，情乎，腸俱可裂，生未同埋，死未同穴，此慟於情也。生也不及，死猶可追，此慟於情之至也，而又何慟乎？死者自滅，生者自存，此慟於道也。死實生也，生實死也，此慟於道之至也，而又何慟乎？繼復甦，甦復繼，道乎，情乎，吾<span class='corr'>已</span>矣乎，於乎尚饗。</p>
</div>
<div class='div-other'><a id='mulu451' />
<p class='h2'>祭麥浪法兄文</p><p>雲門一派，兄為次子，我又次之，百難一比。兄具說通，拖泥帶水，我溺煙雲，掉頭不理。不水則山，忽數寒暑，散曰自高，愧不能耳。聞先師赴，歸首訊兄，法座改觀，金光增明。天台且入，蠅翅<span class='corr'>已</span>成，修涂驥尾，終擬附行，不期法華，竟成終席。我過聯床，劇談兩夕，登座指揮，屬累如昔。兄亦有心，我自不識，指雲門言，寥落何堪？老弟當此，我亦<span class='corr'>已</span>甘，兄再三讓，我再三謙。今日迴思，句句哽咽，以哽咽意，可奠兄乎？復不成歌，奈何奈何？</p>
</div>
<div class='div-other'><a id='mulu452' />
<p class='h2'>祭西築宗禪師文</p><p>至靈前，拈祭文曰：「生從何來？死從何去？那個能無此？一滴淚，將此一滴飛入九天，九天不知；滴入九地，九地不會。且問：靈骨畢竟在什麼處？」良久，曰：「到江吳地盡，隔岸越山多。」</p>
<p>維那遂宣祭文，曰：「師乎，師乎，赴至之日，殊不可信，云<span class='corr'>已</span>二七。所可疑者，先有十日，夢師怡然，欲有他適，送師遲遲。雲颿只尺，追不可親，如千里隔。無可疑者，師向無疾，曰近有之，無眾苦厄，別子將聞，趁殘暑入，九日不出，索飲食畢，兀坐胡床，合掌西訖，隨暮課聲，渺然圓寂。某曰不然，師願頗堅，字雖曰西，意不在焉。築西築室，錫杖泉邊，志之所共，證諸流泉。同辭西築，受雲門囑，某苦遊詢，師歸碌碌，效古定光，示人以福。詩乞補松，號栽松子，古殿一新，莊嚴不止。至孝慈嚴，語溪所傳，事翁與母，相繼解縣。寄聞天華，薦昇於天，書乃約曰：『世事紜紜，了武唐局，可以就焚。獨憶雲門，汝<span class='corr'>已</span>潦倒，屈指諸方，磬山<span class='corr'>已</span>老。我獨慕之，門庭尚悄，得遂所懷，是生可了。』是故聞之，痛為躕踟，夢耶？非耶？占其來辭，紅輪既隕，秋風凄其，採菊盈把，雨淚如澌。西湖<span class='corr'>已</span>竭，棹不可拽；高峰<span class='corr'>已</span>頹，杖不可挈。愁雲四垂，蕭蕭落葉，定光無光，法相相滅。末後殷勤，無德可畣，問師何之？示人親切，人自不知，某亦饒舌。撮土為香，當龕一爇，大眾哀哀，一時漏洩。」</p>
</div>
<div class='div-other'><a id='mulu453' />
<p class='h2'>祭爾密法兄文</p><p>嗚乎，日中玉兔，夜半金烏，霜飛六月，大地淆訛。哭既不成，歌復無聲，要終原始，實煩忍聽。花宮燁燁，同參乍結，萬指叢中，目擊而合，並觸逆流，洞水分遊，剡溪、雪棹，東山是幽。初開講席，香臺煥赫，循循誘人，憧憧謝屐。石傘忽摧，載撐載持，未克手足，力曷可支？重開五位，推兄獨貴，一整復整，頹綱大備。傷哉法流，運不可週，津梁示倦，一疾弗瘳。嗣法有人，庶得其真，我歸自閩，陟江若奔。合掌一別，笑談不撤，如深夜燈，熾然乃滅。是眼可瞞，神光卻圓，敬修杯茗，滴破重玄。重玄若許，烏兔復處，紅爐迫霜，瓣香一縷。</p>
</div>
<div class='div-other'><a id='mulu454' />
<p class='h2'>祭瑞白法兄文</p><p>正惜狂瀾不可遮，那堪砥柱復傾斜？纔掀百丈潛狐穴，又逐千江湧素車。葉落有根歸石傘，法流何處剩龍華？瓣香一掃尋靈骨，痛唱新豐慰克家。</p>
</div>
<div class='div-other'><a id='mulu455' />
<p class='h2'>祭久默法侄文</p><p>惟苗有種，靈根獨擁，一穗兩岐，分香播隴。得名蘭芎，天華首眾，得地龍華，其名愈重。或出、或處，或奪、或縱，去就得宜，低昂賈勇。欲隱如影、欲諱如鐘，靖共爾位，人天接踵。建無勝幢，妖邪震恐，戒雲棲虎，法雲門龍。端規肅矩，復整頹風，水之四海、月之天中。影分流散，莫不朝宗，法流寶壽，句與山崇。當我閩適，扺掌談衷，閩歸未久，訃音何從？珠光含浦，劍氣埋豐，不堪著眼，爍破虛空。今夕何夕？鴈墮塔叢，薄修缽飯，淚捲西風。尚饗！</p>
</div>
<div class='div-other'><a id='mulu456' />
<p class='h2'>祭嵌石兄文</p><p>於乎！兄之生也，荊南之青溪。我之生也，浙西之武水。雲水相逢，影形相倚，共禮雲門於石傘耶溪，聯策諸方於名山勝水。兄精嚴也，嫌五色糞之惡臭；我疏散也，事一瓢飲之閒遊。參詢既暇，隨緣去留，或高、或下，一出一處，兩心相參，易地相許。兄念母儀，兄母即我母也，我不遠三千里之波濤，代為親省。我勞拮据，我處即兄處也，兄不惜一喘息之匡贏，躬為佐助。我<span class='corr'>已</span>倦飛而知還，樂西溪之偏僻，兄又無心而出岫，欣金澤之雲關。往往來來，越寒度暑，擬投老於龍門之鸚鵡峰居，詎意單絲不線，寄遨遊於寶壽之七十二賢峰畔，此則孤掌誰鳴？脫爾長行，謂宿債之必酬勤乎，囑累示定業之難逭。嗚呼！精嚴畢竟先驅，靈骨先歸無縫塔，疏散終成滯貨痴。魂滯此，最頑皮，兄其有靈，忍受蔬儀，我雖不敏，敢輕杯茗，一滴九泉，三生永賴。嗚呼尚饗！</p>
</div>
<div class='div-other'><a id='mulu457' />
<p class='h2'>祭即念關主</p><p>「一炷香，一杯水，將謂汝供我，誰知我供汝？一生上下分明，今卻拈頭作尾。且道：何故如是？」良久，曰：「不順非孝，不奉非輔。」</p>
</div>
<div class='div-other'><a id='mulu458' />
<p class='h2'>奠正法禪侄文<span class='note-inline'>(即唐祈遠)</span></p><p>嗚呼！惟靈處為真儒，唯孝與廉；出為真釋，唯淨與禪。其外護也，雲興霞舉；其內護也，珠藏玉貯。龍華得名，閒名<span class='corr'>已</span>成；金粟得地，地偶欹傾。干戈四起，歸寧故里，一方廬舍，庶幾可倚？咄哉！性空撒手波洪，佛法、世法，兩不耐功。噫！不因昔日旁參我，誰送嗚嗚一笛風？尚饗！</p>
</div></div>
<div class='div-other'><a id='mulu459' />
<p class='h1'>雜著</p>
<div class='div-other'><a id='mulu460' />
<p class='h2'>規約</p><p>讀「賀家池上天華寺，一一軒窗向水開」之詩，則知寺之閱人多且久矣，今復新於陶章諸宅宗曉、張道尊共請先師湛然和尚雅集龍象，重整宗綱，復得達虛關主輔翼之。自先師圓寂，門庭愈肅，僧眾愈調，關主茲又以謙自居，特虛丈室，見招山野，欲思所以報佛恩於不朽，防滲漏於未然耳。奈山野久耽山水，少入叢林，無可益於法門，但憐時弊、慕古道，近賢者、遠不肖，或堪與同志者共。諸師友！能不以人廢言，信從少分清規遞相砥礪，即是自信信人，終不至於慢人自慢矣。又何佛恩之不可報、檀信之不可酬、慧命之不可永繼乎？</p>
</div>
<div class='div-other'><a id='mulu461' />
<p class='h2'>堂約</p><p>若未知有者，須信礦中有金，必用勤淘勤汰。既知有者，須信金中有礦，還有熱灶熱爐，一口氣打將來，管取成釵成釧，遲延些冷將去，未免費炭費柴。作是觀者，則惟恐規矩之不嚴，又何慮繩墨之絡索哉？恐有以放肆為灑落、將狂妄作逍遙者，鼓而攻之，約罰如左。</p>
</div>
<div class='div-other'><a id='mulu462' />
<p class='h2'>寶泉寺規約</p><p>上古叢林都遵佛制，自百丈大師以來宗門大盛，故有不作不食之風，開田說義之舉。及乎沿流至今，半以耕鋤為業，惟汲汲以利自圖，竟不知義從何說。智眼觀之，實為可嘆。僅有壽昌、黃蘗諸老，雖不離鋤鑊，不妨規矩可觀、威儀可畏，此真可起作食之風者。今寶泉破宇頹垣，大眾雲集，二時所須不能盡取給於檀那，未免有效顰之愧。若更疏慵，威儀全缺，不惟向去道法不隆，吾又恐退失一方善信而後<span class='corr'>已</span>，故趁此時，約諸兄弟，為法、為眾、為此一方各自努力執務，恪守清規，共安澹泊，必以見道為期。至於興廢盛衰，自有分在，無甚強焉。約立於左。</p>
</div>
<div class='div-other'><a id='mulu463' />
<p class='h2'>題法相戒酒卷後</p><p>長耳古佛風顛無定蹟，遞代沿流變現不盡，應以宰官、居士、諸男女得度者，能俱現身為說本法，更多酒徒詞客，應接無虛往。予踞西築菴，聞酒氣與茶香鬥額，愧不能和其光。因尋參方外，往來二十年矣，今值司理黃公一整茶鎗酒旗大敗，予來得陞座，話清平話，漚和勤舊出卷讀之，何異老衲法言？此又宰官之現比丘身也，逆順隨緣，彼此相現，莫要扶持此末運麼？請看腳下是什麼？下得一語，現與不現俱成剩義；其或未然，且喫茶去。</p>
</div>
<div class='div-other'><a id='mulu464' />
<p class='h2'>雲門初住規約</p><p>近日住持，不無條約，但設而不行、行而不整，致使人心日下，叢席就衰。今顯聖家聲未墜，先師遺屬猶存，諸兄弟惜乎丈室久虛，恐負方來龍象，復蒙護法宰官、正信居士見招山野住持，業<span class='corr'>已</span>不辭，眾請規矩重新，則我豈敢？謹就先師所未足，參入雲棲之少分。佛法無多，貴在力行而無倦。行之既整，何煩王法以加焉？</p>
</div>
<div class='div-other'><a id='mulu465' />
<p class='h2'>題蘇門黃孝廉太上感應袖珍</p><p>聖賢經傳，深淺隨機，易乎明著，難乎隱微。如藥之性，妙於應病，如影赴鏡，妍醜斯正。或專受持、或工書寫、或隨傳唱，同歸善也。棗割新裁，繼往開來，功高敷演，其利博哉。工於佩帶，無往不在，曲順人情，體物無累。</p>
</div>
<div class='div-other'><a id='mulu466' />
<p class='h2'>放生大意</p><p>登越山，得山林居士邀過草堂坐，忽蒼頭告主人有饋生魚者，主人即速命放，以適丁禪侶良集為喜。余因引鄭子產章為問，孔碩諸公子各說所見<span class='corr'>已</span>，余曰：「子產之道恐即在圉圉洋洋，悠然而逝處。蓋校人烹之即校人之魚也，使畜而至於得其所哉，是子產之魚也。子產可欺也，子產放魚之道不可欺也，即子產之魚亦千古不可烹也。」諸公子俱躍然，喜得放生大意。時武林報國院三學師在座，索余為文以竟放生池事，遂走筆記此。倘見聞者以余語為當，則同證無生，不特同證子產之道，同放子產之魚而<span class='corr'>已</span>，又何止放生得長生耶？</p>
</div>
<div class='div-other'><a id='mulu467' />
<p class='h2'>說夢篇</p><p>方賓侯先曾夢遊雪峰，及入山歷諸境，喜與夢中無異，告余，余曰：「即今是夢，唯文殊菩薩親證。所以道：卻來觀世間，猶如夢中事。真是大夢覺人，故能於夢醒俱夢之中承昔願力，善入游夢三昧，指迷人間，示同迷夢，非真如夢中人於違順境起苦樂見也，亦非冥然無苦樂違順而言醒也。」余自乙亥冬主會稽雲門席，喜陶石梁居士講學甚得宗門旨趣。一日，偕祁季超居士訪余，曝背簷下，梁曰：「連日講學，談及因果，人不甚信，因以夢喻，頗覺曉了。」余曰：「山僧亦喜說夢，每對人說你即是我，人不甚解。乃以昔年夢事告之：初夢入山，覺幽邃可愛，忽值虎哮吼奔突，余時魂分失意，復得樵者相救，擊虎虎斃，且感且醒，身汗漓漓，魂猶未定，見月明在牖，山雞奏更，斯時斯境，夢耶？醒耶？莊周蝴蝶了不可辨。」復自念曰：「一臥如尸，尸是我也。夢身入山，身是我也。夢山，山亦我也、虎亦我也。我復愛我山、畏我虎，復得我樵擊我虎而救我身，以感我之樵。醒時一覽違順苦樂，物物頭頭亦復如是。」兩居士大笑。余又嘗以我證我境、遊我之夢告我之人，而我之人亦不信，真可謂寥寥天地間，獨立望何極？安得人焉與同遊夢鄉、同作夢事，心心相知、鏡鏡相炤，牙為賓主？振我說夢之宗，而大夢覺仍書贈賓侯居士，其為我分身說夢乎？</p>
</div>
<div class='div-other'><a id='mulu468' />
<p class='h2'>普明寺安執事引</p><p>泥金剛不入水，筋骨不出；木羅漢不入火，舍利不明。所以普明寺寒爐發焰，紫雲峰白浪滔天，要使久參、初學各各量才，堂內、堂外齊齊知有。倘有出格漢子不拘繩墨，也要還我三玄三要的落處，方可明窗安置；如或不然，大家相聚喫莖虀，不吃任從伊。</p>
</div>
<div class='div-other'><a id='mulu469' />
<p class='h2'>齋單引</p><p>經云：「飯千億三世諸佛，不如飯一無念、無住、無修、無證之者。」且道：普明寺裏，誰是其人？有甚饆饠䭔子一任下來？還有麼？不見道？財、法二施，等無差別。</p>
</div>
<div class='div-other'><a id='mulu470' />
<p class='h2'>堂規</p><p>安禪結制原是好肉挖瘡，以世無生知，必待挖瘡而醫藥，瘡愈而後知全體之妙。有瘡未愈而遂廢醫藥者，如大事未明而便忽規繩也。野鶴孤雲，誰非自在？既肯放下雲頭，必有大不得<span class='corr'>已</span>事，然後信人，入人保社，聽人爐韝，豈又厭鉗錘之嚴密哉？姑立十則，務在力行，微細條章，事憑眾職。</p>
</div></div>
<div class='div-other'><a id='mulu471' />
<p class='h1'>行狀</p><p>師諱上明下方，字石雨，出禾之嘉善，陳氏望族。父文錦，進禮退義，以型其躬，一鄉儒者為之下。晚以艱於育子，令其庶徐氏如法相禱定光古佛而有身，徐實為師生母。</p>
<p>師之生，明萬曆癸巳，正月廿九日午也。自幼徇齊，氣宇俊逸，如獨鶴摩霄。稍長入塾，所誦習即了大義，不屑句讀，亦不慕儒冠。</p>
<p>二九諧伉儷，則曰：「從父所制，匪我思存也。」</p>
<p>父遊雙塔，師隨之行，見緇衣攸敘，宛然三代禮樂，計決出家，既又曰：「老父在，未可奉身而去也。」迨父捐館營窀穸<span class='corr'>已</span>，母令依法相西築宗禪師薙染相傳，甲寅孟秋之朔，云：「嗣是恒與靜安老宿專修淨土。」一日念佛，忽擿魚子，笑曰：「不特西方可生，東方亦可生矣。」靜曰：「莫艸艸，未是汝到家處。」示以南泉三不是語。師鈍置，疑礙橫生，胸痛不止。</p>
<p>乙卯春，參雲門湛老和尚於禾之石佛，師以前念佛事呈，門曰：「此信心真切，塵勞暫息耳。」復以礙胸作苦事告，門曰：「愚癡東西，參禪圖大安樂，豈是苦得來的？縱苦得來，也是苦禪，參他作麼？」師承啟迪，如暗得燈，自此工夫不用氣力矣。</p>
<p>時輩多弄口頭，擎拳豎指者滿堂，師竊謂：「禪若是者等參的，我也會得。」一日，見鄰單商量公案，到相關處，師出曰：「我卻道得。」眾曰：「你試道看。」師作女人拜而出，一眾失色，師笑曰：「禪至此亦為可憐。」俄舍去，一缽飄然，有孤身萬里之志，遂為新安諸名士所重。</p>
<p>後憩承天，閱《楞嚴》至「如汝文殊，更有文殊是文殊」者，忽覺身心世界打成一片。同參微相謂曰：「石公似有所得，請試看。」驀扭住曰：「道，道。」師滿口逼抑無對。</p>
<p>聞門主東塔，又如請益，門示以「一人所在也要到，半人所在也要到」，遂南詢撥草，乞食羅岩山下，雖無深入宇宙每一頫仰，自謂寸絲不挂人矣。</p>
<p>丁巳春，參博山來禪師，以頌偈呈政，山曰：「語句未玄。」諄諄以死工策勵。直抵衡嶽，結茆毘佛洞，刀耕火種，值歲儉，即以帶沙糠為禪悅，師恬如也。</p>
<p>戊午夏，遊五乳，謁憨山大師，談至無生話，酬唱甚洽。</p>
<p><span class='corr'>己</span>未，覲雲門，升壇納滿。</p>
<p>壬戌春，辭門住山，門曰：「下流，甘墮小乘那？」師曰：「豈懶贊之流亦小乘耶？」門曰：「亦是小乘。」奈單丁苦究之願甚堅，登天目最奇嶮處。菴曰：「西方潛一載餘，枯槁淡薄倍於南嶽，工夫至此，所謂死得活不得者是也。」</p>
<p>癸亥冬，聞雲門大開爐韝，海內英衲無不畢集，即下山。進堂，默禱韋馱曰：「一生所參學問、積劫所護命根，盡情交與菩薩，惟憑菩薩慈悲。」說竟大慟，自此精進日倍。</p>
<p>一日，因見堂中商量浩浩，結同志者十人約不語，限七日徹證。未至所期，門上堂曰：「放下著。」忽覺通身慶快，如窮子歸家，口占偈曰：「平空一擲絕躊躇，轉眼風波徹太虛，會得竿頭舒卷意，放生原是釣來魚。」錄呈雲門，門閱畢，大呵曰：「弄者個彀當作麼？」門取偈入袖中。又三日，聞僧舉大慧竹篦子話，曰：「如荔枝相似，殼也去了、核也去了，放在人口中，只是不解吞。」師不覺失聲大笑。首座麥大師問曰：「做甚麼？」師正色曰：「幸遇我持不語戒。」自是，首座每邀入室，不讓於師矣。</p>
<p>一日，門火浴僧，有問：「亡僧遷化向甚麼處去，身甚抖戰？」門曰：「且莫問話，先把者抖戰去了著。」師出曰：「和尚何得以相貌取人？」門將答，師即作抖勢，曰：「又作麼生？」門曰：「賊。」師曰：「賊賊。」便歸眾。</p>
<p>嗣同化山和尚入室，門問曰：「如何是一口道不盡底句？」師曰：「晨昏禮拜和尚也是尋常事。」門曰：「趙州道無意作麼生？」師曰：「和尚喜著棋，某甲麤知。」門曰：「他道有又作麼生？」師信口頌曰：「家家有幅遮羞布，放下便能當雨露，獨怪當年老趙州，擿卻頭巾頂卻褲。」門喜之，以偈印曰：「分明識得趙州狗，拾得鼻頭失卻口，莫於萬丈峰頭立，且向叢林陸沉走。」并付斷拂一枝，故師自號斷拂子，嗣為洞宗三十三代也。</p>
<p>繼謁黃櫱，有禪師於棋隆以絕學無為徵論竟日，大為賞識。尋往黃安鷂兒山養靜，冬夜不設臥，且竟夕趺坐，積草為裯。時當體罷，則幪首假寐，畢盡抖擻之風。</p>
<p>偶遊渚宮，聞雲門訃音，南還顯聖，卜塔竟，治任入天台，棲息香柏峰。</p>
<p>庚午春，同具足和尚住嵊之西，明作活埋計，有「翻轉杜園還杜田，那管十年、廿年、三十年」之句。繼徙寶泉，因象田蘭芎堅請結冬，不得<span class='corr'>已</span>而起。</p>
<p>壬申，出住天華，暨登座，舉揚大法，玅協全提，至若鉗錘學者，別具作家手眼，因邪打正，俾簾外轉身，知有尊貴一路。每見狂妄之徒謬稱證悟，師以金鍼玉線細密工夫為之落草盤桓，則口噤不能加答。蓋師平日所貴者，真操實履，直達佛祖堂與，其家風嚴密率類此。</p>
<p>甲戌冬，峨雲王冢宰、世培祁中丞等請主顯聖。杭州司李黃元公聞師敏捷，未有以異之，一旦徒步入山，即鳴鼓請說法。師便陞座，公禮拜，問曰：「請大師舉揚雲門未了公案。」師曰：「竹拖鳳尾慵迎客。」公曰：「今日親見作家。」師曰：「松作龍吟嬾送人。」乃垂示法語，皆赴來機，公嘉歎，復問曰：「明頭來時如何？」師曰：「耶溪不許扁舟宿。」公曰：「暗頭來時如何？」師曰：「此去錢塘尚隔程。」公曰：「不明不暗來時如何？」師曰：「杭州理公事時向居士道。」</p>
<p>一日，在報國院與石車和尚同座，公問車曰：「往天童還到雲門否？」車曰：「且看。」公曰：「雨大師不放過時如何？」車曰：「與他一頓棒。」師曰：「居士還甘麼？」公曰：「天童和尚在背後。」師曰：「原來不甘。」公又問車曰：「兩石相磕時如何？」車曰：「一輾便死。」公顧師曰：「和尚如何？」師曰：「只可自怡悅，不堪持贈君。」師之應機詳載語錄，茲不廣引也。</p>
<p>丙子春，嚴印持、聞子將諸居士請主寶壽，即宋石田薰禪師息影處也。先是有「五百年前石田，五百年後石雨」之讖，故諸居士請師益堅。師顧眾曰：「能事钁頭者隨我而去。」</p>
<p>師見法門愈亂，不久自有定論，掩關，大書曰：「定論不須下千古，偷安聊爾約三秋。」于關後葺茆為別室，忽得石砌如八角古井，師啟視之，見舍利雜五色土，知為薰公窆地印持。諸公以為舍利藏見有時，讖之所云，良不誣矣。</p>
<p>集生余中丞會同閩紳京臺、王光祿等於戊寅冬迎，主閩之長慶。</p>
<p><span class='corr'>己</span>卯夏，徙雪峰，集諸房眾，導以上進，漸知嚮風。</p>
<p>辛巳，遊古汀艤舟韓埠，緇素遮道，延入靈山結夏。秋寓獅峰，開戒。及冬，應鴛湖禪師、孝廉朱聯岳、黃蘇門普明之請。才解制，而贛州、嵯峨、漳州三平俱以住持相延，師底力辭之，居考亭之靈峰凡五閱月，復歸寶壽，是冬再主天華。</p>
<p>癸未春，屺瞻葛太常請興龍門，師見棟宇湫隘，乃卜築東偏鼎新殿堂，躬先荷畚，為大眾倡鳩工庀材，不兩載而<span class='corr'>已</span>落成。</p>
<p>甲申冬，石倉曹侍御等請主禾之東塔，期畢歸龍門。</p>
<p>乙酉秋，會四方多難，兵燹交加，龍門鄰剎半作行營，一眾聳懼，師示以安心靜守，晝夜結參，因或少懈。荷戟之士欽其道力，莫敢舉刃相傃焉。</p>
<p>山阿以寧皋亭之陽有佛日者，唐本空禪師故剎也，邇來住持難得其人，本山勤舊偕護法存憶、唐總憲武山、錢郡伯等數延師主席，師不允。</p>
<p>丙戌秋，敦請至三，有泣言「大師不往，古剎必廢」者，師幡然從之。比入院，參徒駢集，廩無宿春，領眾行化以瞻不足，而廢者修、缺者補，叢林應用，翕然就緒，及開爐弘戒，眾萬有二千餘指。師書門以示來參，曰：「擇木嶺相見了也，松篁橋滑倒時如何？松篁橋相見了也，為甚僧堂前不肯住？僧堂前相見了也，且道：丈室向東？向西？若也道得，許汝相見；不，則且居門外。」</p>
<p>丁亥夏，閩撫佟君持景師道，望修幣，遣官迎，興芝山、雪峰二剎，師婉辭以謝，撫軍順其意，不強起之。</p>
<p>孟秋，魔事忽作，師不惟不校，深加憐惻，故唐總憲曰：「道高、魔高，道與魔原相對待，吾師汪汪千頃，於人何所不容？」尤見道力弘深，化人以不屑之教誨，大為羡服、大為浣慰。</p>
<p>屆冬結制，宿衲響臻倍於客歲。一日，坐金湯閣，歎曰：「世界如此多事，不如歸去好。」乃囑維那元正三日解制，眾咸驚異，蓋師歷坐道場，凡結冬俱於正月廿九日解，因師以是日誕，諸禪德必申慶祝而後去也。眾白師請如初，師不許。</p>
<p>三之日解制，上堂，曰：「人人藤斗笠，個個水雲包，出門踏著草，途路轉迢遙。到者裏不倒斷得一回，直饒說個回途得妙，就路還家，便是千里萬里。昔洞山辭雲巖，巖問：『向甚麼處去？』山曰：『無。』巖曰：『莫還鄉去麼？』山曰：『無。』巖曰：『幾時回？』山曰：『待和尚有住處即回。』巖曰：『此去難得相見。』山曰：『難得不相見。』今日若道難得相見，便生幾多情見了也，只因洞山是個得的，便道個難得不相見，看他何等穩密？何等把細？佛日期中豈少一知半解？只是到者些原委處未免走作，即今你要東去？西去？不見古人道：『直須向萬里無寸草處去。』又云：『出門便是草。』又云：『不出門亦是草。』便見舉措不得，只因你不能向異類中行。且道：異類又如何行？」乃屈指曰：「一、雞，二、犬，三、豬，四、羊，五、牛，六、馬，為甚麼『七、人』不道？參。」</p>
<p>至晚陞座，示眾，曰：「一期圓滿，可謂有始有終。若論本分家風，一落始終，必不免于始終之患。須知本自無始，又何有終？今人不解自推，只管向外推求，推到伏羲、神農、黃帝以上，說盤古便為分混沌之始，不知盤古是個甚麼？混沌是個甚麼？若看一念未萌以前、父母初生之際，豈不真是盤古？真是混沌？只因不覺，總在始終裏面安身。一有始終，便有生滅、便有輪迴，所以一切聖賢苦口教你參禪，參到一舉一動亦無始終處，便是就路還家、便是出輪迴處。且道：始終畢竟如何免得？你且將年月日時推看，推到一剎那際如擊石火閃電光相似。」以拂子擊案，曰：「如者一響，說他始也得、說他終也得，說他生也得、說他滅也得，若再推到初生即有滅，再推到當處發生、隨處滅盡，再推推即是不生不滅，便好孤迥迥、峭巍巍，一任逆來順往，七縱八橫，踢倒便行，撩起便走，有甚麼拘戀處？便是解脫丈夫，便是出塵羅漢。還有此等人到此等地步麼？不，則惜取眉毛好。」</p>
<p>初四日，辭眾出山，柱作禮，問曰：「和尚幾時來？」師曰：「初八、九日便回。」初五日，次上墩。初六日，至寶壽囑付事宜，諄諄不倦。初七日，上龍門。是日山風甚厲，師有寒色，遂泄瀉示疾。至晚付託後事，亦如寶壽。次早命具湯沐浴，旋謂侍者智海曰：「扶老僧起來。」師端坐不語。時同門兄妙首座、寶首座、律監院等侍側，察師有去意，亟問曰：「和尚還有分付也無？」師曰：「我無甚麼分付。」</p>
<p>少頃，寄浮法師仝陳華甫、益朋二居士恰從禹航來問候，師一見，合掌微笑，遂坐脫，時戊子正月初八日申時也，赴及遠邇靡不驚痛。</p>
<p>越九日，化山和尚渡江來封龕，容貌如生。封竟，乃筮塔於龍門案山金龜巖下，去寺三百武，坐南向北。</p>
<p>師世壽五十有六，僧臘三十又五，初師主龍門，葛公屺瞻恐師再受別請，師曰：「脫余若赴諸山，畢竟歸根此地。」公欣然。今師豫知時至，示寂茲山，信師言之不爽<span class='corr'>已</span>。</p>
<p>師天性沖醇，凡應緣酬物俱以慈忍力循循善誘，有媺必彰、有瑕必隱，為世導師，罕有其比。然整躬勤，勵自超方，以至行道三十餘年，雖祁寒溽暑，丙夜不寐。</p>
<p>先覺有言：「古之君子，其責<span class='corr'>己</span>也重。」以周師之謂，與嗣師而建幢者，即念現主越之象田，石浪如主信之鵝湖、饒之薦福，其餘尚在水邊林下潛行密用。</p>
<p>師嘗謂門弟子曰：「誘引後學，度量須倣博山；接納上流，機用宜如顯聖。雙眼圓明，振起吾宗，使狐狼野干假借不得，是所深望也。」</p>
<p>每見時輩分洞、分濟，抑此揚彼，主普明時撾毒鼓，推出瞎驢，使接斷橋一脈，有曰：「洞濟相參，千古一遇。」至若所歷，道場去住，如雲停鳥飛不可方格。其機辯峭拔入理深談，則見於各會語錄中，其遊戲翰墨綽有風雅，則見於雪蕉諸作，別有闢邪說合若干卷並傳于叢林，後之覽者將藉是以知師者焉。</p>
<p>不肖柱覲師有年，維是生平涉歷、本末機緣聞之頗詳，謹倣年譜例譔次行實，惟祈立言君子博綜先師遺墨，摘其大要論而著之，以垂不朽。後學幸甚，往哲幸甚。</p>
<p>時戊子仲春朔旦，攝佛日方丈事，嗣法小師淨柱拜狀。</p>
</div>
<p class='juan'>石雨禪師法檀卷第二十<span class='note-inline'>(終)</span></p>
<div class='div-w'><p style="margin-left:2em;text-indent:-1em"><span class='note-inline'>(杭州府海寧縣慧力寺比丘淨時等助刻資肆兩。檇李苾芻弘籥、梁溪苾芻等睿、鹽官苾芻智圓，仝勸募刻此。)</span></p>
<p style="margin-left:2em;text-indent:-1em"><span class='note-inline'>(佛月石雨大和尚法檀二十卷，費銀九十五兩)</span></p>
<p style="margin-left:2em;text-indent:-1em"><span class='note-inline'>(歲在<span class='corr'>己</span>丑春王正月，<span class='corr'>鼾關</span>道人識)</span></p>
</div>
</div><!-- end of div[@id='body'] -->
</body></html>