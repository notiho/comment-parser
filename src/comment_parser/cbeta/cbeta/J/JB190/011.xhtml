<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu34' />
<p class='juan'>石雨禪師法檀卷第十一</p><p class="byline">嗣法小師淨柱編</p>
<div class='div-other'><a id='mulu35' />
<p class='h1'>頌古</p>
<div class='div-orig'><p style="margin-left:2em">世尊初生<span class='note-inline'>(二首)</span></p>
</div>
<div class='div-commentary'><p>風淒淒，出林虎，煙迷迷，霧鎖鎖，大地眾生眼欲開，忽然撞著雲門普。楚歌聲，一何苦？八千兵，散何所？裊裊餘香滿世間，伊誰聽者忘淒楚。</p>
<p>鶻臭娘生褲一腰，痴人道是赤條條，縱然夜半明星皎，汲盡天河洗不消。</p>
</div>
<div class='div-orig'><p style="margin-left:2em">世尊睹星悟道</p>
</div>
<div class='div-commentary'><p>今也見，古也見，何曾能得全身現？抬頭失卻眼睛光，大似優曇時一獻。奇哉三界苦眾生，一時炤破娘生面。</p>
</div>
<div class='div-orig'><p style="margin-left:2em">世尊拈花</p>
</div>
<div class='div-commentary'><p>世尊逼豬，迦葉打狗，李四知香，張三識臭。我欲驢前為證明，依稀又落馬蹄後，若是雲門偃祖來，滿口不消道個瘦。</p>
</div>
<div class='div-orig'><p style="margin-left:2em">菴提遮女問文殊：「明知生是不生之理，為何卻被生死之所流轉？」殊曰：「其力未充。」後進山主舉問脩山主，脩曰：「筍畢竟成竹，即今作篾，得麼？」進曰：「汝向後自悟去。」脩復問進，進曰：「者箇是監院房，那箇是典座房。」脩禮謝。</p>
</div>
<div class='div-commentary'><p>說真方，賣假藥，絕處逢生，還須扁鵲。甚麼處去也？千里追風趕不著。</p>
</div>
<div class='div-orig'><p style="margin-left:2em">金剛王寶劍</p>
</div>
<div class='div-commentary'><p>出匣寒光四海寧，收來滿地血猶腥，太平原是將軍定，不許將軍定太平。</p>
</div>
<div class='div-orig'><p style="margin-left:2em">踞地獅子</p>
</div>
<div class='div-commentary'><p><span class='corr'>斂</span>爪藏牙合兩睛，全身不動轉威獰，狐疑不決忘前後，香象愴惶醉未醒。</p>
</div>
<div class='div-orig'><p style="margin-left:2em">探竿影草</p>
</div>
<div class='div-commentary'><p>家家深夜穩眠床，風送花陰過短墻，欲識裏頭真富足，定多籬竇吠寒[狂-王+龍]。</p>
</div>
<div class='div-orig'><p style="margin-left:2em">不作一喝用</p>
</div>
<div class='div-commentary'><p>鳶飛戾天魚躍淵，哥哥騎馬嫂乘船，若還說與孃知道，朝打三千暮八千。</p>
</div>
<div class='div-orig'><p style="margin-left:2em">德山托缽</p>
</div>
<div class='div-commentary'><p>破爛袈裟搭半肩，出遊無度取人嫌，歸來獨掩三更月，又被狂風揭草簾。密啟意，太聯纖，活得三年豈偶然？</p>
</div>
<div class='div-orig'><p style="margin-left:2em">洛浦參夾山</p>
</div>
<div class='div-commentary'><p>前腳不著實，後腳忽移步，跌倒爛泥中，傍人稱怨苦。莫怨苦，喚得起來連累汝。</p>
</div>
<div class='div-orig'><p style="margin-left:2em">興化擯維那</p>
</div>
<div class='div-commentary'><p>其父攘羊子證之，三通法鼓擯猶遲，維那昔若能幾諫，不枉稱為唱道師。</p>
</div>
<div class='div-orig'><p style="margin-left:2em">以今世人輕賤故，先世罪業即為消滅。</p>
</div>
<div class='div-commentary'><p>關關幽鳥啼紅翠，一榻熏風驚午睡，舞袖單衫入市廛，張公喫酒李公醉。</p>
</div>
<div class='div-orig'><p style="margin-left:2em">日日是好日</p>
</div>
<div class='div-commentary'><p>日日是好日，歲朝不是年初一，端陽粽當重陽糕，中秋月餅元宵喫。風日陰晴屈指推，臘盡都言是歲畢。咄！</p>
</div>
<div class='div-orig'><p style="margin-left:2em">趙州狗子</p>
</div>
<div class='div-commentary'><p>家家有幅遮羞布，放下便能當雨露，獨怪當年老趙州，擲卻頭巾頂卻褲。</p>
</div>
<div class='div-orig'><p style="margin-left:2em">藏身處，沒蹤跡，沒蹤跡處莫藏身。</p>
</div>
<div class='div-commentary'><p>花落花開花復殘，鵑喉宛轉旅魂單，傷心最處啼成血，萬古人悲行路難。</p>
</div>
<div class='div-orig'><p style="margin-left:2em">趙州勘破婆子</p>
</div>
<div class='div-commentary'><p>以楔出楔，弄巧成拙，銕打心腸，綿團口舌。活人即用殺人刀，至今遍地流腥血。</p>
</div>
<div class='div-orig'><p style="margin-left:2em">疏山造塔</p>
</div>
<div class='div-commentary'><p>愚者見之，名正言順；智者見之，一味慳吝。驀地相逢老算師，掀翻幾個醃虀甕？</p>
</div>
<div class='div-orig'><p style="margin-left:2em">趙州與侍者賭餅</p>
</div>
<div class='div-commentary'><p>同調相憐事隱淪，深山鋤土不鋤金，拈開覺得金如土，高下千秋定管歆。</p>
<p>上馬金送去，下馬銀接還，存亡漢室在其間，思歸不解亭侯印。一劍如何破五關？不見道：行路難。路難不在登高山。</p>
</div>
<div class='div-orig'><p style="margin-left:2em">雲門一棒打殺與狗子喫</p>
</div>
<div class='div-commentary'><p>紛紛落井去拖人，愧我無繩千尺深，萬里無雲天有過，碧潭似鏡月難尋。</p>
</div>
<div class='div-orig'><p style="margin-left:2em">乾屎橛</p>
</div>
<div class='div-commentary'><p>門外小人至，門內有小人，一掌一握血，一棒一條痕。噫！桃花浪破漁舟穩，萬里征人泣斷魂。</p>
</div>
<div class='div-orig'><p style="margin-left:2em">南泉斬貓</p>
</div>
<div class='div-commentary'><p>蓼花汀裏小機關，物外獨超也著瞞，入水救人春浪起，至今點額未曾乾。</p>
<p>釣得乾魚架火熬，逢人失手可憐宵，朝來無限風波活，赤鯉從今帶尾焦。</p>
<p>心不負人雙首座，滿面羞慚王老師，舉直更兼能措枉，草鞋頭帶較些兒。</p>
<p>收拾乾坤把住貓，飛刀血濺梵天高，無端變作金獅子，萬里迢然路正遙。</p>
</div>
<div class='div-orig'><p style="margin-left:2em">女子出定</p>
</div>
<div class='div-commentary'><p>酒逢知<span class='corr'>己</span>千鍾少，話不投機半句多，我醉欲眠君且去，明朝有意抱琴過。</p>
</div>
<div class='div-orig'><p style="margin-left:2em">舉一不得舉二因緣</p>
</div>
<div class='div-commentary'><p>短亭不覺又長亭，秪為留君與別君，忽憶虎溪橋外事，笑聲今古許誰聞？</p>
</div>
<div class='div-orig'><p style="margin-left:2em">僧問審下：「如何是佛法大意？」下云：「貧兒抱子渡，恩愛競隨波。」</p>
</div>
<div class='div-commentary'><p>盡謂易分雪裏粉，誰知難辨墨中煤？音書有恨曾相寄，未審遊人歸不歸？</p>
</div>
<div class='div-orig'><p style="margin-left:2em">婆子燒菴</p>
</div>
<div class='div-commentary'><p>冬令冬行也大奇，何緣劫外起春鸝？驚殘旅夢天明後，幾個惺惺幾個迷？</p>
</div>
<div class='div-orig'><p style="margin-left:2em">高峰無夢無想主人公</p>
</div>
<div class='div-commentary'><p>半生活計一漁舟，幾度風波為下鉤，行向桃花源盡處，歸言獨自訪仙游。武陵守，親垂叩，興敗無寥方自咎。休自咎，一溪水緣仍如舊。</p>
</div>
<div class='div-orig'><p style="margin-left:2em">雪峰義存禪師參德山，問：「從上宗乘學人還有分也無？」山打一棒，曰：「道甚麼？」峰曰：「不會。」至明日請益，山曰：「我宗無語句，實無一法與人。」</p>
</div>
<div class='div-commentary'><p>不是騎牛覓牛，便是以水探水，一劈華山兩開，自首從來免罪。未免罪，黃金無假不須真，纔到鰲山俱撲碎。</p>
</div>
<div class='div-orig'><p style="margin-left:2em">鼇山成道因緣</p>
</div>
<div class='div-commentary'><p>隨風逐景探煙霞，浪子回頭便做家，若道今朝方悟道，鼇山依舊在天涯。</p>
<p>鹽官洞上德山來，桶底三番大脫開，不是巖頭周匝好，至今儱侗不堪抬。</p>
</div>
<div class='div-orig'><p style="margin-left:2em">雪峰見僧來，以手托門，放身出，曰：「是甚麼？」僧亦曰：「是甚麼？」峰低頭歸菴。僧到巖頭舉前話頭，曰：「我當初若向他道末後句，天下人不奈雪老何。」僧後再請益，頭曰：「雪峰雖與我同條生，不與我同條死，要識末後句，秪者是。」</p>
</div>
<div class='div-commentary'><p>一箇為人須為徹，一箇殺人須見血，欲得燒成九轉丹，同條生不同條滅。</p>
</div>
<div class='div-orig'><p style="margin-left:2em">雪峰見僧來參，便曰：「是甚麼？」</p>
</div>
<div class='div-commentary'><p>是甚麼？月滿長安路，正堪眠，不免曹山墮。</p>
<p>是甚麼？紅爐不是火，煉成金，今人棄如土。</p>
</div>
<div class='div-orig'><p style="margin-left:2em">雪峰上堂，輥出木毬，玄沙捉安舊處。</p>
</div>
<div class='div-commentary'><p>半夜三更，神出鬼沒，演咒書符，還見也不？</p>
</div>
<div class='div-orig'><p style="margin-left:2em">雪峰因玄沙來，三毬一時輥出，沙作臥勢，峰曰：「你尋常用幾個？」曰：「三即一，一即三。」</p>
</div>
<div class='div-commentary'><p>人人盡道雪峰有，當陽難掩玄沙口，一三三一是幾多？分明露出家常醜。</p>
</div>
<div class='div-orig'><p style="margin-left:2em">南山鱉鼻蛇因緣</p>
</div>
<div class='div-commentary'><p>父子相將學弄蛇，一千五百眼俱華，南山喝去全身露，毒氣彌深莫觸他。</p>
<p>拖人下水不濕腳，下水拖人腳不濕，玄沙不顧犯當頭，一手扶人一手搦。</p>
</div>
<div class='div-orig'><p style="margin-left:2em">雪峰示眾，曰：「飯籮邊坐餓死人，臨河渴死漢。」玄沙曰：「飯籮裏坐餓死漢，水裏沒頭浸渴死漢。」雲門曰：「通身是飯，通身是水。」</p>
</div>
<div class='div-commentary'><p>說邊說裏說通身，總是畫蛇添足人，曠劫無名名飯水，一番拈出一番新。</p>
</div>
<div class='div-orig'><p style="margin-left:2em">雪峰上堂，曰：「盡大地撮來如粟米粒大，拋向面前，漆桶不會打鼓，普請看。」長慶問雲門曰：「雪峰與麼道，還有出頭不得處麼？」門曰：「有。」慶曰：「作麼生？」門曰：「不可總作野狐精見解。」</p>
</div>
<div class='div-commentary'><p>電卷星馳會者稀，滿山依舊雪霏霏，雲門長慶遵師旨，普請搬柴尚未歸。</p>
</div>
<div class='div-orig'><p style="margin-left:2em">雪峰遊山次，指面前地，曰：「者一片地，好造個無縫塔。」沙曰：「高多少？」峰乃顧視上下，沙曰：「人天福報即不無和尚；若是靈山授記，未夢見在。」峰曰：「子作麼生？」沙曰：「七尺八尺。」</p>
</div>
<div class='div-commentary'><p>顧視上下，七尺八尺，佛界人天分等級。無等級，通途特地栽荊棘，一尊塔樣兩人爭，塔卵爆盡我還出。</p>
</div>
<div class='div-orig'><p style="margin-left:2em">雪峰指火曰：「三世諸佛向火焰裏轉大法輪。」沙曰：「近日王令稍嚴。」峰曰：「作麼生？」沙曰：「不許攙行奪市。」雲門曰：「火焰為三世諸佛說法，三世諸佛立地聽。」</p>
</div>
<div class='div-commentary'><p>殺人火，活人火，火性無情莫莽鹵，鑿壁偷光<span class='corr'>已</span>有人，兄弟相將學步武，久假不歸歸便休，眉毛惜取留還我。</p>
</div>
<div class='div-orig'><p style="margin-left:2em">雪峰普請次，路逢一獼猴，乃曰：「人人有一面古鏡，者獼猴亦有一面古鏡。」三聖曰：「曠劫無名，何以彰為古鏡？」峰曰：「瑕生也。」聖曰：「者老漢著甚死急，話頭也不識。」峰曰：「老僧住持事繁。」</p>
</div>
<div class='div-commentary'><p>話端使不是瑕生，古鏡無明辨不清，驀地持歸相炤耀，獼猴從此露全形。</p>
</div>
<div class='div-orig'><p style="margin-left:2em">雪峰在洞山作飯頭覆卻米盆因緣</p>
</div>
<div class='div-commentary'><p>一枝佛法到龍潭，吹滅殘燈徹髓寒，九上三登明此意，砂盆覆卻總無端。</p>
</div>
<div class='div-orig'><p style="margin-left:2em">雪峰因僧問：「古澗寒泉時如何？」峰曰：「瞪目不見底。」曰：「飲者如何？」峰曰：「不從口入。」僧舉似趙州，州曰：「不從口入，不可從鼻孔裏入。」僧卻問：「古澗寒泉時如何？」州曰：「苦。」曰：「飲者如何？」州曰：「死。」峰聞得，乃曰：「趙州古佛。」遙望作禮，自此不答話。</p>
</div>
<div class='div-commentary'><p>藥因救病出金瓶，劍為不平離寶匣，相如何事愛廉頗？趙國方今在兵甲。</p>
</div>
<div class='div-orig'><p style="margin-left:2em">雪峰曰：「世界闊一尺，古鏡闊一尺；世界闊一丈，古鏡闊一丈。」玄沙指火爐曰：「闊多少？」峰曰：「如古鏡闊。」沙曰：「老和尚腳跟未點地在。」</p>
</div>
<div class='div-commentary'><p>從來好手讓僧繇，畫影圖形未肯休，自古誌公無面目，于今點出一雙眸。化為龍，飛去了，堪笑三郎坐釣舟。</p>
</div>
<div class='div-orig'><p style="margin-left:2em">雪峰因閩王施銀交床，僧問：「和尚受大王如此供養，將何報答？」峰以手拓地，曰：「輕打我，輕打我。」</p>
</div>
<div class='div-commentary'><p>欲見雪峰無處真，閩王銀椅驗來親，誰知一代傳持者，卻作靈山護法人？</p>
</div>
<div class='div-orig'><p style="margin-left:2em">雪峰因閩王封柑橘因緣</p>
</div>
<div class='div-commentary'><p>咒咀諸毒藥，所欲害身者，念彼觀音力，還著于本人。</p>
</div>
<div class='div-orig'><p style="margin-left:2em">雪峰僧堂內救火因緣</p>
</div>
<div class='div-commentary'><p>柴頭發火救須柴，此事誰人省得來？要見父慈因子孝，自將門閉自還開。</p>
<p>病入膏肓可奈何，良醫拱手藥誰和？如非別有超師作，海上奇方有幾多？</p>
</div>
<div class='div-orig'><p style="margin-left:2em">三聖金鱗</p>
</div>
<div class='div-commentary'><p>賣油娘子水搽頭，不覺衣衫盡是油，更欲當風兼賣俏，被人掀倒罵無休。</p>
</div>
<div class='div-orig'><p style="margin-left:2em">雪峰因閩王問：「擬欲蓋一所佛殿。」</p>
</div>
<div class='div-commentary'><p>誘人犯法得人僧，反逼將來愧不勝，兩手攤開遮不住，至今枯木倚寒藤。</p>
</div>
<div class='div-orig'><p style="margin-left:2em">雪峰望州亭相見話</p>
</div>
<div class='div-commentary'><p>烏石嶺頭石色鳥，望州亭望趙州過，二番相見無差舛，及到僧堂便懡㦬。</p>
</div>
<div class='div-orig'><p style="margin-left:2em">一大藏教是個之字</p>
</div>
<div class='div-commentary'><p>只知以楔出楔，不解將空塞空，葛藤窠裏翻身易，當道難栽無影松。</p>
</div>
<div class='div-orig'><p style="margin-left:2em">玄沙三種病人</p>
</div>
<div class='div-commentary'><p>將謂抱贓叫屈，原來賣弄家私，硬證烏龜作鱉，釣魚習氣還癡。</p>
</div>
<div class='div-orig'><p style="margin-left:2em">甘贄入南泉，請黃櫱散嚫。</p>
</div>
<div class='div-commentary'><p>癡憨頑鈍，瀟灑風流，學人不會，休休休休。</p>
</div>
<div class='div-orig'><p style="margin-left:2em">玄沙因我得禮汝</p>
</div>
<div class='div-commentary'><p>因我得禮汝，誰云話彼此？隔岸咬蛇聲，帶累蝦蟆死。</p>
</div>
<div class='div-orig'><p style="margin-left:2em">夾山無舌人解語</p>
</div>
<div class='div-commentary'><p>無舌人，無舌人，千年枯木一回新，杜鵑元不喚春去，客路傷殘夢自嗔。不用嗔，就路還家盡是親。</p>
</div>
<div class='div-orig'><p style="margin-left:2em">法眼問永明智云：「隔壁聞釵釧聲便名破戒，今男女駢闐又作麼生？」智云：「好個入處。」眼云：「此子他日有五百毳徒。」</p>
</div>
<div class='div-commentary'><p>幾多媸蠢幾多妍？覽遍名山又市廛，無奈家貧遭劫久，借婆衫子拜婆年。<span class='note-inline'>(其<span class='corr'>一</span>)</span></p>
<p>春光別貯一金壺，擬學江南唱鷓鴣，謾把花枝招石女，橫推不倒直須扶。<span class='note-inline'>(其二)</span></p>
</div>
<div class='div-orig'><p style="margin-left:2em">和普明禪師牧牛頌</p>
</div>
<div class='div-commentary'><p>無端露地忽咆哮，蹤跡分明路<span class='corr'>已</span>遙，無計喚回奔競苦，權將野草當靈苗。<span class='note-inline'>(未牧)</span></p>
<p>崎嶇石徑四蹄穿，水盡山窮下一鞭，且得鼻頭繩在手，東西從此任吾牽。<span class='note-inline'>(初調)</span></p>
<p>顛狂每欲息驅馳，你若思歸我亦隨，運足不知途路遠，綠楊鞭影送頑疲。<span class='note-inline'>(受制)</span></p>
<p>也只尋常這一頭，何須今古較剛柔？前村更有閒田地，水草依依且暫留。<span class='note-inline'>(迴首)</span></p>
<p>每憶溪山山那邊，飢餐渴飲更天然，一聲黃鳥春歸去，鼻有芒繩不用牽。<span class='note-inline'>(馴伏)</span></p>
<p>踞虎盤龍總不如，隨緣坐臥<span class='corr'>已</span>無拘，橫拈短笛松陰下，一曲斜陽尚有餘。<span class='note-inline'>(無礙)</span></p>
<p>倦來聊睡柳陰中，牛入花茸又草茸，隨分納些終不犯，睡惺重睡睡猶濃。<span class='note-inline'>(任運)</span></p>
<p>人牛俱在此山中，何必相煩問異同？隨處風光隨處好，不妨明月下天東。<span class='note-inline'>(相忘)</span></p>
<p>覺來拍手一身閒，記得當年此日間，獨立曾無牛可牧，無牛猶有一重關。<span class='note-inline'>(獨照)</span></p>
<p>阿誰不欲共追蹤？到此方知萬象空，空處不留如不信，前村芳草又茸茸。<span class='note-inline'>(雙泯)</span></p>
</div>
<div class='div-orig'><p style="margin-left:2em">密移一步看飛龍</p>
</div>
<div class='div-commentary'><p>日出東方月落西，茆堂端坐掩柴扉，春來夜雨雷初動，松老成龍喚不歸。</p>
</div>
<div class='div-orig'><p style="margin-left:2em">轉身就父</p>
</div>
<div class='div-commentary'><p>那個臺無月？誰家樹不春？反手摸著枕，定是夜眠人。</p>
</div>
<div class='div-orig'><p style="margin-left:2em">嘉州牛喫禾，益州馬腹脹。<span class='note-inline'>(拈<span class='corr'>曰</span>)</span></p>
</div>
<div class='div-commentary'><p>牡順和尚只知拈頭掇尾，不解泥裏洗土塊。<span class='note-inline'>(頌<span class='corr'>曰</span>)</span></p>
<p>長亭又短亭，趙氏送夫行，雁杳魚沉後，孤征萬里情。</p>
</div></div>
<p class='juan'>石雨禪師法檀卷第十一<span class='note-inline'>(終)</span></p>
<div class='div-w'><p style="margin-left:5em;text-indent:-1em"><span class='note-inline'>(松江府弟子相淨權三兩，丁智感、趙淨塵各壹兩)</span></p>
</div>
</div><!-- end of div[@id='body'] -->
</body></html>