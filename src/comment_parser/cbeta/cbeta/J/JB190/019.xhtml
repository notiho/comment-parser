<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu446' />
<p class='juan'>石雨禪師法檀卷第十九</p><p class="byline">嗣法小師淨柱編</p>
<div class='div-other'><a id='mulu447' />
<p class='h1'>佛事</p><p>雪峰，掛鐘板。擊板一下，曰：「八百年中祇是者個，千五百人向甚麼處去也？若論兵隨將印、馬聽鑼聲，也須各各有出身之路始得。出不得，山僧為你出去也。」乃擊鐘一下。</p>
<p>寶壽，挂鐘板。「舊日規模，一任梅花連夜發；斬新條令，豈容客子帶春回？銅頭鐵額的，到此也須重鍜；龍馳虎驟的，不妨依教奉行。今有密言，有誰唱和？」良久，曰：「無，則仰勞二上座去也。」遂擊鐘板。</p>
<p>為沖天開<span class='corr'>關</span>。「三載黃金應失色，一朝瓦礫自生光，禪和特地來相接，一句明明為舉揚。」乃舉鑰，曰：「個個頂天立地，為什麼被者個轉卻？」沖一喝，師曰：「恁麼則更勞彌勒重彈指去也。」</p>
<p>為瑞峰開關。「從門而入，不涉程途。從門而出，豈離當處？何用山僧重添註腳？」師以鑰畫此⊕相，曰：「三年暗裏添秋色，一日清香菊滿林。」</p>
<p>為來雲封關。「我手何似佛手？露柱忽然開口。我腳何似驢腳？卻被燈籠道著。上座生緣在甚處？碓觜開花春又去。大眾！昔日黃龍禪師以此三關語勘人，自古至今，聞者各各藏蹤<span class='corr'>斂</span>蹟。今日山僧舉出，莫是要封上加封、鎖上加鎖麼？」良久，曰：「欲知華藏莊嚴界，且入微塵一點看。」</p>
<p>為妙天蘊空封關。「化金牛飯，不齋羅漢僧；煮趙州茶，懶作人天福。腰包頂笠渡錢塘，安心欲寄雲門足，雲門因我不留情，移笻更向清涼宿。清涼山，甚奇特，不離紅塵高突兀，忽憶騎獅看母人，依稀尚有苔封跡。就崖茅屋起三間，隔斷紅塵喚作關，有人問及關中主，指出飛花共鳥語。知見何須妙入天？諸蘊空來不是汝。不是汝，倒跨文殊銕獅子。銕獅子且置，畢竟如何是封關一句？」乃舉銕鎖，曰：「銕上座與諸人道了也。」喝一喝，遂封。</p>
<p>為來雲遷關。「天華關不住，雲門住不關，聖凡無限意，截斷在其間。大眾！且道：如何是其間的意？噫！只尺不見他家事，遍界無藏汝不干。」</p>
<p>推來雲為監院開關。「入門不是藏蹤，出門亦非顯跡，若道不變隨緣，猶是當年氣息。饒你隨緣不變，不妨等待他日。且道：如何是今日事？」良久，曰：「腰纏莫惜衝寒去，背負休辭冒暑回。」</p>
<p>為隱明開關。「銀山銕壁，黃金失色，淵海空天，光生瓦礫。若是密移一步看飛龍，個裏依然無出入。有出入，畢竟以何為準的？」乃舉鎖匙，曰：「看看，且要勞他一臂力。」</p>
<p>為屍行芥城封關。「海闊天空，智者不居；鐵壁銀山，愚人不識。然則如鏡照鏡，不妨者邊、那邊，死限之心既固，活埋之念須堅。雖然，欲知此話行，須看三年後。」</p>
<p>為正衡開關。「若論盡大地是個關房，本無出入，只因迷故，關上重關，亦是迷上重迷之意。今人只思尋悟，全不知迷，既不知迷，悟從何得？所以老僧常向人道：『迷有十分，悟有十分。』今日開關，豈屬迷悟？大眾！聽取一偈：有出入，無門戶，無開掩，有封固。若是香象截流機，終不從他覓頭路。」乃舉鎖匙，曰：「且道：者個是甚麼？試開關看。」</p>
<p>蒼龍峰新建山門，祝語：「蒼龍飲碧潭，千古飲難乾，放行兼把住，來往客心寒。宗乘中道：『無門為解脫之門。』教乘中道：『開廣大之慈門。』且道：畢究從那一邊即是？」乃卓拄杖，曰：「且從者裏入。」</p>
<p>掃散木老和尚塔。「爛煮石牛頭，活烹木虎尾，供養不將來，將來不供養。大眾！先師有伴也，先師來也。且道：那個是伴？」舉數珠，曰：「莫者便是麼？噫！無縫塔前無影樹，果熟香飄劫外春。」遂展具，曰：「仰勞大眾同聲回向，掃靈雲祖師塔，人見我亦見，飛花如血濺。昔日鷓鴣啼，春風為吹斷。斷不斷？古月峰高事可疑，從今掃破春風面。」喝一喝，曰：「禮拜看。」</p>
<p>掃九峰慈慧禪師塔。「溈山一脈，天涯不隔，會得此意，峰峰秀出。不止於八，終不至十，但能千里外逢師，鳥語花香看今日。咄！」</p>
<p>掃升山道希禪師塔。「春鳥自語，春花自紅，古今有異，仙佛同宗。雪峰道絕，玄沙路通。咦！平高就下承渠力，山化為龍若個逢？」</p>
<p>掃長慶安禪師塔。「讀無字碑，知音罕遇；禮無縫塔，作者難逢。不如撮黃土香，作女人拜也，圖個開山可報，祖道重隆。且道：如何是重隆的意？」良久，曰：「不須今夜明星現，踏著源頭水自通。」</p>
<p>掃玄沙備禪師塔。「我亦當年腳指破，塔樣分明呈者個，師不出嶺我不入，世人擬說兩何故？偶然踏斷偃水聲，百萬人天俱見過，昨夜黃犬吠大蟲，侍者從今不回互。亦回互，解道原來不是你。咄！自此兒孫更莫疑，個個疏通石頭路。」</p>
<p>掃長慶稜禪師塔。「家家逗到清明節，處處骨堆都迸裂，獨有西禪長慶寺，低灰化作白蝴蝶。」顧問大眾，曰：「又向甚麼處去也？各禮三拜看。」</p>
<p>掃古靈贊禪師塔。「境寂山空，百丈家風唯師證得；歸報師翁，無聲三昧末後路通。大眾！且道：如何是無聲三昧？噫！青草凄凄沒不得，鳥解啼春花解紅。」</p>
<p>掃雪峰真覺大師塔。「奯竹森森，檉枝<span class='corr'>曳曳</span>，掃出全身，見聞即別。望州亭相見了，茶傾三奠不為多；烏石嶺相見了，香爇三枝不為少。僧堂前相見事如何？還讓再來藍長者。且道：以何為證？不見余中丞道：『輥得毬兒是雪峰。』」</p>
<p>掃鼓山晏國師塔。「有來由，無縫罅，不堅久，難敗壞，分明寫出秋山容，祖師靈骨難遮蓋。」卓拄杖，曰：「好遮蓋，他家有路通霄外。諸大德！還有把臂共行者麼？」良久，曰：「且回向看。」</p>
<p>掃雲門先師塔。「煙雲冬夏，花鳥春秋，有恩難報，有怨難酬。若道石傘峰依然突兀、若耶水仍舊東流，且喜未見先師靈骨在。還要見先師靈骨麼？」良久，曰：「不見道：祖襧不了，殃及兒孫。」喝一喝，曰：「回向。」</p>
<p>掃天衣懷禪師塔。「往昔曾挑水，一擔兩頭脫，傳得雲門宗，我來為掃塔，一掃葛藤窠，一掃秋風葉。噫！祇因埋沒本空蹤，至使吾師今受屈。」良久，曰：「屈。」</p>
<p>掃皎律師塔。「不舉宗乘，不拈經教，昭慶登壇，暫時顛倒，歸來擬欲露全身，塔頭無縫埋荒草。荒草枯，蛇足多，掃除一句問如何？大家齊念薩婆訶。薩婆訶且置，不知塔還受掃也無？」師以坐具打一圓相，喝一喝：「回向。」</p>
<p>掃具足禪師塔<span class='note-inline'>(克聖淨賢請)</span>。「欲攬青風以為帚，朝雲掃卻暮還有；欲撮黃土以為香，山自高兮水自長。汝欲克念以作聖，以德報德非究竟；汝欲淨意以為賢，知恩報恩恐未然。汝欲我為作方便。」遂以如意畫一○相，曰：「一切存亡此中見。若是具兄嫡骨兒，定應著眼急須薦。若不薦，作麼生成得個掃塔事？」良久，曰：「不見道：寶印當空錦縫開。」即以如意打聖一下，曰：「後句也須你自道始得。」</p>
<p>奠瑞白法兄塔。「挽青雲而作拱，撮黃土以為香，法門之理如斯，兄弟之情何在？不得<span class='corr'>已</span>，倒拈帚柄，一掃寒空。若掃塵不掃塔，恭而無禮；掃塔不掃塵，同條生不同條死；塵塔俱不掃，爭奈白浪滔天？塵塔一時掃，且道：我師兄靈骨在甚麼處？欲知他日龍華會，且續開山一代憕。」</p>
<p>封爾密法兄龕。「巍巍堂堂，輝輝煌煌，出不全露，入不覆藏。打開玄路，掣開金鎖，欲助慇勤，實傷我股，賴有後昆，交參鐘鼓。鐘鼓聲，何凄楚？休凄楚，雲門門外更封雲，且看回互不回互？」</p>
<p>為久默禪師起龕。「獅子出，獅子入，全在獅兒奮迅力。雖然有手大家扶，不勞動著纖毫忽。大眾！且道：既不許動，如何說個出入的道理？咦！海神不貴夜明珠，信手撮來當面擲。」封塔。「日中月，夜半日，會得者，萬里神光；不會者，惆悵何極？太湖南，方山北，莫道此中無縫隙，彷彿栽松當道青，依稀字刻碑文白。舟藏壑，山藏澤，天下情知不可藏，祇貴瞞人雙眼黑。眾中還有不受瞞者麼？」良久，曰：「莫怪早秋涼，都緣風雨急。」</p>
<p>供佛日。「中興十二代，覺靈齋呵呵，者一隊老漢，開山也是你、中興也是你，今朝鼻孔頭，卻在我手裏。」顧眾曰：「還有與祖師出氣者麼？賓則始終賓，主則始終主。」</p>
<p>祭金臺掄法師塔。「佛日既重興，不能逃定業，今日累我來，一一為公說。且道：說個什麼？」乃顧彼眷屬，曰：「孝子與賢孫，大家在者裏。」</p>
<p>行知山封龕。「善行知山，汝聽我言，我來汝去，六門緊關，更須封固，矢上加尖。噫！若要光輝前後際，無過末後一堆柴。」</p>
<p>澄源耆舊火<span class='note-inline'>(曾以賣墨為行腳)</span>。「澄源老，澄源老，天下名山幾遍了？不尋朋友不尋師，不為參禪不問道，隱向天華十有年，晨昏惟數自家寶。且道：如何是他自家寶？」良久，曰：「妙品極品，大國香寥，天一金不換。莫遮便是他自家寶麼？昨夜一時分散了，直須貶向無生鄉，也要天華重煆好。」</p>
<p>幻虛禪人火<span class='note-inline'>(時當雷雨乍歇)</span>。「虛空幻出無本性，本性幻出無虛空，霹靂一聲雲散後，乾坤依舊月明中。更有截斷聯纖一句，仰勞大眾共送雲程。」</p>
<p>安心禪人火。「盡道虛空突兀，誰知大地平沉？雖則名曰淨息，未可號作安心。」乃舉火炬，召大眾，曰：「山僧欲煩者個上座送彼一程，得麼？」擲火炬，曰：「切忌攢頭入此中。」</p>
<p>海火頭火。「一向你燒火，今日火燒你，但得火性空，你性亦復爾。海火頭，會也未？一陣無風波浪生，智海雖深終見底。」</p>
<p>尼僧火。「八苦交煎一老尼，業緣了卻是歸期，聯纖唯有髑髏在，百煉精金略較些。從此去，莫狐疑，欲識路頭真實處，夜半烏雞焰裏飛。」</p>
<p>俞宗明火。「臨終剃度，沙彌身、居士相，三年<span class='corr'>已</span>前絕較量，忽然今日春雲生，青天何必重遮障？妻淚泣、母淚泣，一一為伊俱剖析。且道：剖析後一句作麼生？從教爍盡無明火，切忌西方祇者是。」遂擿火炬，曰：「失。」</p>
<p>玉函禪人火。「昨夜白牛臥深雪，曉來有眼難尋覓，迷時從此迷、悟亦從此徹，迷悟不相關，撒手便言別。大眾！且道：他路頭在甚麼處？看取火聚婆羅門，分明煉出黃金骨。咄！」</p>
<p>嗣南容公火。「白雲坐斷<span class='corr'>已</span>三年，頂後神光此日圓，歷代祖師無巴鼻，黧奴拈起一毫端。恭惟嗣南容公一生操守精嚴，末後孤峰獨宿。若是今日靈龕自舉、性火自焚，無以慰彼高足孝思。故特邀我山野，聊借勝熱婆羅門火光三昧為津送之資。且道：津送一句如何舉揚？」擲火炬，曰：「會得龍門無宿客，誰分東土與西天？」</p>
<p>勝蓮禪人火。「秋風清，秋雨頻，大地從今絕點塵，臨行切莫輕移步。」乃舉火炬，曰：「此個西方路最親。且道：路頭在甚麼處？」遂擲曰：「也勝蓮花足下生。」</p>
<p>完修禪人火。「完修既以修完，大眾作何話會？若作末後商量，莫惜山中柴貴。咦！一堆烈焰亙天紅，道火須防燒著諱。」</p>
<p>達之禪人火。「達之！達之！人謂你死，我謂你生；人謂你生，我謂你死。不是我不順人情，只為你本來如此。不如此，青山雨後青，達之在何處？若道者個是，松聲慼慼；若道者個不是，澗響凄凄。噫！總不如個丙丁童，炤破神光千萬里。」</p>
<p>敬泉居士火。「草凄凄，煙沒沒，春復秋，夏復臘，分明指出，是俗？是僧？又誰管你？非生、非滅。」擲火炬，曰：「咄！一生疑慮從今徹。」</p>
<p>無說禪德火。「一念萬年，萬年一念，放過石火，遺下閃電。恭惟無說禪師，一生竭力叢林，頭目髓腦俱捨。既植無漏正因，必登無漏正果，唯是兒孫孝思，特請山僧舉揚末後一句。聽取偈曰：不假靈犀一點光，情知瞥見我清涼，今朝攪動無明火，東土西方總道場。」乃擿火炬，曰：「咄！」</p>
<p>智憫火葬考妣。「雲棲一胍，西方路通，生前歸命，死後遺蹤。有子出家，世孝匪同，晨昏參叩父儀母容，再三哀懇寶壽石翁。無明一舉，燒破太空，眉毛猶在，付與丙童。」喝一喝，曰：「回向。」</p>
<p>鷲林勤舊火。「白雲漠漠，流水淙淙，雲程迢遞，木落林空。鷲林公！鷲林公！破家蕩產安寧後，捨命忘軀始見功。雖然，若非末後光生，未免終成滯貨。且道：如何是末後光聻？勝熱婆羅門惡發，撩取眉毛過別峰。」</p>
<p>靜虛耆舊火。「秋風蕭蕭，白雲瑟瑟，生名靜虛，死稱其實。向上一關，恐汝未識，大眾送汝，莫留朕跡。」擲火炬，曰：「咄！」</p>
<p>心量庵主火。「青山寂爾，綠水悠然，生滅既滅，寂滅現前，路頭入手，便擬爭先。莫爭先，烈焰亙天燒不盡，一任人來看九蓮。咄！」</p>
<p>權厝嵌石兄佛事。「浮生如寄，人所共知。死亦非歸，阿誰委悉？且道：今日將我嵌兄權厝於此，畢竟圖個什麼？婆心最在流連處，水盡山窮卒未休。」</p>
<p>具足禪師入塔。「生於越，長於越，股為療親刀見骨，清道橋邊露夙根，若耶溪上連枝脫。遊剡溪，住香雪，拖泥帶水藏真說，惹得兒孫逐隊疑，今日分明都漏洩。不漏洩，無底缽盂誰動得？噫！若是師兄滴血兒，會取當陽遮一掇。」</p>
<p>清池兄入塔。「分明一派清涼池，幾度曾經劫火炊？此物至今終不壞，耀地輝天也大奇。」乃舉骨，曰：「且道：是什麼物與麼奇特？」遂擲曰：「大眾普送看。」</p>
<p>靈鑒法師入塔。「舌頭有路不難尋，轉入臨平路始深，恐或賺人思自覆，層層無縫復森森。」</p>
<p>為宗明入塔<span class='note-inline'>(時雷雨方息)</span>。「死不盡，燒不盡，霹靂一聲天地震。天地震，塔門開，眷屬何須復舉哀？咦！青松依舊青如洗，翠竹重重翠莫猜。」</p>
<p>為淨坐送母明悲入塔。「母以大悲心生子，子<span class='corr'>已</span>出家；子以大悲心送母，母<span class='corr'>已</span>苦拔。雖然，直待子母情忘，方可入此無縫寶塔。且道：無縫塔作麼生入？」坐曰：「無縫塔且置，某甲母親畢竟在什麼處？」師擲骨曰：「行到水窮處，坐看雲起時。」</p>
<p>靜安入塔。「有妻<span class='corr'>已</span>為尼，有子作沙彌，故鄉情<span class='corr'>已</span>盡，何得更言歸？風凄凄，雨凄凄，江北江南事可疑，山僧特特與伊決，日出三更未是奇。」乃擲骨，曰：「咦！」</p>
<p>定生禪者入塔。「無縫無影，撐天拄地，生決定生，住實不住。即此非此，好個入處。咄！煙鎖雲門幾萬重，不須回首頻頻去。」</p>
<p>尼淨輪入塔。「若道是一堆枯骨，又是淨輪尼；若道是淨輪尼，卻又是一堆枯骨。他既赤體為人，人宜全心委悉，更要彼此利益，莫待平空一擲。為甚麼如是？不見道：迢迢與汝疏，切忌從他覓。」</p>
<p>為界如入塔。「死不盡，燒不了，去不得，住不好，無縫塔，一時倒，末後句，莫尋討。五番服毒達磨心，爭如者個無煩惱？」乃舉骨曰：「且道：者個是甚麼？昨夜月明雲散了。」</p>
<p>達禪人入塔。「出得者個，入得者個，不出不入，當面蹉過。欲不蹉過，須是者個。」師指山曰：「為甚麼虎山缺了一塊？」眾回顧，師擲骨曰：「達之向甚麼處去也？」良久，曰：「六月炎風吹不到，解轉身來能幾人？」</p>
<p>為盤銘弟入塔。「盤銘弟！盤銘弟！爾謂我生忙，我為爾死計。我生既有所，爾死亦有地。畢竟問盤銘，即今在何處？若道此即是，此內無盤銘；若道此不是，此外無盤銘。好山不自秀，好水不自清，一曲、兩曲無人會，囀作迦陵頻鳥鳴，於今不是苦吟聲。咦！依棲尚有石田熏，千古為君作證明。」</p>
<p>為法雷送母淨緣入塔。「白雲無跡，綠水有源，二俱不住，誰是淨緣？會得者，男相、女相悉歸安養；不會者，無縫塔裏暫爾偷安。且道：無縫塔又如何偷安？昨夜花枝零落盡，曉來依舊北風寒。」</p>
<p>為有道夢期入塔。「桃紅柳綠，盡是髑髏眼睛，不勞左顧右盻。日暖風和，盡是亡靈神識，何須說出說入？到者裏直下會得，無縫塔豁然大開；如或未然，春風昨日通消息，鳥語枝頭指向西。咄！」</p>
<p>法平座主入塔。「『是法平等，無有高下』，此是法平座主一生講不了的公案，今日要山僧與他了卻。聽我偈曰：生同大眾，死同大眾，塔頭無縫，大家相送。大眾！既是無縫，如何說個送的道理？」良久，曰：「試回向看。」</p>
<p>顧養心居士入塔。「雪滿乾坤，江山一色，色即是空，唯君委悉。生前奉素養心，末後全歸子德。大眾！既是子歸就父，為甚父全不顧？」良久，曰：「但解早翻身，何非極樂國？咄！」</p>
<p>為太常葛屺瞻居士點主。「山高為筆，水長為墨，先生之風，描寫不及。其天道也，天何言哉？其文章也，文不加點。雖然，湖南夫子成千古，風月依稀任主張。」</p>
<p>嵌石兄入塔。「天無私不蓋，地無私不載，獨有者著子，至公而無外。恭惟嵌石明普師兄，生緣在楚，出家於當陽之青溪，參訪適越，受學於雲門之顯聖，行道入吳，駐錫於金澤之雲關，總不出者著子的威德。其間風霜雲水，冰雪叢林。潔身也，畏五色糞之染污；嚴心也，學三無漏之精備。譬諸美玉，不過無瑕；譬諸青天，但能絕翳。如我嵌兄帶水拖泥，和光混俗，末後又有酬還夙債之風流，不食周粟之標致，可謂世、出世間道誼朋情無所不被者矣。大眾！我嵌兄既有如是作略，山僧何故與他燒作一團、煉作一塊？只有東村王大老挑柴過唐公嶺，忽然一擔兩頭脫，卻向寶龍橋上高叫曰：『悔，悔。』雖然如是，我嵌兄一世清高，又豈肯向俗人口中取氣？且道：如何是他清高處？大家聽我一偈：鑿石束虛空，虛空入方器，同條生不同條死，喚作巖頭末後句。」送骨，曰：「咦！」</p>
<p>栖煙、盤銘、山鳴同入塔。「常寂光土，凡聖同居土，一手遮攔、一手揭露。棲煙、盤銘、山鳴三位覺靈，既<span class='corr'>已</span>共命同船，從此不須回牙。要回牙，同氣相求、同聲相和。」擿骨，曰：「陊。」</p>
<p>迻寶壽舊普同靈骨入新普同塔。「如來禪、祖師禪，盡付春風二月天。東雲水、西雲水，鷓鴣啼落花飛去。眾覺靈，且莫動，雖然不食空王俸，也要大家知奉重。」擿骨，曰：「送。」</p>
<p>九蓮庵主入塔。「朝九蓮，莫九蓮，今日晴明色更鮮。雖是春初行夏令，臘月曾經火裏看，百尺竿頭開別徑，密迻一步絕聯纖。爾等徒眾還知路頭麼？」良久，曰：「蒼天，蒼天。」</p>
<p>鷲林勤舊入塔。「昨夜雨聲滴瀝，今朝紅日西沒，送者玅用無窮，亡者神通叵測。山僧有語叮嚀：野鳥枝頭唧唧，凡聖同居，撩起便行，常寂光土，不勞駐錫，只有一尊無縫塔，動著依然入不得。且問：不動又如何？不見道：海為龍世界，天是鶴家鄉。」遂擿骨，曰：「咄！」</p>
<p>為大和長老、魯菴居士同入塔。「臘盡春回，青山雪布。虎咬大蟲，一個？兩個？緇素同途，有過？無過？噫！看他直入無生土。」乃以拄杖擊三下，曰：「露。」</p>
</div>
<p class='juan'>石雨禪師法檀卷第十九<span class='note-inline'>(終)</span></p>
</div><!-- end of div[@id='body'] -->
</body></html>