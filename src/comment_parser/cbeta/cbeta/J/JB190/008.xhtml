<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu25' />
<p class='juan'>石雨禪師法檀卷第八</p><p class="byline">嗣法小師淨柱編</p>
<div class='div-other'><a id='mulu26' />
<p class='h1'>紹興府象田語錄</p><p>崇禎三年，庚午冬，結制，小參。「春<span class='corr'>已</span>暮，落花紛紛下紅雨，南北行人歸不歸？千林萬林鳴杜宇，我無家兮何處歸？十方剎土奚相依。『老夫有個真消息，昨夜三更月在池』，此先象田梵卿禪師上堂語也。山僧今日拈來，大似冬行春令。雖然，爭奈先象田與山僧同個鼻孔、共個舟航，他既攔頭，我須把柁。然此柁子把來久矣，奈何不遇其人，未免東飄西泊。今值大眾問渡於我，欲入溟海採寶求珍，如是，則大眾性命全在我渡子手中矣。倘遇洪波浩渺、白浪滔天，切忌動著，動著即喪身失命，莫道我不先道破好。更有一個把柁歌，昔在雲門若耶溪上學得來的，今日拈來供養大眾。歌曰：逆風去，順風回，溟海重重寶所開，波斯不必頻頻獻，探取驪龍頷下來。」拈拄杖，曰：「此是驪龍頷下，還有不惜身命者，出來探取看。若探得，不唯堪為破闇之明燈，亦可作人天之眼目；若探不得，只得轉過別灣，更與大眾說個甚深方便去也。」遂放下拄杖，開示。</p>
<p>小參。「初七排遣，將畢未畢，大好光景，莫待來日。枯木堂中枯木僧，枯木花開在今夕。」舉拂子，曰：「枯木花開也，還見麼？若不見，是無明窟、黑闇獄，合喫山僧二十拄杖。若見，是眼裏花、空花、狂花、妄想花，亦合喫山僧二十拄杖。如此看將起來，山僧大似關吏把關相似，然諸方關吏只要散金碎銀，秤平斗滿便放過關去，獨象田者裏不須他物，只要公驗分明。所以，於中個個張帆駕馬求出無繇，屢將憑票試驗，只為來處未真，盡成滯貨。此等說話，似乎官不容針，太少方便，又未免為大眾私通車馬去也。」復舉拂，曰：「大眾！枯木花又落了也。」</p>
<p>小參。「無為堂須說無為法，無為法須是無心人，者『無心』二字實無階級，但近時人多淺識，不能造人真正無心境界，錯認者多，所以勞他世尊道：『供養凡夫、聲聞、緣覺、菩薩、諸佛，不如供養一無心道人。』者樣看來，今時閉眉合目、外寂中搖者，盡是外道凡夫；及乎厭有而空諸所有、著無而實諸所無，是聲聞無心；至於無無明亦無無明盡，是菩薩無心；度生無生可度、說法無法可說，是佛的無心；直饒到我說無心處不與有心殊，猶是祖師無心，與道人無心了不交涉。且道：畢竟如何是道人無心？若識得，日費斗金非分外；若識不得，寸絲粒米也難消。」</p>
<p>普茶，示眾。將斟茶，師舉拂，曰：「住，住。諸方先吃茶，後開口；象田先開口，後喫茶。且道：為什麼？如是也只要象田令行，畢竟如何是象田令？」良久，曰：「逢人且說三分話，未可全拋一片心。」</p>
<p>解制，示眾。舉拂，召大眾，曰：「者斷拂子，雲門先師不識好惡，付了個杜撰禪和，從來不曾舉出。今因象田寺裏拈來，結制、坐禪、直至解制都用者拂子，于中領眾排遣、坐香、經行也是拂子，受十方檀信供養也是拂子，謝諸菩薩殷勤也是者個拂子。者拂子人人本有，箇箇不無，奈何不覺，更勞先象田在拂子頭上放光現瑞，高喚道：『拂子惺惺著，莫顢頇好，須知恩好。莫道自悟自解，忘卻立期運力好，莫忘卻山僧不惜眉毛好。』還聞得如是告報麼？若聞，明星見道當年事；若不聞，頂笠腰包明日人。」</p>
</div>
<div class='div-other'><a id='mulu27' />
<p class='h1'>紹興府蘭芎山語錄</p><p>崇禎四年，辛未，小參。「藥苗<span class='corr'>已</span>枯，丹灶<span class='corr'>已</span>滅，丹井<span class='corr'>已</span>竭，轆轤上下何忙忙？汲得龍王頭腦裂，仙家伎倆止如斯。衲僧三七功夫切，切則切矣，還識得蘭芎真面目麼？花開不待春秋節，有眼者覷不及、有鼻者嗅不著，獨有白牯與犁奴，觸翻哭笑一齊發。哭者哭，未曾有；笑者笑，無奇特。馨香馥郁不能藏，切忌粘皮并搭骨，拽出山僧，掀倒寶席，要且未是蘭芎真氣息。且道：如何是蘭芎真氣息？直須向未入大殿、未出禪堂<span class='corr'>已</span>前，輕輕將山僧攔胸把住，問道：『向甚麼處去？』待開口，便劈面掌，方有少分相應。今<span class='corr'>己</span>事不獲<span class='corr'>已</span>，未免向肚底下翻個交兒看，還有翻得者麼？」良久，曰：「梁湖隔斷娥江水，萬古人悲行路難。」</p>
<p>小參。喝一喝，曰：「者一喝，密不通風，管取黃金失色。」又喝一喝，曰：「者一喝，七通八達，從教瓦礫生光。」遂舉拂，曰：「大眾！我者斷拂子也有一喝供養大眾。」以拂子拋出，曰：「且道：者一喝是把住句？是放開句？還有定當得者麼？若定當得，不妨在拂子頭上現寶王剎；若定當不得，拂子在大眾頭上轉大法輪去也。」復收拂子，曰：「者拂子從雲巖老人，因先洞山問無情說法話一番拈出，爭奈洞山不會，勞他老人鼓粥飯氣云：『不見道：水鳥樹林悉皆念佛、念法、念僧。』洞山便隨語生解道：『也大奇，也大奇，無情說法不思議，若將耳聽終難會，眼裏聞時始得知。』山僧今日亦因一僧問及，只得也把者拂子豎起，問他曰：『見麼？』他云：『見。』我對他道：『既見卻又不會。』茲復重新拈出，供養大眾。他日大眾若在十字街頭開粥飯舖，接待往來，也少他不得。若信得者拂子及，則草芥人畜、瓦礫墻壁都來是你自<span class='corr'>己</span>。還信麼？昔日東坡居士自無正眼，便道：『從上佛祖言句，如醫者醫眼相似，只有去翳藥，實無與明藥。』殊不知山僧者裏則不然，若有害眼人來，也不用金錍刮、金鍼剔、藥來塗，也不用去他翳、啟他明，只辦得一個石灰把子，凡有來問便驀面撒，使他立地識取無自<span class='corr'>己</span>去，要他識取自<span class='corr'>己</span>即是者拂子去，要他立地識取拂子說法去。眾中還有聞此不生驚疑者麼？若有，則不於一佛、二佛、三四五佛而種善根。」</p>
<p>僧問：「趙州門墻承引入，願聞堂奧事如何。」師曰：「如何是趙州的門墻？」僧擬進語，師遂起身，以拂子作搖鈴勢，曰：「玲琅，玲琅，穿長街、過短巷去也。」</p>
<p>示眾。「白浪滔天，曹娥江北，蘭芎絕頂，垂絲千尺。當年把釣王弘之，今宵平地撈魚客。撈不得，辜負西江那一吸。且道：為甚麼卻成辜負去？留待來朝煮茶喫。大眾！結制茶<span class='corr'>已</span>喫了、不語茶<span class='corr'>已</span>喫了、普眾茶<span class='corr'>已</span>喫了，還有知茶味者麼？者盞茶，亦能殺人、亦能活人，在天而天、在人而人，即在蘭芎分中，可以聚幽人、可以集韻士、可以資談柄、可以清客襟、可以興叢林、可以訓童行、可以導一方、可以作佛事，在行人分中、可以拌性命、可以忘疲勞、可以利自他、可以成無漏，在禪師分中，可以作話頭、可以起疑情、可以興問難、可以破死生。大眾！且道：者杯茶在山僧分中，又成得個什麼？有出來道得者麼？」良久，有僧將致問，師曰：「憶昔管鮑貧時交，何事今人棄如土？」</p>
<p>示眾。師召大眾，畫圓相，曰：「還識得那個麼？那個與天地同根、與虛空同壽，在凡不減、在聖不增，人人本有、箇箇不無。山僧於二十二歲出家，南高峰，西竺菴，結伴念佛。一日念佛真切，忽於日中踏著一塊石頭，只覺軟如綿絮，拾得將來卻是那個。」以手作拋向後勢，曰：「那個且置。」又以手作圓相，曰：「還識得者個麼？者個不與虛空同壽、亦不與天地同根，在凡不識、在聖不知，人人非有、個個本無。山僧自得那個之後，參禮雲門先師。先師纔見，便說：『放下著，卻又拾得者個。』自得者個之後，到南京看朋友，侍病僧，同三宜兄入楚中，見黃蘗，住茆屋，嘗盡淡飯黃虀，因聞先師入滅，歸來掃塔，入天台，住香柏，同瑞白兄結冬顯聖。去年象田、今歲蘭芎，總不出者個，今夜拈來供養大眾。」復召曰：「眾檀信從此還家，便好孝順父母，尊敬長上，和睦鄉里，教訓子孫，各安生理。」師以拂子畫一畫，曰：「住，住。且道：後句為什麼不與諸人道？」良久，曰：「凡事留人情，後來好相見。」</p>
<p>示眾。舉拂子，曰：「者拂子今夜不答話，有問得希奇者，一任問將來。」又舉曰：「者拂子亦不問話，有答得巧妙者，一任答將來。大眾！且道：既不問、不答，為什麼卻教人問、教人答？寒鵲簷前噪不休，嶺上梅花笑不徹，解行拳者不須手，解談論者不須舌。所以，蘭芎者裏，佛殿山門、燈籠露柱，他也會行棒、也會行喝，雖不立賓立主，亦且有縱有奪，百丈聞之三日聾，臨濟道如蒿枝拂。妙矣哉，樂樂樂，白銀世界平如漠。怪矣乎，苦苦苦，孤舟獨釣空歸浦。也不樂，也不苦，伸腳眠，縮腳坐。也會歌，也會舞，打開布袋笑呵呵，一任吹簫并打鼓，忽憶巖頭與雪峰，鰲山此日成莽鹵。且問大眾：雪峰與巖頭說行腳，鰲山成道，為什麼卻成莽鹵去？惜乎，雪峰當時猶欠急風暴雨的手腳，若有，待他說：『直須從自<span class='corr'>己</span>胸中流出。』便好驀胸扭住，問他道：『不從自<span class='corr'>己</span>流出，難道向別人流出的麼？』他若開口，便劈頭槌，方有獅子返擲之勢，不至遺臭至今。今夜大家打開布袋，將一期行腳傾將出來，簡驗簡驗看。」</p>
</div>
<div class='div-other'><a id='mulu28' />
<p class='h1'>普說</p><p>「普明普說，朝來一雨，灑遍塵埃，更欲普說，天何言哉？大眾！若便爾休去，只具一隻眼，還要雙眼圓明麼？不見黃面老子受無傳之傳、迦葉頭陀受無付之付，乃至安無心之心、懺無罪之罪，皆從一模子上脫將出來，初無彼此、初無旁正，六祖大師恐分旁正，衣止不傳，如石頭、馬祖、青原、南嶽，父子承繩，兄弟和協。馬祖見丹霞來，呈起襆頭便道：『據子因緣，合在石頭。』以後洞山見雪峰，覆卻米盆，便道：『據子因緣，合在德山。』你看他是甚麼眼目？後分五家，亦不過如一人乘馬、一人乘舟、一人乘車、一人策杖、一人懸崖絕壁。懸崖絕壁的，駐足不得，相逢不相遇；策杖逍遙的，撥草驚蛇，相遇不相識；龍車鳳輦的，左右歡呼，相識不相知；乘舟入海的，見風使帆，相知不相值；乘馬登山的，瞬目千里，相值不相交。到者裏，還分得麼？若要分，分在汝邊，汝邊覓得，定多分別、定多是非，不達源頭、不知根本。大眾！要知根本麼？教中謂：本覺者，本來明覺，本自圓成，人人本具，個個不無，不勞修證，本無言說，但有言說，俱是始覺中收。今有一等稱善知識、登曲彔床的，將世尊一手指天，一手指地，天上天下，唯我獨尊，以為本覺、以為極則，便欲擬傍他一味氣吞殺人，謂四海之內唯我獨尊，還慚愧麼？何不將人人本有的來合合看。還合得麼？既<span class='corr'>已</span>大本語錄刻將去，還有人簡點麼？佛法平沉，此其兆矣。此是極易明、極易辯的事，如世尊辭家入山，睹星悟道，便云：『一切眾生具有如來智慧德相。』始覺得人人本有，故名始覺。若以唯我獨尊為本覺，且問：者始覺還合得來麼？既合不來，不得名為始覺合本覺矣。口稱知識，輕訶座主，你且去問問座主看，此不特座主，即纔入講席的也知你者等判斷決定是邪、是外，又何敢分洞、分濟，分青原為旁、分南嶽為正耶？你不知臨濟照用同時、洞山遍正兼舉，還分得麼？如南嶽見六祖是主看賓，纔見來便問：『甚麼物恁麼來？』嶽云：『說似一物即不中。』祖曰：『還假修證也無。』嶽云：『修證則不無，染污即不得。』祖曰：『即此不染污是諸佛之所印。』青原見六祖是賓看主，故問曰：『當何所務即不落階級？』祖直得無轉身處，不得<span class='corr'>已</span>，說個：『汝曾作甚麼來？』原曰：『聖諦亦不為。』祖曰：『落何階級？』原曰：『聖諦尚不為，何階級之有？』祖深器之，即舉為首座。你看：此不落階級與不染污，還有旁正也無？論旁論正，俱是向汝邊覓的人，不知根本，妄自批判，生人我心，造地獄業。故山僧常勸人務本，不可向半腰裏參起，參到老來，根本不立，終無穩處。今日普明者裏有兩個堂頭挨拶你們，憑你從臨濟入也得、從曹洞入也得。謐然居士不惜身命，護持期場，特請普說，略舉法門弊端，更有一偈贈之：『人生入堪忍，譬如行險徑，隱怪信多端，所貴在眼正。謐然洞其靈，擇師如擇鏡，真寂光寂然，普明復輝映。髓腦俱可捐，鬚髮何足剩？留以護叢林，以振臨濟令。我今為證明，范居士尊姓？』此偈如牛過窗楞相似，頭角四蹄俱過了，只有尾巴過不得，大眾過過看。」</p>
<p>僧曰：「不辭向和尚道，相續也大難。」師曰：「只道得八成。」又數僧俱下語竟，師曰：「恁麼則畢竟難過也。」良久曰：「山僧也過不得。」下座。</p>
<p>普說。僧問：「懶居明國，不住夷邦，且道：是什麼人？」師曰：「不是鈴鳴不是風。」進曰：「未審此人還許親近也無？」師曰：「癡人認作主人公。」進曰：「與麼則和尚也須下座。」師曰：「老僧罪過。」僧禮拜，曰：「謝師答話。」師曰：「大眾看取。」乃曰：「昨日十一，明日十三，西來祖意，不用顢頇。於此會得，省力多少？若更如何，只得為汝扯葛藤一上。秪如山僧只舉昨日明日，何故不舉即今？只為即今一句，不唯一切人舉他不著，即諸佛諸祖亦難下口。所以，石屋禪師要道即今句子，只可說個梅子熟時梔子香，任你說個即今、說個十二，不知一晝夜有三十須臾、一須臾有三十息、一息有六十瞬、一瞬有一百二十剎那、一剎那中有九百生滅，到者裏，你還道得麼？若是真實道流，左看右看，看到牛角尖裏、一毫頭上，直是動轉不得、施為不得、開口不得，到者裏方喚作擬心即錯、動念即乖。說個即今，不知過去多少時了也。今人不知事無一向，有等從無量劫來般若根深，才出頭來，一聞千悟，言下知歸，棒下了辦。有等初心精進，必假工夫窮參極究，做到動轉不得處，觸著磕著，不覺悟去，得遇真正知識，不許他坐在百尺竿頭，要他轉一機、著一語，使他更進一步。今人還曾真到轉動不得處麼？古人真到的，逢人便問：『剎那便去時如何？』你看答者是個作家，對他道：『逼塞虛空作麼生去？』若是如今弄虛頭漢，敢保摸也摸未著在。只好說個無事禪，說時相似，背地看來，若逆、若順，于苦、于樂，還真得無事麼？若是不得，即是騙茶騙飯，圖人恭敬，哄人供養的無賴惡人，因他自家不曾經過，每遇入理深談便一向推開，以不知不識謂之最上。不知者個『知』字，在凡夫分中，知之一字眾禍之門；在得的人，知之一字，眾妙之門。所以道：百姓日用而不知，百姓若知即是聖人；聖人亦日用而不知，聖人若知即是凡夫。可笑一味執死蛇頭的，以謂圓通不開生藥鋪，單單只賣死貓頭。殊不知，死貓頭兒今日賣不得了也。何故？不見道？東風急，被簑立。」</p>
</div>
<div class='div-other'><a id='mulu29' />
<p class='h1'>示眾一</p><p>天華示眾。「有貴見識而不貴操履者，有貴操履而不貴見識者。貴見識者，一味學轉語、學機鋒，弄得口頭活脫，操履全無，則心行不<span class='corr'>佳</span>；心行既不<span class='corr'>佳</span>，縱有見識，亦是魔王眷屬。貴操履者，一味灰頭土臉，以苦行為極則，若無見識，與外道何異？殊不知，古人論見識即是操履邊的見識、論操履即是見識邊的操履，故天華者裏也不管你有功夫可做、無功夫可做，有道可悟、無道可悟。你若道無功夫可做，還是未入天華便有此見？還是<span class='corr'>已</span>入天華纔有此見？若未入天華便有此見，且問：你又來作麼？若<span class='corr'>已</span>入天華纔有此見，你試為我說看。」乃舉：「黃龍南禪師住歸宗，因火燼入獄，六十日不食，得釋後住石門，謂門弟子曰：『我當時在獄中，得法華遊戲三昧。故經云：「菩薩遊戲神通，於淨佛土中，心不喜樂。」蓋因小乘不能度生耳。』弟子請聞其說，南曰：『大凡獄吏之治有罪者，痛加槌楚，欺詐情盡，雖有嚴刑不能加也，就死無恨。』今學者有狂妄心、欺詐心，不以知見慧力治之，何繇得安心哉？故天華苦苦教你不要求安樂，病來、痛來、一切苦來、警策來、一一不如意事來，都是你親切善知識。若將情見待你、恣縱你、放逸你，使你一一如意，便要曉得是你生冤家。此等說話，那個不知？只是境界臨頭，依舊只要如意去了。我若見你放捨得做到緊要處，我或扯你一把，不惟我扯你，即鐘聲鼓響、鵲噪鴉鳴，一切都與你發機去在。久立，珍重。」</p>
<p>示眾。「藥無貴賤，貴在對病；法無邪正，正在投機。故我先師曾道：『汝等一人所在也要到，半人所在也要到。』即當時南堂亦曾示眾云：『參學至要只在最初句與末後句，若透得，參學事畢；如或未然，更與汝等分作十門。』今天華一一要與大眾簡辯：第一、須要信得有教外別傳。教外別傳，且道：怎麼樣信？即如香嚴教乘該博，問一答十、問十答百，忽要他向父母未生前道取一句便不能得，退去將平生所參所習的一一翻過，卻將不得來答，向後直待擊竹，始信有教外別傳。大眾！既入天華，定相信者，須更明第二、知有教外別傳。故香嚴悟了便道：『一擊忘所知，更不假修持。』又道：『我有一機，瞬目視伊，若人不會，別喚沙彌。』所以，他憑人勘驗，驗他不倒。雖然，你若向他言語上辨的，便是過在尋他舌頭路，不知有言外知歸的意見，說時道有、不說便無。所以，第三、要知無情與有情說法無異。若知，須要諦實。若不諦實，只如我前日問眾兄弟香爐說法意旨，大家東湊西泊，不能了決。故第四、要見性如觀掌上，了了分明，一一田地穩密。既穩密<span class='corr'>已</span>，亦只是我自了漢。若是為人，更要第五、具擇法眼。假如兩人入門，一人<span class='corr'>已</span>悟、一人未悟，不待開口，就能簡別得出，方可為人。雖然，若不行鳥道，被獵犬一味尋蹤嗅蹟，若是羚羊掛角，不但蹤蹟，氣息也無你尋處。是故第六、須行鳥道。第七、又要文武兼濟，要教便教、要宗便宗。雖然，若不具大骨力，不能驅邪顯正。當時有端師子推倒回頭，趯翻不托，此是樣子。又，古人道：『三家村土地廟裏若有個漢，我也托缽供養。』始得與第八、驅邪顯正相應。若一味門庭施設、一機一境分別宗途，利人不普，故第九、要大機大用。雖然，若第十、不向異類中行，不能超玄截妙。</p>
<p>「如此十門，南堂所設辨驗人的。他是臨濟的骨兒孫，何嘗不細？故我前日舉無情說法話，人以為道理支離，曹洞則可，臨濟不然。殊不知，古人雖立門庭不同，於中為人無別。故南堂又道：『若是只圖自了，閉門作活，不在此限。若要為人，須將此十門一一透過始得。』還透得也未？若透得，方可踞曲彔床。若一味弄虛頭，被閻老子打窟臀有日在。」</p>
<p>示眾。「諸方禪易學而難參，此間則易參而難學，所以尋常接待弟兄不用門庭施設，一味寒暄。若是本色人，自然賓主協通，言語合他古轍；只為不本色，不得<span class='corr'>已</span>設個門，教你入我門來。殊不知入門即入本色，門無有希奇玄妙，今人不知，將謂入門是有奇有妙。又有將一棒一喝為入門者、有將輕安寂靜為入門者、有將一知半解為入門者，也憑你當個門，只是入門了，更須知有堂奧中事。我說個堂奧也即是本色，堂奧亦無奇妙，奈何今人又將三玄三要、四料揀、五位君臣等為堂奧，不知此亦是尋常本色語。今日天華結制，須將平日求玄覓妙處盡情吐卻，吐不盡，未入我門在。若得言下知歸，入門辨主，何用一期百日？即今開堂<span class='corr'>已</span>竟。且開堂一事，大明國裏屈指不多，江南卻有三處，可為末法中極盛時節。然而盛必有衰，切不可作久長想、不可作一期想、不可作如意想，做得一日功夫是一日、了得一日是一日事，大家緊把繩頭打得徹去，待他盛也好、衰也好，一日也好、一期也好，此等即是本色道流。雖然，也須驗過始得。」</p>
<p>示眾。舉拂，召大眾，曰：「十方諸佛、六道眾生，卻被斷拂子把住腳根，要行行不得、要住住不得、要坐坐不得、要臥臥不得。大眾！山僧恁麼告報，不是落水拖人，只為同船合命。你若要行，山僧與你同行；你若要住、要坐、要臥，山僧與你同住、同坐、同臥。只是者斷拂子性子惡，切不得觸著他，若觸著他，則孤魂杳杳不知歸；亦不得背著他，若背著他，則業識忙忙無本據。于中還有不背不？」師忽作咳嗽聲，曰：「斷拂子敗闕了也。且道：為什麼如是？不見道？不斬蕭何律不行。」</p>
</div>
<p class='juan'>石雨禪師法檀卷第八<span class='note-inline'>(終)</span></p>
<div class='div-w'><p style="margin-left:2em;text-indent:-1em"><span class='note-inline'>(嘉興府嘉興縣弟子沉淨素、朱行應、陳德成，　各壹兩。)</span></p>
<p style="margin-left:2em"><span class='note-inline'>(天寧寺淨御、智圓各壹兩，仝梓)</span></p>
</div>
</div><!-- end of div[@id='body'] -->
</body></html>