<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>石雨禪師法檀卷第十二</p><p class="byline">嗣法小師淨柱編</p>
<div class='div-other'><a id='mulu37' />
<p class='h1'>贊</p>
<div class='div-other'><a id='mulu38' />
<p class='h2'>騎牛出山像贊</p><p>食雪山雪，白而且肥，一色邊事，人所見希。隨類而墮，如虎之赴，驀爾騎歸，忘卻舊路。噫！隨緣水草納些些，花落珠藤鳥亂啼。</p>
</div>
<div class='div-other'><a id='mulu39' />
<p class='h2'>蓮花座觀佛贊</p><p>法身本無相，無相非法身，六載雪山雪，忽爾春風新。春風新，鷓鴣頻，寶花王綻絕纖塵，剎那邈得伊神否？擬議幾何失卻真。</p>
</div>
<div class='div-other'><a id='mulu40' />
<p class='h2'>佛牙贊</p><p>如何佛說法，亦不惜齒牙？牙、法兩無壞，永永鎮群邪。</p>
</div>
<div class='div-other'><a id='mulu41' />
<p class='h2'>細字金剛塔贊</p><p>金剛為體，無縫可通。慧命所寄，能仁所宗。天光明淨，雲色朦朧，如沙聚海，如蟻行空。即之也，寒潭月影，撈摝無蹤；望之也，撐天拄地，八面玲瓏。斯之謂寶王塔而現於一毫之中。</p>
</div>
<div class='div-other'><a id='mulu42' />
<p class='h2'>接引像贊</p><p>不立一塵，捨師不得；不捨一法，取師不得。不取不捨恁麼得，依舊勞他一臂力。</p>
<p>吾師腳跟不點地，纔聞喚著忙回視，一縷纖雲引臂長，逢人便道西方事。霜林夜半鳥驚棲，無令好夢風吹去。</p>
<p>盡作唯心淨土觀，遲遲五濁放身安，迢迢每欲空回首，臂<span class='corr'>已</span>長伸屈復難。</p>
</div>
<div class='div-other'><a id='mulu43' />
<p class='h2'>普賢大士贊<span class='note-inline'>(二則)</span></p><p>熱惱場中眾苦交逼，左之右之無法可釋，騰騰象王以雪為食，從眉山來，業示其白，異類中行，普眼莫測，但存想間，儀容儼集。咄咄！獲得真贓走卻賊。</p>
<p>萬行莊嚴如意之故，走遍大千不曾動步，盡道恩承白象力，誰信曹山立三墮？</p>
</div>
<div class='div-other'><a id='mulu44' />
<p class='h2'>獻象圖</p><p>散星成象，睹星成佛，牧象以奴，獻象以法。法邪乃狂，法正乃降，佛從海湧，波浪汪洋。汪洋奈何，截流而過，得善現者，庶不負圖。</p>
</div>
<div class='div-other'><a id='mulu45' />
<p class='h2'>觀音大士贊</p><p>聞得老兄當年買胡餅，放下卻是個饅頭，只今在此死丁丁立個甚麼？噫！踏著了也，貪他一滴枝頭水，不得縱橫自在遊。<span class='note-inline'>(鰲頭手執楊枝瓶)</span></p>
<p>不提魚去沽村酒，不踏鰲頭海上來，鸚鵡堤邊銜柳去，南詢童子未曾回。咄！且問：你將什麼利生？休休，騰雲駕霧不如你，說法還須老比丘。<span class='note-inline'>(雲端)</span></p>
<p>應現重重三十二，光彩無非一月真，除卻寒潭千尺影，誰得當天指示人。<span class='note-inline'>(水月)</span></p>
<p>神悲行苦，言真露甘，熱跣其足，寒幪其毿，無剎那頃思靜離喧。婆心最在無人處，細把楊枝著意參。<span class='note-inline'>(楊枝淨水)</span></p>
<p>應無子之求，憐有子之累，隻手迎送間，施彼了無畏。<span class='note-inline'>(送子)</span></p>
<p>幪頭唯衲被，觀者自知音，逐臭隨香者，多從紙上尋。纔放魚籃，便把經卷，掣電之機，換善財眼。噫！淨瓶打破方知歇，今且從人亂指點。</p>
<p>因看月在水，萬境悉平沉，再四親撈摝，良哉觀世音。<span class='note-inline'>(水月)</span></p>
<p>世界大海中，眾生沒于苦，自古運悲人，慈航把柔櫓。西行浪復東，無計回長風，業有所不免，變現終無窮。獨有普門士，應身三十二，如解轉拳人，手無縛雞勢，聊爾借婆衫，拜婆了年事。隱隱袈裟吹，隱隱雙趺危，寶髻青山聳，纓絡秋雲垂。忽爾全身坐，忽爾眾生度，不見有眾生，秪把楊枝顧。癡情盡說飛甘露，分明以水濟于水，丈夫終不從他誤，誌公十二面難描，從茲筆底無回互。<span class='note-inline'>(大海中柳枝)</span></p>
<p>即此物，非他物，得到手，鮮潑潑。任君殺、任君活，價不相應賣不成，短巷長街喚一聲，人人打動化龍情，猶待春雷撼地鳴。<span class='note-inline'>(魚籃)</span></p>
<p>原非男女，忽示女相，女人得度，何男女相？</p>
<p>垂手不入廛，動足不點地，身居潔白中，好願酬還未？稽首挹香風，萎花願吹去，更雨新好者，接人方有據。噫！憶昔孤峰絕頂時，一捏直教成粉碎。<span class='note-inline'>(蓮花)</span></p>
<p>隨眾生機，性惡、性善，覿面提撕，寶花利劍。</p>
<p>目橫秋水，眉舒柳色，喝開童子，渺然玄寂。一字一句從胸流出，通身是口示普門德。誰是知音？還從胸沒，女人應受，因類女則。<span class='note-inline'>(普門細字像，從胸書起，末復至胸，可開，神妙)</span></p>
<p>大士既證此圓通，又不肯住在裏許，要我題破其中意，言外知歸還讓你。<span class='note-inline'>(圓光下像)</span></p>
<p>一波纔動，萬波隨之，雲行風捲，柳露垂絲。一釣便上，當機者誰？不擇異類，良哉大師。</p>
</div>
<div class='div-other'><a id='mulu46' />
<p class='h2'>布袋和尚贊</p><p>遇物便採入，遇人便傾出，問他作什麼？倚杖笑而立。設更擬議間，提起走不及，無奈袋口何，所以成狼籍。包乾褁坤，容妍納醜，四十九年，何所不有？忽爾知非，拄杖在手，便好乘閒，打開袋口。呵呵寶壽，山高月半，銜漸出雲，衢人見否？攜歸更問長耳叟。<span class='note-inline'>(為法相可公五十壽)</span></p>
<p>松根為枕，布袋為蓆，白雲青天，懶去求食。一覺醒來，腹猶果哉，千古一笑，兩眉豁開。</p>
</div>
<div class='div-other'><a id='mulu47' />
<p class='h2'>伏虎羅漢贊</p><p>猛於虎者，唯慈忍力，大空、小空，就手而食。大空既空，小空不從，頻頻回顧，示以怒容。</p>
</div>
<div class='div-other'><a id='mulu48' />
<p class='h2'>朝陽補衲贊</p><p>荷葉收香，秋麻正長，鶉衣結就，糞掃堆旁。衲頭下事，針針相似，咬斷線頭，方可接續。</p>
</div>
<div class='div-other'><a id='mulu49' />
<p class='h2'>寒山拾得贊</p><p>寒岩寺裏討飯來，國清寺裏燒火去，盡道文殊與普賢，相逢狹路難回避。噫！石塊木樁，有何憑據？</p>
</div>
<div class='div-other'><a id='mulu50' />
<p class='h2'>十八大阿羅漢贊</p>
<div class='div-other'><a id='mulu51' />
<p class='h3'>長眉曝日而童子進香者</p><p>離離披披，水田其衣；霏霏拂拂，霜雪其眉。心擬向日，乃負其坐，背癢不禁，侍者之故。</p>
</div>
<div class='div-other'><a id='mulu52' />
<p class='h3'>對巖花而翻貝者</p><p>依文解義，三世佛冤，離經一字，即屬魔言。頹然一翁，二俱不羨，巖花似火，雙眸若電。</p>
</div>
<div class='div-other'><a id='mulu53' />
<p class='h3'>傾瓶放光而出神遊戲者</p><p>倚光而出，非意所生，不知何日，打破淨瓶？放過一著，落在第二，一若不存，二復何寄？</p>
</div>
<div class='div-other'><a id='mulu54' />
<p class='h3'>山居靜坐而猿猱獻果者</p><p>蟠桃既熟，知是幾年？偷心所得，誰為汝憐？爾不異我，不許藏躲，但辦肯心，妙哉厥果。</p>
</div>
<div class='div-other'><a id='mulu55' />
<p class='h3'>坐參經義而執卷忘倦者</p><p>老老大大，手不釋卷，懶逐文言，只圖遮眼。眼既自全，月亦自圓，世人若看，牛皮也穿。</p>
</div>
<div class='div-other'><a id='mulu56' />
<p class='h3'>攜卷坐柳陰而次第簡閱者</p><p>出息不涉，入息不居，眾緣陰界，不能礙渠。楊柳春回，莓苔轉綠，一大藏經，從頭再讀。</p>
</div>
<div class='div-other'><a id='mulu57' />
<p class='h3'>定中有鬼撼錫而不動者</p><p>把住要津，官不容針，略通一線，山鬼入林。不采無窮，伎倆有盡，過十小劫，金錫乃振。</p>
</div>
<div class='div-other'><a id='mulu58' />
<p class='h3'>倚樹高臥而獼猴為伴者</p><p>津梁既疲，未忍言歸，尚有侍者，聊以應機。侍者為誰？二獼猴子，一動一靜，自成賓主。</p>
</div>
<div class='div-other'><a id='mulu59' />
<p class='h3'>拈丹桂枝以示鹿麋者</p><p>無法可說，花拈一枝，香生滿谷，悟者為誰？鹿性既馴，馴復何守？庶幾無聊，可以為友。</p>
</div>
<div class='div-other'><a id='mulu60' />
<p class='h3'>騎三腳蟾以出海者</p><p>無物不有，無時不然，龍宮雖好，不可久延。撒卻驪珠，衣中自有，為有力者，負之而走。</p>
</div>
<div class='div-other'><a id='mulu61' />
<p class='h3'>騎蝦精破浪而出者</p><p>江既無底，海亦無邊，路頭在手，白浪淊天。如人履地，人乃不會，何獨疑于，一蝦之背？</p>
</div>
<div class='div-other'><a id='mulu62' />
<p class='h3'>握玻璃盞以調藥餌者</p><p>玻璃盞子，內外明徹，人兮無此，何以利物？藥餌漸調，慰彼疲勞，匪酥匪酪，飢渴乃消。</p>
</div>
<div class='div-other'><a id='mulu63' />
<p class='h3'>擎缽多而降龍者</p><p>我無神通，神通在龍，雲周雨遍，不離缽中。縱以為體，奪以為用，誰為阿師？只堪應供。</p>
</div>
<div class='div-other'><a id='mulu64' />
<p class='h3'>努臂目而伏虎者</p><p>爪牙既<span class='corr'>斂</span>，夙習未除，努目而視，安敢縱渠？大空、小空，始絕回互，若欲把門，還少一箇。</p>
</div>
<div class='div-other'><a id='mulu65' />
<p class='h3'>亦有布袋而非彌勒者</p><p>同不在心，異不在腹，以有布袋，令人描摸。是耶？非耶？擬之即差。可知兜率，不是爾家。</p>
</div>
<div class='div-other'><a id='mulu66' />
<p class='h3'>坐睹塔光而擁衲者</p><p>孤峰一衲，似有來繇，誰知只在光影門頭？光不透脫雖云是病，不妨借此為炤妖鏡。</p>
</div>
<div class='div-other'><a id='mulu67' />
<p class='h3'>坦腹而布袋者</p><p>天上無姓，地下無名，當年一問，粉碎乾坤。廓落一囊，嗒然忘我，大千有物，無不包裹。</p>
</div>
<div class='div-other'><a id='mulu68' />
<p class='h3'>擊磬而出定者</p><p>欲觀自在，未絕偏圓，離出入際，默爾忘緣。既非無語，亦非有證，誰似其人，一鳴其磬？</p>
</div></div>
<div class='div-other'><a id='mulu69' />
<p class='h2'>寶公贊<span class='note-inline'>(鶴凌侍者請)</span></p><p>十二時歌步步嬌，曾從異類出鷹巢，還須化鶴凌霄漢，尺拂休忘鏡剪刀。</p>
</div>
<div class='div-other'><a id='mulu70' />
<p class='h2'>初祖贊<span class='note-inline'>(崑石請)</span></p><p>崑山有良璧，如何喚作石？武帝問西來，西來道不識。不立文字，誰是知音？楞伽四卷，可以印心。但能推倒嵩山壁，便好為他的子孫。</p>
</div>
<div class='div-other'><a id='mulu71' />
<p class='h2'>立雪齊腰贊</p><p>齊腰不沒膝，此意許誰知？只可面當壁，翻身早<span class='corr'>已</span>遲。冷眼難瞞，熱心一段，死不干休，雪花片片。可憐坐斷十方者，到底被他將眼換。</p>
<p>好雪片片落不著，面壁多年不禁寒，心未安時臂未斷，展開還好與人看。</p>
</div>
<div class='div-other'><a id='mulu72' />
<p class='h2'>真歇了禪師塔在皋亭山，方被劫火，其僧以繪像索題募建。</p><p>題落驢前，贊落馬後，秪這些子，火燒不透，殃及兒孫，是誰之咎？使有人云歇了休，拽取鼻頭來寶壽，不應觸諱犯當頭，紅爐雪又重芳茂。</p>
</div>
<div class='div-other'><a id='mulu73' />
<p class='h2'>雲棲宏大師贊</p><p>生平不識彌陀面，今日毫端全體現，人人盡道見雲棲，誰向雲棲那邊看？</p>
</div>
<div class='div-other'><a id='mulu74' />
<p class='h2'>雲門湛然和尚贊</p><p>洞山於良久，邈得雲巖禪，誰知因過水，兩眼方始圓？年深代亦遠，幾希失所傳，江南雲門裏，放下無聯纖。復為分明極，令人話正偏，寶壽山何秀？西溪水亦鮮。以此示後賢，後賢曰儼然。</p>
<p>古越雲門，法幢獨露，價賤如金，貴如土故，有空王俸，了不知顧，邪風振搖，即隨類墮，令人對此憶曹山，毀之譽之誰之過？</p>
<p>聞說雲門，夜半日出，一人傳虛，萬人傳實。捧拂拈篦，對面不識，祖彌不了，所以殃及。</p>
<p>兩手握何物？持歸問汝師。汝師曾問我，我今復何辭？譬如溯流者，溪石多參差，攀攬所不及，情知源在斯。因師乃聞我，因我聞祖翁，祖翁曰耳聾，知此乃可起，曹洞之正宗。<span class='note-inline'>(為寉陵智超請)</span></p>
<p>宗傳曹洞，戒受雲棲，教尊賢首，總作全提。或拖布袋，郎郎當當；或登寶座，巍巍堂堂。雲門惺惺，天華寂寂，養子之緣，子肉不食。擬報師恩，幾缺師耳，描師邈師，隨類墮只。</p>
<p>真不可邈，一邈便像，眉目儼然，卻成兩樣。不兩樣，能隨類墮者，是之謂雲門湛老和尚。</p>
<p>石傘在上，若耶在東，門齒不缺，耳朵不聾。是耶？非耶？豈力未克？噫！持書千里迢迢客，畢竟何繇到此中？</p>
</div>
<div class='div-other'><a id='mulu75' />
<p class='h2'>博山無異和尚贊</p><p>腳下無私，隨往自適，今之古之，路逕開闢。舉壽昌宗，起博山宅，把住要津，為眉毛惜。噫！拂子橫拖不顧人，至今幾個知恩澤？</p>
</div>
<div class='div-other'><a id='mulu76' />
<p class='h2'>密雲和尚像贊</p><p>一條白棒顯家風，今日相看影現中，道師不足隆臨濟，怒髮莖莖直指空。</p>
</div>
<div class='div-other'><a id='mulu77' />
<p class='h2'>麥浪法兄如六賊戲彌勒像贊</p><p>舉動如天衣再來，遊戲如彌勒應世，秉拂於顯聖雲門，住持於彌陀梅市，悄地裏結卻袋口，忽然間拽杖而去，那管伊六賊六通？一任他扯來扯去，斯之謂麥浪懷兄永不負先師之記。</p>
</div>
<div class='div-other'><a id='mulu78' />
<p class='h2'>聞谷大師贊</p><p>雲棲的嗣，淨土正宗，龍池有囑，掉頭弗從。西來祖意，曲暢旁通，川趨流赴，苕溪道中。隨方應化，雁過長空，影非留水，此似誰容？我生武水，鄉與師同，擬議師德，海月可籠。吾師之德，撈摸無蹤，瓶窯火發，庶幾可攻。說淨土法，開慈悲方，師去我來，喜挹遺香。淨慈隔岸，游芝山堂，開卷拜贊，是我同鄉。</p>
</div>
<div class='div-other'><a id='mulu79' />
<p class='h2'>東山爾密和尚贊</p><p>東山阿兄，宗通說通，誰是其人？水上尋蹤。</p>
</div>
<div class='div-other'><a id='mulu80' />
<p class='h2'>具足禪師贊</p><p>白石之上，青松之下，是誰似伊，得能瀟灑？何以孝聞，左無股者？解脫自居，世間頓捨，同師點沸，共抽薪也。派出源分，易幾冬夏，泡漚復親，活埋話新。電影忽墮，空花未淪，且結空果，聊以獻蘋。秋風落落，難擬其神；春流浩浩，彷彿其身。身與神會，午夜紅輪，手執何物？欲誰付與？我為證明，須一轉語，不是木蛇，豈曹家女？喚作如意，非我儔侶，兄雖點頭，我亦不許。薦取薦取，不負同處。</p>
</div>
<div class='div-other'><a id='mulu81' />
<p class='h2'>題瑞白和尚住陽明洞銕壁居秋景畫像，時開法雲門。</p><p>坐破銕壁，伊誰可測？常扃柴扉，見亦不識。別峰拜之，一龜毛拂，舉兔角杖，摟陽明窟。飛一葉秋，揭藤斗笠，不離把茅，啟雲門席，豈忍不禁？先師累及。噫！盡道世間行樂好，逍遙那及在山日？</p>
<p>巍巍堂堂，辨邪別正，六出瑞花，其白無並。寒殺闍黎，韜幾晦微，曹洞一脈，大地春歸。</p>
</div>
<div class='div-other'><a id='mulu82' />
<p class='h2'>南明大師贊</p><p>遠臨臨濟，中接斷橋，車車溪水，鴛湖淊淊。噫！者個緣何無一滴？沿流不止問吹毛。</p>
</div>
<div class='div-other'><a id='mulu83' />
<p class='h2'>自題</p><p>若耶溪上雲門月，流落清流話圓缺，平旦拈來作鏡看，卻教胡餅知時節。何時節？試問黃橙與綠橘。<span class='note-inline'>(寓清流橘山，為旦平請)</span>曹洞正宗，何背何向？試問觀者，果像不像？不是暫時落魄，便是白衣拜相。</p>
<p>寶壽龍門，枯藤槁木。顧虎頭輩，十描九錯。寶鏡無塵，黃金無真，因緣時節，藤木生春。噫！省然眉目霧將散，看取麟湖月上新。<span class='note-inline'>(省眉請)</span></p>
<p>雁過長天，秋霞作箋，一筆兩筆，影落寒泉。泉不留蹤，雁不遺影，你是何人？示人以景不是景，手執木蛇知為誰？昨夜夢溪清夢醒。咄！<span class='note-inline'>(印如請)</span></p>
<p>西溪深處，古杭之餘，峰七十二，何處逢渠？昔有政公，好騎黃犢，人或擬之，柳鞭一促。<span class='note-inline'>(騎牛象)</span></p>
<p>奇哉寶壽，追蹤熊耳，九年面壁，沿流不止。魚魯鬚眉，鳥焉衣履，畢竟如何？逆流洞水。<span class='note-inline'>(九壁請)</span></p>
<p>寶鏡堂前，一輪明月，背觸俱非，如入虎穴。擬犯其威，遭其耳缺。吾道欲隆，記取時節。正月小盡，梅花似雪，寒影入溪，任人拈掇。<span class='note-inline'>(道隆請)</span></p>
<p>三喚三應，意豈有他？只此斷拂，覿面非賒。梧桐瀉影，秋月欲斜，西山雖好，不是你家。<span class='note-inline'>(為日生侍者請，時生將歸寧化之西山菴)</span></p>
<p>因汝識我，我不是汝。高踞要津，把斷拂子，淨玉瑕生，曹溪洞水。何物沿流？云祗者是<span class='note-inline'>(淨玉請)</span></p>
<p>衲僧氣宇，山清水碧，塵累既清，無往不適。拄地撐天，此外無禪，可密傳者，密在汝邊。<span class='note-inline'>(傳侍者請)</span></p>
<p>如是之法，佛祖密付，逗到靈峰，一拶便露。任伊描得十分真，寧識曹山尊貴墮。咄！</p>
<p>玄豹齋中，偶然佇立，一人傳虛，萬人傳實。若道是曹洞正傳，為甚麼到者裏拈椎豎拂？咄！<span class='note-inline'>(汀州本然請)</span></p>
<p>是渠非渠，鏡裏尋渠，撲破鏡來，觸處逢渠。天華顯聖，雪峰長慶，只因寶壽，扯拽不定。扯得定，綿江撈得獅峰影，衣裏戒珠須自證。</p>
<p>寶壽之寶雪峰雪，分付諸人莫辨別，若搭生薑賣與人，管教辣斷娘生舌。<span class='note-inline'>(雲庫頭請)</span></p>
<p>說像不像，野燒不休，燎天灼地，此箇獨留。愚者怖走，此復誰收？問取淨節，是真火頭。<span class='note-inline'>(節火頭請)</span></p>
<p>旁通法眼，曲暢雲門，即此面目，曹洞後孫。</p>
</div>
<div class='div-other'><a id='mulu84' />
<p class='h2'>題久默像</p><p>弁嶽峰頭浪潑天，誰云妙唱不干舌？太湖澄碧峰影斜，不務速說今<span class='corr'>已</span>說。</p>
</div>
<div class='div-other'><a id='mulu85' />
<p class='h2'>唐存憶居士行樂圖<span class='note-inline'>(子孫拱立，童子送芝)</span></p><p>人生行樂耳，玅云樂有極，寶樹行有林，盤陀坐有石。花輪胎始成，蒲輪擬相迫，此際紫芝香，即之不可得。色果即空耶？壽茲良可釋，選佛亦選官，語諸賢子息。</p>
</div>
<div class='div-other'><a id='mulu86' />
<p class='h2'>題章天對居士小像</p><p>角巾原不染風塵，博得清閒倍爽神，樹下有形能息影，石邊童子慣隨人。破瓢擲去成奇響，斗笠掀開不厭貧，古鏡自來如面闊，一回深炤一回新。</p>
</div>
<div class='div-other'><a id='mulu87' />
<p class='h2'>題穆溪野老小影<span class='note-inline'>(即曹愚公居士)</span></p><p>優哉游哉，出朝入埜，豐草長林，是所思也。道可樂乎？道可行乎？溪影自炤，渠正是吾。</p>
</div>
<div class='div-other'><a id='mulu88' />
<p class='h2'>題江陰芙蓉菴渭筠真</p><p>日中逃影，既<span class='corr'>已</span>知非，攝身松下，似與世違。身亦是影，孰究其微？芙蓉湖上，秋月輝輝，再三撈漉，始得忘機。</p>
</div>
<div class='div-other'><a id='mulu89' />
<p class='h2'>遠思曹司理乞題行樂圖<span class='note-inline'>(三首)</span></p><p>一經既明，志忽青紫，春至花發，於我何喜？<span class='note-inline'>(勵志一經)</span></p>
<p>歸受一錢，恐傷我廉，傳經之外，此復何嫌？<span class='note-inline'>(廉風兩袖)</span></p>
<p>身心家國，擬負而出，月明星稀，照我迥立。<span class='note-inline'>(靜夜憂時)</span></p>
</div>
<div class='div-other'><a id='mulu90' />
<p class='h2'>澄泉行樂圖</p><p>華嚴五山，一山之首。有老比丘，年七十九。見慈舟翁，親雲門叟，靜養自怡，不遑他走。香水海月，豁開戶牖，如寶鏡光，畢彰妍醜，隱現之機，永垂不朽。明年好學趙州禪，若到龍門即寶壽。</p>
</div>
<div class='div-other'><a id='mulu91' />
<p class='h2'>孫冶堂居士像</p><p>五百頭陀結一緣，扁舟別業到梅川，紅衫竹杖追蓮社，世外風流不問仙。</p>
</div>
<div class='div-other'><a id='mulu92' />
<p class='h2'>劉元城居士像</p><p>遊雲遊宦，前身後身，水月既隱，鏡花復新。撥轉鏡看，何喜？何嗔？是速朽業，是千古真。</p>
</div></div>
<p class='juan'>石雨禪師法檀卷第十二<span class='note-inline'>(終)</span></p>
<div class='div-w'><p style="margin-left:3em;text-indent:-1em"><span class='note-inline'>(嘉興府天寧菴比丘明淨施貲一兩，信士徐煥淨、璞智萌各五錢，廣遠、霞谷、智開各三錢，金門智全、湯門智信各三錢，仝梓)</span></p>
</div>
</div><!-- end of div[@id='body'] -->
</body></html>