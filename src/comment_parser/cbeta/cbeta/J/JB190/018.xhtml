<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu415' />
<p class='juan'>石雨禪師法檀卷第十八</p><p class="byline">嗣法小師淨柱編</p>
<div class='div-other'><a id='mulu416' />
<p class='h1'>書問二</p>
<div class='div-other'><a id='mulu417' />
<p class='h2'>與石浪首座</p><p>自首座去後，每以入山不大深為憂，故今年春亦欲掩關以深之。忽無所至，知首座早<span class='corr'>已</span>出關住超山矣，豈技癢之？若是耶，朽尚掩關者有四故：一、以法門愈亂愈不可辨，亦且不必辨，以正不勝邪故；二者、觀時觀機，知分知力，恐不知不觀，非唯無益，且有損故；三者、屢有不可卻之招，恐費周折故；四、以行人數十輩忍苦忍貧，死守不去，唯恐住持不耐，久為不安，以約三年之限為慰諸行人故。但不識首座何所見而入、何所見而出也？前光明寺有二僧來，一稱首座為姪、一稱首座為弟者，俱以老成，俱以吾首座不甘寂寞為言，今聞遷住，可謂之知侄與弟者矣。雖然，倘住超山，自有別意，非人所能料，則慰我甚矣。</p>
<p>前得首座書，讀未竟，而象田即念書亦至，彼亦往往以我不復出為願，故聞其守益堅、語益切，此與吾首座臨行與藻雪言無異也。倘首座之守亦無異，則雲門二甘露門，他日普天匝地有不可量者在也。觀象田嘗以得吾首座為有同氣，為幸為慶，此深有挽回薄俗之度者，首座又不可不時通氣脈，為他日計也。</p>
<p>又聞首座每與人抗，此金與石觸之謂也，知不可勝而為，不可也。況法門雖屬不堪，不久自有定論，何用是汲汲為故？</p>
<p>我於二月十五入關，大書聯曰「定論不須下千古，偷安聊爾約三秋」，此立而待之之道也，願吾首座亦宜安心而待之。</p>
<p>今洞下雖不乏人，但少遞相護惜者，聞永覺師為人頗端，此可幸事，但可讚之而<span class='corr'>已</span>，以其扶律，行事不致損故耳。無諍無辨之道，正宜今日力行，山居殿有半功、葵心，<span class='corr'>已</span>退執事月印、嵌石二公，并知眾敬愚及數十輩少枝葉可稱精進，即鶴凌孫亦頗能逐隊執勞，能久久不退，或有過師之作，未可定也。首座所應承緣事，得能修德以化之，則無不濟者。若以末為本，我不願也。</p>
<p>目下近遠意頗悅從，但以歲儉為難，禪堂從房一齊歇下，聽緣而<span class='corr'>已</span>。方今各各努力，鋤钁山田，較首座去時俱<span class='corr'>已</span>轉生作熟，盞飯可供四十人，菜圃春收可續絕糧。即堂中主有山鳴，悅眾有維弦，書記有藻雪，普梆一響，草鞋如虎，此山居之近況也，寄聞吾首座喜之。</p>
</div>
<div class='div-other'><a id='mulu418' />
<p class='h2'>復黃元公司理</p><p>宗風雜沓，王事勤劬，此窮和尚之對極門徒也。承訂梅花開後，主人對客。今梅花開<span class='corr'>已</span>，主對客<span class='corr'>已</span>。有人問客：「如何是主？」不識居士何以答之？山中萬境雖閒，無奈諸禪者往來煎逼特甚，此入山不大深之故也，故限約三年掩關以深之，昨<span class='corr'>已</span>偷安矣。</p>
</div>
<div class='div-other'><a id='mulu419' />
<p class='h2'>與余集生中丞</p><p>昨承光顧，使十四年來積想一傾，頗稱慶快。及捧讀復黃海岸居士書，至「為道不為名，為法不為身」處，令人愧愧不休，幾欲薄懶瓚而不為矣。復自顧疏拙，恐螳努之，取笑於人也。然法門危亂，得居士兼內外而護之，衲輩敢終默而置於不聞耶？第觀時觀機，思懶瓚之尚不可薄也，容山居殘局苟完三年，鄙願得遂，當拼此殘質，唯命是從，是至願也。</p>
</div>
<div class='div-other'><a id='mulu420' />
<p class='h2'>復章天對居士</p><p>每當岑寂時與道侶相集，一詠鬱花，令人遊夢無盡。忽接惠翰，暢讀花因，欣慰欣慰。爰發孝廉<span class='corr'>已</span>先居士著鞭耶？天華護彩，舍此其誰？山荒失賀，居士能為我致意否？禪道之衰，今時<span class='corr'>已</span>劇，所期入此門者以真實履踐為先，然後應機接物，妍媸自辨。所以佛祖言句大似試金石子，具正眼者用之，任他頌古拈古、轉機著語，是佛、是魔無不悉辨，履踐不真者未免金鋀易換矣。居士天性生知，讀書之暇又能搆此格外語言，逢場作戲無不可者，再得捉膝時一番商確，然後流通為美，鬱花之洗豁人目，見者無不以為不朽之業也，恨不能多得耳。昨有相知，欲為小序，至手當即寄覽也。</p>
</div>
<div class='div-other'><a id='mulu421' />
<p class='h2'>復曹一蕊居士</p><p>前接尊翰及箑頭，深知不忘我故人甚，但天各一方，流光漸遠，每一興懷不能罷。眾命千里杖為愧，仲春得脫雲門，入西溪寶壽，非隆慶也，較隆慶深數里，竹木蕭疏，修徑不減雪棲，是嚴印持。聞子將諸公所蓄以遲某者，憶往與兄輩願頗不淺，此特為之先導耳。天如居士兩番入山場後後訪之，想<span class='corr'>已</span>還新安矣，其冷骨如故，真隱君子也。聞白僧兄獨居故里，欲附一信，與天如往，奈又不果。山居初得安懶，幾與世隔絕見聞，故不及為覓便郵。兄有書往，幸達此意，不識何時來湖上也？</p>
<p>聞兄近不乏道交為慰，又得趙居士偈意更慰，第不即覿面為惜，想真辦道人應不便爾休去。其間出入，於境緣逆順處定能以不欺自鑑耳，聊評其意以復。長至邊，果能一遊乎？先附力主做功夫語，二紙一煩致之。</p>
<p>嵌石兄近況每同弟打橡栗為安心法，因續元去，促托筆伸意。翰生棧西蘭友兄弟蹤跡，何似有便，通我以慰念舊之懷。世情擾擾，法門猶惡，有心者能一揀邪正，庶報佛恩於萬一。弟亦當於岑寂自砥，以觀其時也。</p>
<p class="head3">又</p>
<p>承書與續元禪友來，如親覿一度，即以書復續元去，亦應如見我然，猶未免於一水盈盈之思也。不如天如兄偷空入山數日，與七十二賢峰分賓列主，談以為暢，力窮向上，不涉世緣，令人益珍其為老成。聞兄近況頗細，稍慰。懸懸趙公之約，何以杳然？不可以兄之憨法帶累人也，笑笑。</p>
</div>
<div class='div-other'><a id='mulu422' />
<p class='h2'>答祁德公居士</p><p>秋空岑寂，忽承令弟至，得接尊翰惠施，又知道念日堅，雖覺喜躍，然猶未能深慰鄙懷者，以居士是大猛烈人，定能一刀兩段討個分曉，而肯悠悠說堅、不堅乎？堅、不堅，則疑信相參，隨人上下而<span class='corr'>已</span>，宜居士所不為也。近欲入閩，將有一年之別，古人云：「三日不相見，莫作等閒看。」想居士自能努力，而不俟衲歸，當先有便，羽報平安也。</p>
</div>
<div class='div-other'><a id='mulu423' />
<p class='h2'>答邢吉先居士</p><p>前翰中有「一切無心即離俱病」之問，此特遣著語耳。苟執而不化，則又有「無心猶隔一重」之語，其疑又何有<span class='corr'>已</span>時乎？真辦道人觀時觀機，竿木隨身，逢場作戲，出處聽緣而<span class='corr'>已</span>。至於功名，宜冷則冷之，離亦一道也；宜熱則熱之，即亦一道也。但得左右逢原，何病之有哉？</p>
</div>
<div class='div-other'><a id='mulu424' />
<p class='h2'>與蔡子穀居士</p><p>世情戀戀，法愛猶覺依依，但不可為愚者道耳。分袂歸，每與相知言及護持金粟之神，餘光豈止被及一法相而<span class='corr'>已</span>哉？不知近日戒酒光景何似？石車兄以雨阻，不及入山，特遣侍者渡江踐約，可謂不負先師者。見時煩為致意。元公居士幾日曾相見否？</p>
</div>
<div class='div-other'><a id='mulu425' />
<p class='h2'>與集生余中丞</p><p>承護念，入閩冬復春矣，不識道體健飯否？叢林得人否？某<span class='corr'>抵</span>長慶來，縉紳居士俱欣然，誠不虛老居士願。華雨監院雖根性過緩，亦稱穩當。臘八日，付戒一壇，春新積香儀，續置禪堂一所。張方伯捐俸結制，內外三百餘俱精進。擬浴佛解制後，同京臺諸居士上雪峰，或可存老居士意，第欲併爨恐不易也。大約閩中法道，邪禪未熏，似有起色在，宿願未酬者，今正是時。且僧俗望駕如渴，未審肯即扶策否？否則冤有頭、債有主，與山僧有何交涉？衡廷田事勢不可復，茲另捨百金造廊。起手其東邊精室，向為人得，今<span class='corr'>己</span>力為復之，以滿尊願，為杜口處耳。此間興廢任在居士，故不得不喋喋也，餘不悉。</p>
</div>
<div class='div-other'><a id='mulu426' />
<p class='h2'>與季超祁居士</p><p>閩中緣未竟而歸思動者再矣，雖知僧無家，其如知<span class='corr'>己</span>何？近聞邊報甚恐，而憂國憂民之人未審此時作何話說？陰翌之論，斯林下人所深愧也。觀令弟才力裏赤片片，終不甘弄寓山片石<span class='corr'>已</span>者，居士能佐之乎？今居士既承當個事，則知向之稱隱稱逸，可謂前言戲之耳。古云：「見道易，守道難。」而行道復難，況戴兩莖髮而居於行守之間，抑又難中之最難，不可不深慎也。居士勗之。</p>
</div>
<div class='div-other'><a id='mulu427' />
<p class='h2'>與陳華甫居士</p><p>福建佛事，喜無男女雜踏之擾，諸鄉縉紳俱認真護念，第衲所深意投老者，唯寶壽拳石耳。況與諸善信大有夙緣，令人夢寐以之，非勉強也。惟居士力護，以俟衲歸，歸期舊約，或半年、一年，決不至爽信者。今秋入闈，定當努力，念我山林人自不能安邦定國，又無德堪為陰翊，惟居士蠖伸一肩任之而<span class='corr'>已</span>，使人人各發此念，而國界未有不安者，居士勿以一人力微為自怯也。我教謂一人發真歸元，十方虛空悉皆消殞。此雖理路，亦可事推，況居士<span class='corr'>已</span>知會萬法為自<span class='corr'>己</span>者，則一人自幹一人事，皆居士之本願，衲特為饒舌耳。忝知愛之私，故私望之。</p>
</div>
<div class='div-other'><a id='mulu428' />
<p class='h2'>答陳克一居士</p><p>石頭南嶽上諸祖，以人多質樸，故酬對處顯多密少。其真證者即顯亦密也，其未證者俱以意通，意通則落知解，即密亦顯也，非師家咎也。至於石頭南嶽猶顯密兼唱，下及五家分門列戶，純貴乎密者，以人心雕琢殆盡，有錯會者、有附會者，真假莫辨，非的悟的傳、暗機圓合、賓主協通者，孰能把住探竿知水之深淺哉？所以推此秘密一路最妙最玄、極尊極貴，使放僻邪侈、惡魔外道不能假借以亂真，此不得不密也。古謂威音王以前無師自證即得，威音王後無師證者盡屬魔邪。良有以矣。今居士雖做處質樸，省處亦真，故見諸祖平實顯言，一印印去，略隱密便料理不下，此過在以顯為顯，未能顯密圓通耳。如居士所印正脈中南泉之寬廓非外、寂寥非內，及不是心、不是佛、不是物等謂無疑，至於斬貓、趙州頂鞋等謂不了則疑信相半，非過量人所自安者。唯居士更過此關，則一任懷中抱子、腳後登妻，盡是秘密法門，否則平地上跌有日在。珍重，珍重。</p>
</div>
<div class='div-other'><a id='mulu429' />
<p class='h2'>復贛州嵯峨諸檀護</p><p>靈際斯興，道音遠播於桑門；<span class='corr'>佳</span>聲此振，德化潛施於詞苑。瞻貽言而色起，聞高韻以神飛，恭惟諸大居士閣下：心空及弟，氣吞秋月之長江；意極無為，法運春風之百丈。嵯峨古剎，賴檀信而重整型規；寂照寶方，得法侄而一新儀範。叢林幹蠱，祇樹金湯，內外得人而有慶，邇遐獲善以無虞，想佛法之隆盛俱讓豫章，思祖道之恢弘咸輸廬阜。衲入於仙霞，經三百而遊七閩，目窮水山之勢，離乎浙地幾十度，而接八行招歸故里之殷，且解富沙之新令，還酬寶壽之舊緣，或趁春風而笠戴，江西事難預定，或取白門而棹遊貴境。法不先期，茲承寵召，未便專辰，聊申裁復以代晤言。</p>
</div>
<div class='div-other'><a id='mulu430' />
<p class='h2'>復王東里總憲</p><p>下雪峰滿，擬走候道履，奈隨緣轉流，覽古汀淹滯山水，曾以數行遣徒代訊。復為永安路阻，至今覓便無郵，每念華林把晤，若非老居士打開格則的，又焉能令貧道肆口恣心，橫拈到弄，為作家相見也？呵呵！冬制正結建寧之普明，而洽禪友適至，捧讀翰招住持三平，不勝踴躍。奈先一日為建陽靈峰邀住，未及應命而至，然積想未消，終當向百丈漈邊與老韓覿面相見，不煩向侍者處尋消問息也。偈扇伴啟，草復不宣。</p>
</div>
<div class='div-other'><a id='mulu431' />
<p class='h2'>答考亭朱步紫使君<span class='note-inline'>(附來問)</span></p><p style="margin-left:1em">佛曰覺、儒曰睿作聖，皆屬思也。六祖乃謂不思善、不思惡，則孔子九思中間，思明、思聰、思問難等獨非善歟？周公夜以繼日，思兼三王而施四事，豈非欲多多益善歟？善何不可思也？關睢寤寐反側，鍾情窈窕，思果善歟？惡歟？豈聖人獨難之歟？且善惡雙遣，思置何處？釋亦戒偏空也，抑聞之老莊，其言：「上善若水。」水和萬物而不爭。又曰：「賊莫大於德。」有心，而心有眼，六祖無，亦欲人忘其爭、去其眼歟？易稱無思也，寂然不動，感而遂通天下之故，此語頗有會歟？三教一理，愚蒙未能融合，大和尚何以教之？</p>
<p>人生日用雜念雖多，不出善、惡、無記三性，出則為空、入則為有，空為小聖、有為凡夫，唯大根器、大力量人以中道第一義諦，不偏不倚，極學窮參，一旦豁然，空、有雙銷，二六時中隨緣任運，不著於凡、不住於聖，兩邊不立，中亦不居，克盡<span class='corr'>己</span>私，復還天理。如鏡垢盡，因人妍醜，非鏡有妍醜也。佛為覺、睿作聖，亦若是而<span class='corr'>已</span>，非屬思、非屬無思也。非思，故寂然不動；非無思，故感而遂通。道之上善、儒之至善、釋之性善，非善惡相待之善也。此語三教真可會通，一言以蔽，又何足疑？若疑六祖不思善、不思惡，似屬無思，不妨深體六祖問意，即知宗門謂「教外別傳，直指人心，見性成佛」，直接引人之言外風規也。</p>
<p>彼以三教學人著於言教，不重<span class='corr'>己</span>靈，去道似遠。間有體認，誤以思惟測度聖人境界，說時似順，行時卻違，不肯將此思惟測度的心體究一番。故祖師西來，見人說心、說性，要覿體舉出個心來、性來；見人思善、思惡，要人覿體舉出個思善、思惡的道理來。故六祖問惠明曰：「不思善、不思惡，正與麼時，如何是明上座本來面目？」惠明言下大悟，則知宗門為人別有長處，其意非專教人不思善惡也。</p>
<p>今老居士既<span class='corr'>已</span>會通，肯於不思善惡處更加參究體認一番，定知飯是米做，從上疑情一笑而釋矣。然參究體認是又思，思者與思不同。教中先以無思為體，後以有思為用，尚屬漸途，以其不如頓教，以思無思之妙反思靈燄之無窮也。故終日思而無思、無思而思，高登聖域，豈小聖只知無思而凡夫只知有思耶？</p>
<p>此六祖去古未遠，尚可如是提撕。處今之世穿鑿殆盡，才有言語知解橫生，不能復爾激發後昆，至使陞座指揮難為下口，不得<span class='corr'>已</span>曲暢旁通。若一味以言遣言、以理遣理，使人撞入葛藤，無有解脫，此無貴於宗門也。衲不敢以宗自居，特信宗之妙，或可與老居士同參。何如？</p>
</div>
<div class='div-other'><a id='mulu432' />
<p class='h2'>答唐祈遠孝廉</p><p>昨走數行，草草附訊，正恐道駕冒暑，令人不安，忽接惠翰，殊慰鄙懷。所云：「弁山法道，居士全始，實賴全終。」然全終惟艱，貴使先瑞兄安於常寂耳。雖雲門一脈靡靡不振，而弟兄之分恒安枘鑿者，皆貧道自甘所致。今一旦僭竊，不唯取笑諸方，亦獲罪於常寂矣。況寶壽雖小，未可遽有庖人之越，萬不得<span class='corr'>已</span>，尚容秋涼一奠弁山，擇一法侄主之，一整無諍之風，庶不負全始盛懷，而且為全終穩策，餘則不敢與聞。向承布施，百不卻一。此謹奉璧者，恐蹈傷廉故轍耳，笑復不盡。</p>
</div>
<div class='div-other'><a id='mulu433' />
<p class='h2'>復弁山諸法侄</p><p>叢林者，道德之所從出也。欲行道德，先正名言，名言不正，道德廢矣。今弁山法道<span class='corr'>已</span>遍天涯，而獅蟲咀嚙，賴以鎮安，使愚得以傍觀泉石，猶冀略伸管見於他日耳，恐一番當局未免迷生，此在諸法侄所宜深護於我也。況百丈移龕未曾親送、二世新遷未曾遣吊，萬勿復舉，杜我將來。常住公物，檀護公書，統此璧謝。</p>
</div>
<div class='div-other'><a id='mulu434' />
<p class='h2'>與離言法侄</p><p>「冤有頭，債有主」，此大眾告諸龍天，而吾法侄有不容避者。昨數行中無許多便宜與法侄討得，若為先讖焉？兼之護法傾城，即請高踞龍華頂[寧*頁]，則寶壽峰在西溪深處當贊嘆無盡也。</p>
</div>
<div class='div-other'><a id='mulu435' />
<p class='h2'>復考亭朱步紫使君</p><p>一出仙霞，略無寧晷，此佛法之累人耳。至於千里神馳，夢無迷路，知老居士正入慈恩院裏游也。自念形骸雖遠，而玉枕峰松終無變色，此亦貧道於居士另一思路矣。冰輪至，得接惠翰，不異把臂一度，何啻閩越作同室觀耶？靈峰殘局全賴護法為之合尖，其叢林規矩決意付托來雲入室主之，以幻來年老、午星善病樵之時，想住山恐不與一人肩之，則遞相推托，殊非長策。餘樂助者助之，貧道則年<span class='corr'>已</span>知非，不復料理常住。明年俟寶壽稍妥，準頂笠一行、一瓢一侍，別搆一茅於寺之北隅、或資化寺側，得與老居士啜茗對奕。拭眼看來雲與大眾之有為，此又不啻樂死也。</p>
</div>
<div class='div-other'><a id='mulu436' />
<p class='h2'>復會稽諸護法</p><p>向年濫席天華，過蒙內外之護，至今銘佩，猶懷戀慕之私緣。貧道分慚迂拙，道力浸微，祇合屏跡空巖，任情丘壑，故拂然渡江，似不再問人間事矣，豈期入閩？輒爾數年，蓋素愛閩山，故有是舉。雖彼剎紛及，略不加顧卒，一旦竟歸者，原為寶壽破壞，意欲粗加修葺，得把茅蓋頭，足了一生，誓不欲再現前粧重新舊樣。</p>
<p>區區此心大都如是。前渡江登拜欲寫闊悰，復以緣隔不偶，茲蒙瑤翰忽頒。琅琅珠玉且復有天華之命，是更欲鐘鼓爰居耶？雖達師弟暫避巽床，奈某衰朽，難承鼎餗，況師侄輩俱翩翩超逸，自能料理，何藉手一躑躅朽僧渡江濡首耶？萬不獲<span class='corr'>已</span>，一到即行，并候興居，聆霏霏玄屑也。</p>
</div>
<div class='div-other'><a id='mulu437' />
<p class='h2'>復曹石倉侍御</p><p>西溪道上，等個人來，十里梅<span class='corr'>已</span>脫雪飛花，而個人猶屬杳然。忽接翰惠，雖免梅花笑人，終未似把袂閒林，生我山光也。承命作讚，聊搆小偈塞責，謹書請政靜聞，假歸便謝，不宣。</p>
</div>
<div class='div-other'><a id='mulu438' />
<p class='h2'>別夏緩公居士</p><p>貧和尚，清宰官，正爾相當，唯損清惠，為受不安耳。貴境多善信，款話甚殷，此皆賴呵護使然。所喜郡伯政亦甚善，似不復用頭陀法、行常不輕行也。至廿五日始解纜，滿擬一造高齋，作數刻別語，聞交游接踵，唯望風依依，覺新我瓢笠，晤謝有期，為道自愛。華藏菴樸僧數輩人頗憐之，第憐之以道者，又不得不仰仗鼎言於郡伯處矣。</p>
</div>
<div class='div-other'><a id='mulu439' />
<p class='h2'>答王祇叔居士</p><p>正臥疾間，高人韻士一時良集，復得居士至，使荒山生色不淺。賤恙亦繇是起，第愧黃牛橘皮，助話太清耳。前<span class='corr'>已</span>承惠，茲復損米，正當結制，敢不拜領，為居士結一度禪悅也。謝謝。<span class='corr'>佳</span>扇如命塗抹，容補。不盡。</p>
</div>
<div class='div-other'><a id='mulu440' />
<p class='h2'>復福城眾護法</p><p>靈山親囑，原為末法之金湯，梓里光招，適愜同仁之志願。豈是祖禰不了？端因道種將圓，固漸添錦，聊用續貂。恭惟諸大護法臺下朝廷柱石，鄉國觀瞻，攄席上之經綸，不難旋轉乾坤，撥林皋之餘暇，亦且推敲堂奧，以治國者治心，無異孔顏面目，展報君者報佛居。然楊李芳蹤，所惜祖庭秋晚，兼之狐跡縱橫，愧無寶劍之橫抽，猶藉杵光之鎮肅。寵翰來當重九後，鬱鬱菊花新開。期諒在小春初，融融冬日暖。敬酬台諭，無任溯瞻，謹復。</p>
</div>
<div class='div-other'><a id='mulu441' />
<p class='h2'>復天寧大眾書</p><p>干木隨身，意在驚蛇撥草；逢場作戲，妙於唱主酬賓。奈何近日宗風似隆而實替，法席似安而實危矣？佛恩難報，信施何當？福城東塔既為先師來應，萬壽天寧復因寶閣相招，雖指揮不能推重於人天，登臨未必增輝於梵宇，喜法舟之靈塔猶存，漢官之威儀復整。移藤不遠，覿面非遙，此復。</p>
</div>
<div class='div-other'><a id='mulu442' />
<p class='h2'>與存憶唐總憲</p><p>昨者瑤翰賁臨，兼承隃糜管城之錫，奈艸野不文，無以克當雅惠，可勝缺然。蒙君以蚤年掇巍科業，<span class='corr'>已</span>追蹤繼美，復以慧眼勘破世籬，飄然長逝，此豈高閭門陳車馬之亢宗也哉？行將起九世之白骨，登之寶池珍域，矧陟岵在瞻，宛然康壽，倘轉哀為樂，決疑成信，只淨名龐老不得擅媺於先宗矣。擬欲躬弔靈龕，奈方結制，不便行邁，謹遣監院俚語代伸，併祈老居士熙熙怡怡，完此一段家風，則光前耀後。雖今日之慈孝，乃他日之道愛也。耑此布悰，統希鑒茹，無任顒溯。</p>
</div>
<div class='div-other'><a id='mulu443' />
<p class='h2'>與扶搖唐居士</p><p>猶憶曩歲，萱慈遐逝，山僧曾以葛藤一絡索向繐帷饒舌，爾時尊公深道德器，可徵世德之報不爽，不料尊公便爾撒手，政以繼美有人，掉臂不顧，真解脫丈夫也。擬躬吊靈位，奈時方結制，不便攜錫，謹以俚語半紙代伸，統惟亮鑒，可勝瞻跋。</p>
</div>
<div class='div-other'><a id='mulu444' />
<p class='h2'>寄次升陳孝廉</p><p>久嚮高致，不異大蘇，乃從小蘇邊得精神交接，何幸如之？因憶皋亭桐扣，雖絕響來久，以衲觀之，遍山皆石鼓也，第復俟知音耳。他日既聞聲逸遐邇，當不使張華擅美千古矣，況渥洼池讀書處蹤跡無恙？豈慧業文人多忘前事耶？笑笑。</p>
</div>
<div class='div-other'><a id='mulu445' />
<p class='h2'>寄稚升陳居士</p><p>紫雲、佛日兩度快談，草草送別，雖不作世情想，而道念猶覺依依，不識日來精進何似？深羡師資相契，尋常<span class='corr'>已</span>是難得，況契以道乎？且當仁不讓，頓入頓深。吾宗謂「智過於師，方堪傳授」，豈虛語哉？</p>
</div></div>
<p class='juan'>卷第十八<span class='note-inline'>(終)</span></p>
</div><!-- end of div[@id='body'] -->
</body></html>