<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>石雨禪師法檀卷第四</p><p class="byline">嗣法小師淨柱編</p>
<div class='div-other'><a id='mulu15' />
<p class='h1'>住建寧府考亭靈峰寺語錄</p><p>崇禎十四年，臘月十五日，入寺。</p>
<p>元旦，上堂。「不經一事，不長一智。衲子無家，隨緣即住。住不住，法堂深草雨滋培，般若林凋孰撐拄？好撐拄，年新、月新、日新、時新、一切新，只是不勞顧佇，顧佇依然成舊去。獨有拄杖無舊新，只解朝遊山水、暮宿煙霞，依稀逗到靈峰寺，只見西鄰進椒酒、東舍飲桃湯，到者裏作何抵待？」乃卓拄杖，曰：「會麼？此去武夷應不遠，何須重舉趙州茶？」</p>
<p>朱居士請上堂。「山為壽，海為福，一毀一譽；齊彭殤，一生死，半醒半酣。易短壽為長年，轉禍患為福樂，以楔出楔。所以道：人人本有，個個不無。只是取之不得、捨之不得，說個不取、不捨恁麼得？我道：也不得，也不得。大眾！於此會得，省力異常。若待黃面老人說聖、說凡，說心、說性，說罪、說福，說生死、說涅槃，亦是當道栽荊棘，致使達磨特特西來，對梁武帝只道得個『不識』，乃至九年面壁得個神光，也只道：『覓心了不可得。』今日居士以慶山僧之壽，即懺自<span class='corr'>己</span>之愆。你看：三祖以居士身來參二祖，曰：『某甲身纏夙疾，乞師懺罪。』祖曰：『將罪來，與汝懺。』士曰：『覓罪了不可得。』祖曰：『與汝懺罪竟。』有僧問趙州和尚：『尊姓？』州曰：『常州有。』又問：『和尚年多少？』州曰：『蘇州有。』你看：趙州、蘇州有為壽，三祖覓罪不得為懺罪。山僧雖不肯與趙老仝年，且要居士與三祖同懺。還懺得麼？雖則新年新令好，挨過明朝始是春。」</p>
<p>朱步紫使君祝師五旬，請上堂。「慧業文人、雲遊野客，覿面相逢，妙云不識。」乃召大眾，曰：「山僧恁麼舉揚，還有向上事也無？若道有，則山僧辜負大眾；若道無，則大眾辜負山僧。到者裏，山僧既<span class='corr'>已</span>知非，大眾無煩復慶，何迺掬溪水以為觴、折松枝以為拂，會啟人天，場開選佛？且道：那個溪無月？何山不帶雲？若論祝　聖壽以無疆，保萬民而樂業，此是拄杖頭本分家風，烏紗下尋常活計，獨有同補靈峰缺陷句，搔著山僧癢處，亦搔著大地人癢處。且問：喚甚麼作靈峰？還會麼？只在你穿衣喫飯處、迎賓待客處，倘暫時迷昧，急須補葺故。山僧有重興偈曰：盡地是個靈峰，大家住在裏許，見得者邊頹落，便請者邊修起。還修得起麼？」良久，曰：「靈山一會果然在，你是何人他是誰？」卓拄杖，下座。</p>
<p>福州眾宰官居士同諸山禪宿慶壽，請上堂。僧問：「無量壽佛與那個同年？」師曰：「空山白日靜。」進曰：「山與那個同年？」師曰：「流水百花香。」進曰：「和尚與那個同年？」師曰：「腳跟下好與三十棒。」進曰：「世尊未出母胎度人<span class='corr'>已</span>畢，今日說法更度阿誰？」師曰：「不度者一個。」進曰：「者個不願成佛。」師曰：「願成個甚麼？」僧曰：「禮拜去也。」師曰：「好個不願成佛的。」乃曰：「芥城劫，拂石劫，一坐十小劫，頭腦莫教錯接。虛空壽，壽山壽，福城宰官、居士、各山禪友耆舊也要依時及候。何時候？只因愛向武夷遊，被人喚作歸靈鷲。靈鷲南，考亭北，十里梨花香透骨。會得者，一葉不沾身；不會者，尋香還聽馥。若遇有智主人，一齊貶向無生國。咄！有人報道：『今日是清明。』直是古人墳也要放他三木摑。何故聻？不見道：以德報德。」</p>
<p>上堂。僧問：「《戒經》云：『光非青、黃、赤、白。』畢竟光作何色？」師曰：「汝信得及，向前來與汝道。」進曰：「師師相授，祖祖相傳，莫非是者個麼？」師劈頭一棒。僧一喝，師曰：「此是近日一橛頭禪，有人喫在。若是靈峰則不然，待他道：『師師相授，祖祖相傳，莫非是者個麼？』與他劈頭一棒。眾中且作麼生商量？」一僧曰：「也是一橛頭禪。」師曰：「情知你恁麼。」乃曰：「明朝是浴佛，周行目顧，手指天地，云：『天上天下，唯我獨尊。』之日。雲門道：『我當時若見，一棒打殺與狗子喫，貴圖天下太平。』禪和家只知打佛，要打雲門卻難；打雲門亦易，要打山僧卻難；打山僧亦易，要各各自打卻難。還自打得麼？請出眾來的的道看，待到明日以香水驀頭澆便見不堪。若道不得，你要扶律，扶律<span class='corr'>已</span>憐猿捉月；你要談常，談常猶愧烏啼花。」喝一喝，下座。</p>
<p>上堂。僧問：「積骨如毘富羅山，那個是最初父母？」師曰：「看腳下。」進曰：「恁麼則未出母胎早<span class='corr'>已</span>相見。」師曰：「非汝境界。」進曰：「謝師答話。」師曰：「賞罰也不知。」乃卓拄杖，曰：「從佛口生、從法化生，養子之緣，老瞿曇婆心猶在。如來禪、祖師禪，未生面目，香嚴老未識玄微。要知未生面目麼？耕犁只解農夫意，行路誰知客子心？」復卓拄杖，下座。</p>
<p>結制，小參。僧問：「《法華經》云：『是法非思量分別之所能解。』」聲未絕，師曰：「思量也，思量也。」進曰：「恁麼則圓明了知，不因心念。」師曰：「放汝三十棒。」乃曰：「外結其身、內結其心，龍王不怕海深；內不放出、外不放入，波斯那愁腳濕？若論參須實參、悟須實悟，簷前水點點，豈落別處？昔日梵志以左右手擎合歡梧桐花供佛，佛曰：『放下著。』志放下左手一株花。佛又曰：『放下著。』志又放右手一株華。佛又曰：『放下著。』梵志曰：『我今兩手皆空，更教放下甚麼？』佛曰：『我非教你放捨其花，教汝放下外六塵、內六根、中六識，一時捨卻，無可捨處是汝免生死處。』梵志於言下悟無生忍。大眾！你看上古人心質樸，教他放下便爾悟去。豈似今時人彫琢扯拽不上，不得<span class='corr'>已</span>，歷代祖師說玄說妙。其實也無玄妙，也不過教你放下，只是改文易字，便被他換卻眼睛，至使參詢不歇。若問山僧：『兩手俱空，更教放下個甚麼？』向他道：『佳作仁，可知禮也。』」</p>
</div>
<div class='div-other'><a id='mulu16' />
<p class='h1'>再住紹興府天華寺語錄</p><p>崇禎十五年，壬午十一月，入寺。</p>
<p>上堂。拈香祝聖竟：「天之高，地之厚，啾啾亂鳴，人物鳥獸、黧奴白牯，撩起便行，三世諸佛多不唧溜，還有橫身宇宙坐鎮乾坤者麼？有，則山僧要與他商量。還見寒山云：『十年歸不得，亡卻來時道。』麼？此是千古垂慈法則。今時纔入門來，便學手指天地，天上天下，唯我獨尊為據，豎我慢幢，爭強爭勝以為能事。殊不知，睹星悟後便說一切眾生與我平等無異，尚且四十九年不曾度得一個，及至末後拈花博得迦葉一笑。今日天華結制，且道圖個甚麼？」良久，曰：「自地登空易，從空放下難。」</p>
<p>上堂。師揮拂子，曰：「儒與釋合、仁與慈合、明與悟合、參性與求心合，獨有者斷拂子則不然，有時舉頭天外、有時入水求人、有時孤峰獨宿。若道『鐘中無鼓響，鼓中無鐘聲，鐘鼓不交參，句句無前後』，斷拂子則又不然，有時與朋友結伴同參、有時與大眾眉毛撕結、有時帶水拖泥。且道：於此兩間還有處斷也無？不見古人云：『士庶公卿一道看，貴賤賢愚明漸次。』若是久參耆宿，一點便行；後學初心，三回六顧。一點便行的，野老謳歌；三回六顧的，家國興盛。且問：家國興盛堪作什麼？莫要與今日齋家祈福麼？」</p>
<p>僧問：「斷拂子在甚麼處？」師曰：「山遠疑無樹。」僧禮拜，曰：「天空一任行。」師曰：「好個公案。」又，僧問：「離卻百非兼四句，請師盡力與提綱。」師曰：「提不出。」進曰：「為甚麼提不出？」師曰：「耳朵在甚麼處？」進曰：「日頭東出三分白，入暮投林一點紅。」師曰：「且緩緩。」</p>
<p>上堂。「智者一言，快馬一鞭，眼目動定，直待驢年。大眾！今日眾居士請山僧陞座，欲種無量壽因、結無量壽果，被斷拂子驀將鼻孔一齊穿卻了也，還吐得氣麼？三十而立、四十不惑、五十知命、六十耳順，眾中設有一人呵呵大笑，將謂是曹洞宗師原來是個老學究，方許他具一隻眼。可有恁麼人麼？」良久，曰：「南山仍秀異，靈鶴不停機。」卓拄杖，下座。</p>
<p>上堂。舉舍利弗變天女因緣，師曰：「舍利弗探竿在手，將天女一探便招成個十二年無女人相。變舍利弗為天女，舍利弗不知；天女化身如舍利弗，舍利弗亦不知。可謂賓則始終賓、主則始終主。雖然，正當舍利弗與天女互換之際，若喚作舍利弗又是天女，喚作天女又是舍利弗，畢竟如何定奪？山僧有個頌子舉似大眾：一條拄杖兩人攜，你向東行我向西，四面八方行一遍，日頭依舊落前溪。」</p>
<p>上堂。「操一葉之扁舟是第一義、泛鑑湖之曉月是第一義、拈妙香而氤氳是第一義、散天華以怡悅是第一義，法筵龍象眾在甚麼處去也？移彤山向天華，天華不大；移天華向彤山，彤山不小。沒絃琴彈得者，頭頭合拍；籬邊菊賞得的，處處成歡。雖然，若是聞淵明，何須賦歸去？」</p>
<p>顯聖眾耆宿請上堂。「昨日病，今日不病。賓主相逢，天華顯聖，且道：木羅漢與泥天王覿面，那個是賓？那個是主？若道泥天王是主，木羅漢是賓，鐘中無鼓響又作麼生？若道木羅漢是主，泥天王是賓，鼓中無鐘聲又作麼生？若道賓主歷然，鐘鼓不交參，句句無前後又作麼生？到者裏，麻纏不住，刀剪不開，忽有個漢喝散大眾，掀倒禪床，扶起曹洞正宗，且教他緩緩，洞水逆流了也，還見麼？」良久，曰：「東關關吏雖無阻，公驗淆訛未可行。」</p>
<p>僧問：「馬大師來了，還有賓主也無？」師曰：「水寒魚入窟。」進曰：「興波不作浪，買石得雲饒。」師曰：「天凍鳥棲巢。」進曰：「寶鏡堂前群象正，若耶溪畔百川朝。」師曰：「再犯不容。」進曰：「爭奈新豊一曲千古如新？」師曰：「猶費唇齒在。」</p>
<p>上堂。「東盡頭，西極則，相逢原不識，唯有把橈人，來往通消息。消息通，絕異同，廬陵米價知多少？擬意相隔便不中。乾峰道：『舉一不得舉二，放過一著落在第二。』到者裏，才有賓主，便有遍正，便有君臣。所以道：諸佛皆垂方便門，禪宗亦通一線道。此在諸方即得，天華者裏，只要個不許夜行投明須到的人，與他在妙高峰頂把手同行；如或未然，盡是別峰客，誰當此日機？」</p>
<p>上堂。「一陽未動，物體全彰，描寫將來，猶虧一半。眾中有善施五彩的，為山僧出一手看。」</p>
<p>僧問：「鳳不棲荊棘，和尚又作麼生？」師曰：「不是僧繇手。」進曰：「龍仍歸大海。」師曰：「徒勞話正遍。」進曰：「格外彈絃處，知音能幾人？」師曰：「且去，別日來。」</p>
<p>問：「方才和尚垂示，祇得一半，那一半向甚麼處去也？」師曰：「明朝向汝道。」進曰：「為甚麼聻？」師曰：「猶欠一日在。」進曰：「學人禮拜圓得麼？」師呵呵大笑。</p>
<p>師曰：「大眾與麼問，山僧與麼答，還有利益麼？若無利益，又道人人具有如來智慧德相；若有利益，又道皆因妄想執著而不證得。釋迦老子既以龍頭蛇尾，今日折合將來，且道：成得個甚麼？」良久，曰：「織成古<span class='corr'>錦</span>含春象，猶較當年十萬程。」</p>
<p>上堂。舉：「『至道無難，唯嫌揀擇』，趙州拈云：『才有語言，是揀擇？是明白？老僧不在明白裏。』」師曰：「大小趙州大似抱贓叫屈，山僧則不然：『至道無難』，父母未生前道取一句看。『唯嫌揀擇』，不可如羊相似，亂拾物向口中。『但莫憎愛』，功德天、黑暗女，受則是？不受則是？『洞然明白』，月落後相見的具甚麼眼目？到者裏揀點得出，不妨扶起趙州，捉敗老漢。」</p>
<p>上堂。「若要舉揚個事，直須四方受敵，八面當機，鴈過長空，會得橫抽寶劍，雲歸遠岫，明他腦後鉗鎚。若是以言遣言、以理遣理，忽然撞著無手人行拳、無舌人解語，便道是格外之談、無義之語。若要與他施主福壽雙圓，水也消他不得。何故聻？不見道：飛騎將軍入虜庭，再得完全能幾個？」</p>
<p>解制，上堂。「如鏡照鏡，石人正令方行；似空合空，木女謳歌始歇。千喚不回的，看取出門是草；一捺便轉的，直須下腳無私。且道：既是夜半正明，為甚麼天曉不露？」乃拍拄杖，曰：「木上座為汝道去也。何須殘臘盡，方見曉春回？」卓拄杖，下座。</p>
<p>過寶泉，代具足法兄付德師侄法，上堂。「荒田不墾，百丈之風難搆；牢關不掩，高峰之案誰圓？終年喫飯，貴乎頷下無喉；鎮日無言，妙在口中有舌。今日舉揚具兄靈骨，香雪遺蹤，且道：以何為驗？」乃托起衣缽源流，曰：「看：飲牛溪畔月初曉，莫逐泉聲落剡江。」</p>
<p>過象田，上堂。師召大眾，曰：「者片田地人人都有，只是不會料理，致使荒卻。所以勞他上古象為之耕、鳥為之耘、梵卿禪師為之開掘，即念現關主不惜身命為之重興古靈，致禪者繼之勞筋苦骨，領諸善信請山僧陞座，為汝證據。眾中還有承當者麼？若有，也不在你閒、不在你忙，不在你靜、不在你鬧，但得一鋤翻轉便好自成自立，管取秋風浩浩、春水溶溶，那時節，一任他閒也得、忙也得，鬧也得、靜也得，山僧有個全紙契書兩手分付。還有恁麼人麼？」良久，曰：「牛生三個子，到老自拖犁。」下座。</p>
<p>象田，結制，上堂。「小陽春，十月節，雁聲高，墜紅葉，時人錯認桃花飛，依稀惹動啼鵑舌。大眾且道：山僧恁麼舉揚，還有為人處也無？有，則三世諸佛忍氣吞聲；無，則白牯黧奴揚威耀武。到者裏，心之與性，如月行空；妙之與玄，如雲布野。若更說修、說證、說悟、說迷，橫擔拄杖遊山去，一任開期復解期。」</p>
</div>
<div class='div-other'><a id='mulu17' />
<p class='h1'>再住杭州寶壽山光孝寺語錄</p><p>送爾密法兄圓寂，上堂。「風雨發惡，滔天浪作，師兄靈骨，何處摸索？休摸索，舉出東山水上行，從教大地入牛角，還有轉得身吐得氣者麼？」良久，曰：「問取化山和尚去。」</p>
<p>上堂。「十載天涯放浪遊，依稀忘卻來時道，軒窗仍向水中開，至今彌勒咍咍笑。且道：笑個甚麼？三世諸佛也在布袋裏許，歷代祖師也在布袋裏許，四生六道也在布袋裏許。今日忽然有一個漢要出頭來，出則任出，且問你：布袋外是個甚麼？向者裏道得一句，不妨十字縱橫，重興祖道。」</p>
<p>到弁山龍華寺，上堂。「闢土開荒，創始之功何住？栽松種竹，守成之德靡存。所以<span class='corr'>蜃</span>樓海市巧呈幻有，蒼狗白<span class='corr'>雲</span>獨顯真空。若有個漢便爾踢翻獅子窟、推倒象王峰，一任天魔外道、魑魅魍魎現多神變，身上出水、身下出火，播弄到三十三天，輕輕下來，要覷者龍華，覷則眼瞎；要聞者龍華，聞則耳聾，方可報我瑞白兄不報之恩。若以強爭強、勝爭勝、以是非出是非，敢保未在。何故聻？不見道：冰生於水寒於水，青出於藍色愈藍。」喝一喝，下座。</p>
<p>師誕日，上堂。「百不為多，一不為少，雖有彭殤，實無壽夭。」拈拄杖，曰：「大眾！還見麼？若見，則三世諸佛依教奉行；若不見，則歷代祖師一時靠倒。今日雲階居士以積功累德之心為山僧慶壽、為自<span class='corr'>己</span>納壽、為子延壽，眾中有堪應供者，出來相見看。」</p>
<p>僧問：「紅日麗天，滿林增色，四眾齊迎，特為吾師祝壽。祝壽一句，請師舉揚。」師曰：「未離正月節，猶是孟春寒。」進曰：「七十二峰齊稽首，光孝年齊萬劫春。」師曰：「爭奈水流花落何？」進曰：「猶是眼糊塗。」師一喝。問答竟，師曰：「大凡一問一答須有來繇，祇如問在答處、答在問處，還能用處不換機麼？不爾，則信口道，不獨不能為應供張本，水也消他不得。何故聻？生逢新甲子，誰不愛春晴？」</p>
<p>結制，監院請上堂。「其大無外，其小無內，把住放行，超群入隊。石火光裏安得家，煞有來繇；閃電影中立得業，不妨尊貴。高掛瓢囊，橫眠拄杖，結制之意未必如斯；朝隨雲出，暮踏月歸，監院之心庶幾可遂。大眾！昔日楊岐監院有『三腳驢兒弄蹄行』話，還有會得者麼？」</p>
<p>院出，問：「高掛瓢囊則不問，橫眠拄杖事如何？」師曰：「三腳驢兒弄蹄行。」進曰：「向上事又作麼生？」師曰：「三腳驢兒弄蹄行。」進曰：「恁麼則相隨去也。」師曰：「三腳驢兒弄蹄行。」院喝，師曰：「好一喝。」院禮拜，師下座。</p>
<p>悉檀法孫請上堂。「今日踏春風，昨日踏春雨，有問西來意，何曾肯負汝？異姓骨肉，各自同居，沿流不止，何處逢渠？渠今正是我，我今不是渠，洞山老子一面頭上安頭，一面斬頭覓活。今日悉檀法孫入山謝孝，既知祖父不出門，又知推爺向裏頭。且道：曹山孝滿一句，大眾作麼生委悉？」僧纔出禮拜，師曰：「自家骨肉尚如此，何況區區覓路人？」</p>
<p>解制，上堂。「共住不相識，千里卻同風，出門不落草，何處不亨通？眾中若有一個從來不入保社的，也要還山僧草鞋錢始得。」良久，曰：「恁麼則途中善為。」</p>
<p>上堂。「三世諸佛言詮不及、歷代祖師形容不出，所以說個直指，早<span class='corr'>已</span>迂曲了也，不如向佛未出世、祖未西來以前覷得破、立得定，不妨橫行宇內，獨蹈大方。若一入他釋迦門庭、達磨群隊，便見有賢愚良賤、迷悟升沉，還有向佛祖以前覷得破的麼？」僧纔出，師便打。僧曰：「看破了也。」師曰：「大眾！還見者僧不惜身命為他施主麼？」眾無語，師曰：「秉三羯磨作法懺悔看。」</p>
<p>上堂。「天地同根，萬物一體，喚甚麼作根？喚甚麼作體？」良久，曰：「露也。還見麼？見不見且置，既是同根，為什麼寶壽山七十二賢峰，有的舉頭天外、有的入水救人、有的在十字街頭七橫八豎、有的在孤峰絕頂呵佛罵祖？既然如是，山僧今日要一個與胡居士為子保延，還有麼？」</p>
<p>僧問：「未出母胎，度人<span class='corr'>已</span>畢，且道：黃面老漢今日出來做甚麼？」師曰：「梅子熟時梔子香。」進曰：「春色滿園關不住，一枝紅杏出墻來。」師曰：「種田去。」</p>
<p>上堂。「日日日，是好日，一番拈起一番新，祇要缽盂兩度濕。」喝一喝，曰：「當時若下得者一喝，不妨隨波逐浪，免得世尊降王宮，出母胎，手指天地，說個唯吾獨尊。」又喝一喝，曰：「當時若下得者一喝，不妨函蓋乾坤，免得入雪山，成正覺，降外道，轉法輪，度眾生。」又喝一喝，曰：「當時若下得者一喝，不妨截斷眾流，免得今日九蓮剃度，入僧倫，登戒品。」又喝一喝，曰：「且道：是截斷眾流？是函蓋乾坤？是隨波逐浪？有人簡點得出，許他具一隻眼。」問答不契，師復曰：「還分得麼？」良久，曰：「目前景物人皆見，取用誰知各不同？」</p>
<p>新監院請上堂。「拈一塵，大地起；舉一綱，眾目具。所以曹山道：『莫行心處路，不挂本來衣，何須正恁麼？切忌未生時。』大眾！人人要搆父母未生前一著，為什麼切忌未生時？人人要得恁麼時節，為什麼何須正恁麼？人人要見本來面目，為什麼不挂本來衣？人人要識得心，為什麼莫行心處路？若論失人則廢、得人則興，管取十個有五雙躲避不去。雖然，且道：大家入者個保社，畢竟圖個什麼？」良久，曰：「莫將閒學解，埋沒祖師心。」</p>
<p>唐祈遠請對靈，陞座。「春榮秋落，蓋是尋常；日往月來，無非妙用。若為生死所牽、恩怨所纏，陰陽隔絕，疑信相參，山僧為你指個路頭，也須諦聽。」乃擊拂，曰：「還聞麼？若聞，非汝父母所生之耳。」又揮拂，曰：「還見麼？若見，非汝父母所生之眼。既非父母所生眼耳，畢竟以何為見聞？到者裏，便好全身直入，即證真常；如或未然，更有半偈：香煙堆裏翻身去，紅燭光中自在歸。」</p>
<p>汪子野居士請陞座。「乾坤之內、宇宙之間，中有一寶，秘在形山。古人盡力道，只道得八成。祇如乾坤未判、宇宙未分、形體未造，寶從何生？乾坤既壞、宇宙既毀、形骸既銷，寶從何滅？於此會得，視死如生、視亡如存；於此不會，情生智隔，曷遂超生之路？背覺合塵，難成薦往之方。今日子野居士為其先考仲玄汪公，特請山僧對靈說法，爭奈山僧口舌遲鈍，不能廣演言教，只據現前道理與公分析一上。祇如公之生平，能安司馬長卿之貧、抱愚公北山之拙，又能重然諾、廣交遊，冰霜傲骨，詩文絕代。今子子野既能繼父之風，又能陶情世外，克究<span class='corr'>己</span>躬，可謂青出於藍青於藍者矣。痛思罔極，追念養子緣深，夢想之中音容如在。山僧謂若果音容如在，即謂公不曾滅，只是即之不得，即謂公不曾生，不滅不生，薦亡<span class='corr'>已</span>竟。若以能貧、能拙、能重然諾、廣交遊、冰霜傲骨、絕代詩文為公本色，殊不知此是浮形幻影。如摩尼寶珠常現五色彩光，五色彩光實非摩尼本色，不過隨方應現，無有真實。且道：如何是摩尼本色？」良久，曰：「人天交接處，覺路此時開。」喝一喝，下座。</p>
<p>上堂。「結夏安居，鳶飛魚躍；設齋辦供，電捲星馳。若作佛法商量，管取不曾具眼；將謂世諦流布，不妨共入玄微。雖然，忽遇一擔兩頭脫的，聖名凡號呼喚不回，世出世間牢籠不住。還有恁麼人麼？若有恁麼人，愁甚麼齋供不消、叢林不辦？」</p>
<p>僧問：「荒在草深頻料理，上流人到事如何？」師曰：「青山處處堪留夏。」進曰：「涼風陣陣侵肌骨，爭奈渠儂自不知？」師曰：「兩重公案。」</p>
<p>問：「千丈深潭，魚為甚麼不現？」師曰：「現也。」進曰：「潭聻？」師便打。僧曰：「龍行不帶三江水，虎若無山定不行。」師曰：「猶少一棒在。」</p>
<p>乃舉：「甘贄行者入南泉設粥，仍請南泉念誦，泉白椎曰：『大眾！為黧奴白牯念摩訶般若波羅蜜。』甘拂袖便出，泉粥後問典座：『行者在何處？』座曰：『當時便去也。』泉遂打破鍋子。」師召大眾曰：「且道：者鍋子是為典座打破？為行者打破？諸方盡道用劍刃上事，且喜沒交涉。山僧今日要與他扶起，還肯麼？不是煉石手，徒勞說補天。」卓拄杖，下座。</p>
<p>頤浩寺，上堂。「白雲澹蕩，達磨不來東土；綠水週遮，彌陀不住西方。且道：不住西方，在什麼處？」乃舉拂，曰：「看看，大眾被者個上座換卻眼睛了也。若有轉得身、吐得氣，不用三祇煉性、百劫調心，管取曠劫無明一時頓斷。如或未然，待山僧緩緩結個草菩提座，再與大眾一一據款結案。祇因者裏從來不敢放屎撒尿，穢汝心田，所以昔日世尊才陞此座，文殊便乃白搥曰：『諦觀法王法，法王法如是。』世尊便下座。雖則世尊隨機應變、文殊善把要津，若遇個伶俐衲子向世尊未陞前掀翻寶座、喝散大眾，不唯使世尊一場懡㦬，亦使文殊無下手處。須知古人用盡苦心，蘊釀將來，要人向父母未生前道取一句，爭奈時流若不靜沉死水便乃動落。今時只有香嚴祖師是問一答十、問十答百的人，到此不敢容易，直至久久擊竹方悟，如今還有道得的麼？」良久，曰：「洙涇船子垂絲後，幾個從今再下鉤？」卓拄杖一下。僧問：「法王法幢隨處建立，今日和尚陞座畢竟憑何建立？」師曰：「莫將五老峰頭月，特地隨波照九峰。」僧曰：「大眾瞻仰有分。」師開示，不錄。</p>
<p>祈嗣，請上堂。「亙古亙今，綿綿不絕，遞代相承，復是何物？信得者，水邊林下長養聖胎；不信者，七尺單前喚龜作鱉。山僧恁麼舉揚，眾中有不甘者麼？」</p>
<p>僧問：「亙古亙今，且道是何物？」師曰：「落葉無人掃，難成賓主歡。」進曰：「霜風月皎。」師曰：「是什麼時節？」進曰：「正當恁麼時節。」師曰：「恰值老僧不恁麼，又作麼生？」進曰：「山高雲靜。」師曰：「閒言語。」</p>
<p>師復曰：「信如潮汐，至海無疑；信如日月，光天無疑；信如榮枯，相地無疑；信如迷悟，性人無疑。昔日崔趙公問國一欽出家事，欽曰：『出家乃大丈夫事，非將相所能為。』公有省。後李遵最公問谷隱出家事，隱亦以此答之，公亦有省，遂作偈曰：『學道須是鐵漢，把手心頭便判，直取無上菩提，一切是非莫管。』此真可謂人無疑者。雖然，今日居士特來求嗣，且道：如何舉揚？」良久，曰：「曉洞雲腥龍孕子，夜天月冷兔懷胎。」卓拄杖，下座。</p>
<p>上堂。「古今天地、古今日月、古今山川、古今人物，會得者，能殺、能活，能縱、能奪；不會者，陽長陰消，依時及節。若論群陰剝盡而不知，知者猶寒；一陽初生而不覺，覺者未暖。但肯孕結將來，則時節一至，其理自彰。如藥山參石頭，頭曰：『恁麼也不得、不恁麼也不得，恁麼、不恁麼總不得，你又作麼生？』藥罔措，頭曰：『子因緣不在此，可往馬大師處去。』參馬祖，理前問，祖曰：『我有時教伊揚眉瞬目，有時不教伊揚眉瞬目，有時教伊揚眉瞬目者是，有時教伊揚眉瞬目者不是，你作麼生？』藥乃契旨，禮拜，祖曰：『你見個什麼便禮拜？』藥曰：『某在石頭和尚處，如蚊子上鐵牛相似。』祖肯之。大眾！你看古宿為人還有實法與人麼？還教人如何參、如何究麼？還教人坐禪麼？還教人做功夫，晝三夜三磨褌擦褲麼？學者悟處，曾見光見怪麼？曾說有得有證麼？但說個『我在石頭處，如蚊子上銕牛相似。』你看：石頭與馬祖是六祖兩派下來，還分彼此麼？還分旁正麼？還曾撈籠學者麼？今時不知從上諸聖是一鼻孔出氣，接引學人同出一手，豈似如今分門列戶，說南嶽為正、說青原為旁？若要說，難道他們當時不會說？直待如今方說，羞也不識。也不把從上命脈摸摸看、也不把從上機緣審審看，信口亂說，旁若無人。今日一陽初生，君子道長，小人道消，故山僧略將法門舉示大眾，須知石頭為人榜樣、藥山參詢榜樣。雖然，藥山恁麼悟去，也是急水上打毬子。何故聻？相識滿天下，知心能幾人？」</p>
<p>為正修入塔，上堂。「君子道長，小人道消，天堂地獄，任意逍遙。天堂不為樂，地獄未為苦，要喫金牛飯，須打禾山鼓。無縫塔，休莽鹵，大家相送意如何？師恩友義成千古。千古目前，目前千古，朝來大雪空中舞。若道亡僧面前，萬里神光頂後相，五五依然二十五。大眾！古人道：『枯木龍吟方見道，髑髏無識眼初明。』祇如正修禪者髑髏<span class='corr'>已</span>淨、識陰既銷，如何是他初明的眼？」</p>
<p>僧問：「初明眼即不問，萬里神光事若何？」師曰：「為甚不問初明眼？」進曰：「有意氣時添意氣。」師曰：「仲冬無嚴寒，點水不滴凍。」進曰：「恁麼則一陽來復，萬木惺惺去也。」師曰：「還知賞罰麼？」進曰：「謝和尚證明。」師曰：「大眾證明始得。」</p>
<p>又，僧出眾，喝問曰：「唯此一事實，餘二則非真。」師亦一喝，曰：「唯此一事實，餘二則非真。」僧禮拜起，曰：「真實消息蒙師指，上品蓮臺<span class='corr'>已</span>降胎。」師呵呵笑曰：「將謂活人送死人。」便下座。</p>
<p>石浪首座請上堂。師陞座，浪禮拜，師背立不顧，座遶一匝依位而立。師曰：「大眾！會麼？若作子歸就父，父全不顧見，此是世諦流布想。且道：何故如是？曹山未曾孝滿在。」遂下座。</p>
<p>普香寺，請上堂。「道不在遠，唯人自遠；亦不在近，唯人自近。山僧口舌拙訥，機思遲鈍，兩個只好喚做一雙，總不如古人醞釀將來，說道：『目前無法，意在目前。不是目前法，非耳目之所到。』大眾！到者裏，手足攀攬得著、耳目追縱得及底，若有密移一步看取飛龍的人，方可報答檀越護持之誠、施主供養之德，國王水土一時酬畢。若在長連床上打得兩箇瞌舂以為禪定，學得兩句轉語以為機鋒，敢保土也消他不得。昔年高太傅是在家居士，自參芙蓉省發之後，便開口說大話，曰：『懸崖撒手任縱橫，大地虛空自坦平，照壑輝岩不借月，簾前別有一輪明。』此是宰官居士修行榜樣。如今盡是倚門傍戶，如何得大地虛空一坦平去？如何得撒手任縱橫去？雖然，更須撒開簾子，打破光明，方可與他普香寺裏相見；如或未然，獅子峰高對象主。」</p>
<p>上堂。卓拄杖，曰：「今日是木上座㘞地一聲時，是哆哆啝啝時，是有句耶？是無句耶？從佛口生的、從法化生的，為什麼有得皮、得肉、得骨、得髓之意？大眾！論量論量看。道副曰：『不執文字、不離文字，而為道用。』祖曰：『汝得我皮。』尼總持曰：『如慶喜見阿閦佛國，一見更不再見。』祖曰：『汝得我肉。』道育云：『四大本空，五蘊非有，無一法可得。』祖曰：『汝得我骨。』慧可出，禮拜，依位而立，祖曰：『汝得我髓。』咄！達磨大師被人換卻眼睛也。若是耳朵當眼睛的，定不作此分別。何故聻？不見道？獅子窟中無異獸。若以不執不離為見不消，錯了也；若以一見不再見為不離窠臼，錯了也；若以無一法可得為十成語，錯了也；若以禮拜歸位為倜儻之機，錯了也。你看：目前躋躋的，阿誰不可付囑？揀擇個什麼？且阿誰不具足，還有欠少些的麼？何故老大達磨分出個皮、肉、骨、髓來？還知他曲為今時麼？苦哉，山僧也曾付囑幾個來，還有者領破袈裟在，若有人，向四錯外說說所得看。」問答不契，師曰：「牛生三個子，到老自拖犁。」</p>
<p>上堂。「船來、陸來，什麼物恁麼來？朝去暮去，什麼物恁麼去？若欲掘開石壩，踢翻塘嶺，且未是到家消息。何故？祇如諸人未跨船舷，一個寶壽早<span class='corr'>已</span>注汝心源了也。乃至一路路來，穿衣喫飯、語言談笑，各各一個寶壽，不高、不低，不大、不小，及乎到來，乃被水鳥樹林、鐘鈴鑼鼓換卻眼睛。雖則水鳥樹林等不離寶壽，汝還聽得水鳥樹林悉皆念佛、念法、念僧麼？古人到者裏說個『若將耳聽終難會，眼裏聞時方始知』，且道：眼作麼聞？耳作麼見？現前考鐘伐鼓，試問：無耳的人眼，還聞麼？現前天光雲影，試問：無眼的人，耳還見麼？參學的人到此須解得、會得，始得；不然，寶壽山為汝解去也。」良久，曰：「車不橫推，理無曲斷。」</p>
<p>上堂。「如是之法，佛祖密付，汝今得之，宜善保護。」乃召大眾，曰：「得也未？若也未得，密在汝邊，殊不知說個密字早<span class='corr'>已</span>顯了也。顯密且置，祇如雲岩老人開口說個如是之法，還有指處麼？還無指處麼？若無指處，爭奈有言語在？若有指處，指個什麼？莫指個拄杖麼？此是山崖裏砍得的。莫指拂子麼；此是建寧五分銀子買得的。如何合得密付的道理？若合得，則銀碗盛雪，明月藏鷺，中間建法幢、立宗旨，說個臣奉君、子順父，不順非孝、不奉非輔。你看：此宗法門何等巍堂？何等氣宇？豈是小知小見苟竊得的？你看：古人說法結果將來，自然頭正尾正。要知雲岩老人頭正處麼？如是之法佛祖密付。要知雲岩老人尾正處麼？潛行密用，如愚若魯，但能相續，名主中主。所以但識得主，吾宗未許。還識得主中主麼？春風不出塢，滿谷蕙蘭香。」</p>
<p>過顯聖，上堂。「古道無人行，行之亦坦平，樵歌并牧唱，聽者絕知音。知音絕，主賓<span class='corr'>賡</span>和成歡悅，入理深談，門庭施設，讚嘆不及處，寶壽峰祇可旁通；稱揚不及處，化鹿山唯堪擊節。」良久，以拂子打圓相，曰：「大眾看看：到者裏，祖宗田地方纔隱密。」又打圓相，曰：「大眾看看：屈屈。」</p>
<p>化山和尚問曰：「正恁麼時如何？」師曰：「請老兄珍重。」山顧左右曰：「大眾！畢竟還是者老漢。」師曰：「也是老兄饒舌。」</p>
<p>請化山和尚引座，上堂。「梅花熳熳，春信紛紛，深水高山，水消雪解。倘有枯木寒崖，殘雪未消、堅水未解的，請化山和尚為汝消卻解卻。請師之語，汝合自陳，恐汝未能，皆隨我道。」下座。</p>
</div>
<p class='juan'>石雨禪師法檀卷第四<span class='note-inline'>(終)</span></p>
<div class='div-w'><p style="margin-left:3em;text-indent:-2em"><span class='note-inline'>(嘉興府興善寺比丘明馨施貲貳兩，淨見、淨照、智覺、智樂、智達共壹兩，淨慧五錢，智瑛、智曇、智源共壹兩，淨趣、智常共肆錢，智鑑參錢，簷葡林淨月壹兩，智孚貳錢五分)</span></p>
</div>
</div><!-- end of div[@id='body'] -->
</body></html>