<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>石雨禪師法檀卷第二</p><p class="byline">嗣法小師淨柱編</p>
<div class='div-other'><a id='mulu7' />
<p class='h1'>住紹興府雲門顯聖寺語錄</p><p>崇禎七年，甲<span class='corr'>戌</span>臘月十二日，入寺。</p>
<p>三門。「從門入者不是家珍，為什麼倚肩踏躡？大眾！且道：喚甚麼作門？」良久，曰：「莫待當來問彌勒。」</p>
<p>大殿。「洞山麻三觔，名不須虛；雲門乾屎橛，跡不須實。且隨我將錯就錯，切忌道：『如何是佛？』」</p>
<p>伽藍。「宰一寺之權衡，須要密不通風；作眾生之保障，仗你略通一線。」</p>
<p>祖師。「放去西天，為惜法堂深草；拈來東土，猶憐遍界葛藤。明年更有新條在，腦亂春風卒未休。」</p>
<p>方丈。背先和尚像，曰：「大眾！祖父從來不出門，為甚麼爺向裏頭？因惜隆冬春意動，漏洩寒梅香幾枝。」</p>
<p>拈疏。「山僧一向鼻孔撩天，因到天華，被者個礙卻；今到顯聖，又被者個礙卻。且道：者個是甚麼？試宣看。」維那宣疏竟，師曰：「還有向上事也無？」良久，曰：「且向下會取。」遂陞座，拈香祝聖竟，師曰：「隨緣赴感靡不周，何故寂然不動而常處此菩提座，卻又道感而遂通？切忌道『依稀相似』，誰敢云『彷彿不同』？不特儒扶釋教，亦乃釋合儒宗，喜得山僧閒卻，眾檀越又要向蜃樓上重施棟樑、冰花上刻畫青紅，有時向顯聖堂前屙屎、撒尿於淨白地上，有時向天華寺裏說妙談玄於鬧市場中，更有閑工夫於若耶溪汲水浣石傘峰。若欲撐天柱地，須仗眾兄弟各顯神通，有麼？」問答竟，師曰：「如此問答，還當得神通妙用麼？明日天晴再主張。」</p>
<p>剃度，上堂。「天華寺以九龍水沐浴<span class='corr'>已</span>竟，顯聖堂將金剛刀剃度為僧，倘得不待雪山六年苦行而睹星成道，則不惟觀彼久遠猶若今日，則心、佛、眾生三無差別，情與無情共一體真。大眾！此個語話才入門來，阿那不知？且問：既共一真，何故一人食時難令眾飽？」問答俱不契，師曰：「恁麼則無量劫來頭髮把盡在山僧掌握中。」遂下座。</p>
<p>法相寺，上堂。「古定光，今法相，驀地相逢難度量。短十尺，長一丈，橫看成嶺側成峰，幾希惱殺丹青匠。無底缽盂一個，斷鼻草鞋一緉，海角天涯走一回，兩耳依然在肩上。錫杖卓開不是他，忽作江湖大波浪。誰能知有？莫能知，重將舊案新提唱。作麼唱？鴨吞螺螄兩眼脹。」</p>
<p>上堂。舉拂，曰：「未入雲門，人人盡有者個，及至到來，為甚麼卻在山僧手中？莫為兩眼所瞞麼？且道：者個喚作什麼？」眾無語，師曰：「盡道冰霜苦，誰知節後寒？」</p>
<p>付石浪首座法，上堂。「天華寺，華落也，果熟也。雲門寺，門開也未？若開<span class='corr'>已</span>，重重樓閣、種種莊嚴，更須知開<span class='corr'>已</span>復閉的道理，便見彌勒、善財同在山僧鼻孔裏，許得大安樂、得大自在、得大受用、得大解脫、得大無礙。」師忽打噴涕，曰：「正恁麼時，且道在甚麼處蹲踞？山僧今日初度陞座，為浪首座向在天華會中識得曹家女話，便擬唱還鄉曲調，入嶺受徒住寺。因山僧書去，腳根未穩，領眾來雲門，且喜稍通浙語，故在人天眾前有個斷拂子與他，只可趕蒼蠅子。若是傳法利生，更聽取一偈。」遂展卷，曰：「分明識得曹家女，便把閩言通浙語，石傘峰高浪潑天，誰信耶溪淨如洗？一枝斷拂春風生，謾道無頭亦無尾，相續情知也大難，持書莫到他家裏。大眾！既是持書，為甚麼莫到他家裏？」</p>
<p>首座出，提坐具，曰：「者一枝花，誰人拈得起？」師曰：「諒闍黎也不得。」進曰：「暗去明來又若何？」師曰：「昨日雷聲浩大。」進曰：「也是雨過雲門。」師曰：「雪雹分身又作麼生？」<span class='note-inline'>(時雪雹大作)</span>座以坐真搭肩上，曰：「且喜今日唱個耍孩兒去也。」師遂拈印打卷上，曰：「耍孩兒且置，還識得者個麼？切忌道：寶印當空妙，重重錦縫開。」</p>
<p>司理元公黃居士請上堂。士禮拜，曰：「請大師舉揚雲門未了公案。」師曰：「竹拖鳳尾慵迎客。」士曰：「今日親見作家。」師曰：「松作龍吟懶送人。」乃曰：「說法不待人，待人乃可說，及至有人來，依舊無言說。無言說，佛殿山門強饒舌。大眾！今日元公居士特特入山，要山僧舉揚未了公案，祗如大慧禪師道：『二僧入門，一僧<span class='corr'>已</span>悟，一僧未悟。』不待他開口便揀辦得出，方可為人。且問大眾：還辦得元公居士<span class='corr'>已</span>悟、未悟的端的麼？鐵山推倒誰能信<span class='note-inline'>(此是居士省發因緣)</span>？深入雲門孰可憑？」士遂問：「還扶得鐵山起麼？」師曰：「山門頭與居士道了也。」進曰：「明頭來時如何？」師曰：「耶溪不許扁舟宿。」進曰：「暗頭來時如何？」師曰：「此去錢塘尚隔程。」進曰：「不明不暗來時如何？」師曰：「杭州理公事，時向居士道。」</p>
<p>小參。舉：「中丞盧航居士與圓通旻禪師擁爐次，士問：『諸家因緣不勞拈出，直截一句請師指示。』通厲聲指曰：『看火。』士急撥衣，忽大悟，謝曰：『灼然佛法無多子。』通喝曰：『放下著。』士應：『諾，諾。』」師曰：「圓通只知自<span class='corr'>己</span>殺活施為，不顧他墮坑落塹。山僧則不然，待他道：『諸家因緣不勞拈出，直截一句請師指示。』向他道：『隨緣宿一宵。』他若悟了，道：『灼然佛法無多子。』向他道：『明朝相送一盃茶。』」</p>
</div>
<div class='div-other'><a id='mulu8' />
<p class='h1'>住杭州府寶壽山光孝寺語錄</p><p>崇禎九年，丙子春，入寺。</p>
<p>唐祈遠孝廉請上堂。拈香，曰：「此一瓣香，頑鉏底下掀起堯風蕩蕩，鈯斧頭邊披開舜日巍巍，爇向爐中，端為祝延聖壽萬安。此一瓣香，荊棘所不能埋、瓦礫所不能沒，用報唐將山、宋石田、薰禪師建立之德以及宰護之誠。此一瓣香既<span class='corr'>已</span>貴買於江南，終不賤賣於江北，端為供養顯聖堂上傳洞上正宗三十二代散木大和尚，用酬法乳之恩。」上首白椎，師舉拂子，曰：「此是第二義。」又舉，曰：「此是第三義，百義、千義、萬義，咄！有甚麼交涉？若是個漢子，拈起斧子，從教斧子謳歌；放下鉏頭，直得鉏頭作舞。那管江南、江北，瓦礫、荊棘？如或未然，也要披苔剝蘚，讀殘碑，續斷碣，免使碌磚瓦子七片、八片，泥金剛努目、木羅漢攢眉。」</p>
<p>僧問：「重揚古路，拈提今事門頭。今事門頭且置，重揚古路一句請師指示。」師曰：「鉏頭柄短斧頭長。」進曰：「今事門頭又作麼生？」師曰：「栽完芋子又栽瓜。」進曰：「恁麼則曹源一滴浪滔天，沒卻三千及大千。」師曰：「開田去。」</p>
<p>士問：「如何是參禪得力處？」師曰：「拂子頭邊無限春。」進曰：「如何是參禪險難處？」師曰：「溪山溪水莫留停。」進曰：「如何是參禪受用處？」師曰：「明日到瓶窯。」進曰：「逼塞虛空時如何？」師曰：「香煙堆裏看。」進曰：「學人正當進前無路、退後無門時，和尚如何相救？」師舉拂子，曰：「者個是甚麼？」士擬議，師曰：「又道進前無路，退後無門。」</p>
<p>師舉龐居士參石頭、馬祖因緣，乃曰：「諸方盡謂石頭處得名、馬祖處得地，石頭處得體、馬祖處得用。若作如此批判，入地獄如箭。且問：不作如此批判，又作麼生？會得，不妨重顯寶壽家風；若不會，則定打瓶窯上徑山。」</p>
<p>甘露寺，請上堂。「蕭蕭一夜雨，為人何太切？其奈負心何？杜鵑啼不歇。春去了，春去了，明明大棒當頭楔，髑髏痛癢有誰知？淋淋甘露啼成血，忽然識得主人心，石女揚歌笑不徹。」師回顧大眾，曰：「且道：如何是主人心？有識得者，不妨出來通個消息看。」良久，曰：「門前有古路，一直透長安。」</p>
<p>上樑，小參。拈拄杖，召大眾，曰：「還見麼？者個人人有分，為什麼卻在山僧手中？不見道：千年田，八百主。」又拈曰：「且道：者個是什麼？獨有青山人不取，古殿無香煙，壁多風雨，泥諸天撒手跌腳，木羅漢自言自語，惹得主山神忍俊不禁，撐的撐、拄的拄，盡謂革故鼎新，我道是將敗壞補敗壞而<span class='corr'>已</span>。」舉賢於長者插標建剎因緣，師曰：「大眾！者一標子上，三世諸佛、泥諸天、木羅漢向何處蹲踞？」眾無語，師驀卓拄杖，曰：「不信天開黃道日，都言平地湧樓臺。」</p>
<p>為嗣南容公茶毘，小參。「孤孤迥迥，崚崚[山*層][山*層]，青松為友，翠竹為朋，一生滴水滴凍，今朝雨似盆傾。大眾！此是龍門舊住容公本有家風也，爭奈現前一切眷屬拈提不出。若拈提得出，方見容公末後殷勤，不惜眉毛，徹底為汝；不然，未作龍門客，空教點額回。」卓拄杖，下座。</p>
<p>除夕，小參。「八除二成一十，九除一成一十，除到今宵無可除，休從杓柄聽凶吉。不見道：愚人除境不除心。喚什麼作心？智者除心不除境。喚什麼作境？不知心境本如如，戍犬黃昏趁野豬，觸目明明無障礙，明朝更有新條在。晦堂老人無大人相，說心、說境，說智、說愚，說如如、說無礙，寶壽今夜一一歸除，祗解依時及節，敲破鑼、打破鼓。若是本色住山人，畢竟了無刀斧痕。要識刀斧痕麼？說佛、說法是刀斧痕，說心、說性是刀斧痕，說迷、說悟是刀斧痕，說賢、說愚是刀斧痕，且聽爆竹聲中一歲除時如何？珍重，珍重。」</p>
</div>
<div class='div-other'><a id='mulu9' />
<p class='h1'>住福州府西禪長慶寺語錄</p><p>崇禎十一年，戊寅十一月念二日，入寺。</p>
<p>三門。「古人道：『入門須辨主。』即今入門也，還辨得主麼？」良久，曰：「只見潮生朝自暮，誰知山色古猶今？」</p>
<p>佛殿。「丹霞燒的、雲門打的、山僧即今禮的，還有差別也無？不是我來時候早，只因庭外荔枝無。」</p>
<p>伽藍。「邪可驅，正可輔，忽遇沒面目漢，你又作麼生？噫！大似當年忘付囑，而今勞我更噓嗟。」</p>
<p>祖師。「祖禰不了，殃及兒孫；兒孫不了，殃及祖禰。且道：為甚如此？不是不分先與後，大都冤愛要分明。」</p>
<p>方丈。「坐斷十方，山僧自肯，密移一步，分付諸人。還會麼？補出蒲團秋月現，列開五位照人難。」</p>
<p>山門。「疏酬佛恩報佛怨，世、出世間都在裏許。」</p>
<p>維那宣竟，師曰：「是則是，更有『不落言詮，坐致太平』一句作麼生會？」良久，曰：「恁麼則山僧拖累去也。」遂陞座，拈香祝聖竟，乃曰：「雨浙僧，八閩客，為君一一皆狼籍。會得者，退席五千；不會者，萬無一失。失不失？閃電光中尋古跡。且道：是什麼跡？長慶破蒲團、怡山發願文、懶菴裂縫掖，者一隊老古錐個個鼻孔遼天，今日總被山僧拂子頭穿卻了也，還有救得者麼？」眾無語，師曰：「今日光祿王京臺居士特地入山設供，請山僧陞座，未免便借教敷揚。教中道：『應以宰官身得度者，即現宰官身而為說法。』說法且置，宰官身作麼生現？」顧左右，曰：「鄉風處處別，日月一般明。」</p>
<p>上堂。「第一義無可說，無可說非第一義，盡道狹路相逢，個是法門兄弟，今日陳居士自皈依先師以來深念閩中祖庭寥落，特特入山，要山僧舉揚第一義，怎奈黃河水向源頭濁了也。釋迦掩室於摩竭，淨名杜口於毘耶，坑陷眾生個個不得轉身、不得吐氣，致使達摩西來，對武帝道個廓然無聖，大似披心挖膽，轉見利害。所以，歷代祖師事不得<span class='corr'>已</span>，將第一義喚作長慶蒲團、雲門胡餅，今日又突出洞山寶鏡，無非要人枯木上生些子花、寒灰裏發些子焰，使汝一切動轉施為圓陀陀、活潑潑，盡大地都做個大解脫場，世、出世間永不被人瞞，豈不快哉？山僧每見人信不及，不惜口業，更向人道者第一義即是吾人的本命元辰，亦喚作主人翁、亦喚作未生前面目、亦名菩提、亦名涅槃、亦名真如、亦名佛性，可謂盡情註破，今日何須重宣？殊不知，錢塘江解纜時為大眾道了也、策杖仙霞嶺為大眾道了也、遊南浦詠綠波為大眾道了也、過潭陽歷劍津為大眾道了也，既而泊洪塘登岸應供入山作佛事，乃至王光祿請上堂，總為大眾道了也，何得今日更要在山僧口中取氣？不知此事全靠山僧不得，請各各自道取看。」</p>
<p>首座石浪問曰：「既是沿途賣弄，因甚麼弟全歸兄？」師曰：「人天首座也須珍重。」進曰：「嚼盡楊枝，誰人知味？」師曰：「問取堂中長老。」進曰：「大眾難瞞。」師曰：「大眾在甚麼處？」座曰：「一片青山，無痕不淨。」</p>
<p>有儒者持書呈曰：「弟子有幾則問頭，請和尚批判。」師立，舉書曰：「大眾看看，批判了也。」便下座。</p>
<p>陳玉尺居士請上堂。召大眾，曰：「還識玉尺居士不是好心麼？居士以儒業潛修佛道，入我雲門法眷，今日便將玉尺要量我斷拂子多少長短、多少闊狹，噫！直饒你豎量量得豎窮三際、橫量量得橫亙十方，也量他不著。殊不知，者斷拂子向在雲門顯聖堂中因打蠅子忽然斷卻，至今不能相續，有時在糞掃堆邊放光動地、有時在十字街頭帶水拖泥，有時在高高山頂、有時在深深海底，且問：你向何處尋覓他？」乃豎拂子，曰：「莫者便是麼？若是，則天無二日；不是，則家無二主。居士不如將玉尺自量一量好。若要自量，直須向未生更未生<span class='corr'>已</span>前下手，量得定定當當、方方圓圓，然後向<span class='corr'>已</span>生後及未來更未來俱量定當<span class='corr'>已</span>，自堪安邦定國，維持世難。那時，斷拂子不妨出來與你同報國恩、同報佛恩。兩個眉毛撕結，玉尺與斷拂子打作一團，如何分別？」遂以手作鳩觜勢，曰：「谷呱呱，且道：為甚如此？只因昨夜梅花放，惹得行人報曉春。」</p>
<p>上堂。「天何言哉？地何言哉？人復何言哉？所以古人道：『我語顯無語的。』大眾！還識得無語的麼？若識得，便可添壽於山、納福於海、增祿位於無極。若是遊山須見頂、翫水要知源底，便要問如何是無語的？」卓拄杖，曰：「者是語，如何是無語的？若道離此是，即同魔說；若即此是，亦非聖解。不即不離又作麼生話會？會得，不妨山頭白浪、海底紅塵；如或不會，大家齊念薩婆訶。」</p>
<p>從天寧過南禪寺，上堂。「過去天寧寺不可得，汝作麼生觀？未來西禪寺不可得，汝作麼生觀？現在南禪寺不可得，汝作麼生觀？莫是象骨分枝，致使威光赫奕麼？是則是，奈被浪首座昔日拈一莖草插破面門，帶累一切人拖泥帶水，及至雲門顯聖堂上和盤踢倒，直得海底翻身。今日眾善信福有所歸，住持者功有所滿，且道：承誰恩力？還知麼？聽取半偈：終日承渠力，相逢不是渠。既是相逢，為甚麼不是渠？昨宵春雨足，枯木盡生機。」</p>
<p>結制日。宗曉張方伯為保釐請上堂。「天得一以清，雲興霧起時如何？地得一以寧，崩巒偃岳時如何？君王得一以安天下，虜寇縱橫時如何？莫是不曾得一麼？莫是得而不行麼？莫是行而不普麼？莫是雲興霧起不干天事麼？莫是崩巒偃岳不干地事麼？莫是虜寇縱橫不干君王事麼？不干且止，且道：者個一為甚與麼難會？還許會麼？泥牛吼月去。還不許會麼？木馬嘶風來。若是座主家，便以釋迦掩室於摩竭、淨名杜口於毘耶為極則事，謂是不二門，殊不知<span class='corr'>已</span>落二、落三了也。所以，我曹洞宗有臣須輔君、子須順父，不順非孝、不奉非輔，要汝諸人於見、於情、於語言處絕滲絕漏，直須如擊石火、閃電光。還有向石火光中垂手、電光影裏翻身者麼？有，則便好與他商量道：『今日張方伯設齋結制，要祈陰翊王度，大家須時時奉重、念念輸忠，以圖報酬有地。』還委悉麼？雖然，此猶是因齋慶讚，畢竟如何是結制一句？」乃拋出拄杖，曰：「波濤靜處蛟龍隱，兵革銷時宇宙寧。」</p>
<p>上堂。「昨日法，今日說，明日聽時方解脫，世人盡欲報親恩，自家恩愛何時撇？昨夜觀音、文殊、普賢等一隊漢，被老僧各與二十拄杖趁出山門。且道何故？只因他自未度而度人，為菩薩發心故。果自未度而可度人，為甚大目犍連是神通第一的，度母不得，勞他世尊教供養十方賢聖，仗彼威神方可得度？老僧與汝判去：世尊權衡在手，目連捨重從輕，只知目連母生天，殊不知眾聖賢著賊。還知麼？老僧從西階上，向東階下，若有個漢出來道：『老和尚袈裟著地也。』與我同參有分。」</p>
<p>師誕日，上堂。「未離兜率，<span class='corr'>已</span>降王宮，降王宮後，一場懡㦬。未出母胎，度人<span class='corr'>已</span>畢，出母胎後，一場懡㦬。致使歷代釘<span class='corr'>樁</span>搖櫓、把纜放船漢，個個盡道不動步而周遍十方，不開口而言滿天下。蒼天，蒼天，總不如東村西舍，胡張三、黑李四，朝隨流水去，暮踏白雲歸。前日有個衡廷道：『人道此是大解脫場，大無礙處。』被山僧捏住鼻孔，七日不得吐氣，今日卻來為山僧慶壽。壽則從汝慶，秪如僧問趙州：『和尚年多少？』州云：『蘇州有。』汝又作麼生？」良久，曰：「莫謂江南霜雪少，松枝不逐歲寒凋。」</p>
<p>上堂。「極苦無苦，極樂無樂，拄杖一條，千巖萬壑，只為證龜成鱉，勞動箍籬木杓。昔日甘贄行者入南泉設齋時，黃檗為首座，行者請施財，檗曰：『財、法二施，等無差別。』者曰：『恁麼道，爭消得某甲嚫？』便將出去，須臾復入，曰：『請施財。』檗曰：『財、法二施，等無差別。』者乃行嚫。且道：差別在甚麼處？此是一段未了公案，今日為大眾了去：行者請施財，拈來無不是。檗曰：『財、法二施，等無差別。』用去莫生疑。者曰：『恁麼道，爭消得某甲嚫？』但有天在上。須臾復入請施財，更無山與齊。檗曰：『財、法二施，等無差別。』者遂行嚫。且道又如何判？一片白雲青山內，一片白雲青山外，青山內外俱白雲，白雲飛去青山。」師頌至此，良久，曰：「還有人續得後韻者麼？」僧曰：「在。」師打三棒。復問曰：「還有麼？」乃卓拄杖，曰：「三世諸佛只頌得到者裏，歷代祖師只頌得到者裏，山僧也只頌得到者裏。」復卓拄杖，曰：「者裏是什麼？於此會得，不妨省力；如或未然，祗為農夫愛春雨，從教鳩婦怨蒼天。」</p>
</div>
<p class='juan'>石雨禪師法檀卷第二<span class='note-inline'>(終)</span></p>
<div class='div-w'><p style="margin-left:10em"><span class='note-inline'>(嘉興府平湖縣東皋釋行旦施貲刻)</span></p>
</div>
</div><!-- end of div[@id='body'] -->
</body></html>