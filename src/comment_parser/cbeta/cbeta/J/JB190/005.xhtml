<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石雨禪師法檀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>石雨禪師法檀卷第五</p><p class="byline">嗣法小師淨柱編</p>
<div class='div-other'><a id='mulu19' />
<p class='h1'>住杭州龍門悟空禪寺語錄</p><p>崇禎十五年冬受請，至甲申二月入新方丈。</p>
<p>屺瞻葛太常請上堂。拈香祝　聖竟，師以拂子打一圓相，曰：「者片田地，本是平常、本無高下，不煩造作，不用階梯。若便爾休去，即是大言不慚的漢，未透龍門關在，燒尾曝腮有何利益？還要透龍門關麼？纔見鸚鵡峰，上到九曲嶺，便喚作透關得麼？入大殿、進方丈，識得檀越是誰、住持是誰，便喚作透關得麼？縱饒你識得住持是別傳一脈、洞上一宗，權開五位、善接三根，便喚作透關得麼？若有個漢向下方來，從最初一步不妨手清眼快，透得些子，然後，途路中也是透關處、見鸚鵡峰也是透關處、登九曲嶺也是透關處、至大殿入方丈也是透關處，豈不直絕？豈不痛快？何煩更去說修說證？何煩更去長連床上攢眉皺目，向鬼窟裏作活計？所以雪峰祖師道：『烏石嶺與汝相見了，山門頭與汝相見了，僧堂前與汝相見了。』且道：如何是相見的意？莫是兩眼對兩眼麼？是則是，畢竟喚甚麼作主中主？」良久，曰：「相續有甚麼難？」</p>
<p>為薦親，上堂。「教中道：『大慈悲為父，知度菩薩母。』若能會得，則多生父母一切幽魂盡在龍門拄杖頭上放光動地。信得者，真是知恩即是報恩，方可謂之不生、方可謂之不滅，方可謂之無恩可報。何故聻？」以拄杖橫按，曰：「者個得與麼長？」復以拄杖豎起曰：「者個得與麼短？會麼？」喝一喝，下座。</p>
<p>過棲真寺，上堂。「遊山好，遊山好，青山面面無煩惱，逢村遇市設齋筵，百味珍饈只一飽。一條拄杖活如龍，個是衲僧無價寶，逢場作戲任縱橫。有人問道：『當頭考無端，逗到桃源鄉，棲真寺裏僧多少？』那管前三與後三？阿誰共我遊山好？遊山好，遊山好，試問遊山有何好？名韁利鎖不能牽，秋林落葉隨風掃。大眾！今日齋主特為求福故，請山僧登座。為甚麼只管長歌短唱？」乃驀拈拄杖，曰：「看看，此是莊嚴百福身，時人盡向外頭討。不向外頭討，還向裏頭討得麼？」復擊拄杖，曰：「且喜助歌聲有鳥，勸君一念早回頭，家家有個來時道。來時道，無玄奧，須信出門便是草。為甚麼道不出門亦是草聻？路逢死蛇莫打殺，無底籃子盛將歸，又作麼生？」卓拄杖，曰：「阿誰共我遊山好？」</p>
<p>壽紹南老居士請師顯教寺上堂。「乾坤之內、宇宙之間，中有一寶，秘在形山。古人可謂藏頭露尾，今日特為大眾全身顯露。祖師道：『在眼曰見，在耳曰聞，在鼻嗅香，在口談論，在手執捉，在足運奔。』此是寶在六門顯現處，為甚麼又道知者即是佛性，不知者喚作精魂？」遂拈拄杖，曰：「見麼？」復卓一卓，曰：「聞麼？若於此轉得即名知者，知者即見佛性；如或未然，山僧與老居士酬唱去也。居士請山僧說法，是賓中主；山僧與居士說法，是主中賓。山僧說時、居士聽時，大眾共知，即是賓中賓；居士聽時、山僧說時，大眾不知，即是主中主。既是主中主，為甚麼大眾不知？不見道：只可自怡悅，不堪持贈君。」</p>
<p>上堂。師抖擻袈裟角，曰：「第一義聻？」復抖拂子，曰：「第一義聻？」乃召大眾，曰：「若道是有，為甚麼抖擻不出？若道是無，為甚麼天神地祗以此為宮殿、魚龍鳥獸以此為窟宅，即諸佛菩薩百千法門無量妙義以此建立，西天四七、東土二三以此相傳，乃至五家以此分列？所以有無不得，謂之不是目前法，非耳目之所到，為甚麼又道意在目前？莫是更有玄妙處麼？到者裏，大須仔細，君君、臣臣、父父、子子總出不得者個綣繢。雖然，臣能退位，始可朝君；子若轉身，方堪就父。還有轉身退位者麼？」眾下語不契，乃下座，曰：「牛生三個子，到老自拖犁。」</p>
<p>為息波入塔，上堂。「聲前薦得，猶如鷂過新羅；句後承當，<span class='corr'>已</span>是不快漆桶。恁麼道也是事從叮囑起，然古人真為生死不明克苦參究，一日忽聽送喪者唱曰：『紅輪決定沉西去，未委魂靈往那方？』孝子哭曰：『哀，哀。』遂大悟。看他如此悟去，說得他是聲前麼？說得他是句後麼？秪如今日息波禪者畢竟在甚麼處？大家道道看。」眾下語雜亂，師曰：「總是野雞啼，老僧只得自唱個薤露歌去也。生生生、死死死，不生不生、不死不死，生而不生、死而不死，不生而生、不死而死，佛以一音演說法，眾生隨類各得旨。夜來猛虎咬大蟲，曉起泥牛驚入海，囫圇一個無縫塔，暫可安身在裏許。莫動著，休擬議，仍要大家相送你。且道：如何是相送一句？」良久，曰：「雪點紅爐何足異，踏翻波是水方奇。」喝一喝，下座。</p>
<p>結制，上堂。「登山把釣，石浪翻空，雲餌月鉤，誰能吞噉？若是錦鱗吞得吐得，擺尾搖頭自遭點額，如何透得龍門關去？且道：喚甚麼作龍門關？」以拂子畫一畫，曰：「還透得麼？透不得，山僧又扯葛藤去也。昔日馮濟川居士參龍門，遠聞童子吟『萬象之中獨露身』，遠拊公背曰：『好聻。』公即契入。後參大慧亦蒙印可，嘗自詠曰：『公事之餘喜坐禪，少曾將脅到床眠，雖然現出宰官相，長老之名四海傳。』如今士大夫也有學得的、也有作偈的，只是不曾諦當，未免操履不密。如馮公預知時至，公堂設座，僧衣道履，拜辭北闕，叮嚀官吏道俗扶持佛教，握杖蛻去。漕使曰：『安撫去住自繇，何不留取一頌以表罕聞？』公張目索筆，書曰：『初三十一，中九下七，老人言盡，龜哥眼赤。』到者裏，豈是你學得來的？須在『萬象之中獨露身』上悟得諦當方能如此。秖如花瓶、蠟臺、香爐是萬象，畢竟喚甚麼作獨露身？」有僧拂袖而出，師曰：「若識結制，識取解制。」遂下座。</p>
<p>元旦，上堂。「一新條令，萬古洪規，今既非增，昨亦何減？心之與性，雖是假名，悟之與迷，確乎有據。千丈巖前進得一步，看取飛龍在天；九曲嶺頭倚肩踏躡，致使潛龍勿用。只為諸人自暴自棄，博得山僧自起自倒。」乃以拂子畫一畫，曰：「若向者裏扯得平交，那管若魚、若龍、若蝦、若蟹？一任天來、龍來、神來、鬼來，總要他知時識節，自然慶無不宜。還有麼？山頭打輥龍天喜，鬧裏參禪佛皺眉。」喝一喝。</p>
<p>師誕日，上堂。「佛種從緣起，是故說一乘。春霜不露白，露白兩盆傾。秪如露柱懷胎、特牛生子，不知以何因緣而有此瑞？若一向手指天地，說個唯我獨尊，管取世界不能安立，所以他不得<span class='corr'>已</span>，只得醞釀將來，要使一味中百味具足，又說個一切眾生與我悉皆平等。若從平等處薦得，不妨雲興問難；若只在唯我獨尊上著倒，說出話來知甚賞罰？所以曹山道：『莫行心處路，不挂本來衣，何須正恁麼？切忌未生時。』龍門者裏蓄得個石鸚鵡，終日啼風喚雨，說五位、說三玄、說四料揀。若依洞山老人道：『若將耳聽終難會，眼處聞時方始知。』也是憐兒不覺醜。龍門則不然，直須父母所生耳聽取始得。且道：即今說甚麼？」後堂曰：「大雪滿山寒。」師曰：「須是者個老頭子始得。」</p>
<p>圓修菴主請上堂。「春無三日晴，春無三日雨，若作佛法會，半許半不許。人人盡道『直指人心，見性成佛』，且道：達磨指的是那個心？神光見的是那個性？盡謂『心無形狀，心無蹤跡，是故覓心不得便是安心』，切莫夢話好。所以歷代祖師陞堂入室、豎拂拈槌，總要從頭按起，只為黃河水自源頭濁了也。不見？仰山問新到云：『向甚麼處來？』僧云：『幽州來。』山云：『汝還思彼中否？』僧云：『常思。』山云：『所思是境，能思是心。彼中樓臺殿閣、鳥獸人畜，返思思的心還有許多般否？』僧云：『總不見有。』山云：『信位即是，人位未是。』且道：如何是人位？問取圓修菴主。」</p>
<p>上堂。「智者一言，快馬一鞭，一言不會，千言萬言。若有人向千言萬言處會得即是一言的道理，方可道『為人則不出，出則不為人』。古人云：『閉門打睡，接上上機；豎拂拈槌，曲為中下。』何故定要山僧搖唇鼓舌？莫是諸兄弟自甘中下麼？所以斷拂子只得隨汝顛倒，以緇為素，仍要諸兄弟隨流得妙。秪如搬柴運水是流、擔土負木是流，以西嶺之有餘補東岡之不足是流、棟梁椽柱湊合得來金碧交輝是流，至使一切遊者、翫者、近者、遠者知龍潭之有源、山巒之有靈，總喚作流。且道：畢竟如何是妙？忽有一人出來道：『恁麼則達磨一宗掃地盡也。』且道：許他即是？不許他即是？若許他，則辜負<span class='corr'>己</span>靈；若不許他，則埋沒諸聖。到者裏，直得鸚鵡峰飛鳴始得。今飛鳴也，還會麼？一人傳虛，萬人傳實。」喝一喝，下座。</p>
<p>眾女信請上堂。「『過去心不可得、現在心不可得、未來心不可得』，此是佛在金剛會上說的。彼時若有個漢出來道：『者個是甚麼？』管取黃面老子忘前失後，一場敗闕。只因未得其人，所以逗到如今。山僧不惜唇皮與他註腳一上：『過去心不可得』，昨日分明十二日。『未來心不可得』，明日分明十四日。『現在心不可得』，春風處處花狼藉。」遂舉拂子，曰：「金陵俞道婆來也，他在瑯琊會下聞得無位真人話，後因丐者唱蓮花落，云：『不因柳毅傳書信，何緣得到洞庭湖？』遂大悟。凡見僧至則云：『兒，兒。』一日，問安首座曰：『甚處來？』安云：『德山。』婆云：『德山泰乃老婆兒子。』安曰：『婆是甚人兒子？』婆云：『被上座一問，直得立地放尿。』你看者婆竊得些子便會興風作浪，有時在高高山頂、有時在深深海底，有時踞諸佛頂[寧*頁]、有時臥眾生腳下，可謂縱奪自繇，所以一切人奈何他不得。今人一味爭強爭勝，動著便奪，所以常被人奈何。」又舉拂子，曰：「斷拂子化為龍也，吞卻乾坤也。且道：縱即是？奪即是？」喝一喝。</p>
<p>吳山諸居士請上堂。舉：「獅子端禪師因見弄獅子發明心要，遂合彩為獅子皮，被之終日，撒瘋撒癲，或歌或笑。一日有人譏之曰：『村裏獅子耳。』即應聲曰：『村裏獅子村裏弄，眉毛與眼一齊動，開卻口，肚皮直儱侗，不愛人取奉，直饒弄到帝王宮，也是一場乾打鬨。』」師曰：「恁麼則三世諸佛也是乾打鬨、歷代祖師也是乾打鬨、今日齋主特特入山設齋也是乾打鬨、山僧特為陞座也是乾打鬨，設有人出來道：『者漢祗解說一邊話。』且道：許他不？許他？」良久，曰：「癡人面前不得說夢。」</p>
<p>僧問：「昨日即不問，如何是今日事？」師曰：「知恩者少，負恩者多。」進曰：「和尚還有為人處也無？」師曰：「有。」進曰：「如何是為人處？」師曰：「也是一場乾打鬨。」進曰：「恁麼則雲在嶺頭閒不徹，水流澗下太忙生。」師曰：「又恁麼去也。」</p>
<p>進香普陀，請上堂。「還要知第一義麼？拂子是棕櫚做的、拄杖是藤條做的，要收大家好收、要用大家好用，為甚麼說個『法身充滿於沙界，普現一切群生前』便眼青眼黃？且道：畢竟喚甚麼作法身？若見得徹，真觀清淨觀，廣大智慧觀，常願常瞻仰；若聞得透，妙音觀世音，梵音海潮音，勝彼世間音。請問：何故善財參德雲比丘於妙高峰頂卻在別峰相見聻？如是，則觀音不在南海。既不在南海，在甚麼處？莫在動步處麼？莫在下船處麼？莫在風波險惡處麼？若在諸處見得，猶是座主見解，到龍門者裏一些也用不著。何故？不見道：明年更有新條在。」</p>
<p>剃度，上堂。「金刀纔剪，僧俗繇分；袈裟未披，智愚莫辨。若論最初一步，說個未離兜率、未出母胎，只可依稀相似，更要末後一句，直饒目顧周行，指天指地，其如彷彿不同，真是超佛越祖的漢，揭開本地風光，踢倒當陽獨露，自然迥達大方。如或未然。」拈袈裟角，曰：「也少者個不得。且道：者是甚麼？不見道：雞足峰頭風悄然。還會麼？四長一短，割截衣持。」喝一喝。</p>
<p>送雲門湛老和尚木主人徑山祖堂，上堂。覺浪和尚白槌竟，師曰：「拈鏡花，捉水月，祖禰不了，殃及兒孫。吹龜毛，擲兔角，兒孫不了，還及祖禰。到者裏，撮土為香，恩仇莫辨；揚歌當哭，慶弔難明。須是披雙徑、圓雙目，列五峰、開五位的，方能斟酌。設或大人峰無大人相，宴坐峰只圖晏坐，那肯管鵬摶峰展翅不展翅？此事且置，秪如有僧問國一祖師：『如何是道？』答云：『山上有鯉魚，海底起蓬塵。』且道：是答他話？還是別行一路？還是格外提撕？還是直指人心？還是無義味語？此等見解盡屬知解宗徒。畢竟如何理會？若理會得，方不負我徑山法兄救時救弊，一番苦心；如或未然，裂開片石成二位，賓主何妨分不分？」喝一喝，覺浪和尚結槌，師下座。</p>
<p>破闇法侄請上堂。「連日雨滂沱，殷勤為甚麼？不因梅子熟，爭奈爛泥何？爛泥路，殊難渡，到者情知不動步。鐘鼓交參海眾多，主賓明暗無回互，新豐一曲老龍吟，法門骨肉方能和。能和且置，如何是我弁山法侄不動而至道理？還會麼？雨過雷驚千尺浪，龍門更有一重關。」</p>
<p>上堂。舉那吒太子析肉還母、析骨還父，然後現本身運大神通，為父母說法。師曰：「既是骨<span class='corr'>已</span>析了、肉<span class='corr'>已</span>析了，身又如何現？法又如何說？」良久，曰：「見麼？九曲嶺頭雲，去作人間雨。」</p>
<p>彌陀寺，請小參。「度嶺登山，拖泥帶水，為道為名，必有所以。若為道，道無可道；若為名，名無可名。無道之道，道遍天下；無名之名，名滿十方。名滿十方，不動而變；道遍天下，無為而成。無為而成，雨落定是階下濕；不動而變，天晴定是日頭出。若作道理商量，不妨弘教，與諸人說說。如《彌陀經》云：『雨天曼陀羅華，其土眾生常以清旦各以衣裓盛眾妙華供養他方十萬億佛，即以食時還到本國。』者個本國，你還道理詮註得麼？直饒文殊無說、維摩默然，總未夢見。莫是一念不生是本國麼？若作恁麼見解，打折你驢腰。且道：過在甚麼處？參。」</p>
</div>
<div class='div-other'><a id='mulu20' />
<p class='h1'>住嘉興府東塔廣福寺語錄</p><p>崇禎十七年，甲申十月十三日，入寺。</p>
<p>司空譚埽菴居士請上堂。師至法堂，曰：「雲水家鄉意在雲水，別行一路事在檀那，去此二途速道看。」眾無語，師曰：「牛生三個子，到老自拖犁。」遂陞座，拈香祝聖竟，師曰：「還鄉一曲，開口成乖；故舊相逢，轉眼即錯。到者裏會得，不妨省力。若更說玄、說妙，道個無舌人解語、無眼人能觀，卻是抱柱洗腳、把纜放船的漢，有什麼用處？昔日善才童子於福城塔廟見文殊象王迴顧、獅子嚬呻，便得根本智。山僧道：『未夢見在。』既是根本智，為什麼向迴顧嚬呻邊得？且道：畢竟向什麼處得？」師乃左右迴顧，曰：「山僧罪過不少，還要識得差別智麼？若識得，便好與埽菴居士為夫人薦往；如或未然，德雲端在妙峰頂，盡向別峰深處求。」喝一喝，下座。</p>
<p>上堂。「如是之法，佛祖密付，山僧今日為眾顯說了也，還會麼？」良久，曰：「若不會，則莫怪山僧塗污你好。人人盡要成佛作祖、說悟說見，不知汝作麼生悟？作麼生見？佛祖畢竟在什麼處？」</p>
<p>舉：「廓侍者問德山曰：『從上佛祖向什麼處去也？』山曰：『作麼？作麼？』廓曰：『敕點飛龍馬，跛鱉出頭來。』山休去。來日，山浴出，廓過茶與山，山撫廓背一下，廓曰：『者老漢今始瞥地。』山又休去。」師曰：「者個公案，古今商量者不少，不知卻<span class='corr'>被</span>德山『作麼』兩字誤卻，所以逢人見鬼胡喝亂道，拖了個棒，到處將父母鼻孔扭捏。不知廓侍者一問，諸佛諸祖全身顯現，須是眼清手便的人於此覷破，說成佛也是、說作祖也是，說悟、說見總是。須知德山別有長處，只是被侍者把得定，道個『敕點飛龍馬，跛鱉出頭來』，德山休去，到來日撫廓背一下，廓曰：『者老漢今始瞥地。』可謂頭正尾正，依舊把得住，山又休去。會麼？會得，則汝今得之，宜善保護。」</p>
<p>上堂。「山僧到東塔<span class='corr'>已</span>來，上堂數次，不曾見有無求而請者，山僧亦不曾有無說而應者。今日眾信卻以無求故請，山僧以無說故應，可謂財施、法施等無差別。若向者裏領略得去，拍拍合令、句句超宗，便好向百花林裏一葉不沾、十字街頭橫來直往，便好聽塵說、剎說、熾然說無間歇。若是向意根下卜度，道施主無求而求、求而無求，老漢說而無說、無說而說，此等見解，做他法師使下也不得。何故？不見道：隔壁炒荳香，我在隔壁張，你也不與我，我也不思量。有個傍不肯的出來道：『既不思量，張他作麼？』眾中還有恁麼人麼？」喝一喝，下座。</p>
<p>天寧寺，修毘盧閣，請上堂。「於一毫端現寶王剎，坐微塵裏轉大法輪。」驀舉拂子，曰：「大眾看看：寶王剎聻？大法輪聻？到者裏，直得釋迦老子無暇旁通、歷代祖師不遑曲暢，須是個格外漢子於此識得，盡虛空是個寶王剎、盡三世是個大法輪，無大、無小，無偏、無圓，無成、無住、無壞、無空，亦能有成、有住、有壞、有空，有偏、有圓，有大、有小，皆隨眾生根之淺深，圓融行布、行布圓融。所以逗到天寧寺裏，為諸剎之獨尊，關一郡之隆替。今日會首執事特請山野於此閣中指出滲漏破缺處，固是好事，爭奈古人有語道：『昨夜雨滂烹，打倒蒲萄棚。知事普請，拄的拄、撐的撐，撐撐拄拄到天明，依舊可憐生。』試問：既是可憐生，又要撐他作麼？若道：『莫不從此法界流，究竟還歸此法界。』此是座主見解。畢竟如何？」良久，曰：「不是苦心人不知。」喝一喝，下座。</p>
<p>上堂。「有一句子虛中有實、有一句子實中有虛、有一句子虛中有虛、有一句子實中有實，者四句人人本有、個個不無。」舉拂，曰：「斷拂子有時四句作一句說、有時一句作四句說，若分疏得下，不妨向四後句足成五句。還有麼？」良久，曰：「山僧自足去也。」遂下座。</p>
<p>薦侍御曹石倉，上堂。「四大本空，五蘊非有，久旱甘霖，俱開笑口。只是不見了石倉曹護法，各處叢林似乎掣肘。且道：他向甚麼處去也？」良久，曰：「分明月在梅花上，看到梅花早<span class='corr'>已</span>遲。」</p>
<p>薦朱廣原司寇，上堂。「持戒但朿身，非身何所朿？古人恁麼道，虛聲聽杓卜。甚麼作持戒？甚麼作非身？山僧恁麼舉，拌命喫河魨。大眾！今日葵石居士為顯考三週忌臨入山，在令先司寇一生護法，定能世世作佛金湯。奈何居士未能自信，又入戒壇齋戒，眾既聞戒<span class='corr'>已</span>，須信孝名為戒，何必又要山僧說禪說道以為助薦？昔有一僧問曹山：『靈衣不挂時如何？』山曰：『曹山孝滿。』僧云：『孝滿後如何？』山曰：『曹山好顛酒。』天童頌云：『新孝滿，便逢春，醉步狂歌任墮巾，散髮猶夷誰管係？太平無事酒顛人。』天童恁麼頌也是因齋慶讚。山僧亦有半頌：新孝滿，好齋僧，人人鼓腹去騰騰，近日醉鄉風俗惡，淨土何妨且共登？大眾！為甚麼去則實不去，生則決定生？」良久，曰：「問取曹山。」</p>
<p>香萃菴，請上堂。「現成公案，不用如何，撩起便行，何煩側耳？目前無法，意在目前，文殊與我攜水去。不是目前法，非耳目之所到，普賢猶未折花來。香萃菴啟，華嚴期深，知經有無量品，品有無量偈，偈有無量言，言有無量義。將此法界收入香萃，法界不大，香萃不小，奈何知音者稀，又要別行一路，俟會滿之日，啟創大悲道場，特請山僧為作證明。然大悲有八萬四千爍迦羅眼，復有八萬四千母陀羅臂，於中或慈、或威，或顯、或密，能縱、能奪，能殺、能活，三根普利，萬德全彰。設有一個傍不肯的出來道：『大悲千手眼，那個是正眼？』管教三賢膽喪、十地魂驚。何故聻？不見道：寒蟬抱枯木，泣盡不回頭。」喝一喝，下座。</p>
<p>敬畏菴，上堂。「盡言城市有山林，古佛家風一徑深，無縫塔存靈骨在，相攜緇素共追尋。尋不得，兒孫腳下知端的，斷橋橋斷斷還連，臨濟名為白拈賊。大眾！無趣老人上傳臨濟正宗，下接斷橋一胍，可謂徹上徹下，所以臨終偈曰：『皮袋付與丙丁公，白骨斷橋隨眾，末後道得好呵呵，明月清風吟弄。』大眾！皮袋既付丙丁，白骨交歸斷橋，畢竟將什麼吟風？將什麼弄月？」良久，曰：「為見煙霞生背面，因知星月繞簷楹。」</p>
<p>攝心庵，上堂。「桑麻曲徑，舊日門闌，寂寞家風，無人能到。所以啟明法侄別開一徑，若依舊向外打團團，爭覓得個中心柱子？不道你覓不得，只是你用不得；不道你用不得，只是你見不親。倘見得親，雪盛銀碗，鷺宿蘆花，有什麼難辨？若是一擔芝麻十斗粟，落在八斗糟中，要尋個出頭路也大難在。不如按下雲頭，二六時中仔細看，畢竟是何道理？說得要行得。且作麼生行？不見道：足跡不聞尋路者，櫓聲嘗聽釣漁舟。」<span class='corr'>喝</span>一喝，下座。</p>
<p>小參。「以有塞有，將空道空，和尚齋僧理亦通，熨斗煎茶銚不同。」乃召大眾，曰：「洞法師一生說心說性、談有談空，可謂說得一尺；今日他眷屬以耕種之餘入山齋僧，特請登座，可謂行得一寸，此真青出於藍者矣。在東塔門下即不然，要你說即說取行的、行即行取說的。」乃卓拄杖，曰：「者是行的，如何是說的？」又卓一下，曰：「者是說的，如何是行的？於此分疏得下，許他賓主相見；設或未然，無功來受祿，寢食豈能安？」</p>
</div>
<p class='juan'>石雨禪師法檀卷第五<span class='note-inline'>(終)</span></p>
<div class='div-w'><p style="margin-left:1em"><span class='note-inline'>(松江府華亭縣信士朱爾千捐貲貳兩)</span></p>
<p style="margin-left:2em;text-indent:-1em"><span class='note-inline'>(嘉興府嘉興縣信士周必成壹兩，馮邃昌、周在魯各壹兩，馮球五錢梓)</span></p>
</div>
</div><!-- end of div[@id='body'] -->
</body></html>