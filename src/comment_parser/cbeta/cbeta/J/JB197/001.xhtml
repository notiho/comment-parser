<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山無異大師語錄集要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>博山語錄集要序</p><p>佛祖之道如金剛王寶劍，得之不易、用之不易、付之亦不易，以其皆不易也，故傳持斯道者實鮮其人，而魚目混珠、山雞冒鳳者嘗半天下也。</p>
<p>我曹洞一宗盛於唐、哀於宋，至元似復盛而實衰，其故蓋難言之也。</p>
<p>自元朝初雪庭裕公奉詔住少林，天下學者翕然宗之，歷傳至萬曆改元，小山書遷化，詔幻休潤補其席，四方之腰包而至者如鳥投林、如魚赴壑，而潤公乃講習評唱為事，大失眾望。</p>
<p>時有蘊空忠和尚，先事小山老人有年，受其密印，歸隱旴江之廩山，天下不得而物色之。</p>
<p>壽昌先師從其薙落，後蒙記莂，始為弘揚，既得博山來公繼之，其道遂大行於世。</p>
<p>師苦參日久，備嘗險阻，故其言功夫為獨詳，其慧光渾圓、辨才無礙，波瀾浩蕩，莫窺涯際，故學者多望洋而退。其門庭緊密，金鋀立辯，高提祖印，不妄許可，故假雞聲韻者不得冒渡關津而惑亂群聽也。</p>
<p>余因先師遷化後曾相依三載，雖無所得於師，然三載之中未見其一語滲入情識，但勉以向上事，則師之有造於余也大矣。</p>
<p>及余隱荷山，師自石鼓歸，道經建州，晤於光孝寺，師曰：「壽昌塔掃也未？」余曰：「掃即不廢，秪是不許人知。」師曰：「恁麼則偷掃去也。」余曰：「賢秪如此，和尚又作麼生？」師曰：「掃即不廢，秪是不曾動著。」余曰：「和尚卻似不曾掃。」乃一笑而別。</p>
<p>及師滅，其語錄浩繁，連編累牘，流通為難，故遐方僻壤聞師之名、向師之化，而語錄實未嘗觸於目者有之。</p>
<p>余自壬午秋歸錫石鼓，乃因渾朴上人之請，<span class='corr'>僭</span>於全錄中擇其精要，類而合之，視全錄僅十之三，然簡而易行，約而易致，使天下學者即是窮之可以見其大全，使知博山之道其廣大深密有如此，非癡守一橛者可恍惚其萬一也。</p>
<p>嗚呼！廣陵散不復作矣，今幸其譜猶存，安得於涼風白月中再聞斯曲乎？</p>
<p style="margin-left:0em;text-indent:1em">時崇禎癸未春正月燈節日，住福州鼓山湧泉禪寺，傳曹洞正宗沙門元賢題於所居之嚬呻齋。</p>
</div>
<div class='div-other'><a id='mulu2' />
<p class='h1'>語錄集要目錄</p>
<ul class="">
<li>第一卷
<ul class="">
<li>博山語錄</li>
</ul></li>

<li>第二卷
<ul class="">
<li>董巖語錄</li>
</ul></li>

<li>第三卷
<ul class="">
<li>大仰語錄</li>

<li>鼓山語錄</li>

<li>天界語錄</li>

<li>答問</li>
</ul></li>

<li>第四卷
<ul class="">
<li>拈古</li>

<li>頌古</li>

<li>贊</li>

<li>禪警語</li>
</ul></li>

<li>第五卷
<ul class="">
<li>書</li>

<li>文</li>

<li>序</li>

<li>疏</li>
</ul></li>

<li>第六卷
<ul class="">
<li>偈</li>
</ul></li>
</ul></div>
<p class='juan'><a id='mulu3' />博山無異大師語錄集要卷一</p><p class="byline">首座成正　錄</p>
<div class='div-other'><a id='mulu4' />
<p class='h1'>博山語錄</p><p>師住博山有年，未嘗開法，後因禪衲輳集、四眾啟請，乃陞座拈香，云：「此一瓣香，金藏雲而嚴枝幹，香水海以潤根株，龍樓迎瑞而紫氣飛騰，寶殿籠煙而祥雲遍布，爇向爐中，端為祝延今上皇帝聖壽萬安，皇后齊年，太子千秋，福基同華藏，以莊嚴壽筭共毘盧而等量，更祈檀那衍慶，海眾安和。此一瓣香，淨明日月、曠蕩乾坤，空覺性而無佛無生、薰萬彙而有因有果，爇向爐中，專伸供養壽昌堂上本師無明大和尚，用酬法乳之恩。」<span class='corr'>斂</span>衣就座。白椎竟，師乃曰：「佛不求佛、心不傳心，如水與水、似金博金。會得也，目前包褁，山闊猿長嘯；會不得也，目前包褁，林疏鳥不驚。會、不會，總目前包褁。空宣無相偈，即此包褁也須包褁，水操沒弦琴。諸昆仲！於此徹去，以須彌山作四大海，白浪滔天；以四大海作須彌山，紅塵滿地。烹虛空之髓而滋味恒新，挑水底之燈而光明亙大，這裏無加芒索，個中何用金針？所以道：指南一路，智者知疏；向上一機，石人撫掌。開彌勒之樓閣而行願重重，踏毘盧之頂門而毫光爍爍，到此則步步通玄，智不能知、識不能識。諸昆仲！此是故鄉景象，若肯就路還家，便得轉身歸父。還肯麼？自是不歸歸便得，五湖煙景有誰爭？」</p>
<p style="margin-left:1em;text-indent:-1em">上堂。「傾湫倒嶽，大地全收；[竺-二+欺]土揚灰，纖塵不立。全收則該羅廣博，須知白晝雞鳴；不立則澹泊虛明，誰解紅塵犬吠？是佛亦打、是魔亦打，管甚船來？陸來？饑也一餐、飽也一餐，且喜柴乾水便。沒蹤跡，莫藏身，一雙赤手，逢人且乞一文；藏身處，沒蹤跡，兩朵攢眉，遇佛堪消三拜。吾在藥山二十餘年方明此事，親言出親口，莫使外人聞。諸人藏身處，博山總知；博山藏身處，諸人不知。諸昆仲！今日在此法筵，不免覿面相呈，若到諸方，逢人不得錯舉。珍重。」</p>
<p style="margin-left:1em;text-indent:-1em">上堂。「冬不寒，臘後看，老儂不愛雪，稚子哭衣單，惟有東村一箇沒傝[仁-二+(天/韭)]漢，髼頭垢面，赤手空拳，寒不怕寒、熱不怕熱，最冷唱個雪詞兒，最饑做箇糶米漢，無一文錢要與天下人鬥富，無一分色要與大地人爭妍，有時在十字街頭倒騎鐵馬、有時在西洋大海逆上須彌、有時在烈火燄中嚼冰嚙雪、有時在紅塵堆裏<span class='corr'>掐</span>草挑燈、有時指東話西、有時呼南為北，將三乘法塹以作門牆，指十地菩薩而為眷屬。諸昆仲！斯人還合伴不合伴？」復笑云：「<span class='corr'>已</span>被博山收下了也。」</p>
<p style="margin-left:1em;text-indent:-1em">上堂。「至理不渝，至功不宰，至道不形，至了不辦。於此四句相應，便做箇洒落衲僧，眼不染玄黃、腳不沾泥水，意不緣諸法、舌不親玄旨，到此則圓機普應、玄度該通，淨體無依，靈明絕待。所以玄沙大師云：『羅籠不肯住，呼喚不回頭，古聖不安排，至今無處所。』諸昆仲！今時禪者不信自心是佛，向外求佛；不信自心具足諸法，向外求法。既昧自心，縱有弘為，皆生死之業耳。又當知：求佛求法即有所依，既有所依，於自心不得自在。譬如窮子伶俜辛苦，乞食自濟，昧卻衣裏無價寶珠，豈智者乎？夾山大師偈云：『勞持生死法，惟向佛邊求，目前迷正理，撥火覓浮漚。』無事，久立，珍重。」</p>
<p style="margin-left:1em;text-indent:-1em">誕日，上堂。「本無今有，笑看鏡裏狂花；本有今無，攪動巖前湛水。一片白雲瀰漫，幾多花鳥迷蹤，拶碎虛空，爐鞴烹煎，佛祖高揮寶劍，草鞋救取貓兒，還他一個皮囊，贏得五湖明月。所以大覺世尊捨王宮入雪山，睹明星開道眼，於三七日中思惟是事，然後開權顯實說三乘法，及至末後拈花示眾便云：『有教外別傳。』簡點將來如夢境相似。博山生居黎庶，無王官可捨；遊化東土，無雪山可入；大地黑暗，無明星可睹；奴郎不辨，無道眼可開。然則貴賤雖殊，要且頭腦相似。自幼便可憐生，二十以前，成家樂業；二十以後，花擘家財。三十以前，向北鬱單越解三玄戈冑；三十以後，在南贍部洲碎五位鎗旗。四十以前，你要去，我鉤兒鉤你，博山卻不鉤你，任你千里萬里；四十以後，你要住，我有錐兒錐你，博山<span class='corr'>卻</span>不錐你，任你在蟭螟眼裏。今日正當四十歲，鉤錐一齊息，博山不在這裏。博山有一塊古地基，自天台韶國師開創以來千有餘載，雲峰信道者克紹相繼亦數十餘年，今日在此說法是本有今無耶？諸人面前不得說夢。是本無今有耶？諸人面前不得說夢。看破夢境時如何？諸人面前不得說夢。何以故？個中求其生，無生不可得；滅，無滅不可得。有本，有不可得；無本，無不可得。又將何而為壽也？以諸佛身、眾生身為壽，聖凡不可增減；以過去劫、未來劫為壽，日月不可遷移；以妙高峰、娑竭海為壽，燥濕不可損壞；以盡虛空、遍法界為壽，天地不可覆藏。然雖如是，今日因甚麼喚作四十歲？」良久，云：「棲鳳巖前雲霧捲，伏牛山下古今傳。」</p>
<p style="margin-left:1em;text-indent:-1em">上堂。「神藏禪師云：『知而無知，不是無知而說無知。』良遂禪師云：『良遂知處諸人不知，諸人知處良遂總知。』荷澤禪師云：『知之一字，眾妙之門。』高峰禪師云：『知之一字，眾禍之門。』諸大老敲唱傍提，各具一隻眼。博山今日不惜唇吻從頭註解，秪要告報諸人：『知而無知』，頭腦相似。『不是無知而說無知』，火燒眉毛，救取一半。『良遂知處諸人不知』，大似壓良為賤。『諸人知處良遂總知』，多知老翁莫與相見。『知之一字，眾妙之門』，把手牽不入。『知之一字，眾禍之門』，腳頭腳底，知字亦不惡。諸昆仲！博山恁麼註解，還會博山意麼？然雖如是，博山決不恁麼道：『無知而知為之知，知知之為知，不知為不知。』諸昆仲！還有不向知上作活計另有超群拔萃者麼？當知：水琴松韻堪傳赤子之心，赤尾金鱗不墮漁人之手。且道：與古人同耶？異耶？」復云：「東西南北，十萬八千。」</p>
<p style="margin-left:1em;text-indent:-1em">臘八日，上堂，維那白椎，云：「法筵龍象眾，當觀第一義。」師云：「第一義作麼生觀？覷著則眼瞎，嗅著則腦裂，舉步絕行蹤，動念非生滅。眼色、耳音、聲心，忘思路、絕古今，諸聖賢同途而異轍。中峰水底琴，馬師天上月，投子手中油，趙州庭前柏，博山無可示。梅花枝上洩，吐翠與含芳，凝寒傲霜雪，清香滿十方，觸著通身血，捶手哭蒼天，浮杯老結舌。諸昆仲！當時釋迦文佛於臘月八日抖碎虛空七花八裂，盡大地無一人會得，所以寶坊云：『不是凌行婆，怎解同心結？』」</p>
<p style="margin-left:1em;text-indent:-1em">上堂。「在迷迷悟，在悟悟迷，從來迷悟似迷，今日悟迷非悟，迷悟兩頭拽斷，聖凡更復何言？剔起眉毛，惜取眼中瞳子；綻開衣線，露出鐵石心肝。燈籠與露柱相交，佛殿共三門鬥額，赤手團成泥彈子，紅爐煉就鐵饅頭，一任東擲西拋，畢竟埋光鏟彩，從教野狐精巖中脫殼，轉轉不錯，笑殺赤鬚老胡。要知：水牯牛山下投胎，卓卓全該，須是溈山大士。諸昆仲！溈山大士作水牯牛，博山頭角生<span class='corr'>已</span>久矣，還有人證盟也未？」良久，云：「達磨大士來也，放過一著。」</p>
<p style="margin-left:1em;text-indent:-1em">元旦，上堂。「春風纔動春花開，春雨相催春水來，惟有通玄峰頂石，依前白蘚與青苔。大眾！如何是新年頭佛法？」復云：「東西林下鳥，添得好音聲。」</p>
<p style="margin-left:1em;text-indent:-1em">解制，上堂。「誰云結制仍解制？縱有成規俱不是，當空拋下雲門柴，雪浪銀花匝地開。簡得多年破木杓，鷂子飛過新羅國，你既無心我也休，後代兒孫笑酒樓。香巖粥飯長行者，擊竹有聲聾兩耳，翻思昔日老靈雲，一見桃花眼睛。誰是迷兮誰是悟？春風觸著珊瑚樹。誰是悟兮誰是迷？具足從前自家底。心不心兮物不物，連書幾個向空咄。諸昆仲！因甚麼書幾個向空咄？」復合掌云：「我不敢輕於汝，汝等皆當作佛。」</p>
<p style="margin-left:1em;text-indent:-1em">上堂。「諸昆仲！凡心入覺，須善用心，不善用心，魔得其便。所以，一個『計』字出九十六種外道，一箇『著』字出五十蘊魔及魔王眷屬等，具在教乘，不可不知。經云：『譬如有孔隙處風則能入，搖動於物而不自在。』菩薩亦爾，若心有間隙，心即搖動而不自在，乃至成就皆魔業耳。何謂魔也？歡喜是魔也、煩惱是魔也、昏沉是魔也、掉舉是魔也、懼動是魔也、厭靜是魔也、喜談論是魔也、愛遊行是魔也……，乃至斥像、毀經、破律、犯戒、拈頌機緣擅開異解、詩賦詞章、文藝雜學併貪求說法悉是魔也。所以博山教諸昆仲提一則無意味公案蘊在八識田中，當下不知有血肉身心前境、不知有山河大地，非內、非外，滾作一個疑團，行不知行、坐不知坐，如一人與萬人敵，又如心心常似過橋時，直須發明此事到磕著撞著，打破疑團，通身是眼，縱遇釋迦大師摩頂授記，佛亦不做，何況魔軍而能入耶？諸昆仲！如斯會去，誰不丈夫？雖然如是，事怕有心人，直須當下一念無生，超彼三乘權學等見。若將心令無心卻成有，直須覓心了不可得，即證超魔法門。」</p>
<p style="margin-left:1em;text-indent:-1em">上堂。「水流濕、火就燥，是水有魚、是林有鳥，喫飯咬著舌頭，解道青天不用掃。諸昆仲！須自了，同個夜兮同箇曉，試將此語播諸方，謾道荒田不揀草，更看雲門拄杖子化為龍，吞卻山河大地了。諸昆仲！且道：博山即今在甚麼處？」良久，云：「深固幽遠，無人能到。」下座。</p>
<p style="margin-left:1em;text-indent:-1em">開光，解制，上堂。「九十日期今<span class='corr'>已</span>解，百千三昧許誰知？畫龍未必乘雲去，可惜人間十二時。十二時辰彈指過，眨起眉毛還是錯，衲衣撩起伴雲眠，磐陀石上松花墮。聞見清兮清亦非，法身無病不求醫，頂門突出摩醯眼，夜半烏雞帶雪飛。帶雪飛兮貴回互，金鳳不棲無影樹，縱橫十字數將來，佛祖位中留不住。留不住兮劈面來，兔角龜毛眼裏栽，今朝拄杖橫挑出，那個男兒肯活埋？諸昆仲！今乃解制之辰，遇無量壽如來為汝諸人普作佛事，放大光明，炤十方國土無所障礙，更以無礙神力將極樂娑婆融成一界，若說是淨土<span class='corr'>卻</span>是娑婆，若說是娑婆即是淨土，且道：無量壽如來畢竟居何國土？今日博山親指出，分明一點座中圓。」</p>
<p style="margin-left:1em;text-indent:-1em">上堂。僧問：「金鐘纔扣，雲堂<span class='corr'>已</span>露，真風法鼓重鳴，海眾更申敗缺。正當恁麼時，和尚如何結案？」師卓拄杖，曰：「山水之間得渠儂力。」進曰：「某甲從此信入去也。」師云：「信後如何？」進曰：「向後與和尚更道。」師云：「分作兩橛作麼？」</p>
<p>又，僧問：「昔九座大師云：『我今日向孤峰絕頂駕一隻鐵船，截斷天下人要津。』秪如和尚今日又作麼生？」師云：「銕船即且置，闍黎要津呈似老僧看。」進云：「爭奈學人不會何。」師云：「不會請人裁。」進云：「恁麼則剛道是龍猶不信，等閒奪得始驚人。」師云：「閒言語。」</p>
<p>復曰：「諸昆仲！佛法不是容易，博山三十年來實際理地，洞然無礙。事法中較量，與理矛盾者尚多，即今與諸昆仲陞堂入室，結個粥飯因緣，於此座上問來荅去，如鳥云空、如鼠云唧，雖有其聲，究竟將來都無實義，豈但無益？恐成賺誤。若是祖師門下客，要知祖師行徑，方有說話分。單明自<span class='corr'>己</span>底，不知有古佛家風，此人有眼無身；若明得古佛家風，不知自<span class='corr'>己</span>用處，此人有身無眼。直饒坐斷兩頭，不通凡聖，轉身氣急，猶在半途，更須知有全提時節始得。大丈夫兒步入重玄，睜開隻眼解作家，活用不乖，方<span class='corr'>斂</span>沙界于毫端纖塵，匪礙耀珠光於域內，洞鑒無遺，如日月光遠近斯炤。」拈拄杖，云：「還有恁麼衲僧麼？」</p>
<p>僧問：「透網金鱗因甚猶滯水？」師云：「度盡無餘影，還他越涅槃。」進云：「恁麼則縱橫滄海闊，騰躍萬波隨。」師云：「作麼生說箇騰躍底道理？」進云：「分明頭角久，春江雨露微。」師云：「念文章可惜許。」</p>
<p>師復拈拄杖，云：「還有問話者麼？」眾無對，復曰：「今日老僧失利。」</p>
<p style="margin-left:1em;text-indent:-1em">誕日，上堂。僧問：「莊子八千椿，正眼觀來猶存數量；大通塵點劫，衲僧門下尚在半途。壽等虛空、泯絕途量一句，請和尚指示。」師云：「玄沙元是謝家郎。」進云：「和尚與玄沙同生去也。」師云：「年年桃李樹，處處白紅花。」進云；「這箇且置，秪如當時韓文公問大顛和尚：『尊壽多少？』顛提數珠云；『晝夜一百八。』今日座中諸大檀越或問和尚：『法臘多少？』和尚如何應對？」師曰：「漩復黃河水。」進云：「如是，則和尚與大顛，人有今昔，壽無兩般去也。」師曰：「乾三長，坤六短。」進云：「冰桃雪藕非為敬，直奮空拳上法王時如何？」師曰：「坤在上，乾在下。」僧禮拜，云：「謝和尚荅話。」師乃曰：「天地旋，山河走，石女生兒，世間希有，白向本爺娘，乾坤兩眉皺，今日無端舉似人，灼然笑破虛空口。諸昆仲！若道博山有生，是不諳佛法；若道博山無生，是不諳世法：生與無生拈放一邊，且道：四大色身從甚麼處得來？」良久，云：「乾闥婆神無限樂，宮商不與世和同。」</p>
<p>首座問：「石女生兒得幾個？」師曰：「五男二女。」進云：「和尚生身父母在甚麼處？」師喝一喝，下座。</p>
<p style="margin-left:1em;text-indent:-1em">佛成道日，上堂。僧問：「雪覆千山無點白，雲空萬里絕纖埃，未審甚麼人到此境界？」師曰：「無縫襖子足風涼。」進云：「向上更請和尚道。」師云：「秦望嶺頭雲，楚人那得見？」進云：「還許學人進語也無？」師云：「試說看。」進云：「恁麼則禮拜去也。」師不顧。</p>
<p>復云：「法本法無法，庭前瑞草和根拔；無法法亦法，黃河九曲，金沙混流。今付無法時，釋迦鼻孔長多少？法法何曾法？瞞博山一點也不得。諸昆仲！釋迦大師四十九年橫說豎說、逆說順說，誰人奈得渠何？及入涅槃時，以虛空為口，滄海為舌，日月星辰為莊嚴，山河大地為聽眾，橫說豎說、逆說順說，要且無人得聞。博山今日在此座上橫說豎說、逆說順說，誰人奈得博山何？博山今日不待涅槃，即此座筵，以虛空為口，滄海為舌，日月星辰為莊嚴，山河大地為聽眾，橫說豎說、逆說順說，要且無人得聞。這裡有些子淆訛。諸昆仲！過去釋迦大師所說法要無人得聞即且置，現在博山所說法要因甚無人得聞？這裏若緇素得出，許你親見博山，既見博山，即見釋迦大師；若緇素不出，縱見釋迦大師，要且不見博山。何以故？有口非干舌，無錢卦不靈。」下座。</p>
<p style="margin-left:1em;text-indent:-1em">上堂。「『撲落非他物，縱橫不是塵，山河并大地，全露法王身。』古人恁麼悟去，大似喫常住飯，作自<span class='corr'>己</span>事。博山則不然，行年四十九，皮骨若枯柳，四大體自如，面南看北斗。博山恁麼道，大似喫自<span class='corr'>己</span>飯，作常住事，徐六擔板各見一邊，更有一偈為之解嘲，不免總說向大眾去也。祖父田園，自家產業，匪守珍御，不生下劣。纔涉思惟，平地遭[跳-兆+(鐵-金)]，醉酒臥街，證龜成鱉。博山恁麼道，早作死馬兒醫，汝等諸人也不得鑽龜打瓦。珍重。」</p>
<p>首座云：「某甲不似和尚。」師曰：「汝又作麼生？」進云：「行年三十七，通身赤骨律，不喫常住飯，砵盂兩度濕。」師云：「<span class='corr'>卻</span>是汝來得，要且不會老僧意在。」</p>
<p style="margin-left:1em;text-indent:-1em">上堂。僧問：「蟄戶將開，海門雷震，敢問和尚：一池鱣鮪，何時際會風雲？」師云：「拄杖時常頭點空。」進云：「興波作浪時如何？」師云：「闍黎腳跟下水深多少？」僧咦曰：「透網金鱗雖振鬣，沖霄丹鳳不遺苞。」師云：「更須按下雲頭始得。」</p>
<p>又，僧問：「乍入叢林蒙師命，往白下請有字經，敢問和尚：無字經命向甚麼處請？」師云：「磕破髑髏。」僧禮拜，師曰：「便秪如此耶？出去。」</p>
<p>又，僧問：「近闡宗猷，既非臨濟、溈仰，不是法眼、雲門，未審香火因緣從誰結得？」師曰：「渡河落影子。」進云：「大好山頭，一針鋒地容盡大地，衲僧因甚麼這坐具也容不下？」師云：「闍黎曾到峰頭麼？」進云：「<span class='corr'>已</span>拈玉線芒，請露金針穴。」師云：「急著眼覷。」進云：「更有話問，請師垂慈。」師云：「不妨舉著。」進云：「如何是功？」師云：「三人同一春。」進云：「如何是共功？」師云：「力士舁杖鼓。」進云：「如何是功功？」師云：「猢猻上露柱。」進云：「不得敲唱雙舉，請示正中妙挾。」師云：「高低雲遶樹。」進云：「謝師答話去也。」師云：「遠近鳥啣花。」</p>
<p>師復曰：「春日山多霧，樵人路徑迷，縱然得入戶，腳下有黃泥。諸昆仲！冰厚三尺非一日之寒，水漲千溪非一日之雨，朝聞夕死非一日之功，立地成佛非一日之行。所以，釋迦大師曠大劫來難行能行、難忍能忍，為我等故修諸苦行，成就無上正真之道，正為我等今日事。且道：今日事又作麼生？若向今日會去，與釋迦大師共一皮袋子。豈但釋迦大師與恒沙諸佛共一皮袋子？一心一智慧，力、無畏亦然，于彈指頃成就無量無邊妙行，具足無量無邊莊嚴，圓滿八萬四千諸波羅蜜門。其或未然，而言凡聖齊同，如持爝火擬比太陽，又如初生鳥鶵欲沖霄漢，多不自諒也。」</p>
<p>首座曰：「和尚道冰厚三尺非一日之寒，冰解後如何？」師曰：「七花八裂。」進云：「水漲千溪非一日之雨，天晴後如何？」師云：「石頭露也。」進云：「朝聞夕死非一日之功，如何是無功之功？」師云：「闍黎向上覷著。」進云：「立地成佛非一日之行，如何是無行之行？」師曰：「著衣吃飯未為分外。」進云：「和尚皮袋子與釋迦大師皮袋子重多少？」師云：「半斤八兩。」</p>
<p style="margin-left:1em;text-indent:-1em">上堂。僧問：「今在人天眾前作麼生相見？」師云：「是水東流。」進云：「和尚安住在甚麼處？」師云：「門前剎竿二丈五。」進云：「花落月明時又作麼生進步？」師云：「憑闍黎跳躑。」進云：「石泉一線水源從何處來？」師云：「喉嚨下。」進云：「流向甚處去？」師云：「頂門上。」進云：「高低物象一顧齊平，遠近音聲眾響斯應，是何人境界？」師云：「沒來繇漢。」進云：「幽閒鬼如何殺得？」師云：「借闍黎刀看。」僧擬議，師振聲一喝。師復云：「明暗交參，正偏綺互，言中有響，句下無私，揭開雲霧見青天，畢竟是誰遭點額？龍門萬丈，笑看足下風雲；金彈一丸，播弄手中戲具。古人道：『一人所在亦到，拄杖子不會，諸人<span class='corr'>卻</span>會得；半人所在亦到，拄杖子會得，諸人不會。』所以道：石人機似汝，也解唱巴歌；汝若似石人，雪曲也應和。恁麼商量，惟木上座<span class='corr'>卻</span>較些子。珍重。」</p>
<p style="margin-left:1em;text-indent:-1em">上堂。僧問：「如何是法身理？」師云：「伸手不見掌。」進云：「法身向甚麼處安立？」師云：「暗地始驚人。」進云：「未審法身是何境界？」師曰：「山河大地。」進云：「離了法身又且如何？」師云：「爍破四天下。」僧禮拜，師云：「是法非法，是心非心，非法即法，非心即心。打翻漆桶，大地平沉，雲門大師甚是奇怪，盞子落地，碟子成七片。」又云：「扇子[跳-兆+孛]跳上三十三天，築著帝釋鼻孔，東海鯉魚打一棒，雨似盆傾。諸昆仲！博山今日亦如雲門大師，氣宇如王，若渠來相見時又作麼生定奪？」眾無對，師云：「拄杖不在，苕帚柄聊與三十。何以故？若不挫其來鋒，將來必成過患。」</p>
<p style="margin-left:1em;text-indent:-1em">上堂。「道非明暗，法離有無，布袋頭邊逴得，看來猶是半途，直饒坐斷毘盧，不通凡聖，旋風撲面，氣急殺人，直下相逢不是渠，轉位旋機沉毒海。諸昆仲！若言即心即佛，大似黃葉止啼；又云非佛非心，還如夢中說夢。不是心、不是佛、不是物，是甚麼碗塌丘？江西老宿恁麼說法，尚喚作口裏阿漉漉底，諸人分上又作麼生？諸昆仲！莫秪論他非是好，門前更有鳳凰山。」</p>
<p style="margin-left:1em;text-indent:-1em">上堂。「甚麼物恁麼來？重門關鎖一時開。甚麼物恁麼去？佛機不隔時流意。靈山會上有多端，立雪庭前無二致。甚麼物幾多般？見未分明莫浪傳。嘗記寶方言道：『好天非高，大海非寬，說似一物即不中，多情不用眉毛動。修證即不無，染污即不得，丫角女子髮如銀，病中勘破維摩詰。』即此不染污是諸佛之所護念，粉碎虛空撲地來，百匝千重成一片。諸昆仲！既不似一物，畢竟似個甚麼？有眼無耳朵，六月火邊坐，任是同胞生，也須更問過。更問過是甚麼？」良久，卓拄杖子，云：「拄杖子<span class='corr'>卻</span>辯得。」</p>
<p style="margin-left:1em;text-indent:-1em">佛誕日，上堂。「王宮未降，佛事<span class='corr'>已</span>週，腳跟下好與三十棒；未出母胎，度人<span class='corr'>已</span>畢，腳跟下好與三十棒；四十九年說夢，取笑旁觀，腳跟下好與三十棒；三百餘會週遮，糢糊正眼，腳跟下好與三十棒；忽遇惡水潑來，即周行七步，目顧四方，自云：『天上天下，唯吾獨尊。』腳跟下好與三十棒。獨有雲門大師云：『我當時若見，一棒打死與狗子喫，<span class='corr'>卻</span>貴圖天下太平。』雲門用此惡辣手段始能豎立宗乘，若是倚牆靠壁漢又胡足道？博山三十棒略與通信，座中還有下得惡辣手段者麼？」良久，云：「黃金自有黃金價，切莫和沙賣與人。」</p>
<p>首座問：「雲門一棒、博山三十棒，是同？是別？」師曰：「出門是路。」進云：「未離兜率，<span class='corr'>已</span>降王宮，未出母胎，度人<span class='corr'>已</span>畢，因甚麼又喚作四月八日活佛降生？」師曰：「爭怪得渠？」進云：「諸佛出世為一大事因緣，和尚出世所為何事？」師云：「笑看天花滿<span class='corr'>裓</span>。」進云：「佛祖來償口業債，未審是何口業？」師云：「惡毒糾纏。」進云：「設中道持戒但束身，非身無所束，因甚麼千佛出世又與人授戒羯磨？」師云：「羅浮原在廣之南。」進云：「前無重難，後無輕遮，方堪受戒。或遇箇大闡提漢殺佛殺祖底出來，未審還與他受戒麼？」師云：「堪為來學典刑，留待別時供養。」進云：「恁麼則和尚性命落在此人手裏也。」師云：「老僧甚得便宜。」進云：「法施殷懃，且酬三拜。」師云：「止，莫礙第二座問。」</p>
<p style="margin-left:1em;text-indent:-1em">上堂。「古德云『日月未足以為明』，是甚麼物得恁麼明？『乾坤未足以為大』，是甚麼物得恁麼大？博山今日不惜唇吻，與汝諸人註破。」卓拄杖，云：「拄杖子眼光爍破恒河沙世界，明耶？非明耶？恒河沙世界在拄杖子裏許，大耶？非大耶？諸昆仲！秪是根拄杖子，又何得論明？論暗？論大？論小？大小明暗悉是對待之法。然雖如是，也不得草草。何以故？要知幽徑趣，須辦半年糧。珍重。」</p>
<p style="margin-left:1em;text-indent:-1em">上堂。師方陞座，二僧問，不稱理，各賜棒。復云：「毛吞巨海，海性無虧；芥納須彌，芥空宛爾。若道是神通妙用，斯人未達其源；若道法爾如然。猶是拍<span class='corr'>盲</span>狂解。是以二人各責三十棒，趁出三門外去。諸昆仲！只須析毫端而瀉海水，碎芥子以露須彌，旋嵐偃嶽而絕纖塵，競注江河性。諸昆仲！萬花叢裏去住，揣空出骨何難？清涼地上謳歌，白日挑燈有據。到此則正偏旋復，雲樹絕依，古木森然，靈禽不住，菩提涅槃、真如佛性喚作破草鞋，且拈放一邊，各人衲衣下䊢洗錢布施些子，還肯麼？毘目仙人執手時，善財眼底微塵佛。珍重。」</p>
<p style="margin-left:1em;text-indent:-1em">上堂。「三界無法，何者是生？三界無法，何者無生？生與無生，二俱增語。若謂是生，前村古路坦然平；若謂無生，海門波浪萬千尋。若道生即無生，樓頭戌鼓正三更；若道無生即生，彩筆將來畫不成。諸昆仲！幻化門頭高著眼，莫將陽燄亂紛紜。生與無生姑置勿論，且道二六時中折旋俯仰，必竟承誰恩力？」良久，云：「六窗虛淨無依，將來用度恰好。珍重。」</p>
<p style="margin-left:1em;text-indent:-1em">上堂。「大道虛曠，無有程途；幾動之微，自當審細。若藕絲而牽大象，匪假神通；如寶樹之宿蟭螟，難窺異色。活中死句，笑容含冰銕之姿；死處活來，寒谷動陽春之燄。更須知當機劈面，<span class='corr'>毋</span>待指陳，互換相資，那容湊泊？諸昆仲！當此時也，寒灰發燄，雪覆紅爐，水玉相啣，誰能料揀？若有人料揀得出，博山明窗下安排著。珍重。」</p>
<p style="margin-left:1em;text-indent:-1em">在壽昌守先師七，眾請上堂。「一二三四五六，天地位，萬物育，箇中有個無角泥牛，東觸西觸，至今無處藏蹤，秪得和塵混俗，更須知平處險、直處曲，擊破重關謾輕忽，太平宇宙斬癡頑，此是禪宗親付囑。親付囑，破驢春上蒼蠅出，達磨未識參禪，孫臏不解貨卜，惟有壽昌老人一生向鋤頭上七縱八橫，至今也填坑塞窟。諸昆仲！還有為堂頭和尚出氣者麼？今日幸有博山不肖兒孫為伊雪屈。」</p>
<p style="margin-left:1em;text-indent:-1em">結制，上堂。「天地與我同根，萬物與我一體，時人見此一株花如夢相似。諸昆仲！古人於黑漆桶底鑑貌辯色，無影樹下笑月吟風，掣開金鎖玄關，扯破漫天網子。博山則不然、有人問：『天地與我同根，萬物與我一體，意旨如何？』秪向他道：『昨日有人從燕京來，寄得廣南信。』豈不見？溪山各異而雲月是同。又云：『時人見此一株花如夢境相似，意旨如何？』秪向他道：『。』不見人無遠慮必有近憂。珍重。」</p>
<p style="margin-left:1em;text-indent:-1em">開光，上堂。「佛身無為，不墮諸有，慈德聲名垂不朽，今朝覿面絕週遮，眼上眉毛誰不有？丹霞撥火而尋舍利，善現晏坐而睹法身，雲門用棒以酬恩，洞山用麻而報德，這一隊老漢雖則一期方便，怎奈千古顢頇？何似博山將大冶紅爐一模傾出，使天上天下有情無情睹端嚴之妙相，植菩提之正因，度普耀之通津，趨妙嚴之果海，紫磨金聚咸轉根本法輪，白玉毫光旋入普明三昧，使大地眾生各各相謂有佛出世、各各自見<span class='corr'>己</span>身作佛，無有眾生、無一眾生相者。如是，則無施者、無化者、無造者、無受者、亦無見者。何以故？施者乃至見者如夢幻故，山河大地、草木叢林、情與無情、世出世間如夢如幻故，乃至諸佛出世、諸佛涅槃，影現其中如夢如幻故。還有不在夢幻者麼？」卓拄杖，云：「今日為君親指出，普天匝地盡光明。」</p>
<p style="margin-left:1em;text-indent:-1em">上堂。「『一二二三子，平目復仰視，兩口一無舌，此是吾宗旨。』仰山大師生平家活徹底為人，若以意識度量，正所謂平地上死人無數也。然此偈無纖毫縫罅，博山今日向虛空裏釘橛子、太清中加彩繪，使諸人有所趣向、有所捫摸也。『一二二三子』，抖擻不下。『平目復仰視』，北斗向南看。『兩口一無舌』，空谷傳聲，虛堂習聽。『此是吾宗旨』，披拂有餘恨。諸昆仲！當知此偈暗機圓合，金鐘同玉磬和鳴；正按全提，瑞草與瓊枝並茂。若向這裏會去，平常心與道相宜；若向這裏不會，正是業識茫茫，無本可據。更有一事在，佛殿東南缺了一角，有人補湊得下，博山遺隻履以謝之。珍重。」</p>
<p style="margin-left:1em;text-indent:-1em">上堂。「諸佛秘密藏，祖師遞相付，既同本來心，何迷復何悟？言語悉虛妄，形色如朝露，了形色語言，究竟絕依怙。譬如洞庭水，今古清如故。虛空非動搖，太清絕點污，有物終敗壞，無形始清素。諸昆仲！迷鏡裏之頭，徒勞狂怖；昧衣中之寶，枉受伶俜。」卓拄杖，云：「若向這裏會去，猶較些子。更欲遲疑，向下文長，留待來日。」擲拄杖，下座。</p>
<p style="margin-left:1em;text-indent:-1em">上堂。「心同虛空界，示等虛空法，證得虛空時，無是無非法。大小祖師雖則是和泥合水，要且弄巧成拙，將心與虛空分作兩橛，說同說等、論是論非，雖不涉是非，亦將是非弄影耳。夫虛心獨運，妙湛何依？至體彌綸，空界何立？大方莫比其量，慧目罔眺其蹤，日月未足喻其明，冰雪難以方其潔。古澗之水湛湛，浸殺法身；不萌之草茸茸，能藏香象。諸昆仲！且道：徹底無依，向甚處安身立命？」良久，云：「眾既知時節，吾今不再三。」卓拄杖，下座。</p>
<p style="margin-left:1em;text-indent:-1em">上堂。「靈光不昧，萬古徽猷，入此門來，莫存知解。諸昆仲！終日拈香擇火，待客迎賓，動轉施為，折旋俯仰，還有知解也無？既無知解，得恁麼伶俐、得恁麼活潑？古德云：『樵子負薪歸，機婦連霄織，看他家事忙，且道承誰力？』若向這裏會去，飯是米做底、湯是水做底、師姑是女人做底，切莫當面錯過。不錯過，鷂子過新羅，依然辜負我。」卓拄杖，下座。</p>
<p style="margin-left:1em;text-indent:-1em">解制，上堂。「世界乾城，眾生陽燄，諸佛鏡像，六道空花，不躋圓覺大伽藍，終是癡狂門外走。若帶些些泥，未免紙褁麻纏，除是鐵膽銅心，始解步空捉影。百尺竿頭穩坐，終落那邊；三家村裏安身，仍停此岸。只須藏身處沒蹤跡，金鍼繡出玉麒麟；沒蹤跡處莫藏身，鐵掌挪成銀彈子。諸昆仲！今日解制之辰，三年果滿，萬行週圓。且道：百步穿揚一箭作麼生透得過？」良久，卓拄杖，云：「好手手中誇好手，紅心心裏紅心。」下座。</p>
<p style="margin-left:1em;text-indent:-1em">結制，上堂。「世尊拈花，芙蓉秋露冷；迦葉微笑，蘭蕙曉風清。又云：『我有正法眼藏涅槃妙心付囑於汝。』可謂囊藏長者<span class='corr'>券</span>，腰沒半文錢，至今後代兒孫望影分波，竟莫得其涯岸。當此時也，去聖時遙，人心狂悖，妄庸邪見布滿寰宇，稱悟道者紛紛，求其真參實究者蓋尟也。諸昆仲！若要會世尊拈花底道理。」豎起拂子，云：「向這裏會取。若要會迦葉微笑底道理。」擲下拂子，云：「向這裏會取。然須從冰山雪洞裏穿下過來始堪共語。不然，則就窩子裏打將去，盡是掠虛漢，與自<span class='corr'>己</span>本分中有何交涉？即今乃結制之辰，有吉安純初曾居士舟次一月而來，為彼乃郎廣修供養，復請博山上堂敷演此事，不免翻世尊之陳案，燃古佛之慧燈，踵列祖之芳塵，續金剛之慧命。然雖如是，諸人分上也須向無陰陽地上啣一莖草來始得。」卓拄杖，下座。</p>
<p style="margin-left:1em;text-indent:-1em">上堂。「單明向上，語絕週遮，洞鑒機微，要在句外。若在文言上理會，正所謂埋沒先宗，辜負自<span class='corr'>己</span>。德山大師云：『毫釐繫念三途業因。』諸昆仲！十二時中折旋俯仰，是繫念耶？非繫念耶？是正因耶？是業因耶？又云：『瞥爾情生，萬劫羈鎖。』開口動舌處，是情生耶？非情生耶？是解脫耶？是羈鎖耶？汝等諸人各向衲衣下緇素看。若以無念為無念、無情為無情，即坭塑木雕；若以有念為有念、有情為有情，正是業識茫茫，無本可據。衲僧家須另行一路始得。祖師云：『心隨萬境轉，轉處實能幽，隨流認得性，無喜亦無憂。』于諸境緣未免隨流。且道：喚甚麼作性？若認得性，正好喫博山痛棒；若認不得性，正好喫博山痛棒。何以故？龍門無宿客，雨打石人頭。」卓拄杖，下座。</p>
<p style="margin-left:1em;text-indent:-1em">壽日，上堂。「諸佛時常說法，博山特地重宣。是何言？丫角女子鬢皓然。是何法？明察秋毫雙眼瞎。此情惟有木人知，六月炎天生凍殺，若向這裏揭山頭之宿霧、破水面之印文，古佛向汝諸人面前說〈壽量品〉、〈報恩品〉<span class='corr'>已</span>竟。所以云：『博山生大地，眾生與博山同生；博山壽大地，眾生與博山同壽。』然雖如是，更須知有出世事始是報恩者。博山嘗有偈云：『欲報深恩出世奇，報恩深處少人知，而今洞徹無違理，始信從前步不移。』古德云：『盡大地如粟米大，拋向汝諸人面前。』諸人要且不會，打鼓普請看；若會得恁麼說話，始知不移步底道理，國恩、佛恩、親恩、檀越恩一時報足。若乃煖衾涼枕、菽水承歡，欲報深恩，無有是處。所以釋迦大師棄皇宮如脫敝屣，乃至忉利天為母說法，此釋迦之孝也。目犍連尊者去鬚髮如除垢膩，乃至<span class='corr'>餓</span>鬼道中救脫母難，此目連之孝也。現前大眾思地獄苦，發菩提心，長連床上瞠眉努目，究衲衣下一件大事，此諸昆仲之孝也。作麼生是博山底孝？」拈拄杖，云：「一條拄杖活如龍，縱橫全得渠儂力。」連卓拄杖，下座。</p>
<p style="margin-left:1em;text-indent:-1em">除日，上堂。「殘冬<span class='corr'>已</span>去，春風到來，木雞報曉，石女懷胎。庭前翠柏堪剪，溪邊嫩柳重栽，達磨不來東土，寒山元在天台，惟有臨濟大師赤肉團上無位真人分身無量，散在汝諸人面門出入，未證據者看看：饑同餐、渴同飲、寒同火、睡同衾，若向這裏儱侗瞌睡，未免受無位真人當面熱瞞。」豎起拂子，云：「諸昆仲！會麼？圓明了知，不因心念。珍重。」</p>
<p style="margin-left:1em;text-indent:-1em">上堂。「佛法非非法，非非非亦非，非非俱絕跡，始可話離微。諸昆仲！若欲決擇是非，除是向教乘中辯得清濁，然後始透得祖師關捩。何謂清濁？如教中說貪、嗔、癡、愛、煩惱、無明是障道法，此是聲聞藏說、是濁流邊說；無佛可成、無生可度，情與無情性相平等，此是菩薩藏說、是清流邊說；至體無名，聖功獨炤，此是藥言，無病人前不得說藥。有修、有證，建立因果，此是聲聞藏說、是濁流邊說；無修、無證，不昧因果，此是菩薩藏說、是清流邊說；修與無修二俱剩語，此是藥言，無病人前不得說藥。若說有句、無句，是外道說；若說亦有亦無句、非有非無句，亦是外道說；離四句絕百非，此是藥言，無病人前不得說藥。若貪著塵勞，侵損正法，此是波旬說；失于正受，樂著諸受，此亦是波旬說；山崩海竭不動其心，此是藥言，無病人前不得說藥。諸昆仲！百非俱遣，宛然赤子之心；一道齊平，突出摩醯之眼。珍重。」</p>
<p style="margin-left:1em;text-indent:-1em">上堂。「壽昌先師云：『踏上雲頭第一峰，眼中廣博小虛空，當初欲見無繇見，今日相逢處處同。』諸昆仲！此是曹洞宗旨，分明向汝諸人道，無纖毫蓋覆。若向這裏會去，洞山大師在諸人腳跟下放光動地，入寶鏡三昧也。其或未然，博山不免註解一遍：『踏上雲頭第一峰』，坑坎嶮巇，也須仔細。『眼中廣博小虛空』，眼在虛空裏，虛空在眼裏，試定當看。『當初欲見無繇見』，對面不相識，千里<span class='corr'>卻</span>同風。『今日相逢處處同』，是何面目？指東為西、喚南作北得麼？若向博山註解處會去，壽昌先師在汝諸人腳跟下放光動地，入寶鏡三昧也。然雖如是，博山不合將壽昌老人受用底家私撒向諸人腳跟下。豈不見？父為子隱、子為父隱，直在其中矣。珍重。」</p>
<p style="margin-left:1em;text-indent:-1em">桐城宰官居士請上堂。拈香祝　聖竟，復云：「諸昆仲！參學須具參學眼，若具參學眼，腳踏實地，步步登玄；若不具參學眼，與參學沒交涉。譬如善射者，立定腳跟，然後拈弓架箭，始能中的也。黃蘗希運禪師云：『老僧行腳時，見草裏有人攔頭一錐，彼人若知痛癢，便布袋盛米供養他。』雪峰大師三登投子、九上洞山，炊飯挪巾，成辦箇專此宗門中參學樣子。不似而今口稱行腳，觀山玩水，較量是非，三三五五聚頭雜話。有一等向冊子上研窮、枯骨上討汁。有一等長連床上睜眉努目，胡思亂想，想久成勞，不是昏沉便是散亂，如斯等類皆非法器。諸昆仲！洞房春煖，須知錦帳香銷；庭際光生，且喜寒巖發燄。事驚極致，理喜從虛。所以道：直須揮劍。若不揮劍，漁父棲巢。閒時喜唱步虛詞，泥雨須防苔蘚滑路。憑高處，險獅巖，絕狐狸之蹤影，向暗中消靈運，結燈花之彩。諸昆仲！博山捨父逃走，伶俜辛苦三十餘年，今日到舒州城唱箇還鄉曲子，徹見故鄉田地、徹見故鄉人物、徹見故鄉春色，世間之樂百千萬億倍不足為喻。茲因桐城眾宰官、居士及諸山僧友請博山陞座說法，博山果有何法可說？不免將生平所行底、所見底、所到底細詳一遍。然雖如是，道曠無涯，逢人不盡，更須知有長處始得。」</p>
<p>卓拄杖，云：「莫謂故鄉田地穩，門前更有萬重山。」</p>
<p>僧問：「此土聖凡同聚會，向上宗乘為舉揚。」師云：「此去南舒一百餘。」又問：「不問有言、不問無言，請和尚如何道？」師云：「巖前生石虎。」僧喝一聲，師笑云：「聲響吼如雷。」僧無語，師便打。</p>
<p style="margin-left:1em;text-indent:-1em">生生社，陞座。「拄杖子謂之有，是增益謗；謂之無，是減損謗；謂之亦有亦無，是相違謗；謂之非有非無，是戲論謗。只須向四句外會去，始不被拄杖子瞞。諸昆仲！緣生無性，拄杖子徹底無依；無性緣生，拄杖子建立世界。拄杖子緣生，一切法緣生；拄杖子無性，一切法寂爾。所以道：心生，種種法生；心滅，種種法滅。祖師云：『百千法門，同歸方寸；恒沙妙德，總在心源。』會此一心法，說生無生亦得、說無生生亦得、說生生無生亦得、說無生生生亦得。繇此運大悲心，興放生業，飛者適虛空、走者適林麓、潛者適淵溟，豈可以世間生滅有無而較量其功德者哉？博山今日登此座筵，不說有法、不說無法、不說亦有亦無法、不說非有非無法，離四句絕百非，石人點額，青山皺眉，深寒博得三春暖，破霧披雲入翠微。諸昆仲！南山起雲，北山下雨，汝等諸人緊捎草鞋，牢把腳跟。然雖如是，爛泥田埂石頭路上，也須防[跳-兆+(鐵-金)]。」卓拄杖，下座。</p>
<p style="margin-left:1em;text-indent:-1em">生生社，小參。「諸昆仲！宗門中事難以措詞，盡力道不得句作麼生開口？三乘十二分教有人說去了也、即心即佛有人說去了也、非心非佛有人說去了也、不是心不是佛不是物亦有人說去了也，且道：現前與諸昆仲分析底是箇甚麼？若喚作業識茫茫，正所謂懷寶迷邦；若喚作直下是佛，因甚麼承當不下？昔世尊拈花示眾，百萬人天悉皆罔措，惟迦葉一人破顏微笑，且道：迦葉笑個甚麼？博山不免為諸人註破：若向世尊拈花處會去，山濤海雲為汝等助發機緣；若向迦葉微笑處會去，飛走鱗毛普現色身三昧。到恁麼田地，不作箇解會，亦非無解會者。雲門大師云：『古佛與露柱相交是第幾機？』且道：現前喚甚麼作古佛？喚甚麼作露柱？又自代云：『南山起雲，北山下雨。』且道：雲門意在於何？若向雲門句下徹去，會此分折底有甚麼難？然雖如是，黃金自有黃金價，切莫和沙賣與人。珍重。」</p>
<p style="margin-left:1em;text-indent:-1em">皖城宰官居士請上堂。「『天地與我同根，萬物與我一體。』肇法師恁麼道，秪知全身拶入，要且不會轉位旋機。殊不知大圓覺中無我、無人、無眾生、無壽者，說箇一體，<span class='corr'>已</span>成兩橛。豈不見？喚作如如，早是變易了也。僧問大隨和尚：『劫火洞然，大千俱壞，未審這箇還壞不壞？』隨云：『壞。』這僧倚牆靠壁，冷地裏抱箇石頭；大隨兵權在手、符到奉行，又何曾放過？道個『壞』字，正所謂殺人不眨眼。僧云：『恁麼則隨他去。』隋云：『隨他去。』大隋把定關鑰，添枷著杻，兩重公案。這僧徑往舒州見投子，子云：『甚麼處來？』僧舉前話，子裝香，望大隋，拜云：『大隋古佛放光。』于此，投子可謂具金剛正眼，緇素分明。復令這僧向大隋懺悔。僧至大隋，隋<span class='corr'>已</span>遷化，復往舒州見投子，子亦遷化。這僧雖然皮下無血，要且有始有終。後人贊云：『一句隨他去，迢迢幾萬餘。』今時人坐參知識尚不肯真參力究，見這僧也須知慚愧始得。茲因合郡宰官居士於彌勒菴請博山登座說法，諸昆仲！當知：古佛堂前曾無異說，夜明廉外別有家傳，分明月炤金沙，喜見庭生瑞草，家風笑展，從他野渡，無人寶樹風清，須信白雲有主。諸昆仲！若向這裏會去，可以與古人把手入理深譚；其或未然，生死分中快須著力。」卓拄杖，下座。</p>
<p style="margin-left:1em;text-indent:-1em">展墓歸山，上堂。「離山九十日，誰是能離者？本無心外境，愚者妄分別。諸昆仲！會得此意，雖經歷恒河沙世界，無彼此之分、無自他之想。良以世人秪知有一生身、及一生底父母、一生身底處所，殊不知曠大劫來能生所生底父母、及一一生身底處所，盡其智力不得其數量。諸昆仲！若以恩報恩，大恩莫能報，不見報恩者，始乃得常住。是故，諸菩薩借此世間孝，運無緣之慈、興無礙之悲耳。諸昆仲！金棺扶，認父骨於亂屍之中；義井薦親，見天人于寶塔之頂。此等俱見超物表、理出常情，若以世間情想擬報深恩，雖肝膽塗地不能報也。昔興化令他人助哀，山河揮淚；迦葉藉琴聲起舞，草木含悲。博山今日以現前血肉身心供養現前無面目底父母，汝等諸人向這裏還見得徹麼？」卓拄杖，云：「他家自有通人愛，不以親疏較短長。」便下座。</p>
<p style="margin-left:1em;text-indent:-1em">為官諭吳觀我居士茶話。「真不掩偽，曲不藏直，大千沙界黑如漆，揭開雲霧見青天。男兒肯向他尋覓，一語中具三玄；新婦騎驢阿家牽，一玄中具三要。跛腳猢猻多躑跳，有炤有用；沙盆打著連底凍，立主立賓。相將攜手過西秦，唯有東村王太乙，一番拈弄一番新。今日為太史茶話，要向博山言句下一一討箇註解；其或未然，三十棒寄在別來相見。珍重。」</p>
<p style="margin-left:1em;text-indent:-1em">二月朔旦，上堂。「纔方結制，又是半月了也。諸昆仲！分上曾有個入處也無？若無箇入處，須要尋個入處；若得個入處，須要尋個出處。直須自看。諸昆仲！當知：古路無塵，只須知有門庭，絕待盡卻。今時偏方與正位攸同，枝派共靈源皎潔，到此則髑髏識盡、烈火流金始名出世，更須知有野老家風始得。且道：野老家風是何景象？」卓拄杖，云：「遲日穿芳逕，春鋤帶雨歸。」下座。</p>
<p style="margin-left:1em;text-indent:-1em">上堂。僧問：「古人道：『從緣薦得相應疾，就體消停得力遲。』請問：如何是從緣薦得？」師云：「古鏡不重磨。」進云：「如何是就體消停？」師云：「清光仍似舊。」進云：「從緣就體蒙師指，格外玄談有也無？」師云：「三歲孩兒頭似雪。」進云：「恁麼則碧桃綻蕊、綠柳萌芽也。」師云：「遠觀山有色，近聽水無聲。」僧禮拜，師乃云：「切忌從他覓，迢迢與我疏。洞山老人草鞋斷矣、腳跟露矣，諸人若知痛癢，阿誰皮下無血？博山與諸人同途不同轍，諸人向正位中來，博山不在正位，諸人在博山拂子裏許；諸人向偏位中來，博山不在偏位，拂子在諸人袈裟裏許。所以道：對面不相識，千里<span class='corr'>卻</span>同風。若向這裏徹去，當下知歸，不留朕兆；其或未然，千百世修行未為晚也。故我釋迦大師為勇猛眾生成佛在一念頃，為懈怠眾生得果滿僧祗劫。諸昆仲！當知明中有暗，毫端現華藏之奇妙，挾協通寶鏡，瀉山河之影。博山恁麼道，猶是葛藤，諸人也須拼斷始得。且道：拼斷後作麼生行履？」卓拄杖，云：「不因樵子逕，爭到葛洪家？」</p>
<p style="margin-left:1em;text-indent:-1em">結制，上堂。僧問：「古人道：『塵中能作主，化外自來賓。』請問：如何是塵中主？」師云：「江西原是豫章城。」進云：「如何是化外賓？」師云：「青山自青山。」進云：「賓主相見時如何？」師云：「綠水忻綠水。」進云：「恁麼則金繩界畔飄黃葉，般若堂前解垢衣，一句作麼生道？」師云：「順數一籌。」進云：「博山今日結制，人人鼻孔撩天，請問更與諸人說箇甚麼？」師云：「空中施彩繪，論劫不成顏。」僧禮拜，師乃云：「便恁麼進堂去，猶較些子，更欲遲疑，劍去久矣。博山從來無佛法繫綴於人，豈但博山？乃至諸佛諸祖亦復如是，但有言說，都無實義。所以道：釋迦不達南方禪，達磨不會西來意。博山與諸人秪知二時逐隊，但恁麼過時。臨濟三玄三要，誑嚇小兒；曹洞兼帶協通，顢頇無識；溈仰暗機圓合，鬼面神頭；雲門函蓋乾坤，心麤膽大；法眼雖云平易，機險殺人。博山總不恁麼，今日與諸昆仲結制，將九十日為一時，以一時為九十日，若向這裏會去，萬年一念、一念萬年，生死情枯、真如體寂，二途俱泯，觸處皆通。茲有嘉興沈居士不辭數千里來此供養大眾，且道：作麼生說個通底道理？」卓拄杖，云：「根塵蘊界原無性，誰道虛空礙眼睛？」</p>
<p style="margin-left:1em;text-indent:-1em">上堂。「摶聚四大，緣生九竅，識蘊奔馳何日了？虛空無限水雲分，石女從綠步荒草，荒草披離四部洲，煙雲旋合鎖重樓，彈指豁開彌勒閣，香水幡幢盡徹頭。諸昆仲！當此時，洞庭無蓋，凍殺法身，廬阜悲酸，清淚如雨。欲償廬陵米價，踏翻東兗橋梁，從教雪潔水清，管取兒孫滿地。到恁麼田地，以何為驗？」卓拄杖，云：「深山乘瑞運，處處紫雲飛。」</p>
</div>
</div><!-- end of div[@id='body'] -->
</body></html>