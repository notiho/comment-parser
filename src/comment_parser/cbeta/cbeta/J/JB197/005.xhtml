<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山無異大師語錄集要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu17' />
<p class='juan'>博山無異大師語錄集要卷五</p><p class="byline">首座成正　錄</p>
<div class='div-other'><a id='mulu18' />
<p class='h1'>書</p>
<div class='div-other'><a id='mulu19' />
<p class='h2'>報詹定齋廉憲</p><p>自去歲奉謁，奇遇欣躍，謂禪與淨土，居士兼有之矣。翰教遠頒，若猶有意于愚師弟者，何謙抑亦至於此。</p>
<p>竊謂毘盧性海人人具有，從上諸聖語言及諸家公案無非發明茲義，總在學者見解何如。居士書中超脫之見，即是此境現前，一了百了，更無二語。若曰明于此、或昧于彼，恐尚是意識中得來，非性地上徹悟耳。雖然，大善知識種福田、植慧根，何難于此道也？即以居士勛業較量之，闈中品士尺幅證心，塞外閱兵一鼓作氣，文經武緯用無不宜，第令持此向最上乘中，直是玄鑑洞觀、單刀直入氣象。貧衲將翹首居士了一大事因緣也。</p>
</div>
<div class='div-other'><a id='mulu20' />
<p class='h2'>與趙司理<span class='note-inline'>(二)</span></p><p>貧衲草野疏陋，承獎借過分，且詔以靈光獨露之旨，使振百丈家聲，自愧何堪，誠知大居士得此光明幢相三昧久矣，故能以此光回炤一切。每惟末法中士大夫不罵佛謗法幸矣，如臺丁深心力護如<span class='corr'>己</span>眼目，非徹炤佛乘廣行慈願，孰肯擔荷如此耶？然知大居士雖作如是廣大佛事，亦不作佛事之想；雖發露此光，而光非存炤。故盤山祖師云：「心月孤圓，光吞萬象，光非炤境，境亦非存。」此正與大居士機理相契處。然下文云：「光境俱忘，復是何物？」這裏到得，便知云：「似地擎山，不知山之孤峻；如石含玉，不知玉之無瑕。」學道入得此箇境界，自然生死心破，智不能知、識不能識，如來禪、祖師禪一併打徹矣。</p>
<p>教中所謂絕心生死、伐心稠林、浣心垢濁、解心執著，塵勞佛事皆為遊戲，出世、入世云乎哉？大抵貴在一念生死心破，自肯承當，而一切處自然法身獨露，如青天白日，一毫遮障不得。若有絲毫疑情未盡，即障道眼，古人云：「一翳在眼，空花亂墜。」昔長慶稜禪師坐破七個蒲團，因捲簾廓然大悟，乃作偈云：「萬象之中獨露身，惟人自肯乃方親，多年誤向途中覓，今日看來火裏冰。」此即生死心破，承當自肯樣子也。古人深山二三十年草衣木食，真參力究，蓋為此耳。貧衲自幼出家，參尋頗力，情關理路百揭千翻，直得伎倆自窮，所謂獨露者，雖欲隱而彌彰，不知其然而然，至今喫粥飯始知甜耳。</p>
<p>以臺下家裏人說家常話，非敢馳騁機解、自揚家醜，蓋承以靈光下炤，故爾借光放光，然亦自知不揣其量。</p>
<p>溈山云：「此宗最妙，難得其人，末法宗風，掃地久矣。」僧中寥寥，不意縉紳先生猶見居士，所謂清獻公再來，非耶？承大教辨明實際，無物不有、無物不空，真俗二諦於中影現。無法也，而假名為法；無身也，而假名為身。此真性一段光明，開發顯露，清淨無翳，如朗月處空無不現者。至云「潛思于髫年」，根力純熟如此，則十二時中固不待提撕話頭，如香象渡河，截流而過，一超直入，<span class='corr'>已</span>是漸言耳。第禪宗向上不說法身邊事，要在機用回互深含獨占。古人云：「懷州牛喫禾，益州馬腹脹，天下覓醫人，炙豬左膊上。」此語亦不可作道理會，亦不可作機鋒契。要知十二時中潛行密用，築著磕著不差毫髮，徹見佛祖骨髓命脈，則如居士所云「縱橫自在，御風而行」者也。若然者，不把繩頭而繩頭自把，即此繩頭復是何物？</p>
<p>上堂洵口而道，為好事者錄而成集，忽被居士覷破，又添一重公案也。第捧讀佳製，霍然忘暑，所謂「薰風自南來，殿角生微涼」，倘因合刻，永載法雲。</p>
</div>
<div class='div-other'><a id='mulu21' />
<p class='h2'>報沈東華廉憲<span class='note-inline'>(二)</span></p><p>春日得聞報知福星炤冰谿也，此非小緣，皆湖東子民善因所致，惟林下人躑躅不敢前，蓋公門中非僧家行處，秪焚香遙祝而<span class='corr'>已</span>。承翰教豐儀，仍問及宗乘中事，豈但為僧者得沾惠澤？即三千七百祖師公案亦復重宣也。臨濟大師云：「一語中具三玄，一玄中具三要。」此善知識臨機慧辯，三玄三要未兆之先<span class='corr'>已</span>通身突露，非臨時湊泊。如旃檀本香，借火爇則分外香；若以火論香，則辜負旃檀。若于言句中討玄要，大可笑也。諸家錄中皆下語，大似以鶴粉喻雪，雖色相似，去雪實霄壤。惟汾陽頌云：「三玄三要事難分，得意忘言道易親，一句明明該萬象，重陽九日菊花新。」灼有真旨。大居士切欲發明斯道，在臨濟喫棒因緣上會去，則待客迎賓、拈匙把箸，三玄三要不問可知；其或未然，父母未生前，那裏是我本來面目？烏紗蓋頂，黃金束腰，傀儡一棚，不加線索，則生死暗然無寄，本來面目是甚麼碗橽丘？三玄三要留待台駕入山時再作個話會也。</p>
<p>讀翰教不能釋手，知居士靈機浚發皆夙生般若慧之所成就，非常情可及也。惟祖師門下言句如煮木札羹、如炊鐵釘飯，不可以智知、不可以識識，惟悟與悟乃能明了。若謂某為三玄句、某為三要句、某為先炤而後用句、某為炤用不同時句，正所謂以管窺天、以蠡測海，多見其不知量也。大居士決欲發明此一件大事，赤肉團上無位真人在六根門頭放光動地，不得當面錯過。若錯過時，百劫千生未有了底日子。將前解路如斬一握絲，一斷一切斷，更不相續。無位真人是甚麼乾屎橛？但恁麼究去，一朝知痛癢時向大愚肋下築三拳，是大丈夫作略，非分外也。若依草附木、東引西證、說心說性者，可請一義學沙門將三經五論細說一遍，禪之一字拋向萬丈深坑，過不可說不可說劫後再可譚不了之緣未為晚也。不識大居士於此寧甘心乎？</p>
<p>昨承諭，入道貴在真實。真實二字誠入道基本也。不識居士於真實處曾入道乎？少林大師云：「外息諸緣，內心無喘，心如牆壁，乃可入道。」果得心如牆壁，則真實二字不言可喻。若心中揣摩生諸解路，早是不真實，欲得心如牆壁，安可得乎？果得心如牆壁，正堪入道。若以心如牆壁便欲住足，秪是箇心如牆壁漢，不堪與語道也。然心如牆壁不容易到，有一等人將妄心遏捺，令心不起，謂之心如牆壁，大似水上按葫蘆，從少至壯、從壯至老，欲得心如牆壁無有是處。真是箇究心人，將一句話頭纔方提起，如吹毛利劍，觸其鋒者即喪身失命，欲其別生一念了不可得，連真實二字安亦不住，斯二字誠為入道之基本也。大居士日用以此可坐進斯道；不然，則彈指一生，可謂錯過了也，真實云乎哉？</p>
</div>
<div class='div-other'><a id='mulu22' />
<p class='h2'>報林季翀大宗伯</p><p>舊冬承翰教，謂人生五十不知性命所在。此為誠言，非套子語也。當知此事萬劫難逢、千生罕遇，既知有此關捩，若不發明，肯甘心耶？祖師荅見性偈云：「在眼曰見，在耳曰聞，在鼻嗅香，在舌譚論。」又云：「遍現該週沙界，收攝在一微塵。」大居士可將此偈細看一遍，眼所見、耳所聞，不逐聲色，畢竟是何物也？世人都被聲色所轉，輪迴六道無有了期，一失人身，萬劫不復，可驚可怖、可懼可畏。如有智者，當于此著忙，世間功名富貴決定羈絆不得。何也？身非我有，況身外乎？看破此境界，十二時中深追力究，念念不移，決欲發明而後<span class='corr'>已</span>。若能返炤直下，無第二人動轉施為，無虧實相，視生死如夢幻，觀世界等空花。永嘉云：「大千沙界海中漚，一切聖賢如電拂。」如此，做一個凡聖不拘底大快活人，世間之樂事百千萬倍胡足為比？他日向棲鳳嶺頭拍掌一笑，何也？笑此老婆心、葛藤語耳。</p>
</div>
<div class='div-other'><a id='mulu23' />
<p class='h2'>報吳觀我太史<span class='note-inline'>(二)</span></p><p>往返生生社，與居士清譚將半月，如坐毘耶城，正所謂彼上人者難以酬對。然不二門向上更有事在，故云：「不可以智知，不可以識識。」譬如入都城，四會之衢非行到不能親歷諸境。嗟夫此道閉之久矣！投子遠錄公將五百餘載，其間提唱者罕得其人。生死分中似不可以解心敵，如南嶽見六祖、德山見龍潭，大有樣子，居士於此但當盡心單提一句話頭，孜孜不捨，以期大悟。若徹見根源，即無明結使不斷而自消，根識境緣不澄而自殞，可謂靈丹一粒，點鐵成金，自不與諸法門較優劣。縱不悟，站定腳根，終有到家日子。如不信斯道，三阿僧祗劫始能成就。古德云：「拼此一生，乃至三生必能打徹。」豈欺我哉？如看一口氣不來，畢竟向甚麼處去？此「處」字上要切、要緊切，不可將經書引證，如教中謂「無去無來」等，斯是毒藥，不可沾著一點，但會深追力究，決定要討箇下落。如前教乘中有相應法，急須吐卻，或澄心瞑目，寂炤相治，虛靈不昧，觀法無我，乃至「究竟不即不離」及「事事無礙」等語，在佛法中謂之入理深譚，在參禪人分上謂之野狐涎。所以云：「鳳縈金網，趨霄漢以何期？」居士不可不慎，貧衲不得不盡情吐露也。</p>
<p>貧衲生少智慧，唯參究一念子蓋切。今與居士論及宗乘中事，譬如居海者不問江河淮泗，惟以海印印之耳。所謂看話頭，六代相傳未之有問答之際，一語中放不過，便頓發疑情。如能大師問南嶽大有樣子，自後諸家激勵皆曹溪一箇印子上來。居士于此須發起大信心，要徹生死，決從斯門而入，捨此別求是岐路，非禪門捷徑。于此事上決不可生疑，決不可以教乘中印證，所云「散位獨頭，倏起倏滅」者，秪須切之一字是破意識利斧也。禪警語、大慧回書、禪關策進，悉能助發，如參究一日得一日實用，縱一生不明亦不妨，具成佛作祖底基本。古所謂：但辦肯心，必不相賺。承諭。浮山聖道場處自有天龍擁護，貧衲似不能應命，山居人事叢雜，年臘漸長，兼以病魔日至，每欲捨眾入深山邃谷以度餘年，說法境緣付囑於大地有情，待時節發生耳。齊群玉居士纔發信心須臾即沒，無奈死魔壞菩提心印，大可嘆息。唯居士體認自<span class='corr'>己</span>本命元辰，莫管他世界成壞。永嘉云：「大千沙界海中漚。」況漚中一鄰虛起滅耶？</p>
</div>
<div class='div-other'><a id='mulu24' />
<p class='h2'>與何芝岳相國</p><p>人生緣遇不易得，皈向三寶倍復為難。惟居士深入佛乘，靈苗智種天性帶來，而究竟一念子肯心自許，誠進道之基本也。昔人云：「我得百丈一句語做宰相。」此話一行，使天下人皆知有佛法利益甚大，非世間功德可比。希居士燮理之日<span class='corr'>毋</span>忘此一句話頭，十二時中幸以大法為念，直欲進陪上古、洞鑒今時，日應萬機，不壞不雜，觸境遇緣。若臨大敵欲勝、重門欲開、猛浪中欲登彼岸、大旱時欲得甘霖，思到思不及處，忽然摸著鼻頭，原是舊時面孔，端不借別人纖毫力。若以世智辯聰揣度道理，定信不及，唯有力大人一擔擔荷，更不搖頭轉腦也。此事誠難，決不可將經書上印證，不可遏捺妄念，不可使自心空寂，凡諸動心皆成藥忌，諒居士<span class='corr'>已</span>深鑒此意，不待貧衲贅語耳。</p>
</div>
<div class='div-other'><a id='mulu25' />
<p class='h2'>報徐止觀居士</p><p>承諭。末法下衰，魔風熾盛，宗門冷落，主法無人。余嘗于此撫<span class='corr'>几</span>長嘆，可謂襟期不隔，千里同風，但不識于此事中曾瞥地否？若此瞥地，不妨向祖師門下拋磚引玉，撮土成金，垂手將來，與物作則。盡大地是魔，直從魔隊裏穿下過；盡大地是佛，直從佛頂[寧*頁]上行。然後向佛魔不到處解三玄戈冑，碎五位鎗旗，黑漆桶裏鑑貌辨色，無影樹下嘯月吟風，腳跟下動步覿體，與博山相見。倘未得如是，禪警語不可不細嚼一遍，提一個無義味話頭，做一場沒巴鼻勾當，一朝迸出頭來，渾身當宇宙，求其一眾生相了不可得。何物在迷？何人在悟？居士與博山長太息，悉剩語也。貧衲掃一坐具地與居士作不動軒，不識居士以為何如也？</p>
</div>
<div class='div-other'><a id='mulu26' />
<p class='h2'>報陳熙塘方伯</p><p>疑情不起是生死心不切，似與前諭中不相符合。果生死心切，是誰二字不明，安得不疑？疑情頓發，心意識尚不起，況解路乎？雖兼淨土，決不可生自足想、安隱想，斯二種是究心人大病，居士不可不知，識得是病，終不蹈此二途。祖不云乎「不斬貍奴誓不休」，彼既丈夫，我胡不爾？是誰二字是斷心意識底利斧，截解路底垣牆，出生死底要津也。參此二字法門，如韓信背水陣，不顧危亡，始得相應耳。只此一生判百劫千生不了底公案，有智者當以日代歲，身可寒、肚可饑，不可使話頭有間斷，只須迸破疑團，心意識及解路冰消瓦解，始得大安樂地，是大得便宜人，百千萬倍不足為比也。何如？</p>
</div>
<div class='div-other'><a id='mulu27' />
<p class='h2'>報陳若來使君</p><p>瓶錫過貴郡，方登岸，即蒙台駕枉顧，譚及宗乘中事，大發肯心，歡忭無量。別後六日，登鼓山，讀旌孝、善果二錄，足見居士一片慈孝婆心，超出常情萬萬也。然人生如芭蕉無堅實相，又如作客寄住旅亭，雖有旨酒嘉餚、安隱快樂，自非久長，惟智者必尋歸家計耳。視此四大色身如幻如化，一氣不來，作何究竟？此是吾人一件最要緊事，於此不忙，溫飽之餘悉為別人忙，即溫飽亦是分外事，況其他乎？希居士慧發當機，毋容暫息，將「一口氣不來，畢竟向甚麼處去」一句子孜孜切切，只教覷破這一著，始是大安樂處。切不可從人言句上討分曉，不可將經書上印證，不可默炤澄思以為得意，不可因因循循虛度日子。二六時中，秪是一口氣不來，畢竟向甚麼處去？忽朝迸破疑團，如駕輕車而遊熟路，不亦樂乎？放生業悉能助發機緣，若得其所，廣其悲願，是貧衲至望。</p>
</div>
<div class='div-other'><a id='mulu28' />
<p class='h2'>報陳四游京兆</p><p>貧衲行業無補，主持宗門無甚長處，惟一肯心自許，謬為先師印可，自謂藏身幽壑以保餘年，不意往來禪者以情量推之，遂使水漲船高，名過于實，愧也。何如貴境鼓山聖道場處，加以玄沙、黃蘗、長慶、雪峰，每欲登攀，無繇克就。何幸檀越乘願力來，城塹法門興揚三寶，況以楨幹宏猷廟堂？遠略為出世間畫一籌策，頹風復振于今日，氣象更新于此晤，其功德熾然，非毫楮能罄。然依正互融、真俗雙顯，外營佛剎、內護心城，頓使無價寶珠輝天鑑地，不知居士肯瞥然否？古德云：「我有明珠一顆，久被塵勞關鎖，今朝塵盡光生，炤見山河萬朵。」繇此觀之，世界不在身外，道場毋論他方，鼓山、博山似不勞動步也。承名敢不趨命，第寒山色色有羈，殊不如願，諒摳衣有時，但不敢以年月期限為約耳。</p>
</div>
<div class='div-other'><a id='mulu29' />
<p class='h2'>復邢梅陽孝廉<span class='note-inline'>(并荅)</span></p><p>貧衲方息慈時，即聞令先師居京邸說法，服膺豪傑，摧折慢幢，如雷如霆，可喜可懼。因侍受業師，南詢不遑親聆教益，迄今渴慕之懷歷歷猶在。庚申冬，接翰教，始知居士入令先師籌室，味無上法乳，棄夢幻功名，自非深有所得，安得如此行履？今獲居士長篇高論，歡喜無量，實以慰未見令先師之夙心也。復承來諭，謂時當叔季大法平沉，魔外說法不啻河沙，讀之至此則撫几長嘆，足見居士一片大慈悲心腸，雖未面晤，可曰神交，況古稀之年乾乾若是，使懶惰比丘不無慚愧矣。貧衲久廢簡編，承居士殷勤致問，不敢不竭思以酬來意。</p>
<p>一問狗子佛性之語，似不可以識量卜度，又不可在有無上作活計，貴在真參實究，果然當下絕親疏，如風捲塵，不留朕跡。若在有無上捉摸，何啻捫空論太陽遠近耶？有角無鬚二種語，翻趙州兩重公案思之，可見非泛論也。</p>
<p>二問謂妙明體盡正墮頑空，此是居士錯會綱宗之旨，不但見錯，兼義亦謬解。文中云「妙明體盡」，謂理極情忘，力在<span class='corr'>逢</span>緣，有轉身活句，況知傷觸不借中？自非知有、不知有者，如寐語相似，安能識其來源也？此正是曹洞血脈，如靈珠在握，又如啞子喫蜜，心口俱甜，不能向人吐露。若以頑空釋，正所謂黑白相反也。</p>
</div>
<div class='div-other'><a id='mulu30' />
<p class='h2'>報阮澹宇郡伯<span class='note-inline'>(二)</span></p><p>昨於緣幻場中與居士論及佛乘俱無詮次，即同體大悲，亦是未了底公案。吾人果於日用知同體大悲，則步步踏著實地，非心外之境耳。古德云：「樵子負薪歸，機婦連宵織，管他家事忙，且道承誰力？」知恩報恩只此一偈，不知居士折旋俯仰，會薦之否？果薦得，則山頭之白雪清冷，凍殺法身；腳跟之流水潺湲，侵損漁父。駢闐車馬，鱗躍子民，不須格外酬機，最喜塵中見佛。狂歌醉舞，誇本具之神通；淨几明窗，樂現前之三昧，不礙恒居火宅，何妨倒跨白牛，弄窮子珠、奪饑人食，剖微塵卷，閱大千經？世間之樂事，百千萬倍不足為比也。貧衲以此酬居士枉駕之勞，惟同體大悲，訂今晚向華嚴寺中以償斯債，希示的音；其或未然，明早則遠征之念<span class='corr'>已</span>動接浙之行也。</p>
<p>滄海一滴也，世界一塵也，貧衲近在石頭城大作一場佛事，究竟如幻，大居士還見聞也無？若見聞者，作麼生是親切一句？試拈出似貧衲、使參禪作見聞種子也。</p>
<p>頃接翰教，謂投芥未合，良以宗門中事自非親到古人田地，所有議論悉夢寐中語，閱九帶敘，煥然出奇，所謂三止三觀，乃至無上無向、無一無著而一非無者，斯即向上著，此論至精至極，無人能到。但以貧衲觀之，秪是教中底蘊，亦是教中向上，似非宗門中向上語。吾祖師門下貴在轉位旋機底一條活路，居士肯向著衣喫飯處輕輕覷破，大笑一場，始瞥地耳。然大章不妨流通與天下人作點眼藥，非文字也，慧命中實受用也。貧衲意謂宗門中長處，只欲居士親到耳。詩、酒二事，故乃陶情，然詩能勞思，酒乃傷脾，台下高年幸清損之，慰所懷也。</p>
</div>
<div class='div-other'><a id='mulu31' />
<p class='h2'>報王季常郡伯</p><p>貧衲不憚番易八百長江千里為法求人，雖則托缽空回，惟與大居士夙緣深重，而殷勤護念過於骨肉，蓋以法為親，非世諦比也。向蒙問及《楞嚴》深旨，若窮其始終，雖釋迦老人雲興瓶瀉亦吐露不出，況其他乎？若云清淨本然，云何復生諸念？此就眾生界中未達清等四字而言。果知得清淨本然，山河大地向甚麼處得來？緣生諸念從識薰起，識如夢幻，但是一心，斯即從凡入聖，又不當以覺復生迷為難。惟吾祖師門下一句話頭，全身入理，徹處如紅爐烈燄，乾柴溼草無不燒盡還源。如人到家，決不被諸岐為障。貧衲以此期大居士，斯為出世正緣，似不可別生疑慮也。</p>
</div>
<div class='div-other'><a id='mulu32' />
<p class='h2'>報俞容自勛卿</p><p>蒙問及曹洞宗旨，此之一學最妙最玄，拈穴細金針，穿芒長玉線，彩空中色相，織劫外花紋。若非家裏人，竟不識家裏事，非功力能到、非智識能知，惟沒巴鼻道人始全身擔荷，辨荎草之味似不難耳。想居士天資近道，當深留意，莫錯過此一段大事因緣，此生不打徹，他時後日定悔恨在。莫言貧衲不為居士說破，決欲發明此事，不妨以眾善助之，譬如雨露滋嘉苗也。</p>
</div>
<div class='div-other'><a id='mulu33' />
<p class='h2'>報余集生居士</p><p>震旦法席之盛，無越於　帝都，雖代有隆替，悉係因緣，非智力所能強也。唯我　明聖祖神宗受靈山付囑，建立三寶，弘通大乘，是以天雨寶花，塔呈奇瑞，宰官開士傾心法塹，實千載一遇，應斯嘉運也。二百年餘，芳規未替，戴德愈新，林下山僧朝暮祝誦未能報其萬一，豈敢效嬾瓚輩？不思弘法深益，且念正法將沉，魔風熾盛，稱悟稱證者<span class='corr'>已</span>遍域中，付拂付<span class='corr'>券</span>者幾盡大地。痛思古格為法重人，寧以身陷泥犁，不將佛法作人情，是何心腸？今時急於法嗣，忘其遠憂，是何意調？獨掌不浪鳴，隻輪無單運，擬欲遁逃深山，不忍見此荼毒，而居士復以慈心三昧見召，將令不慧復為馮婦乎？宗通說通，內護外護，居士似無愧公美；印高敝刓，心孤嗣乏，貧衲實忝晞運耳。旻昭橫逼老人出山，殊乏丈夫氣象，剛刀雖快，不斬無罪，三十棒遠寄白門，擒賊必先渠魁，未知集生果能赤體承當與否？百年曠茲盛舉，何異慣劊快睹肥牲？兩載疲於津梁，猶如羸夫晲彼巨鼎。且浮山雙徑先聲<span class='corr'>已</span>到，諸執事人攀轅恐後，今年決不出山，語<span class='corr'>已</span>在前，意欲踐後，倘違初心以赴徵命，難辭眾口。進退維谷，居士其代我商之。一芥翳天，毫端含剎，邊隅都會，孰劣？孰優？今古異局，彼此殊勢，易地未必相為暌合，同異未可一轍而論，若必按圖索馬，恐劍去久矣。高明如居士，諒必不爾，或是為法心深，意圓而語滯耶？　諸大檀護未及遍復，幸宣鄙懷，統希炤亮。不盡。</p>
</div>
<div class='div-other'><a id='mulu34' />
<p class='h2'>與頑石禪人</p><p>余出家來，初歷講肆便知有此事，因求出世心逾切，于經教中非不留意，知在識見中用事。如經云：「以知解心入佛境界，如將螢火燒須彌山終不能著。」又云：「如日當空炤，童稚閉其目，自言何不睹，多聞亦如是。」故知知解逾多，非但不悟道，且為障道緣也。因拂袖別參，初脩空觀五年，雖則塵緣淨盡，于入理實未得力。後于船子公案上又六年，始瞥然也。總不似賢弟寂而常炤、炤而常寂謂之工夫，欲將此心用心，非但一生，窮劫至劫似不能了。何以故？以能寂能炤之心為根本故。又以此心念慮不起為本體獨露，豈待少時？只饒從生至老總不起念，此念之根曾瞥然否？若果無根性，于境緣上自不別生心，觸目遇緣如木石相似，于本體上亦沒交涉也，況在念佛作觀之間邪？不知賢弟將何為本體？又將何為獨露？若以念慮不起時為本體，自是念慮不起，非本體也；若以常寂為本體，即是常寂，非本體也。若日用行事為獨露，正所謂業識茫茫，非獨露也；若將常炤為獨露，自是常炤，非獨露也。如賢弟本意恐在教上揣摩，即在八識田中認作本體，故曰：「朦朦朧朧，如在燈影裏行。」此是實供，非妄語也。</p>
<p>去歲予與賢弟坐松陰，聞鳥聲，堂上論現量取境，如一一明了，秪是教家事，與宗門中悟入大似隔靴抓癢也。三喚侍者非容易會去，若作容易會，國師彼時只消叫一聲便好，云：「將謂吾辜負汝，卻是汝辜負吾。」何必三呼三應，然後乃爾？須知別有深深意，豈是檀郎認得聲便作悟門也？舊時行履姑置之勿論，果到不疑之地，當時便得實用，又何待病後為？然睡夢不得自繇，此又據款結案，大可笑耳。復云：「岑大虫示人太孤。渠往往見人陷此塗轍，非是遏捺學者，故爾為之乎？」當知岑師如吹毛利劍，擬其鋒者即喪身失命，可謂婆心太切也。佛云：「真非真恐迷。」豈但掀翻識情窠臼？即「真」之一字亦不知寘之何地，況以外書平旦之氣似之乎？大似夢中說夢，又可發千載一笑耳。大珠和尚問馬祖，祖曰：「即此便是。」大珠故為有力者，負之而趨，恐亦未知日用行履。若向這裏認其太賒，不但未會大珠，恐亦未見馬祖也。</p>
<p>又云：「識者知是佛性，不識認作精魂。」折中且寘，賢弟還識也未？只須日用中是佛，也須吐卻。臨濟云：「老僧未曾向紫羅帳裏撒真珠，與汝諸人胡喝亂喝作麼？」如不向紫羅帳裏穿下過來，未免有紅紫之誚，非宗門得力之句也。又用心曰：「無事時不怕不明白，唯防念慮起時。若知一念緣起，無生即化了。」此是將緣起無生化念慮，宗門中還容得此等說話麼？三十棒教誰喫？又云：「應物時不怕念慮起，只怕不明白。」明白時即有念慧，有現炤，此又以明白治念慮，宗門中還容得此等說話麼？三十棒教誰喫？又云：「本體本具，炤而寂也。」宗門中還容得此等說話麼？三十棒教誰喫？此即是教家老婆舌頭，非悟門也。又云：「不必工夫。」又云：「如是保任。」又云：「勿忘勿助。」種種皆顛倒度量之心，非參究也。</p>
<p>即前為賢弟說，只是似，不是真，即此似字亦權巧也、安慰也。如果似不待此體會，動著便脫、捺著便轉，不必引經引教，轉引轉遠，不相應。何也？蓋為從來不曾參究，悉以知解心印定，正所謂認奴作郎、認賊為子也。古德云：「三世諸佛不知有，狸奴白牯卻知有。」僧問九峰云：「如何是頭？」曰：「只須知有。」進云：「如何是尾？」曰：「盡卻今時。」其「知有」二字豈是揣摩識情，以日用為知有耶？予曾拈云：「三世諸佛不知有，掬明月於無影樹頭；狸奴白牯卻知有，剪白雲於不應山谷。誰能知此意？除是長嘯者。」與賢弟知有，是同？是別？又云：「宗門中一切奇怪言句無非要人知此事。」只此見賢弟悟處，若作恁麼知解，宗門掃地而盡，「知有」二字何曾夢見者乎？只此知有，賢弟便可用心，直要徹見古人幽隱深奧。所以云：「若要知此事，直須高高山頂立，深深海底行，向威音那畔翻身，十字街頭打睡，更須白汗交流，喫痛棒始得。」不然，則炤而寂、寂而炤，終日保任、終日不起念，無事於心、無心於事，體悉此意，未為良證也。</p>
</div>
<div class='div-other'><a id='mulu35' />
<p class='h2'>與善來禪人</p><p>迢遞三千里，因循十二時，支那都走遍，可惜腳跟皮。汝纔入門時，便識汝了也，東走西撞圖箇什麼？若是皮下有血底漢子，自當擇一本分宗師，三二十年搬柴運水，墾土掘地，未為分外。今時有一等假知識，魔魅人家男女，開口便云：「有甚麼禪可參？有甚麼工夫可做？直下承當蚤是遲了八刻。」繇此謂之俊捷、謂之英靈、謂之天然、謂之超拔，於本分上既不用心，將這些業識銷磨不去，噇了施主飯，學詩、學字、學頌古、學開示，只饒學得口頭便利，詩過李杜、字壓鍾王、頌古如雲興、開示如瓶瀉，秪喚作業識茫茫。縱哄得人信向禮拜供養，秪裝束得一箇皮袋子，一朝敗壞時手忙腳亂，閻王老子放他不過，鑊湯爐炭，劍樹刀山，百劫千生未有了底日子出得頭來，知是幾多劫數？以清淨眼觀此等假知識，如廁中虫、如淨地上荊棘、如清風裏臭鴉，又喚作無慚愧人、無廉恥人，汝還知麼？汝還辨得麼？若具參學眼，向這裏辨得真偽，便好于衲衣下抖擻幾根肋巴骨，四大子假合便鼓兩片皮，能講能言，一口氣不來，向甚麼處去？莫承當個事便休去、莫將經書上印證去、莫隨善惡業牽將去、莫將盡十方世界都盧是箇自<span class='corr'>己</span>本無來去。若如此見解，將來飲洋銅、吞熱鐵，管取有分在。既不如此，又作麼生得的當一口氣不來畢竟向甚麼處去？如坐在銀山鐵壁之中，秪求迸開，還容得第二念起麼？還容得思惟分別麼？到恁麼田地，只須㘞地一聲向威音那畔，又那畔翻個觔斗來，始可向博山這裏喫痛棒。不然，且就千巖萬壑之中打野梩，消日子，總不干老僧事。偈曰：學道如牛毛，發明如兔角，人人喜平易，那肯窺山岳？積翠與重巖，終是難描邈，名言并奇句，情想亂穿鑿。撞著黑面老，未免遭貶剝，有志丈夫兒，趁時須早覺，打破生死關，始可稱絕學。</p>
</div>
<div class='div-other'><a id='mulu36' />
<p class='h2'>與劉胤平太史</p><p>佛祖之道，貴在得人。如彌勒菴與諸昆仲初會時，秪欲居士深生信解世諦有為之法，非山野所望，今科名巍赫，係因緣和合，偶爾成褫，亦乃夙世靈苗之所發生，當思之未兆之先，所謂寤寐勤劬，思報佛恩，切不可自生怯弱，孰為有力？孰為無力？孰為大根弘願？孰為淺根劣器？居塵、出塵、全身擔荷者，捨居士其誰歟？又當念生死事大，無常老病不與人期，失之剎那，悔之永劫，參究一念不可須臾忘卻，禪警語作個策身符子，遠離諸過，以期大悟。凡在佛門，一切善事盡其力量皆可為助道因緣，若半遮半掩，即同流俗，非佛門弟子。博山有一頌不免舉似居士，若向此頌子上徹去，不須動步，與山野大笑一場，可謂老胡今日有望也。頌曰：博山事香燈，居士援毫管，千里審跬步，兩人缺一半，惟有過量漢，不被時辰轉，果知分寸長，卻笑丈尺短。楚水吳山霧一團，森然雲樹謾勞攢，梅花無意枝頭放，爛熳枝頭驗的傳。後二句是山野昔所和偈語，居士高發時，不知曾記之否？敬以點破，可發千載一笑。</p>
</div></div>
<div class='div-other'><a id='mulu37' />
<p class='h1'>文</p>
<div class='div-other'><a id='mulu38' />
<p class='h2'>上養菴和尚七十壽</p><p>鵝湖山高雲赩奕，如蓋如幢金蕊色，炤世明燈坐道場，一道靈光燭天北。獨步寰中意自殊，南方知識迥良模，推開辨老門前臼，奪得蘭公肘後符。梅花枝上露消息，倒跨燕都神駿逸，金鉤海底鈞鯨飛，天目峰頭銀浪激。歸來占斷白雲春，飯糗羹藜絕四鄰，德比黃梅躬餉母，詩同慈覺勸尊親。天生純孝既如此，等視眾生猶一子，開堂法乳潤枯松，說法金鱗躍芳渚。今年七十從心度，半倍趙州花甲數，使得時辰珠走盤，吞乾日月壺縣樹。眉毛似雪畫難傳，萬仞須彌聳巨川，擬同嵩少追芳躅，笑與支那較大千。</p>
</div>
<div class='div-other'><a id='mulu39' />
<p class='h2'>奠鵝湖和尚</p><p>某年月日，弟子某謹以素饈香燭之儀致奠于鵝湖堂上，示寂先大師養菴和尚之靈龕，而言曰：「於戲！先師靈心湛寂，道性貞醇。幻化八十春秋，渾無起滅；成熟千生善聚，示有去來。梅花枝上笑拈不夜之春，茶銚爐邊剩得活人之句。見野燹而知起處，境量消融；封鎖鑰以驗方來，真機獨露。不起日旋三昧，大施無礙鉗鎚，悲花法雨灑人寰，慈意戒雷轟碧漢。不謂化儀告畢，緣應<span class='corr'>已</span>週，金棺掩耀，俄驚白樹以興哀；鵝水藏珠，不睹玉毫之散彩。白雲慘乎無色，瀑布凄以斷流，頹法門之華棟，四眾何依；竭覺海之靈波，群生失潤。某等夙承洪鑄，仰戴玄猷，瞻模範以步趣，風高莫及；藉聲光而提命，恩大難酬。叨餐法乳之深，徒戀雙趺之跡，溪毛澗水，聊為最後之純陀；海月山雲，永作吾師之供養。至痛無文，真炤靡隔。」</p>
</div>
<div class='div-other'><a id='mulu40' />
<p class='h2'>念佛文，為棲霞一門禪人說。</p><p>夫淨土者，乃一切眾生究竟安身立命處也。念佛者，乃一切眾生第一背塵合覺門也。寂光真淨，惟是佛居，從此垂作實報淨、方便淨及同居淨，以接引彼菩薩人、二乘人及凡夫人。既從實以施權，則無權而非實；既隨義以立名，應顧名而得義。惟淨土之致不明，故念佛之理亦昧。但謂自性即是彌阤，而不知彌阤不外自性；但謂無念乃為真念，而不知淨念即是無念。是以究極於一心不亂，則諸佛心內眾生時時成道；托修於執持名號，則眾生心內諸佛念念證真。念惟是佛，如百川朝宗大海；佛全在念，如琉璃內含寶月。不惟感應道交，亦且自、他不二，但令諦信不疑，決定無諸岐曲也。余幼慕禪宗，得入壽昌之室，謬承記莂，三十餘年寥寥海內有唱莫和，刁刀魚魯，轉見參差，方知祖師西來事出非常，有大利者必有大害。功高易進，無如淨土一門，「念佛得度，今正是時」之語非欺我也。一門禪友結蓮社於棲霞禪室，攝念佛人同歸淨土，可謂末世津梁、人天標榜。乞余一言以作警策，余嘗謂：一切行者須信自心有成佛種子、信如來有接引大願、信有淨土可生、信有彌阤可見，將一句佛號驀直念去，念到一念不生，則凡心即是佛心，更何生死不了？真可謂直捷穩當者矣。勢至圓通、文殊三昧，誰有志者而肯捨置弗修習哉？</p>
</div>
<div class='div-other'><a id='mulu41' />
<p class='h2'>放生文，為報恩自觀、以之二禪人說。</p><p>五濁惡世，缺陷眾生舉足動步無不是業，招因帶果無不是苦，而殺生一事則猶業中之業、苦中之苦也。止惡行善莫急於戒殺，轉毒為慈莫善於放生，故五戒、十戒、具足、三聚莫不以此為初基，果位聖人、因中大士、履真上賢、出假菩薩莫不以此為首務。初果鋤地而蟲離四寸，道共戒也；聲聞入定而刀杖變花，定共戒也；菩薩以自在力現三塗為淨土，慈成力也；如來以佛眼觀大地眾生同成正覺，悲無礙也。好生之德普涵於九界，放生之功直圓於佛果，而世人每易視之者，良繇同體之理不明故也。蓋性為生理，識為生基，生機蘊於意地，生緣熾於六情，遍觀三界無非受生之場，備閱六道咸稟妄生之氣，達無性者方了緣生，悟無生者乃能護物，以無緣慈運同體悲，能會萬物為自<span class='corr'>己</span>，故拔苦與樂根於心、現於事，不期然而自然也。若未明斯，致形跡為礙、物我成敵，在彼既有必償之果，在我仍造必報之因，因果相酬，循環無際，苦口良藥，如水投石，則奈之何？然奔濤狂瀾勿忘中流之砥，移山抒海弗替初心之誠，難行能行亦在當人之自奮耳。苟能斷殺業、除殺法、離殺緣、滅殺因、忘殺機，於根塵識界盎生理於依正自他，則菩提涅槃便可向放生一事中薦取，豈世間功德所能彷彿哉？</p>
<p>自觀、以之二禪者，率諸善友創此社於報恩大剎，予為申明其義以告同仁，俾能放所放，咸契無生緣生之理，庶地獄可以頓空、佛性可以頓了，謂放生社即寂滅場可也。</p>
</div></div>
<div class='div-xu'><a id='mulu42' />
<p class='h1'>序</p>
<div class='div-xu'><a id='mulu43' />
<p class='h2'>重刻《五燈會元》序</p><p>釋迦不出世，祖師不西來，佛法遍大地，譚玄口不開。當此時也，語言文字蹤跡不來，棒喝機緣鋒芒不露，逮夫拈花示眾，牽起陳爛葛藤，立雪安心，突出現前公案，遂使宗風廣衍，慧日高懸。燃長夜之燈，群昏頓曉；拈一莖之草，法界齊觀。駕車須是打牛，磨磚豈能作鏡？如靈丹一粒，點鐵成金；至理一言，轉凡成聖。六代破水中之影，觸目皆真；五宗競空裏之花，通身是膽。橫趨而出，笑木[木*突]以何堪？撩起便行，悟佛法無多子。睹水影不從他覓，處處逢渠斷腳脛，痛見<span class='corr'>己</span>非，頭頭是道。若論佛法，一切現成，諦審玄猷，千燈互炤，龍蛇分于棒下，凡聖藉以喝通，機發于未兆之先，用施乎形聲之外，乃至一言褒貶、一棒縱奪，以非為是，口似甜而意甚苦之；以是為非，心實允而辭無洽矣。雖久參耆宿不敢以正眼覷，況識情解路能通之乎？所以道：狂機劣解，不可以大法示、不可以宗乘聞。譬夫美食置諸穢器。祖不云乎？醍醐上味為世所珍，遇斯等人返成毒藥，惟大心眾生始能擔荷。入斯乘者，不可不自慎也。</p>
<p>會五燈為一書者，宋靈隱大川禪師。未蒙入藏，雖一二處刊行，安能廣布？自性禪人頓發大心，謀於觀察曹君為之首，倡募諸同信工過半矣。余初上鼓山，聞其事，歡喜樂成。復徵余為序，因援毫以書其大概云爾。</p>
</div>
<div class='div-xu'><a id='mulu44' />
<p class='h2'>《萬佛名經壇儀》序</p><p>眾生淨覺，諸佛慧門，繇薰變而成凡，隨淨緣而見佛，既隨緣染，緣實無生，聖凡迷悟悉強名也。《圓覺經》云：「知幻即離，不作方便；離幻即覺，亦無漸次。」如此領略，不假漸修，非作故無，本性無故。良以眾生情生智隔，想變體殊，趨暗背明，捨安投險，縱無明之嗔火燎功德之稠林、沉業識之愛源、漲真常之覺海，戒乘路塞，人我山高，眾妄起而邪見生，諸器成而金體昧。隨情逐境，破四棄之清規；動念乖真，結八重之障罪。根本繫乎七眾，無論是俗是僧；結業失於一時，豈分在此在彼？受六交之苦報，雖千萬劫必償；造十習之惡因，縱億萬生不返。是以群靈競出，大聖垂休，駕苦海之慈航，開覺城之鎖鑰，說難思之懺法，彰諸佛之洪名。設壇結界，獻供懸幡，燒種種香、散種種花，興大悲念、發菩提心，禮佛一拜，借壯士臂以折慢幢；念佛一聲，擲如意珠以澄濁水。空諸我相，徹彼真源，如滌淨器以見純金，似揭晴空而清智眼，貴在力行，毋容忽念，瑞凝相現，罪滅福生。若能諦信不疑，定許超凡入聖。斯經自某朝翻譯，載於藏典，人所罕聞，茲因某禪人化某居士運大乘心，廣諸佛行，嚴涅槃岸，拔眾生苦，消黑業于當念，財、法二施，投智種於悲田，賢愚一致。或云：「我本宗門禪客，毋容瑣瑣事諸壇儀。」當知彼即地獄罪人。莫呵饒舌，願賜流通。</p>
</div>
<div class='div-xu'><a id='mulu45' />
<p class='h2'>重刻《圓覺經》序</p><p>夫緣生無性，生佛之跡本虛；無性緣生，聖凡之形宛爾。隨業感而報分優劣，逐境浪而識變精粗，如來大光明藏是眾生淨覺之本源，眾生最清淨心是諸佛本起之因地。當知無明無體皆是空花，實際非塵，妄念輪轉，究竟圓滿。體常寂以遍十方平等道成，心恒通而舍利土不妨以幻修幻，肯信居塵、出塵，開總持之門，絕去來之相，登涅槃之岸，忘得失之心，虛空何更生花？真金不重為礦。貪欲斷而生死斷，愛渴除而理障除，非植二乘，頓超五性。無取無證，眼不自見眼；非智非愚，心不自生心。植眾德本，成就道源，悟圓覺以淨覺心，取靜行而澄行證，客塵永滅，妙體方週。聞在剎那、悟通曠劫，二十五種輪觀，隨順繇人；百千萬種法門，樞機在我。執四相而生顛倒二妄相，依了六情以契圓明一心，匪礙作止任滅；仗知識以銷融憍慢愛憎，觀眾生而同體。期限成純淨之樂，懺悔斷結習之根，悉備上機，頓圓種智。是為十二分經清淨眼目、三千七百祖師密傳之要領也。</p>
<p>茲因顧居士發心重刊，使一切眾生入文殊智海、普賢行門，履圓覺妙場，坐華嚴法界。激予序引，予不敢以宗乘中較其優劣，大抵就斯經旁通箇消息耳，是為序。</p>
</div>
<div class='div-xu'><a id='mulu46' />
<p class='h2'>《建州弘釋錄》序</p><p>余作驅鳥時嘗遊閩中，知建州為理學淵藪，後閱傳燈諸書，又知建州為禪學淵藪，每見建州僧必詢其鄉之先正，然往往不能對，因為悒悒久之。丁巳春，吾弟永覺師初棄儒入釋，從壽昌先師學枯禪，因與道其鄉之先正，甚悉皆粹若珙璧、逸若鳳鸞，多余所未及知者。余喜甚，指其胸曰：「此是一部僧史記。」師曰：「吾將志而傳之。」無何先師沒，師來博山同居者五載，余間索其舊諾，師曰：「俟識鼻孔後為之。」後歸閩隱山，未通消息。戊辰春，余自鼓山還博山，道經建州，師迎於開元寺，余一見而識之，曰：「今可志建州僧也。」師笑而不答。余乃問曰：「壽昌塔掃也未？」師曰：「掃即不廢，秪是不許人知。」余曰：「汝偷掃去也。」師曰：「龢尚又作麼生？」余曰：「掃即不廢，秪是不曾動著。」師曰：「和尚似不曾掃。」遂相笑而別。</p>
<p>至<span class='corr'>己</span>巳冬，以書來博山，則建州僧志成寄以相示，且徵序焉。余閱其所集，凡分之為四科：首曰達本，重明宗也；次曰顯化，彰[示*曷]應也；三曰崇德，錄眾行也；四曰輔教，備金湯也，合之命名曰「弘釋」，崇法化也。其識正、其論確、其採訪博、其分界嚴，非良史也耶？</p>
<p>昔者道宣作僧史於唐，弗長於文，且不知有別傳之事，齊達磨一宗於枯寂之輩，識何闇也？贊寧作僧史於宋，學富而才疏，且列黃蘗於感通、列嵒頭於遺身、列永明於興福，至於雲門，僧中杰也，反舍之而弗列，則其謬為尤甚。覺範繼贊而有述高華秀朗登作者之壇，然止傳禪宗諸彥，可以稱全史乎？今師所志，雖僅僅一州，而宣寧讓其雅當、覺範推其完備，迥然獨出，前無作者，即此可以窺師之一班矣。</p>
<p>矧千載之上，藉師而傳之；千載之下，藉師而知之。是師之功，固在千載之上下也。建州稱弘釋者，非師而誰歟？余故樂觀厥成，不辭而為之序。抑又聞師撰述甚富，盡當殺青以傳。若然，則天下後世有大造焉，非獨一建州也。余請拭目以俟之。</p>
</div>
<div class='div-xu'><a id='mulu47' />
<p class='h2'>重刻《蓮宗寶鑑》序</p><p>優曇大師徹證禪宗，專心淨土，自利早圓，悲臻未悟，將念佛一門集成十卷，顯諸佛轉未轉之機輪，闢眾生信不信之障礙，其引據確、其總攝周、其設教融、其指歸捷，可謂大有功於後學者也。慨末法我相自高，邊見分執，貶淨土為小乘，指念佛為權行，甚者向人涎唾下覓尖新語句，蘊在八識田中以為究竟極則，及乎到頭一毫無用，是之謂棄楚璧而寶燕石，返鑑而索炤也，其亦不辨甚矣。</p>
<p>夫我釋迦文佛，不妄語者、不異語者，《彌阤經》云：「一心不亂，專持名號，乃至七日即得往生。」《法<span class='corr'>華</span>經》云：「若人散亂心，入於塔廟中，一稱南無佛，皆共成佛道。」此其披心瀝膽，徹底為人，此言不信，誰為可信？此言可信，又何疑于淨土念佛之門乎？要而言之，七日不亂為何等心？入塔廟稱南無佛之時又何等心？能者得之，禪道如是而<span class='corr'>已</span>。</p>
<p>若是真師子兒，哮吼一聲，百獸腦裂，說淨土亦得、說禪亦得，說淨土即禪、禪即淨土亦得，雙是亦得、雙非亦得，終日念未嘗念、終日生未嘗生，終日無念不妨說念、終日無生不妨說生，圓阤如摩尼珠，求其住足處了不可得，何禪何淨土而乃二之。然雖如是，更有一句彌阤未曾道著，欲盡情吐露，奈舌根短也。噫！掣電之機，留待哲者。</p>
</div>
<div class='div-xu'><a id='mulu48' />
<p class='h2'>八關戒序</p><p>眾生受佛戒，即入諸佛位，位同大覺<span class='corr'>已</span>，真是諸佛子。此菩薩戒，非八關戒也。然戒有大小，體非異同；戒有廣略，理無分析；戒有斷續，性絕開遮。自非利生大士，不無犯于塵勞，有力行人何難行于頃刻，躋緣生之道岸；一日之齋，通累劫之津梁。一日之戒，謾言瑣細具得全功，不論短長頓同全戒。譬如飲海一滴，味同全海；又如一滴投海，同海全波。須知戒淺功深，因微果徹，興聖人之方便，悲開詣實之權；標大士之指歸，喜見從權之實。清山主撮其簡要，吳太史覈其攸同，收圓行于一時，植殊因于永劫，不揀貴賤，勿論智愚，但辦堅實心腸，定入華嚴藏海。</p>
</div>
<div class='div-xu'><a id='mulu49' />
<p class='h2'>生生社戒殺放生序</p><p>語云：「護生須是殺，殺盡始安居。」此勇猛丈夫決定志也。良以眾生恣無明窟、養爛壞身，秪解殺他，不知自殺，五魔熾盛、六賊戕害、四蛇毒攻、二鼠交嚙，從劫至劫，殺吾慧命、劫吾法財，可謂大冤家、大怨敵。而且親之、愛之、從而結之，殺一切眾生，噉其肉血，恣養四大，一氣不來，盡成灰壤，因有限身造無窮罪，根性陜劣，迷極不返，三途報至，誰當代受？若能返炤，是大不然，當披堅固鎧，仗金剛劍，斬魔賊于五蘊蓋林中、逐蛇鼠于無陰陽地上，廣法身之慈<span class='corr'>愍、</span>起同體之大悲，見一切眾生如一子想，無彼我相，以無緣慈化無相眾生。此雲棲老人深達法相也，湛上座興悲運慈，悉倣雲棲軌則，而桐之諸上善人互相鼓導，生社繇此而興，殺業繇此而斷，豈但戒殺？而且放生。豈但救眾生命？實乃續諸佛慧命，廣一切眾生慧命也。何以故？以同體故，其無功之功、無德之德，所謂以殺為生，吾不得以筆舌名之也。</p>
</div>
<div class='div-xu'><a id='mulu50' />
<p class='h2'>〈報恩品〉序</p><p>聞夫苦海無邊，慈恩匪一，情想局于限量，識性迷于無知，限量則灼有親疏，無知則妄分彼我，輪迴于生死三途之業報何窮？旅泊于人天九有之昇沉不息。改頭換面，多生父母結盜賊之冤；戴角披毛，歷劫宗親償兒女之債。大師興慈悲念，說四難報之法施，長者現衰邁年，誨一惡性之逆子，胸前而寢，膝上而遊，真情普矣。男為慈父，女為悲母，親愛彌乎？以世界為殿堂，以人民為根本，　國主之深恩莫報；以神通為利樂，以度行為修因，諸佛之慈德無休。捨幻化財，植人天福，身命頓超；棄有漏軀，絕堅固想，傳心為最。解法義而流通法義，還他三界智人；知深恩而報荅深恩，須是九濤居士。不辭饒舌，願入斯乘。</p>
</div>
<div class='div-other'><a id='mulu51' />
<p class='h2'>正觀禪人<span class='corr'>刺</span>血書《華嚴》諸經跋</p><p>夫大法難逢、真乘罕遇，千燈供佛，酬半偈以何辭？四句潤心，捨全身而不吝，況破塵出寶。法界全經，大士因門、如來果海，塞滿龍宮之藏，具在一塵；播揚鷲嶺之奇，縱橫萬象，自非曠劫植菩提之因地，安能手捧目觀偶此勝緣哉？正觀禪人夙薰種智，修假多方，出娑竭之湧泉，繡貫花之妙品，加利刃不見當機之痛，流鮮血無慚捐體之施，書《報恩》、《金剛》、《華嚴》共計一百有餘卷，以弘寶筏，庶渡迷津，蔓衍不二之雄文，舌根流出；騰躍難思之義海，筆底翻來。反觀法帙得成，肌膚無損，勝妙廣博，幻質何乖？得浮世之便宜，履法門之徑路，妙緣斯在，道岸非遙。</p>
</div></div>
<div class='div-other'><a id='mulu52' />
<p class='h1'>疏</p>
<div class='div-other'><a id='mulu53' />
<p class='h2'>廣福菴化藏經疏</p><p>箇中不立元字腳，一大藏教向甚麼處得來？隨方建立總持門，七百函經從自心中流出。睹明星而悟道，瞿曇之鼻孔頓開；拈莖草以投機，帝釋之面門剺破。一片白雲瀰漫，幾多歸鳥迷蹤？山河大地作琴聲，到處花飛蝶舞；水鳥樹林譚實相，何須鳥跡蟲文？得魚兔方捨於筌蹄，盈倉儲始忘乎田地。剜千燈而供養，信知大法難<span class='corr'>逢</span>；捨四大以酬心，秪為恩歸有地。周廉溪發弘誓以相資，眾居士乞片言而為引，續佛慧命而壽命無疆，勞<span class='corr'>己</span>色身而法身始顯，佛緣克就，世道遐昌。</p>
</div>
<div class='div-other'><a id='mulu54' />
<p class='h2'>覺慧寺化藏經疏</p><p>法幢高豎，人天之白業薰成；寶藏遙頒，緇素之玄風始著。捨金輪而談真諦，拴回帶雨泥牛；剜赤肉以博真詮，倒跨嘶風木馬。普眼雲興二百問，人人衣縫綻開；普賢瓶瀉二千酬，箇箇缽囊盛滿。抉驪龍之至寶，須探覺慧奇蹤；踵伏龍之芳塵，要入普聞玄徑。天垂寶蓋，千餘年之靈運重來；地界金繩，四大海之真源復湧。打開瞿曇寶藏，大家乞我一文，豎起慈氏層樓，普願同拈片瓦。緣生之實相有據，誰申較量之功？性地之靈苗再生，好下有情之種。</p>
</div>
<div class='div-other'><a id='mulu55' />
<p class='h2'>護生社募緣疏</p><p>真心彌亙，寧有六道之殊形？妄念隨緣，遂感多生之異質。如來大光明藏是眾生淨覺之本源，有情最癡暗根含諸佛妙明之因地。雖報緣聰聰蠢蠢，然覺性完完全全，蛛結網機械可知，鵲營巢靈心逾巧，鱔解鑽泥而隱，虱惟趨暗而奔。觀蠕動咸自貪生，雖傷殘而猶戀質，舐兒之鹿涕泣而腸斷幻囊，護子之虫命壞而身環舊穴，瘳乳捨將烹之鱉，投珠醫未死之蛇。何忍剝皮剔骨，活潑潑以入鑊湯；劈腹剜心，魂飄飄而驚爐炭？淚未乾而皮毛脫落，肉尚動而廚灶喧嘩？可憐頃刻下咽喉，誰識神號鬼泣？肯信無端被燒炙，須知果欠因酬，三途之業報無休，萬劫之羈縻不息，豈可恣情悖理，烹鮮擇肥，惻隱忘大聖之真慈，食噉導凡愚之惡習，無纖毫好生之念？藉口曰：「萬物養人。」興殘慘造業之心，又豈知三途在我不爽絲髮，如影隨形？普告達觀長者大發慈心，效解網之仁，啟放生之會，杖頭之青蚨不惜，囊中之故鈔何慳？脫籠檻如出囹圄，好看理羽毛而愉快；免砧几如離屠肆，灼然全幻體之靈知。鼓翅空中，現黃衣而拜主；昂頭水面，旋印紐以酬恩。果報無差，循環不息，莫呵饒舌，願賜登名。</p>
</div>
<div class='div-other'><a id='mulu56' />
<p class='h2'>法雲寺修造疏</p><p>華藏獻奇，閩地概稱佛國；閻浮選勝，樵潭剩有僧居。喜列祖以傳燈，賴眾檀而樂善，山林積翠，泉石凝光。茲因道鐫禪人鋤破雲霞，芟除荊棘，寺基復古，殿宇維新，酬微笑之勝因，集同參之淨侶，橫吹銕笛，倒跨泥牛，採汲不虛施，一任蒸雲驟雨；茶湯應有待，從教日炙風吹。烹佛祖之心肝，敲虛空之骨髓，直欲頓開碧眼，預須成褫莖茅，嚴丈六之金身，旋七重之寶蓋。飲斷流之迅水，踞峭壁之懸崖，炊無米之香糜，燃非薪之烈火。鄉坊城市總須乞我一文，居士宰官普願親垂隻手，果因不昧，佛道斯成。</p>
</div></div>
</div><!-- end of div[@id='body'] -->
</body></html>