<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>博山無異大師語錄集要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>博山無異大師語錄集要卷四</p><p class="byline">首座成正　錄</p>
<div class='div-other'><a id='mulu13' />
<p class='h1'>拈古</p>
<div class='div-orig'><p>僧問清源：「如何是佛法大意？」源云：「廬陵米作麼生價？」</p>
</div>
<div class='div-commentary'><p style="margin-left:1em">高低米價，環翠色於奇峰；吞吐廬陵，鎖蟾華於玉樹。須知：大用無方，有感斯應。若論清源的佛法，三生六十劫未夢見在。</p>
</div>
<div class='div-orig'><p>南泉一日兩堂爭貓，泉提起貓，云：「道得即不斬。」眾無對，泉斬貓為兩段。南泉舉問趙州，州脫草鞋戴出，泉云：「子在救得貓兒。」</p>
</div>
<div class='div-commentary'><p style="margin-left:1em">放開捏聚，王老全機；起死回生，趙州手段。救得、救不得，總不干他事。有人識得南泉，便入慈心三昧。</p>
</div>
<div class='div-orig'><p>臺山路上有一婆子，凡有僧問：「臺山路向甚麼處去？」婆云：「驀直去。」僧纔行，婆云：「好個阿師，又恁麼去。」僧舉似趙州，州云：「待與勘過。」州云：「臺山路向甚麼處去？」婆云：「驀直去。」州便行，婆云：「好箇師僧，又恁麼去。」州回，上堂：「我與汝勘破婆子了也。」</p>
</div>
<div class='div-commentary'><p style="margin-left:1em">飛騰不度，趙州關也；呼喚不回，臺山路也。這婆子荊棘滿地、塵埃亙天，不遇魔王，安能捉敗？且道：勘破後是甚麼時節？依舊孟春猶寒。</p>
</div>
<div class='div-orig'><p>雲門大師云：「光不透脫有兩般病：一切處不明面前有物是一；透得一切法空，隱隱地似有個物相似，亦是光不透脫。又，法身亦有兩般病：得到法身為法執，不忘<span class='corr'>己</span>見猶存，墮在法身邊是一；直饒透得放過即不可，仔細簡點將來有甚氣息亦是病。」</p>
</div>
<div class='div-commentary'><p style="margin-left:1em">精造之跡，研極之疵，非慧目莫能鑒也。若夫知心體合，截流注之病根；達本忘情，鏡無<span class='corr'>已</span>之境象。除非向威音那畔翻身，十字街前打睡的漢方可診候。不然，莫將日瘧誤作傷寒。</p>
</div>
<div class='div-orig'><p>臨濟將示滅，囑三聖云：「吾遷化後，不得滅卻吾正法眼藏。」聖云：「爭敢滅卻和尚正法眼藏？」濟云：「忽有人問，汝作麼生對？」聖便喝，濟云：「誰知吾正法眼藏向這瞎驢邊滅<span class='corr'>卻</span>。」</p>
</div>
<div class='div-commentary'><p style="margin-left:1em">驅耕奪食須是玄師，補網張風還他三聖，正法眼藏向瞎驢邊滅卻，分明露出半斑，要得完全，待臨濟眼光落地。</p>
</div>
<div class='div-orig'><p>廓侍者問德山：「從上諸聖向甚麼處去？」山云：「作麼？作麼？」廓云：「敕點飛龍馬，跛鱉出頭來。」山便休去。來日，山浴出，廓過茶，山撫廓背一下，廓云：「這老漢今日方始瞥地。」山又休去。</p>
</div>
<div class='div-commentary'><p style="margin-left:1em">眼如瞎，耳如聾，諸聖去處；點不成，畫不就，二老行藏。還知彼落處麼？正是憐兒不覺醜。德山一條棒，尋常血滴滴地，到這裏，因甚不用？余所謂暗裏抽橫骨，明中坐舌頭也。</p>
</div>
<div class='div-orig'><p>麻谷持錫到，章敬遶禪床三匝，振錫一下，卓然而立，敬云：「是，是。」天童著語云：「錯。」谷又到南泉，遶禪床三匝，振錫一下，卓然而立，泉云：「不是，不是。」天童著語云：「錯。」谷云：「章敬道是，和尚為甚道不是？」泉云：「章敬是，是汝不是，此是風力所轉，終成敗壞。」</p>
</div>
<div class='div-commentary'><p style="margin-left:1em">章敬「是」字、天童「錯」字、南泉「不」字，有甚麼語話分？惟麻谷錫杖頭較些子。善丹青者將此四老製作一圖畫，是非窠臼自然瓦解冰消。</p>
</div>
<div class='div-orig'><p>僧問雲門：「不起一念，還有過也無？」門云：「須彌山。」</p>
</div>
<div class='div-commentary'><p style="margin-left:1em">不起念，橫拈三尺劍。須彌山，墜下一莖毛。博山二十年不著便，從這裏識得雲門。</p>
</div>
<div class='div-orig'><p>仰山指雪獅子云：「還有過此色者麼？」雲門云：「當時好便與推倒。」雪竇云：「只解推倒，不解扶起。」</p>
</div>
<div class='div-commentary'><p style="margin-left:1em">五色令人眼盲，五音令人耳聾，既與眼對，便成滲漏。仰山指獅子示人，賣弄太甚。只饒推倒、扶起，總在獅子上作活計。不受聲色者，知是阿誰？</p>
</div>
<div class='div-orig'><p>法眼一手指簾，二僧同去捲簾，眼云：「一得一失。」</p>
</div>
<div class='div-commentary'><p style="margin-left:1em">明鏡當臺，明珠在握，炤心徹膽，無有遺餘。法眼用在機先，這二僧一任指呼，且道：孰得？孰失？當衡者鑑取。</p>
</div>
<div class='div-orig'><p>風穴郢州衙內上堂，云：「祖師心印狀似鐵牛之機，去即印住，住即印破。只如不去不住，印即是？不印即是？」盧陂長老出，問：「某有鐵牛之機，請師不搭印。」穴云：「貫釣金鱗沉巨浸，卻嗟蛙步[馬*展]泥沙。」陂佇思，穴喝云：「長老何不進語？」陂擬議，穴打一拂子：「還記得話頭麼？」陂擬開口，穴又打。牧主云：「佛法與王法一般。」穴云：「見箇甚麼？」主云：「當斷不斷，反招其亂。」穴便下座。</p>
</div>
<div class='div-commentary'><p style="margin-left:1em">風穴泥印子在手，印住也得、印破也得。盧陂不搭印，正是鐵牛機，可惜乾爆爆地，若帶些水頭，管取泥印子爛去，看他印箇甚麼？</p>
</div>
<div class='div-orig'><p>雲門問乾峰：「請師答話。」峰云：「到老僧也未？」門云：「恁麼則某甲在遲也。」峰云：「恁麼那？恁麼那？」門云：「將謂候白，更有候黑。」</p>
</div>
<div class='div-commentary'><p style="margin-left:1em">非常之問，非常之荅，迅雷不及掩耳，良駟不及追風，宛轉偏圓，各負鉤深索隱底手段。簡點將來好與痛棒。何也？為他無事生事，放過即不可。</p>
</div>
<div class='div-orig'><p>德山上堂，云：「及盡去也，直得三世諸佛口掛壁上，猶有一人呵呵大笑。若識此人，參學事畢。」</p>
</div>
<div class='div-commentary'><p style="margin-left:1em">孤危不立，更用相親，法外無身，猶欠哮吼。鼻準與眉毛，從來不相識。相識去，舌頭元在口裏。</p>
</div>
<div class='div-orig'><p>僧問趙州：「如何是祖師西來意？」州云：「庭前柏樹子。」</p>
</div>
<div class='div-commentary'><p style="margin-left:1em">龐婆百草頭，趙州柏樹子，二人向無煙火處鬥弄天工，冷眼看來猶是剪彩耳。只饒西來大意露布庭柯，更須吞卻門前下馬臺始得。</p>
</div>
<div class='div-orig'><p>維摩詰問文殊師利：「何等是菩薩入不二法門？」殊云：「如我意者，於一切法無言、無說、無示、無識，離諸問荅，是為入不二法門。」於是文殊問維摩：「我等各自說<span class='corr'>已</span>，仁者當說何等是菩薩入不二法門。」維摩默然。</p>
</div>
<div class='div-commentary'><p style="margin-left:1em">明修棧道，暗度陳倉，若語默商量，缽盂安足？二大士雖則傳脂付粉，水洩不通，以不二法門較之，尚晚也。</p>
</div>
<div class='div-orig'><p>洞山供養雲巖真，舉前描真話。僧問雲巖：「只這是意旨如何？」山云：「我當時幾錯會先師意。」僧云：「未審雲巖還知有也無？」山云：「若不知有，爭解恁麼道？若知有，爭肯恁麼道？」</p>
</div>
<div class='div-commentary'><p style="margin-left:1em">語步安詳，紐機圓活，三玄五位，盡在其中。「肯」「解」二字，披寶鏡之精光，彰兼到之赤幟，洞上宗風於斯可究矣。</p>
</div>
<div class='div-orig'><p>雲巖問道吾：「大悲菩薩用許多手眼作麼？」吾云：「如人夜中背手摸枕子。」巖云：「我會也。」吾云：「汝作麼生會？」巖云：「遍身是手眼。」吾云：「道即太煞道，只道得八成。」巖云：「師兄作麼生？」吾云：「通身是手眼。」</p>
</div>
<div class='div-commentary'><p style="margin-left:1em">遍身是手眼，汎寶舟而登彼岸；通身是手眼，搜要徑而啟重玄。大丈夫橫身當宇宙，要用便用，只饒八萬四千沒處安著。然雖如是，人出是非難。</p>
</div>
<div class='div-orig'><p>密師伯與洞山行，見白兔子面前走過，密云：「俊哉。」山云：「作麼生？」密云：「如白衣拜相。」山云：「老老大大，作這箇語話。」密云：「你作麼生？」山云：「積代簪纓，暫時落寞。」</p>
</div>
<div class='div-commentary'><p style="margin-left:1em">任緣而施，隨流得妙，雲蘿舒卷，峰岳凝然。白衣拜相雖則異地生苗，猶是功勳邊事，簪纓落寞之談不無補於密師也。</p>
</div>
<div class='div-orig'><p>僧問青林虔禪師：「學人徑往時如何？」林云：「死蛇當大路，勸子莫當頭。」僧云：「當頭時如何？」林云：「喪子性命。」僧云：「不當頭時如何？」林云：「亦無回避。」僧云：「正當恁麼時如何？」林云：「失卻了也。」僧云：「未審向什麼處去？」林云：「草深無覓處。」僧云：「和尚也須隄防始得。」林撫掌云：「一等是箇毒氣。」</p>
</div>
<div class='div-commentary'><p style="margin-left:1em">青林棒喝，不施針錐，在舌根上，何曾放過？這僧爛泥中有<span class='corr'>刺</span>，縱得便宜，不知早入行舖了也。當時若問博山，但咄云：「沒去處。」看他道個甚麼？近時佛法凋零，討這箇師僧也難得。</p>
</div>
<div class='div-orig'><p>僧問乾峰：「十方婆伽梵，一路涅槃門，未審路頭在甚麼處？」峰以杖畫一畫，云：「在這裏。」僧問雲門，門云：「扇子[跳-兆+孛]跳上三十三天，築著帝釋鼻孔，東海鯉魚打一棒，雨似盆傾，會麼？」</p>
</div>
<div class='div-commentary'><p style="margin-left:1em">問處太親，智眼成障，傾出雲門，七珍八寶。天童喚作返魂香，諸人還嗅著也未？乾峰這一畫，大地百雜碎，非但路頭，這僧腳跟下七花八裂了也。</p>
</div>
<div class='div-orig'><p>子昭首座問法眼和尚：「開堂承嗣何人？」眼云：「地藏。」昭云：「太辜負長慶先師。」眼云：「某甲不會長慶一轉語。」昭云：「何不問？」眼云：「萬象之中獨露身，意作麼生？」昭豎拂子，眼云：「此是長慶學得底，首座分上作麼生？」昭無對，眼云：「只如萬象之中獨露身，是撥萬象？不撥萬象？」昭云：「不撥。」眼云：「兩個。」參隨左右皆云：「撥萬象。」眼云：「萬象之中獨露身[妳-女+口]。」</p>
</div>
<div class='div-commentary'><p style="margin-left:1em">法眼嗣地藏，冤有頭，債有主。子昭為長慶，風不動，浪不移，豈可以人情污佛事耶？當時待問：「獨露身與萬象撥不撥？」但云：「是何言歟？」管取法眼如啞子作通使，吐露不出。</p>
</div>
<div class='div-orig'><p>僧問九峰：「如何是頭？」峰云：「開眼不覺曉。」僧云：「如何是尾？」峰云：「不坐萬年床。」僧云：「有頭無尾時如何？」峰云：「終是不貴。」僧云：「有尾無頭時如何？」峰云：「雖飽無力。」僧云：「頭尾相稱時如何？」峰云：「兒孫得力，室內不知。」</p>
</div>
<div class='div-commentary'><p style="margin-left:1em">指活路于廛中，舌頭不粘著肉；披全提于向上，額顱不柱著天。九峰口齒若梭腸，自有巧婦針線也。所貴者，兒孫得力，室內不知。且道：不知者是何事？從昔去問取九峰。</p>
</div>
<div class='div-orig'><p>僧問夾山：「撥塵見佛時如何？」山云：「直須揮劍，若不揮劍，漁父棲巢。」僧問石霜：「撥塵見佛時如何？」霜云：「渠無國土，何處逢渠？」僧後舉似夾山，山乃上堂，舉了，云：「門庭施設不如老僧，入理深談猶較石霜百步。」</p>
</div>
<div class='div-commentary'><p style="margin-left:1em">門庭施設，入理深談，孤鴈群飛，缺一不可。一句則玄景未移而天機獨運，一句則神柯未伐而靈樹絕依，二大士氣宇如王，識得渠語者便好作罷參齋。</p>
</div>
<div class='div-orig'><p>南泉示眾，云：「三世諸佛不知有，黧奴白牯<span class='corr'>卻</span>知有。」</p>
</div>
<div class='div-commentary'><p style="margin-left:1em">手托地，尾連天，王老師異類中行也。三世諸佛不知有，掬明月於無影樹頭；黧奴白牯<span class='corr'>卻</span>知有，剪白雲於不應山谷。何人知此意？除是長嘯者。</p>
</div>
<div class='div-orig'><p>進山主問修山主云：「明知生是不生性，為什麼為生之所留？」修云：「筍畢竟成竹，如今作篾使，還得麼？」進云：「汝向後自悟去在。」修云：「某只如此，上座如何？」進云：「這箇是監院房，那箇是典座房。」修禮拜。</p>
</div>
<div class='div-commentary'><p style="margin-left:1em">拈轉鼻頭，披翻唇齒，裁長補短，自有機宜。此語非但為修公截舌，亦為後人點眼，可謂絆斷葛藤而遊象徑，芟除荊棘以露瓊枝，其活句如此。</p>
</div>
<div class='div-orig'><p>首山示眾，云：「第一句薦得，與佛祖為師；第二句薦得，與人天為師；第三句薦得，自救不了。」僧云：「和尚是第幾句薦得？」山云：「月落三更穿市過。」</p>
</div>
<div class='div-commentary'><p style="margin-left:1em">吞盡佛祖，佛祖為師；號令人天，人天作則。向沒蹤跡處立名，題分數目，喚作第一、第二，早是蛇足矣。然其舖舒展演，與奪臨時，首山舌上有鋒、咽喉若海也。還知月落三更句麼？無為無事人，別有閒家具。</p>
</div>
<div class='div-orig'><p>僧問仰山和尚：「還識字否？」山云：「隨分。」僧乃右旋一匝，云：「是什麼字？」山於地上書一十字。僧又左旋一匝，云：「是什麼字？」山改十字為卍字。僧畫一圓相，以兩手托如修羅掌日月勢，云：「是什麼字？」山畫一圓相圍卻卍字。僧作樓至勢，山云：「如是如是，善自護持。」</p>
</div>
<div class='div-commentary'><p style="margin-left:1em">這僧旋身，撥無煙之火；仰山畫地，挑海底之燈。義天燦爛，彼此作家，六書中收不住。且道：是什麼字？大地無<span class='corr'>盲</span>人，誰是賞鑑者。</p>
</div>
<div class='div-orig'><p>僧問雲門：「如何是超佛越祖之談？」門云：「餬餅。」</p>
</div>
<div class='div-commentary'><p style="margin-left:1em">運劫外之香，糜興現前之供養；餬餅之談，塞斷人口也。其清音如玉，只饒辨似懸河，話會不下。何也？如野饑麥飯，一飽即休。若論佛祖之談，待別時來與汝註解始得。</p>
</div>
<div class='div-orig'><p>玄沙到蒲田，百戲迎之。次日，問小塘長老：「昨日許多喧鬧向什麼處去？」小塘提起袈裟角，沙云：「料掉沒交涉。」</p>
</div>
<div class='div-commentary'><p style="margin-left:1em">人將語探，水將杖探，烈火裏辨真金，鬧市裏識天子，袈裟下認取老僧，玄沙、小塘斯人也。縱然蓋覆，將來口苦心甜更有事在。</p>
</div>
<div class='div-orig'><p>肅宗問忠國師：「百年後所須何物？」師云：「與老僧作個無縫塔。」帝曰：「請師塔樣。」師良久，云：「會麼？」帝曰：「不會。」師云：「吾有付法弟子耽源卻諳此事，請詔問之。」師遷化後，帝詔耽源問此意如何，源云：「湘之南，潭之北，中有黃金充一國，無影樹下合同船，琉璃殿上無知識。」</p>
</div>
<div class='div-commentary'><p style="margin-left:1em">古殿苔封，逢人不到，白雲深鎖，有路猶迷。青山逼近見巍峨，萬仞崖頭不露頂，古今多少人向塔影邊描寫不出，唯天童、雪竇較些子。</p>
</div>
<div class='div-orig'><p>臨濟問黃蘗：「如何是佛法的的大意？」蘗便打，如是三度。乃辭蘗，見大愚，愚問：「什麼處來？」濟云：「黃蘗來。」愚云：「黃蘗有何言句？」濟云：「某三問佛法的的大意，三度吃棒，不知有過？無過？」愚云：「黃蘗恁麼老婆為你得徹困在，更來問有過？無過？」濟於言下大悟。</p>
</div>
<div class='div-commentary'><p style="margin-left:1em">三年不開口，毒氣噴人，三遭喫痛棒，拂蒿枝相似。黃蘗處喫交，大愚處拔本，末後逢人胡喝亂喝，是何道理？不向紫羅帳裏撒真珠，畢竟是蝦，跳不出斗。</p>
</div>
<div class='div-orig'><p>洞山解夏，上堂。云：「初秋夏末，兄弟或東、或西，直須向萬里無寸草處去。」良久，云：「只如萬里無寸草處又作麼生？」顧視左右，云：「欲知此事，直須枯木上生花方與他合。」石霜云：「出門便是草。」明安云：「直得不出門亦是草漫漫。」</p>
</div>
<div class='div-commentary'><p style="margin-left:1em">洞山一具牙齒敲得鳴、打得響，胡言漢語撒得開、收得聚，可謂曖曖玄提也。二老漢騎虎頭、把虎尾，口似蜜甜、心如鴆毒，還知彼落處麼？</p>
</div>
<div class='div-orig'><p>仰山夢往彌勒所，居第二座，尊者白云：「今日當第二座說法。」山起白椎，云：「摩訶衍法，離四句，絕百非。謹白。」</p>
</div>
<div class='div-commentary'><p style="margin-left:1em">仰山夢裏惺惺，驚群動眾，說「摩訶衍法，離四句，絕百非」，曾透徹也未？快須拋卻揵椎始得。</p>
</div>
<div class='div-orig'><p>雲門垂語，云：「乾坤之內，宇宙之間，中有一寶，秘在形山，拈燈籠來佛殿裏，將三門來燈籠上。」</p>
</div>
<div class='div-commentary'><p style="margin-left:1em">歷諸心，指諸掌，顯諸仁，藏諸用，開發性源其至矣。夫「拈燈籠來佛殿裏，將三門來燈籠上」，雲門大師來也，放過一著。</p>
</div>
<div class='div-orig'><p>臨濟問院主：「甚處來？」主云：「州中糶黃米來。」濟云：「糶得盡麼？」主云：「糶得盡。」濟以拄杖一畫，云：「還糶得這個麼？」主便喝，濟便打。次典座至，濟舉前話，座云：「院主不會和尚意。」濟云：「你又作麼生？」座便禮拜，濟亦打。</p>
</div>
<div class='div-commentary'><p style="margin-left:1em">臨濟棒頭有眼，善察來機，不是不知來處，要院主識痛棒始得。院主便喝，典座禮拜，門裏出身，剛柔相濟。若徹困去，可謂一點水墨兩處成龍矣。</p>
</div>
<div class='div-orig'><p>僧問瑯琊覺和尚：「清淨本然，云何忽生山河大地？」覺云：「清淨本然，云何忽生山河大地？」</p>
</div>
<div class='div-commentary'><p style="margin-left:1em">清淨本然，山河大地從甚處得來？云何忽生？又一重也。有眚者不可以語其純素，碧眼者不可以眩其玄黃，天童所謂見有不有也，於瑯琊荅處便恁麼悟去，不知誰是其人？</p>
</div></div>
<div class='div-other'><a id='mulu14' />
<p class='h1'>頌古</p>
<div class='div-orig'><p>乾闥婆王獻樂，迦葉起舞。</p>
</div>
<div class='div-commentary'><p style="margin-left:1em">袈裟角上帶些些，撒向閻浮布種芽，最喜琴聲清入骨，山川隨處綻曇花。</p>
</div>
<div class='div-orig'><p>世尊因五通仙人問六通義。</p>
</div>
<div class='div-commentary'><p style="margin-left:1em">應諾聲消那一通？山崩海竭絕行蹤，仙人有口難分剖，雙耳聰聰卻似聾。</p>
</div>
<div class='div-orig'><p>阿難尊者問：「金襴外別傳甚麼？」</p>
</div>
<div class='div-commentary'><p style="margin-left:1em">披得金襴早是遲，聲音相應合知時，門前倒卻剎竿子，吹落空花第幾枝？</p>
</div>
<div class='div-orig'><p>二祖乞達磨大師安心。</p>
</div>
<div class='div-commentary'><p style="margin-left:1em">覓心不得與心安，月印澄潭徹底寒，莫逐根塵生下劣，金毛獅子大家看。</p>
</div>
<div class='div-orig'><p>南嶽遣僧問馬祖，祖云：「自從胡亂後。」</p>
</div>
<div class='div-commentary'><p style="margin-left:1em">盡掃塵志未休，晴空白日使人愁，太平不掛將軍印，擲刃懸戈始徹頭。</p>
</div>
<div class='div-orig'><p>龐居士問馬祖：「不昧本來人。」</p>
</div>
<div class='div-commentary'><p style="margin-left:1em">山為圖畫水為琴，誰解其中發妙音？個是馬師彈得出，宮商清慘痛難禁。</p>
</div>
<div class='div-orig'><p>馬祖不安次。</p>
</div>
<div class='div-commentary'><p style="margin-left:1em">玉回珠轉發真機，混不得兮類不齊，莫謂老儂無氣力，倒騎石虎過遼西。</p>
</div>
<div class='div-orig'><p>振聲一喝，三日耳聾。</p>
</div>
<div class='div-commentary'><p style="margin-left:1em">豎拂當陽振祖威，難將此際話離微，灼然突出燎空燧，個是金毛師子兒。</p>
</div>
<div class='div-orig'><p>南泉問僧：「夜來好風。」</p>
</div>
<div class='div-commentary'><p style="margin-left:1em">試問松風逆順酬，謾將得失豁雙眸，毒龍未肯輕開目，鑒在機先始徹頭。</p>
</div>
<div class='div-orig'><p>僧問南泉：「百年後向甚麼處去？」</p>
</div>
<div class='div-commentary'><p style="margin-left:1em">拽耙拖犁異類中，崢嶸頭角出羅籠，溪南溪北無蹤跡，莖草啣來孰與同？</p>
</div>
<div class='div-orig'><p>鹽官喚侍者。</p>
</div>
<div class='div-commentary'><p style="margin-left:1em">灼然扇破索牛來，樹子無根石上栽，當時圓相如拋出，多少英雄被活埋？</p>
</div>
<div class='div-orig'><p>歸宗鏟草次。</p>
</div>
<div class='div-commentary'><p style="margin-left:1em">一鋤兩段血淋漓，大地山河乞命時，識得此翁真面目，難將麤細與君知。</p>
</div>
<div class='div-orig'><p>趙州問大慈：「般若以何為體？」</p>
</div>
<div class='div-commentary'><p style="margin-left:1em">相<span class='corr'>逢</span>特地一重關，大笑呵呵豈等閒？置帚謾言今日事，清機歷掌逼人寒。</p>
</div>
<div class='div-orig'><p>臨濟訪平田，遇嫂使牛。</p>
</div>
<div class='div-commentary'><p style="margin-left:1em">路途不識棒加牛，使得終須是對頭，行過平田長岸也，耙犁未動合知休。</p>
</div>
<div class='div-orig'><p>趙州勘婆子臺山路話。</p>
</div>
<div class='div-commentary'><p style="margin-left:1em">腳跟之下臺山路，今古無人辨是非，勘過依前驀直去，<span class='corr'>卻</span>來平地捉<span class='corr'>盲</span>龜。</p>
</div>
<div class='div-orig'><p>婆子送錢，趙州轉藏經。</p>
</div>
<div class='div-commentary'><p style="margin-left:1em">不受人間不施錢，趙州多著一番顛，勞渠四大和風轉，惹得阿婆道未全。</p>
</div>
<div class='div-orig'><p>僧問趙州：「如何是道？」州云：「牆外底。」</p>
</div>
<div class='div-commentary'><p style="margin-left:1em">從來大道透長安，牆外酬渠話轉難，會得若翁真實語，現前一日飯三餐。</p>
</div>
<div class='div-orig'><p>僧問趙州：「如何是祖師西來意？」州云：「庭前柏樹子。」</p>
</div>
<div class='div-commentary'><p style="margin-left:1em">庭前柏子是西來，眼上眉毛腳底鞋，嘗記江南三月裏，鷓鴣啼處百花開。</p>
</div>
<div class='div-orig'><p>青州布衫重七斤。</p>
</div>
<div class='div-commentary'><p style="margin-left:1em">七斤衫子真歸處，何必尋渠較異同？更問其中端的旨，趙州牙齒不關風。</p>
</div>
<div class='div-orig'><p>僧問趙州：「如何是出家？」州云：「不履高名，不求苟得。」</p>
</div>
<div class='div-commentary'><p style="margin-left:1em">三途迥絕出家兒，身不寒兮腹不饑，竹杖敲殘山頂月，倒吹鐵笛詠新詩。</p>
</div>
<div class='div-orig'><p>三次喫茶話。</p>
</div>
<div class='div-commentary'><p style="margin-left:1em">南北東西四路通，謾將曾未話形容，醍醐滴入焦腸裏，靜水無波看活龍。</p>
</div>
<div class='div-orig'><p>婆子燒菴逐僧。</p>
</div>
<div class='div-commentary'><p style="margin-left:1em">萬花叢裏不沾身，陷殺閻浮多少人？識得這僧行履處，幾回歡喜幾回嗔。</p>
</div>
<div class='div-orig'><p>丹霞參忠國師侍者，被打逐出。</p>
</div>
<div class='div-commentary'><p style="margin-left:1em">耳提面命貴當機，大哭還思大笑時，果是南陽門裏漠，皮穿骨露不饒伊。</p>
</div>
<div class='div-orig'><p>僧問大隋投子劫火洞然時壞不壞義。</p>
</div>
<div class='div-commentary'><p style="margin-left:1em">壞不壞兮較大千，骯髒言句不勝錢，衲僧眉下如開眼，笑指虛空缺半邊。</p>
</div>
<div class='div-orig'><p>臨濟兩堂首座齊下喝，濟云：「賓主歷然。」</p>
</div>
<div class='div-commentary'><p style="margin-left:1em">未喝應須驗主賓，衲僧肯向句中親，若於喝下通消息，木馬嘶風過漢秦。</p>
</div>
<div class='div-orig'><p>德山托缽。</p>
</div>
<div class='div-commentary'><p style="margin-left:1em">家門興盛子強爺，密啟靈機路轉賒，說法不同昨日語，缽盂柄上較些些。</p>
</div>
<div class='div-orig'><p>三玄三要。</p>
</div>
<div class='div-commentary'><p style="margin-left:1em">言中有響句藏鋒，血染山花別樣紅，聊爾與君通一線，眼光如瞎耳如聾。</p>
</div>
<div class='div-orig'><p>五位君臣。</p>
</div>
<div class='div-commentary'><p style="margin-left:1em">正偏兼帶驗重玄，君義臣忠事事便，獨蹈大方消息盡，絲綸應兆未生前。</p>
</div>
<div class='div-orig'><p>僧參雪峰，低頭歸菴，至見巖頭，指末後句。</p>
</div>
<div class='div-commentary'><p style="margin-left:1em">低頭無語便歸菴，今古將何作指南？秪這是時猶不會，青山如翠水如藍。</p>
</div>
<div class='div-orig'><p>雪峰南山鱉鼻蛇。</p>
</div>
<div class='div-commentary'><p style="margin-left:1em">鱉鼻當軒好看來，喪身失命話全該，一傀儡都拋出，何似玄沙帶活埋？</p>
</div>
<div class='div-orig'><p>僧問雲門：「樹凋葉落時如何？」門云：「體露金風。」</p>
</div>
<div class='div-commentary'><p style="margin-left:1em">樹凋葉落露金風，澗水山花處處同，普字法門親瞥地，不須擬議話從容。</p>
</div>
<div class='div-orig'><p>僧問：「殺父殺母，佛前懺悔。殺佛殺祖，向什麼處懺悔？」門云：「露。」</p>
</div>
<div class='div-commentary'><p style="margin-left:1em">殺佛還如殺父時，懺無懺處顯全機，負慚嬾向人前語，笑逐清風倚杖藜。</p>
</div>
<div class='div-orig'><p>玄沙三種病人。</p>
</div>
<div class='div-commentary'><p style="margin-left:1em">刳腸吐膽老婆心，擬議纖毫自陸沉，要得現前真受用，六根不具始知音。</p>
</div>
<div class='div-orig'><p>大顛趁首座。</p>
</div>
<div class='div-commentary'><p style="margin-left:1em">數珠提起問端繇，晝夜難將百八酬，趁出座元誇好手，太山難掩大顛羞。</p>
</div>
<div class='div-orig'><p>夾山答法身句，見船子後亦如前荅。</p>
</div>
<div class='div-commentary'><p style="margin-left:1em">雪前風勢侵空急，雪後寒光炤眼明，黃葉紛紛如剪綴，剩餘松柏映山青。</p>
</div>
<div class='div-orig'><p>六祖遷化，云：「來時無口。」</p>
</div>
<div class='div-commentary'><p style="margin-left:1em">香煙直灌曹溪路，石女猶眠錦帳中，仍問歸期何日月？案山風起落花紅。</p>
</div>
<div class='div-orig'><p>鼓山聖箭。</p>
</div>
<div class='div-commentary'><p style="margin-left:1em">九重宮裏路通霄，隨處稱尊舌更饒，何似鳳啣丹詔出？邊郵萬里盡歸朝。</p>
</div>
<div class='div-orig'><p>大通智勝佛十劫坐道場。</p>
</div>
<div class='div-commentary'><p style="margin-left:1em">灰頭土面稱知識，踏破毘盧額頂紅，多劫不能成正覺，秪緣身在道場中。</p>
</div>
<div class='div-orig'><p>南院上堂，舉啐啄同時語。</p>
</div>
<div class='div-commentary'><p style="margin-left:1em">子母渾融氣未分，只須啐啄乃相親，一朝殼破情忘處，倒跨橫趨不辨人。</p>
</div>
<div class='div-orig'><p>僧問雲門：「如何是諸佛出身處？」門云：「東山水上行。」</p>
</div>
<div class='div-commentary'><p style="margin-left:1em">水上山行能信否？誠然諸佛下生時，而今不許雲門語，電捲風馳秪自知。</p>
</div>
<div class='div-orig'><p>法眼問修山主毫釐有差。</p>
</div>
<div class='div-commentary'><p style="margin-left:1em">權衡掌握重輕分，毫髮無欺說似君，用得熟時稱好手，公平須是當家人。</p>
</div>
<div class='div-orig'><p>趙州鬥劣不鬥勝。</p>
</div>
<div class='div-commentary'><p style="margin-left:1em">義勝緣輸理一如，橫張赤幟道情殊，趙州不是閒相識，驢糞逢人換眼珠。</p>
</div>
<div class='div-orig'><p>虔侍者不肯首座。</p>
</div>
<div class='div-commentary'><p style="margin-left:1em">香煙斷處辯聱訛，肯信峰頭語更多，首座當時如出定，管教人唱太平歌。</p>
</div>
<div class='div-orig'><p>興化獎在太覺時為院主，一日覺勘驗，化連喝，覺連打。</p>
</div>
<div class='div-commentary'><p style="margin-left:1em">販賓鬻主頻施喝，痛棒如風不順情，酸澀肚腸都嘔盡，衲衣脫下便惺惺。</p>
</div>
<div class='div-orig'><p>雪峰古澗寒泉話。</p>
</div>
<div class='div-commentary'><p style="margin-left:1em">萬丈深潭徹底清，隨緣飲啄不關情，趙州言句從來辣，雨後青山眼倍明。</p>
</div>
<div class='div-orig'><p>世尊陞座，迦葉白椎。</p>
</div>
<div class='div-commentary'><p style="margin-left:1em">清白門庭無剩法，從來一道絕週遮，飲光不合重敷演，擊碎虛空路轉賒。</p>
</div>
<div class='div-orig'><p>迦葉尊者因外道問：「如何是我我？」</p>
</div>
<div class='div-commentary'><p style="margin-left:1em">醫盲手段不尋常，撥翳金針別有方，炟赤太陽重益火，真誠一片熱心腸。</p>
</div>
<div class='div-orig'><p>蜀僧為六祖塑像。</p>
</div>
<div class='div-commentary'><p style="margin-left:1em">三十二相憑君塑，就裏何曾有梵音？佛性分明親指示，莫教辜負老婆心。</p>
</div>
<div class='div-orig'><p>馬師令人送書上徑山，山發緘，於圓相著一點。</p>
</div>
<div class='div-commentary'><p style="margin-left:1em">欽師猶被馬師惑，殺得人兮活得人，虎視諸方格外旨，圈攣一點是關津。</p>
</div>
<div class='div-orig'><p>馬大師、西堂、百丈、南泉翫月次。</p>
</div>
<div class='div-commentary'><p style="margin-left:1em">窮源的是一家親，倜儻丰標壓四鄰，拽斷傀儡棚上索，驀然鸚鵡過西秦。</p>
</div>
<div class='div-orig'><p>陸亙大夫向南泉道肇法師。</p>
</div>
<div class='div-commentary'><p style="margin-left:1em">指花破夢南泉事，天地同根陸大夫，當下不知花是夢，至今流落滿江湖。</p>
</div>
<div class='div-orig'><p>鵝湖義禪師麟德殿與眾法師論義。</p>
</div>
<div class='div-commentary'><p style="margin-left:1em">捏轉鼻頭行古路，撇開廛市往山阿，不知幾度清風起，無奈禪師一點何。</p>
</div>
<div class='div-orig'><p>僧問興善：「如何是道？」善云：「大好山。」</p>
</div>
<div class='div-commentary'><p style="margin-left:1em">滿目青山誰是道？居然知道不知山。閉門作活何多事？樵採歸來鎮日間。</p>
</div>
<div class='div-orig'><p>僧辭趙州，州豎拂子，云：「有佛處不得住。」</p>
</div>
<div class='div-commentary'><p style="margin-left:1em">不行鳥道不居廛，醉眼摩娑白晝眠，謾道逢人莫錯舉，摘楊花是季春天。</p>
</div>
<div class='div-orig'><p>雪峰問靈雲：「前三三，後三三，意旨如何？」雲曰：「水中魚，天上鳥。」</p>
</div>
<div class='div-commentary'><p style="margin-left:1em">前三三與後三三，魚鳥何緣作指南？因見桃花發一笑，而今觸處放癡憨。</p>
</div>
<div class='div-orig'><p>石梯見侍者托缽赴堂，乃喚侍者，者應諾。</p>
</div>
<div class='div-commentary'><p style="margin-left:1em">穿耳胡僧拍掌回，尋常問荅語如雷，莫言此外無多事，踏破須彌頂上苔。</p>
</div>
<div class='div-orig'><p>僧問多福：「如何是多福一叢竹？」</p>
</div>
<div class='div-commentary'><p style="margin-left:1em">煙雲鋪地起重層，斜曲縱橫指似僧，古殿不嫌車馬跡，清風起戶雨如繩。</p>
</div>
<div class='div-orig'><p>丹霞訪龐居士，見女子洗菜。</p>
</div>
<div class='div-commentary'><p style="margin-left:1em">東鄰翠鈿映娥眉，<span class='corr'>斂</span>手當胸更是誰？卻被龐公著一箭，驪龍忍痛虎傷肢。</p>
</div>
<div class='div-orig'><p>丹霞問僧：「什麼處宿？」</p>
</div>
<div class='div-commentary'><p style="margin-left:1em">食有因緣宿有繇，緇衣端不向人求，雲山黯黯清如許，一夜霜風盡白頭。</p>
</div>
<div class='div-orig'><p>道吾智禪師指佛桑花問僧。</p>
</div>
<div class='div-commentary'><p style="margin-left:1em">禪心隱隱露春規，酒味沾唇覆玉彝，更向花源辯真假，一雙空手夜歸遲。</p>
</div>
<div class='div-orig'><p>香嚴擊竹悟道。</p>
</div>
<div class='div-commentary'><p style="margin-left:1em">一擊有聲聾兩耳，動容不墮眼初開，未生面目渾如此，無限行人被活埋。</p>
</div>
<div class='div-orig'><p>趙州庭前柏樹子。</p>
</div>
<div class='div-commentary'><p style="margin-left:1em">庭前柏子西來意，流布叢林是與非，盡把乾柴當猛火，阿誰於此絕思惟？</p>
</div>
<div class='div-orig'><p>雲門餅。</p>
</div>
<div class='div-commentary'><p style="margin-left:1em">特地來伸佛祖談，咽喉塞斷莫顢頇，若將此語重加註，十擔油麻樹上攤。</p>
</div>
<div class='div-orig'><p>南泉斬貓。</p>
</div>
<div class='div-commentary'><p style="margin-left:1em">利刃當陽作者知，何人救得此貓兒？若無起死回生術，空向沿途自泣岐。</p>
</div>
<div class='div-orig'><p>洞山麻三斤。</p>
</div>
<div class='div-commentary'><p style="margin-left:1em">端嚴妙相難描摸，何似當陽指出來？一夜西風侵骨冷，天明滿地是乾柴。</p>
</div></div>
<div class='div-other'><a id='mulu15' />
<p class='h1'>自贊</p><p style="text-indent:0em" class="lg-abnormal"><div class='lg-row'>生成眉宇，是何標格？從本無家，隨方作客。或時被有識者呼為瞎驢、或時被無知者尊為禪伯，行藏不與眾同流，善惡難教分皂白，茲因曇晦禪人勒逼將來，不免書此塞責。</div>
</p><p class="head2">又</p>
<p style="text-indent:0em" class="lg-abnormal"><div class='lg-row'>這漢子，沒來繇，擔閻浮重擔、結眾生深仇，破鵝湖戒律、滅壽昌宗猷，心毒如砒、口甜如蜜，獰惡若虎、暴燥若猴。且道：是博山耶？非博山耶？依稀越國，彷彿揚州。</div>
</p><p class="head2">又</p>
<p style="text-indent:0em" class="lg-abnormal"><div class='lg-row'>這箇老乞兒，從來沒事幹，平地起風波，通身流白汗。不曾遇著個真冤家，生平行業難了辨，夜叉、羅剎最相親，只是不容人讚嘆。</div>
</p><p class="head2">又</p>
<p style="text-indent:0em" class="lg-abnormal"><div class='lg-row'>獨坐蒲團，想個甚麼？瓶瀉雲興，說亦不破。有時喚作訝郎當、有時喚作破灶墮，從緣返復百千名，地轉天旋秪這個。</div>
</p></div>
<div class='div-other'><a id='mulu16' />
<p class='h1'>禪警語</p><p class="head2">示初心做工夫警語</p>
<p>做工夫最初要箇破生死心堅硬，看破世界、身心悉是假緣，無實主宰。若不發明本具底大理，則生死心不破；生死心既不破，無常殺鬼念念不停卻。如何排遣？將此一念作個敲門瓦子，如坐在烈火焰中求出相似，亂行一步不得、停止一步不得、別生一念不得、望別人救不得，當恁麼時，只須不顧猛火、不顧身命，不望人救、不生別念、不肯暫止，往前直奔，奔得出，是好手。</p>
<p>做工夫貴在起疑情。何謂疑情？如生不知何來，不得不疑來處；死不知何去，不得不疑去處。生死關竅不破，則疑情頓發，結在眉睫上，放亦不下、趁亦不去，忽朝撲破疑團，「生死」二字是甚麼閒家具？噁。</p>
<p>做工夫最怕耽著靜境，使人困于枯寂，不覺不知。動境人多厭，靜境人多不厭，良以行人一向處乎喧鬧之場，一與靜境相應，如食飴食蜜、如人倦久喜睡，安得自知耶？</p>
<p>做工夫要中正勁挺，不近人情，苟循情應對，則工夫做不上。不但工夫做不上，日久月深必隨流俗阿師無疑也。</p>
<p>做工夫人抬頭不見天、低頭不見地，看山不是山、見水不是水，行不知行、坐不知坐，千人萬人之中不見有一人，通身內外只是一箇疑團，疑團不破，誓不休心，此為工夫緊要。</p>
<p>做工夫不怕死不得活，只怕活不得死，果與疑情廝結在一處，動境不待遣而自遣、妄心不待淨而自淨，六根門頭自然虛豁豁地，點著即到、呼著即應，何愁不活也？</p>
<p>做工夫舉起話頭時要歷歷明明，如貓捕鼠相似。古所謂：不斬黧奴誓不休。不然，則坐在鬼窟裏，昏昏沉沉過了一生，有何所益？</p>
<p>貓捕鼠，睜開兩眼，四腳撐撐，只要拿鼠到口始得，縱有雞犬在傍亦不暇顧。參禪者亦復如是，只是憤然要明此理，縱八境交錯于前亦不暇顧，纔有別念，非但鼠，兼走卻貓兒。</p>
<p>做工夫不可在古人公案上卜度，妄加解釋，縱一一領略得過，與自<span class='corr'>己</span>沒交涉。殊不知古人一語一言如大火聚，近之不得、觸之不得，何況坐臥其中耶？更于其中分大、分小，論上、論下，不喪身失命者幾希？</p>
<p>做工夫人不可尋文逐句，記言記語，不但無益，與工夫作障礙，真實工夫返成緣慮，欲得心行處絕豈可得乎？</p>
<p>做工夫最怕比量，將心湊泊與道轉遠，做到彌勒下生去，管取沒交涉。若是疑情頓發的漢子，如坐在鐵壁銀山之中，只要得個活路。不得箇活路，如何得安穩去？但恁麼做去，時節到來自有箇倒斷。</p>
<p>黃檗禪師云：「塵勞迥脫事非常，緊把繩頭做一場，不是一翻寒徹骨，爭得梅花撲鼻香？」此語最親切，若將此偈時時警策，工夫自然做得上。</p>
<p>做工夫最要緊是個「切」字，「切」字最有力，不切則懈怠生，懈怠生則放逸縱意靡所不至。若用心真切，放逸懈怠何繇得生？當知：「切」之一字，不愁不到古人田地，不愁生死不破。</p>
<p>「切」之一字，當下超善、惡、無記三性。用心甚切則不思善，用心甚切則不思惡，用心甚切則不落無記。話頭切，無掉舉；話頭切，無昏沉。</p>
<p>「切」之一字是最親切句，用心親切則無間隙，故魔不能入；用心親切，不生計度有無等，則不落外道。</p>
<p>做工夫最怕思惟做詩、做偈、做文賦等，詩偈成則名詩僧、文賦工則稱文字僧，與參禪總沒交涉。凡遇著逆順境緣動人念處便當覺破，提起話頭，不隨境緣轉始得。或云：「不打緊。」這三個字最是誤人，學者不可不審。</p>
<p>做工夫不得將心待悟，如人行路，住在路上待到家終不到家，只須行到家。若將心待悟終不悟，只須逼拶令悟，非待悟也。</p>
<p>做工夫著不得一絲毫別念，行住坐臥單單只提起本參話頭，發起疑情，憤然要討箇下落。若有絲毫別念，古所謂：雜毒入心，傷乎慧命。學者不可不謹。</p>
<p>余云別念，非但世間法，除究心之外，佛法中一切好事悉名別念。又豈但佛法中事？於心體上取之、捨之，執之、化之，悉別念矣。</p>
<p>做工夫做到無可用心處、萬仞懸崖處、水窮山盡處、羅紋結角處，如老鼠入牛角，自有倒斷也。</p>
<p>做工夫最怕一箇伶俐心，伶俐心為之藥忌，犯著些毫，雖真藥現前不能救耳。若真是個參禪漢，眼如盲、耳如聾，心念纔起時，如撞著銀山鐵壁相似，如此則工夫始得相應耳。</p>
<p>做工夫不可避喧向寂，瞑目合眼，坐在鬼窟裏作活計。古所謂：黑山下坐死水，浸濟得甚麼邊事。只要在境緣上做得去，始是得力處，一句話頭頓起在眉睫上，行裏、坐裏、著衣吃飯裏、迎賓送客裏，只要明這一句話頭落處，一朝洗面時摸著鼻孔，原來太近。</p>
<p>工夫不怕做不上，做不上要做上便是工夫。做不上便打退鼓，縱百劫千生，其奈爾何？</p>
<p>疑情疑得起、放不下，便是上路，將「生死」二字貼在額頭上，如猛虎趕來，若不直走到家必喪身失命，豈可住腳也？</p>
<p>做工夫只在一則公案上用心，不可一切公案上作解會，縱能解得，終是解，非悟也。《法華經》云：「是法非思量分別之所能解。」《圓覺經》云：「以思惟心測度如來圓覺境界，如將螢火爇須彌山，終不能得。」洞山云：「擬將心意學玄宗，大似西行卻向東。」大凡穿鑿公案者，須皮下有血，識慚愧始得。</p>
<p>道不可須臾離，可離非道也；工夫不可須臾間斷，可間斷非工夫也。真正參究人如火燒眉毛上，又如救頭然，何暇為他事動念耶？古德云：「如一人與萬人敵，覿面那容眨眼看？」此語做工夫最要，不可不知。</p>
<p>做工夫曉夕不敢自怠，如慈明大師夜欲將睡，用引錐<span class='corr'>刺</span>之，又云：「古人為道不食不寢，予何人耶？」</p>
<p>做工夫不得向意根下卜度思惟，使工夫不得成片，不能發得起疑情。「思惟卜度」四字，障正信、障正行、兼障道眼，學者於彼如生冤家相似乃可耳。</p>
<p>做工夫不得向舉起處承當，若承當，正所謂瞞頇儱侗，與參究不相應。只須發起疑情，打教徹無承當處，亦無承當者，如空中樓閣，七通八達。不然，認賊為子、認奴作郎。古德云：「莫將驢鞍橋喚作阿爺下頷。」斯之謂也。</p>
<p>做工夫不得求人說破，若說破終是別人底，與自<span class='corr'>己</span>沒相干。如人問路到長安，但可指路，不可更問長安事，彼一一說明長安事終是彼見底，非問路者親見也，若不力行便求人說破亦復如是。</p>
<p>做工夫不只是念公案，念來念去有甚麼交涉？念到彌勒下生時亦沒交涉，何不念阿彌陀佛更有利益？不但教不必念，不妨一一舉起話頭，如看無字，便就無上起疑情；如看柏樹子，便就柏樹子起疑情；如看一歸何處，便就一歸何處起疑情。疑情發得起，盡十方世界是一箇疑團，不知有父母身心、不知有十方世界，非內、非外，輥成一團。一日如桶箍自爆，再見善知識，不待開口而大事了畢矣。</p>
<p>做工夫不可須臾失正念，若失了參究一念，必流入異端，茫茫不返。如有人靜坐，只喜澄澄湛湛、純清絕點為佛事，此喚作失正念，墮在澄湛中；或認箇能講、能譚、能動、能靜為佛事，此喚作失正念，認識神；或將妄心遏捺，令妄心不起為佛事，此喚作失正念，如石壓草，又如剝芭蕉葉子；或觀想身如虛空不起念，如牆壁，此喚作失正念，落空亡外道，魂不散底死人。總而言之，皆失正念故。</p>
<p>做工夫，疑情發得起，更要撲得破。若撲不破時，當確實正念，發大勇猛，切中更加個切字始得。徑山云：「大丈夫漢決欲究竟此一段大事因緣，一等打破面皮性燥，豎起脊梁骨，莫順人情，把自平昔所疑處貼在額頭上，常時一似欠人萬百貫錢，被人追索，無物可償，怕被人恥辱，無急得急、無忙得忙、無大得大底一件事，方有趣向分。」</p>
</div>
</div><!-- end of div[@id='body'] -->
</body></html>