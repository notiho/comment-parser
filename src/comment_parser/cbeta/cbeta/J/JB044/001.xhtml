<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>諸經日誦集要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>諸經日誦目錄</p>
<ul class="">
<li>卷上
<ul class="">
<li>經類
<ul class="">
<li><span class="note-inline">(看經警文　啟經香讚　歸命本尊)</span></li>

<li>開經偈</li>

<li>般若波羅蜜多心經</li>

<li>金剛般若波羅蜜經</li>

<li>佛說阿彌陀經<span class="note-inline">(在晚課)</span></li>

<li>觀世音菩薩普門品</li>

<li>藥師經</li>

<li>消災經</li>

<li>生天經</li>

<li>解冤結經</li>

<li>盂蘭盆經</li>

<li>八十八佛名經<span class="note-inline">(在晚課)</span></li>

<li>金光明經空品</li>
</ul></li>
</ul></li>

<li>卷中
<ul class="">
<li><span class="note-inline">(經類之餘)</span>
<ul class="">
<li>四十二章經</li>

<li>遺教經</li>

<li>八大人覺經</li>

<li>華嚴淨行品</li>

<li>梵行品</li>

<li>行願品</li>

<li>大彌陀經四十八願</li>
</ul></li>

<li>咒類
<ul class="">
<li>受戒搭衣偈咒</li>

<li>展尼師壇偈咒</li>

<li>登殿塔咒</li>

<li>登道場咒</li>

<li>延壽咒</li>

<li>求智慧咒</li>

<li>消萬病咒</li>

<li>七佛滅罪咒</li>

<li>滅罪真言</li>

<li>護身咒</li>

<li>救苦咒</li>

<li>斷瘟咒</li>

<li>入廁咒</li>

<li>洗淨咒</li>

<li>去穢咒</li>

<li>洗手咒</li>

<li>淨身咒</li>

<li>下床咒</li>

<li>行步不傷蟲咒</li>

<li>摩利支天神咒</li>

<li>佛頂尊勝陀羅尼</li>

<li>尊勝佛母陀羅尼</li>

<li>功德天咒</li>

<li>十二因緣咒</li>

<li>華嚴補闕真言</li>

<li>穢跡金剛神咒</li>

<li>毘盧灌頂神咒</li>

<li>祈雨咒</li>

<li>雨寶陀羅尼心真言</li>

<li>執金剛菩薩延命陀羅尼</li>

<li>觀世音菩薩破惡業障消伏毒害<span class="note-inline">(陀羅尼咒)</span></li>

<li>普庵神咒</li>

<li>二佛神咒</li>

<li>佛說小涅槃經</li>

<li>血盆經</li>

<li>壽生經</li>
</ul></li>
</ul></li>

<li>卷下
<ul class="">
<li>朝課
<ul class="">
<li>歸命三寶<span class="note-inline">(起)</span></li>

<li>楞嚴神咒</li>

<li>大悲心咒</li>

<li>如意寶輪王神咒</li>

<li>消災吉祥神咒</li>

<li>功德寶山神咒</li>

<li>佛母準提神咒</li>

<li>聖無量壽真言</li>

<li>藥師灌頂真言</li>

<li>觀音靈感真言</li>

<li>七佛滅罪真言</li>

<li>往生淨土神咒</li>

<li>善天女咒</li>

<li>誦經諷咒回向</li>

<li>念佛緣起</li>

<li>念佛祝厘讚</li>

<li>念佛回向偈</li>

<li>清晨普願偈</li>

<li>歸命本尊<span class="note-inline">(竟)</span></li>
</ul></li>

<li>晚課
<ul class="">
<li>歸命佛僧<span class="note-inline">(起)</span></li>

<li>彌陀經</li>

<li>往生咒</li>

<li>八十八佛名經</li>

<li>蒙山施食</li>

<li>念佛緣起</li>

<li>淨土文</li>

<li>念佛讚</li>

<li>回向偈</li>

<li>警眾偈</li>

<li>歸命本尊<span class="note-inline">(竟)</span></li>
</ul></li>

<li>雜集
<ul class="">
<li>祝延萬壽儀</li>

<li>祈禱諸司</li>

<li>嚴淨儀</li>

<li>禮懺儀</li>

<li>齋佛儀</li>

<li>二時臨齋儀</li>

<li>誦藥師經畢回向</li>

<li>誦經略止偈</li>

<li>誦法華經畢回向</li>

<li>諷華嚴經儀式字母<span class="note-inline">(全)</span></li>

<li>禮華嚴文</li>

<li>淨土文</li>

<li>西方願文</li>

<li>禮佛發願文</li>

<li>讚觀音文</li>

<li>禮觀音文</li>

<li>祈禱觀音文</li>

<li>在家誦經普回向</li>

<li>六根偈</li>

<li>法身偈</li>

<li>為臨終人念佛式<span class="note-inline">(靈前通用)</span></li>

<li>念佛彌陀讚</li>

<li>西方淨土讚</li>

<li>晨朝功德讚</li>

<li>消災讚</li>

<li>藥師讚</li>

<li>佛寶讚</li>

<li>法寶讚</li>

<li>僧寶讚</li>

<li>釋迦讚</li>

<li>觀音讚</li>

<li>地藏讚</li>

<li>熾盛讚</li>

<li>十六觀門讚</li>

<li>送佛讚</li>

<li>溈山警策</li>
</ul></li>
</ul></li>
</ul></div>
<p class='juan'><a id='mulu2' />諸經日誦集要上卷</p>
<div class='div-other'><a id='mulu3' />
<div class='div-other'><a id='mulu4' />
<p class='h2'>看經警文</p><p>夫看經之法，後學須知，當淨三業，若三業無虧則百福俱集。三業者：身、口、意也。端身正坐，如對聖容，則身業淨也；口無雜言，斷諸嬉笑，則口業淨也；意不散亂，屏息萬緣，則意業淨也。內心既寂、外境俱捐，方契悟於真源、庶研窮於法理，可謂水澄珠瑩、雲散月明，義海湧於胸襟、智岳凝於耳目。輒莫容易，實非小緣，心法雙忘，自他俱利。若能如是，真報佛恩。</p>
</div>
<div class='div-other'><a id='mulu5' />
<p class='h2'>啟經儀式</p><p>爐香乍爇，法界蒙熏，諸佛海會悉遙聞，隨處結祥雲，誠意方慇，諸佛現全身。<span class='note-inline'>(香雲蓋菩薩摩訶薩)</span><span class='note-inline'>(三稱)</span>，南無本師釋迦牟尼佛<span class='note-inline'>(三稱畢，舉開經偈：)</span></p>
</div>
<div class='div-other'><a id='mulu6' />
<div class="lg regular"><div class='lg-row'>無上甚深微妙法，　百千萬劫難遭遇，</div>
<div class='lg-row'>我今見聞得受持，　願解如來真實義。</div>
</div></div>
<div class='div-other'><a id='mulu7' />
<p class='h2'>般若波羅蜜多心經</p><p class="byline">唐三藏法師玄奘奉　詔譯</p><p>觀自在菩薩行深般若波羅蜜多時，照見五蘊皆空，度一切苦厄。舍利子！色不異空、空不異色，色即是空、空即是色；受、想、行、識，亦復如是。舍利子！是諸法空相，不生不滅、不垢不淨、不增不減。是故空中無色，無受、想、行、識；無眼、耳、鼻、舌、身、意，無色、聲、香、味、觸法，無眼界乃至無意識界；無無明亦無無明盡，乃至無老死亦無老死盡；無苦、集、滅、道；無智亦無得。以無所得故，菩提薩埵依般若波羅蜜多故，心無罣礙；無罣礙故，無有恐怖，遠離顛倒夢想，究竟涅槃。三世諸佛依般若波羅蜜多故，得阿耨多羅三藐三菩提。故知般若波羅蜜多是大神咒、是大明咒、是無上咒、是無等等咒，能除一切苦，真實不虛。故說般若波羅蜜多咒，即說咒曰：</p>
<p class="dharani">揭諦揭諦波羅揭諦波羅僧揭諦菩提薩婆訶</p>
<p>般若波羅蜜多心經<span class='note-inline'>(終)</span></p>
</div>
<div class='div-other'><a id='mulu8' />
<p class='h2'>金剛般若波羅蜜經</p><p class="byline">姚秦三藏法師鳩摩羅什奉詔譯</p>
<div class='div-other'><a id='mulu9' />
<p class='h3'>法會因由分第一</p><p>如是我聞：一時佛在舍衛國，祗樹給孤獨園，與大比丘眾千二百五十人俱。爾時世尊食時著衣持缽，入舍衛大城乞食，於其城中，次第乞<span class='corr'>已</span>，還至本處。飯食訖，收衣缽，洗足<span class='corr'>已</span>，敷座而坐。</p>
</div>
<div class='div-other'><a id='mulu10' />
<p class='h3'>善現起請分第二</p><p>時長老須菩提在大眾中，即從座起，偏袒右肩右膝著地，合掌恭敬而白佛言：「希有。世尊！如來善護念諸菩薩，善付囑諸菩薩。世尊！善男子善女人發阿耨多羅三藐三菩提心，云何應住？云何降伏其心？」佛言：「善哉善哉！須菩提！如汝所說：『如來善護念諸菩薩，善付囑諸菩薩。』汝今諦聽，當為汝說。善男子善女人發阿耨多羅三藐三菩提心，應如是住，如是降伏其心。」「唯然世尊！願樂欲聞。」</p>
</div>
<div class='div-other'><a id='mulu11' />
<p class='h3'>大乘正宗分第三</p><p>佛告須菩提：「諸菩薩摩訶薩應如是降伏其心：所有一切眾生之類，若卵生、若胎生、若溼生、若化生，若有色、若無色，若有想、若無想、若非有想、若非無想，我皆令入無餘涅槃而滅度之。如是滅度無量無數無邊眾生，實無眾生得滅度者。何以故？須菩提！若菩薩有我相、人相、眾生相、壽者相，即非菩薩。」</p>
</div>
<div class='div-other'><a id='mulu12' />
<p class='h3'>妙行無住分第四</p><p>「復次，須菩提！菩薩於法，應無所住行於布施。所謂不住色布施，不住聲、香、味、觸法布施。須菩提！菩薩應如是布施，不住於相。何以故？若菩薩不住相布施，其福德不可思量。須菩提！於意云何？東方虛空可思量不？」「不也。世尊！」「須菩提！南西北方、四維、上下虛空可思量不？」「不也。世尊！」「須菩提！菩薩無住相布施，福德亦復如是不可思量。須菩提！菩薩但應如所教住。」</p>
</div>
<div class='div-other'><a id='mulu13' />
<p class='h3'>如理實見分第五</p><p>「須菩提！於意云何？可以身相見如來不？」「不也。世尊！不可以身相得見如來！何以故？如來所說身相即非身相。」佛告須菩提：「凡所有相皆是虛妄，若見諸相非相，則見如來！」</p>
</div>
<div class='div-other'><a id='mulu14' />
<p class='h3'>正信希有分第六</p><p>須菩提白佛言：「世尊！頗有眾生得聞如是言說章句，生實信不？」佛告須菩提：「莫作是說。如來滅後，後五百歲，有持戒修福者，於此章句能生信心，以此為實，當知是人不於一佛、二佛、三四五佛而種善根，<span class='corr'>已</span>於無量千萬佛所種諸善根。聞是章句乃至一念生淨信者，須菩提！如來悉知悉見，是諸眾生得如是無量福德。何以故？是諸眾生無復我相、人相、眾生相、壽者相，無法相亦無非法相。何以故？是諸眾生若心取相，則為著我、人、眾生、壽者；若取法相，即著我、人、眾生、壽者。何以故？若取非法相，即著我、人、眾生、壽者。是故不應取法，不應取非法。以是義故，如來常說：『汝等比丘！知我說法如筏喻者，法尚應捨，何況非法？』」</p>
</div>
<div class='div-other'><a id='mulu15' />
<p class='h3'>無得無說分第七</p><p>「須菩提！於意云何？如來得阿耨多羅三藐三菩提耶？如來有所說法耶？」須菩提言：「如我解佛所說義，無有定法名阿耨多羅三藐三菩提，亦無有定法如來可說。何以故？如來所說法，皆不可取、不可說，非法、非非法。所以者何？一切賢聖皆以無為法而有差別。」</p>
</div>
<div class='div-other'><a id='mulu16' />
<p class='h3'>依法出生分第八</p><p>「須菩提！於意云何？若人滿三千大千世界七寶以用布施，是人所得福德寧為多不？」須菩提言：「甚多。世尊！何以故？是福德即非福德性，是故如來說福德多。」「若復有人於此經中受持乃至四句偈等為他人說，其福勝彼。何以故？須菩提！一切諸佛及諸佛阿耨多羅三藐三菩提法皆從此經出。須菩提！所謂佛法者即非佛法。」</p>
</div>
<div class='div-other'><a id='mulu17' />
<p class='h3'>一相無相分第九</p><p>「須菩提！於意云何？須阤洹能作是念：『我得須阤洹果』不？」須菩提言：「不也。世尊！何以故？須阤洹名為入流，而無所入，不入色、聲、香、味、觸、法，是名須阤洹。」</p>
<p>「須菩提！於意云何？斯阤含能作是念：『我得斯阤含果』不？」須菩提言：「不也。世尊！何以故？斯阤含名一往來，而實無往來，是名斯阤含。」</p>
<p>「須菩提！於意云何？阿那含能作是念：『我得阿那含果』不？」須菩提言：「不也。世尊！何以故？阿那含名為不來，而實無不來，是故名阿那含。」</p>
<p>「須菩提！於意云何？阿羅漢能作是念：『我得阿羅漢道』不？」須菩提言：「不也。世尊！何以故？實無有法名阿羅漢。世尊！若阿羅漢作是念：『我得阿羅漢道。』即為著我、人、眾生、壽者。世尊！佛說我得無諍三昧人中最為第一，是第一離欲阿羅漢。世尊！我不作是念：『我是離欲阿羅漢。』世尊！我若作是念：『我得阿羅漢道。』世尊則不說須菩提是樂阿蘭那行者；以須菩提實無所行，而名須菩提是樂阿蘭那行。」</p>
</div>
<div class='div-other'><a id='mulu18' />
<p class='h3'>莊嚴淨土分第十</p><p>佛告須菩提：「於意云何？如來昔在然燈佛所，於法有所得不？」「不也。世尊！如來在然燈佛所，於法實無所得。」</p>
<p>「須菩提！於意云何？菩薩莊嚴佛土不？」「不也。世尊！何以故？莊嚴佛土者，即非莊嚴，是名莊嚴。」「是故須菩提！諸菩薩摩訶薩，應如是生清淨心，不應住色生心，不應住聲、香、味、觸、法生心，應無所住而生其心。」</p>
<p>「須菩提！譬如有人，身如須彌山王。於意云何？是身為大不？」須菩提言：「甚大。世尊！何以故？佛說非身，是名大身。」</p>
</div>
<div class='div-other'><a id='mulu19' />
<p class='h3'>無為福勝分第十一</p><p>「須菩提！如恒河中所有沙數，如是沙等恒河，於意云何？是諸恒河沙寧為多不？」須菩提言：「甚多。世尊！但諸恒河尚多無數，何況其沙？」「須菩提，我今實言告汝，若有善男子善女人，以七寶滿爾所恒河沙數三千大千世界以用布施，得福多不？」須菩提言：「甚多。世尊！」佛告須菩提：「若善男子善女人，於此經中乃至受持四句偈等為他人說，而此福德勝前福德。」</p>
</div>
<div class='div-other'><a id='mulu20' />
<p class='h3'>尊重正教分第十二</p><p>「復次，須菩提！隨說是經乃至四句偈等，當知此處，一切世間天、人、阿脩羅皆應供養，如佛塔廟，何況有人盡能受持讀誦？須菩提！當知是人，成就最上第一希有之法。若是經典所在之處，即為有佛，若尊重弟子。」</p>
</div>
<div class='div-other'><a id='mulu21' />
<p class='h3'>如法受持分第十三</p><p>爾時須菩提白佛言：「世尊！當何名此經？我等云何奉持？」佛告須菩提：「是經名為『金剛般若波羅蜜』，以是名字，汝當奉持。所以者何？須菩提！佛說般若波羅蜜，即非般若波羅蜜，是名般若波羅蜜。須菩提！於意云何？如來有所說法不？」須菩提白佛言：「世尊！如來無所說。」「須菩提！於意云何？三千大千世界所有微塵，是為多不？」須菩提言：「甚多。世尊！」「須菩提！諸微塵，如來說非微塵，是名微塵；如來說世界，非世界，是名世界。須菩提！於意云何？可以三十二相見如來不？」「不也。世尊！不可以三十二相得見如來。何以故？如來說三十二相，即是非相，是名三十二相。」「須菩提！若有善男子善女人，以恒河沙等身命布施；若復有人於此經中，乃至受持四句偈等為他人說，其福甚多。」</p>
</div>
<div class='div-other'><a id='mulu22' />
<p class='h3'>離相寂滅分第十四</p><p>爾時須菩提聞說是經，深解義趣，涕淚悲泣而白佛言：「希有。世尊！佛說如是甚深經典，我從昔來所得慧眼，未曾得聞如是之經。世尊！若復有人得聞是經，信心清淨，則生實相，當知是人成就第一希有功德。世尊！是實相者，則是非相，是故如來說名實相。世尊！我今得聞如是經典，信解受持不足為難。若當來世後五百歲，其有眾生得聞是經，信解受持，是人則為第一希有。何以故？此人無我相、無人相、無眾生相、無壽者相。所以者何？我相即是非相，人相、眾生相、壽者相即是非相。何以故？離一切諸相，則名諸佛。」</p>
<p>佛告須菩提：「如是如是！若復有人得聞是經，不驚、不怖、不畏，當知是人甚為希有。何以故？須菩提！如來說第一波羅蜜，即非第一波羅蜜，是名第一波羅蜜。須菩提！忍辱波羅蜜，如來說非忍辱波羅蜜<span class='note-inline'>(是名忍辱波羅蜜)</span>。何以故？須菩提！如我昔為歌利王割截身體，我於爾時無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相應生瞋恨。須菩提！又念過去於五百世作忍辱仙人，於爾所世，無我相、無人相、無眾生相、無壽者相。是故須菩提！菩薩應離一切相發阿耨多羅三藐三菩提心，不應住色生心，不應住聲、香、味、觸、法生心，應生無所住心。若心有住則為非住，是故佛說菩薩心不應住色布施。須菩提！菩薩為利益一切眾生故，應如是布施。如來說一切諸相，即是非相，又說一切眾生，即非眾生。須菩提！如來是真語者、實語者、如語者、不誑語者、不異語者。須菩提！如來所得法，此法無實無虛。須菩提！若菩薩心住於法而行布施，如人入闇則無所見；若菩薩心不住法而行布施，如人有目，日光明照，見種種色。須菩提！當來之世，若有善男子、善女人，能於此經受持讀誦，則為如來以佛智慧，悉知是人、悉見是人，皆得成就無量無邊功德。」</p>
</div>
<div class='div-other'><a id='mulu23' />
<p class='h3'>持經功德分第十五</p><p>「須菩提！若有善男子善女人，初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫，以身布施。若復有人聞此經典，信心不逆，其福勝彼，何況書寫、受持、讀誦、為人解說？須菩提！以要言之，是經有不可思議、不可稱量無邊功德，如來為發大乘者說、為發最上乘者說。若有人能受持讀誦，廣為人說，如來悉知是人、悉見是人，皆得成就不可量、不可稱、無有邊、不可思議功德。如是人等，則為荷擔如來阿耨多羅三藐三菩提。何以故？須菩提！若樂小法者，著我見、人見、眾生見、壽者見，則於此經不能聽受、讀誦、為人解說。須菩提！在在處處若有此經，一切世間天、人、阿脩羅所應供養，當知此處則為是塔，皆應恭敬、作禮、圍繞，以諸華香而散其處。」</p>
</div>
<div class='div-other'><a id='mulu24' />
<p class='h3'>能淨業障分第十六</p><p>「復次，須菩提！善男子善女人受持讀誦此經，若為人輕賤，是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。</p>
<p>「須菩提！我念過去無量阿僧祗劫，於然燈佛前，得值八百四千萬億那由他諸佛，悉皆供養承事無空過者。若復有人於後末世，能受持讀誦此經，所得功德，於我所供養諸佛功德百分不及一，千萬億分乃至筭數譬喻所不能及。須菩提！若善男子善女人，於後末世，有受持讀誦此經，所得功德我若具說者，或有人聞，心則狂亂，狐疑不信。須菩提！當知是經義不可思議，果報亦不可思議。」</p>
</div>
<div class='div-other'><a id='mulu25' />
<p class='h3'>究竟無我分第十七</p><p>爾時，須菩提白佛言：「世尊！善男子善女人發阿耨多羅三藐三菩提心，云何應住？云何降伏其心？」佛告須菩提：「善男子善女人發阿耨多羅三藐三菩提心者，當生如是心：『我應滅度一切眾生。滅度一切眾生<span class='corr'>已</span>，而無有一眾生實滅度者。』何以故？須菩提！若菩薩有我相、人相、眾生相、壽者相則非菩薩。所以者何？須菩提！實無有法發阿耨多羅三藐三菩提心者。須菩提！於意云何？如來於然燈佛所，有法得阿耨多羅三藐三菩提不？」「不也。世尊！如我解佛所說義，佛於然燈佛所，無有法得阿耨多羅三藐三菩提。」佛言：「如是如是！須菩提！實無有法如來得阿耨多羅三藐三菩提。須菩提！若有法如來得阿耨多羅三藐三菩提者，然燈佛則不與我授記：『汝於來世當得作佛，號釋迦牟尼。』以實無有法得阿耨多羅三藐三菩提，是故然燈佛與我授記，作是言：『汝於來世當得作佛，號釋迦牟尼。』何以故？如來者，即諸法如義。若有人言：『如來得阿耨多羅三藐三菩提。』須菩提！實無有法，佛得阿耨多羅三藐三菩提須菩提。如來所得阿耨多羅三藐三菩提，於是中無實無虛，是故如來說一切法皆是佛法。須菩提！所言一切法者，即非一切法，是故名一切法。」</p>
<p>「須菩提！譬如人身長大。」須菩提言：「世尊！如來說人身長大，則為非大身，是名大身。」「須菩提！菩薩亦如是！若作是言：『我當滅度無量眾生。』則不名菩薩。何以故？須菩提！實無有法名為菩薩，是故佛說一切法無我、無人、無眾生、無壽者。須菩提！若菩薩作是言：『我當莊嚴佛土。』是不名菩薩。何以故？如來說莊嚴佛土者，即非莊嚴，是名莊嚴。須菩提！若菩薩通達無我、法者，如來說名真是菩薩。」</p>
</div>
<div class='div-other'><a id='mulu26' />
<p class='h3'>一體同觀分第十八</p><p>「須菩提！於意云何？如來有肉眼不？」「如是。世尊！如來有肉眼。」「須菩提！於意云何？如來有天眼不？」「如是。世尊！如來有天眼。」「須菩提！於意云何？如來有慧眼不？」「如是。世尊！如來有慧眼。」「須菩提！於意云何？如來有法眼不？」「如是。世尊！如來有法眼。」「須菩提！於意云何？如來有佛眼不？」「如是。世尊！如來有佛眼。」「須菩提！於意云何？如恒河中所有沙，佛說是沙不？」「如是。世尊！如來說是沙。」「須菩提！於意云何？如一恒河中所有沙數，如是沙等恒河，是諸恒河所有沙數佛世界，如是寧為多不？」「甚多。世尊！」佛告須菩提：「爾所國土中，所有眾生、若干種心，如來悉知。何以故？如來說諸心，皆為非心，是名為心。所以者何？須菩提！過去心不可得、現在心不可得、未來心不可得。」</p>
</div>
<div class='div-other'><a id='mulu27' />
<p class='h3'>法界通化分第十九</p><p>「須菩提！於意云何？若有人滿三千大千世界七寶以用布施，是人以是因緣得福多不？」「如是。世尊！此人以是因緣得福甚多。」「須菩提！若福德有實，如來不說得福德多；以福德無故，如來說得福德多。」</p>
</div>
<div class='div-other'><a id='mulu28' />
<p class='h3'>離色離相分第二十</p><p>「須菩提！於意云何？佛可以具足色身見不？」「不也。世尊！如來不應以具足色身見。何以故？如來說具足色身，即非具足色身，是名具足色身。」</p>
<p>「須菩提！於意云何？如來可以具足諸相見不？」「不也。世尊！如來不應以具足諸相見。何以故？如來說諸相具足，即非具足，是名諸相具足。」</p>
</div>
<div class='div-other'><a id='mulu29' />
<p class='h3'>非說所說分第二十一</p><p>「須菩提！汝勿謂如來作是念：『我當有所說法。』莫作是念。何以故？若人言如來有所說法，即為謗佛，不能解我所說故。須菩提！說法者，無法可說，是名說法。」</p>
<p>爾時，慧命須菩提白佛言：「世尊！頗有眾生於未來世，聞說是法，生信心不？」佛言：「須菩提！彼非眾生，非不眾生。何以故？須菩提！眾生眾生者，如來說非眾生，是名眾生。」</p>
</div>
<div class='div-other'><a id='mulu30' />
<p class='h3'>無法可得分第二十二</p><p>須菩提白佛言：「世尊！佛得阿耨多羅三藐三菩提，為無所得耶？」佛言：「如是如是！須菩提！我於阿耨多羅三藐三菩提，乃至無有少法可得，是名阿耨多羅三藐三菩提。」</p>
</div>
<div class='div-other'><a id='mulu31' />
<p class='h3'>淨心行善分第二十三</p><p>「復次，須菩提！是法平等無有高下，是名阿耨多羅三藐三菩提。以無我、無人、無眾生、無壽者，修一切善法，則得阿耨多羅三藐三菩提。須菩提！所言善法者，如來說即非善法，是名善法。」</p>
</div>
<div class='div-other'><a id='mulu32' />
<p class='h3'>福智無比分第二十四</p><p>「須菩提！若三千大千世界中所有諸須彌山王，如是等七寶聚，有人持用布施；若人以此《般若波羅蜜經》乃至四句偈等受持、讀誦、為他人說，於前福德百分不及一，百千萬億分乃至筭數譬喻所不能及。」</p>
</div>
<div class='div-other'><a id='mulu33' />
<p class='h3'>化無所化分第二十五</p><p>「須菩提！於意云何？汝等勿謂如來作是念：『我當度眾生。』須菩提！莫作是念。何以故？實無有眾生如來度者。若有眾生如來度者，如來則有我、人、眾生、壽者。須菩提！如來說有我者，則非有我，而凡夫之人以為有我。須菩提！凡夫者，如來說則非凡夫，是名凡夫。」</p>
</div>
<div class='div-other'><a id='mulu34' />
<p class='h3'>法身非相分第二十六</p><p>「須菩提！於意云何？可以三十二相觀如來不？」須菩提言：「如是如是！以三十二相觀如來。」佛言：「須菩提！若以三十二相觀如來者，轉輪聖王則是如來。」須菩提白佛言：「世尊！如我解佛所說義，不應以三十二相觀如來。」爾時世尊而說偈言：</p>

<div class="lg regular" style="margin-left:1em;"><div class='lg-row'>「若以色見我，　以音聲求我，</div>
<div class='lg-row'>是人行邪道，　不能見如來。」</div>
</div></div>
<div class='div-other'><a id='mulu35' />
<p class='h3'>無斷無滅分第二十七</p><p>「須菩提！汝若作是念：『如來不以具足相故得阿耨多羅三藐三菩提。』須菩提！莫作是念：『如來不以具足相故得阿耨多羅三藐三菩提。』須菩提！汝若作是念：『發阿耨多羅三藐三菩提心者，說諸法斷滅。』莫作是念。何以故？發阿耨多羅三藐三菩提心者，於法不說斷滅相。」</p>
</div>
<div class='div-other'><a id='mulu36' />
<p class='h3'>不受不貪分第二十八</p><p>「須菩提！若菩薩以滿恒河沙等世界七寶持用布施；若復有人知一切法無我，得成於忍，此菩薩勝前菩薩所得功德。何以故？須菩提！以諸菩薩不受福德故。」須菩提白佛言：「世尊！云何菩薩不受福德？」須菩提：「菩薩所作福德，不應貪著，是故說不受福德。」</p>
</div>
<div class='div-other'><a id='mulu37' />
<p class='h3'>威儀寂靜分第二十九</p><p>「須菩提！若有人言：『如來若來、若去、若坐、若臥。』是人不解我所說義。何以故？如來者，無所從來亦無所去，故名如來。」</p>
</div>
<div class='div-other'><a id='mulu38' />
<p class='h3'>一合理相分第三十</p><p>「須菩提！若善男子善女人以三千大千世界碎為微塵，於意云何？是微塵眾寧為多不？」須菩提言：「甚多。世尊！何以故？若是微塵眾實有者，佛則不說是微塵眾。所以者何？佛說微塵眾，則非微塵眾，是名微塵眾。世尊！如來所說三千大千世界，則非世界，是名世界。何以故？若世界實有者，則是一合相。如來說一合相，則非一合相，是名一合相。」「須菩提！一合相者，則是不可說，但凡夫之人貪著其事。」</p>
</div>
<div class='div-other'><a id='mulu39' />
<p class='h3'>知見不生分第三十一</p><p>「須菩提！若人言：『佛說我見、人見、眾生見、壽者見。』須菩提！於意云何？是人解我所說義不？」「不也。世尊！是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。」「須菩提！發阿耨多羅三藐三菩提心者，於一切法，應如是知、如是見、如是信解，不生法相。須菩提！所言法相者，如來說即非法相，是名法相。」</p>
</div>
<div class='div-other'><a id='mulu40' />
<p class='h3'>應化非真分第三十二</p><p>「須菩提！若有人以滿無量阿僧祗世界七寶持用布施；若有善男子善女人發菩提心者，持於此經乃至四句偈等，受持、讀誦、為人演說，其福勝彼。云何為人演說？不取於相，如如不動。何以故？</p>

<div class="lg regular" style="margin-left:1em;"><div class='lg-row'>「一切有為法，　如夢幻泡影，</div>
<div class='lg-row'>如露亦如電，　應作如是觀。」</div>
</div><p>佛說是經<span class='corr'>已</span>，長老須菩提及諸比丘、比丘尼、優婆塞、優婆夷，一切世間天、人、阿脩羅，聞佛所說，皆大歡喜，信受奉行。</p>
<p>金剛般若波羅蜜多經<span class='note-inline'>(終)</span></p>
</div>
<div class='div-other'><a id='mulu41' />
<p class='h3'>般若無盡藏真言</p><p class="dharani">納謨　薄伽伐帝<span class='note-inline'>(一)</span>　缽唎若<span class='note-inline'>(惹)</span><span class='note-inline'>(二)</span>　波羅蜜多曳<span class='note-inline'>(三)</span>　恒姪他<span class='note-inline'>(四)</span>　唵<span class='note-inline'>(五)</span>　紇唎<span class='note-inline'>(上革)</span>　地唎<span class='note-inline'>(上剔)</span>　室唎<span class='note-inline'>(六)</span>　戍嚕<span class='note-inline'>(樹魯)</span>知<span class='note-inline'>(底)</span><span class='note-inline'>(七)</span>　三蜜栗知<span class='note-inline'>(底)</span><span class='note-inline'>(八)</span>　佛<span class='note-inline'>(弼)</span>社曳<span class='note-inline'>(九)</span>　莎訶<span class='note-inline'>(十)</span></p>
</div>
<div class='div-other'><a id='mulu42' />
<p class='h3'>回向</p>
<div class="lg regular"><div class='lg-row'>稽首三界尊，　歸命十方佛。　我今發弘願，</div>
<div class='lg-row'>持此《金剛經》，　上報四重恩，　下濟三途苦。</div>
<div class='lg-row'>若有見聞者，　悉發菩提心，　盡此一報身，</div>
<div class='lg-row'>同生極樂國。</div>
</div></div></div>
<div class='div-other'><a id='mulu43' />
<p class='h2'>妙法蓮華經觀世音菩薩普門品</p><p>爾時無盡意菩薩即從座起，偏袒右肩，合掌向佛，而作是言：「世尊！觀世音菩薩以何因緣名觀世音？」佛告無盡意菩薩：「善男子！若有無量百千萬億眾生受諸苦惱，聞是觀世音菩薩，一心稱名，觀世音菩薩即時觀其音聲，皆得解脫。若有持是觀世音菩薩名者，設入大火，火不能燒，由是菩薩威神力故；若為大水所漂，稱其名號即得淺處。若有百千萬億眾生，為求金、銀、琉璃、車渠、瑪瑙、珊瑚、琥珀、真珠等寶入於大海，假使黑風吹其船舫，飄墮羅剎鬼國，其中若有乃至一人稱觀世音菩薩名者，是諸人等皆得解脫羅剎之難。以是因緣名觀世音！</p>
<p>「若復有人臨當被害，稱觀世音菩薩名者，彼所執刀杖尋段段壞而得解脫。若三千大千國土，滿中夜叉羅剎欲來惱人，聞其稱觀世音菩薩名者，是諸惡鬼尚不能以惡眼視之，況復加害？設復有人，若有罪、若無罪，杻械、枷鎖檢繫其身，稱觀世音菩薩名者，皆悉斷壞即得解脫。</p>
<p>「若三千大千國土滿中怨賊，有一商主將諸商人齎持重寶經過險路，其中一人作是唱言：『諸善男子！勿得恐怖，汝等應當一心稱觀世音菩薩名號，是菩薩能以無畏施於眾生。汝等若稱名者，於此怨賊當得解脫。』眾商人聞，俱發聲言：『南無觀世音菩薩！』稱其名故，即得解脫。無盡意！觀世音菩薩摩訶薩威神之力巍巍如是。若有眾生，多於婬欲，常念恭敬觀世音菩薩！便得離欲；若多瞋恚，常念恭敬觀世音菩薩！便得離瞋；若多愚癡，常念恭敬觀世音菩薩！便得離癡。無盡意！觀世音菩薩有如是等大威神力多所饒益，是故眾生常應心念。</p>
<p>「若有女人，設欲求男，禮拜供養觀世音菩薩，便生福德智慧之男；設欲求女，便生端正有相之女，宿植德本，眾人愛敬。無盡意！觀世音菩薩有如是力。若有眾生恭敬禮拜觀世音菩薩，福不唐捐，是故眾生皆應受持觀世音菩薩名號。</p>
<p>「無盡意！若有人受持六十二億恒河沙菩薩名字，復盡形供養飲食、衣服、臥具、醫藥，於汝意云何？是善男子善女人功德多不？」無盡意言：「甚多。世尊！」佛言：「若復有人受持觀世音菩薩名號，乃至一時禮拜供養，是二人福正等無異，於百千萬億劫不可窮盡。無盡意！受持觀世音菩薩名號，得如是無量無邊福德之利。」</p>
<p>無盡意菩薩白佛言：「世尊！觀世音菩薩云何遊此娑婆世界？云何而為眾生說法？方便之力，其事云何？」佛告無盡意菩薩：「善男子！若有國土眾生，應以佛身得度者，觀世音菩薩即現佛身而為說法；應以辟支佛身得度者，即現辟支佛身而為說法；應以聲聞身得度者，即現聲聞身而為說法；應以梵王身得度者，即現梵王身而為說法；應以帝釋身得度者，即現帝釋身而為說法；應以自在天身得度者，即現自在天身而為說法；應以大自在天身得度者，即現大自在天身而為說法；應以天大將軍身得度者，即現天大將軍身而為說法；應以毘沙門身得度者，即現毘沙門身而為說法；應以小王身得度者，即現小王身而為說法；應以長者身得度者，即現長者身而為說法；應以居士身得度者，即現居士身而為說法；應以宰官身得度者，即現宰官身而為說法；應以婆羅門身得度者，即現婆羅門身而為說法；應以比丘比丘尼、優婆塞優婆夷身得度者，即現比丘比丘尼、優婆塞優婆夷身而為說法；應以長者居士、宰官、婆羅門、婦女身得度者，即現婦女身而為說法；應以童男童女身得度者，即現童男童女身而為說法；應以天龍、夜叉、乾闥婆、阿脩羅、迦樓羅、緊那羅、摩睺羅伽、人非人等身得度者，即皆現之而為說法；應以執金剛神得度者，即現執金剛神而為說法。無盡意！是觀世音菩薩成就如是功德，以種種形遊諸國土度脫眾生，是故汝等應當一心供養觀世音菩薩！是觀世音菩薩摩訶薩，於怖畏急難之中能施無畏，是故此娑婆世界皆號之為施無畏者。」</p>
<p>無盡意菩薩白佛言：「世尊！我今當供養觀世音菩薩！」即解頸眾寶珠瓔珞，價直百千兩金而以與之，作是言：「仁者！受此法施珍寶瓔珞。」時，觀世音菩薩不肯受之。無盡意復白觀世音菩薩言：「仁者！愍我等故受此瓔珞。」爾時，佛告觀世音菩薩：「當愍此無盡意菩薩及四眾、天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等故，受是瓔珞。」即時觀世音菩薩愍諸四眾及於天、龍、人非人等，受其瓔珞，分作二分，一分奉釋迦牟尼佛，一分奉多寶佛塔。「無盡意！觀世音菩薩有如是自在神力遊於娑婆世界。」</p>
<p>爾時，無盡意菩薩以偈問曰：</p>

<div class="lg regular" style="margin-left:1em;"><div class='lg-row'>「世尊妙相具，　我今重問彼，　佛子何因緣，</div>
<div class='lg-row'>名為觀世音？　具足妙相尊，　偈答無盡意：</div>
<div class='lg-row'>汝聽觀世行，　善應諸方所。　弘誓深如海，</div>
<div class='lg-row'>歷劫不思議；　侍多千億佛，　發大清淨願。</div>
<div class='lg-row'>我為汝略說，　聞名及見身，　心念不空過，</div>
<div class='lg-row'>能滅諸有苦。　假使興害意，　推落大火坑；</div>
<div class='lg-row'>念彼觀音力，　火坑變成池。　或漂流巨海，</div>
<div class='lg-row'>龍魚諸鬼難；　念彼觀音力，　波浪不能沒。</div>
<div class='lg-row'>或在須彌峰，　為人所推墮；　念彼觀音力，</div>
<div class='lg-row'>如日虛空住。　或彼惡人逐，　墮落金剛山；</div>
<div class='lg-row'>念彼觀音力，　不能損一毛。　或值怨賊遶，</div>
<div class='lg-row'>各執刀加害；　念彼觀音力，　咸即起慈心。</div>
<div class='lg-row'>或遭王難苦，　臨刑欲壽終；　念彼觀音力，</div>
<div class='lg-row'>刀尋段段壞。　或囚禁枷鎖，　手足被杻械；</div>
<div class='lg-row'>念彼觀音力，　釋然得解脫。　咒咀諸毒藥，</div>
<div class='lg-row'>所欲害身者；　念彼觀音力，　還著於本人。</div>
<div class='lg-row'>或遇惡羅剎，　毒龍諸鬼等；　念彼觀音力，</div>
<div class='lg-row'>時悉不敢害。　若惡獸圍遶，　利牙爪可怖；</div>
<div class='lg-row'>念彼觀音力，　疾走無邊方。　蚖蛇及蝮蝎，</div>
<div class='lg-row'>氣毒煙火然；　念彼觀音力，　尋聲自迴去。</div>
<div class='lg-row'>雲雷鼓掣電，　降雹澍大雨；　念彼觀音力，</div>
<div class='lg-row'>應時得消散。　眾生被困厄，　無量苦逼身；</div>
<div class='lg-row'>觀音妙智力，　能救世間苦。　具足神通力，</div>
<div class='lg-row'>廣修智方便；　十方諸國土，　無剎不現身。</div>
<div class='lg-row'>種種諸惡趣，　地獄鬼畜生；　生老病死苦，</div>
<div class='lg-row'>以漸悉令滅。　真觀清淨觀，　廣大智慧觀；</div>
<div class='lg-row'>悲觀及慈觀，　常願常瞻仰。　無垢清淨光，</div>
<div class='lg-row'>慧日破諸闇；　能伏災風火，　普明照世間。</div>
<div class='lg-row'>悲體戒雷震，　慈意妙大雲；　澍甘露法雨，</div>
<div class='lg-row'>滅除煩惱燄。　諍訟經官處，　怖畏軍陣中；</div>
<div class='lg-row'>念彼觀音力，　眾怨悉退散。　妙音觀世音，</div>
<div class='lg-row'>梵音海潮音；　勝彼世間音，　是故須常念。</div>
<div class='lg-row'>念念不生疑，　觀世音淨聖；　於苦惱死厄，</div>
<div class='lg-row'>能為作依怙。　具一切功德，　慈眼視眾生；</div>
<div class='lg-row'>福聚海無量，　是故應頂禮。」</div>
</div><p>爾時持地菩薩即從座起，前白佛言：「世尊！若有眾生聞是觀世音菩薩品自在之業，普門示現神通力者，當知是人功德不少。」</p>
<p>佛說是〈普門品〉時，眾中八萬四千眾生皆發無等等阿耨多羅三藐三菩提心。</p>
<p>妙法蓮華經觀世音菩薩普門品</p>
<p>真言曰：</p>
<p class="dharani">唵哆唎哆唎咄哆唎咄咄哆唎莎訶</p>
</div>
<div class='div-other'><a id='mulu44' />
<p class='h2'>藥師琉璃光如來本願功德經</p><p class="byline">唐三藏法師玄奘奉　詔譯</p><p>如是我聞：一時薄伽梵遊化諸國，至廣嚴城，住樂音樹下，與大苾芻眾八千人俱，菩薩摩訶薩三萬六千，及國王大臣、婆羅門、居士、天龍八部、人非人等無量大眾，恭敬圍繞而為說法。</p>
<p>爾時，曼殊室利法王子承佛威神從座而起，偏袒一肩右膝著地，向薄伽梵曲躬合掌白言：「世尊！惟願演說如是相類諸佛名號，及本大願殊勝功德，令諸聞者業障消除，為欲利樂像法轉時諸有情故。」</p>
<p>爾時，世尊讚曼殊室利童子言：「善哉善哉！曼殊室利！汝以大悲勸請我說諸佛名號、本願功德，為拔業障所纏有情，利益安樂像法轉時諸有情故。汝今諦聽，極善思惟，當為汝說。」曼殊室利言：「唯然願說，我等樂聞。」</p>
<p>佛告曼殊室利：「東方去此過十殑伽沙等佛土，有世界名淨琉璃，佛號藥師琉璃光如來、應、正等覺、明行圓滿、善逝、世間解、無上士、調御丈夫、天人師、佛、薄伽梵。曼殊室利！彼世尊藥師琉璃光如來本行菩薩道時，發十二大願，令諸有情所求皆得。</p>
<p>「第一大願：願我來世得阿耨多羅三藐三菩提時，自身光明熾然照耀無量無數無邊世界，以三十二大丈夫相、八十隨形莊嚴其身，令一切有情如我無異。</p>
<p>「第二大願：願我來世得菩提時，身如琉璃，內外明徹淨無瑕穢，光明廣大功德巍巍，身善安住，燄網莊嚴過於日月，幽冥眾生悉蒙開曉，隨意所趣作諸事業。</p>
<p>「第三大願：願我來世得菩提時，以無量無邊智慧方便，令諸有情皆得無盡所受用物，莫令眾生有所乏少。</p>
<p>「第四大願：願我來世得菩提時，若諸有情行邪道者，悉令安住菩提道中；若行聲聞、獨覺乘者，皆以大乘而安立之。</p>
<p>「第五大願：願我來世得菩提時，若有無量無邊有情，於我法中修行梵行，一切皆令得不缺戒，具三聚戒。設有毀犯，聞我名<span class='corr'>已</span>還得清淨，不墮惡趣。</p>
<p>「第六大願：願我來世得菩提時，若諸有情其身下劣，諸根不具，醜陋、頑愚、盲聾、瘖啞、攣躄背僂、白癩、顛狂，種種病苦。聞我名<span class='corr'>已</span>，一切皆得端正黠慧、諸根完具，無諸疾苦。</p>
<p>「第七大願：願我來世得菩提時，若諸有情眾病逼切，無救無歸，無醫無藥，無親無家，貧窮多苦，我之名號一經其耳，眾病悉除身心安樂，家屬資具悉皆豐足，乃至證得無上菩提。</p>
<p>「第八大願：願我來世得菩提時，若有女人為女百惡之所逼惱，極生厭離願捨女身，聞我名<span class='corr'>已</span>，一切皆得轉女成男具丈夫相，乃至證得無上菩提。</p>
<p>「第九大願：願我來世得菩提時，令諸有情出魔罥網，解脫一切外道纏縛；若墮種種惡見稠林，皆當引攝，置於正見，漸令修習諸菩薩行，速證無上正等菩提。</p>
<p>「第十大願：願我來世得菩提時，若諸有情王法所加，縛錄鞭撻，繫閉牢獄，或當刑戮及餘無量災難陵辱，悲愁煎逼，身心受苦，若聞我名，以我福德威神力故，皆得解脫一切憂苦。</p>
<p>「第十一大願：願我來世得菩提時，若諸有情飢渴所惱，為求食故造諸惡業，得聞我名專念受持，我當先以上妙飲食飽足其身，後以法味畢竟安樂而建立之。</p>
<p>「第十二大願：願我來世得菩提時，若諸有情貧無衣服，蚊虻寒熱，晝夜逼惱，若聞我名專念受持，如其所好即得種種上妙衣服，亦得一切寶莊嚴具，華鬘、塗香，鼓樂眾伎，隨心所翫皆令滿足。</p>
<p>「曼殊室利！是為彼世尊藥師琉璃光如來、應、正等覺，行菩薩道時所發十二微妙上願。</p>
<p>「復次，曼殊室利！彼世尊藥師琉璃光如來行菩薩道時所發大願，及彼佛土功德莊嚴，我若一劫若一劫餘說不能盡。然彼國土一向清淨，無有女人亦無惡趣及苦音聲。琉璃為地，金繩界道，城闕、宮閣、軒窗、羅網皆七寶成，亦如西方極樂世界，功德莊嚴等無差別。</p>
<p>「於其國中有二菩薩摩訶薩：一名日光遍照、二名月光遍照。是彼無量無數菩薩眾之上首，次補佛處，悉能持彼世尊藥師琉璃光如來正法寶藏。是故曼殊室利！諸有信心善男子善女人等！應當願生彼佛世界。」</p>
<p>爾時，世尊復告曼殊室利童子言：「曼殊室利！有諸眾生不識善惡，惟懷貪吝，不知布施及施果報，愚癡無智，闕於信根，多聚財寶，勤加守護。見乞者來其心不喜，設不獲<span class='corr'>已</span>而行施時，如割身肉，深生痛惜。復有無量慳貪有情，積集資財，於其自身尚不受用，何況能與父母、妻子、奴婢作使及來乞者？彼諸有情從此命終，生餓鬼界或旁生趣。由昔人間曾得暫聞藥師琉璃光如來名故，今在惡趣暫得憶念彼如來名。即於念時，從彼處沒，還生人中，得宿命念、畏惡趣苦、不樂欲樂、好行惠施、讚歎施者，一切所有悉無貪惜，漸次尚能以頭目、手足、血肉身分施來求者，況餘財物？</p>
<p>「復次，曼殊室利！若諸有情，雖於如來受諸學處而破尸羅；有雖不破尸羅而破軌則；有於尸羅、軌則雖得不壞，然毀正見；有雖不毀正見而棄多聞，於佛所說契經深義不能解了；有雖多聞而增上慢，由增上慢覆蔽心故，自是非他，嫌謗正法，為魔伴黨。如是愚人自行邪見，復令無量俱胝有情墮大險坑。此諸有情應於地獄、旁生、鬼趣，流轉無窮。若得聞此藥師琉璃光如來名號，便捨惡行，修諸善法，不墮惡趣。設有不能捨諸惡行修行善法墮惡趣者，以彼如來本願威力，令其現前暫聞名號，從彼命終還生人趣、得正見精進，善調意樂，便能捨家趣於非家，如來法中受持學處無有毀犯、正見多聞、解甚深義、離增上慢、不謗正法、不為魔伴，漸次修行諸菩薩行，速得圓滿。</p>
<p>「復次，曼殊室利！若諸有情慳貪、嫉妒、自讚毀他，當墮三惡趣中，無量千歲受諸劇苦。受劇苦<span class='corr'>已</span>，從彼命終來生人間作牛、馬、駝、驢，恒被鞭撻、饑渴逼惱，又常負重隨路而行；或得為人，生居下賤，作人奴婢，受他驅役，恒不自在。若昔人中曾聞世尊藥師琉璃光如來名號，由此善因，今復憶念，至心歸依。以佛神力眾苦解脫、諸根聰利、智慧多聞、恒求勝法、常遇善友、永斷魔罥、破無明㲉、竭煩惱河、解脫一切生老病死憂愁苦惱。</p>
<p>「復次，曼殊室利！若諸有情，好喜乖離更相鬥訟，惱亂自他，以身、語、意造作增長種種惡業；展轉常為不饒益事，互相謀害；告召山林、樹塚等神；殺諸眾生取其血肉祭祀藥叉、羅剎<span class='corr'>娑</span>等；書怨人名，作其形像，以惡咒術而咒詛之；厭魅蠱道，咒起屍鬼，令斷彼命及壞其身。是諸有情，若得聞此藥師琉璃光如來名號，彼諸惡事悉不能害，一切展轉皆起慈心，利益安樂，無損惱意及嫌恨心，各各歡悅，於自所受生於喜足，不相侵陵互為饒益。</p>
<p>「復次，曼殊室利！若有四眾：苾芻、苾芻尼、鄔波索迦、鄔波斯迦，及餘淨信善男子善女人等，有能受持八分齊戒，或經一年、或復三月受持學處，以此善根願生西方極樂世界無量壽佛所聽聞正法而未定者，若聞世尊藥師琉璃光如來名號，臨命終時，有八大菩薩，其名曰：文殊師利菩薩、觀世音菩薩、得大勢菩薩、無盡意菩薩、寶檀華菩薩、藥王菩薩、藥上菩薩、彌勒菩薩，是八大菩薩乘空而來，示其道路，即於彼界種種雜色眾寶華中，自然化生。或有因此生於天上，雖生天上而本善根亦未窮盡，不復更生諸餘惡趣，天上壽盡還生人間，或為輪王，統攝四洲，威德自在，安立無量百千有情於十善道；或生剎帝利、婆羅門、居士大家，多饒財寶倉庫盈溢，形相端正眷屬具足，聰明智慧、勇健威猛如大力士；若是女人，得聞世尊藥師琉璃光如來名號，至心受持，於後不復更受女身。</p>
<p>「復次，曼殊室利！彼藥師琉璃光如來得菩提時，由本願力，觀諸有情遇眾病苦，瘐癵、乾消、黃熱等病，或被厭魅、蠱毒所中；或復短命；或時橫死，欲令是等病苦消除所求願滿。時彼世尊入三摩地，名曰除滅一切眾生苦惱。既入定<span class='corr'>已</span>，於肉髻中出大光明，光中演說大陀羅尼曰：</p>
<p class="dharani">「南謨　薄伽伐帝　鞞殺社　窶嚕　薜琉璃　缽喇婆　喝囉闍也　呾陀揭多邪　阿囉喝帝　三藐三勃陀邪　怛姪陀　唵　鞞殺逝　鞞殺逝　鞞殺社　三沒揭帝　莎訶」</p>
<p>「爾時，光中說此咒<span class='corr'>已</span>，大地震動，放大光明，一切眾生病苦皆除受安隱樂。</p>
<p>「曼殊室利！若見男子女人有病苦者，應當一心為彼病人常清淨澡漱，或食、或藥、或無蟲水，咒一百八遍與彼服食，所有病苦悉皆消滅。若有所求，至心念誦，皆得如是無病延年；命終之後生彼世界，得不退轉乃至菩提。是故曼殊室利！若有男子女人，於彼藥師琉璃光如來至心慇重恭敬供養者，常持此咒勿令廢忘。</p>
<p>「復次，曼殊室利！若有淨信男子女人，得聞藥師琉璃光如來、應、正等覺所有名號，聞<span class='corr'>已</span>誦持，晨嚼齒木，澡漱清淨，以諸香華、燒香、塗香、作眾伎樂供養形像。於此經典若自書、若教人書，一心受持，聽聞其義，於彼法師應修供養，一切所有資身之具悉皆施與，勿令乏少。如是便蒙諸佛護念，所求願滿，乃至菩提。」</p>
<p>爾時，曼殊室利童子白佛言：「世尊！我當誓於像法轉時，以種種方便，令諸淨信善男子善女人等，得聞世尊藥師琉璃光如來名號，乃至睡中亦以佛名覺悟其耳。世尊！若於此經受持讀誦，或復為他演說、開示，若自書、若教人書，恭敬尊重。以種種華香、塗香、粖香、燒香、華鬘、瓔珞，幡蓋、伎樂而為供養；以五色綵作囊盛之，掃灑淨處，敷設高座，而用安處。爾時，四大天王與其眷屬，及餘無量百千天眾，皆詣其所供養守護。世尊！若此經寶流行之處，有能受持，以彼世尊藥師琉璃光如來本願功德及聞名號，當知是處無復橫死，亦復不為諸惡鬼神奪其精氣；設<span class='corr'>已</span>奪者還得如故，身心安樂。」</p>
<p>佛告曼殊室利：「如是如是！如汝所說。曼殊室利！若有淨信善男子善女人等，欲供養彼世尊藥師琉璃光如來者，應先造立彼佛形像，敷清淨座而安處之；散種種華，燒種種香，以種種幢幡，莊嚴其處；七日七夜受八分齋戒，食清淨食，澡浴香潔，著清淨衣；應生無垢濁心、無怒害心，於一切有情起利益安樂，慈、悲、喜、捨平等之心，鼓樂歌讚，右遶佛像。復應念彼如來本願功德，讀誦此經，思惟其義，演說開示，隨所樂求一切皆遂：求長壽得長壽、求富饒得富饒、求官位得官位、求男女得男女。</p>
<p>「若復有人忽得惡夢，見諸惡相：或怪鳥來集、或於住處百怪出現。此人若以眾妙資具，恭敬供養彼世尊藥師琉璃光如來者，惡夢惡相諸不吉祥，皆悉隱沒不能為患。或有水、火、刀、毒、懸險、惡象、師子、虎、狼、熊、羆、毒蛇、惡蝎、蜈蚣、蛐蜒、蚊、虻等怖，若能至心憶念彼佛，恭敬供養，一切怖畏皆得解脫。若他國侵擾、盜賊反亂，憶念恭敬彼如來者，亦皆解脫。</p>
<p>「復次，曼殊室利！若有淨信善男子善女人等，乃至盡形不事餘天，唯當一心歸佛、法、僧，受持禁戒：若五戒、十戒、菩薩四百戒、苾芻二百五十戒、苾芻尼五百戒。於所受中或有毀犯，怖墮惡趣，若能專念彼佛名號，恭敬供養者，必定不受三惡趣生。或有女人臨當產時，受於極苦，若能至心稱名，禮讚恭敬供養彼如來者，眾苦皆除。所生之子，身分具足，形色端正，見者歡喜，利根聰明，安隱少病，無有非人奪其精氣。」</p>
<p>爾時，世尊告阿難言：「如我稱揚彼世尊藥師琉璃光如來所有功德，此是諸佛甚深行處難可解了。汝為信不？」阿難白言：「大德世尊！我於如來所說契經不生疑惑。所以者何？一切如來身、語、意業無不清淨。世尊！此日月輪可令墮落、妙高山王可使傾動，諸佛所言無有異也。世尊！有諸眾生信根不具，聞說諸佛甚深行處，作是思惟：『云何但念藥師琉璃光如來一佛名號，便獲爾所功德勝利？』由此不信，返生誹謗，彼於長夜，失大利樂，墮諸惡趣，流轉無窮。」佛告阿難：「是諸有情，若聞世尊藥師琉璃光如來名號，至心受持不生疑惑，墮惡趣者無有是處。阿難！此是諸佛甚深所行，難可信解，汝今能受，當知皆是如來威力。阿難！一切聲聞、獨覺及未登地諸菩薩等，皆悉不能如實信解，唯除一生所繫菩薩。阿難！人身難得；於三寶中信敬尊重亦難；可得聞世尊藥師琉璃光如來名號復難。於是阿難！彼藥師琉璃光如來無量菩薩行、無量善巧方便、無量廣大願，我若一劫若一劫餘而廣說者，劫可速盡，彼佛行願善巧方便無有盡也。」</p>
<p>爾時，眾中有一菩薩摩訶薩名曰救脫，即從座起，偏袒右肩，右膝著地，曲躬合掌而白佛言：「大德世尊！像法轉時，有諸眾生為種種患之所困厄，長病羸瘦不能飲食，喉唇乾燥，見諸方暗，死相現前，父母親屬、朋友知識啼泣圍遶。然彼自身臥在本處，見琰魔使引其神識至於琰魔法王之前。然諸有情有俱生神，隨其所作，若罪若福皆具書之，盡持授與琰魔法王。爾時彼王推問其人，計算所作，隨其罪福而處斷之。時彼病人親屬知識，若能為彼歸依世尊藥師琉璃光如來！請諸眾僧轉讀此經，然七層之燈，懸五色續命神旛，或有是處彼識得還，如在夢中明了自見。或經七日、或二十一日、或三十五日、或四十九日，彼識還時如從夢覺，皆自憶知善不善業所得果報。由自證見業果報故，乃至命難亦不造作諸惡之業。是故淨信善男子善女人等，皆應受持藥師琉璃光如來名號，隨力所能，恭敬供養。」</p>
<p>爾時阿難問救脫菩薩曰：「善男子！應云何恭敬供養彼世尊藥師琉璃光如來？續命幡燈復云何造？」救脫菩薩言：「大德！若有病人欲脫病苦，當為其人七日七夜受持八分齋戒，應以飲食及餘資具隨力所辦，供養苾芻僧，晝夜六時禮拜行道，供養彼世尊藥師琉璃光如來！讀誦此經四十九遍，然四十九燈，造彼如來形像七軀。一一像前各置七燈，一一燈量大如車輪，乃至四十九日光明不絕。造五色綵幡，長四十九搩手，應放雜類眾生至四十九，可得過度危厄之難，不為諸橫惡鬼所持。</p>
<p>「復次阿難！若剎帝利灌頂王等災難起時，所謂人眾疾疫難、他國侵逼難、自界叛逆難、星宿變怪難、日月薄蝕難、非時風雨難、過時不雨難。彼剎帝利灌頂王等，爾時應於一切有情起慈悲心，赦諸繫閉，依前所說供養之法，供養彼世尊藥師琉璃光如來！由此善根及彼如來本願力故，令其國界即得安隱，風雨順時穀稼成熟，一切有情無病歡樂，於其國中無有暴惡藥叉等神惱有情者，一切惡相皆即隱沒，而剎帝利灌頂王等壽命色力、無病自在皆得增益。阿難！若帝后、妃主、儲君、王子、大臣、輔相、中宮、婇女、百官、黎庶為病所苦及餘厄難，亦應造立五色神幡，然燈續明放諸生命，散雜色華燒眾名香，病得除愈眾難解脫。」</p>
<p>爾時阿難問救脫菩薩言：「善男子！云何<span class='corr'>已</span>盡之命而可增益？」救脫菩薩言：「大德！汝豈不聞如來說有九橫死耶？是故勸造續命幡燈修諸福德，以修福故，盡其壽命不經苦患。」</p>
<p>阿難問言：「九橫云何？」救脫菩薩言：「若諸有情得病雖輕，然無醫藥及看病者，設復遇醫授以非藥，實不應死而便橫死；又信世間邪魔外道、妖孽之師妄說禍福，便生恐動，心不自正，卜問覓禍，殺種種眾生，解奏神明，呼諸魍魎，請乞福祐，欲冀延年，終不能得；愚癡迷惑信邪倒見，遂令橫死，入於地獄，無有出期，是名初橫。二者橫被王法之所誅戮。三者畋獵嬉戲耽<span class='corr'>婬</span>嗜酒放逸無度，橫為非人奪其精氣。四者橫為火焚。五者橫為水溺。六者橫為種種惡獸所噉。七者橫墮山崖。八者橫為毒藥厭禱咒咀，起屍鬼等之所中害。九者飢渴所困不得飲食而便橫死。是為如來略說橫死有此九種，其餘復有無量諸橫，難可具說。</p>
<p>「復次阿難！彼琰魔王主領世間名籍之記，若諸有情不孝五逆、破辱三寶、壞君臣法、毀於信戒，琰魔法王隨罪輕重考而罰之。是故我今勸諸有情然燈造幡，放生修福，令度苦厄，不遭眾難。」</p>
<p>爾時眾中有十二藥叉大將俱在會坐，所謂：</p>

<ul class="">
<li>宮毗羅大將！</li>

<li>伐折羅大將！</li>

<li>迷企羅大將！</li>

<li>安底羅大將！</li>

<li>頞你羅大將！</li>

<li>珊底羅大將！</li>

<li>因達羅大將！</li>

<li>波夷羅大將！</li>

<li>摩虎羅大將！</li>

<li>真達羅大將！</li>

<li>招杜羅大將！</li>

<li>毗羯羅大將！</li>
</ul><p>此十二藥叉大將，一一各有七千藥叉以為眷屬，同時舉聲白佛言：「世尊！我等今者蒙佛威力，得聞世尊藥師琉璃光如來名號，不復更有惡趣之怖。我等相率皆同一心，乃至盡形歸佛、法、僧，誓當荷負一切有情，為作義利饒益安樂。隨於何等村城、國邑、空閒林中，若有流布此經，或復受持藥師琉璃光如來名號恭敬供養者，我等眷屬衛護是人，皆使解脫一切苦難，諸有願求悉令滿足；或有疾厄求度脫者，亦應讀誦此經，以五色縷結我名字，得如願<span class='corr'>已</span>然後解結。」</p>
<p>爾時，世尊讚諸藥叉大將言：「善哉善哉！大藥叉將！汝等念報世尊藥師琉璃光如來恩德者，常應如是利益安樂一切有情。」</p>
<p>爾時阿難白佛言：「世尊！當何名此法門？我等云何奉持？」佛告阿難：「此法門名『說藥師琉璃光如來本願功德』；亦名『說十二神將饒益有情結願神咒』；亦名『拔除一切業障』，應如是持。」</p>
<p>時薄伽梵說是語<span class='corr'>已</span>，諸菩薩摩訶薩及大聲聞、國王、大臣、婆羅門、居士、天、龍、藥叉、健達縛、阿素洛、揭路茶、緊捺洛、莫呼洛伽、人非人等，一切大眾聞佛所說，皆大歡喜、信受奉行。</p>
<p>藥師琉璃光如來本願功德經<span class='note-inline'>(終)</span></p>
</div>
<div class='div-other'><a id='mulu45' />
<p class='h2'>佛說消災吉祥陀羅尼經</p><p class="byline">唐時進試鴻臚卿三藏沙門大廣智不空奉詔譯</p><p>爾時釋迦牟尼佛在淨居天宮，告諸宿曜、遊空天眾、九執大天及二十八宿、十二宮神、一切聖眾：「我今說過去娑羅王如來所說熾盛光大威德陀羅尼除災難法。若有國王及諸大臣所居之處及諸國界，或被五星陵逼，羅睺彗孛妖星照臨所屬本命宮宿，及諸星位或臨帝座，於國於家及分野處陵逼之時，或退或入作諸障難者，但於清淨處置立道場，念此陀羅尼一百八遍或一千遍。若一日、二日、三日乃至七日，依法修飭壇場，至心受持讀誦，一切災難悉皆消滅不能為害。</p>
<p>「若太白火星入於南斗，於國於家及分野處作諸障難者，於一忿怒像前，畫彼設睹嚕形，厲聲念此陀羅尼加持，其災即除，移於不順王命悖逆人身上受者。」即說陀羅尼曰：</p>
<p class="dharani">「曩謨三滿哆<span class='note-inline'>(一)</span>　沒馱喃<span class='note-inline'>(上聲)</span><span class='note-inline'>(二)</span>　阿缽囉<span class='note-inline'>(二合)</span>底<span class='note-inline'>(于逸切)</span><span class='note-inline'>(三)</span>　賀哆　舍<span class='note-inline'>(四)</span>　娑<span class='note-inline'>(上聲)</span>娜喃<span class='note-inline'>(上聲)</span><span class='note-inline'>(五)</span>　恒姪他<span class='note-inline'>(六)</span>　唵<span class='note-inline'>(引)</span><span class='note-inline'>(七)</span>　佉佉<span class='note-inline'>(八)</span>　佉呬<span class='note-inline'>(上聲)</span>佉呬<span class='note-inline'>(九)</span>　吽　吽<span class='note-inline'>(短呼)</span><span class='note-inline'>(十)</span>　入嚩<span class='note-inline'>(二合)</span>囉<span class='note-inline'>(十一)</span>　入嚩囉<span class='note-inline'>(十<span class='corr'>二</span>)</span>　缽囉<span class='note-inline'>(二合)</span>入嚩<span class='note-inline'>(二合)</span>攞<span class='note-inline'>(十三)</span>　缽囉入嚩攞<span class='note-inline'>(十四)</span>　底瑟奼<span class='note-inline'>(二合)</span><span class='note-inline'>(十五)</span>　底瑟奼<span class='note-inline'>(二合)</span><span class='note-inline'>(十六)</span>　瑟致<span class='note-inline'>(二合)</span>哩<span class='note-inline'>(十七)</span>　瑟致<span class='note-inline'>(二合)</span>哩<span class='note-inline'>(十八)</span>　薩普<span class='note-inline'>(二合)</span>吒<span class='note-inline'>(十九)</span>　薩普<span class='note-inline'>(二合)</span>吒<span class='note-inline'>(二十)</span>　扇底迦<span class='note-inline'>(二十一)</span>　室哩<span class='note-inline'>(二合)</span>曳<span class='note-inline'>(二十二)</span>　娑嚩<span class='note-inline'>(二合)</span>賀<span class='note-inline'>(二十三)</span>」</p>
<p>爾時如來告諸四眾：「此陀羅尼，一切如來同共宣說。若有苾芻、苾芻尼、族姓男、族姓女受持讀誦此陀羅尼者，能成就八萬種吉祥事，能除滅八萬種不吉祥事。若有國王大臣及諸眷屬一切庶民，或被五星羅睺計都彗孛妖怪惡星陵逼帝座，於國於家及分野處，所屬宮宿災難競起；或鎮星侵陵或進或退，及宿世怨家欲相謀害，諸惡橫事、口舌，厭禱、咒詛以為災難者，令諸眾生依法受持，一切災難悉皆消滅不能為害，變災為福皆得吉祥。我今說此陀羅尼不可思議功德無比，祕密受持，勿妄宣傳。」</p>
<p>爾時如來告諸四眾：「若有國界不安，災難並起，請清淨眾如法建立道場，安置佛像結界護持，香華燈燭隨分供養，令諸有情獲福無量其災即除。」</p>
<p>爾時如來說是陀羅尼經<span class='corr'>已</span>，時曼殊室利菩薩摩訶薩及諸聲聞、四眾，遊空大天及諸星辰、一切聖眾，咸依佛敕頂禮奉持，各還本宮。及天龍八部、一切大眾聞佛所說，皆大歡喜，信受奉行。</p>
<p>佛說消災吉祥陀羅尼經<span class='note-inline'>(終)</span></p>
</div>
<div class='div-other'><a id='mulu46' />
<p class='h2'>生天十戒陀羅尼經</p><p>如是我聞：一時佛在菴羅樹園與大比丘、比丘尼、優婆塞、優婆夷，及諸大菩薩、眾所知識，俱在會坐說法。</p>
<p>時有一天人從座而起，胡跪合掌前白佛言：「世尊！我自死<span class='corr'>已</span>來，得生三十三天鬼神，下拜故身，自摩枯骨，神言：『此是我故身。』」世尊問言：「汝因何得生三十三天？」天人白佛言：「世尊！我自先身曾受佛教，恭敬三寶，故盡形不殺生，盡形不偷盜，盡形不邪淫，盡形不毀謗，盡形不欺誑，盡形不妄語，盡形不飲酒、食肉，盡形不貪嗔，盡形不邪見，是故得生天上。」</p>
<p>爾時世尊即說咒曰：</p>
<p class="dharani">「南無薩嚩怛哆薩哆喃　唵　冒秩哩　娑婆訶」</p>
<p>爾時佛告天人：「所願自然，皆得快樂，如是無極十善之人並得生天，應以種種香花供養故身。」天人跪拜作禮，乘空而去。</p>
<p>生天十戒陀羅尼經<span class='note-inline'>(終)</span></p>
</div>
<div class='div-other'><a id='mulu47' />
<p class='h2'>佛說解百生冤結陀羅尼經</p><p>聞如是：一時佛在毗耶離城音樂樹下，與八千比丘眾俱。時有一菩薩名曰普光菩薩摩訶薩，眾所知識，說往昔因緣：「未來世中末法眾生多讎罪苦，結冤讎<span class='corr'>已</span>，世世皆須相遇。若有善男子善女人聞是陀羅尼，七日七夜潔淨齋戒，日日清朝念此普光菩薩摩訶薩名號及念此陀羅尼一百八遍，七日滿足，盡得消滅，冤家不相遇會。」</p>
<p>佛說是語時，四眾人名、天龍八部，咸悉歡喜受教奉行。</p>
<p class="dharani">唵齒臨金吒金吒僧金吒，吾今為汝解金吒，終不與汝結金吒。唵　強中強，吉中吉，波羅會裏有殊利，一切冤家離我身，摩訶般若波羅蜜。</p>
<p>佛說解百生冤結陀羅尼經<span class='note-inline'>(終)</span></p>
</div>
<div class='div-other'><a id='mulu48' />
<p class='h2'>佛說盂蘭盆經</p><p class="byline">西晉三藏法師竺法護譯</p><p>聞如是：一時佛在舍衛國祗樹給孤獨園。大目犍連始得六通，欲度父母報乳哺之恩，即以道眼觀視世間，見其亡母生餓鬼中，不見飲食，皮骨連立。目連悲哀，即以缽盛飯往餉其母。母得缽飯，便以左手障缽，右手摶食。食未入口，化成火炭，遂不得食。目連大叫悲號涕泣，馳還白佛，具陳如此。佛言：「汝母罪根深結，非汝一人力所奈何。汝雖孝順，聲動天地，天地神祗、邪魔外道、道士、四天王神亦不能奈何，當須十方眾僧威神之力乃得解脫。吾今當說救濟之法，令一切難皆離憂苦。」</p>
<p>佛告目連：「十方眾僧，七月十五日僧自恣時，當為七世父母及現在父母厄難中者，具飯、百味五果、汲灌盆器、香油錠燭、床敷臥具，盡世甘美以著盆中，供養十方大德眾僧。當此之日，一切聖眾或在山間禪定；或得四道果；或在樹下經行；或六通自在教化聲聞、緣覺；或十地菩薩大人權現比丘在大眾中，皆同一心受缽和羅飯。具清淨戒聖眾之道，其德汪洋，其有供養此等自恣僧者，現在父母、六親眷屬，得出三途之苦，應時解脫，衣食自然；若父母現在者，福祿百年；若七世父母生天，自在化生入天華光。」</p>
<p>時佛敕十方眾僧：「皆先為施主家咒願，願七世父母行禪定意，然後受食。初受食時先安在佛前、塔寺中佛前，眾僧咒願竟，便自受食。」時目連比丘及大菩薩眾皆大歡喜，目連悲啼泣聲釋然除滅。是時目連母即於是日，得脫一劫餓鬼之苦。</p>
<p>目連復白佛言：「弟子所生母，得蒙三寶功德之力，眾生威神之力故。若未來世一切佛弟子，亦應奉盂蘭盆，救度現在父母，乃至七世父母，為可爾否？」佛言：「大善快問，我正欲說，汝今復問。善男子！若比丘、比丘尼、國王太子、大臣宰相、三公百官、萬民庶人行慈孝者，皆應先為所生現在父母、過去七世父母，於七月十五日佛歡喜日、僧自恣日，以百味飲食安盂蘭盆中，施十方自恣僧。願使現在父母壽命百年無病，無一切苦惱之患，乃至七世父母，離餓鬼苦，生人天中福樂無極。是佛弟子修孝順者，應念念中常憶父母，乃至七世父母。年年七月十五日，當以孝慈憶所生父母，為作盂蘭盆施佛及僧，以報父母長養慈愛之恩。若一切佛弟子，應當奉持是法。」</p>
<p>時目連比丘、四輩弟子歡喜奉行<span class='note-inline'>(盂蘭盆經終)</span>。</p>
</div>
<div class='div-other'><a id='mulu49' />
<p class='h2'>金光明經空品</p>
<div class="lg regular"><div class='lg-row'>無量餘經，　<span class='corr'>已</span>廣說空；　是故此中，</div>
<div class='lg-row'>略而解說。　眾生根鈍，　尟於智慧；</div>
<div class='lg-row'>不能廣知，　無量空義。　故此尊經，</div>
<div class='lg-row'>略而說之；　異妙方便，　種種因緣。</div>
<div class='lg-row'>為鈍根故，　起大悲心；　為人演說，</div>
<div class='lg-row'>此妙經典。　如我所解，　知眾生意；</div>
<div class='lg-row'>是身虛偽，　猶如空聚。　六入村落，</div>
<div class='lg-row'>結賊所止；　一切自住，　各不相知。</div>
<div class='lg-row'>眼根受色，　耳分別聲；　鼻嗅諸香，</div>
<div class='lg-row'>舌嗜於味；　所有身根，　貪受諸觸；</div>
<div class='lg-row'>意根分別，　一切諸法。　六情諸根，</div>
<div class='lg-row'>各各自緣；　諸塵境界，　不行他緣。</div>
<div class='lg-row'>心如幻化，　馳騁六情；　而常妄想，</div>
<div class='lg-row'>分別諸法。　猶如世人，　馳走空聚；</div>
<div class='lg-row'>六賊所害，　愚不知避。　心常依止，</div>
<div class='lg-row'>六根境界；　各各自知，　所伺之處。</div>
<div class='lg-row'>隨行色聲、　香味觸法；　心處六情，</div>
<div class='lg-row'>如鳥投網。　其心在在，　常處諸根；</div>
<div class='lg-row'>隨逐諸塵，　無有暫捨。　身空虛偽，</div>
<div class='lg-row'>不可長養；　無有諍訟，　亦無正主。</div>
<div class='lg-row'>從諸因緣，　和合而有；　無有堅實，</div>
<div class='lg-row'>妄想故起。　業力機關，　假偽空聚；</div>
<div class='lg-row'>地水火風，　合集成立。　隨時增減，</div>
<div class='lg-row'>共相殘害；　猶如四蛇，　同處一篋。</div>
<div class='lg-row'>四大蚖蛇，　其性各異；　二上二下，</div>
<div class='lg-row'>諸方亦二；　如是蛇大，　悉滅無餘。</div>
<div class='lg-row'>地水二蛇，　其性沉下；　風火二蛇，</div>
<div class='lg-row'>性輕上升。　心識二性，　躁動不停；</div>
<div class='lg-row'>隨業受報，　人天諸趣；　隨所作業，</div>
<div class='lg-row'>而墮諸有。　水火風種，　散滅壞時；</div>
<div class='lg-row'>大小不淨，　盈流于外。　體生諸蟲，</div>
<div class='lg-row'>無可愛樂；　捐棄塚間，　如朽敗木。</div>
<div class='lg-row'>善女當觀，　諸法如是；　何處有人，</div>
<div class='lg-row'>及以眾生？　本性空寂，　無明故有。</div>
<div class='lg-row'>如是諸大，　一一不實；　本自不生，</div>
<div class='lg-row'>性無和合。　以是因緣，　我說諸大，</div>
<div class='lg-row'>從本不實，　和合而有。　無明體相，</div>
<div class='lg-row'>本自不有；　妄想因緣，　和合而有。</div>
<div class='lg-row'>無所有故，　假名無明；　是故我說，</div>
<div class='lg-row'>名曰無明。　行識名色，　六入觸受，</div>
<div class='lg-row'>愛取有生，　老死愁惱。　眾苦行業，</div>
<div class='lg-row'>不可思議；　生死無際，　輪轉不息。</div>
<div class='lg-row'>本無有生，　亦無和合；　不善思惟，</div>
<div class='lg-row'>心行所造。　我斷一切，　諸見纏等；</div>
<div class='lg-row'>以智慧刀，　裂煩惱網。　五陰舍宅，</div>
<div class='lg-row'>觀悉空寂；　證無上道，　微妙功德。</div>
<div class='lg-row'>開甘露門，　示甘露器；　入甘露城，</div>
<div class='lg-row'>處甘露室；　令諸眾生，　食甘露味。</div>
<div class='lg-row'>吹大法螺，　擊大法鼓；　然大法炬，</div>
<div class='lg-row'>雨勝法雨。　我今摧伏，　一切怨結；</div>
<div class='lg-row'>豎立第一，　微妙法幢。　度諸眾生，</div>
<div class='lg-row'>於生死海；　永斷三惡，　無量苦惱。</div>
<div class='lg-row'>煩惱熾然，　燒諸眾生；　無有救護，</div>
<div class='lg-row'>無所依止。　我以甘露，　清涼美味；</div>
<div class='lg-row'>充足是輩，　令離焦熱。　於無量劫，</div>
<div class='lg-row'>遵修諸行；　供養恭敬，　諸佛世尊。</div>
<div class='lg-row'>堅固修習，　菩提之道；　求於如來，</div>
<div class='lg-row'>真實法身。　捨諸所重：　肢節手足、</div>
<div class='lg-row'>頭目髓腦、　所愛妻子、　錢財珍寶、</div>
<div class='lg-row'>真珠瓔珞、　金銀琉璃、　種種異物。</div>
</div><p>金光明經空品<span class='note-inline'>(終)</span></p>

<p class='juan'>諸經日誦集要上卷終</p></div></div>
</div><!-- end of div[@id='body'] -->
</body></html>