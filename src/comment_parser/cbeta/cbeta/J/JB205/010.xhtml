<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介為舟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu439' />
<p class='juan'>介為舟禪師語錄卷十</p><p class="byline">侍者超修錄</p>
<div class='div-other'><a id='mulu440' />
<p class='h1'>吳門雜錄</p>
<div class='div-other'><a id='mulu441' />
<p class='h2'>囑卻迷泓知藏</p><p>衲僧家出一叢林，入一保社，切究佛祖根源，了脫死生大事，始不負參學之志。若乃為<span class='corr'>己</span>為人，亦須具透關眼目，方可到徹頭徹尾底田地。然後，拈一機一境，教令直下勦絕。便掀翻禪床、趯倒淨瓶、焚拂禪板、肋下還拳、劈面便掌，恁麼喚作全體大用，亦早<span class='corr'>已</span>錯過了也。不見臨濟祖師云：「吾滅後不得滅卻吾正法眼藏。」時，三聖云：「怎敢滅卻和尚正法眼藏？」師云：「<span class='corr'>已</span>後有人問汝，向他道甚麼？」聖便喝，師云：「誰知正法眼藏向這瞎驢邊滅卻？」試看他先德提持正法。豈若今時，不是落在文字障裏，便迺坐殺玄要句語中。又有等阿師見他後生輩寫得幾個字、畫得兩筆山水，就以聲勢牢籠他，謂：「你隨老僧住住，將來不孤負汝。」引得他業識茫茫，無本可據，一心只要付法，偶湊騙得枚拂子，去到三家村裏說青道黃。忽遇著個孟八郎，驀頭一問，便面赤耳熱。報國亦不是壓良為賤，惟將驗過的藥、病一併拈出。果服應效，管取四稜著地，何妨將千金擔子與伊儘力肩去？第不得效麻纏紙裹的樣子，到處惹人笑。是書此語，一任卻迷上座持去，示天下人。</p>
</div>
<div class='div-other'><a id='mulu442' />
<p class='h2'>囑形山洽記室返昭陽舊隱</p><p>吾有一寶秘形山，等閒莫與路人談。消磨垢淨輝天地，照徹心宗獨指南。水國幽居宜養靜，研窮妙義契同參。他年果熟香飄處，十字街頭任放憨。</p>
</div>
<div class='div-other'><a id='mulu443' />
<p class='h2'>囑天節中維那</p><p>天節維那名源中，自入海雲之室，歷嘗諸方五味禪有年矣。丙午秋，于報國領眾，至丁未春解制後辭歸省親。遂書囑云偈曰：</p>
<p>「如來禪，祖師禪，拋擊聲中省悟前。焚沐酬恩遙禮謝，絕攀大意樹枝懸。玄關透脫無師智，妙協不同獨腳篇。得此香嚴真骨髓，維持正法永流傳。」</p>
</div>
<div class='div-other'><a id='mulu444' />
<p class='h2'>囑且瀚澯副寺</p><p>且瀚副事名源澯，昔到方山，次任海雲副寺。知因果，明罪福，骨鯁氣和，行履清潔，可為今時衲子中間氣也。一日，辭去，遍參。于丙午秋復來報國，入侍寮，仍兼理副事，以至山僧謝院之後辭去，結茆，固難以意留。若道山僧把住、放行，逢人但恁麼語。偈曰。</p>
<p>心離意識參同普，學絕聖凡碗脫丘。一滴源分四大海，三條篾束萬峰頭。喝雷棒雨傾湫嶽，打鳳羅龍駕鐵牛。且喜住山人本色，見超師可異常流。</p>
</div>
<div class='div-other'><a id='mulu445' />
<p class='h2'>同住規約</p><p>馬祖、百丈開闢釋氏宗規，黃檗、臨濟特倡千古玄猷，所以建叢林、立規矩、分賓主、定賞罰，辦道安心之士有所歸焉。邇來，法門風運奢侈相習，亦不免忻厭之半。然報國乃創始梁代，前茂林和尚中興之業。自茂翁去世，雖有繼美之風，而或其力未充，故席院寥落，人力星散。法屬、監院、亞圭者，結影撐持，欲起前人之志，固乞郡邑薦紳、護法、居士等公啟敦請山僧於五月初九日進院，不覺睹目動念，思古人曰：「安危，德也；興亡，數也。」而苟德，可將；苟數，可憑。斯叢林規矩，豈可忽哉？敢以先德煩略之誡聊述數條，以勉同住者云。</p>
</div>
<div class='div-other'><a id='mulu446' />
<p class='h2'>復永寧素嚴和尚</p><p>自先老人去世并入塔之後，不料種種異變異聞，雖咫尺如隔天涯。忽接翰諭，兼讀尊刻，令人肺腑加虔。永寧可謂卓然高出雲表，禹門頭角獨伸淮東天際，欣慰，欣慰。予年齒衰頹，六種緣慳，無能振揚祖道，甚抱愧焉。介石弟擬遷塔，因得手札，方諳始末。餘並無一音入耳，此一舉必是旁以勢惑之，豈可附其尾亦張其聲耶？陞塔之念愚意久矣，奈無物，固爾因循。茲慶美舉，幸先老人巾瓶猶傑出九峰之右也。但考形揀選，恐日期太促，于七、八月間動得方妥。倘今年不就，要在丁未秋可也。極欲圖晤，面傾夙積，因寺中向貽荒產，役累逼迫，固不得抽身遠出。如尊意果決，不妨輸質當先，誠恐資力兼備者難，在先人面上亦不顧是非得失之虞可也。不宜緩，急就之為妙。餘不盡述，幸亮裁奪，耑此草覆。</p>
</div>
<div class='div-other'><a id='mulu447' />
<p class='h2'>和順治　先皇帝贈玉林和尚還山詩原韻</p><p>自古真人降帝家，指天指地作生涯。神光耀宇流清韻，紫氣騰空麗彩霞。教徹宗通傳正脈，慈弘願濟等河沙。玉樓煙染緇衣色，覆卻金毛獨露牙。</p>
</div>
<div class='div-other'><a id='mulu448' />
<p class='h2'>甲辰九日後，古帆法兄過吳門報國，以詩見惠，一宿而返。思去之速，遂和，得黃字韻兼寄懷。</p><p>霜老楓林落葉黃，何如籬菊晚來香？滿庭秋色排幽徑，擊目天涯渺去航。意氣橫空鴻雁履，不朝深處臥雲房。漫辭弘道勞心力，回挽頹風振古揚。</p>
</div>
<div class='div-other'><a id='mulu449' />
<p class='h2'>甲辰小陽月，訪繼起和尚，憩落紅亭，覽其匾序，幡然一新，遂口占為贈<span class='note-inline'>(靈岩亦名象山，形勢儼然故。鼻峰建亭，曰「落紅」)</span>。</p><p>靈峰卓立青霄外，三萬六千波漾中。浩蕩胸襟廓聖眼，千秋象顧落花紅。</p>
</div>
<div class='div-other'><a id='mulu450' />
<p class='h2'>乙巳秋，素嚴和尚往禾請藏經，路值龍風水漲丈餘，抵報國。話懷兼送別。</p><p>為法裒金一剎那，不辭風險入洪波。傾心濟物參同契，任願弘休道韻和。燈破永寧千古暗，教流東海福田多。停看落日吳門寺，曉載歸帆上北河。</p>
</div>
<div class='div-other'><a id='mulu451' />
<p class='h2'>訪豈凡金太傅</p><p>記別靈峰不昧因，乘時化現宰官身。掌樞裁決誇明哲，問喘和聲頌道民。才選名高柱下史，願弘信歷法王臣。誓深塵剎將心奉，淨穢遊行佛日新。</p>
</div>
<div class='div-other'><a id='mulu452' />
<p class='h2'>寄仲將包居士</p><p>三載江城賴護心，傾懷道義重如金。聊書短句詢幽致，他日臨風話別音。</p>
</div>
<div class='div-other'><a id='mulu453' />
<p class='h2'>題朱鳳萱居士夫婦真<span class='note-inline'>(子振寰請)</span></p><p>質稟陰陽生化育，根同天地歷清秋。松山偕老無餘事，胤子延孫奉不休。</p>
</div>
<div class='div-other'><a id='mulu454' />
<p class='h2'>自讚<span class='note-inline'>(卻迷知藏請)</span></p><p>謂渠是個傖漢，卻也骨力挺然。指迷者之路，而翳豁青天；驅狂者之病，而電掣盲禪。不將語默恒規矩，一味攔腮掌與拳。一拳拳落當門齒，報國風聲從此始。</p>
</div>
<div class='div-other'><a id='mulu455' />
<p class='h2'>自讚<span class='note-inline'>(抱真請)</span></p><p>咄，是你！曾入天童悟祖之室，一棒打不回頭，後到禹門浪裏。通身抖擻不及，只得一肩擔荷去也。抱爾真兮拘執，師爾法兮壁立。露雙鼻孔與人看，了此目前萬事畢。</p>
</div>
<div class='div-other'><a id='mulu456' />
<p class='h2'>丙午大年日，為吏部考功司張住漢封翁止文老居士七旬壽。</p><p>天生俊骨產麒麟，臘底梅花香異聞。維嶽喬松千古秀，景庭鶴集舞凌雲。</p>
</div>
<div class='div-other'><a id='mulu457' />
<p class='h2'>五日壽法慧禪碩</p><p>五日天中節，家家扶醉客。唯吾法慧翁，問壽于松柏。松靈柏歲長，柏子松花香。蒼翠棲雲鶴，幽林語奏篁。明晨千樹火，照夜一眉光。佳氣彌新斗，慶雲流滿堂。</p>
</div>
<div class='div-other'><a id='mulu458' />
<p class='h2'>辭報國兼懷徐昭法居士</p><p>空生不覺滿頭霜，眼碧清秋陶徑香。黃葉雲飛天外去，歲寒松柏只如常。</p>
</div>
<div class='div-other'><a id='mulu459' />
<p class='h2'>又辭報國寺<span class='note-inline'>(寺居臥龍街西首百花洲之東)</span></p><p>一瓢雲掛臥龍頭，三載清風載月流。問道鐘聲歸何處，滿庭香積百花洲。</p>
</div>
<div class='div-other'><a id='mulu460' />
<p class='h2'>因事自嘲</p><p>赴席吳門寺，何如珠走盤。光旋雖不異，役世豈能安？水火無情急，形骸須自寬。憶經來去事，莫與論心寒。</p>
</div>
<div class='div-other'><a id='mulu461' />
<p class='h2'>示幻雲知客</p><p>雲化風神雨化天，滿林春色露長涓。有時幻出諸形象，直教人稱自在禪。</p>
</div>
<div class='div-other'><a id='mulu462' />
<p class='h2'>和蜜蜂頌<span class='note-inline'>(并引)</span></p><p style="margin-left:1em">宋佛慈祥禪師者，嗣法圓悟，有蜜蜂頌五首勒石，淹沒久矣。不意復出，於醉李金明寺掘泥土中得之，諸方傳和者甚廣。予一日過如菴訪仝門案頭，得賞原什，其味淵深，遂次其韻。</p>
<p>思懷詩詠蜜蜂時，憶佛慈心何日歸。碑斷采花聲滿地，韻聯字腳帶香飛。</p>
<p>萬子千孫天一涯，春風花裏自排衙。看看俱有青雲志，隊隊成行入帝家。</p>
<p>三春花發正當時，引起遊情去未離。采得中心香味足，一聲韻入益清脾。</p>
<p>一家和氣運春光，風入煙波意不忙。銳<span class='corr'>刺</span>林間香捧足，百花叢裏去承當。</p>
<p>西風簷下閉枯桐，謝卻香林光竅通。百煉金針藏蜜室，等閒一<span class='corr'>刺</span>血流紅。</p>
</div>
<div class='div-other'><a id='mulu463' />
<p class='h2'>與龍池介石登禪師書</p><p>先老人十周之際，某當躬叩塔頭，奈勢有不可往者，而猶有畏焉。竊謂龍池一席乃濟宗中興之始，非汎汎之所。當今兒孫遍天下，淵源皆由此耳。自幻密二祖歸隱之後，漸屬寂寥。幸得先和尚復振祖父之風，雖遭滄桑之易，遐邇瞻光益隆。不幸丁酉之變，家門作祟，致有同根相煎之憂。一旦塔幢空寂，徑屬別往。今賴賢法弟仍踵祖父之武，克紹入室之聲，德恢<span class='corr'>已</span>墜之業，林睹抽新之條，誰不望巖而聆謦咳乎？是有不可往者，恐辱起家之麟也。巍巍祖庭，豈不宣弘正令乎？是有所畏也。雖然，安忍坐視旁聽，令議者罪歸法門乎？有謂今龍池遵鐵古二和尚之式，凡同門概以客禮相待。夫虛客座以待同門者，或前者之偶然，而後者亦出其不意，可也；若擬此為恒第，恐聞達於識者，深為法門不取也。良以祖道下衰，非人傑詎能揚聲於末運？況區區之不肖者乎？固不當履諫爭之階也。《語》云：「尊莫乎道，美莫乎德。」當斯之世，雖未見其人，或于法門禮有可取者，自爾和氣攸歸。果欲達<span class='corr'>己</span>達人，庶遠恥辱也。吾法弟和尚，幸踞既傾之岸，必回狂瀾之波，即風雲偃化，響應聲來，及門賴其光寵，緇白慕其實歸。不致旁觀者噱，則存沒之幸矣。謹具先老人供儀，遙申寸衷之至。</p>
</div>
<div class='div-other'><a id='mulu464' />
<p class='h2'>仇敬泉居士八十</p><p>功名世壽與文王，直釣垂綸渭水長。夏復春光臨醉里，潑天雲氣藕花香。</p>
</div>
<div class='div-other'><a id='mulu465' />
<p class='h2'>懷灌溪李居士</p><p>應時桃柳浴春風，松菊猶存秋徑通。故國懷深情去遠，吳山望近意難窮。煙樓撞破流芳葉，臺柏凌霄駐玉驄。雲水天高一段路，不知何日論心空？</p>
</div>
<div class='div-other'><a id='mulu466' />
<p class='h2'>贈大頑法姪<span class='note-inline'>(即舜山全居士)</span></p><p>莫大因緣一段事，頑空特地為申冤。銅頭鐵額蒿枝拂，從此禪流濟北源。</p>
</div>
<div class='div-other'><a id='mulu467' />
<p class='h2'>送同門素嚴法弟旋荊谿歸永寧寺</p><p>片帆纔掛秋江上，千里歸音振海濤。肩拍禹門空裏過，射州城望佛頭高。</p>
</div>
<div class='div-other'><a id='mulu468' />
<p class='h2'>臘月初六日為董耀庭居士七秩</p><p>冬日雲開萬丈天，一光東照大羅仙。皓歌誰謂商山隱，角里偏居向白蓮。溪上松風清似鶴，壺中月掛直如弦。談空實相從心悟，不學人間寐語禪。</p>
</div>
<div class='div-other'><a id='mulu469' />
<p class='h2'>付囑都門普濟禪林覺幻監院</p><p>黃檗聞百丈舉馬祖一喝三日耳聾不覺吐舌，睦州識得臨濟必成大樹陰覆天下人，所以，千古之下，獨稱濟北宗風，而機辯奪群，傑出人表。至我天童師翁，白棒掀天，繁衍中外；龍池先師，激空禹浪，雷轟普濟，平地聲騰。唯覺幻監院，去華存實，抱逸青標，深藏頭角，豈同點額之流？偈曰：</p>
<p>「密移玅用大雄峰，覿面全提箭拄鋒。傳此繼吾正法眼，莫教滅卻瞎驢宗。」</p>
</div>
<div class='div-other'><a id='mulu470' />
<p class='h2'>自讚<span class='note-inline'>(永濟融長老請)</span></p><p>兩眉橫劍，雙眼一天。胸壑虛浩，口海流禪。機拔利鈍，棒埽廉涎。是聖是凡居末位，恒沙佛不與齊肩。</p>
</div>
<div class='div-other'><a id='mulu471' />
<p class='h2'>又讚<span class='note-inline'>(覺幻監院請)</span></p><p>普濟堂前露本懷，棒頭一擊禹門雷。衝開碧落千尋浪，敕點飛龍遍九垓。</p>
</div>
<div class='div-other'><a id='mulu472' />
<p class='h2'>送永濟長老回廣寧二首<span class='corr'>己</span>酉春</p><p>路出關山氣浩然，宗風獨立正人天。蹋翻三級禹門浪，源化東流濟百川。</p>
<p>送子歸程萬里還，春帆高挂水雲間。杖頭撥轉西來意，正祖風規一笑顏。</p>
</div>
<div class='div-other'><a id='mulu473' />
<p class='h2'>寄盛京國子公殿下</p><p>擊目天涯只咫間，遼陽秀氣結千山。王公古產英靈地，玉葉金枝第一班。</p>
</div>
<div class='div-other'><a id='mulu474' />
<p class='h2'>寄北直天台寺宗極證長老</p><p>遞燈吹卻較千差，暗地光生證克家。焚鈔獨輸宗正眼，意超言外笑拈華。</p>
</div>
<div class='div-other'><a id='mulu475' />
<p class='h2'>贈中山石舸法姪繼師之席</p><p>開辟中山駕石船，一帆雲挂濟無邊。載歸湖海風流客，拋出金剛圈子禪。</p>
</div>
<div class='div-other'><a id='mulu476' />
<p class='h2'>為楞嚴當家道充禪碩壽</p><p>梅開玉樹滿庭芳，二月春風載露香。目送雲岑<span class='corr'>佳</span>氣象，青林柏染紫霞光。</p>
</div>
<div class='div-other'><a id='mulu477' />
<p class='h2'>酬華嚴寺雙樹房雪林老師原韻</p><p>談吐如風豈易求，鶴形松骨逼人眸。百城參罷華嚴室，雙樹林高萬壽樓。南澗久膺心法印，罄山相契箭鋒投。而今弗覺輕攜杖，重整詩懷句絕流。</p>
</div>
<div class='div-other'><a id='mulu478' />
<p class='h2'>酬本山深秀堂人素師原韻</p><p>松陵古寺迥雲巔，邀我鐘聲煙雨前。法說應心無所住，花香優缽太虛懸。林深秀氣開三徑，位襲單傳印五天。問道人從橋上過，橋流水定素如淵。</p>
</div></div>
<div class='div-other'><a id='mulu479' />
<p class='h1'>行狀</p><p class="byline">住永寧同門法弟行淵述</p><p>師諱行舟，字介為，別號扣寂，楚之沔陽州趙氏子。父諱世節，號季明，母杜氏，世服儒業。師於十一歲喪母，廢學，出至黃安縣東林寺，矢志脫塵，禮純心師薙染。十八歲隨師伯童山參方，歷吳越，間習經論之學，五年間潛通教典。師志意高遠，不甘以語言文字埋沒此生。聞天童密老和尚宗風大振，亟往謁。值童上堂下座，師隨入方丈，便問：「今日上堂事如何？」童云：「下座了也。你見個甚麼道理？」師云：「乞和尚指示。」童便棒。師禮退，疑情頓起。一日，又入方丈，問：「虛空粉碎，大地平沉，十方諸佛向什麼處安身立命？」童便棒，云：「你只今在什麼處安身立命？」師從此愈加疑悶。偶閱高峰語錄，見萬法歸一公案，參年餘。圓具後，尋辭出山，之龍華瑞白和尚，一見忻然，即送進堂。堂中規條嚴整，正遂師意。從此晝夜苦參，不惜身命，<span class='corr'>嗽</span>症極危亦不放參。一夕聞二板飲茶，放手中茶甌，忽然會得「日午打三更」意旨。舉「萬法歸一、一歸何處」，至一切古今公案，了了無疑。師既證徹，不自表暴。解制後，復上天童。往還十餘年，老和尚每見，甚恰意，心器重之。續因費和尚住金粟，師輒往就。冬結制，安兩序職事，尚缺知客，忽見師，費大喜，曰：「有這位好知客在，如何失錯？」即命兩序送知客寮。費曰：「汝久住天童，一應規條惟汝練達，今金粟務要悉炤行事。」師一味平等，未幾辭職，同師伯往江陰結茅。數載，緇白瞻風，剃度頗多，時與張靜涵居士尤契厚。後雪嶠大師赴雲門，座下弟子曹源大歇招師進雲門。師至，大師方示寂。請師為典客，其營葬、造塔一應後事多屬師任。然大師生平呵佛罵祖、眼空宇內，會下英俊極多。見師，必推師為老參，熟諳法門紀綱。師從容荷負，不辭繁劇，督理叢林，樹立窣堵於雲門，辨才古塔之旁竟為大師最後之法檀焉。時先和尚正中興龍池祖席，諸方久參、宿學遐邇趨風。師聞之，始往親依。一見機緣契合，遂命為維那。是時，英賢濟濟，師乃調攝有方，內外咸悅，朝夕惟率眾扣激此事，日益智證。經年餘，便為入室真子矣。嘉禾如如庵，先和尚創始之地，自赴龍池之後，虛席十載。順治<span class='corr'>己</span>丑二月，先和尚親送師入院，集合郡紳衿，上堂囑付，命主其席，時與觀察履素黃公激揚法要。居三年，師以「老和尚發跡之所，不敢獨自久留」屢欲退謝固辭，不許。凡七歷寒暑，整造修飭，規模一新，于是堅辭，老和尚命古鑑禪師繼住。交代後，師往都門，受普濟禪院之請結制，開法闡揚向上一著，普利人天。明年冬，南旋至毘陵，聞先和尚訃音，已八滅七晝夜矣。奔赴心喪理後事，并請狀、請銘、監刊語錄。次年五月，送板楞嚴入藏。後即請鐵關禪師繼席龍池。進院之後，師以老和尚三年未滿，乃應瀨江方山近席設立影堂，供養盡禮。三年中，凡龍池常住極艱瘁事，無不竭盡心力，一眾咸賴，云：「龍池向自先和尚，道崇德廣，海納山容，方來無不翕受。」十五年來，故六種與闡提之輩窺覷無門。後之相繼而住者，或以緣不適稱，或以歲值多艱，不無宵小，與外來者，借此搆難于其間。師平日為師為友，當其義有所激念有所之，雖鼎鑊在前，師亦不懼，故龍池凡巨細事悉為排難解紛也。辛丑，師過嘉禾萬松庵。值有吳江海雲寺之，師將遠行，不欲就。時值前住圓明正禪師力懇之，師方允。初至，海雲頹落不堪，未久諸廢畢舉，冬夏安禪、設戒，衲子如歸，遠近信嚮。居三年，應蘇郡報國寺之請。寺自茂林大師後，日漸凌替，田園荒蕪，征呼絡繹。師志在振興，凡除弊起廢，有非他人所能勝者。會當事，嚴查度牒，遽動故山終老之志。戊申年，寓歸如庵二載。吳江承天萬壽寺，係宋報本元禪師道場，龍象雜沓，載在僧寶傳中，日漸廢弛。明嘉禾檀護陸公光祖、馮公夢禎輩，屬吳江大姓，蠲金助田，經理故院，為接納雲水之要津，邑中第一剎也。乃於康熙戊申，共延青印法和尚主法，結制於內。一載，諸紳士方以「海雲夙誼」、且以「丈室乏人非師弗克負荷」，復過如庵敦迫，方允。進院日，四眾無不歡聲動地。因寺田多瀕水，不能供課，師經畫事理公私，幸安然。慕年攻苦，兼以嚴冬不得休息，至庚戍，復發痰症。自春徂夏，形體羸弱，而操作精明一如平日。痰症轉加，諸護法請立監院，稍節勞苦。由是命久執侍者從聞上座監院事。值插蒔，晨起語監院曰：「我若一死，薄治龕。不用一切虛禮。滋常住累勸農勤作，務要加厚飲食，毋以我為念。」午時，整衣趺坐，少傾而逝，蓋四月九日也。師賦性磊落，純誠無偽，居恒簡默，不露文彩，待人平等，律<span class='corr'>己</span>甚嚴，及遇法門體要，全身擔荷，舉動皆直節自見，不肯少徇微私，至于勘驗衲子，當機迅利，不假辭色，惓惓以古人相期，不輕許可，不濫付授，所至叢林，經理補救，辛勤不輟，晚年無他嗜好，惟勤勤執作，務以利益常住為心，至是入寂，師世壽六十，僧臘四十四，出世開堂六居大剎說法自在語句切實具有古人風範所計語錄兩冊板送嘉禾楞嚴寺流通得法者十人剃度授戒皈依者難以數計于康熙辛亥年十二月二十七日，護法紳士暨合寺大眾奉師全身樹塔于寺之西，塔上一片石將乞　當代大手筆銘之以垂不朽。而監院從聞侍者法章等，念師悟由雖表道行未詳，復念余與師同門最契，遠走海澨屬余述行狀。余雖椎魯不敏，義不能辭，略為紀其生平梗概。若師之真實圓通，潛行密用，與夫金剛正眼，惟冀當世名賢君子受囑，靈山大士筆尖點出，永照後五百<span class='corr'>祀</span>矣謹狀。</p>
</div>
<div class='div-other'><a id='mulu480' />
<p class='h1'>塔銘</p><p>介為禪師以康熙庚<span class='corr'>戌</span>四月九日示寂於松陵之萬壽寺。越明年十二月二十七日，弟子超修奉全身塔於寺西上。甯元字圩，世壽六十，僧臘四十有四，前後五坐道場，度弟子若干人。既葬其上，首超修法嗣海鹽等具狀來乞銘，將欲假世諦文字破介公實相，為世人說法作疏通證明，亦賢弟子之職也。余何敢辭。謹案狀。師諱行舟，字介為，別號扣寂。楚之沔陽趙氏子。父世節母杜氏世服儒業，生而姿秀，氣宇邁倫，既而父母相繼下世，年十六祝髮於黃州之黃安東林寺西禪堂，即五祖初渡之黃梅道場也。得純心師度之，年雖幼便已出身許道，化物為宗，頎然具大人相矣。年十八以童山師伯之鼓策，遂迸裂牽纏而出門。初步已具萬里行腳因緣，始謁天童密翁於太白峰頭，便知十方諸佛什麼處安身，萬法歸宗從何著落。令其緒論，直證無上法門；徵其玅心，立見本來宗旨，由是參古德於名山，探法輪於淵海。過弁山謁龍華瑞公，至武原謁金粟費公，頓覺頭頭是道，處處安禪。泛綃川如淨海，跋危翠如平塗。於是雲水既厭，結茅江陰，靜息數載，後往龍池遇萬老和尚，承法乳之弘慈，傳真如之玅諦，遂爾命主嘉禾如如庵。法席歷七年而樸素，韜光澹泊，養性敝衲，自怡烹藜可食，頭<span class='corr'>陀</span>習其苦行，津梁不惜勤勞。是非人法俱空，體用兼備者，能如是哉。丙申赴都門，受普濟禪院之請，開法二載。繼而整海雲之頹瓦，新報國之叢林，憩老南湖，終歸萬壽。萬壽者，宋報本源禪師法席，明紫柏大師之所式廓者也。師以吳江護法堅請，故欣然以萬壽為歸。未幾而積勞，既厭四大頓空，一法不存，二利兼盡，囑付已畢，遂證涅槃。嗟乎！龍池源息，法海波亭，吳越之間，狂狺猘噬，求之太白。一燈先後一轍者，惟介師一人而<span class='corr'>已</span>。何也？以師能砥柱末法，張主宗門，不作今知識色相。而一棒一喝，痛下鑪錘，使雲水縱游之子掃盡一切葛藤，立證三乘龍象，豈可與今之架大屋養閒漢者所能同日語哉。況超修等繼志述事，一遇法門體要慷慨直前，全身擔荷信乎。其可謂知師者矣。而龍池萬公之席震炫重新俾初祖之西來大意，炳如日星，非師一人之光明，得以復旦乎。今超修海鹽等，久沾薝蔔之香，素領醍醐之化，與諸檀護築塔於松陵之萬壽寺西，敘師行實并刻生平語錄紀述，屬余為銘。余宦游吳地問渡胥城，向跋高風不獲如閭丘，守訪道寒山彭澤宰締交惠遠，然披覽遺編，恍同對麈，爰述景行以示來劫，乃再拜而繫之銘曰：</p>

<div class="lg regular"><div class='lg-row'>六祖初度　教傳東土　震旦國中　人天覺路</div>
<div class='lg-row'>屹立重關　誰不退墮　倬彼介師　一擲而過</div>
<div class='lg-row'>虛空粉碎　大地平沉　光明四照　通徹帝閽</div>
<div class='lg-row'>下振聾瞽　上動日星　末世法席　賴公以整</div>
<div class='lg-row'>如風鳴條　如川赴奔　盲師瞎禪　厥有今名</div>
<div class='lg-row'>扇惑當世　謂之魔民　師若不砭　舉世而昏</div>
<div class='lg-row'>熒熒一席　如彼傳燈　誓揮我戈　誓堅我城</div>
<div class='lg-row'>斬卻魔種　如醉而醒　師居其間　回陽沍陰</div>
<div class='lg-row'>生死既透　去來任因　何處是師　吳江之濱</div>
<div class='lg-row'>日彼萬壽　息師之靈　巋然一塔　坐對蒼旻</div>
<div class='lg-row'>師其安然　萬億斯年　余銘茲塔　亦藉以傳</div>
</div><p style="margin-left:1em;text-indent:-1em">賜同進士出身中憲大夫知蘇州府事前禮部精膳清吏司郎中吳道煌譔</p>
</div>
<p class='juan'>十卷終</p>
</div><!-- end of div[@id='body'] -->
</body></html>