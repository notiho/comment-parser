<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介為舟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu372' />
<p class='juan'>介為禪師語錄卷之九</p>
<div class='div-other'><a id='mulu373' />
<p class='h1'>松陵雜錄</p><p class="byline">侍者照德記錄</p>
<div class='div-other'><a id='mulu374' />
<p class='h2'>辛丑十月二十五日為法門說</p><p>師云，古有學儒、學佛者，而有排佛、排法者，亦有謂選官、選佛而言下知歸者。蓋因夙植種子深淺不同，固有信與不信，而各善其本也。唯六祖<span class='corr'>已</span>下，出臨濟、曹洞二派，綿遠流長，所以，代出傑人，道明眼正，宗風不墜也。一時，士大夫傾心仰慕，不可枚舉。至於見道明心，師師授手，機緣載《傳燈錄》，以垂千古模範，絕非泛泛之流也。秪如靈巖檗菴者，據法門禮，當姪輩。前晚，至夜扣門投宿，知客相通，謂：「某即熊魚山也。」彼時山僧對知客說：「不管魚山、檗菴，以禮相待。」知客遂安排夜飯。食畢，即送安單。次晨粥後，知客引檗相見，及入門便云：「某在途中於禮有所不周，恐輕冒和尚云云。」山僧答云：「不必太謙。」檗隨作禮一拜，起云：「某有小事云云。」便出。時山僧見彼倉忙而去，意甚有不然。稍頃，知客回，謂：「檗菴師云，我們三峰家法叔不受法姪禮的，與天童家不同。」有靈松法姪者，亦同知客送出，遂云：「這裏和尚向來法姪輩俱不還拜。」於是檗唯唯而去。山僧聞此語，不覺撫掌一笑，將謂魚山是個人，原來器量只如斯耶？向聞他為明朝極諫，一時頗有聲名；及為僧，又承嗣靈巖，以紹佛祖慧命。可謂學佛、學儒而選官、選佛之名位兩全矣！豈料只可聞名，不可面見！既擔當法門，自有法門名位。而何以法門眇視自欺乃爾耶？如若粥飯，主人、賓主之禮尚不可忽，況法門乎？既爾氣岸踞傲，亦不該入山僧之門。既入山僧之門，必循法門之禮。詎可謂天童、三峰家禮有不同乎？三峰豈是天童家之外人耶？汝或放不下一頂紗帽，原去做宰官，何得偷生于法門而亂法門之禮耶？罪莫大焉！山僧不是揚人之過，切要人知過必改，毋致法門陵替而罪歸任法之人也！《傳》云：「人能弘道，非道弘人。」而今而後，高尚其志者，幸各勉旃！</p>
</div>
<div class='div-other'><a id='mulu375' />
<p class='h2'>壬寅花朝慧劍禪人乞語歸南嶽結茆</p><p>懸智慧鏡，鑒當臺邪正；握金剛劍，截岐路葛藤。須是個漢，方許恁麼地去。慧劍禪者，係湖南茶陵州人。中年忿志，詣吉之禾山剃度受具，篤信向上一著，誓欲遍參知識，究明大事因緣。復往楚之衡州，見有中國清寺荒涼之甚，意有感發，固營造殿宇。恢張功畢，即延某禪師開堂。自一衲飄然，歷吳浙，參龍池、報恩、靈隱、天童，靡以本分事叩詢。雖未獲棒下翻身作風顛，而亦有所益焉。茲過海雲，丐余數言，歸故里以全誅茆之計，山僧欲書語，恐返鈍慧劍，費磨礱也。不見昔日郁禪師過斷橋有省，作偈云：「我有明珠一顆，久被塵勞關鎖。而今塵盡光生，照破山河朵朵。」如有問慧劍索明珠者，切忌當鋒者喪！</p>
</div>
<div class='div-other'><a id='mulu376' />
<p class='h2'>示施秀峰居士</p><p>大凡學道人，要立心堅猛。如開荊棘林相似，手執利器，直截向前，毋令退縮，始到平陽田地，方得縱橫無礙，有何拘禁？念佛參禪的，亦須如是。參念到情盡念斷時，即此看看是阿那個念佛參禪？秀峰，向這裏下得一語，他日閻老子見你倒退三千里有分；如若未然，且看念佛的是誰？參！</p>
</div>
<div class='div-other'><a id='mulu377' />
<p class='h2'>與莊汝揚文學書</p><p>前月冒暑，敢煩起居，深為法門金湯銘感。七月初間，偶拈筆草瀆，懸望頒示，竟付不聞，且疑焉。孔聞拈香一端，姑謂眾居士之請。至于私竄藏板，紊法悖常，其罪難逭。即曩歲，先老人去世，某因燕旋，兼程抵山。辭世纔七日，群議紛紜。眾同門固以先人末後事委予，種種跋涉而不辭畏者，振先人後事，整法門紀綱，不惜了身力任之。苟若悠悠兩端，何以主持慧命乎？叨！大檀現身護法，敢向披衷也。即前荷體泉眾居士勉從老居士之愛，姑為暫止，如埽菴者，道義相孚，跂仰良久。不謂今日遂至斯耶？若以私奪公，以邪亂正，不過枝葉敷衍一時，到底水落石出，難為識者哂。縱孔聞一孽鬼馘作活計，自有法門綱紀在。所可惜者，拖人下水。一時正人君子有被瞞頇。古云，識法者懼，寧三思，毋忽為上。因山衲素欽門下，望隆山斗，為正法墻塹，固冒昧重言，于長者之前，少救一時之眩惑，緇衣之好，雅有同心，幸祈鑒原，山衲幸甚，法門幸甚。</p>
</div>
<div class='div-other'><a id='mulu378' />
<p class='h2'>示碧雲天維那</p><p>業儒者，必言行相顧；學佛者，須內外一如。所以，儒釋之道不易言也。學佛的人要說到、行到者，甚難；見道的人要化道、了道者，亦不易。說到、行到，名行解相應。得之於心，應之於外，始終內外一如，方合道化。于世謂言行相顧，又豈離斯之外耶？自天童師翁力振宗風，而諸方遍播，雖盛衰一時，獨欽人心有所慕爾。近來參學之士，賢愚類雜，識見偏枯。飾於外者邪正不分，樸於內者聞閱不廣。固爾高下相持，門黨各立，護以冷熱爭勝，我山堆積。至于是非紛紜，慨不足惜也。碧雲維那當持此為戒。云：他日龍天推出，則頭正尾正。不得謂山僧辜負汝也。至囑。</p>
</div>
<div class='div-other'><a id='mulu379' />
<p class='h2'>示楚珍全知客</p><p>船子朱涇三十春，功程不計釣金鱗。海雲住在吳江濱，來往師僧暫寄身。欲效渠儂重整綸，只恐波清魚不親。魚龍最喜桃花伸，禹門一躍力精神。凡物鎔質變化新，安能學道不師真。齊賢三省思古人，超群拔萃作梁津。臨濟一喝全主賓，楚國慈明神鼎珍。今將此語書楚珍，記取歸家莫浪陳。</p>
</div>
<div class='div-other'><a id='mulu380' />
<p class='h2'>示恰安定知客誅茆</p><p>打點身心要住山，把茆蓋頭不等閒。習氣銷鎔情識盡，方能透脫死生關。古來學道士英傑，道不齊名身不還。昔日勇公禮雪竇，後果聲鳴震宇寰。彼乃丈夫我亦爾，子當發憤莫辭艱。住得十年廿年去，寒巖枯木香千般。若問深山何意味，一聲啼鳥落花間。</p>
</div>
<div class='div-other'><a id='mulu381' />
<p class='h2'>示且憨溶悅眾</p><p>學道無難易，進趣要心堅。離卻文字解，力攻鐵橛禪。所得如轟電，明暗見不偏。掀翻葛藤案，截斷眾言詮。如大象搏兔，若龍戲宛蜒。能具是德量，鑑物義了然。所以香嚴老，機忘擊竹前。桃花靈雲見，洞徹妙中玄。理事融如海，方棄到岸船。若還窮未盡，勤篤細鑽研。朝參及暮請，必須匹古賢。且憨持此語將去，養成羽翼鳴沖天。</p>
</div>
<div class='div-other'><a id='mulu382' />
<p class='h2'>冬日贈虎丘鳧溪雪鄰關主書大經</p><p>雪點梅花寒裡香，松風水月映交光。竹林日影搖蒼蒼，四壁溪流濬眇茫。孤峰高矗浮圖幢，百千座遶須彌王。五十三參無厭狂，百城謁遍豈尋常？善緣惡境心相忘，樓閣門前彈指郎。絕境絕鄰開士房，爐煙篆起雲飄颺。明窗淨几展奇章，翻閱妙義不可量。手捧目觀誦未莊，濡毫蘸墨寫珍藏。功完擲筆破關墻，好將聲振海雲鄉。</p>
</div>
<div class='div-other'><a id='mulu383' />
<p class='h2'>寄贈開迷禪碩</p><p>居不厭塵囂，谿蘋供自饒。蓼莪吟野興，貝葉誦餘朝。柳繫雲山闊，畦攤稼穡遙。閒情狎鷗鳥，豈許尺書招。</p>
</div>
<div class='div-other'><a id='mulu384' />
<p class='h2'>秋冬交際落鄉收成苦雨</p><p>欲供十方雲水餐，喫辛苦處要心寬。都言浪子偏憐客，誰想臨身事事難。思春景況林豐富，入夏炎蒸汗不乾。一尺青禾長沒岸，十分兵餉逼交官。指望秋成辦國課，忽天作陰風作寒。三日五日雨連綿，滿田枯稻水面攤。焦心柴米兩增損，男婦煎愁睡不安。如若延遲加霜雪，腳凍皮穿眼淚血，傷予傷予不可測。</p>
</div>
<div class='div-other'><a id='mulu385' />
<p class='h2'>徐仲達居士因事索書以自勉</p><p>人之喜兮如春風，春風悅意情愈奢。人之怒兮如秋風，秋風一發林木殺。殺木聲愁心且悲，思春猶意未足觀。一念思慾如夏火，夏火炙物顏色墮。誰知慾火毒如蛇，穿骨入髓總不惜。直待火灰冷如冰，蛇始化形無蹤跡。仰天一笑頓豁疑，此段景界孰得知？說與君兮君自持。</p>
</div>
<div class='div-other'><a id='mulu386' />
<p class='h2'>簡雪厂禪師<span class='note-inline'>(公嗣法古南，向居越州恢復寶掌別業適歸南麻明慶寺，有楚行之意，而靈松首座者，系公法胤，因省敬，故作此寄以為贈。)</span></p><p>一株大樹本同根，千葉芬芳蔭地森。實落秋風成太白，花香春谷布南岑。山開古寺通明慶，筆吐新聲振越音。倘若乘帆如楚國，暫停船子話傾心。</p>
</div>
<div class='div-other'><a id='mulu387' />
<p class='h2'>因託院事後述懷</p><p>偶爾乘帆入鬧廛，雲開風月到庭前。寒期細火生幽慼，日逐長波浪息肩。幾問深山何處得，徒看要路往淒然。非干檀度門高迥，愧自無能道力全。</p>
</div>
<div class='div-other'><a id='mulu388' />
<p class='h2'>壬寅仲春，步西郊外，過顧慎所園，看西敷海棠，共本數十，根似虯旋藤抱，可<span class='corr'>羨</span>。雖閱其多，未見此之奇異也。遂書以為記云。</p><p>海棠花有名多種，巧質無如此樹嘉。盤礡清香懷遠義，枝枝笑若醉扶奢。</p>
</div>
<div class='div-other'><a id='mulu389' />
<p class='h2'>祝琴川新塔法叔浮石老和尚七秩</p><p>慶值春光華滿林，香風吹舞奏新琴。浮屠七級然燈座，法鼓三槌獅子音。化道源流宗濟北，芬芳譜集鎮虞岑。掀翻海嶽傾天際，留得聲名萬古欽。</p>
</div>
<div class='div-other'><a id='mulu390' />
<p class='h2'>題畫</p><p>層巒疊翠壑流泉，徑入深林別一天。倚杖憑欄何所思？莫如歸去問陶潛。</p>
</div>
<div class='div-other'><a id='mulu391' />
<p class='h2'>謝徐松之見訪并贈</p><p>冒暑徐君子，輕衣過海雲。交遊身立正，選集目超群。剪翳空花盡，舒襟茅塞焚。經綸堪載國，天不棄斯文。</p>
</div>
<div class='div-other'><a id='mulu392' />
<p class='h2'>過介嵩禪友靜室書贈</p><p>村居不遠郭西疇，五水源歸三萬流。春到庭園香草木，雲開桂嶺詠清秋。雨移竹圃泥疏腳，晴種梅林雪點頭。只有這些風味別，何妨山市亦輸籌？</p>
</div>
<div class='div-other'><a id='mulu393' />
<p class='h2'>贈蘇門沈居士</p><p>桂子香飄下碧天，門開洞府紫雲還。絲桐韻疊頻生指，鸞鳳雙鳴并集肩。芝酒不辭歌永夜，斑衣寧醉舞長年。為憑海嶽春常載，偕老同登陸地蓮。</p>
</div>
<div class='div-other'><a id='mulu394' />
<p class='h2'>送浮老人復住報恩過湖泊快風閣登眺</p><p>登閣風停快，移舟水浪平。載歸僧寺晚，夕火起鐘聲。</p>
</div>
<div class='div-other'><a id='mulu395' />
<p class='h2'>送破峰法姪返芙蓉<span class='note-inline'>(同門有三十三人)</span></p><p>芙蓉棒下徹風顛，三十三人繼後先。勘破諸方歸去也，小廝兒在別峰前。</p>
</div>
<div class='div-other'><a id='mulu396' />
<p class='h2'>示盛文學參禪</p><p>馬師一喝大機用，賺得兒孫天下奇。寄語松陵盛居士，也須照顧兩莖眉。</p>
</div>
<div class='div-other'><a id='mulu397' />
<p class='h2'>寄仲達徐居士</p><p>思我浩然<span class='corr'>已</span>白頭，憶君四十正青秋。三心不得明宗旨，一貫研窮入聖流。世幻多般閒伎倆，人生倏忽夢莊周。好將平昔情繁緒，盡付東淵水上漚。</p>
</div>
<div class='div-other'><a id='mulu398' />
<p class='h2'>上元夜寓萬松菴觀風俗作</p><p>暖氣梅方吐，晴和燈節佳。田蠶燒野岸，鑼鼓鬧官街。雜綵排昏眼，新聲散醉懷。一輪當宇宙，到處見天涯。</p>
</div>
<div class='div-other'><a id='mulu399' />
<p class='h2'>慕雲凌居士七十書贈<span class='note-inline'>(公五男一女二三子在庠)</span></p><p>世間五福壽為良，難得如君五六郎。泮府雙名標姓字，蟾宮獨步繡鴛鴦。和風滲面春波長，蘭酒傾樽滿苑香。惟願老翁年登百，快來入我選佛場。</p>
</div>
<div class='div-other'><a id='mulu400' />
<p class='h2'>嵩月禪者為眾打供未就遂返靈隱惜爾之作</p><p>子乃舊門第，為僧靈隱寺。青姿割愛緣，剋苦身當事。</p>
</div>
<div class='div-other'><a id='mulu401' />
<p class='h2'>喜同里若初禪友話懷兼送別</p><p>十六離親向陸沉，看經霜雪老來侵。位尊道德生皇愧，禪學詩書感慨深。欲罷法筵歸晚計，幸予桑梓聚談心。聊將邂逅燈前語，猶作家山送別吟。</p>
</div>
<div class='div-other'><a id='mulu402' />
<p class='h2'>寒雲禪者同師暨弟居靈巖久，適過海雲敘舊，欲返里，故書此送別。</p><p>適晤滄桑沔水音，誰知老幼昔何今。秋空雁落撩虛影，霜結冰寒禁客心。兄弟曉行輕似葉，師徒夜集重如金。靈巖法社膺居久，調弄同聲過別林。</p>
</div>
<div class='div-other'><a id='mulu403' />
<p class='h2'>題琴川圖</p><p>城環橋鎖樹頭峰，峻谷泉奔下碧空。坐愛青山藏屋裡閒邀明月拂絲桐。</p>
</div>
<div class='div-other'><a id='mulu404' />
<p class='h2'>拂水岩<span class='note-inline'>(虞山頂玄帝宮前有河，一似龜，五似鶴飛朝，故有龜去鶴來之景云。)</span></p><p>五鶴迎龜去，懸流落澗深。轉添春雨勝，風逆拂千尋。</p>
</div>
<div class='div-other'><a id='mulu405' />
<p class='h2'>題金溪松石圖</p><p>岩石玉生光耀碧，清溪金色漾流中。雲煙霾壑泉聲隱，千尺寒松落澗風。</p>
</div>
<div class='div-other'><a id='mulu406' />
<p class='h2'>朱尚鄉居士索題慶餘圖</p><p>邃谷幽藏跡，喬松鶴引年。林清渾世外，坐寂幾塵喧。危石傾雲雨，晴嵐秀碧天。最深人罕到，宜老地行仙。</p>
</div>
<div class='div-other'><a id='mulu407' />
<p class='h2'>懷黎川隱峰禪師</p><p>相謂黎川北，幽然別一居。誼風懷古道，節操益欽餘。問故清溪月，翻新案上書。不將玄妙旨，輕忽許躊躇。</p>
</div>
<div class='div-other'><a id='mulu408' />
<p class='h2'>示定遠尼</p><p>既為佛子，當報佛之深恩，始不負出家之志。汝前日過海雲丈室之中，老僧詰問汝本分事，汝遂跪求開示，老僧便棒，云：「還會麼？」汝適擬議，老僧又棒，云：「擬議即錯。」知此一棒落處，便識得汝未生<span class='corr'>已</span>前本來面目，亦不枉出家。不然，終日茫茫，無本可據。非但虛過日子，亦只與為衣食輩者無異也。及至一口氣不來，又向甚處安身立命？所以，出家乃大丈夫之所為。汝既出家，可謂女中丈夫。於二六時中，貴要發明自<span class='corr'>己</span>心地，必須參究父母未生前阿那個是我本來面目。若果驀地冷灰裏一星火爆，管教照天照地去也。直饒到恁般田地，正好海雲來喫棒。定遠，試道道看。正所謂把手牽人行不得，惟人自肯乃方親。</p>
</div>
<div class='div-other'><a id='mulu409' />
<p class='h2'>毒機法姪索偈歸里掩關</p><p>子是邗江家裏人，幾回踏破嶺南春。而今歸把關頭住，不落機前出異群。</p>
</div>
<div class='div-other'><a id='mulu410' />
<p class='h2'>癸卯七月廿日計甫草居士四旬書贈</p><p>四十君初度，中元候五辰。桂香秋夜月，桃實洞天春。但得安閒法，何愁不老身？清心寧致遠，濟世若為倫。</p>
</div>
<div class='div-other'><a id='mulu411' />
<p class='h2'>中秋夜懷普峰道兄</p><p>晤別廣陵道，相安數十春。天涯知<span class='corr'>己</span>在，白髮逐時新。葉洒秋紅雨，雲開桂玉輪。徘徊翻憶昔，遙致一函陳。</p>
</div>
<div class='div-other'><a id='mulu412' />
<p class='h2'>示淨眉侍者</p><p>參禪人，莫閒散，清淨心田休汙染。撞倒銀山鐵壁墻，孤峰獨露無拘管。此時節，丘脫碗，一擲聲傾頓豁眼。識取渠儂真面目，竿頭進步翻身轉。</p>
</div>
<div class='div-other'><a id='mulu413' />
<p class='h2'>贈西歸主人雪鏡禪碩</p><p>一天風月自西來，雲水歸帆向日開。萬頃湖光涵野色，雪中香徹鏡中梅。</p>
</div>
<div class='div-other'><a id='mulu414' />
<p class='h2'>贈丘玉臣居士</p><p>傳得岐黃玄妙訣，援生不倦最精神。慣將一點鍼頭力，扶起人間痼癖身。</p>
</div>
<div class='div-other'><a id='mulu415' />
<p class='h2'>與朱使君子葵居士</p><p>曩者牧其師寓鶴洲，過詢，承留齋擾謝。屈指幾經寒暑，而懷想神如左右也。戊戌夏，送龍池先師語錄板入藏，曾具柬躬叩，聞尊體違和，故弗再造。齋事之畢，遂返毘陵。嗣後埽菴，有左議之釁，欲晤子蓉，令弟傾悉始末。尚緣慳，未獲其面，遂以柬致。老居士深知楞嚴，不忘令先司寇弘護之願力，迄今耿耿。得施玉峰詢咨清勝之極，每念真如浮屠，若非大力量人之綱維，詎能得文筆插天，卓然遠近欣慕？即檀護不朽之觀，欣羨。茲玉峰之便，敢附片楮，訊候起居。拙錄附上，幸原弗備。</p>
</div>
<div class='div-other'><a id='mulu416' />
<p class='h2'>代浮老人哭徒孫曉宗兼和諸什弦字韻</p><p>人影去蕭然，虛虧月上弦。徘徊看白髮，啾唧喪青年。桂子香飄落，雲開露滴憐。輕歸生死路，何事怨蒼天？</p>
</div>
<div class='div-other'><a id='mulu417' />
<p class='h2'>瑞遊圖雙親真於圓光之中，几供經卷、瓶花、茗碗、手輪珠、對坐馬。某索題，遂拈筆書云。</p><p>長者師仁，閨閣以德。夫婦怡然，花賞茗啜。經卷勿開而自誦，串珠不念而自徹。真耶？影耶？問子瑞遊即得。</p>
</div>
<div class='div-other'><a id='mulu418' />
<p class='h2'>觀音贊</p><p>坐磐陀石，無說而說；具滿月相，內徹外徹。欲識渠儂真面目，大千沙界波羅密。</p>
</div>
<div class='div-other'><a id='mulu419' />
<p class='h2'>讀黃山谷作士大夫食時五觀文註</p><p>食無求飽居無安，儒釋何曾有兩般？千古法言垂不朽，九思仁者重如山。</p>
</div>
<div class='div-other'><a id='mulu420' />
<p class='h2'>斷指法姪復濟祖塔募興化寺殿宇書此為贈</p><p>擺脫金鎖，獅子爪牙全露；掀翻海岳，滹沱浪激潑天。普化鈴聲，棺材裏何常搖空？小廝隻眼，瞎驢邊幾曾滅卻？一句三玄要，驗盡龍蛇；兩喝分賓主，歷然堂奧。一旦毀沒，沙積雲封，裔尋荒跡劈空；殿宇維新，鑿石敲磚，特地塔峰影豎。報恩門下產麒麟，魏府興化昂頭角。克家之子，脈洪濟北。以憑公驗，墨<span class='corr'>券</span>昭格。</p>
<p>力肩祖印劈荒丘，掘得真身寶剎浮。從此門庭光顯達，喝風棒雨幾時休。</p>
</div>
<div class='div-other'><a id='mulu421' />
<p class='h2'>隨筆書示破愚副寺</p><p>秋葉落楓林，黃花泣露吟。長空鴈影去，窗下喜無聲。</p>
</div>
<div class='div-other'><a id='mulu422' />
<p class='h2'>示持珍尼</p><p>律云：「比丘持身，菩薩持心。」經云：「受持者，是持此身心，得不懈怠而精進道業。」珍者，若世之金玉、珠寶、五穀之屬，為世之所重，不論貧富貴賤僧俗人等，必假以滋生而長養色身，堅成世業，并證無上道果。號持珍者，意義珍重之諭也。經云：「三千大千界，珍寶滿其中。」味此，則理貫精麤，性通物我，於世出世間之法鎔成一片，即無一法不是珍寶，無一法不是自<span class='corr'>己</span>，乃至動轉、施為、拈箸、放碗，無不是本地受用、本地風光。即此圓淨盡底，何妨聲色堆頭著眼、百花叢裏安身？然雖如是，直須持珍，信得頑石點首，方自甘喫海雲三十棒，始知佛法不作人情。</p>
</div>
<div class='div-other'><a id='mulu423' />
<p class='h2'>囑拙安逸監院</p><p style="margin-left:1em">傳持佛祖慧命，貴乎心明眼正，然後，潔身行道，而又要嚴<span class='corr'>己</span>恕人，自爾揚名於後世。如若苟徇利養、附物緣情，非但現前聲名不振，亦乃玷辱宗風，而立身何級？夫思前必顧於後是，則其過鮮矣。海雲拙安逸監寺者，參歷叢林，雖年茂而志向可畏，遂書偈勉住山，他日龍天決不負爾。偈云：</p>
<p style="text-indent:0em" class="lg-abnormal"><div class='lg-row'>「佛法當年不易求，九旬腰雪鑑千秋。傳持衣缽大庾嶺，建立宗風濟北流。豁達門庭玄要秘，縱橫照用主賓酬。元弘祖道楊岐老，傑出叢林南匾頭。掃盡葛藤禪一味，接伊正脈繼吾儔。」</div>
</p></div>
<div class='div-other'><a id='mulu424' />
<p class='h2'>為靈巖繼起儲禪師壽兼致謝</p><p>伏以靈峰獨秀，迥出春林；雪嶺叢芳，香飄異國。恭惟繼翁法兄和尚，慧日和光，智燈炳焰。台宕德聲，五百座中，不啻隔江招手；浙吳風韻，千人石上，寧殊就地點頭。玄要宗開鄧尉，桂香風遶琴臺。湖海雲籌共集，川流信祝咸臻。曩承香供於證心堂上，銘刻不忘；茲期恭詢於崇報室中，有懷靡及。幸逢趙老百二羲甲初週，聊獻一芹，稍申積愫。甚愧菲褻，仰冀莞存，臨楮曷任，屏營之至。</p>
</div>
<div class='div-other'><a id='mulu425' />
<p class='h2'>贈五祖寺聖揆法姪</p><p>白蓮峰下一花開，五葉芳芬百億胎。千丈岩前凡聖路，三更衣缽繼西來。</p>
</div>
<div class='div-other'><a id='mulu426' />
<p class='h2'>因行者彈燭煤燒衣口占</p><p>彈燭燒衣恐著身，忙將冷眼謾吹塵。橫拈一擲拋空去，隨地連風埽臥雲。</p>
</div>
<div class='div-other'><a id='mulu427' />
<p class='h2'>贈寓菴禪者</p><p>昔年曾躍禹門浪，平地昇騰頭角昂。吞吐頷珠全意氣，潑天雷雨沒遮藏。</p>
</div>
<div class='div-other'><a id='mulu428' />
<p class='h2'>示從聞侍者</p><p>從聞思修，不墮有無。言言見諦，切莫塗糊。</p>
</div>
<div class='div-other'><a id='mulu429' />
<p class='h2'>送碧雲天西堂歸楚住山</p><p>離楚遊吳三四載，海雲得意便歸家。一帆高掛長江去，快捉南山鱉鼻蛇。毒殺岩前瞌睡虎，兒孫腳下遍天涯。</p>
</div>
<div class='div-other'><a id='mulu430' />
<p class='h2'>甲辰春因恙，幸陸允培居士得瘳。遂索偈，以為日進自勉。</p><p>不偏識見如春雨，萬物承滋枝葉繁。大小根莖芳潤色，花香草木長林園。心空要破玄關語，境寂誰存解悟言？但得時中無間斷，菩提場只在塵喧。</p>
</div>
<div class='div-other'><a id='mulu431' />
<p class='h2'>示破愚副寺</p><p>破愚不會禪，一味氣性蠻。如人觸他怒，衝倒一邊天。牧頭水牯養成彪，耕熟山荒曠野田。有人問道棒三十，沒奈你何秘莫傳。</p>
</div>
<div class='div-other'><a id='mulu432' />
<p class='h2'>際門實侍者一日自霅往昭陽省師，宿海雲，偶晤，近文孫勉送歸里，仍往師所。喜其誠孝、有始終，遂書偈以記其志。</p><p>往返苕溪路，昭陽復問津。迢迢水國去，何日帶歸雲？</p>
</div>
<div class='div-other'><a id='mulu433' />
<p class='h2'>示蘭先禪人</p><p>幽谷蘭香正是時，春風吹遍壓梅枝。聲新鳥語呼林綠，先到人間叫畫眉。</p>
</div>
<div class='div-other'><a id='mulu434' />
<p class='h2'>過雪溪菴訪本潔禪師</p><p>溪環翠繞一林幽，雪裏梅花香白頭。佳色滿庭空界月，照人不倦亙千秋。</p>
</div>
<div class='div-other'><a id='mulu435' />
<p class='h2'>宿雪溪遊沈氏北山草堂<span class='note-inline'>(有九株剔牙松甚奇)</span></p><p>平原空谷雲堆巧，卓立峰頭翠點奇。家宅奕居元宋樹，草堂題筆大名詩。九松挺秀凌霜雪，三徑蹊斜下碧池。坐久渾忘歸日晚，濤聲聽落北山遲。</p>
</div>
<div class='div-other'><a id='mulu436' />
<p class='h2'>可微禪者昔披剃天童密師翁座下，追隨白雲歷有年矣。癸卯冬，過海雲詢予，予留度歲。一日，持紙索住山語，遂拈筆述，以為贈云。</p><p>曾經嶺過鐵蛇關，只為尋師太白山。陰蓋亭中肩可歇，缽盂峰頂路微攀。法求斷臂當年切，道歷深心此日閒。鄭重堂前親鏟草，破砂盆子債須還。</p>
</div>
<div class='div-other'><a id='mulu437' />
<p class='h2'>復吳門報國寺眾護法</p><p>恭惟王臣從靈鷲而來，渾身覺海居士因法華再現，獨印心宗，上國咸賴金湯，三吳允瞻光燄。愧無文章，難作闡揚之口；況多野僻，徒抱面墻之形。適承符命，甚慚，協舉一橛禪，非云自了。懋老人恐其哂之，惟大方盡吸西江，致樗林追隨百尺，不獨宗律有同源之慶，而佛祖擴慧命之傳矣。謹此。復奏不宣。</p>
</div>
<div class='div-other'><a id='mulu438' />
<p class='h2'><span class='note-inline'>(恰安定知客請)</span></p><p>喫密翁棒，毒煞叢林氣鱍天。會得三更日午打，掀翻千七葛藤禪。單開一隻頂門眼，慣用通身掉臂拳。勘破也個生緣邈他不值半文錢。</p>
</div></div>
</div><!-- end of div[@id='body'] -->
</body></html>