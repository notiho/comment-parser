<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>護法錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>宋文憲公護法錄卷第三</p><p class="byline">皇明金華宋濂著</p><p class="byline">雲棲<span class='corr'>袾</span>宏　輯</p><p class="byline">虞山錢謙益訂</p>
<div class='div-other'><a id='mulu37' />
<p class='h1'>元末大浮屠塔銘<span class='note-inline'>(凡十有一人)</span></p>
<div class='div-other'><a id='mulu38' />
<p class='h2'>妙果禪師塔銘</p><p style="margin-left:3em"><span class='note-inline'>(至正七年化)</span></p>
<p>至正初，余得邵庵虞公所著妙果禪師語錄，序而讀之。其稱師之道，有云江河朔南，一碧萬頃，有大尊宿，譬若摩尼之珠，高懸虛空，日月星辰，山河草木，悉現其中，人天鬼神蠢動之眾，一一內向，皆自以為得所攝受，而珠本無留礙。余竊意正宗寥落，龍象分散，而世安復有斯人哉？虞公為人善巧，深入禪觀，故特溢美於師，以起人之信心爾，非至論也。及來秣陵與師諸孫，似杞交求其書而細味焉，則洪纖高下，靡不含攝，而玄機所湊，若涉不思議境，然後知師之道弘以周，而虞公之言實可徵不誣也。謹按資福大師廷俊狀，師諱水盛，字竺源，自號無住。翁饒之樂平人，姓范氏。父某，母徐師。生時有祥光照室。及成童以嬉，戲為佛事。年十七，去依羅山院僧常公，常使從儒者學，而師每習禪定，且針指出血書金剛經，常呵之。師云：學儒可敵死生邪？常云：汝黃口小兒，爾姑注意於儒，他時入道何晚也？師弗之答。既受度，謁月庭忠公於蔣山。時孤舟濟公為第一座，以皖山誨，蒙山者誨之。師無幾，云：吾<span class='corr'>已</span>見二老矣。乃端坐一室，以三百六十骨節、八萬四千毫竅，及河山大地，咸攝入一念。始覺變易繼凝定雙瞳與合為一汗，從眥流亦不知所楚。後四三日，見色聞聲，漸撼搖不動，師自信法決可證，因取所攜書帙，以火焚之，且發願云：吾此生不能作佛，當入無間獄也。傍觀者為之吐舌。俄過匡廬，止東林，聞有僧所見，不異雲門，師往即焉，僧以無誠心讓之。師復奮云：今夕必就蒲茵上死爾。即正襟趺坐，加精進，力如一人，臨萬人之敵，如操舟上湍悍之灘，不遑他接。夜參半至極切，孤危之際，捐命一躍，不覺如出荊棘之叢，所履之地，忽爾平沉，而秋空素月，連娟獨照，返觀自身，湛湛澄澄，唯一念之不忘爾。師猶以墮於斷滅益，進修弗懈，或靜或動，未嘗間斷。洎歸羅山方，全體頓現，如器臀之解十方世界，舉皆現前。參以諸祖契證，如鏡照鏡，坦然明白。師自以為開悟。及掌藏鑰東林，偶閱妙喜，明心見性，非桑門事之辭，又復致疑，不能釋者數日，或誚云：法離唇吻，道絕言詮，子何太滯也！於是胸中又蕩然如洗然，不敢謂<span class='corr'>已</span>至也。越五載，重會濟公于蔣山，濟云：蒙山嘗言：栽松道者，不具二緣而生。達摩葬熊耳後隻履西歸，果神通邪，抑法如是也。師云：此形神俱玅而<span class='corr'>已</span>。濟云：不然也。子他日當自知之。師復往無為，見無能教，公以濟所舉之言，質之無能，云：為汝弗解故也。師忽大省盡脫去，玄玅知解，歷觀從前所悟，如通宵一夢，夢時非無，及至覺後，絕無所得矣。無能撫其背而記之云：爾後當大弘吾宗也。師辭去，東游，四明天童，<span class='corr'>已</span>而歸息。浮梁之鳳游山，海印如公方長荐福請福分座說法。久之，往隱于南巢。巢民柳氏，割山地，建蘭若以棲師，地當五峰之下。舊有龍潭五所，聞師至，悉乘風雷徙去。識者謂聖人來居，故物怪潛遁云：天曆<span class='corr'>己</span>巳，遣官以聘，起師主西湖之妙果。師弘闡宗旨，震撼四方，學徒一集，至有不遠萬里而來者。郡守劉公迪戍將齊公[王*童]常虛<span class='corr'>己</span>求道，時<span class='corr'>已</span>行役僧之令，師堅欲引去，劉公屬縣大夫特免科，繇以款之。未幾，返南巢，故隱而嚮慕者愈眾。宗藩宣讓王累遣使者致師，師以老病固辭。淮西廉訪使斡公、王倫徒、監察御史常公道夫，尢極趍仰，時移書牘，以辨鍊玄乘鄉先正集賢學士傅公立月灣先生吳公存與師為世外交，甚篤。月灣，至有晚，始聞道之歎。至正丁亥夏四月二十四日黎明，召四眾戒飭之，且云：世尊有言：我今背痛，將入涅槃，吾其時矣。侍僧捧紙求偈，師呵云：何以偈為強之？乃引紙膝上書<span class='corr'>已</span>，端坐而逝。初，師預建葬，塔於諸峰之下，是夜有光如匹練，自天際下燭，交相通貫。未幾，散布五峰之頂，復合於塔中，彌三夕乃止。巢之居民凡數十里，聚觀駭異之。弟子德弘、慧月慧觀，以是月二十六日奉全身<span class='corr'>瘞</span>焉。世壽七十有三，僧臘五十有三。聞師之歿，緇素無不哀慟，而兩淮之人，尢切不啻喪其父母。師之道浹洽於人者，蓋可知矣。師常囑學徒云：凡剃髮染衣，當洞明諸佛心宗，行解相應。以正悟之境，靈靈自照，歲久月深，具大無畏，如透水月華，萬浪千波，觸之不散，方不被生死陰魔所惑。此師生平之實，證實悟者，故亦用是以誨人也。師制行峻絕，有壁立萬仞之意，每垂三關語以示人，多有不契其機者。廣信祝蕃遠嘗云：番陽竺源吳中斷崖，其人類孤峰懸巖，可仰望而不可攀，躋人稱之為實錄。嗚呼！大鑒之道，分為五家，而臨濟之，宗為最盛；臨濟之傳，雖曰豐熾，光大覃及東南至五祖，演為尢盛。今以其世次觀之，則自開福寧月庵、果老衲、證月林觀、竹巖印真翁，圓無能教，至師始八葉耳。宜其傳授分明，印悟真切，有非耳剽目掇者之可同哉！余也不敏似杞，致慧月之辭，來求塔上之銘，其請至六七而不倦。予故特舉虞公之言於前，而歷著師之悟驗於後，使小罔末智未得謂得者睹之，庶幾有所懲創矣乎！銘曰：</p>
<p style="text-indent:0em" class="lg-abnormal"><div class='lg-row'>道大如天地，無物可包羅，我以一心攝，不見有餘欠。自非堅固力，沒身以為期，超出河沙界，未易得之者。皇皇無住翁，誓成無上學，一念佛轉移，似倚須彌山。兩曜互遷代，風霆時激射，乃至於世間，山川及草木，胎卵濕化等，無日不現前。無見亦無聞，無無亦皆喪。如是歲月深，真體忽頓露。有若摩尼珠，閃映無定色，光光皆涉入，永無留礙者。持之出住世，蔚為人天師。吐辭鴻鍾吼，非宮亦非商。間有無耳人，聽之三日聾，何況示關要，險絕在天半。萬仞不見底，即墜即糜爛。眾生所倚藉，冥衢日月燈，睠彼毒龍眾，獰惡可怖駭。亦知所敬畏，夜隨風雨遊，莊嚴清淨域，恐以腥穢故。神光起天末，如匹練下垂，照燭窣堵波，散入五峰頂。我示涅槃相，上玄降祥應，以表無量法，諸天悉護持。大風有止時，此法無盡藏。爰假世間文，留鎮於下土。</div>
</p></div>
<div class='div-other'><a id='mulu39' />
<p class='h2'>佛慧圓明廣照無邊普利大禪師塔銘</p><p style="margin-left:3em"><span class='note-inline'>(至正十七年化)</span></p>
<p>少林氏之道七傳至慧照大師而別為一宗。設三玄門，演暢宗乘，權實兼行，照用雙至。四方從者，雷動海湧，逮乎宋季，其道寢微。惠朗欽公起而任之，豎大法幢，屹然為東南之標准。廣濟妙公，親承法印，據獅子巖，建立死關，鮮有升其門者。唯智覺本公，深造閫奧，以大辨才，通博無礙，慈澤普滋，遍一切處。其入室弟子以十數計，若今佛慧圓明，廣照無邊，普利大禪師，則其一人也。師諱元長，字無明，一號千巖。越之蕭山縣許賢鄉人，族姓董氏。世以書詩為業。父諱九鼎，母何氏，晚而生，師欲棄之，嫂謝氏，鞠以為子。七歲即就外傳諸書經，目輒成誦，出入蹈矩循彠有若成人。其父喜曰：是子當以文行亢吾宗乎？師之諸父曇芳，學佛於富陽法門院，欲乞師為嗣。謝氏不從。未幾，師遘疾甚革。謝氏禱于觀音，大士曰：佛幸我慈，俾此兒弗死。令服灑掃役終身。禱<span class='corr'>已</span>，師汗下而愈，遂使從芳游。時師年始十七，益求良師友摩切九流百氏之言<span class='corr'>已</span>而曰：此非出世法也。復從授經師學法華經，至藥王品，問曰：藥王既然二臂，曷為復現本身耶？授經師異之。年十九，薙髮受具戒。走武林，習律於靈芝寺。律師問曰：八法往來，片無乖角，何謂也？師曰：胡不問第九法乎？律師曰：問律而答以禪真大乘法器也。會行丞相府飯僧，師隨眾入本，公亦在座。遙見師，即呼謂曰：汝日用何如？師曰：惟念佛爾。公曰：佛今何在？師方擬議，公厲聲叱之。師遂胡跪作禮，求示法要。公以狗子無佛性之語，授之，繼往縛禪靈隱山中。雪庭傅公召師長內記。師下筆成章，五采交粲，見者歎服。俄棄歸法門，隨順世緣，殆將十載。一旦忽喟然曰：生平氣志，充塞乾坤，乃今作甕裏醯雞耶。復造靈隱，跏趺危坐，脅不沾席者三年。因往望亭，聞雀聲有省，亟見本公具陳悟，因公復斥之，師憤然來歸。夜將寂，忽鼠翻食貓之器，墮地有聲，恍然開悟，覺身躍起，數丈如蟬蛻汙濁之中，浮游玄間，上天下地。一時清朗被衣待，且復往質於公。公問曰：趙州何故云無？師曰：鼠餐貓飯。公曰：未也。師曰：飯器破矣。公曰：破後云何？師曰：築碎方甓。公乃微笑祝師曰：汝宜善自護持，復遯巖穴，時節若至，其理自彰。師既受付囑，乃隱天龍之東庵，耽悅禪味，不與外緣有二蛇日來環遶座下，師為說三皈五戒，蛇矯首，低昂作拜勢而去。師自是聲光日顯。笑隱訢公方主中竺法席力荐起之。江浙行省丞相脫歡公時領宣政院事，亦遣使迫師出世，師皆不聽。居亡，何諸名山爭相勸請，師度不為時所容，與弟子希昇杖錫踰濤江而東。至烏傷之伏龍山，見山形如青蓮花，乃卓錫巖際，誓曰：山若有水，吾將止焉。俄山泉溢出，作白乳色，師遂依大樹以居實泰定丁卯冬十月也。初伏龍山，有禪寺號聖壽，其廢<span class='corr'>已</span>久，當師入山。時鄉民咸夢有異僧來，遂相率登巉巖，披蒙茸以訪焉。見師晏坐不動，各持食飲之物獻之。邑大姓樓，君如浚樓，君一得各為伐木構精，廬以安師尋因舊號，建大伽藍，重樓傑閣，端門廣術，輝映林谷，內而齊魯。燕、趙、秦、隴、閩、蜀外而日本三韓八番羅甸、交趾、琉球，莫不奔走膜拜，咨決心學，留者恒數百人。至有求道之切，斷臂師前，以見志者，師各隨其根性而為說法。譬如一雨所施，小大根莖，悉獲沾潤。王公大臣嚮師之道，如仰日月，名傾朝廷。三遣重臣，降名香，以寵嘉之。江淮雄藩，若宣讓王，則下令加護其教。若鎮南王，則親書寺額，賜僧伽黎衣及普應妙智，弘辨禪師之號。帝師亦再降旨，俾勢家無有所侵。陵仍更號曰佛慧圓鑒大元普濟大禪師資政院，又為啟于東朝，命朝臣製今號并金襴法衣以賜焉。至正丁酉夏六月十四日，師示微疾，索浴更衣。會眾書偈云：平生饒舌，今日敗闕。一句轟天，正法眼滅。遂投筆而逝，春秋七十四，夏五十六。是日午時，其弟子德亨、德馨等，用陶器函，蓋奉全身，<span class='corr'>瘞</span>于青松庵，悲慟哀戀，聲撼嵒壑。太師中書右丞相脫脫公建大壽元忠國寺為皇太子祝釐之地，欲奏起師為住持。適有自江南來者，言師示寂，乃止。師疏眉秀目，豐頤美髯，才思英發，超越醜夷。頃刻千偈，包含無量妙義，得其片言，皆珍襲寶護，惟謹語錄若干卷。和智覺擬寒山詩若干首，皆刻梓行于叢林。世之論者，謂師踐履真實，談辨迅利，或無愧于智覺云。濂初往伏龍山，見師師吐言如奔雷時，濂方尚氣，頗欲屈之，相與詰難數千言，不契而退。越二年，又往見焉。師問曰：聞君閱盡一大藏教有諸濂曰：然。曰：耳閱乎？抑目觀也。曰：亦目觀爾。曰：使目之能觀者，君謂誰耶？濂揚眉向之，於是相視一笑。自時厥後，知師之道，超出有無，實非凡情之可窺測，因締為方外之交，垂三十年，其激揚義諦，往來尺牘之在篋衍者，墨尚濕也。雖纏於世相，不能有所證，入而相知最深，銘非濂為而孰宜為之。銘曰：</p>
<p style="text-indent:0em" class="lg-abnormal"><div class='lg-row'>天目嵒嵒，中設死關，豈無來者，望門而還。言言智覺，仗劍深入。師子長號，百獸咸蟄。伊誰嗣之？惟千嵒師。彼碩者子，爰契我機。杖錫行雲，遯藏空谷。明珠自護，不受人觸。世雖不聞，靈蛇先知。矯首聽法，為說三歸。我將辭名，文彩或露。足踏飛濤，一夕東度。龍峰鬱環，如青蓮花。我棲其間，指樹為家。兆之所形，孰曰無象？有來兟兟，且饁且餉。化被草莽，為梵王宮。金銀流離，絢爛太空。四方風動，無不稽首。師我檀度，願垂攝受。群聾正酣，晝夜沉冥。法音方震，萬耳皆驚。璨璨珠璣，噴落人世。神鬼莫窺，天龍交衛。有寵自天，錫予便蕃。金衣寶薰，耀於祇園。外護之嚴，罔敢于令。慧照之宗，於斯為盛。乘化而逝，人天慕哀。玅相如如，初無去來。既無去來，何有增減？太史勒銘，以昭玄範。</div>
</p></div>
<div class='div-other'><a id='mulu40' />
<p class='h2'>故文明海慧法師塔銘</p><p style="margin-left:3em"><span class='note-inline'>(至正十七年化)</span></p>
<p>能仁氏之教，流入中夏，愈傳愈熾。於是諸師各有所建立，譬如一燈分為十燈。燈之用雖殊，而光明則一也。天台四教法性觀行之宗，自南嶽以來，開空假中三觀，丕闡三千，性相百界千如之玅，一念之間，具足無減。其說尊勝宏特，縱歷百千萬劫，洸洸乎皦皦乎不可尚<span class='corr'>已</span>。某竊怪方袍之士，幸得與聞其教，多視為空言，卒局於小智之域，良可悲也！其真見實踐，有若文明海慧法師者，某安得不喜談而樂道之哉？法師諱善繼，字絕宗，族婁氏，越之諸暨人。考某，妣王氏，當有妊，夢神人授白芙蕖法師乃生。始能言，見母舉佛號合爪隨聲和之。年稍長季，父客授山陰靈秘寺。從治春秋，經稍竊窺三藏諸書，喟然嘆曰：春秋固佳，乃世間法欲求出世間，非釋氏將疇依此身不實，有如芭蕉穹官峻爵，縱因書而致，寧得幾何時耶？大德乙巳投其寺，僧思恭祝髮。明年受具戒，從西天竺大山恢公習天台教觀，大山甚器重之，每言數百人中，唯繼上人爾暨大山遷雲間，延慶法師復往南天竺，從湛堂澄公湛堂器之如大山間問之曰：入不二門，屬何觀法？法師曰：三種觀法，屬對三部。此文既與止觀同成觀體，的是從行。湛堂又問：諸經之體，為迷為悟？法師曰：體非迷悟，迷悟由人。顧所詮經之旨何如耳？湛堂喜溢顏色曰：法輪之轉他日，將有望於斯子乎？宗周文公時，住集慶寺，艷法師之學，延主賓朋，尋領其懺事。湛堂復速，法師還，俾居第一座。南天竺，素稱教海法師，提唱宗乘，有聲絕出於四方。會湛堂遷上竺，而玉岡潤公來補其處，仍留法師居其職，學徒四集，無不涵腴，飲醇充足而後去。天曆<span class='corr'>己</span>巳，法師出世主良陼大雄教。寺日講金光明經，感法智見，夢謂之曰：爾所談經與吾若合符節，惜乎所踐，猶未逮其言耳。法師遂益篤精進之行。至正壬午，浙省平章高公納璘兼領行宣政院，移住天竺薦福教寺。某甲子，左丞相朵兒只公繼領院事，陞主天台、能仁教寺法師，凡三主伽藍執經座下者，多豪俊之士，宏闡法華玄義文句，朝講暮解五章四釋，奧義昭晰，且策勵之曰：吾祖有云：止觀一部，即法華三昧之筌蹄；一乘十觀，即法華三昧之正體。須解行並馳，正助並運，則圓位可登，而不負吾祖命宗之意矣。蓋法師抉剔經髓，敷繹祖訓，如山川出雲，頃刻變化，而雨澤滂然，四施若諸草木，纖洪短長，無不霑焉。識者咸謂慈雲神照之再世云。辛卯之春，俄謝事，超然獨往時薙落。師與湛堂歸寂<span class='corr'>已</span>久，法師既於靈祕葺舊廬以奉祠事，又往居南山明靜院，灑掃湛堂之塔，其報本之念尤惓惓也。曾未幾，何，兵難洊作，其高弟是乘，請法師東還華徑，池深水寒，法師驩然就之，且以無常迅速，嚴修淨業，繫念佛名，晝夜不輟。一夕，集眾而言曰：佛祖弘化，貴乎時節因緣，緣與時違，化焉托乎？吾將歸矣。遂索筆書偈，端坐而逝，時丁酉歲七月二十二日也。世壽七十有二，僧臘六十。又三火化牙齒及舌根弗壞，舍利累累然滿地。其徒以某月日，<span class='corr'>斂</span>骨塔於靈祕之西坡，所度弟子三十二人。嗣其法者，則靈壽懷古、延慶、自朋崇壽，是乘廣福大彰，雷峰淨昱，演福如玘。報忠嗣璉車溪仁讓香積曇胄也。法師氣局衍裕，行履淳固，台家諸書，無不精徹。而大江東南恒推為教中之宗，講，演妙法華、金光明諸部經，凡若干會主，修法華淨土懺。凡若于期，所感靈異不一，而足是乘。嘗請著書，以淑後人。法師曰：吾宗本離言說，不得<span class='corr'>已</span>而有言為彰授受也。是故意以至章安結集之後，不過代相緘授而<span class='corr'>已</span>。其間或有斥邪衛正者，亦豈好辨哉？今大經大法，粲如日星之懸，汝輩宜修習，不暇奚俟予言？聞者咸服其一。時士大夫若趙文敏公、孟頫、黃文獻公溍、周內翰仁榮、李著作孝光、張鍊師、天雨，皆結法師為方外交，時相唱和於風月寂寥之鄉。晚與黃、張二公欲結樓修淨社，未果而法師歿當沒之日，叢林中皆相哀慕曰：吾宗法幢仆矣。後十七年，演福件，繫法師，梵行徵濂，為塔上之銘。濂嘗游文獻公之門，聞公談法師之德之盛，以為無讓古人，恨不得映白月而濯冷風。今法師不可見矣。幸其嘉猷茂行，猶得聞其梗概，此無他遺。光之所照者，尚有人言之後三十年則言之者鮮矣。又後三十年則誰復知之者？此金石勒不可不致謹也。因從演福之請，歷敘而鋪張之。千載之下有來讀斯文者，儼然如見法師於定慧光中，其有不蹶然興起而惕然自厲者乎？銘曰：</p>
<p style="text-indent:0em" class="lg-abnormal"><div class='lg-row'>性具之正宗兮，一念具三千。三千即一念兮，不後亦不先。正依及假名兮，各含空假中。攝歸於一妙兮，互具而互融。七祖既善闡兮，諸佛復靈。承洞照六合內兮，日月行大清。慧命之攸寄兮，文明得其宗。摠攝大化機兮，正受究始終。法輪左右旋兮，晝夜如環循。隨其利鈍根兮，導入不二門。開權以顯實兮，懇懇為敷辭。一多暨小大兮，非即亦非離。明暗色空相兮，事法皆寂然。真勝在妙圓兮，非可以言詮。談辯析玄微兮，人天皆共聽。幽通於至神兮，現夢顯祥徵。三坐大道場兮，手執青楊枝。灑物了無跡兮，物得鬯其私。結期修靈懺兮，瑞異駢然臻。吾法本無作兮，有作即為塵。商飆一朝興兮，吹仆正法幢。清淨大海眾兮，盡然為增傷。繼續幸有子兮，龍象方駿奔。建塔為西坡兮，庶以表化源。</div>
</p></div>
<div class='div-other'><a id='mulu41' />
<p class='h2'>普福法師天岸濟公塔銘</p><p style="margin-left:3em"><span class='note-inline'>(至正十六年化)</span></p>
<p>大雄氏五時說法，至于法華，方暢出世。本懷自鳩摩羅什翻譯東傳震旦，而諸師消釋者，鮮得其樞要，或主一音四相之談，或徇四時，六宗之教，各號專門，務相摩軋，甚至南二而北七，異言喧豗，而莫之適從矣。惟我天台尊者，丕闡前修三觀之說，約法華悟門弘演自行因果，化他能所，宗旨白日正當中天，而螢爝雖多，隱而弗見，所以尊勝偉特，絕非他宗所可及二十餘傳，而其道愈大，顯此濂于銘普福法師之塔，不得不推原其始而盛言之也。師諱弘濟，字同舟，一字天岸，生姚氏族，世為會稽，餘姚人。父某，早亡師從，同里寶積寺舜田滿，公出家滿公。其從父也，師駿發絕倫，或授法華經，輒能記憶年十六，受度為大僧，日持四分律，頻步之間，不敢違越繩尺，<span class='corr'>已</span>而歎曰：戒固不可緩精教乘以資行解，其又可後乎？于是往鄞依半山全公讀天台之書，久之，悉通其玄義。嘗修法華金光明淨土，期懺聚精會，神存誠不貳，彷彿于觀定中，睹尊者畀以犀角如意，自是談辨日增，河懸泉湧，而了無留礙。當是時，大山恢公尸松江之延慶，越溪澄公主武林之演福，法幢雙峙，光焰鑠鑠，照映大江之南，皆延師分座說法，而越溪愛師尤篤，諸部疑難，或有未易決者，要其終始而析之。師因義觀圓融，觸目皆洞然矣。泰定元年，開法于萬壽圓覺寺浙河左右傑偉之士，奔走其室，唯恐後之。議者謂倡佛海之道，以播芳猷，實自師始。明年，鹽官海岸崩民，朝夕惴惴，恐為魚鱉。江浙行省右丞相脫，驩甚憂之，祈禜觀音大士于上天竺，仍請師親履其地，建水陸冥陽大會七日夜，師冥心觀，想取海沙詛之親帥，其徒遍擲其處。凡足跡所及，岸為不崩，人咸異之。天曆元年，陞主顯慈集慶寺二寺，皆杭之名剎，師處之，泊然集慶適當歲儉，遂退處別室。蘇人競欲致師以幣來聘住大德萬壽寺，一座不移，閱六寒暑，而小子之有造者為多重紀。至元之五年，江南行宣政院選主會稽之圓通圓通，久廢之餘，鐘魚絕響。師曰：此父母邦也，吾何避焉？欣然東歸，闢齋館，乞糗粻，攝授徒侶，多至數百人。寺為中興歷四載，還隱寶集，專修西方念佛三昧，當會心處，不知念而非念，非念而念也。至正七年，壽八十矣。錢塘諸名山，以耆舊凋謝，唯師一人，巋然如[春-三+?]之靈光，又以大普福寺起之，師堅臥不應。門人法航進曰：和尚自為計固善矣，其如斯道何？師強赴之。居亡何竟，拂衣旋故丘開清鏡閣而深蟄焉。因覽諸家所註首楞嚴經，繁簡失當，方將折衷其說，為之疏解。俄疾，作召四眾，至以唯心淨土，惓惓為勉，其中或未解師意，師厲聲曰：死生難，死生難。遽索觚翰書偈而寂，十六年三月十日也。後七日，法孫至大清晏，以陶器奉蛻質葬千里之峨，眉山松花，塢師之所自卜也。世壽八十六，僧臘七十一。度琳、永孚等三十六人，得法上首出主伽藍者，上竺道臻、雍熙、淨琛、普光允中，圓通有傳、天宮明靜等五人，其登門卒業未出世者尚多焉。師梵貌魁碩，言吐清麗，諸書一過，目終身不忘，故其本末兼該，無所滲漏。高昌總統有般若空利者，每謂學兼華梵，出入經論，世無能敵之用。其國語與師共譯小止觀，文彩煥發，高昌為之赧然自失鄉先達韓莊節公性稱師才全學博，無求于名，不過以文寓意。巴西鄧文肅公文原，亦敬師有道遺詩敘殷勤有相逢定性三生話之句，其為名薦紳推許如此，平生以流通教法為第一義，建法華本部百十會。苟有召者，未嘗不應，屢感天雨華之祥。然于佛乘文事，俱不偏廢，出處語默，則未始離乎止觀。所著書有四教儀紀正若干卷，天岸外集若干卷，並刊行于世云。夫傳、胤承宗學者多失其真，何哉？蓋騖于高遠者，有立異之見；安於淺陋者，無深探之志。所以言彌近而彌遠，理愈似而愈非，唯穎悟之士，洞察其微，不敢以臆說參合于其間，重徽疊照，雖百世而無弊可也。如師者講貫導化，一以止觀為宗，如印印泥，不差毫髮，可謂知尊者翼道之功，而號善繼善述者矣。豈非賢哉，豈非賢哉？某等持靈隱禪師元淨狀來徵銘，為之銘曰：</p>
<p style="text-indent:0em" class="lg-abnormal"><div class='lg-row'>佛法正傳，實推台衡，大者鏗鍧，萬鼓齊鳴。彼傍宗者，自謂孤撐，以此較之，蒼蠅之聲。<span class='note-inline'>(其一)</span></div>
</p><p style="text-indent:0em" class="lg-abnormal"><div class='lg-row'>累葉相仍，其學孔熾，時雨普沾，春曦流麗，無物不萌，有生咸遂，神功妙法，此焉為至。<span class='note-inline'>(其二)</span></div>
</p><p style="text-indent:0em" class="lg-abnormal"><div class='lg-row'>猗歟上師，義觀雨融，剋期破障，息念歸宗。煌煌神公，心與之通，授以如意，無礙弗攻。<span class='note-inline'>(其三)</span></div>
</p><p style="text-indent:0em" class="lg-abnormal"><div class='lg-row'>浙河之西，聯揚法幟，分座談玄，雲行雨施。出坐道場，歸者如肆，為人天師，攝伏庶類。<span class='note-inline'>(其四)</span></div>
</p><p style="text-indent:0em" class="lg-abnormal"><div class='lg-row'>水蟲鼓禍，海涯善崩，凝神冥漻，咒沙為兵，變化儵忽，風霆流形，雙足所躡，凝如堅城。<span class='note-inline'>(其五)</span></div>
</p><p style="text-indent:0em" class="lg-abnormal"><div class='lg-row'>此願力故，匪由外假，妙經之宣，集于蘭若。天亦雨華，繽紛而下，有感無應，理無愆者。<span class='note-inline'>(其六)</span></div>
</p><p style="text-indent:0em" class="lg-abnormal"><div class='lg-row'>有聲隆然，傾于邇遐，游戲文辭，復衍而葩。枝枝葉葉，如寶蓮花，不物于物，以道為家。<span class='note-inline'>(其七)</span></div>
</p><p style="text-indent:0em" class="lg-abnormal"><div class='lg-row'>般若光中，無非妙相，一鑑之明，實含萬象。生既不來，死亦非往，何必興嗟，涉有情想。<span class='note-inline'>(其八)</span></div>
</p><p style="text-indent:0em" class="lg-abnormal"><div class='lg-row'>師有墜言，欲了正因，惟心淨土，繫功宜勤。日如懸鼓，一念不分。師雖逝矣，言若親聞。<span class='note-inline'>(其九)</span></div>
</p><p style="text-indent:0em" class="lg-abnormal"><div class='lg-row'>青山崔崔，流泉在下，迴景<span class='corr'>斂</span>英，絕斥邪寙，萬松作花，黃金滿塢。設利斯藏，永奠終古。<span class='note-inline'>(其十)</span></div>
</p></div>
<div class='div-other'><a id='mulu42' />
<p class='h2'>天竺靈山教寺慈光圓照法師若公塔銘</p><p style="margin-left:3em"><span class='note-inline'>(至正十九年遇害，即宋龍鳳五年。)</span></p>
<p>天台一宗，自法智尊者之後分為廣智神，照南屏三家三家之中，而南屏為最盛，再傳至于車溪，其聲聞益顯震雷霆音為有情說執經問難者動數百人，遂為吳越所宗。又六傳至於湛堂貫，遮性雙單，制聽正作之學，而以止觀為歸宿之域。學子翕然嚮之。其入室弟子為世法幢星，分棋布於江南，若無慈光圓照法師，則尢號金春而玉應者也。法師諱允若，字季蘅，族相里氏，越人也。代為簪纓家在唐有名造者，嘗為禮部郎中。時內侍監魚朝恩怙貴，誕肆宰相，元載亦<span class='corr'>斂</span>容避去，造與殿中侍御史李衎抗言折之，世稱直臣，委祉垂休。至諱慶，君以柔行稱慶，實生法師。年九歲，能通春秋，其父方以亢宗為期，忽翛然有絕塵之趣。嘗遊雲門傳忠廣孝寺，寺之元上人留之，俾給侍左右。十五受具戒，為大僧渡濤江，而西至虎林，謁大山，恢師於興福。恢師授以天台四教儀金篦十不二門指要鈔諸書，法師即能知其大意。<span class='corr'>已</span>而聞佛海大師澄公主南天竺崇恩演福教寺，四方名僧，多來棲止，而方巖則師愛山靜師尤龍象中之稱雄者，法師復往依焉。凡法智結顯立陰，觀妄別理，隨緣究竟、蛣蜣理毒、性惡等文，益推斥其義而沉涵之。至於恩清之兼業，昭圓之異說，齊潤之黨邪，仁岳之背正，亦皆察其非是及所以害道之故。心既有得，乃質之二師，而復取正於澄公聲入心通，知解日至。澄公甚器之，俾司賓客之職，澄公即所謂湛堂者也。至治初，澄公奉詔入燕都，校正經律論三藏，遂白其行業於帝師大寶法王帝師嘉之，錫以今號，命出世昌源淨聖院。丁歲，大侵法師，力為經度。田之萊蕪者闢之，室之敝漏者葺之。踰三年，澄公念法師不置，招之徠歸，請居第一座，攝眾千餘人。法師持規峻整，升堂入室，具有儀範，經其指示，多所悟入。泰定中，行宣政院，請主彌陀興化教寺。當是時，倡道杭之南北兩山者，若天岸濟若我庵無若玉庭，罕與法師皆有重望，人稱為佛。海會中，四天王居亡何退居雲門，視榮名利，養如白衣，蒼狗變遷，一不以經意翱翔千岩萬壑中時同斷江恩師休耕逸。師臨風笑詠，不知夕陽之在樹也，君子又目之為雲門三高云。然法師身載明德，聲光外流，終不可掩。至正間，起主越之圓通寺丞相康里公復具疏延主天竺靈山教寺靈山錢塘巨剎，有瓔珞泉，其源絕<span class='corr'>已</span>久，法師持錫扣巖祝曰：吾緣苟在是泉，當為吾一來。不然，則廢涸猶故也。言始脫口。泉果涌出淵，淵然漸盈。戶部尚書貢君師泰，比之慈雲重榮檜，命名曰再來泉。法師四坐道場，教雨灌溉，如甘露醍醐，飲者心泰。尋以年高復退居雲門，築深居精舍，以法華觀慧三昧為暮年淨行。會天下大亂，干戈紛擾。法師與之遇，脅以白刃毅然不為屈，辭色俱厲，因遇害白乳，溢出于地，實十九年二月二十九日也。世壽八十，僧臘六十有五。兵既退，其諸孫子蘭息幻始具衣棺為<span class='corr'>斂</span>闍維之夕，獲舍利如菽者無算，遂以某年月日，奉遺骨痊於雲門山之麓。法師風度簡遠，不妄言笑趙魏公孟頫呼之，為僧中御史。善詩若文雄健，有法黃文獻公溍為序，其首謂其遊戲如幻，變化不測，理事混融，不相留礙。一時名公卿，如鄧文肅公文原、袁文清公桶、虞文靖公集、韓莊節公性，皆慕法師，與為方外交。而忠介公泰不花歆，豔為尤切，函書問道，殆無虛日。得法弟子出住名伽藍者，則集慶之友奎，演福之良謹，延慶之如瑩隆，德之去讓，淨聖之圓證也。其進修弗輟而未出者，則善來普慈、曇曙、維翰，玄微無作，及前子蘭息幻也。法師初號浮休老人，雲門之傍，有溪曰：若耶，歷代詞人，屢形賦詠。世以法師名高，宜配地望，故復稱之，為若耶溪法師示滅之後，<span class='corr'>已</span>經十齡，友奎持天衣禪師元淨所為狀，請濂為之銘。濂事文獻公時，每聞揚法師之善，固以竊識之矣。及與友奎接行業，純而問學，弘又知其為有道之士，銘其可辭。或者以師素履之美，而不獲考終命，頗致疑焉。殊不知定業所感，千劫弗遷。雖以西域聖師，深入神通三昧，或為鴆毒所加，或罹刀劍之厄，卒未能免。初無傷乎道德之崇高也，何獨於師而惑之乎？嗚呼！台衡之宗，不絕如線，噓四明之遺燄，爇外教之邪城，當有其人，惜乎吾未得而見之。有如法師者，亦九京不可作矣。感今思古，寧不衋然傷情乎？故備序之，揭于玄塔之左，以厲其學者，必有競競自省者矣。銘曰：</p>
<p style="text-indent:0em" class="lg-abnormal"><div class='lg-row'>止觀學廢，將焉徵兮。法船載寶，歸東瀛兮。淨光傳之，寶雲承兮。誰其中興？曰四明兮。車溪深涵，萬丈清兮。下注佛海，流無聲兮。若耶中藏，毒尾鯨兮。鼓鬣奮迅，樹赤旌兮。發為音聲，震百霆兮。龍鬼怖愕，人天聽兮。靈鷲巖巖，摩帝青兮。紺泉旋珠，若琉纓兮。膏脈久絕，茂荒荊兮。飛錫一指，來盈盈兮。莫峻匪山，五雲凝兮。<span class='corr'>絳</span>霧為室，霞作扃兮。欲入觀慧，權實并兮。業何所因，生何憑兮。翛然而化，假以兵兮。如劍斫風，本無形兮。白液流漿，昭厥靈兮。舍利叢布，光晶熒兮。盛以五色，玻璃瓶兮。道無所損，名益貞兮。游風鼓扇，塵冥冥兮。我思哲人，涕泗零兮。請勒琬琰，示吾銘兮。</div>
</p><p style="margin-left:1em">憨山曰：台宗至元末，得三大老中興樹大法幢觀。若公死生去就，超然如戲，則世之執宗掃教動，以義學抹<span class='corr'>摋</span>人者，亦可以省矣。</p>
</div>
<div class='div-other'><a id='mulu43' />
<p class='h2'>元故寶林禪師桐江大公行業碑銘</p><p style="margin-left:3em"><span class='note-inline'>(至正十九年化)</span></p>
<p>古浮屠之道，以堅忍刻苦為先，故其慮澄欲寡，而入般若為最易。所以雲居誨人為<span class='corr'>己</span>不貪世榮翠嚴，日走聚落，食或不繼，此無他重內而輕外也。濂今得一人焉。曰寶林桐江師，其視榮名利養，亦澹然無動。于中瓶缽之外，絕無長物，所服布袍，或十餘年不易。臨歿，維那來發遺篋，欲行倡衣故事，唯紙衾一具而<span class='corr'>已</span>，大笑而去。嗚呼！據位十剎之間，而履行危峻若此，視翠嚴雲居，其為人也，何殊可不書以為學佛者之法乎？師吳氏子，世居嚴之桐江，故因以為號諱紹。大父善母李氏，師神觀孤潔，不樂處塵壒中一觸世氛，唯恐有以涴之。入同里鳳山寺為沙彌，稍長祝髮升壇，納滿分戒。私自計曰：化龍之魚，肯于蹄涔求生乎？即日，杖策而出。上雙徑山，謁大辨禪師陵公。公據席攝眾道，價傾東南，一見師大善，授以達摩氏單傳心印，相與詰難者久之。師退復自計曰：如來大法，天地所不能覆載，其止如斯而<span class='corr'>已</span>乎！遽辭去，歷三吳之墟，宿留建業，經匡廬泝大江之西，還止湖湘。漢沔間名伽藍，所在，必往參焉。諸尊宿告之者，不異徑山。時師復慨然曰：吾今而後，知法之無異味也。乃歸見公，公俾給侍左右。師益加奮勵，脅不沾席者數載。朝叩夕，咨所以悟疑辨惑者，無一髮遺憾，遂得自在無畏法陵公喜傳授有人，每形之于言。時東海嶼公以天目嫡孫，唱道淨慈，為法擇人，如沙中淘金，鮮有慊其意者。會藏室闕主者，乃曰：必如大兄方可耳。師乃起蒞其職，尋以心法既明，而世出世智不可不竟，手翻貝葉，寒暑俱忘。每夜敷席于地，映像前長，明燈讀之，一大藏教，凡六千二百二十九卷。閱之至三過，遂皆通其旨趣。師之志猶未<span class='corr'>已</span>。儒家言及老氏諸書，亦擇取而擩嚌之，自是內外之學，兩無所愧矣。元之至順壬申廣教都總管府新立未久，采諸輿論命出世嚴之烏龍山景德禪寺，興廢補壞，善譽流衍。至正辛巳，行宣政院，遷主金華山智者廣福禪寺寺近郡城十有餘里，而城中為廉訪使者治所持節而來者多。朝廷老臣及文學之士，休沐之日，恒入山諏，詢內典，故持法者頗難其人。自師之至，若貴若賤，若小若大，靡不嚮風，悅服四方，學子翕集座下，甚至無席，受之一時法會，號為極盛。戊戌之秋，院中復徇群請，移住義烏雲黃山寶林禪寺。師堅不欲行使者，凡三往返，然後承命。明年<span class='corr'>己</span>亥八月朔，覺體不佳。至第七日，日將歿，鳴鼓集眾，告以永訣，即斂目危坐，或請書偈接筆擲于地曰：縱書到彌勒下，生寧復離此邪？翛然而化，服沙門衣五十八春秋，享報身壽七十有四。越五日，行闍維之法，獲舍利羅，如紺珠色，齒牙貫珠不壞。以某年月日，建塔于某處藏焉。師廣額高眉，正容悟物，使人妄意自消。生平以弘法匡徒為<span class='corr'>己</span>任，敲唱雙舉，鍾鼓交參，未嘗少懈。有求文句者，操筆立書，貫穿經論而歸之。第一義諦間游戲翰墨，發為聲詩，和沖簡遠，亦有唐人遺風，至于有所建造，甃石運甓，躬任其勞，以為眾倡，手未嘗捉金帛悉屬之。知因果者或尤之，則曰吾知主法而<span class='corr'>已</span>。嘗患滯下疾拭淨不忍用廁紙摘菽葉充之。其刻苦蓋人之所不能堪，非見解，正力量弘，豈易致是哉！三會語，有錄其上首弟子兜率行勤，<span class='corr'>已</span>為編集行世。永明戒茂，復以塔上之文未述為愧，乃數來徵濂銘濂昔見師于金華山中，共蠅頭細書戲問之曰：師年耄矣，其眼尚如月耶？師笑曰：賴有此耳。別後復錄近作詩一卷，來寄師之意似相知者。濂自後奔走西東，弗能再往，今師則不復見矣。因從永明之請歷，序師之苦行，并其證悟之深者，勒諸穹碑。假佛法而饕貴富者，過而讀焉，其有所觸也夫。銘曰：</p>
<p style="text-indent:0em" class="lg-abnormal"><div class='lg-row'>大辨之道白如日，一照便入光明域，幻為巖瀑瀉千尺，珠璣散落龍為惜，寶林師子亟返擲，歷遍名山絕爪跡，大海震蕩接天碧，鹹味由來同一滴，二藏玄文密如織，映燈夜讀廢寢食，差別從今會于一，欲求隻字不可得，三鎮名山道充斥。太空無雲雷下擊，龍象人天俱辟易，孤高有同泰華色，茹苦不翅餐崖密。偉哉德人麟鳳質，特為時來誰復識？長風滿水，感古思今意何極！</div>
</p></div>
<div class='div-other'><a id='mulu44' />
<p class='h2'>佛鑑圓照論師大用才公行業碑</p><p style="margin-left:3em"><span class='note-inline'>(至正十九年化)</span></p>
<p>濂之方，外友具庵法師玘公手造行狀一通，來謂濂曰：吾宗有大導師，曰佛鑑圓照論師。以至正十九年三月十九日滅度于南演福教寺。其未滅度時，頭目忽岑，岑然乃召弟子謂之曰：我生緣將盡。即焚香向西而坐，厲聲稱西方佛號，晝夜六時，聲無暫輟。至于浹日。又曰：爾等勿謂修持無驗吾淨土緣稔三昧現前矣，吾其行哉！即具浴更衣，據觚翰為書，以別相知者。復作辭世偈一首，合掌而逝。一城之人，無不悼惜。及舁龕就火，省院重臣憲漕達官，皆執纚紼，以從五色神光。自龕中發火<span class='corr'>已</span>，舌如紅蓮，齒牙如珂貝，舍利如菽者，滿地萬眾，競取灰燼，一時俱盡。後至者穴地尺，餘亦得之。某年月日，建塔寺之南偏，安養蘭若，奉諸舍利等藏焉。惟古之大德視死生為一朝，固無事乎？表暴然不托文章之家，登載徽，何以聳善而扶教？今其得法上首大山等，既<span class='corr'>已</span>修塔建祠，而法孫普福主山守仁，復以塔上之文為請，願有以慰其遙思，遂以其狀相授。濂按狀而序之曰：論師諱必才，字大用，姓屈氏，台之臨海人，所謂四字名號，帝師大寶，法王之所畀也。父諱哲，明大經為科，目之儒母。趙氏嗜善，弗厭而崇佛尤至西域，梵僧入夢，顯徵而論。師降生甫能言，輒記孝經一卷。七歲，善屬句，脫口而就，聲文諧協，宛有思致。年十二，受經于西江瞿公瞿公居越之報恩，實剡源暹公諸孫通天台教觀論，師挾冊而從之，<span class='corr'>已</span>而祝髮受具足戒。十六出游虎林，謁湛堂澄公于南天竺。湛堂見其顏貌峻拔，出語皆中肯綮，即以法器期之，命典賓寮。時玉岡潤公自集慶維那來居第一座，學子歸之如雲。論師亦執經入室，雖流金之暑，折膠之寒，足不踰戶限，如是者十年。凡台家部味之玄，教觀之要，一經指授，意釋心融，無不臻其閫奧。玉岡嘆曰：是子非靈山會上業<span class='corr'>已</span>習之，烏能致此哉？一時儕類如我庵無公，絕宗斷公英聲偉望，超出時流。至于剖決宗旨，議定教章，必推定師為上首，舉無異辭。玉岡出世，海鹽當湖德勝寺延論師，分座講經，雨注河翻，縱橫無礙，聽者咸詫，不異北峰之在世也。泰定元年，玉岡陞遷演福，行宣政院請論，師繼其教席。當是時，湛堂聲稱喧播中外，眾意論師，必願為之子升堂演唱之際，論師獨歸之玉岡。君子謂其知義，益推重之。至正二年，轉杭之興福。三年，亦陞主演福、康里丞相，屢致薌幣，咨決心法。一時貴人畯士，罔不望風作禮施金帛者，由是充牣論師，隨受隨散。首新大雄殿于兵燼之餘，既而三門兩序成，未幾彌顯之堂，又成晚建萬佛寶閣，其崇以尺計者一百三十有奇，金碧煇煌，像變絢麗，法筵之盛，特冠南北諸剎，非惟留心有為功業而<span class='corr'>已</span>。凡其所蒞講演大小部文，終而復始，修禮期懺，至若干會。其見于著述者，有妙玄文句、止觀三大部、增治助文、法華、涅槃、二經講義、荊溪、章安、法智三祖禮文並行于世，而詩偈二編別傳登門受業者，前後恒數百人。出據師位者，在在有之世，壽六十八，僧臘僅五十六，竟爾西歸矣。悲夫！論師為人凝重簡默，觀行精勵，孜孜修學，無斯須懈怠。每夏終制解同業者，皆囊衣篋帙而旋。故鄉法師獨掩關謝客益加磨淬，人不堪其清苦，而處之欣欣也。故其德業所就，光明俊偉，若此善乎！具庵贊論師之行曰論師以恢涵之量，邁遠之識于空壞劫中，建住成之效，而人或有可齊者。至于發性具之微，肆辨說之雄，燦真燈于既昏，膠慧命于將墜，此豈力之所能為哉？嗚呼！斯言至矣盡矣，濂縱欲竭其世諦文字，以美盛德之形容，其何能度越之哉？是用不辭，姑評騭其本末，而序列如右。復繫之以銘曰：</p>
<p style="text-indent:0em" class="lg-abnormal"><div class='lg-row'>清明在躬志如神，有開必先理迺申。巨顙深目疑應真。飛空而來杖<span class='corr'>刺</span>閽。二股六環聲振振。夢中乘此大願輪。性靈無障如夙薰。雙矑一鑠無全文。耳入心通俱正因。超然直詣止觀門。袖有神珠光燉燉。欲與迷轍開重昏。南東西北方位分。勝劣欲往咸知津。三鎮招提道益尊。師子作座寶華茵。一音演法春雷震。天雨雜華飛繽紛。龍鬼聳聽來侁侁。有時撥動三昧雲。幻出樓閣撐秋旻。昔也劫灰<span class='corr'>已</span>四垔。夜弔荒墟牛馬燐。今焉五彩絢嶙峋。化佛無數黃金身。神機妙用翕然臻。但見協氣恒煙熅。安樂淨域空中存。銀沙寶樹琉璃園。鳥鳴籟動宣秘言。金臺來迎欻孤騫。青蓮為屋翡翠軒。左右旋繞千幢幡。法門明驗此無諼。心境叵得染淨泯。不礙緣生想相勻。人人負此希世珍。慎母遺棄淪荊榛。弗信來徵圓照墳。</div>
</p></div>
<div class='div-other'><a id='mulu45' />
<p class='h2'>天龍禪師無用貴公塔銘</p><p style="margin-left:3em"><span class='note-inline'>(至正二十一年化)</span></p>
<p>師諱守貴，字無用水庵，其別號也。俗世甄氏，世居婺之浦江。其家業于耕樵，每使之行饁田間，師志弗樂也，乃同鄉童子從師<span class='corr'>傅</span>學詩書。元至治癸亥，師年十八矣。入里之康侯山，依浮圖法為僧，群僧各分檀越家，遇其作齋會，輒持鼓螺應之。師又弗樂。泰定乙丑，師年二十，翩然往浙水西日，以問道為事。適千巖禪師長公縛禪于龍華寺，山師往拜之，授以向上一機冥參默究，恍若有所契。師因弗欲辭去龍華，與天龍院鄰天龍沙門大道平公方務起廢力挽千巖主之。丁卯春正月，笑隱訢公言千巖行業于行宣政院，將俾出世，住大禪坊千巖，竟遁，逃不見，使者久之。夜渡濤江東，走烏傷伏龍山，師復與之俱。山有廢剎曰聖壽千巖為一新之，遂命師領其徒。至正丙戌，師還天龍往參中峰本公斷崖義公梁山寬公其反覆扣答不異，見千巖。時師太息曰：千江雖殊，而明月則一，吾今後無疑矣。戊子之夏，退居嘉興，建庵為佚老計。庚寅秋七月十日，夢大道來別曰：吾<span class='corr'>已</span>棄人間世矣。師大驚急，拏舟往視之，大道果告寂。後因名所居庵為應夢黃文獻公為記其事云：師自是復住持天龍天龍，素無恒產，募齋民二千家，每臨食時，輒取一小甌聚之養，四眾大道。既建大殿三門兩序，及塑佛菩薩、阿羅漢諸像師繼其後，益殫志畢，慮為造僧室，與演法堂堂上為閣，以安吳越錢氏所造。大悲尊像，又買並寺之地，以為蔬畦。而寺制所有者小大咸飭，鍾魚互答，經唄兼舉，隱然如大伽藍矣。辛丑八月二十日作偈一首，副以高麗淨瓶寄別江浙行省丞相達識帖穆爾。公明日趣作浴事，索筆書頌曰：一蝸臭殼，內外穢惡。撒手便行，虛空振鐸。天龍一指，今猶昨擲筆而化。丞相聞之，大加歎異，遣官僚為具後事。以某月日造慈濟塔院于天龍西崗，奉全身葬焉。師平生不畜長物，寒暑唯一，布衣戒行甚峻，嘗落一齒。其左右櫝藏之中，生舍利羅，五色燁然，日見增長。世壽七十有二，僧臘五十又四。所度弟子善法、住持、德盛等若干人。余與千巖結方外之交，揮麈談玄，無月不會，而師又與余同鄉里。故于師之傳授行業，知之實詳銘，非余孰宜為之？德盛之請，有不得而辭也。銘曰：</p>
<p style="text-indent:0em" class="lg-abnormal"><div class='lg-row'>伏龍之山，懸岩千尺，誰陟其顛，奮身一擲。軀命既絕，萬緣頓息。絕後復生，真體軒兀。如摩尼珠，其光五色。照耀東南，不落名跡。天龍一指，斯為獨得。無用之用，動而常寂。化為樓閣，莊嚴淨域。苟以為是，涉乎相執。以空為楮，以無為筆。焯德示後，用垂千億。</div>
</p></div>
<div class='div-other'><a id='mulu46' />
<p class='h2'>徑山興聖萬壽禪寺住持竺遠源公塔銘</p><p style="margin-left:3em"><span class='note-inline'>(至正二十一年化)</span></p>
<p>徑山禪師入寂<span class='corr'>已</span>久，古縉州男子實為之銘。其序曰：禪師諱正源，字竺遠，歐陽其氏也。文忠公為遠祖而南康其所居也。年二十七，受具戒，越四十五載。當元至正二十一年六月二十六日，壽七十，又二而逝，其始與卒也。大辨和尚，虛谷陵公，以道德名東南，其傳法師也。觀音興，聖道場，靈隱徑山，其所主伽藍也，始見陵公。公以龍潭滅紙炬語問之，禪師應之曰：焦石可破層冰。公曰：破後奚為？復應之曰：探索乃知。公詰曰：所知者何事？方思對其語，公遽舉杖擊之，悚然默喻。由是智開識融，外內無礙，雄談慧辨，動靜皆空。叩之者無窮，歸之者有容，近者化而信，遠者慕而宗。又能飾之以文，持之以勤，位尊而不以為榮，德盛而守之以謙，所得乎道而出乎世者也。居道場，增其室，廬之未備者，主徑山焚亂兵遺骼之暴露者，在靈隱樓閣，皆為煨燼。惟其所居獨存，類有神以相之者，其建功動物之可見者也。生之夕，梵僧見夢于其母，及將歿也，預告日期，書偈而化。弟子分<span class='corr'>瘞</span>爪髮于道場，舍利叢叢，然生其靈，異之顯著者也。元之帝師聞其賢錫，以佛慧慈照普應禪師之號，五主巨剎皆方鎮大臣，遣使者所邀致。其法浮于人者深也。廣化圓伊本覺文，煜興聖宗，得承天道瓊、淨光、智聚、大慈等若干人，其得法弟子也。某等若干人，其所度學子也。徑山，其白塔所在也。全身而<span class='corr'>瘞</span>者，禪師之意也。一十二年某月日，其<span class='corr'>瘞</span>之時也。集而傳之者，其所說法也。法不可以跡求，道不可以形著，雖無塔可也，有塔矣，雖無文可也，宜無文矣。繁其辭者過也，故略而約之。略而約之者，古之道也。以古道處禪師者，余志也。謂余為簡者，非知道者也。請銘者誰？圓伊也。銘曰：</p>
<p style="text-indent:0em" class="lg-abnormal"><div class='lg-row'>道之原本無言兮，以言求道，道豈宣兮。有倬達摩，號為禪兮，指心見性，簡且專兮。弊而失宗，口耳是傳兮。襲訛蹈誕，欺昏頑兮。虛石嶄嶄，法雷震天兮。餘音所及，讋以顛兮。師奮大勇，直走其前兮。象據獅吼，泝幽玄兮。五蒞名山，從者千兮。扶堙疏滯，道百川兮。洗濯白日，光爛然兮。有目皆睹，照八埏兮。文辭如雲，來翩翩兮。即而索之，以緪縶煙兮。道且不有，矧簡編兮。又況幻形，同蛻蟬兮。閟塔鑱文，不愈衍兮。有文之文，多紏纏兮。文而無文，道乃全兮。師道如羿，此遺弦兮。因粗解妙，在後賢兮。</div>
</p></div>
<div class='div-other'><a id='mulu47' />
<p class='h2'>佛光普照大師塔銘</p><p style="margin-left:3em"><span class='note-inline'>(至正二十四年化)</span></p>
<p>佛光普照大師示寂于天童景德禪寺。時元明良公方主寺事為師，四眾持服，如喪住持禮。越七日，用幡幢香華導引靈龕於大白山之陽，除地為禪行西方茶毘之法。火方舉，忽有物飄灑晴空中，似雪非雪，如雨非雨，視之非無，搏之非有，霏微繽紛，離地即隱，盤旋烈焰之上，至火滅乃<span class='corr'>已</span>。蓋天華云：師自幼齡常中夜跏趺，習為禪觀，母惡之，推其使仆，輒達旦不瞑。年十六，依傳法寺僧希顏于杭。既剃落，受大戒於昭慶惠律師。<span class='corr'>已</span>而希顏使司米鹽細務，師嘆曰：離家為求道耳，苟羈絏於此，何異狗苟蠅營者耶？乃潛行大江之西，見南澗泉公於雲居泉公命入堂，師繼遷掌藏鑰，師晝夜繫念，無須臾間斷。一夕，松月下照，起步簷隙間，巖泉冷冷，然微有覺觸，遽往白之。泉公泉公謂曰：此間尋常設施，不足發子，大機大用。古林茂禪師乃橫川嫡嗣，見道最真，今住饒之永福子當往依之。師即擔簦啟行。既至，古林問曰：爾來欲何為？師曰：正為死生事大，特來求出離爾。古林曰：子明知四大五蘊是死生本根，何緣入此革囊耶？師擬議，欲答古林，以錫杖擊之，師豁然有所悟入。自是機辨峻絕縱橫自如古林器，其為人命居第一座。未幾，古林遷建康之保寧，挾師與居，仍命居前職。踰一年，回浙中。會月，江印公蒞湖之道場，法席之盛，震于東南，請師分座說法，大眾莫不悅懌。至正壬午，行宣政院，命長明之瑞雲山清涼寺，學徒奔湊，機鋒相加，如兔走鶻落，瞬目輒失。有沙門至，問對未竟，以手拍地而笑。師曰：滯貨何煩拈出耶？沙門噓一聲，師厲聲喝之，沙門有省而去。其應機接物，皆刊落支流，直造根源，故所證者如目睹所藏物，而手探取之，識者謂得古林證印。師住清涼一十五年，始退隱東堂，影不出山，凝塵滿席，晏如也。良公法中之猶子，迎歸天童之此軒，俾首眾舉揚法要。未幾謝事。一旦示微疾，左右具觚翰請書偈，師舉手指心曰：我此中廓然也。何偈之為？明日請兩序，諸比丘與之言別，即端坐憑几，握右手為拳，以額枕之而逝，實甲辰八月二十七日也。經七昏旦，容貌明潤，捫其頂猶溫。壽八十五，臘七十初，師就火葬，獲舍利如珠璣者頗眾。以某年月日，建塔於瑞雲山之西岡藏焉。師諱茂，字實菴，別號松隱，族鄭氏。世為奉化儒家父季母胡氏所度，弟子曰某曰某。師為人篤實，無偽於道。有聞一時諸大老若平石砥公古鼎銘公了菴，欲公皆推師，為甚重銘。公至，謂師抱負於古先一軌，導諸未悟，咸廓本真，達摩之道，賴以不墜，則師之道從可識矣。今其可見者，有語錄一編行于世。良公恐師懿行日就泯泯，乃具為事狀其法嗣清守，遂持來京師，請濂為之銘。濂聞方策所載，靈僧示滅，多有天華之祥。或者遂謂：大乘境界去來無跡，奚以神異為事？殊不知末習澆漓，人懷厭怠，苟無以聳動瞻視，何以表真悟而啟正信哉？示現微權，固與諸法實相同一揆也。有如師者，其事蓋無讓於古，銘以昭之，庶幾無愧辭矣。銘曰：</p>
<p style="text-indent:0em" class="lg-abnormal"><div class='lg-row'>我聞如來，演說般若，天雨寶花，繽紛而下。巖巖普照，諸佛之子，依佛倣佛，乃亦有此，豈非天龍，及護法者？欲警有情，使之四灑，應感之機，非由外爍。風動籟鳴，實自中作，曷以明之？法因心悟，表彼空華，以無著故，何有四大？何有五蘊？一空之餘，諸法銷霣，如大寶鏡，罔不[尒/口]攝，隨物賦形，了無餘跡。宴坐雲峰，學徒川赴，孰不清涼？如飲甘露，末法瀾奔，師其底柱，胡為西歸？空存遺履，有<span class='corr'>窣</span>堵波，中藏設利，佛光煒然，群昏咸賴。</div>
</p></div>
<div class='div-other'><a id='mulu48' />
<p class='h2'>廣智全悟大禪師遷塔銘</p><p style="margin-left:3em"><span class='note-inline'>(至正四年化，洪武七年遷塔。)</span></p>
<p>廣智全悟大禪師笑隱訢公，以元至正甲申五月二十四日示寂，金陵龍翔集慶寺。其年秋八月十又六日，葬石頭城塔院之後岡。黃文獻公為撰碑銘，虞文靖公著行道記，其述禪師行業甚備。元季兵亂，左右皆軍壘院，與記俱廢，唯銘獨存，且地迫城濠，土善崩勢，將蝕壙其上。首弟子宗泐，心甚憂之，方議改圖安隱寺僧法壽有地在城南，撥雲山，與康僧會古塔鄰即以歸焉。<span class='corr'>已</span>而宗泐入奏其事，　上從之，遂捐私貲，營建祠宇，造石塔者三中，塔<span class='corr'>瘞</span>禪師全體傍附三竁一葬前住持覺元曇公遺衣一自為壽藏其東塔，則歷代主僧西塔則清淨海眾皆整緻可經，久而碑銘，亦舁至宇下。肇役于　國朝洪武甲寅夏四月訖功于秋七月，其徙禪師就窆，則八月二日也。惟事之成壞，恒相尋于無窮。當垂壞時，每逢賢子孫保衛之庶幾，可貽悠久。所以古者壙有誌，非直紀述歲月，或陵谷變更，冀知氏名而薶之，其防患亦深且長也。今禪師之墓，將沒于水宗泐為此懼，卜吉兆而來遷，其父子之情，可謂至矣。然又不忍遠離鑿穴而附之，又推及于寺眾，若尊若卑，皆于西東乎？塔之則仁之及物，為何如哉？或者謂釋氏之法，絕斥形骸，而漫不復顧省，豈其然歟？宗泐學兼儒釋，深達理事之不二，故其為此，實與禮經吻合後之人尚體其心，而相持于無窮哉！宗泐名也，其字為季潭，奉　詔住大天界寺。天界即龍翔，今改賜茲額云。</p>
<p style="margin-left:1em">元文宗天曆元年，以潛龍之舊建龍翔集慶寺。明年，召中天竺住持禪師大訢于杭州，授太中大夫主寺事見虞文靖學古錄，黃文獻碑銘，今載集中。</p>
</div></div>
<p class='juan'>宋文憲公護法錄卷第三</p>
<div class='div-w'><p class="pre"><span class='note-inline'>(常熟居士錢謙益顧大章施貲共刻此<br/>護法錄第三卷　計字一萬五千四百三十一<br/>箇該銀七兩七錢一分五厘<br/>江陰釋在琳對句容潘省耕書上元許一科刻<br/>天啟辛酉元年春三月徑山化城寺識)</span></p>
</div>
</div><!-- end of div[@id='body'] -->
</body></html>