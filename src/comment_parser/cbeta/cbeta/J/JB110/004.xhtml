<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>護法錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu49' />
<p class='juan'>宋文憲公護法錄卷第四</p><p class="byline">皇明金華宋濂著</p><p class="byline">雲棲<span class='corr'>袾</span>宏　輯</p><p class="byline">虞山錢謙益訂</p>
<div class='div-other'><a id='mulu50' />
<p class='h1'>碑</p>
<div class='div-other'><a id='mulu51' />
<p class='h2'>重興太平萬壽禪寺碑銘</p><p>洪武七年七月二十四日，　呈帝御武樓下，中書右丞相胡公惟庸率百官晚朝　上詔曰：太平府萬壽禪寺宜復還浮屠氏，彼道者流，當自造玄妙觀居之。先是有　詔江東諸州縣各留寺觀一區，以聚道釋之眾餘皆罷斥。寺適在所斥之數玄妙觀。道士以觀基卑陋，而寺之室宇尚虛，擅假之以為棲止之地。越十年，　皇上知之，故特有是　詔。于是緇流咸集，手持香華，望　闕遙拜，以謝　寵恩。既退，復相與言曰：寺即吳之化城，當吳之時，佛法雖至中國，而大江以南，則無有也。赤烏中康居沙門僧會，實來祈獲釋迦文佛真身舍利，始創三寺。其二即金陵之保寧，海鹽之金粟。其一即今寺也。在郡治西北若干步，及宋武帝築凌歊臺干黃山，嘗遶寺中立為二十八子院，度僧一千人，寺益增重。由唐以來，尤多名僧，其清升者，築舍利塔大戒壇、清風亭，李太白同季父陽冰來游為賦詩。亭中有升公湖上秀燦然有辨才之句。縣令李玄則新造銅鐘白，又為作銘，一時高風雅韻，固<span class='corr'>已</span>照映古今矣。宋景德間，敕改化城為萬壽，而安撫使張安國書其門額。自時厥後明悟大師萬新來為住持，當世名士，如楊次公、郭功父皆與萬新游。其倡酬之詩，至今人能誦之。元祐初，僧文躍進聖德頌六首，朝論嘉之，奏錫紫衣、師號。建炎三年，寺燬于金兵。紹興某年，郡守郭偉因築州城，移寺于武雄營其地去郡治之東若干步，重搆之功，則慈濟大師蘊文也。繼蘊文而主寺事者。乾道元年，則法清、併子院為二十而去。其八寶祐某年，則妙淨修放生池，鑿石架梁，干其上元。大德元年，則善才創外三門，及重閣五楹間，嚴奉一大藏教。天曆二年，則喜聖建大雄、調御之殿，重紀至正。四年，則宗明鑄大鴻鍾，而覆以岑樓，惟茲蘭若，自吳至今，<span class='corr'>已</span>歷一千二百，有餘歲名人輩出後先經營，匪一朝夕。矧又遭逢有道之朝，尊崇像教，使既廢而復興，吾儕敢不竭力？上承德意寺舊以甲乙相傳子院，尚存一十有八，盍若合為一，更為十方禪剎，請高行僧主之。言<span class='corr'>已</span>，眾僧翕然同辭，走白于當塗縣曰百福。住山海岩智公、廣慈圓悟大師曇芳、忠公得法上首也。踐履無愧，古人願使居之。縣言之府，府上之儀曹儀曹達于中書得報，下如所請。海岩既蒞事，勇于有為。既葺調御殿，重飾佛菩薩護法天王諸像，又建圓悟堂九楹間改子院殿堂作水陸梵變，修內外三門，築周垣三百六十餘文。其用功歲月，則自七年之冬，以至十年之秋云海岩以成之為不易也。命道證玅期來徵。予記予以年耄辭而天界大禪師泐公及虛白杲公力為之請，乃作而言曰：世降道微，斯民益難治。頑嚚狡狂，日接踵而生。非西方大聖人演為果報之說，豈易懾其非心哉？柳子厚所謂陰翊王度者，是<span class='corr'>已</span>歷代帝王敬恭匪懈，而　聖世為尤隆，蓋以此也。況萬壽為一郡之首剎，海岩與其徒殫志畢慮，唯恐有廢墜。又援荊國王文公蔣山故事，合諸子院而為一，亦可謂之賢矣。雖然，有成有壞，世間相耳。毗盧樓閣，不離世間，不即世間，斯得萬劫而長存者。善學佛者，又當于此求之。銘曰：</p>
<p style="margin-left:0em;text-indent:0em;" class="lg-abnormal"><div class='lg-row'>像法東流，達于真丹。赫兮焞焞，如日行天。大江之南，何獨不照。神師實求，敷其化導。精誠上通，籲之益堅。設利忽降，有聲鏗然。啟大伽藍，如鼎斯峙。茲惟化城，表法攸寄。背孫涉劉，大駕幸臨。翠華鸞旂，焜燿叢林。唐宋之間，名緇輩出。丕建法幢，為世楷則。薦紳豔之，投分惟勤。光華所及，五色成文。高風雅韻，照映今古。人天所瞻，如到寶所。泰運方新，室廬尚虛。孰意鵲巢，而鳩來居？</div>
<div class='lg-row'>皇明照燭，洞見毫髮。　詔下九天，還其故物，龍象駿奔，有嘆有吁。自非</div>
<div class='lg-row'>帝力，奚能致斯。乃鳩乃功，乃萃乃積。精白一心，以承休德。夷者崇之，䵝者飾之。缺者完之，什者植之。棟宇翬飛，舟彠藻麗。兜率天宮，來移人世。有鍾鍠鍠，有鼓龐龐。說法于堂，其聲孔揚。其聲孔揚，黑白聳聽。結習皆空，各正性命。惟皇御曆，手執金輪。與佛同仁，覆燾無垠。太史造銘，贊揚</div>
<div class='lg-row'>帝德，鑱諸堅玟，昭示無極。</div>
</p></div>
<div class='div-other'><a id='mulu52' />
<p class='h2'>句容奉聖禪寺興造碑銘</p><p>句：容縣之東四十五里，有地曰白土埭邍陸衍迤，林樾蒼潤，鬱岡虎耳。良常諸山屹立乎東西，聯輝分彩，神秀之所融，會而奉聖禪寺宅焉。按金陵塔寺記，初名永定，梁武帝時，有大桑門寶亮主之。帝方尊崇釋乘，聞亮精通義學，命撰涅槃經疏，參訂辨博允契朱佛甚深微玅之旨。寺因籍之增重，與諸大剎爭雄。唐季兵燹縱橫，寺日隳廢。偽吳楊氏據有金陵，其檢校僕射許褒遵厥父司空雍之命新作之，割腴田在句容丹徒者若干畝，以飯浮屠。夫人景氏猶以為未足，復施句容，田若干埤益之。宣城二比丘曰義爽，曰廷規。行業峻潔，僕射具疏，延居寺中，蓋大和年間也。至宋大中，祥符初，始賜今額，沿于宋季，又復摧敝。弗支群僧，皆風雨散去，丹徒之田，亦為閭右民施茂等所奪。元至元中，住持平山坦公不憚四千里之遠北，訴于中書移文江南。總攝且命下其符于鎮江。凡歷七載之久，殫三往返之勤，侵疆乃平山。既遷化滅庵受公繼之後，雖數易其主，而未遑設施。至正二年癸未，笑岩禪師往補其處，當屢廢之餘室如縣，罄積逋之未庚者踰五千緡。笑岩晝，夜不自寧，議鬻不毛之山，以償敝衣，縮食孜孜，以興建為務。不四三春秋，粟盈于倉，帛溢于囊，乃剪歲荒，乃闢靈場，乃樹棟梁。九年<span class='corr'>己</span>丑，釋迦寶殿成。明年庚寅，摶土塑佛菩薩，暨大弟子護法神王諸像，環以大阿羅漢慈容穆如几座，香華嚴奉如式。曾未幾何，三解脫門，又成右設涅槃之居，以處有疾。僧伽、左建僕射父子祠，而他施者附之。又明年辛卯，演法之堂，又成名之曰正法眼。閱三月棲禪之室，又成名之曰清淨覺海，且拓其術徑，別築小山門，以為喉衿，通名曰定林山西廡及眾寮次第而就。又四年乙未，像四天王神于山門，繚以周垣延袤三百餘堵，委蛇縵迴，如雲橫阜截防限遂嚴。又明年丙，申禪師遷保寧，而懷楚津公南宗定公先後而至，皆刻厲有為，益其土田。當是時，　大明建都江左，而浙右猶未盡平寺。當毗陵京口之衝，騎步之兵爨息者旁午睹其宏敞，嚴飭戟，手相戒，不可犯。洪武二年庚戌，仲綸彌公來司寺事病，東廡之未稱也。撤其故腐，易以新堅，而規制于是乎大備殿以間計者，凡三室與門，如殿之數堂，如門之數而溢其二兩廡如堂之數，而加以七倍。其懸鍾之樓，則仍其舊焉。仲綸潛心內行，為四眾之所趍仰，且念笑岩錙銖之積，以克潰于成視。衒奇鉤貨以病民者，相去萬萬。苟不圖之顯刻金石，則後來者何自而知之？力請濂為之記。夫自辛卯兵變以來，江淮南北所謂名藍，望剎多化，為煨燼之區，而狐兔之跡，交道過其下者，無不為之太息。奉聖禪居有如魯靈光，巋然獨存，非惟金浮碧明，照映于山色水光之際，而鍾魚之互答，初不異於承平時，豈亦有數存于其間乎？雖然，人事之盡誠，足以勝天自非主之者，疊矩重規，求其持久而不墜若此，或未之見也。讀予文者，尚念昔人搆締之艱，而繼承于無窮哉！笑岩名善愈族某氏明之，昌國人說法嗣仲芳倫公耆舊，僧宗鉉笑岩同邑人。是寺之役，其功為最。多繫之以銘曰：</p>
<p style="text-indent:0em" class="lg-abnormal"><div class='lg-row'>皇矣像教，自西徂東。丕建塔廟，牖于民衷。青天震雷，以聳群聾。蹶然以興，豁爾而聰。句容之墟，白土之里。川媚山輝，靈龢萃止。彼阿練若，雄焉中峙。由梁洎元，成壞凡幾。有偉一師，飛錫而嘆。不創寶所，妄邪孰閒。白業所感，在彈指間。靡仆不起，何闕弗完。湧殿峨峨，飛樓㵝㵝。像變嚴嚴，梵夾晢晢。觚稜騰翔，舟艧絢麗。兜率天宮，下移人世。粵自興戎，劫火颺埃。莊嚴勝域，鞠為草萊。此獨巋然，鸞騫鳳迴。都人聚觀，一何壯哉！賦形兩間，固囿乎數。人定勝天，如鳥建羽。千里奮飛，能令顛墜。式纘式承，胡寧弗顧。寶華樓閣，不涉有無。光明發舒，號為毗盧。遍覆大千，了無欠餘。凡爾方袍，攝心澹洎。來居來游，無證無作。太史勒文，因病注藥。尚祛昏迷，同歸妙覺。</div>
</p></div>
<div class='div-other'><a id='mulu53' />
<p class='h2'>重建繩金寶塔院碑</p><p>南昌之城，南有佛剎，曰千福相傳。唐天祐中，異僧惟一之所建也，當經營之。初發地得鐵函，四周金繩界道中有古劍一，設利三百餘顆，青紅間錯，其光燁然。于是建寶塔，取設利藏焉。改千福，為繩金塔院。落成之日，爇栴檀香香氣，鬱結空濛。中僧伽大士顯形于其上，正與塔輪相直，萬目咸睹，君子疑異。僧蓋大士之幻化云：初郡多火焚堪，輿家謂塔足以厭勝之。<span class='corr'>已</span>而果驗。宋治平乙巳，知軍州事。程公某，以其有關于民最為吉徵，鳩錢二十五萬修之。紹興庚午，尚書張公某來佩郡符，復倡眾洊葺之。一旦，塔影倒現。于治工游氏家，上廣下銳，層級明朗，寶輪重蓋，一一具足。元至正壬寅，戎馬紛紜，院宇鞠為椔翳，惟茲塔巋然獨存，瓴甓，亦且摧剝殆盡。乙巳夏六月，院僧自貴與弟子匡弘同袍善慧各抽衣盂之資，刱庫堂于東偏，日夕以興，復為<span class='corr'>己</span>任。　國朝洪武戊申夏四月，清泉蘭若僧道溟，與前三比丘披伽黎衣，手執熏爐，向塔前發大弘願曰：惟塔廟之建起信心而入菩提，今廢壞若是，不可以不圖溟等誓，盡今生為之，惟威力加護焉。誓畢，持曆走，民間施者多應。其月癸丑，眾工皆興，趍附如蟻，忽有鉅甓自顛墜稠，人中咸無所損傷。又明日乙卯，五色光起，塔間豳豳，熒熒圍繞，良久而歿。冬十一月某甲子，塔完塔凡七成，成各六稜環以峻宇前廠小殿以奉僧伽。大士欄檻堅緻，洞戶玲瓏，簷牙翬飛，寶鐸如語。觀者以為帝釋天宮所造，化現人間。<span class='corr'>己</span>酉春三月，道溟示寂。匡弘等嘆曰：院役其可不終事乎？益聚施者之財，于冬十有二月，造釋迦寶殿一所，摶土以肖三世諸佛殿後復搆屋三楹間，直達僧伽之殿中，塑曼殊師利、普賢觀自在三尊像，莊嚴岩岫，從壁湧出，挾以兩廡前至于三門門內，甃以方池紺綠，可鑑一如大伽藍之制，訖功之日，則甲寅冬十一月某甲子也。惟我如來弘開度門，樹塔立廟，所以使其見像起信信為一切功德母，萬善皆自此生，非徒聳觀瞻而<span class='corr'>已</span>也。矧能助地形之勝消，弭災害，陰騭生民，廢而不興，是豈人情也哉？道溟之與三比丘，精進弗懈，終能遂所志而後止，非其才有過人者，不致是也。匡弘等不遠千餘里，來請予記，因為歷序其事，而系之以贊曰：稽首大慈父，利益于群生，塔婆之所建，種種諸方便，聳起霄漢間，有如蒼龍角。人有遙觀者，至誠皈命禮。不待登伽藍，<span class='corr'>已</span>足攝憍慢。所以四大海，無處不建立。異僧何國人？杖錫來洪都，指地發鐵函，中有設利羅，光輝奪人目，其數過三百。封緘重<span class='corr'>瘞</span>之，樹塔鎮其上。四眾方作禮，香霧空濛中。乃見僧伽像，作彼慈憫相。身被鬱多羅，手執青楊枝，欲開甘露門，以解熱惱故。成壞雖相尋，神幻終不滅。影倒治工家，下銳而上弘。化導于眾生，示以順逆故。忽遭戎馬興，鞠為椔翳場，巋然撼風雨，中有不壞者。溟等發弘願，誓加莊嚴力，熒熒五色光，出現于塔表，萬目皆瞻仰，以為未曾有，施者如川至，不日告成功。欄楯互周匝，洞戶各軒敞，帝網日交參，寶珠仍絢爛。繪畫諸菩薩，以及天龍眾，擁護于後先，生獰若飛動。自茲彈指間，湧殿及崇閎，一一皆現前，鎮茲清淨域。福遍一切處，畢方不敢見，永無鬱攸孽。人見有為跡，不知皆無為。會事歸一心，無非無上道。我今作贊辭，筆下起樓閣，內有無縫塔，光覆大千界，一涉思惟間，即墮外邪見。</p>
</div>
<div class='div-other'><a id='mulu54' />
<p class='h2'>蘇州萬壽禪寺重搆佛殿碑</p><p>蘇之長洲東北二里萬壽，報恩光孝禪寺在焉。初，晉義熙中，有沙門曰法愔，自西域至中夏，與慧遠法師結社廬山，<span class='corr'>已</span>而來蘇，以念佛三昧，化導有情，蘇人翕然歸之為建淨壽院。梁時更名安國。唐長壽二年，又更名長壽，尋燬于兵，吳越錢氏，有國中吳軍節度使錢文奉重作之，又更名安國長吳壽禪院。始易禪僧，明彥主之。宋大中祥符二年，丁普公為奏，改為萬壽。崇寧二年，詔加崇寧于萬壽之上。政和初，又更名天寧。紹興七年，復詔更今額為徽宗薦嚴之所。元至正末，天下大亂，寺為兵所焚，群僧散走，鞠為椔翳之場。國朝洪武癸丑蒲圻魏君觀來為郡，周視廢基，蹙額而言曰：是剎之廢不得名，浮屠不足以起之。行中禪師仁公乃寂照和尚世適今住虎丘，德涵道融，堪為人天師，且兼通儒家經，發為辭章嚴簡。而有法內外之學，雙至中興之責，庶其在是乎！遣使者致書幣，凡三往而後應之。視其寢室，則床第篾如也；稽其榖粟，則盎無斗儲也；訊其執役，則童隸無有也。師泊然獨居，若享萬鍾之祿者，曾未幾何僧之散者復還遠近清修士魚貫而來，有饋食者，有供三衣者，有施黃白金者。禪師曰：可矣。戒左右重搆大雄殿五楹間，鑿石于山，市林于江，陶瓦于郊，工者奏技，壯者獻力，鞠明究曛，不督而集。四阿有嚴，若翬斯飛，丹雘絢爛，眩人心目，僝工于甲寅。春二月至乙卯冬十月，厥事告成禪師太息曰：寺之凡役殿為鉅殿，既成門廡，堂室當易為爾吾耄矣。宜選春秋，強盛者繼之。禪師乃退居松林蘭若勤舊，合輿議延瑩中瓛，公嗣其席，瓛公嘗請業禪師，不復固辭，乃走吳江水，月廢剎輦，致三世如來像，妥奉殿中觀者起敬瓛公晝夜孳孳，將次第成。禪師之志，復來請文，以示後之人，誠可謂賢也<span class='corr'>已</span>。嗚呼！大千界中，不離一念，建治銷毀，隨感而形者也。茲剎付之虐燄，化樓觀而為灰燼，果誰使之哉？此一念也，今也翦翳剔荒，變瓦礫而成梵宮，又孰為之哉？亦一念也。善惡之所繫，其懸隔有如此者，可不慎歟？禪師起廢之功，無讓于開基；瓛公善繼之力，必漸復于舊觀，皆肇于一念之善者也。法社緇衣之士，來居于茲，來游于茲，尚當擴而充之，為聲聞為緣覺，為菩提薩埵。雖等玅二覺，亦可拾級而升，無有出于此念之外者，毋徒委為有漏因果而忽之哉！寺有唐僧貫休所畫十六羅漢像，頗著靈異。吳越時，邵思寶等共建尊勝二石，幢今猶存。詩曰：牽牛南斗姑胥墟，義熙神僧建梵居。相傳正受啟凡夫，以法籠絡為周阹。洿泥欲現金芙蕖，盛衰相尋雲卷舒。歲幾及千道如初，飛樓湧殿薄太虛，鬱攸毒燄翻赤烏，化為灰燼無復餘。上遮叢棘下夫須，白煙斜日寒隼呼，虎丘尊者名浮屠，見性炯若摩尼珠，胸中藏書比石渠，應聘而起三嘆吁。食無糗糧衣無襦，赤立何以興吾廬？瀟然一榻結雙趺，風聲颯颯撼州閭。四方聞者魚貫趍，布帛盈橐粟滿車，捆載有若神鬼輸，成此寶搆只須臾。龍礎承楹列砆碔榱題攢星塗以朱。日月回薄氣，扶輿攝慳破。執道力驅空中樓閣，齊毗盧法筵誰嗣？乃其徒利如干將溫六瑚吳江有剎，委平蕪尚留像變金作膚妙莊嚴像愍且都輦。致中座清蓮敷直揭紅日升天衢。大綱既挈萬目攄，三門夾序暨堂塗勢可馴，致當不孤。秪今勝概，敻然殊里白駢首施拜膜鏜鞳，始獲聞鼓魚有情，弱質同巴。且暮枯寧復論朝腴，一念搖曳風中旟，大雄慈憫猶<span class='corr'>己</span>痡，乃假塔廟作世模，由外修內垢淨除，事為不落有與無，空空色色皆真如。作銘者誰列仙儒。鐫之青瑤字縈紆，後千百載期不渝。</p>
</div>
<div class='div-other'><a id='mulu55' />
<p class='h2'>毗盧寶藏閣碑</p><p>烏傷之墟，有山鬱盤，名伏龍山，山顛有寺，號為龍壽。宋治平中，又更聖壽寺廢<span class='corr'>已</span>久，莽為荊榛。元泰定末，有大導師，千巖長公，飛錫而來，從者如雲，一彈指頃，幻成樓閣，導師示寂。後十二載，比丘如海，來補其處，四眾悅服，如公在時。十二時中，常作思惟，金口所宣，十二分教，受持之者，發明自性，此烏可闕，乃與勤舊，良杞是圖。西往姑蘇，扣諸檀度，所施白金，數將十鎰。奉以為贄于福嚴院，請致毗盧大藏尊經，滿六百匭，稛載而歸。鄉之善士，至四三千，奔走往迎，爰自山麓，以達殿堂。約二里所，夾道耦立，各各合掌，次第受經，而傳遞之。縱橫錯綜，無弗及者。琅函既登，頭面接足，禮佛而退。海之與杞，又復思惟：有經無閣，與無經同。何以自表，啟人敬心？孜孜持曆，遍走民間，欲聚銖黍，以成丘陵。杞弟德鄰，素樂真因，盡心化導，惟日不足。又有僧脩，宣勞其間，歷七年久，始見功緒。乃撤舊堂，載築載營，均齊合度，無有傾陊。于是命工，伐木于林，琢石于山，造陶于原，<span class='corr'>鍛</span>鐵于冶，總總林林，不戒而趍，而其梓人曰陳新氏，亦絕葷肉。率匠蒞役，　國朝洪武。龍集丁巳，陽月斯<span class='corr'>屆</span>。其日乙卯，始奠梁楹，閱六十旬，乃訖厥功。閣敉五間，其高七尋。周以明軒，觚稜騫飛。蚩尾衝霄，猶如化宮，影落天半，中像大悲，具千手眼，左右于佛，飾以黃金，種種莊嚴，華侈勝特，東西相嚮，列以長龕，攢布庋格，妥至諸部，索怚覽藏，毗柰耶藏，阿毗曇藏。其為功德，微妙難思，刊定因果，窮究性相，垂範四儀，嚴制三業。研真顯正，覈偽摧邪，無所不具，無所不感。有信禮者，如聞世雄，出大音聲。天風海潮，震盪空際，一歷耳根，萬劫不磨。重閣之下，仍設高座，演說妙法，以聳人天。龍鬼之聽，遐邇之人，來游來瞻，舉手加額，歎未曾有，海復來謁，請述記文，用告來者。是纘是葺，永久不壞。我聞法藏，總為五千四十八卷，以別計之，凡六百億三萬一千八百八十八字之多。于一字中，各有點畫，于點畫中，各備形聲，是名為字，積字至于三百四百，或千萬言，是名為經。積經以至恒河沙數，無有窮極，悉會于一，是名為心，譬之于佛。自一至十，自十至百，自百至千，千佛千身，于一身中，各具手眼，是名為佛。一有不具，于相則乖。大慈悲父，以一佛身，用表千身，示現神變，出千手眼，顛倒捧執，靡不如意，是名大慈大悲之道，是名法藏。或微或顯，不越一心，心外無法，法外無物，千佛各具，不見其少，大悲通具，不見其多。此何以故？清淨海中，微塵剎土，佛身充滿，無有限域。天地日月，河山草木，飛走游泳，洪纖高下。有情無情，或出或沒，在佛身中，與無外者，雖其手眼，至那由他，及無筭數，亦不見餘，況止一千。由此而觀，手眼同遍于虛空界，不見一隻，亦猶契經充塞宇宙，不睹一字，無體之體，無文之文，終日呈露，遍照十方，<span class='corr'>斂</span>藏于密，初無一髮。苟以凡情，妄加度量，如刀割水，非狂則愚。金華居士逢此勝緣，懽喜踊躍，記閣成事，意有未盡。復說偈曰：我聞善慧師，善巧度迷情，建立大機輪中，[尒/口]三乘教運行纔一周功與持誦齊後代踵遐軌，嚴飾日益勝。黃金暨丹砂、栴檀眾香等，合成大寶藏湧現瀛海中。大龍負之，出天魔鬼神眾，手持刀劍，具護法禦不祥，苟一撼動之循環，不復停光。色聲香類，一一相奮軋，如談苦空義，聞者得殊利，誠以寶輪轉眾法與之俱法轉心亦轉，頓悟在剎。那此以何因緣？乃獨尊閣之膠執于一隅，森列眾星比，如如屹不動，曷以發群機？其于立法所，寧不稍乖戾。當知一切法，本來常寂靜，靜為動所基，非靜動奚寄？動靜二俱泯，始不為境轉。來升斯閣者，日見眾寶函。周遭逐心施，不翅風雨疾，回視他轉輪，昭昭涵萬象。清淨若止水，毫髮不動搖，方知非動靜，不受有相攝。若人以相求，執燈入寶山，竭力若窮探，得一而遺十。紅日行中天，眾寶皆現前，一覽心目了，無有隱遁者。此豈有奇因？不為相縛故。我今稽首禮，作此法藏偈，千佛為證明，同歸大悲海。</p>
</div>
<div class='div-other'><a id='mulu56' />
<p class='h2'>四明阿育王山廣利禪寺碑銘</p><p>四明阿育王山廣利禪寺在郡城東三十里，阿育王山即鄮山。昔在周厲王時，東天竺國有阿育王，造寶塔八萬四千，貯釋迦文佛真身舍利，命耶舍尊者放光，役諸鬼神，分布于四天下，而鄮山當其一，故更名之。晉太康三年，并州獵師劉薩訶，受梵僧指授，即改行為僧，易號慧達，遍求舍利，塔于洛下。齊城丹陽，皆弗獲行。至會稽之鄮山，忽聞地下，鍾聲慧達，哀益切。越三日，忽舍利與寶塔從地涌出，其相青色，似石非石，高一尺四寸，廣七寸，五成四角，光明殊勝。慧達見<span class='corr'>已</span>，悲喜交集，而塔之出現，實肇于斯時矣。義熙元年，安帝始搆塔亭，覆護而度二七僧守之。宋元嘉中，文帝增創祠宇，且以封襲未嚴，斲木為浮圖。三成函之梁。普通三年，武帝又命建殿堂房廊奉之，賜額為阿育王寺。大同五年，帝令其孫岳陽王詧改浮圖為五成繪帝，暨昭明太子二像藏焉，仍施黃金五百兩，造銅佛四百軀，寫經論五百卷，鑄四鐵鼎以鎮四角。尋蠲復其賦調，給兵三十，設營防衛。陳宣帝度僧守塔，如義熙之數。唐中宗遣使賜金，又下詔加護之。至武宗朝并省海內佛寺，塔歸越州官庫。宣宗立像教，重興，又入于開元寺，鄮山僧愬于觀察判官，蒯希逸而還之。懿宗咸通中，又度僧三七人守之。梁貞明二年，錢武肅王遣弟鏵等迎塔作禮。明年正月，回止西陵，岸放光照江中，其明如晝。又改浮圖為九成，第三成，寘七寶龕，用以貯塔。周顯德五年寺災，文穆王請致武林龍華寺，新其浮圖，其成如前數，而藻飾有加焉。中龕，雜用百寶範，黃金為座，懸珠瓔以莊嚴之。宋初寺又新大中祥符元年，復賜以廣利為額拓，為十方禪剎。其主僧自宣密素公始可考見宣密五傳，至大覺璉公，名振天下，仁宗待以殊禮，作詩頌十七篇，遺之。熙寧三年，大覺為搆宸奎閣，蘇文忠公軾實記其成大覺。日與九峰韶公佛國白公參寥潛公講道一室，扁曰蒙堂，叢林取則焉。高宗即位，以寺為舍利所宅，親灑宸翰，錫名曰佛頂光明之塔。大覺十五傳至大慧杲公紹興問，來領寺事，四方學徒，川奔濤湧而食或弗繼，乃于奉化忠義鄉隄海塗成田一千餘畝，各般若莊，大慧四傳至妙智廓公，纘承益虔。淳熙元年冬，孝宗之子魏王愷出鎮其土。二年孟夏四月，瞻舍利，毫光發祥，青紅交絢，變幻不一，更用黃金為塔，而藏寶塔于中。冬十月一日，孝宗遣內侍省西頭供奉官李裕文取塔入內，妙智護之，行舍利現于塔顛如月輪相又現兩角，如水精珠，若此者三。御書妙勝之殿四字，俾揭于塔所。玅智再傳，至佛照光公緇錫坌集，不減于昔時，盡鬻賜<span class='corr'>賚</span>之貲，市田四千餘畝，視大慧加三倍焉。名吉祥莊。佛照十五，傳至笑翁堪公有權貴人至，寺戲問曰：舍利何在？笑翁指道？傍松謂曰：此處即有。<span class='corr'>已</span>而松枝皆放光。貴人驚異，即寺之門巷建二石塔以表之。笑翁又倣古制累石為塔者三，列于寺右，以<span class='corr'>瘞</span>僧之歸寂者，宋季寺又災寶塔，附安別院元。至元十三年春三月，世祖命使者奉塔至開平龍光華嚴寺，尋遷燕都聖壽萬安寺，集僧尼十萬于禁庭。大廟青宮及諸官署，建十六壇場，香燈華旛之奉，備極尊崇，世祖親幸臨之。夜有瑞光，從壇發現，貫燭寺塔相輪之表。又自相輪分金色光，東射禁中，晃耀奪目，世祖大悅，命僧錄憐占，加送塔南還，更賜名香金繒。詔浙江省臣郡長吏，增治舍利殿宇，笑翁十二傳至頑極，彌公適際良會，遂以詔書從事。未曾幾何，甍棟雄麗，如天成地湧，上薄雲漢，寶塔還干，故處頑極四傳至橫川珙公道被華夷禪學為之，中興僧伽來依法輪者至無席以容。二十三年，大建堂宇以居之，橫川九傳，至雪窗光公寺。復新豪家所據諸莊田土園林盡復之，且以詔使之，臨祗奉無所。至正二年春二月，又造承恩閣七楹，間黃文獻公溍為之作記。雪窗四傳至扶宗宏辨禪師約之裕公<span class='corr'>已</span>歷六十二代矣。禪師以笑隱訢公法子入我國朝，自廬山圓通，選補其處，戒律精嚴，言行一致，智慧福德，皆絕出乎等。夷從洪武初元，以迄今茲一座十年，宗綱丕振，風雨不動，安如泰山寺之勤舊，竭其力而翼贊之。有若岳林住持象先輿公築黃賢塘，得田三千餘畝，名報本莊，有若雲石。起公市史氏之田，其數如黃賢塘，名忠、義莊二莊，皆與般若為鄰。大佛寶殿，則又雲石葺之。三解脫門，則僧伽智華作之，修演法之堂，并撤其房廬，為下蒙堂，則白雲住山智珠營之。補東塔院者，沙門自悟也。造西塔院者，又象先也。西塔肇建于唐，元宗東塔，在迦葉足跡之左，即寶塔所涌之地，下至庫院雜室，則出于比丘智寧之力也。凡寺制宜有而摧敗不支者，悉舉而更之。禪師念締搆之艱，不可無以示來者，俾其徒師秀至浦陽山中，徵文以為記。嗚呼！大雄氏真身舍利，乃戒定慧，重修所成，必八吉祥，六殊勝之地，方妥安之。其在震旦者，一十有九，唯阿育王山顯著特異。自晉逮今，歷一千九十七年之多，國王大臣以及氓隸，靡不歸依。金銀重寶，施之弗吝，當其祥光發現，瞻之仰之不翅，嬰孺之思父母。蓋如來以慈悲願力，攝受有情，神通廣博，隨念而應，所以啟功德之信心，袪塵勞之妄念也。何其至歟？然而臨師位者，多名世之士，秉法門之正令，飆旋霆奔，一入其庭，心空疑釋，致使舍利之感，久而滋彰，名重五山，光照佛日，此亦幽明兩致其極者也。禪師起繼芳躅，益殫志慮，當鼓魚寂寥之時，熾然建立，金碧燦爛于水光山色間，淛河西東，未見有如斯之盛者，是宜詳紀之，使後人扶植于悠久也。寺東一里，餘有聖井靈鰻，在焉相傳，隨塔而至，呼為護塔，神折鮮花，誘之輒二，紅蟹導之而出，因作淵靈廟祀之，以其與塔相關也，特附見焉。銘曰：</p>
<p style="text-indent:0em" class="lg-abnormal"><div class='lg-row'>巍巍大雄，攝受有情，持紅日輪，中天而行。<span class='note-inline'>(其一)</span></div>
</p><p style="text-indent:0em" class="lg-abnormal"><div class='lg-row'>照燭大千，洞見毫髮，靡物不昭，無幽弗達。<span class='note-inline'>(其二)</span></div>
</p><p style="text-indent:0em" class="lg-abnormal"><div class='lg-row'>靈明入滅，有不滅存，五色神變，萃斯骨身。<span class='note-inline'>(其三)</span></div>
</p><p style="text-indent:0em" class="lg-abnormal"><div class='lg-row'>無憂聖王，捶碎七寶，造塔收之，萬佛旋繞。<span class='note-inline'>(其四)</span></div>
</p><p style="text-indent:0em" class="lg-abnormal"><div class='lg-row'>誰放指端，白毫相光？藥叉奔逐，隨光<span class='corr'>瘞</span>藏。<span class='note-inline'>(其五)</span></div>
</p><p style="text-indent:0em" class="lg-abnormal"><div class='lg-row'>支那之國，海東之域，鍾聲發祥，塔乃涌出。<span class='note-inline'>(其六)</span></div>
</p><p style="text-indent:0em" class="lg-abnormal"><div class='lg-row'>上自帝王，下達民萌，歷代崇之，精白一誠。<span class='note-inline'>(其七)</span></div>
</p><p style="text-indent:0em" class="lg-abnormal"><div class='lg-row'>唯其所在，天龍呵衛，有感則通，靈光顯瑞。<span class='note-inline'>(其八)</span></div>
</p><p style="text-indent:0em" class="lg-abnormal"><div class='lg-row'>神燈暈紅，烈火殞空，或射九天，燁如白虹。<span class='note-inline'>(其九)</span></div>
</p><p style="text-indent:0em" class="lg-abnormal"><div class='lg-row'>千目環睹，如佛出世，攀引莫能，繼之以淚。<span class='note-inline'>(其十)</span></div>
</p><p style="text-indent:0em" class="lg-abnormal"><div class='lg-row'>依之主之，代有偉人，據蓮花座，說法如雲。<span class='note-inline'>(其十一)</span></div>
</p><p style="text-indent:0em" class="lg-abnormal"><div class='lg-row'>四方駿奔，孰非龍象，一喝之餘，凡情俱喪。<span class='note-inline'>(其十二)</span></div>
</p><p style="text-indent:0em" class="lg-abnormal"><div class='lg-row'>聲應氣求，霧滃雲蒸，千有餘歲，無廢不興。<span class='note-inline'>(其十三)</span></div>
</p><p style="text-indent:0em" class="lg-abnormal"><div class='lg-row'>有大導師，來接遐軌，佛智之孫，廣智之子。<span class='note-inline'>(其十四)</span></div>
</p><p style="text-indent:0em" class="lg-abnormal"><div class='lg-row'>長眉廣顙，大類慈恩，其徒翼之，各展度門。<span class='note-inline'>(其十五)</span></div>
</p><p style="text-indent:0em" class="lg-abnormal"><div class='lg-row'>湧殿飛樓，聳起無際，化海為田，有禾穟穟。<span class='note-inline'>(其十六)</span></div>
</p><p style="text-indent:0em" class="lg-abnormal"><div class='lg-row'>像教陵夷嘅嘅其永嘆。浙河西東似斯實難。<span class='note-inline'>(其十七)</span></div>
</p><p style="text-indent:0em" class="lg-abnormal"><div class='lg-row'>法王能仁覆壽，無外佛子體，佛引之弗贊。<span class='note-inline'>(其十八)</span></div>
</p><p style="text-indent:0em" class="lg-abnormal"><div class='lg-row'>昔人有言，難逢者時，優曇之現，四眾來依。<span class='note-inline'>(其十九)</span></div>
</p><p style="text-indent:0em" class="lg-abnormal"><div class='lg-row'>疇無舍利，中含法界，亦有樓閣，不涉成壞。<span class='note-inline'>(其二十)</span></div>
</p><p style="text-indent:0em" class="lg-abnormal"><div class='lg-row'>色非青黃，其光焞焞，不假彈指，諸門洞開。<span class='note-inline'>(其二十一)</span></div>
</p><p style="text-indent:0em" class="lg-abnormal"><div class='lg-row'>苟能荷擔，直入無礙，手擎摩尼，于法自在。<span class='note-inline'>(其二十二)</span></div>
</p><p style="text-indent:0em" class="lg-abnormal"><div class='lg-row'>玉几之山，其青無瑕，法雷常鳴，諸天散花。<span class='note-inline'>(其二十三)</span></div>
</p><p style="text-indent:0em" class="lg-abnormal"><div class='lg-row'>敢告來者，以纘以述，功烈巍然，與山無極</div>
</p></div>
<div class='div-other'><a id='mulu57' />
<p class='h2'>重塑釋迦文佛臥像碑銘</p><p>蘇州報恩萬歲教寺，乃吳赤烏初。大帝為乳母陳氏所建，名曰通玄。唐玄宗因其年改作開元吳越錢武肅王為之起廢，揭以支硎山報恩寺舊額。宋徽宗崇寧初，加以萬歲之號，至佛日，崧公來為住持，專講華嚴經疏，尊為賢首教寺。寺有淳祐鉅閣七楹，間下覆釋迦文佛滅度之像，相傳自唐則有之，州民攀慕徼福者，殆無虛日。元季偽吳張士誠，據有其地惑五行家之言，強謂佛臥非吉徵，更造立像，民情焦然弗寧。及偽吳亡德岩法師，俯徇群情，起主寺事。不二三年，殿堂樓閣、門廡寶塔之屬，皆一一葺治，易腐為堅，煥焉如新。<span class='corr'>已</span>而嘆曰：諸役幸粗完像，可不復于古乎？于是走告民間，不分耄倪，皆舉手加額，競輸貨帛，以後為愧。法師乃戒摶土之工，斲嘉禾為骨骼，承以高座塑臥像其上，塗以五色，覆以綵衾，諸弟子涕淚悲泣，環列前後，摩耶佛母亦立其側，悵然興哀，唯曼殊、普賢二大士，神情閒曠，超出死生之外，用意精緻，形模宛然，像長六十六尺六寸，高一十二尺，曼殊等像，高一十八尺。經始于洪武十二年春三月某日，其年夏五月某日訖功縻錢萬有奇用功，百有奇伻來，俾濂記之。嗚呼！佛之法身，猶如虛空，本無去來，何有生滅？其示八相，以覺群迷，不過降本垂跡，俾同人法而<span class='corr'>已</span>。本則真諦，跡則俗諦，真俗混融，皆不思議之事，烏可以異觀哉？況八萬四千，無非度門，觸類而入，洪纖畢達。姑以入滅論之，實具華嚴五教大旨。小乘雖除我執，殊達性空，但知實色，故示之以涅槃，非近于愚法，聲聞教乎？色法二相本無自性，皆從緣生，滅度之際，斷緣歸空，非近干大乘始教乎？應身雖法，亦屬幻有，幻有既滅，真空獨存。真空既存，幻有亦住，二體互融，了不相礙。非近于大乘，終教乎滅而非滅，非滅而滅，非滅而有，既滅而空，空有雙泯，理事交奪，如如不動，無即無離，非近于大乘頓教乎？娑羅林間，居然唱滅，靈山會上儼爾常存，隨舉即色，隨舉即空。如示一身，不起于座；如化多身，遍滿塵剎。無量為一，一為無量，力用相收，縱橫自在，非近干一乘圓教乎？諸有情眾，若勝若劣，來瞻靈像，隨其機宜，證入教位。至于混極不翅親聞盧舍那演說圓滿修多羅之為快法師，此舉其千樹教基續慧命有功干法門甚大，非止福澤，被干一州而<span class='corr'>已</span>。抑濂聞昔人設像，俱有所表，見非苟然也。如來中居，表眾生大覺之心；飲光勝尊，在左表自利之行。慶喜在右，表利他之行；曼殊乘師子，表大智而降嗔也。普賢騎象王，表大行以制貪也。他如劍斧兩神，則表觀空、擇法二智；取義深遠，使人目擊而道存，故歷代襲之，定為常法，而此涅槃之像，柰何獨無所表乎？濂因略舉雜華之說，斷然謂五教之理咸具。不然，佛法遍滿一切處，是果何言哉？濂既為作是記，殷勤遐仰，復學主夜神以偈贊佛之語繫之干，後法師名淨行德巖，其字也。博通帝心，雲華賢首、清淨定慧，諸家晝力，振其宗于將墜之時，一彈指間，悉起諸廢。其化導有緣，以成法師之志者，善長正宗二沙門也。偈曰：世雄大悲利群物，果後三權不思議，既由應身顯法身，從體起用宣妙法。人機既得饒益故，倡入滅度示化儀，化儀有始而有終，所以懲創懈怠者。七寶床中右脅臥，慧日一朝竟西沒，娑羅樹林皆變白，諸天哀號雨天華。四眾圍繞共悲哽，妙香結樓奠金棺，發三昧火而自焚，各分設利建塔廟。如來雖入般涅槃，畢竟終無涅槃者，是知一性鎮常住，不從變易有生滅。倬哉賢首古伽藍，三吳法會斯第一，乃造涅槃微玅相，因相攝入有情眾。近遭紛更紊常制，緇素煢然失依怙。有大比丘起復古，最先補苴諸樓閣，一一莊嚴成玅境，次令埏土肖靈像。五色高纏廣博身，州民瞻禮至灑泣，如還故鄉逢故物，此即大乘正法門。種種皆能濟群品，觀者毋以像觀像。如觀雜華大經王，字字化為法燄雲。雲中化佛皆現前，一身示現無量身，無量身中現一身，令我悉除邪見綱。直濟難思解脫海，行住坐臥皆見佛。佛之智慧如虛空，無性無生無所依。大光明藏時時現，與我無同亦無別，從上所言真實法，眾生慎勿懷疑念。</p>
</div>
<div class='div-other'><a id='mulu58' />
<p class='h2'>重建龍德大雄殿碑</p><p>佛法之入中，夏始于漢，明帝永平八年，此說殆非也。中夏知有佛，蓋<span class='corr'>已</span>久矣。周穆王時，西域有化人，來能出人。水火王為築中天之臺，列禦寇之書。所載西方有大聖人，不治而不亂，不言而自信，不化而自行，雖不明言其為佛，其事固皆佛也。況乎天竺室利房等持經來奏，而始皇謝去之。漢武帝詔霍去病，討匈奴獲休。屠王祭天，金人祠之甘泉成帝命劉向校書天祿閣，往往多見佛書。哀帝遣景憲使大月氏得其王口授浮屠經而還。是則明帝以前經之與像中夏皆有焉。至于永平以後，而其教法始恢弘耳。然而中州之人奉佛者雖多江南塔廟，則自吳大帝赤烏四年康僧會所造。建初寺始婺之浦江，從僊華山降勢而下，其東支蜿蜒而來曰龍峰峰之麓，龍德寺在焉。乃法懷禪師道場，初名乾元，宋大中祥符元年更今名。嘉定中寧宗親書寺額以賜之。寺無碑碣可徵，不知何時。建立相傳為赤烏中子竊惑之。僧會之化，方行建業，而浦江在千餘里外，何緣遽有興蘭若事乎？乾元乃唐肅宗紀年，以年名寺，其殆或肇于唐歟，寺廢將<span class='corr'>圮</span>。元大德九年，住持僧善興，及其徒永鎮，悉撤其舊而新之。先是龍峰之上，有塔七成。宋天聖三年，僧咸若募兵部侍郎胡公則捐錢五十萬所，建至是亦一新之。且造塔院一區，湧殿飛樓，雄麗華煥，為一郡佛宮之冠，歲時祝釐，縣之諸浮屠悉萃焉。元末兵亂，一夕皆為煨燼寺之二比丘，至德守約，衋然傷心，乃合謀曰：前人之功，吾儕不可不繼也。而力未能遍及，宜先其大者以為眾倡，樂善之士，豈無從而和之者乎？于是黜衣縮食，重刱大雄，殿五楹間，其廣一百一十尺，深比廣閷二十尺，崇比深復，閷其四十尺。經始于洪武九年之十月，落成于十三年之三月。匠以日計者八千，米以石計者一千錢，以貫計者五千，而所就之，夫弗與焉。二比丘以成功之孔艱也，欲使嗣人知所保護介予學子吳誠來請記。嗚呼！久遠劫來，諸佛出世，其化度前後，固不可以詳知。而先儒則謂穆王之世，中夏<span class='corr'>已</span>昉，見之越一千六十餘年。至明帝法始盛行，又越一百七十餘年，至吳大帝江南，方知有佛。秘藏之莫顯，至道之難聞，亦<span class='corr'>已</span>甚矣。今也祗園梵林交接乎東西，琅函玉笈，充牣于左右，則其證修宜若易易然者。而闡提之人，猶日眾多，自非增崇其像，變宏侈其寶坊，何以新其瞻視而袪其疑妄者哉？此二比丘所以協力起廢而不敢緩也。真如玅智，含生本具，當繼軌轍而興事功者，不數年間一復大德舊觀，予安敢謂無其人哉？故因作記，特稽佛法緣起而嘆其不易遭逢意將起人之敬信，苟謂泛引而續言之，非知予者也。系之以詩曰：西方大聖天人師，將本垂跡攝群機，五色神光貫太微。九龍行水香襲衣，木齡寂默和天倪，明星一出絕去來，大音演法寶華垂。像教東漸自蒼姬，秘藏弗顯昧若黟，後千餘歲寢光輝，白馬馱經息鴻盧，從此祠廟覃夏夷，仙華名山如曳旂，青龍東逝勢欲飛，穹塔為角舟木鬐，掩映樓觀聳巍巍，彷彿兜率中天移，劫火洞熾風鼓威，盡化丹臒為荒椔。二士見之心酸嘶，欲符西土化人為，彈指勿使神鬼窺，四阿凌虛截絳霓。一倡當知百和隨，千楹萬礎列參差，行看規制踰昔時，調御丈夫示弘慈。擿埴索塗哀世迷，手擎日月耀九馗，疾步長趨絕險巇，歷劫難值心勿疑，浦陽長江流渺瀰，江水可竭道無虧，興作起壞屬之誰？尚告繼者徵斯碑。</p>
</div>
<div class='div-other'><a id='mulu59' />
<p class='h2'>官巖院碑</p><p>浦江縣東南三十五里，有山穹然拔起於眾峰之間者，曰康侯山，又曰官岩。山俗以其形蹲踞如獅子，又稱之曰獅子岩，從岩趾斜入六百餘步，崖木四環，最號幽邃，有古招提在焉。梁大同間。比丘尼元淨始建院岩北石洞，前號曰安和，後更名兜率。至唐會昌之季，燬于火，其故基至今猶存。咸通初，祖燈大師自越之上虞，飛錫而來，遂縛禪岩內。會歲旱，獨上絕頂，祈請捐身投崖下而卒。俄頃，大雨火化，得五色舍利，民感之，就岩之西，為建今院。八年丁亥，因山賜額為官。岩云：燈之事備，載洪遵郡志中，而比丘之經始，則出於縣民蔣氏之所私紀。年世遼邈，莫考其詳，所可考者。宋大中祥符癸丑，重建釋迦寶殿。天福<span class='corr'>己</span>未，刻木為諸菩薩護法神王諸像。景定庚申，玅空大師智印，嘗出主杭之旌德顯慶，教寺以衣盂之資，命其徒六人，造經鍾二樓，暨圓、通堂方丈三門，兩廡之屬復聞于朝，以奉仁烈皇后楊氏神御院益增重，國朝延祐丙辰院僧宗勝建普賢大士閣。明年丁巳，宗尚悉易殿之楣楹，新其四檐而加闢焉。復摶土益舊木像，礱石為床座，而妥寘之，使與殿稱。至順壬申，景輝，作潮音堂于殿之北墉。至正癸未，華光寶閣。成越三年丙戊，集僧之堂又成七年丁亥，香積之室，又成其費，一出於眾僧。唯閣之役，頗殷賴邑大姓洪君榮助之，而始就榮之。二弟盛興，復為創鷲峰，潛碧兩亭。自是院之規制，一如大伽藍四方人士，來觀來游，但見穹樓傑閣，飛動於蒼煙涼翠閒恍若登耆闍崛山，親逢如來法。會之未散，莫不驩欣贊詠，得未曾有比丘普安曾不以是為？既完，且謂自祥符癸丑至今歷三百四十有三年，其中更幾世幾人，始克致有于是。苟不圖文，刻諸貞玟，則後來者何以知其艱哉？乃以烏傷朱君烈所述顛末，走青蘿山中而求濂，為之記濂所居距岩不十里，近一出戶，輒望見之。當天朗氣清時，嘗同二三子捫蘿，攀葛而上，俯瞰縣，北岩坑、仙華諸峰，如萬馬東行，或駐或躍，而浦陽江之水，蜿蜿<span class='corr'>蜒蜒</span>，又如白龍南飛一瀉數十里，遶岩腹而去。周圓原野星羅綦布諸池，沼廁其中，直小甌耳，方呼酒放歌天風自東北起，四山鱗甲，一時皆動，同游或戰，掉不能留，誠天地閒勝絕之地也，宜為有道浮屠之所都而興仆補壞，代不乏人也。濂因弗辭而為之記。系之以詩曰：</p>
<p style="text-indent:0em" class="lg-abnormal"><div class='lg-row'>獅子之岩，下瞰巨江，涵靈茹龢，吐陰納陽。<span class='note-inline'>(其一)</span></div>
</p><p style="text-indent:0em" class="lg-abnormal"><div class='lg-row'>不有大雄，曷檀奇絕，乎地湧成，琉璃宮闕。<span class='note-inline'>(其二)</span></div>
</p><p style="text-indent:0em" class="lg-abnormal"><div class='lg-row'>誰操化機，寂我鼓鍾。若龍若象，遯棲無蹤。<span class='note-inline'>(其三)</span></div>
</p><p style="text-indent:0em" class="lg-abnormal"><div class='lg-row'>有大導師，飛錫而至，以清淨身，化為甘雨。<span class='note-inline'>(其四)</span></div>
</p><p style="text-indent:0em" class="lg-abnormal"><div class='lg-row'>我民咸言：盍報有年，一彈指頃，樓閣現前。<span class='note-inline'>(其五)</span></div>
</p><p style="text-indent:0em" class="lg-abnormal"><div class='lg-row'>歷年四百，何以弗墜？世有長材，愈作愈麗。<span class='note-inline'>(其六)</span></div>
</p><p style="text-indent:0em" class="lg-abnormal"><div class='lg-row'>陽馬四騫，枛棱高翔，金浮翠流，熚熚煌煌。<span class='note-inline'>(其七)</span></div>
</p><p style="text-indent:0em" class="lg-abnormal"><div class='lg-row'>觀者如登，玅莊嚴域，見種種光，暨種種色。<span class='note-inline'>(其八)</span></div>
</p><p style="text-indent:0em" class="lg-abnormal"><div class='lg-row'>惟世閒相，起滅弗停，中不滅者，永劫猶存。<span class='note-inline'>(其九)</span></div>
</p><p style="text-indent:0em" class="lg-abnormal"><div class='lg-row'>矧是有為，俱繫虛妄，當悟以心，毋取于相。<span class='note-inline'>(其十)</span></div>
</p><p style="text-indent:0em" class="lg-abnormal"><div class='lg-row'>若事若理，本無二門，苟涉分別，即非一真。<span class='note-inline'>(其十一)</span></div>
</p><p style="text-indent:0em" class="lg-abnormal"><div class='lg-row'>我述我文，鐫諸堅石，後千萬年，與山無極。<span class='note-inline'>(其十二)</span></div>
</p></div>
<div class='div-other'><a id='mulu60' />
<p class='h2'>明覺寺碑</p><p>四明有伽藍曰明覺者，其地在太白山陰。唐天復初，沙門居納，始縛庵廬，脩習禪觀。至宋某年，比丘某，拆而大之殿堂門廡一如它浮屠之制。郡守張某為請于朝，而畀以今額元泰定問寺僧厄于科。繇之煩，悉以土田質于民間，寺事日廢。至正戊戌，僧子琦籍其步畝圍落之數，往告阿育王山象先輿公曰：琦不敏不足，敬承先訓，使塔廟一一委諸草莽人，其謂我何？然而非神力不可以擲象，非定見不能以移山，古莫不然，今豈弗類？惟公儉以持<span class='corr'>己</span>，誠以格人，格人易以集事，持<span class='corr'>己</span>率以動物，合是二者，何廢之不興，何壞之不補？今敢以圖籍進公其受之。言畢，胡跪作禮而退。當是時，敗屋數楹，頹然荒菅，叢棘中饑，鼪窮鼯後先笑呼白草涼煙，舉目凄斷，象先初頗難之。<span class='corr'>已</span>而曰：人患志弗堅耳，苟堅矣，事豈有不可為者邪？于是悉發其儲畜市材僦工，剔彼薉荒土，復燥剛位，仍面陽。自戊戌至于丙午，不十年閒，咸如舊貫。土田質于民者，既贖歸之，而新置之數又倍于昔，仍令寺僧甲乙世主之。噫！何其能也？世之營建塔廟者，未必無其人，苟不售奇衒巧以病夫民，則籍豪氓大賈出力而任之，所以事不難成，而功緒易見也。今象先不資眾因，不動聲氣，成此勝域。偉特莊嚴四輩之士，如登耆闍崛山，親睹如來五色相光，非其力之弘見之凝，不足以與于斯也。此無他由能信其所有，故能成其所無。是則信者入佛之門，建善之本也。勒諸貞石以告後之人，尚知以信為最，相與嗣葺之，俾勿壞。象先台之臨海人，俗姓王氏，得度于雪窗光禪師，深通內學。其來請文者，則用晦熙上人也。系之以偈曰：如來設教亦多種，建立塔廟乃其一，塔廟皆屬于有為，于真實際無相涉，不知何以濟群迷？耆闍崛山及諸處，重閣講堂無不具，儼然如來在會時，眾生貪著于五欲。紛紜膠葛不暫停，有如飛鳥投網中，其心在在難比喻，我佛重以慈憫故，建茲莊嚴妙勝域，所以奪妄欲趍真。太白山陰降支隴，山川鬱蟠護靈氣。有一尊者飛錫至，結茅敷坐縛禪寂，後來繼者翕然聚，化為寶坊矗天起。金碧晃輝映林谷，鍾魚互答朝夕間，何期鞠為狐兔區？遠近睨者增太息。阿育王山善知識，殷勤赴我桑門請，彈指頓開樓閣門，無有一物不現前。我聞成壞世間相，畢竟中有不壞者。曠大劫來至于今，無生無滅無增減。此為毗盧法性門，佛與眾生同此入。光明照徹大千界，不分內外及中邊。我因造記說伽陀，以言語觀即非是。</p>
</div>
<div class='div-other'><a id='mulu61' />
<p class='h2'>麗水陳孝女傳碑<span class='note-inline'>(附)</span></p><p>陳孝女玅珍處之。麗水人父南溪，為神祠祝史。蚤夭母某氏，更適他族玅珍，依大母林氏以生林嬰末疾，玅珍刲股雜淖糜以進，疾遂瘳。或告之曰：此若女孫股肉之功也。林悲泣曰：吾耄矣，死固當然，何用苦若耶？疾復如初。玅珍倀倀如有失，賣衣走浮屠氏作諸[袖-由+襄]禜，事皆不應。林忽昏昡玅珍解髮相，紏纏哀號，良久乃甦。自是氣益弱，僅有一絲相屬，玅珍計無所出，燃香右臂上稽顙。籲！天乞以身代復不應。至正四年四月壬申，夜夢一丈夫冠烏紗巾服青布袍來告玅珍曰：爾勿憂，能剔肝食之則愈矣。玅珍問曰：欲剔將焉？從丈夫指右脅示之，且俾吞紅藥半丸。吞<span class='corr'>已</span>，遂覺甲戌，玅珍乃具湯沐浴露禱上下神祗時空中雨墜，玅珍之身獨不霑濕，若有張蓋覆之者。玅珍益喜，持刀視脅下，見紅痕如縷，長可三寸許就痕上割之，血滂然流。再割之，了無所見。玅珍懼，乃擲杯珓卜於神，逮俯身拾之，而肝忽出懸亟刃之，寘几上，爇香自誓云：大母倘得生終身持菩薩戒，不復適人矣。尋取肝聶而切之，雜竹萌烹之。大母食，纔下咽，其疾頓愈妙珍懲前事，戒左右勿漏言。然創鉅甚幾，至危殆復夢，神人語之曰：無傷也。宜練紙作灰傅之玅珍從其言果愈時年十四耳。後三年，林以壽終玅珍造塔，<span class='corr'>瘞</span>之復然，頂申前誓，棄家為優婆夷。前進士永嘉、高明來官郡錄事為上其事部使者，大名高履覆，按得實以聞。次于朝，詔有司具烏頭雙表之制，旌表其門，仍月給粟一斛，養其終身。時八年春二月也。郡守固始黃某，以其事有涉名教也。命儒學教授鄭汝原，為記其事于石云。史官曰：人子之於親，本宗一氣，苟可以死生者，勢當共之，肯以形體既分，而視之有異耶？當親有疾時，呼號天地鬼神，遑遑求索茫昧中力有可致，雖萬死弗之顧，又奚暇毀傷絕滅之計耶？或者作鄠人，對痛斥之，余不知其何所見耶？夫孝忠無二道，忠臣肝腦塗地，世未嘗指以為非，顧獨於孝子而疑之耶？此決非韓子之文，其依倣而托之者耶？余聞之，慈溪黃東發之言如此，因造陳孝女傳，故備論之。</p>
<p style="margin-left:1em">孝女持菩薩戒，終身為優婆夷，此現女人身得度者也，故附載于此。</p>
</div></div>
<p class='juan'>宋文憲公護法錄卷第四<span class='note-inline'>(終)</span></p>
</div><!-- end of div[@id='body'] -->
</body></html>