<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>護法錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu178' />
<p class='juan'>宋文憲公護法錄卷第十</p><p class="byline">皇明金華宋濂著</p><p class="byline">雲棲袾宏　輯</p><p class="byline">虞山錢謙益訂</p>
<div class='div-other'><a id='mulu179' />
<p class='h1'>題跋</p>
<div class='div-other'><a id='mulu180' />
<p class='h2'>恭題　賜和托缽歌後</p><p>臣聞自昔賢聖之君多菩薩果位中人慈憫眾生，故乘願輪，降生人間，執符御曆。如華嚴經云：歡喜地菩薩出世為閻浮提王。其言蓋可證也。欽惟　皇上撥亂反正，出斯民於塗炭而衽席之。既臨　宸御，洊建無遮，大會于鍾山，度諸幽滯，將行事　上致齋，便閤臣侍坐于側。因問近者高行，僧為誰？臣以前住持開元文康頗著，托缽歌行，世見寓古開善道場。明日，　大駕幸鍾山，召見文康，索其歌，觀之　天顏怡懌，遂敕奉御持歸。又明日，臣復入侍。至夜二鼓，　上命兩黃門跪張于前，且讀且和，運筆如飛，終食之間，而章<span class='corr'>已</span>成矣，臣得而伏讀焉，援據經論，滔滔弗竭，至於西域心宗中多及之。嗚呼！自非菩薩應身辨才無礙，而能遽至是邪？越三日，文康受　賜而歸，裝潢成卷，將留鎮山門。臣謂之曰：前代帝王以王道真乘並用，每下璽書護其教。蓋以陰翊王度，而有功於烝民也。　上今俯和文康之歌，所以推獎禪宗而勉勵其徒者，其意亦猶是也。文康尚宜勒諸堅玟，導宣　上德，以垂之無窮哉！建會在洪武壬子冬十二月，文康因被是賜。又明年甲寅春二月，始拜手稽首而題其後云。</p>
</div>
<div class='div-other'><a id='mulu181' />
<p class='h2'>跋新刻圓覺修多羅了義經後</p><p>天界禪林，有比丘曰惟肇，具精進力，樂善弗倦，普願一切有情共升清淨毘盧覺地。於是募刊圓覺大經，以廣流布。且是經者唐長壽二年，天竺僧覺救所譯。蓋大雄氏為十二大士說本起因地，究其所修，不越於三觀之義。此所謂自誠而明去惑離愛其故為最盛，宜乎比丘拳拳樂此而不忘也。金華宋濂胡跪合掌，為之贊曰：</p>
<p style="text-indent:0em" class="lg-abnormal"><div class='lg-row'>如如圓覺心，凡聖本同具，何處有菩提，更無煩惱者。真體遍太虛，太虛本無相。苟一執著間，清淨且穢濁。雖不容纖塵，未嘗離去之。有如水中影，影像本現前，眼耳與鼻口，無一不具足。若使善泅者，捕影於水中，汪洋茫渺間，見水不見影。我身元是佛，不待登圓覺，苟欲求證時，即無能證者。此為上根人，談此無礙法。肇師大方便，勸人真正修。修之果何為？孜孜在三觀？庶得袪愛縛，超出生死海。前言本非實，只此可依據，竟登涅槃門，非真亦非妄。此以何因緣？萬法本空故。</div>
</p></div>
<div class='div-other'><a id='mulu182' />
<p class='h2'>跋法華經</p><p>烏傷溪上有一居士，傅姓權名，欲報母德，無以自效。一旦思惟：如妙法華，實經中王，至誠歸依，當得分願。乃筆成卷，乃鳩眾緣鍥于文梓，用廣流通。無相居士驩喜讚歎，為說偈曰：如來三輪不思議，五時演說度迷情。惟此法華真正門，獨能廢權而立實。四味之麤皆<span class='corr'>已</span>盡，一乘之妙乃圓融，從茲無二亦無三，是則名為最上乘。若曰小大不相即，不識何以攝群機？欲暢如來之本懷，舍此莫求真實義。粵自三譯來震旦，塔廟在在放光明，譬如日月行中天，不分淨穢皆照了。須知不假身外求，心佛眾生元不別，常境如如本無相，常智寂寂亦無緣。三觀三諦皆現前，不分後先與中外。居士欲報慈母德，繕書入梓以流通。一一毫端現諸佛，熾然說法遍十方。見聞無不起信心，共入毘盧華藏海。</p>
</div>
<div class='div-other'><a id='mulu183' />
<p class='h2'>跋戒環師首楞嚴經解後</p><p>首楞嚴經，其立題凡三：一名遍知海妙蓮華王十方佛母，一名悉怛多般怛囉<span class='note-inline'>(即白傘蓋)</span>無上寶印清淨海眼灌頂章句，合今題而為三。其本指則五，以人法為名，常住真心為體，圓通妙定為宗，返妄歸真為用上，妙醍醐為教大概，欲使眾生開圓解，立圓行，登圓位證圓果而<span class='corr'>已</span>。若稽其何時所說？其在法華開權顯實之後，涅槃扶律談常之前乎？蓋波斯琉璃之異代，持地耶輸之所證，左右參驗，誠足取信。所以長水璿、孤山圓、長慶、巘泐、潭月諸師，號為科判名家，未敢有易斯說者。予在虎林，見五臺沙門善攝解本，獨判楞嚴在般若之後，法華之前心，雖奇其說，而頗意其為一人之私言。今觀溫陵戒環師所論，正與善攝同。其謂阿難既於法華諸漏<span class='corr'>已</span>盡，不應於楞嚴未盡諸漏，而經中言最後垂範，實楞嚴法會之最後，非臨滅之最後者，尤發善攝之所未發。予竊自嘆玄理之在人心，雖南北之殊，風土頓異，而其不隨物以變遷者，未嘗不同。惜予儒家者流弗悟建相分別之理，無以知其孰淺而孰深也？謹用識其立題本旨及異同之說，於卷未具，金剛觀察，智者當能有以決之。</p>
</div>
<div class='div-other'><a id='mulu184' />
<p class='h2'>跋金剛經後</p><p>先佛所說大部般若，合六百卷，凡四處一十六會，而此金剛經實當第二處。第九會第五百七十七卷，姚秦鳩摩羅什<span class='note-inline'>(此云童壽天竺人)</span>，始用華言，翻定元魏菩提流支陳真諦、隋笈多、唐玄奘、義淨相繼，各有所譯，號為六家。唯什本詳略適中，甚得義趣，而梁蕭統復分第為三十二，故今特盛行于世。其二十一分增多六十二字，即非什本而後人，據五譯以鈔入之爾。世之名僧達賢銓釋此經，殆且百家獨無著天親二論師，配一十八住，斷二十七疑，允合先佛微妙第一真實了義。濂欲據之作集解一部病於烽火未息，志莫能遂。因繕錄成卷，寘巾箱中，朝夕玩繹，庶幾了空名相，洞明覺地，他日於一毫端現諸萬象，破種種迷，成種種智，尚未為晚也。</p>
<p>至正十八年四月初一日，無相居士金華宋濂題。</p>
</div>
<div class='div-other'><a id='mulu185' />
<p class='h2'>題四十二分金剛經後</p><p>龍舒王日休嘗病，六家金剛經所譯各有未盡，乃采其文義優深，似得佛語之真者，集為一經而注釋之。復患梁昭明太子所分三十二分，未盡玄理，仍別立章號，析為四十有二。學佛者，喜其據義之弘博也，遞相流布，唯恐其不傳。余竊讀而病焉，蓋六朝譯場所選，皆一時知名之士。然又非止一人有譯語者，有譯義者，有潤文者，有證梵語者，有正義者，有唐梵相校者，不應舛錯之若是也。其間或有不同，誠以佛語廣大，包羅諸義，而譯家各得其一。意云：耳日休華，人素不通天竺之語，又未嘗親見所譯梵本，何以攷知其得失？佛言微妙，雖聲聞、緣覺，或有所未解，又何以察其偽真？是皆不能無所疑也。昔者孫明府患諸家譯是經者，文句增減，違背佛意，遂據天親無著論頌，重加刊削，修成一部，而斥長水、孤山二師以為依句，而違義正與日休略同。大慧杲公直以毀謗聖教闢之。孫之書，因不行世日休與大慧為同時人，惜乎不及一見而箴其失也。香巖仲模上人出示是經，求題謾書於後，以俟大慧者之出云。</p>
</div>
<div class='div-other'><a id='mulu186' />
<p class='h2'>題何氏續書般若心經後</p><p>泉府都事東陽，何公福僧心崇內典，特粉黃金為泥，寫般若心經僅五十五字，而公遽捐館舍，後六十年，而公之孫觀光始補書為完經。初公既寫是經，藏篋衍中，時聞金石鏗鏘之聲，家人亦不知為何祥觀。光偶見之，遂續其後，於是其聲遂絕。噫！亦異哉！稽之在昔宋慶曆中，張文定公安道，自禁林出守于滁，入琅琊僧舍，見楞伽經二卷，恍然悟其前身所書尚缺二卷，安道遂從而補之，世號為二生經。今都事公書之於前，而觀光續之於後祖，與孫同一氣所生者也。雖曰異世，而精神感通，終出一軌，較之二生，不尤為至近者乎？竊惟心經，凡更三譯，實大部般若之樞要，首之以五蘊，繼之以十二處、十八界，因其根有利鈍，故其說有廣略，非夙有緣契，莫能注意，於斯觀光，可謂善繼先志者矣。濂又聞安道既見楞伽開卷未終，夙障冰解，從是有所悟入觀光，他日於一言之下，洞徹心源，其造詣未必出於安道之下也，觀光尚勗之哉！</p>
</div>
<div class='div-other'><a id='mulu187' />
<p class='h2'>跋金剛經篆書後</p><p>是經功德，如妙高山，縱橫上下，難以數量。山雖難量，終有盡時，喻如虛空，庶幾無盡。濂以古篆，寫成卷軸，隨寫隨空，不見有跡，光明熾然，遍覆大千。是用持寄穆菴禪師禪師所見禪師所言禪師所履，與此般若非同非別，同別兩寘，現前見佛。</p>
</div>
<div class='div-other'><a id='mulu188' />
<p class='h2'>題金書法華經後</p><p>右金書法華經七卷，迺一軍校破燕都時所，獲欲焚經取金，以資日用。其第七卷<span class='corr'>已</span>燬，軍校之父愀然弗寧，遽持前六卷，售于銕塔禪師，禪師傾衣盂酬之。未幾，高麗蔡洪司丞匍匐求觀，觀<span class='corr'>已</span>潸然泣曰：此洪所書，以報父母之恩者也。戎馬紛紜，逃難解散，豈意於此重見之？禪師益神異其事，乃粉黃金為泥介舊友穆菴康公請補書其亡，予既書<span class='corr'>已</span>，合爪言曰：是經在處，天龍護持，將燬而弗之燬垂，亡而弗之亡此。何以故？蓋將放如來之慧光，破眾生之重昏也。雖然，經之功德不繫有無，洞照十方，初無一字，火不能爇，金不能書，一涉有為，即第二義。學佛之士，又當於此而參之也。禪師名善慶，號雲房，古林茂公之法嗣，年<span class='corr'>已</span>八十，純實無偽。行舊主正覺禪師院，今退栖蔣山之西菴云。</p>
<p>洪武癸丑冬十一月二十九日冬，至翰林侍講學士金華宋濂記。</p>
</div>
<div class='div-other'><a id='mulu189' />
<p class='h2'>跋七佛偈後</p><p>右。七佛世尊慈憫群迷，弘開頓門，各說妙偈一首，黃庭堅稱為禪源者也。偈蓋中天竺沙門支彊，梁樓所譯。前魏陳留王時始至洛陽，遂傳中國，其辭雖七，不翅華嚴偈，十萬之多，三世諸佛傳心要指，盡在是矣。初因吳僧道裕誦出不具，翻譯人名義學者，往往指為謗議沈酣，名相之深，宜無怪者。四明祖杲禪師嘗閱齊祐律師所著，出三藏記，其薩婆多部紀載甚明，謂此乃禪門之宗，勒石大天界寺，流布四方。嗚呼！禪師！其能體佛之慈行者哉？</p>
</div>
<div class='div-other'><a id='mulu190' />
<p class='h2'>題錢舜舉應真圖</p><p>錢舜舉所貌，應真渡水圖，備極情態，此畫史恒事爾。或者妄謂應真實，然則過矣，觀者當具金剛眼，而弗為紙墨所惑可也。</p>
</div>
<div class='div-other'><a id='mulu191' />
<p class='h2'>跋清涼國師所書栖霞碑<span class='note-inline'>(代黃侍講，今載侍講集中。)</span></p><p>唐攝山棲霞寺律大師碑，華嚴疏圭清涼國師所書也。國師越之會稽人飛來山寶林寺，實其得度，故處今住山同公舊讀裴相國所撰妙覺塔銘，而知國師得二主之筆法。又聞趙魏公稱國師字畫之妙，而知相國之言為可徵，每嘆其書，罕傳於世。今年春，出游吳中，始從報恩萬歲寺住，上人得此墨本，歸而刻諸石，屬予志於下方。謹按國師以大曆三年受詔入內，譯經為潤文大德。是年三月二日，律師示寂而碑之。建在明年三月十二日，今去之<span class='corr'>已</span>五百八十年。睹其遺刻法度森嚴，神采奮發，而國師之德容，猶可藉是想見也。國師世壽百有二書，此時甫三十有一，或者妄計其晚歲安住毘盧華藏，必不復作如是游戲事。予竊不敢謂然法身大士應化人間，於一毫端現諸萬象，卷舒無礙，寂用常如，塵心交入，無非法果。覽者毋徒弊弊，焉索之於形跡之間，庶幾目擊而道存也。</p>
</div>
<div class='div-other'><a id='mulu192' />
<p class='h2'>題繼絕宗賦太璞詩後</p><p>右鏡中憶佛叟所賦太璞詩一章，贈其弟子具菴法師。具菴久從叟受經，傳三觀十乘之旨。本末弗遺，小大兼舉，叟甚愛之，故因具菴之名，如玘而字曰太璞，且為賦是詩惓惓以苦彫琢輕暗，投為戒師。弟子之間，可謂恩之至義之盡者也。然而教中諸師，自縉雲至左溪，以玄珠相付，向晦冥息而<span class='corr'>已</span>，正不欲其暗投，況復雕之琢之以傷其璞哉！叟之含意也亦深矣。具菴嚴，奉叟戒秘藏不露道成之後，沖然而若虛，然而玉氣燁燁，上射斗牛，終有不可掩者。黑白同辭，遂推具菴為台宗，巨擘具菴，雖欲自閟，孰得而閟之哉？嗚呼！名者實之賓也，實茂而名彰，亦其理當然爾。具菴裝詩成軸，而徵濂識之，於是乎書。</p>
</div>
<div class='div-other'><a id='mulu193' />
<p class='h2'>跋一雨大師塔銘後</p><p>予觀朱長史所撰一雨大師塔銘，不覺為之，嘆曰：嗟乎精誠之至，何所不應哉？鄒衍慟哭，六月降霜，魯陽揮戈，白日退舍。夫以匹夫之微，尚能感天象之變，況學浮屠者，志念專一，而外物不足以汩其真乎？大師焚身而甘露降，亦其理之恒爾。長史乃疑大師之制，行庸庸爾，碌碌爾，何以致是也？豈亦有宿因乎？予則曰：是固不可知。然亦有說當大師從容就火之時，一心唯知有雨，爾無絲毛私意之于是，則純乎天矣，純乎天天，惡有不應哉！在唐之時，浦陽江上有僧曰：祖登禜雨，三日不應登康侯山墜崖而死，大雨即隨至其事亦猶是爾。祖登之歿，鄉人至今，尸祝之有如大師者，長史寵以雄文，且勒石焉，是皆嘉其有功於民也。嗚呼！浮屠木茹澗飲者，爾亦何與世事？其憂民之憂尚如此，則夫有民社之寄，而尸位素餐者，可愧哉！可愧哉！</p>
</div>
<div class='div-other'><a id='mulu194' />
<p class='h2'>題江南八景圖後</p><p>圜悟諸子唯虎丘，大慧倡道為尤盛。東叟穎公則大慧之曾孫，癡絕沖公，則虎丘之玄孫也。二公皆能克紹前烈，其以江南八景圖相贈遺者，豈留連於光景者哉？蓋心能轉物而不為物所轉，雖繪事之微，一山一水，一草一木，無非見其自般若光中發現，非知道者要未足以識此也。是卷癡絕歸之東叟，東叟歸之仰菴，仰菴又一二傳。而今天王講師藏之頗觀卷中舊題，始於宋嘉熙二年戊<span class='corr'>戌</span>至今　國朝洪武四年辛亥，<span class='corr'>已</span>歷一百三十四年。其去作畫題詩時，又不知其幾春秋矣。中間涉歷世變，而獨能傲兀於劫火之餘，豈易易者哉！中有暢文溪題識文溪，蓋與剡源載師初游，亦名僧云。</p>
</div>
<div class='div-other'><a id='mulu195' />
<p class='h2'>題大慧禪師遺墨後</p><p>右大慧和尚杲公為僧清立所作疏，凡一百九十四言，乃公七十一歲時書其凌厲橫逸之氣，老而不衰，於此猶足見其彷彿。人知仰公者，唯知說法如雨如雲，覺悟群迷，而不知其忠義耿耿注意於家國者甚篤，縱有知其忠義者，而又不知其戲游翰墨，循蹈矩彠，亦自可傳不朽。嗚呼！若公之應物無方，是謂如神龍變化不測者矣。疏文不局於駢儷之體，而特舉趙州公案為言，無非欲闡大法以昭示人人。後來沈溺葩藻，而於道無補者，其尚以公為鑒哉！清立字無欲，公嘗稱其堅厲入道，蓋亦<span class='corr'>佳</span>士云。</p>
</div>
<div class='div-other'><a id='mulu196' />
<p class='h2'>題慈受禪師遺墨後</p><p>右慧林慈受禪師懷深遺墨三紙，其一言布施其二，言小智之樂小法，其三言書不必聖人合道者從鑿鑿，皆真實語，有益。後學蓋禪師乃雲門之八世孫，蔣山之第九祖，真證實悟，為人天師，故其德聲洋溢乎遠邇，雖其身<span class='corr'>已</span>歿，而靈驗尤為著顯字畫本，非其留意者，筆意圓熟，動中規矩，世之臨池苦心者，或未能遽及，誠可寶也。金壇一萬中，師嘗分座說法於蔣山，因購獲之，不翅見摩尼珠諷詠之久，如聞禪師謦欬之音。雖然，中師尚勉行其言，<span class='corr'>毋</span>徒玩其遺墨而<span class='corr'>已</span>也。</p>
</div>
<div class='div-other'><a id='mulu197' />
<p class='h2'>題恩斷江端元叟手跡後</p><p>予幼從柳文肅公遊，輒聞以仁恩禪師經賈似道墓詩有權，握三朝位，三事祗應知<span class='corr'>己</span>是僧彬之句，最得詩人優遊不迫之意，蓋似道歷三朝，宰輔傲然，以周公自期，一旦敗亡，在朝公卿弗恤之，在野士君子弗恤之，海內蚩蚩之民，亦不卹之。其卹之者，唯承天主僧彬木禪火焚遺骸，授其仲子歸葬會稽之附子崗耳。似道誤國之罪，可謂上通於天，使其地下聞此詩，將有餘愧矣。此實十四字史評，有關於名教甚大。今因濟藏主以禪師手跡，與元叟端公山居謠聯為一卷，詣余求題，故為疏詩之義。若此山居謠寄，興高遠綽，有寒山子之風，學道之人類能傳誦之，茲不復深論云。</p>
</div>
<div class='div-other'><a id='mulu198' />
<p class='h2'>跋日本僧汝霖文稿後</p><p>右：日本沙門汝霖所為文一卷，予讀之至，再見其出史入經旁及諸子百家，固<span class='corr'>已</span>嘉其博贍，至於遺辭，又能舒徐而弗迫，豐腴而近雅，益歎其賢頗詢，其所以致是者。蓋來游中夏者久，凡遇文章鉅公悉趣事之故，得其指教深知，規矩準繩，而能使文字從職無難也。汝霖今汎鯨波東，還以文鳴其國中，蓋無疑矣。嗚呼！汝霖禪家之流也，蕩空諸相，視五蘊四大猶為土苴，況身外之文乎？苟執此而不遷，或將與道相違矣。雖然，汝霖遍參名山，精於禪觀，其於此義，未嘗不知之。特以如幻三昧，游戲於翰墨間爾游戲翰墨，非難而空，其心為難。所謂心空，則一切皆空。視諸世諦文字，雖有粗跡，而本無粗跡，雖有假名，而實無假名。惟一惟二，惟二惟一，初何礙於道哉？觀汝霖之文者，又當於此求之。汝霖名良佐，遠州高園人，姓藤氏。嘗掌書記於蘇之承天寺，繼同五山諸大老入鍾山點校毘盧大藏經，其同袍皆畏而愛之云。</p>
<p>洪武九年春三月，翰林學士宋濂跋。</p>
</div>
<div class='div-other'><a id='mulu199' />
<p class='h2'>題栖雲軒記後</p><p>余往年讀劉玄靖山栖志，見其所載紫巖靈巖，勝概分明。如畫時正當袢暑，不覺涼颼生肘腋間。今年夏六月，客有授予蘇太史棲雲軒記記，為本菴上士作其狀。靈巖之景，亦分明如畫蒸溽，為之頓消。嗚呼！因文辭而想見其處，雅興遄發，尚忘其時之燠炎，況親睹嵬眼[泳-永+頃]耳之勝者乎？蓋玄靖久栖此山，太史亦嘗出游覽，故其言真切，有足以動人也。何文定公跋山栖志有云：想玄靖一時飛屐上下千峰，紫翠間左浮丘，而右洪崖其風，致猶前日也。余今於太史之文亦云：若夫雲幻非幻，契經多言之，苟欲重宣其義，非千百年莫能盡他時或造山中，當敷座，於巒光、水影間，為上士說法未晚也。</p>
</div>
<div class='div-other'><a id='mulu200' />
<p class='h2'>跋佛頂托缽歌諸文後</p><p>穆菴禪師康公耽樂法乘，見諸履踐，每念先佛以乞食為事，日中一食，樹下一宿，尚恐留情末法，乃一切悖之，而唯嗜欲是滋是長，於是著托缽之歌。古者專務精進，無少懈怠，得無上道，亦無自滿之意。末法乃中道迷惑，於未足中生滿足證。於是書首楞嚴經十種識陰之文，在昔陀摩尸利，刻苦修行，獲遇堅牢比丘，相與激勵，卒趨覺門，而使彌樓犍陀佛法再興末法乃壞散弗收，鮮有誠心向道者。於是錄堅牢石室之偈，其一則詠之以<span class='corr'>己</span>意，其二則證之以古辭，大概勉人，捨妄入真，無乖於聖教而<span class='corr'>已</span>。嗚呼！禪師之慮至此，其可不為慟哭而流涕矣乎？然而豪傑之士，何世無之？若讀斯卷，當有蹶然而興起者，豈惟禪師望之？予亦望之。</p>
<p>無相居士金華宋濂題，</p>
</div>
<div class='div-other'><a id='mulu201' />
<p class='h2'>跋德禪師船居詩後</p><p>右船居詩十章，唯菴然禪師所賦。蓋禪師嗣法千巖，長公千巖，則普應國師之弟子也。普應證道之後，因欲避世，多好船中，居至大<span class='corr'>己</span>酉泊儀真辛亥，泊吳江延祐丙辰，泊南潯。故詠船居者頗多，而廣錄中所載者，僅一二耳。今唯菴亦有斯詠，其殆有所本歟？然船非水則不可行，水非船則不可，居必二者相資而後成也。無相居士則不謂然我非船何處不可行，豈特水哉？我非水何處不可居，豈特船哉？是將有不假跡而見，不依形而存者矣。唯菴以為何如？唯菴之詩，托物為喻，無非發明宗門心要有益學者。予故推其祖孫相承之，故喜而為之書。</p>
</div>
<div class='div-other'><a id='mulu202' />
<p class='h2'>跋廬阜三笑圖</p><p>廬阜三笑圖，蓋寫徵士陶淵明、道士陸修靜及浮屠慧遠也，相傳圖，始于盧楞伽。世人臨摹者甚多，而先儒是非之者，亦不少其非之者，則曰慧遠卒。晉義熙十二年丙辰，年八十三。修靜沒于宋。元徽五年丙辰，壽七十二。丙辰，相去正六十載，推而上之，修靜生于義熙三年丁未，慧遠亡時修靜纔十歲耳。至宋元嘉末修靜始來廬山，則慧遠之亡，<span class='corr'>已</span>三十年餘，淵明之死，亦二十餘歲矣。若淵明生于晉興寧二年乙丑少慧遠三十一歲，終于元嘉四年丁卯，距慧遠亡，年<span class='corr'>已</span>五十矣，固宜相從也，安取所謂三笑哉？其是之者，則曰：自蘇長公作三笑圖贊，而黃，太史遂以三人者實之。如蒲傳、正、劉巨濟、晁無咎之流，皆明著之篇翰。陳舜俞造廬山記，亦與太史正同。此數公者，皆號博學，多識修靜之事，其有不考者乎？蓋晉有兩修靜議者，弗是之察，故遂致此紛紜也。趙彥通廬岳獨笑之篇，乃黃口小兒，強作解事者耳。一者之論，其不同有如此者。維楊郭君逵以此卷求題，凡淵明之出處。　國朝諸大老若肅、貞敏公、楊文獻公商、文定公及司業硯公論之，<span class='corr'>已</span>詳區區末學，何敢妄贊一辭？姑取前輩是非之未決者，就洽聞之士質焉。</p>
</div>
<div class='div-other'><a id='mulu203' />
<p class='h2'>跋匡廬社圖</p><p>右匡廬十八賢圖一卷上有博古堂印識，不知何人所作描法，學馬和之，人物布置，則彷彿東林石刻而韻度過焉。其二人相向立，一人戴黃冠，手觸人袂而揚眉。欲吐言者，道士陸修靜也。一人<span class='corr'>斂</span>容而聽之者，法師慧遠也。其一人冠漉酒巾，被羊裘杖策徐行，而蕭散之氣猶可掬者，陶元亮也。其一人躡屩摳衣，笑指元亮者，畢穎之也。其一人執羽扇，宴坐巴。且林下者，遠之弟，慧持也。其一人與持對坐合爪豎二指者，僧跋陀也。其一人俯仰其手，操麈尾拂坐陀下者，宗少文也。其一人居持右低首作禮而為貌。甚恭者，僧曇順也。其一人背被衣行，一人持鐵如意，一人展卷，讀一人美髯而反顧者，則劉程之雷仲倫周道祖也，餘則余忘之矣。又頗記程之蓮社史云：歲在攝提格七月戊辰朔二十八日乙未，慧遠命正信之士豫章雷次索等百有二十三人，集于廬山般若臺精舍，修西方淨土之學。今所畫止十八人，取著名于時者也。人數增減，相傳有不同者，所記異辭也。或疑修靜與遠不共時者，蓋晉有兩修靜，此正世稱簡寂先生也。當是時，晉室日微，上下相疑，殺戮大臣，如刈草菅士大夫往往不仕，托為方外之遊。如元亮、道、祖少文輩，皆一時豪傑，其沉溺山林而弗返者，夫豈得<span class='corr'>已</span>哉？傳有之群賢在朝，則天下治；君子入山，則四海亂。三復斯言，撫圖流涕。</p>
</div></div>
<p class='juan'>宋文憲公護法錄卷第十<span class='note-inline'>(終)</span></p>
<div class='div-w'><p class="pre"><span class='note-inline'>(常熟縣居士宋奎光捐貲施刻　護法錄第十卷<br/>天啟癸亥年秋月徑山化城寺識)</span></p>
</div>
</div><!-- end of div[@id='body'] -->
</body></html>