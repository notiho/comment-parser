<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu186' />
<p class='juan'>天界覺浪盛禪師全錄卷之六</p><p class="byline">門人　大嵩　大權　大韶　大麟　較</p>
<div class='div-other'><a id='mulu187' />
<p class='h1'>小參</p>
<div class='div-other'><a id='mulu188' />
<p class='h2'>師於萬曆丁巳冬從江西壽昌到金陵寓天界西方丈孫千枝居士傳壽昌老和尚像求授記小參</p><p>師據座良久云會麼雲巖不著便洞山邈不真誰知親入蒼龍窟儼然臨水影頓省定盤星何如吹滅瞎驢眼居士於此薦得則能不與萬法為侶一口吸盡西江直得赤身拶入大好山應見東苑花獨秀又何讓他龐老銕船浮水韻徹青霄也哉會麼當機展出娘生手好把旃檀日夕燒。</p>
</div>
<div class='div-other'><a id='mulu189' />
<p class='h2'>覺悟老宿請於毘盧閣為弟子祝髮授戒小參</p><p>毘盧頂上高拂吹毛古佛殿前橫鏟荒艸直下揜耳而去鐘聲<span class='corr'>已</span>掛七條更能坐斷聖僧愈見天然有在雖則如是果要高高峰頂立深深海底行閨閤中物一毫捨不盡未免成滲漏去至於向上向下大有事在到遮裏直須拔足荊棘林轉身明白地始堪來討我底棒喫。</p>
</div>
<div class='div-other'><a id='mulu190' />
<p class='h2'>黃檗山乙亥主楚龍湖小參</p><p>師云峰巒峭異鶴不停棲靈鳳無依獨翀宵漢且道是何人境界以如意畫破云會麼大煞天然漆桶不快太煞淆訛野狐作怪真機不發枉匿死生正眼不開徒償業債秪如真機如何得發正眼如何得開復舉如意云大眾看看如意子[跳-兆+孛]跳上三十三天觸著帝釋鼻孔十殿閻王打一鐵棒怒氣不禁直得南山起雲北山下雨黃檗山上月白風清法眼寺中紅爐飛雪會麼良久顧視大眾云隴上梅花開也未我將先寄有心人。</p>
</div>
<div class='div-other'><a id='mulu191' />
<p class='h2'>李太宰有書到山小參</p><p>師振尺云天開治象誰得太平先聲眾無語師復云彩毫現出人間喜靈鷲啣來天上春會麼太宰書云聖主宵衣惻然下詔普天之下重滌肺腸試問我諸法王子法戰亦有何消息耶乃以手加額作望勢云月似彎弓少雨多風半鉤猶有三星拱大地山河掩映中復振尺云珍重。</p>
</div>
<div class='div-other'><a id='mulu192' />
<p class='h2'>夜參</p><p>師舉昔日長慶禪師悟道頌云萬象之中獨露身要人自肯乃方親昔時謬向途中覓今日方知火裏冰大眾其中有自肯者麼且道如何是火裏冰聻獨露身是如何是獨露身聻火裏冰是獨露身與火裏冰是同是別你大眾各自簡點看眾下語不契師乃云古人云承言須會宗不是亂統說得如實不會宗旨但將自<span class='corr'>己</span>痛切處出求決擇發問不起便好痛自討箇落處不可捏怪造語熱鬧人耳目也我要人各各發明自<span class='corr'>己</span>本分事然後始有酬唱分你看自<span class='corr'>己</span>本分上還容得三藏十二部底元字腳麼還容得一千七百底公案麼還容得生死涅槃種種名相麼還容得成佛作祖底道理麼若皆容不得如何佛祖又設了許多機緣聻你試仔細自看從無始來在那裏安身立命得恁麼堅密從十二類中受了許多磨折如何還有我遮箇你如何反不自知聻你若向遮裏直下看透方許你聊通一線方許你判斷古今機緣如自<span class='corr'>己</span>尚不知自<span class='corr'>己</span>落處強欲分別古今之事何異狂狗逐塊乎僧問狗子有佛性也無師云你有佛性也無進云萬法歸一一歸何處師云那箇教你恁麼問進云不知師云我遮裏棒不輕打人底乃云各各立地欠箇甚麼莫向別人討好別人豈有剩物與人我不要你參佛祖禪只要你參取你自<span class='corr'>己</span>本分事果有生死可了也無果有佛祖禪道也無參透了始知我不肯輕欺你也噫可惜了遮一對好明燭孤負了遮一瓶好蓮花僧向前提起花瓶便行師云提起那裏去僧云請和尚歸方丈師叱云你偏好恁麼捏怪。</p>
</div>
<div class='div-other'><a id='mulu193' />
<p class='h2'>堂中小參</p><p>師方坐次恒鑒問云雜念紛飛時如何師云放下著進云一念不生時如何師云提起著進云如何行履不犯國王水艸師以如意畫一畫云截斷路頭著鑒無語師云會麼進云不會師乃云大眾立地自看畢竟是箇甚麼得恁麼難見難會也須是親向其中逼拶到無可逼拶處始有自肯分所謂萬古碧潭空界月再三撈摝始應知秪如我遮如意子若不是真的識得如何要提起即提起要放下即放下要截斷凡聖路頭即截斷凡聖路頭要殺即殺要活即活蓋繇我知得用得始不為他所欺也不然總是業識忙忙有何可據如人自<span class='corr'>己</span>不知自<span class='corr'>己</span>鼻孔向人曰我有鼻孔我無鼻孔我即有即無鼻孔我非即有非即無鼻孔此豈真知鼻孔也哉若果一朝親自摸得始信從前皆是自<span class='corr'>己</span>妄想顛倒也故從上佛祖出世種種方便無非助人發機使人自求自<span class='corr'>己</span>落處一朝親見始知佛祖無實法與人也如當時慈明偕諸同志於兵戈中混為廝養直造汾州參無德昭禪師昭知彼中有大法器更不為彼說法一味以世諦㛱媟之事以毒發其毒業密置於烈燄猛鎚之中直要煆盡他無始習氣命根然後始知臨濟之道迥出常流也所以大愚芝密激雲峰悅葉縣省煆煉浮山遠皆非常手眼近世學處不玄師宗不玅類以死語死法接人如按牛頭喫艸令無傷人舉哀又安得有真性情之激烈哉今日參學之弊皆是參言語文字禪非參了生脫死禪皆是參知解機鋒禪非參見性明心禪所以秪圖說得頌得心意識卜度得更不求身心性命落處畢竟如何始了生脫死也雖然如是直須知有三種喫緊事始得一要痛惜光陰不可蹉誤一要依止師友恐墮迷途一要親自痛切始有生機所謂欲知佛法當觀時節因緣時節若至其理自彰然此時節因緣不是自肯自切雖遇佛祖現前安得有啄啐同時之機用哉是以佛祖出世百千方便亦不過為此肯切二字著力耳肯切二字即是你話頭即是你疑情即是你發機即是你入路即是你百千三昧法門即是出生死取心性之金剛王寶劍從始至終超凡越聖直是此肯切二字你若肯切三世佛祖也沒奈你何你若不肯切三世佛祖亦不奈你何<span class='note-inline'>(何故)</span>聻把手教他行不得要人自肯乃方親予有何言哉。</p>
</div>
<div class='div-other'><a id='mulu194' />
<p class='h2'>夜參</p><p>眾請師堂中小參陳司寇公偕入禮拜坐次建幢問眾手淘金誰是得者師云直公牙齒疼進云寒暑煎逼學人向何處迴避師云去著幢禮拜而退師曰昔富鄭公見投子顒禪師陞座顒舉目作象王回顧勢富公特地有省及下座隨入方丈顒見公即勵聲曰相公<span class='corr'>已</span>入室富弼還在門外公直得汗下師曰秪如陳司寇公昨日從刀兵中來為箇甚麼聻我道公<span class='corr'>已</span>入堂汝等還在門外其中亦有出白汗者麼覺空問渠無國土何處逢渠師曰大光明中那容罔兩進云恁麼則請和尚歸方丈師曰要且不見我在司寇公問昔有何心隱講學時張江陵相公忽來耿天臺出接入何不起座揖手曰方外人不為禮張公曰你見在方內如何說方外適大師謂某在堂內諸人在堂外何也師哂曰公猶作堂外會那公曰元無內外師曰公只今在那裏公曰在遮裏向火師曰尚隔一案在公曰師只今是坐是立師展兩手示之復曰善財於玅高峰為甚麼不見德雲乃向別峰相見公無語師曰眾中還有道得者麼覺空出禮拜師曰鷂子過新羅也陳公又問撥盡寒爐如何愈撥愈不見一星子師曰火燄正滔天公無語師曰大眾切弗回頭轉腦燒卻眉毛也建幢云和尚向何處迴避師呵呵大笑曰我即熱勝婆羅門也幢曰莫瞞人好師曰癡者自癡懞者自懞因有輕出問話者陳公云今蒙大師直指如金剛王劍著著斬人知見正為不肖輩因病下藥不與尋常接引人也如大師欲因機利導不妨說他人話我輩參學只須說自<span class='corr'>己</span>話若也說他人話便失自<span class='corr'>己</span>參學事也師曰古人欲直下發明自<span class='corr'>己</span>事決不隨人語脈所轉若是信口領略與本分有甚相干復舉杜順大師懷州牛喫禾益州馬腹脹遍界覓醫人炙豬左<span class='corr'>膊</span>上及傅大士空手把鉏頭步行騎水牛人從橋上過橋流水不流二頌及皓布褌將諸佛名號寫褲上有人效之立得惡報皓嘗謂杜傅二頌秪明得法身邊事尚未明法身向上事因示眾曰昨夜雨滂滂打倒葡萄棚知事叫行人拄底拄撐底撐撐撐拄拄到天明依舊可憐生若於此薦得始知有向上事師復曰向上事且置且道如何是法身邊事良久喝一喝便歸方丈。</p>
</div>
<div class='div-other'><a id='mulu195' />
<p class='h2'>丙子到峨峰小參</p><p>師良久策起眉毛云見麼某甲曾親見峨峰和尚來莫道今日始到此中也秪如蹋斷千峰轉身就父更將箇甚麼呈似諸法親聻乃舉如意云噫無影枝頭凝玉露滴滴能開五葉花。</p>
</div>
<div class='div-other'><a id='mulu196' />
<p class='h2'>壽昌小參</p><p>師入堂坐定召云大眾是甚麼良久云莫被人瞞好復良久云還有一箇不受人瞞底麼復良久云動著即三十棒眾無語師乃起身縱步一匝而立項佩日出從東過西從西過東師云誰恁麼穿堂直過佩掩耳歸位師云苕帚柄聊與三十佩云和尚莫瞞人好師云隨人腳跟轉有甚麼來繇進云請和尚歸方丈師云遮裏沒有你開口處進云和尚也不可道破師云是你耳聾佩一喝師咄云你遮野干進云過在甚麼處師云罪不重科佩云恁麼則拆角泥牛翻白浪衝開海底起紅煙師云還叫喚那乃云一堂風冷淡千古意分明秪為分明極翻成八不成且道如何得十成去顧視云也須仔細始得遂歸方丈。</p>
</div>
<div class='div-other'><a id='mulu197' />
<p class='h2'>堂中小參</p><p>過去心<span class='corr'>已</span>過去電光石火杳難追未來心又未來兔角龜毛挑不出現在心雖現在水月鏡花爭摸捉良以昏沉成國土散亂作眾生釋迦從無始劫刻畫晦昧之空彌勒盡末後際鉤鎖色雜之妄仔細簡點將來大是開眼作夢秪如今日壽昌又教人參究箇甚麼雖然如是肯心未許難清業惑之狂倒想不除誰享本來之玅且道作麼生參究得肯心自許去一語頓消千古恨自教天下免干戈良久復曰堂中連日亦有省發與有疑情者麼首座擬開口師大喝曰看劍便起座曰大眾有疑出來問師以如意驀頭便打曰頭落也不知。</p>
</div>
<div class='div-other'><a id='mulu198' />
<p class='h2'>小參</p><p>一性融通一切性文殊莫出女子定一法遍舍一切法罔明彈指便超脫一身普現一切身瞿曇弄假卻成真一命永證一切命坐斷聖凡行正令性法身命曾無別日可冷兮月可熱不是死中得活人誰能解此問心結遮箇結甚奇絕饒是德山托缽與巖頭雪峰遮般毒口蛇心畢竟三人證龜不成鱉。</p>
</div>
<div class='div-other'><a id='mulu199' />
<p class='h2'>小參</p><p>僧問德山小參不答話和尚今夜還答話否師云把髺投衙進云昨夜不期山上雨滿溪流出落花香師云擔枷過狀趕出去進云行行不借雙關路鉤鎖從教直下拋師云罪不重科進云採葉弗將題姓字恐隨流水到人間遂禮拜師云一箇大禪堂兩邊列長床一箇聖僧一爐香日有日光夜有夜光三時粥飯叮噹響四時止靜響叮噹一任剔起眉毛豎著脊梁捏緊拳頭釘定腳樁你要行也不妨立也不妨坐也不妨臥也不妨只有一事汝等也須仔細承當且道承當箇甚麼良久云黃連樹上出生薑復顧眾云是事且置只如汝等久在此中畢竟于自<span class='corr'>己</span>分上事作麼生僧答語狂亂師切齒痛責云汝等在此所為何事肯自欺瞞作此大妄誑語汝等正如新官上任一等無賴之徒偏去告哄狀考問將來何曾有一點真情若遇清正之官豈容汝如此奸偽是必處汝以重法也知麼況從上古人出世種種施設無非欲使人發明本分大事如有對頭人閉門在屋裏坐有人必欲與彼主人相見一回或用瓦子敲其門或用石用木用棒用喝或叫喚其名或好言誘引或惡口罵詈或投名刺或傳書柬或親抵其門或差官擒捉或圍屋搜拿種種施設不過要他屋裏主人相見一回便了何曾有實法哉是故古人或良久默默或揚眉瞬目或拈鎚豎拂或打鼓吹毛百般拈弄正打傍敲全機密用亦無非欲人發明自<span class='corr'>己</span>主人本命元辰一回親見便了豈可執定一法為何如乎然古人師資相求皆是一段真實心不欺誑心不瞞昧心始得機教相投針炙中病不是妄呈妖異互相惑亂也汝不見世人欲聽響卜與祈神夢者乎亦必齋明盛服端肅身心或求功名或求子息或求貨財或求仕進必須明告其心謹白其事以我精氣合神人之精氣以我靈機動神人之靈機始得感應道交朕兆發見雖其言似吉似凶似好似惡當下不可測度及其機緣時至明彰較著毫髮不爽乃知神人不我欺也又有一等欺心罔聖之徒不畏鬼神恣行奸偽每欲托夢於神人而神人安肯授汝之正夢哉即使神人授以屎尿令彼食啖而彼心亦自知其為惡或有問之乃佯為大喜曰昨夜夢神君延我明堂揖我上座奉我以如意之珠贈我以彩毫之筆懽喜褎讚而慰諭我將來有大顯貴有大受用此必他日有靈驗乎世間癡人聞其神人待彼如此是必大顯貴也乃為捧擁奉承無所不至矣嗚呼如此等人豈非天地間之大妖孽大奸險天地鬼神之必誅戮者哉彼自以為得計又安知惡不積不足以滅身乎噫慎之慎之生死海中不能奮然自出者正以自欺自昧自沉自沒不受人之提拔也誰奈之何誰奈之何。</p>
</div>
<div class='div-other'><a id='mulu200' />
<p class='h2'>為福山大眾授記早參</p><p>師陞座為大眾命名畢黃司理問云真佛無名為甚麼安名立字師云聖聖相傳緣生無性進云天上無彌勒地下無彌勒且道誰與安名師舉手云謝居士好箇問頭進云靈山一會儼然未散師合掌云我不敢輕於汝等汝等皆<span class='corr'>已</span>作佛公便禮拜師下座。</p>
</div>
<div class='div-other'><a id='mulu201' />
<p class='h2'>塔樓峰小參</p><p>師云會麼雨打虛空溼自愁無曬㫰急敲石火烘汗滴龜毛上遮一滴西天東土真消息。</p>
</div>
<div class='div-other'><a id='mulu202' />
<p class='h2'>匡山圓通夜參</p><p>藏舟於壑藏山於澤夜半有力者負之而趨其昧昧者渾不知也又安知藏天下於天下旦能握其機乎其機是甚麼人能握良久云崑崙騎象藕絲御就裏抽牽意自殊。</p>
</div>
<div class='div-other'><a id='mulu203' />
<p class='h2'>除夕小參</p><p>師卓拄杖云百丈大師云今朝臘月三十日到來大眾作麼生折合去僧問年盡月盡日盡時盡恰好一句請師速道師云爆天驚碎五須彌進云馬耳峰高雲不斷一溪流水古今然師云劃斷千峰更許誰進云等閒識得東風面萬紫千紅總是春師云太早生師復云同門出入夙世冤家末後牢關如何透脫透與不透今日總要向圓通手裏乞命眾無對師云會麼抽刀不入鞘萬里髑髏寒卓拄杖入方丈。</p>
</div>
<div class='div-other'><a id='mulu204' />
<p class='h2'>癸未主靈谷堂中小參</p><p>師入堂眾禮拜立定師良久云正當與麼時何如復云剔起眉毛復云立定腳跟復云是甚麼復云動著三十棒復云還有入得虎穴者麼還有下得龍潭者麼還有登得刀山者麼還有上得劍樹者麼復云動著喪身失命復云是甚麼得恁麼利害聻直須向遮裏透過始得消此業識始得了此生死復云萬古碧潭空界月再三撈摝始應知有僧欲出問師曰若要我說破須啞卻我口若要你領會須壞卻你心畢竟作麼生不許夜行剛把火大家吹滅暗中行良久復云到遮裏雖則忍氣吞聲必須得箇出身活路始得不然自欺自陷又爭怪得山僧大眾須猛力斬截你自心上底偷心活路與向外馳求底心則單刀直入不顧危亡殺出生死重圍始保你有箇出身活路始保你有箇完全性命猛之猛之毋自失誤。</p>
</div>
<div class='div-other'><a id='mulu205' />
<p class='h2'>除夕小參</p><p>末後一句始透牢關今當臘月三十夜汝等諸人作麼生折合去良久云若在遮裏透去始有轉身吐氣分不然如世間人到今夜業債纏身安能自繇自在而結此局汝等既于此參究果於本分上透得生死聖凡善惡苦樂底心境麼若透不得則妄想顛倒將法身流轉五道無有<span class='corr'>已</span>時何日折合得去直饒如靜夜鐘聲寒潭月影猶是生死岸頭事直饒你因果歷然不落不昧亦未脫得野狐身直饒一絲不挂徹底無依如萬里無雲青天也須喫棒直饒四至分明中心樹子不得為我動著正是垛生招箭未免爭端直饒破衲蒙頭萬事休此時一切都不會遮瞌睡漢正好爛熟打醒推出門去秪如到恁麼田地在我遮裏尚折合不得況生死業識未空聖凡情境未透又如何免得閻家老子考較哉秪如在山僧今夜又如何處分此參禪事如軍國之事必須考其虛實或有血戰汗馬之勞或有復土開疆之績然後享士椎牛論功行賞今到遮裏總無甚功績可見何有北禪之牛可烹何有曹山之酒可飲何有禾山之鼓可打何有德嶠之歌可唱以冒昧法喜哉雖然如是不可一例抹殺我靈谷今日結制<span class='corr'>已</span>至半期肯自施功於無用之地乎若欲珍重其事且放過諸人一著秪如山僧自<span class='corr'>己</span>為人處又作麼生折合去聻路逢死蛇莫打殺無底籃子盛將歸。</p>
</div>
<div class='div-other'><a id='mulu206' />
<p class='h2'>甲申徑山堂中小參</p><p>師顧云還有上天無路入地無門無棲泊無奈何者麼此正是汝等放身捨命去處僧出禮拜師便打僧云六橋俱斷時如何師打云還斷不斷僧又進語師又打云你又捏怪作麼連打退復云若要急切打發直須拼卻性命始得山僧今日見磬山錄中有示眾舉雪峰問僧甚麼處來僧云浙中峰云船來陸來僧云二途俱不涉徑山看到遮裏謂雪峰行棒<span class='corr'>已</span>遲也峰云爭得到遮裏僧云有甚麼隔礙峰打趁出去僧過十年後再來徑山道遮僧又來是甚麼心行峰又問甚處來僧云湖南峰云湖南與遮裏相去多少僧云不隔徑山道遮裏虧了雪峰又放過他峰豎起拂子云還隔遮箇麼僧云若隔即不到也峰又打趁出徑山道天下參學人往往向遮裏打失眼睛此僧往後凡見人便罵雪峰徑山到遮裏卻疑著遮僧得恁麼痛入骨髓那一日有同行者聞之特去訪乃問兄到雪峰有何言句便如是罵徑山道遮僧果的親見雪峰來遮裏便好與雪峰報冤以一頓痛棒將同行打出豈不勝於痛罵哉他遂舉前話乃被同行詬叱與他說破徑山云卻反被人坑陷遮僧乃自悲泣嘗向中夜焚香向雪峰遙禮徑山道遮裏更是坑殺人磬山云雪峰老漢行其正令遮一條白棒不添德山之風可惜當時不遇其人重重蹉過遮僧既不憚勞苦撥艸瞻風何其鹵莽以至如斯及遇同參通箇消息悔之晚矣雖然此猶是君子禪也若是今時不服善者寧招謗法之愆永無悲泣之事可見今人不如古人多矣大凡參學須自具眼目莫當面蹉過以貽後日之悔今日有新到者麼眾無語乃復頌云憧憧往返隔千山覿面相承與話難不得知音痛呵叱到頭終是一顢頇師云大眾汝等還見磬山和尚今日特地痛相錐拶麼所謂大事未明如喪考妣同門出入夙世冤家汝等真箇為<span class='corr'>己</span>躬事肯如此僧頭頭痛切乎真箇為生死心切必須不顧性命始有透脫一路徑山亦有一頌好生聽取父母之仇不共天提刀必報此深冤忽然撞著真頭對性命元來不值錢眾中還有性命不值錢者麼出來為雪峰與遮僧雪屈眾無語師擲下拄杖良久一僧拈起遞與師師接過便打僧云和尚打某甲作麼師又打云你是那箇眾俱禮拜師云放過即不可一齊打赦而出。</p>
</div>
<div class='div-other'><a id='mulu207' />
<p class='h2'>堂中小參</p><p>參學須先有箇痛切心傷感心如雪恥報仇底人始能斬截生死頓明心性不見德山號周金剛為蜀中義虎聞南方有直指人心成佛之說乃謂魔鬼子敢自妄言吾當往摟其巢穴滅其種類以報佛恩遮箇便是能與佛祖為生死冤家者也及遇婆子買點心被他問金剛經以三心不可得上座要點那箇心直下便打折了金剛擔子矣若是如今弄虛頭禪客便好劈面一掌或推倒點心架子去何肯輕放過他此古人不親見得決不肯自欺也乃到龍潭正以不見自<span class='corr'>己</span>落處問云久嚮龍潭及乎到來潭既不見龍又不現龍潭不合為他下註腳曰子親到龍潭若是今人便拍盲領會曰不見處便是我親見也即死在他語下瞎弄將去又安肯必須親自見得乎於是乃親依龍潭一夜因接紙燭驀被潭吹滅乃大悟曰從今不被天下老和尚瞞也以故龍潭大稱之曰可中有箇漢牙如利劍口似血盆於孤峰頂上呵佛罵祖去在使德山當時無摟人巢穴滅人種類之痛心到此焉能為婆子摟其巢穴又為龍潭滅其種類而立地如獅子之出窟寶劍之揮空乎此皆其痛心傷心不欺心之所致也又豈別有參禪之法乎又如臨濟亦無別參禪法只是一箇不肯自欺當三遭痛棒不得㘞地痛快終不肯妄意領略必須於大愚言下頓悟老婆心切然後得大痛快始能於黃檗面上捋虎鬚也是彼何曾因參玄要賓主人境照用而後始頓悟哉佗大徹後得座披衣自解作活而生擒活捉天下英雄全是遮些子鋒芒彼又何曾以死語死法繫綴於人乎今人皮下無血無為生死心不去本分上一口咬斷卻如狂狗逐塊咬他語言文字道理機鋒以為參禪真箇掩彩殺人如何得到德山臨濟底大用不見古人頌他一拳拳倒黃鶴樓一踢踢翻鸚鵡洲有意氣時增意氣不風流處亦風流蓋從上諸祖只是與人助得發機如放大銃砲相似你腹中無許多猛烈火藥我雖有火引如何點發其驚天動地之勢你果有古人如此痛憤傷感自能觸發得大徹大悟也只此一箇痛憤感傷便是撥亂反正定國安邦之真作略也乃喝一喝而起。</p>
</div>
<div class='div-other'><a id='mulu208' />
<p class='h2'>振宗傑禪人為父鄭仲翁五旬請小參</p><p>頂天履地須知身自何來立意成人應識本之所在識本於一念未生之前則生死聖凡全機超越知身於父母正生之際則世間出世當體圓明所謂識心達本源是則為沙門豈尋嘗之所能哉今日是大傑禪人生父鄭仲翁知命之辰自念少入空宗未酬罔極特求徑山為父母授記命名大高大厚蓋欲報其雙親如覆載也秪如傑禪人在浙其父親在蜀不啻數千里之隔況此身心本不相代如何能使其父增此慧命若于此有箇透露乃知天地與我同根萬物與我一體豈有骨肉天性不可以當體感通雖然更須知吾宗別有不傳之旨昔僧問曹山子歸就父如何父全不顧山云理合如是僧云何成父子之恩山云始成父子之恩僧云如何是父子之恩山云刀斧砍不開諸仁者你看他古人敲唱同時著著皆是親悟親證若非全機超越安見得有斧斫不開之玅密乎乃說偈曰祖父從來不出門兒孫得力始為尊了知斧斫不開處厚地高天共報恩。</p>
</div>
<div class='div-other'><a id='mulu209' />
<p class='h2'>丁亥報恩結制堂中小參</p><p>良久云正當恁麼時何如杖人性命在汝諸人手裏汝諸人性命在杖人手裏我要與你生作麼得同我生我要與你死作麼得同我死直饒能同我生同我死我要與你打箇開交你又作麼得同我打箇開交擊竹篦子云點即不到復擊竹篦云到即不點度刃衝流雷揮電卷到遮裏也須是拼得性命底絕後重甦始許他通此消息復舉僧問趙州狗子有佛性也無州云無忽然絕後甦來又作麼生復云險僧問趙州狗子有佛性也無州云有忽然絕後甦來又作麼生復云險僧問趙州如何是西來大意州云庭前柏樹子忽然絕後甦來又作麼生復云險僧問趙州萬法歸一一歸何處州云我在青州作領布衫重七斤忽然絕後甦來又作麼生復云險忽有箇漢聞我恁麼舉不惜性命向前掀倒杖人禪床又作麼生乃拈竹篦拍地復打云放過即不可復云險拋下竹篦歸方丈遯菴隨入方丈禮拜師擒住云狗子有佛性也無速道遯云道甚麼有無師云你猶作道理在速道遯云道不得師云為甚道不得遯云道不得師云你為甚又道得遯云領師便打云領箇甚麼遯擬對師又打云我要你向遮裏絕後甦來許你親見趙州遯禮拜師又打云直須向遮裏跳出始得師復顧出之旻昭蓲伯幼仁諸公云趙州一任道有道無杖人不許你等道有道無別道一句來看不然汝等也須防我杖人毒手始得眾禮退遯菴即笑峰。</p>
</div>
<div class='div-other'><a id='mulu210' />
<p class='h2'>楊龍友監軍太夫人作五十三參會設供請小參時天正亢忽得雨</p><p>師云一句全提超今越古六種震動吟龍嘯虎忽爾南山起雲北山下雨且喜點點滴滴不落別處與法流相接而黧奴白牯卻似知有耕翻故園田地使一切種智得生實性淨土盧舍那如來與十方諸佛不動寂場坐普光明殿卻不知有文殊普賢及十方塵剎大菩薩各各獅子哮吼象王起舞誰知遮箇蓮華藏世界根源皆生於香水海中全是遮一法雨之所傅哉善財童子承佛威神而稱讚曰奇哉世尊自我一念圓明游歷三千大千世界乃至南詢一百餘城遍參五十三大善知識教我觀察若聖若凡若僧若俗若男若女是皆稱性平等法門自本自枝自花自果乃至法身慧命功德相好眷屬劫數國界莊嚴壽量差等皆是一點圓明無今無古且問在會諸公曾會否樓閣重重是誰吞吐。</p>
</div>
<div class='div-other'><a id='mulu211' />
<p class='h2'>丁亥主天界慈秀法侶偕趙梧崗徐祥宇眾居士請小參</p><p>坐久卻成勞出門又是艸風吹瓊樹枝紅日碎杲杲昔夾山與定山同行言話次定山曰生死中無佛即無生死夾山曰生死中有佛即不迷生死互相不肯同上大梅山見常公夾山便舉問未審二人見處那箇較親梅曰一親一疏夾山復問那箇親梅曰且去明日來夾山明日再上問梅曰親者不問問者不親夾山住後自云當時失一隻眼雪竇云當時換得一雙眼山僧云定山只見錐頭利夾山不見鑿頭方那堪便問誰親所謂一字入公門九牛拖不出大梅雖似當斷不斷不同德山臨濟用事然其陷虎之機殺活有在秪如雪竇道他換得一隻時還有簡點得出者麼若有亦許他換得一隻眼。</p>
</div>
<div class='div-other'><a id='mulu212' />
<p class='h2'>小參</p><p>山僧今日午前寫書午後與人說話直得口乾舌燥到晚來幸自可憐生無一星子事汝等無端將那無血性底死牛皮打得轟轟響又牽引出老漢來大家攢簇做一塊生且道為箇甚麼事有甚麼虧負汝等處有甚麼欺瞞汝等處汝等又欠少箇甚麼大家喫了現成飯問我討甚麼碗汝等自看大家在堂內底箇箇睜起眉毛豎起脊梁咬定牙關捏緊拳頭如尿床鬼子相似是何道理堂外底擔柴底擔柴運水底運水燒火底燒火煮飯底煮飯你來我往打躬作揖撐撐拄拄忙忙憧憧是風耶是顛耶做盡模樣弄盡精魂從朝至暮畢竟是箇甚麼事與本分上還有一些交涉也無到遮裏還用得著箇甚麼假借人箇甚麼行住坐臥語默動靜穿衣喫飯屙屎放尿遮裏何曾因人說破借人氣力你即不參不究你底主人公本來面目亦何曾失來只今佛祖出世還有加損你一毫來一切語言文字道理知見玄玅機鋒於你六根門頭八識心中有三毫加損也無即汝等無始劫來不是纔得為人三途六道一切異類無不變弄過來何曾奈得你何閻羅大王牛頭阿旁何曾奈得你何鑊湯爐炭刀山劍樹抽腸拔腹碓搗磨挨無所不為乃至披毛帶角受盡苦楚何曾奈得你何直至如今依舊恰恰好好地依舊業識茫茫地還是你今日累我還是我今日累你你也沒奈我何我也沒奈你何若了直下各自了去不了一任七顛八倒去我也是為他閒事長無明徒怕虛空爛壞與鏡花水月耽憂與夢幻泡影喫力著甚死急大家散去免教特地相賺誤也僧纔出師便打僧云此是第二等師連打云一任你第三第四第九第十僧云畢竟是第二等師又連打云我與你第一等上上等無上上等與你有甚交涉一頓打出又僧出云某甲今日謝和尚慈悲師打云我有甚麼慈悲僧云打得痛快師又打云有甚痛快復一頓打散。</p>
</div>
<div class='div-other'><a id='mulu213' />
<p class='h2'>戊子太平無相寺非遠淨修偕楊元長請小參</p><p>鼠咬頭巾破火燒裙帶香遮些消息子不待更商量非遠昔來石耳峰前正值猛虎當路今到靈山堂上方逢毒鼓驚天到遮裏直須拼得性命全機拶透始有出身處會麼欲知急切相趨事鞭起泥牛耕石田。</p>
</div>
<div class='div-other'><a id='mulu214' />
<p class='h2'>為無可智公圓具小參</p><p>師擊尺云善哉時哉撒手不易是誰肯上縣崖全眼用偏本于正人夙願淅米矛頭煉成鬱刃舍身藥樹即全其天信是本事修行玅在藏機敝垢將謂一笑入雲中恰好聚頭來屋裏果然放下十八界何須瓶瀉二千酬峰頭澥底蹈過揚塵上律下襲同參不二且道萬世旦暮遇者如何乃擊尺云震醒遍界了也。</p>
</div>
<div class='div-other'><a id='mulu215' />
<p class='h2'>甲午主博山小參</p><p>賓頭盧尊者應阿育王齋乃策起眉毛云大王會麼我於阿耨達池龍王請佛齋亦預其數遮箇臊鬍子雖則冷面熱瞞卻能撩人巴鼻何如我博山座下有箇老骨董不學長汀子於十字街頭伸手乞人一文錢偏於龍象蹴蹋底腳跟下緊峭他底艸鞋也不曾放過一箇今當從心之年卻做些饅頭鎚子與一眾橫咬豎咬忽然咬著舌頭乃知老骨董有紅線穿人鼻孔在杖人不免打箇呵呵且道笑箇甚麼一把柳絲收不得和煙搭在玉欄杆。</p>
</div>
<div class='div-other'><a id='mulu216' />
<p class='h2'>室參</p><p>欲行奉馬當食進鹽王索仙陀婆智乃在機先鳳林關鍵太密十字街多白拈靈龜脫殼方堪占不卜孫臏無飯錢況乃久雨不晴打濕眉毛無處曬眼只得橫眸讀梵字彈舌念真言爭奈吹火長尖嘴柴生滿灶煙。</p>
</div>
<div class='div-other'><a id='mulu217' />
<p class='h2'>雨後小參</p><p>卓拄杖云天晴日頭出雨落地下濕可憐見打失了許多人眉毛腳跟也六祖問南嶽甚麼物恁麼來當時便好打何待八年後始道得箇說似一物即不中堪作何用先博山逢人便道一口氣不來畢竟向甚麼處去當時便好打何待黑牛臥在死水裏更不見出箇蹄角蹋殺天下人去如今還有與六祖作主與先博山出氣者麼出來與拄杖子相見放過即不可拈拄杖將大眾打散。</p>
</div>
<div class='div-other'><a id='mulu218' />
<p class='h2'>枯堂請小參</p><p>召云大眾腳跟下事作麼生眾無對師云剔起眉毛看<span class='corr'>已</span>蹉過也復擊如意云天不能蓋地不能載可笑韶國師無錢做賣買無端撞著把破木杓底老龍牙兩箇漆桶渾不快直饒向曹源一滴水裏翻身依舊赤土塗牛妳分付汝等橫三豎四中切忌被那沒面目大王捉敗。</p>
</div>
<div class='div-other'><a id='mulu219' />
<p class='h2'>壽昌使至小參</p><p>舉玄沙遣僧致書上雪峰峰揭開緘見三張白紙乃拈示眾云不見道君子千里同風沙聞之曰山頭老漢蹉過也不知杖人云以尋常觀他父子大似家富小兒嬌殊不知雪峰慣撒漫天絲網玄沙卻肯向明眼人前打失鼻孔今日壽昌成長老遣使到博山為杖人作供乃有一牘即以火焚之不妨千里燒卻人眉毛但汝等喫他油麵䭔子切忌東屙西屙。</p>
</div>
<div class='div-other'><a id='mulu220' />
<p class='h2'>田寮請小參</p><p>舉雪峰一日云此事如一片田地相似一任眾人耕種無有不承此恩力者玄沙云且作麼生是一片田地峰云看玄沙云是則是某甲則不然峰云你又作麼生玄沙云秪是人人底師云一千五百人善知識父子親承作恁麼舉止雖好一片田地未免互相荒棄若問博山作麼生是一片田地便與一棒教他知些痛癢則種田博飯有餘力鼓腹謳歌樂太平。</p>
</div>
<div class='div-other'><a id='mulu221' />
<p class='h2'>王居士請小參</p><p>閨中產難婦人底三昧堂上飽暖底長者不知堂上飽暖長者底三昧門外托缽底殃崛尊者不知門外托缽殃崛尊者底三昧靈山打瞌睡底老瞿曇不知靈山打瞌睡老瞿曇底三昧新撞出娘肚皮底孩子不知新撞出娘肚皮孩子底三昧無人能知獨有我遮拄杖子能知忽有僧出來道彼此三昧各各皆不能知如何和尚底拄杖子卻獨能知便好與他痛一拄杖看他知不知待他更開口又與他一痛拄杖何故博山三昧從來別拄杖偏能決是非。</p>
</div>
<div class='div-other'><a id='mulu222' />
<p class='h2'>客至小參</p><p>聞聲悟道見色明心古人恁麼道<span class='corr'>已</span>是將白淨人綑縛了拋向糞坑裏浸殺安能使彼橫身物外別出殺活之機昔玄沙和尚一日見三人新到遂自打普請鼓三下卻歸方丈新到具威儀了亦去打普請鼓三下卻入僧堂久住來白沙云新到輕欺和尚沙云打鐘集眾勘過眾集新到不赴沙令侍者去喚新到纔至法堂卻向侍者背上拍一下云和尚喚你侍者至沙處新到便歸堂久住乃問和尚何不勘新到沙云我與你勘了也師云玄沙門庭雖峻自有高賓其落節不少然而爐鞴之所鈍鐵尤多博山遮裏則不然今日亦有故人新到一見即勘過了也何必大驚小怪擊鼓敲鐘於雪上加霜且道博山有甚長處寰中天子無私敕塞外將軍令更嚴。</p>
</div>
<div class='div-other'><a id='mulu223' />
<p class='h2'>山下設供小參</p><p>舉龍潭一日問天皇云某自到來不蒙和尚指示心要皇云自汝到來吾未嘗不指示汝心要潭曰何處是指示皇曰汝擎茶來吾與汝接汝行食來吾與汝受汝禮拜時吾與汝合掌汝更疑何處不是示汝心要潭忽然大悟笑巖拈云龍潭恁麼問天皇恁麼答若不悟去幾成世諦若實會得凡聖秪有虛名迷悟皆為剩法若實未會不可瞎驢趁大隊師云大小天皇雖則一期點化爭奈將石頭一宗打破狼藉那堪笑巖又向糞埽堆頭添了許多臭穢熏人博山恁麼道汝等又向何處措手足眾無對師云各自散去切忌磕破瞎驢鼻孔。</p>
</div>
<div class='div-other'><a id='mulu224' />
<p class='h2'>落堂小參</p><p>卓拄杖云我有一句到你不如拄杖子一句到你拄杖子一句到你不如你一句到拄杖子如何得你一句到拄杖子良久復卓拄杖云擬議打折你驢腰你又作麼生[跳-兆+孛]跳得。</p>
</div>
<div class='div-other'><a id='mulu225' />
<p class='h2'>夜參</p><p>達磨獨自面壁魯祖逢人面壁杖人與汝等每日面面相見還與古人有同別也無若是同則古人恁麼生無乃多事若是別杖人恁麼道其意謂何汝等還簡點得出麼若撿點不出放待冷時看。</p>
</div>
<div class='div-other'><a id='mulu226' />
<p class='h2'>半期小參</p><p>紫湖禪師一夜大叫有賊大眾皆驚起紫湖於法堂前捉住一僧曰賊在遮裏僧曰某甲不是湖日是即是你不肯承當師曰我聞紫湖有惡狗善能咬人性命原來也只是吠聲無能啀實雖然做賊人心虛暗地裏咬死一箇半箇也不見得我博山門庭廣大不養此物只有一把吹毛利劍掛在冷處有不識好惡者犯其鋒芒教他自喪身命我遮裏不動聲色坐致太平汝等大眾也須防慎始得。</p>
</div>
<div class='div-other'><a id='mulu227' />
<p class='h2'>立兩堂小參</p><p>南泉兩堂衲子爭貓不知爭箇甚麼南泉提起貓云道得即不斬眾無語泉即斬卻師云大小南泉沒奈船何打破戽斗貓子有甚麼罪晚間舉似趙州州脫艸鞋頭戴而出泉云子若在救得貓兒且道果救得救不得趙州是甚麼心行大似箇幫惡的秪如貓兒<span class='corr'>已</span>斬也艸鞋<span class='corr'>已</span>戴也兩堂僧又作麼生杖人今日重新舉似放過則不可一時趁散。</p>
</div>
<div class='div-other'><a id='mulu228' />
<p class='h2'>晚參</p><p>明鏡當臺纖毫不隱靈鋒出匣凡聖不存須知向上一機如擊石火閃電光相似還有轉得身吐得氣者麼良久云沒孔鎚禮拜了退。</p>
</div>
<div class='div-other'><a id='mulu229' />
<p class='h2'>避暑菴請小參</p><p>洞山門下寒暑到來寒則寒殺闍黎熱則熱殺闍黎遮老漢太煞利害若恁麼則盡大地皆無一活人也曹山門下天時熱極卻教人鑊湯爐炭裏迴避使眾苦不能到遮老漢太煞偷心秪遮鑊湯爐炭還容你躲根麼若於此二則公案透得許汝等向東山水上行與諸佛共一出身處若也不能透過秪恐八苦交煎教你求生不得求死不得縱有薰風自南來殿閣下那到你乘涼在秪如博山門下又作麼生金鏃慣調曾百戰鐵鞭多力孰能仇。</p>
</div>
<div class='div-other'><a id='mulu230' />
<p class='h2'>六月晦小參</p><p>解白玉大連環開黃金無縫鎖也須是箇超絕佛祖底玅手今日六月小盡一年<span class='corr'>已</span>瓜分半箇去也雞足山中飲光尊者作麼生思量兜率天上逸多大士又如何計較秪如壁上掛錢財老鼠咬腰帶遮箇消息也須透過若透不過問取西樓笑長老師歸方丈笑公隨進師曰如有人問長老壁上挂錢財老鼠咬腰帶是甚麼消息如何答他笑曰直得禪床震動師曰秪如天上無彌勒地下無彌勒時是誰禪床震動笑曰多煩和尚挂齒師曰恁麼那笑曰誰敢擊雷門師微笑。</p>
</div>
<div class='div-other'><a id='mulu231' />
<p class='h2'>徐門請小參</p><p>菴提遮女問文殊明知生是不生之義死是不死之義如何又被生死之所流轉文殊云其力未充杖人云當時只合扣齒三下進山主亦以此義問修山主修云筍畢竟成竹去如今作篾用得麼進云老兄欠悟在杖人云我只將一把稻艸與他修云老兄又作麼生進以手指云遮箇是監院房遮箇是典座房修即禮拜杖人云我只震聲一喝大眾汝等若於此三轉語薦得許你與古人各有出身活路汝若不薦且一坑埋卻。</p>
</div>
<div class='div-other'><a id='mulu232' />
<p class='h2'>室參</p><p>巖頭云大統綱宗先須識句杖人云識得句門裏有出身之路識得宗身裏有出門之機僧問巖頭古帆未掛時如何小魚吞大魚進云<span class='corr'>已</span>掛後時如何後園驢喫艸杖人云且道此僧具何知見能恁麼問巖頭具何宗旨能恁麼答在吾人分上還有交涉也無有交涉試拈出意旨來看無交涉則古人如何敲唱既在我博山門下也須出些手眼始得忽有問杖人古帆未掛時如何向他道錦繡銀香囊風吹滿路香古帆<span class='corr'>已</span>掛後時如何杖人云寄言十八子好好事潘即。</p>
</div>
<div class='div-other'><a id='mulu233' />
<p class='h2'>重陽解制小參</p><p>卓拄杖云兔老冰盤光滴露鳥棲瓊樹影翻空重陽桂菊交相發倚杖看來笑獨濃笑箇甚麼博山夏中結制火傘炎炎飛冷雪白玉駒兒流汗血博山秋深解制霜輪寂寂散香彩黃金索子須自擺就中更有末後牢關須知有時解期不解人有時解人不解期有時人期兩不解有時人期兩俱解於此一一透得拄杖子不妨當堂分付其或徘徊未免羝羊觸籓徒望沖霄鸞鳳復卓拄杖僧問如何是期解人不解師云花開葉落渾閒事縱目其誰與<span class='corr'>己</span>親進云如何是人解期不解師云煙雲渺渺關山隔能作生涯孰敢欺進云如何是人期兩不解師云折角鐵牛鞭不起無腔牧笛漫相催進云如何是人期兩俱解師云浩蕩乾坤隨放步吹毛不露太希奇。</p>
</div>
<div class='div-other'><a id='mulu234' />
<p class='h2'>丁酉主皋亭崇先寺小參</p><p>敲如意云此事如擊石火閃電光無論搆得搆不得不免喪身失命舉紫湖和尚夜半大叫有賊一眾皆驚走湖驀遇一僧捉住曰賊在遮裏僧駭曰某甲不是湖放手曰是則是只你不肯承當師云大小紫湖龍頭蛇尾無殺活手無端與賊過梯若是崇先待他道不是即便推倒曰你遮賊走向那裏去亦不負下手一場也雖然秪如今日捉住汝等又作麼生好乃喝云饒你度刃衝流早落遮箇坑裏。</p>
</div>
<div class='div-other'><a id='mulu235' />
<p class='h2'>近菴請小參</p><p>英雄不作欺人語英雄不作欺人事秪如世尊於諸佛大集會處絕世英奇不知多少獨一女人得近佛座入定文殊稱為大智乃不知其得何三昧世尊既命文殊自出其定問之及文殊用盡神力竟不能出世尊卻云非但一箇文殊直饒百千文殊亦出不得遮黃面瞿曇豈不將人玩弄復曰下方有罔明菩薩始能出之罔明至果一彈指便出彼定汝等看遮一棚傀儡各有線索當在何處世間英雄尚不肯欺人而出世佛祖肯自欺欺人乎設使現前有一衲僧突出道老漢不得東扯西拽或喝一喝或彈指一下或拂袖打之遶如此還了得此淆訛麼不如此畢竟遮段公案如何剖判汝等試自簡別看若簡別得出不負我崇先杖子與汝點頭如簡別不出更須猛著精彩莫被自<span class='corr'>己</span>瞞頇好。</p>
</div>
<div class='div-other'><a id='mulu236' />
<p class='h2'>薦亡小參</p><p>向上去高且清向下去厚且寧中間去和且平迷時去縱橫皆惑亂悟時去逆順盡神明夫如是安得透脫迷悟貫徹聖解凡情顧大眾云大千世界拈來如栗米大打鼓普請看漆桶不會忽有燈籠沿壁上天台大叫曰通玄峰頭不是人間心外無法滿目青山左邊被寒山打一巴掌右邊被拾得打一苕帚翻箇筋斗下平地復叫曰灼然三世諸佛不知有黧奴白牯卻知有又遇著騎虎老豐干笑云莫道山僧饒舌汝蔡示橋一隊居士也須吞得浪杖人棘栗蓬透得金剛圈始可與你向毘盧頂上逍遙去呵呵覿面相逢何處去知音知後更誰知。</p>
</div>
<div class='div-other'><a id='mulu237' />
<p class='h2'>一七小參</p><p>一二三四五六七萬仞峰頭獨足立翻身撞倒老空王捉敗真贓還叫屈誰見此真贓誰雪此冤屈欲識精金火裏看杖頭有眼明如日。</p>
</div>
<div class='div-other'><a id='mulu238' />
<p class='h2'>室參</p><p>趙州在廁坑上呼文遠此處不可與說佛法文遠於狹路傍把斷趙州要討箇公驗此是鎮州蘿蔔頭開花青州布衫裏石被皋亭拋向東洋大海底惹得鐵牛背上蚊子飛到十字街頭自歌自唱云土曠人稀相逢者少汝等遮隊沒料掉禪和子在長連床上打瞌春那知有恁麼事。</p>
</div>
<div class='div-other'><a id='mulu239' />
<p class='h2'>堂中小參</p><p>昨夜三更失卻牛天明起來失卻火王老師賣身無人酬價未遇甘贄行者到留得灶上箇破鍋不見山門前御龍橋畔艸離離金家堰每有賣糖人打鑼子向遮裏過此中有一僧聞此鑼聲卻於糖上著到將一文大光錢托道友買一塊來壓饞此友過手擲地曰若作一文錢會入地獄如箭射此僧猛省曰捉敗我偷心也杖人聞之乃呼此友來問曰是你恁麼點發他麼曰是被杖人一頓打趁出去汝等還有知此消息者麼。</p>
</div>
<div class='div-other'><a id='mulu240' />
<p class='h2'>結七小參</p><p>三七日前釋迦掩室於摩竭三七日內海底波斯嚼生鐵三七日後大家笑龜不成鱉無論是七後七前只要你自奮自烈不有傷心人爭解死冤結說甚麼為人須為徹殺人須見血若作一場鬼戲徒自掉<span class='corr'>棒</span>打月。</p>
</div>
<div class='div-other'><a id='mulu241' />
<p class='h2'>炤空領葛龍泉眾士請小參</p><p>梅花未發謾取影於臨水橫斜春色如分任尋芳而乘與傲岸此時霜風雖凜且喜參謁猶多近鄉金堰更奇特能問西來意若何欲指彼庭前柏樹子恐賺他缺齒老達磨何似相逢開口笑敲得寒冰煮活茶呵呵呵痛快麼千古風流屬作家。</p>
</div>
<div class='div-other'><a id='mulu242' />
<p class='h2'>室參</p><p>異方穿心國有一好事自以出人頭地者忽被大鵬金翅鳥擒向虛空拋擲尋落下我震旦國中彼陡見此中人箇箇胸次嚴密渾無縫隙乃詫曰原來遮夥人皆是一竅不通者中有箇眼光爍破四天下漢迎風與一痛掌直使血流披面疾奔杖人處叫屈杖人曰你道遮一掌打著阿誰彼人目瞪口呿杖人曰徒自仰寒空那討金翅影。</p>
</div>
<div class='div-other'><a id='mulu243' />
<p class='h2'>除夕小參</p><p>百丈老漢不識好惡卻於臘月三十日夜始問人作麼生折合大似老鼠尾上繫研鎚若是趁狗迫牆掉過頭來性命卻在他口裏雲門道日日是好日時時是好時也是錦井限人壽昌云是遮等過日子不是遮等過時光未免金鎞刮目北禪欲烹露地白牛與人分歲正是窮人多詐遮隊老古錐多處添些子少處減些兒自謂有殺活手眼消不得杖人一笑薦得此笑許他做箇本色衲僧脫脫灑灑去若也不薦明年更有新條在引得春風笑不休。</p>
</div>
<div class='div-other'><a id='mulu244' />
<p class='h2'>晚參</p><p>舉秀才問長沙弟子只見千佛名經不知居何國土亦化物也無沙云秀才曾到黃鶴樓否曰曾到沙曰崔顥題詩後還有人題否曰無沙曰得閒題取一篇好師曰岑大蟲灑食大地皮毛有滴血落處可成甘蔗種族若是我但呼秀才待應喏便向道你好箇彩頭一試便中狀元頌曰飽腹文章半字無儼然殿試便傅臚春風得意馬蹄疾一日觀花滿帝都。</p>
</div></div>
</div><!-- end of div[@id='body'] -->
</body></html>