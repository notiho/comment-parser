<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu773' />
<p class='juan'>天界覺浪盛禪師全錄卷之二十六</p><p class="byline">門人　大奇　大寧　大忍　大權　較</p>
<div class='div-other'><a id='mulu774' />
<p class='h1'>說</p>
<div class='div-other'><a id='mulu775' />
<p class='h2'>皈戒說</p><p>杖人一日晏坐次一士過而問曰佛法陰翊王度學佛而後知儒儒童菩薩為佛法前矛大師有是說乎師曰此是唐宋間柳宗元張商英諸公之言衲特拈出耳士云幸再一啟未聞何如杖人曰善哉公能不棄方外之言吾請入方內而論之三皈五戒出世之初壇也通此三皈五戒即<span class='corr'>已</span>陰翊玉度弘範聖經矣何待詳言六度妙行與教外別傳之宗乎三皈五戒孔門亦有但未標示與人耳中庸天命之謂性即皈依佛也率性之謂道即皈依法也修道之謂教即皈依僧也何以見得蓋佛者天然尊貴之覺性而靈明不昧亙古常存即儒之至誠無息於穆不<span class='corr'>已</span>也法者是自然微妙之觀智而圓通無礙觸事常真即儒之不見而彰不動而變也僧者是當然堅密之功行而純一無雜隨緣常淨即儒之不勉而中不思而得也其修證得力處全在皈依二字是返<span class='corr'>己</span>還源之要旨即戒慎恐懼為自強時習之真工候也天命之佛性本來現成無有增減但因人不悟歸天然之性智愚賢不肖各逞私情太過不及故違其先天本來之命而亂其後天中正之道聖人起而救之表此率性之中正教戒豈容<span class='corr'>已</span>乎正以非佛性不能有法道非法道不能有教戒非教戒不能悟法道非法道不能證佛性非念念相續無有間斷不能皈一即三非時時慎獨無須臾離則不能皈三即一但後世之儒言慎獨不肯如專受戒者嚴切行持耳使儒者慎獨如佛之設戒時時禮拜敬誦時時省察皈依時時質正三師時時羯磨舉過時時懺悔受罰時時斷惡修善時時求法利生則世間之儒即出世之僧矣一不殺生仁也儒不能盡不殺佛非獨不殺且能放生且能救度眾生而冤親平等詎肯殺含靈之身命乎二不偷盜義也儒守義則不偷佛非獨不偷且能普施且能捨內外執吝而成解脫詎肯盜世間之財物乎三不邪淫禮也儒不能盡不淫佛且能絕欲且能化生死愛根為清淨命詎肯淫自他之心境乎四不妄語信也儒篤信則不妄佛信本來無妄而能弘法啟發群蒙悟真實地詎肯欺聖凡之是非乎五不飲酒智也儒不能盡不昏飲佛非獨不飲且能開顛倒之迷為明達之慧詎肯飲癡狂之毒藥乎是則五戒即五常也但因時因地立例有權實耳進而言之但起一念妄心即是破壞自他法身慧命之佛法僧矣儒者能慎此獨察此幾即是同此皈戒慎自<span class='corr'>己</span>之獨即所以慎天地之獨慎萬物之獨而致中和成位育皆在此皈戒中參悟佛祖之心宗亦在此一念獨中而貫徹也使儒者果能以性道教之旨會三皈以五常會五戒而躬行倡化至誠熏感則足以使天下無刀兵之慘殺無賊寇之劫盜無姦掠之淫亂無欺害之逆妄無昏墮之醉迷矣況乎固聰明聖智而達天德者悟深密之宗旨而超生死出聖凡以不負立大本知化育無所倚哉士稽首皈命曰弟子今日乃知學佛知儒果能陰翊王度真信得孔子是前導也敢不兢兢奉持以求進於無上道乎。</p>
</div>
<div class='div-other'><a id='mulu776' />
<p class='h2'>儒釋參同說</p><p>士曰皈戒攝吾儒之旨誠開人天眼目也秖如堯舜至孔子其心法有可以佛法參證者乎師曰功莫大於立教教莫大於明性情能明性情本有之動靜則不為邪妄所淆其御動靜之功全在存本有之誠正閑其本無之妄邪則性情之動靜自如而身心之言行無悖其於家國天下直桴鼓竿影耳堯舜之十六字誰不噥噥為千聖傳心乎亦惟佛法乃能深明其幽奧而不至顢頇夫人莫不有本來心性而心莫不有本來動靜如太極之有乾坤中道之有真俗也人心即心之動機其顯見昭著故惟危即俗諦也道心即心之靜機其隱微幽密故惟微即真諦也動靜之機有天然而動靜有當然而動靜有感觸薰習而動靜有勉強執著而動靜有妄慮激發而動靜大約因喜怒哀樂之邪正而動靜者也是故聖學之功全在精一二字佛教之功全在止觀二字觀自精也止自一也喜怒哀樂之<span class='corr'>已</span>發或失之垢染故須惟精之止以靜之則人心之俗諦自化為道心而感應寂然常在厥中也道心之微為喜怒哀樂之未發或失之斷滅故須惟一之觀以惺之則道心之真諦自融其人心而虛靈不昧常在厥中也惟聖功之精一不二止觀互用則能慎獨以至性情之中和而證太極之理惟此精一不二為止觀雙融則能克<span class='corr'>己</span>以合天人之一貫惟此精一止觀之不二是為允執厥中之第一義諦而真俗二諦亦無時不中也易之乾卦即道心之純粹精也易之坤卦即人心之直方大也萬物負陰而抱陽人心居寂而由感八八卦爻皆不出人心道心之危微一陰一陽之變化也惟此執中之旨從堯舜禹親相授受以至於湯文武周承此心法而聖敬日躋天命常在是皆能致力於精一之道而不失其建中立極者也天生孔子集群聖之大成始終條理一貫天人命曰時中大矣哉顏子博我以文此人心惟危之能精也約我以禮此道心惟微之能一也即服膺勿失也即允執厥中也即曾子所唯之一貫所舉之忠恕也捨堯舜之厥中無夫子之一貫亦無曾子之忠恕顏子之文禮亦無天地之陰陽大易之乾坤佛教之真俗也雖然此惟世法出世法之大人能之世法之所謂大人者先天而天不違後天而奉天時天且不違況於人乎天地之道無私故其顯仁藏用鼓萬物而不與聖人同憂而聖人卻與天地合其德故有輔相裁成之功與百姓同其憂患全是一與字有天地之全能焉全是一裁字見性中之密理焉人心道心文禮忠恕有不與天地人物相合則又何處見聖人之憂患能成其神純功化之妙所謂吉凶能生大業者亦惟聖人為能也至于未有天地萬物之先此天地萬物之根源從何處生起于此有疑安能不於出世大人之大法別傳直指之專門極深旁通穿徹一回也耶以不生不死之攖寧磨應而不藏之鏡則益見其天地萬物依正因果之根源有自也且道如何是直探根源之宗旨向下文長付在來日。</p>
</div>
<div class='div-other'><a id='mulu777' />
<p class='h2'>子路聞行說</p><p>孔子得子路為弟子而門庭日以高峻惡聲不入於耳蓋子路為人果敢勇決真狂者之進取也唯恐所聞不能行故勇于行惟其喜於聞過則勇于改乃知聞過則喜之心即是聞行則恐之心世人聞過不能喜不喜則不能勇于改過聞行不能恐不恐則不能勇於必行也又況從上精一相傳之橐籥皆從兢兢業業中入不則倚意見縱嗜欲為無忌憚矣此金剛所以為上師乎子路之喜正所謂發而中節者也孰謂升堂不入聖人之室哉且以何者為室。</p>
</div>
<div class='div-other'><a id='mulu778' />
<p class='h2'>愛梅說</p><p>予與李何老到旻昭丈室見居士方題元亮畫冊予曰袁石公有言人而無癖不惟志趣不佳語言亦無味矣旻昭曰如陶靖節愛菊濂溪觀蓮是癖耶予曰然昔予家侍御善公翁深愛梅嘗自歎曰安得如此梅能忍寒衝雪而獨開者乎無論凋落之際此賞其奇凡風晨月夕相對原無間也或以金購之翁勃然變色曰是欲以不義陷我耶此物雖微我敬之如良友事之如嚴師<span class='corr'>已</span>三四十年于茲矣夫以見利奪志則世間更有尊貴之事亦可以奇貨居之乎如是則予不特無面目見天下花即一切草木亦負慚不可見矣其人慚謝而退又一日彼偶得一怪石奇盆持之而進曰我前見公愛敬此梅無比惜其磁盆甚陋我將以易而配之翁復蹙額曰冤哉君益過矣此盆雖陋與此梅相與<span class='corr'>已</span>久如結髮之義貧賤之交亦可以極富貴者奪之乎旻昭憮然曰此聖賢格言千古之春秋天地之綱紀不是過也于此足見柘浦張氏淵源遠矣請述之為後世鑒。</p>
</div>
<div class='div-other'><a id='mulu779' />
<p class='h2'>浪公齋說</p><p>浪杖人自視何有一法與人哉公齊居士相與靜對乃以余有可以令人齋戒相通乎神明之密者遂立說以會同志每閱月於朔望諸齋之外補其闕而訂十月受戒之期此居士權巧施設以作漸摩之資為助發之引歟其說簡易而疏暢令讀者惕然惺信然受亦可謂毘耶居士以手斷大千於掌上而過淨佛國土含識者不可思議而入解脫法門也適說成龍伯潛岑二居士過訪一見而契且快讚其說謂此一齋不惟可以淑人心關世教苟能推而廣之何法不於此會通耶即屬一語以作群公之倡予曰今三公既<span class='corr'>已</span>倡矣余復何贅哉雖然予忍不應命而求質於諸君子耶因試言之易之八八莫非一誠然此一奇一偶交錯成文而有吉凶悔吝則其幾惟於一動而<span class='corr'>已</span>矣夫人生既有此身世何日能無動哉是故聖人啍啍知幾啍啍慎獨以故發皆中節而一言一行悉可為天下法亦觀察一動機耳以此齋戒洗心密藏通神明類萬物豈渺莽哉開閉之權在復之初履霜之戒在姤之初存去於幾希之間潛龍勿用而無所不用其極矣曾用此勿用之潛否猶不信頓發一念之善足為天下之元長哉諸公果然過冬關而造淵雷遇品物而懼躅豕各專一善之權而美利天下統御各正保合太和其繼成仁智百姓之用有不能自<span class='corr'>已</span>者則予一浪之興誠有足以鼓舞振作此毘盧性海之波濤也天下高明詎無雲興瓶瀉而為之唱酬者乎。</p>
</div>
<div class='div-other'><a id='mulu780' />
<p class='h2'>田道人說</p><p>建幢曰傳聞達大師末後獨得田道人非大奇特事乎師曰此亦彼師弟子現前遮念不思議不自欺不昧滅之交感也如達大師門庭方盛之際海內名縉紳奇衲子稟之如神明畏之如雷電奉之如父母又有疾之忌之不勝生訕謗而致毒害者及乎大機頓發橫事交生則向之敬畏稟奉者如星飛鳥散直成就得田道人不用命而終其如幻解脫之事耳嗚呼人只知為一時之事<span class='corr'>已</span>也最初達大師何嘗屬意於田道人而田道人亦何嘗預意於達大師此蓋機緣湊合自不容<span class='corr'>己</span>而成就也又何可以時勢隱顯以定其竄伏不前者皆非真知<span class='corr'>己</span>而能一時成事者即徹底真知<span class='corr'>己</span>哉如李卓老當時聲勢豈在達大師之下而卓老嘗自著述謂人最難是得死所人不死於真知<span class='corr'>己</span>必死於不知<span class='corr'>己</span>後果流言一起身家不保以至自刎或謂卓老剛愎自用以取之也予曰此卓老之得天下名與得其死皆此剛也彼不惟得一死且得兩死也值流言而自刎死於不知<span class='corr'>己</span>也死獲馬侍御父子獨能於生死危難不變交情是死於真知<span class='corr'>己</span>又成就一真知<span class='corr'>己</span>也誰謂卓老不得其死不死其願哉雖然此亦盡卓老學識之分量耳古今人物豈易盡得其定評哉如二人作鬥必有一強一弱母為此強能勝天下之強此弱能劣天下之弱使強者遇勝則強反為弱使弱者遇劣則弱反為強況此中有大有小有真有偽有時有勢有感有遇有慷慨捐生於知<span class='corr'>己</span>不知<span class='corr'>己</span>者有從容就義於知<span class='corr'>己</span>不知<span class='corr'>己</span>者有素無操履智識適逢其會者有素有抱負精密不幸而誤者此豈可一定而論其心行哉故凡古今事實如據疑斷案但取現前一事於理法何如耳又豈可以一案而定其人一生之真偽品地哉故大聖人直求諸<span class='corr'>己</span>無惡於志可也況吾法門為法忘軀捨身捨命之事有非世間之不可測哉若田道人者亦現前之一案然亦足以激發後世之不思議不自欺不昧滅之交感也子其勉之。</p>
</div>
<div class='div-other'><a id='mulu781' />
<p class='h2'>法門必有事說</p><p>解御日禪人從江南來因侍次問云諸方善知識互相攻擊是非乃至設問難於語錄特為吹毛求<span class='corr'>疵</span>出<span class='corr'>己</span>所長必置人於不堪之地此豈佛祖之心行乎甚至門人小子造言捏事遞相訕謗各自莊飾門庭或朝秦而暮楚或昨怨而今恩此又豈法門之祥瑞乎師笑曰此非子所知也諸知識之攻擊正彼各出手眼密相激揚其中邪正相傾真偽相奪自不容<span class='corr'>己</span>而成其機用正欲使天下衲僧於刀山劍樹鑊湯爐炭中絕其偷心不得躲根于情識知見自求出身活路踏翻生死窠臼此大慈大悲相為主伴交參正打傍敲之妙旨也如大易以變化不測謂神正以摩盪交錯為吉凶悔吝始能生其大業曹溪波浪如相似無限平民被陸沉若不如是正法眼藏涅盤妙心孰能為之簡擇哉至若門人小子此又何足怪乎蓋彼未造其門庭堂奧之密自逞私臆妄為測度故不免有讚歎而成謗毀有毀謗而成讚歎有因毀謗而感悟有因讚歎而發機此中激揚砥礪之妙原要開眼之人自相委悉也況歷祖全提向上一著乃至顛倒縱橫中施金剛鋒作獅子吼或撒金撒沙或下毒下藥一任惱殺天下賺殺天下疑殺天下踏殺天下此正宗門鎔凡鑄聖之大爐鎚也若無諸方無知識無門人小子孰為攻擊孰為讚毀孰為交錯變化哉日禮拜云今日乃知和尚之為人矣。</p>
<p style="margin-left:1em">李長庚曰可以悟大易之包決矣真士以一切境為鉗錘達者以一切事為瘖聾總須消卻我見。</p>
</div>
<div class='div-other'><a id='mulu782' />
<p class='h2'>大嵒命名說</p><p>桐山方子何人也天資傲岸才氣縱橫其父玉峽戶部公命名曰文字爾止以文不可過務求厥止此繫賁之時義也方子年少能文有經營四方之志忽值世變廢然自反於畝畝更名一耒字明農謂專於耒耜可明農也及事農無田可耕無地可鋤則又放意湖山隱於醫卜且不可典要惟變所適於是乎聞浪杖人之風而趨焉發難質疑窮極天人性命之理浹旬恍然有感乃舉身投地曰吾師乎吾師乎舍此吾誰與歸哉杖人亦蹴然喜引而置於吾法命名曰太嵒宇居易於義云何蓋孟子有泰山嵒嵒氣象以能私淑孔子而知言養氣卒入於化故能駕七十子之土而得其傳且易之為言平也必得陰陽之乎乃可通變以美利天下正吾宗所謂高高峰頂立者必善於深深海底行也又況明悟之後有轉位旋機之妙豈不超超乎三墮而取向上之正命食哉方子其以吾言思之則文耒之義皆可通矣。</p>
</div>
<div class='div-other'><a id='mulu783' />
<p class='h2'>示賣燈心人小生意說</p><p>杖人偶與一長者閒坐一少年來參禮杖人曰子是何處人曰遠方做小生意人杖人顧長者曰公試驗他是何等人長者問少年曰世間何者最遠何事最小而有生意可做耶子莫是天地未判<span class='corr'>已</span>前做造化生生不息之意者乎曰不是子莫是盤古<span class='corr'>已</span>分之後做三皇五帝與人物制作安身立命處世善終于幾希中之生意者乎曰不是曰子莫是纔捨異類之身而得為人不忍孤負此生以求勝進欲學聖賢仙佛做此一轉機之生意者乎曰不是曰子莫是見世道交喪有所進取皆是殺機必須真做格致誠正而為修齊治平之生意者乎曰不是曰子莫是見世間功名富貴利欲恩愛種種多是殺法身慧命之業乃今發心求做學道參禪以明心見性而自利利人之生意者乎曰不是曰子莫是<span class='corr'>已</span>承善知識指點一切言語文字道理知見玄妙皆是無明生死業識只求單究此念未生前本來主人公一著以超聖凡迷悟之生意者乎曰不是曰子莫是於向上一路千聖不傳自拈花及一千七百淆訛公案與五家門庭堂奧必求徹底發明以得全機大用使佛祖也沒奈我何之生意者乎曰不是不是長者喪然曰老人伎窮倆盡勘這個沒孔鎚不破請老和尚自<span class='corr'>己</span>驗過杖人曰教你去驗他你卻先自納了許多敗闕何不教他自<span class='corr'>己</span>以實供出少年曰弟子實不敢欺瞞只是個賣燈心小生意人長者笑曰豈不是我所料底杖人曰你何曾說是賣燈心底長者曰正是正是乃顧少年曰你也只是做個懵懂賣燈心底人卻不知能點此燈心之法也若不知能點燈心之法雖賣此燈心與此油物皆是死法安得謂是生意其生意全在能以火種子點著此燈心則此燈心本有光明當體發現矣如無此火種子點發雖有天地造化之機佛祖聖賢之妙與輝天炤地之光耀古騰今之燄終自埋沒而不能發生也又何貴佛祖相傳之秘密哉果能得此點發之生意則千聖不傳之心皆歸于千聖能傳之法法外無心決非兩橛明矣嗟乎今日者世出世間誰能做此小生意以點發天地古今三教九流之心皆得息此殺機同做此生生不息之意哉少年乃驀然驚起曰乞和尚指示如何得真火種子點發此燈心以自炤炤人杖人曰你禮拜著少年便禮拜杖人乃呵呵大笑而歸丈室長者與少年相視莫逆于心各自踴躍歡喜而退。</p>
</div>
<div class='div-other'><a id='mulu784' />
<p class='h2'>示提傀儡人無可奈何說</p><p>杖人又與長者閒坐復有一少年來參禮杖人曰子是何處人曰是無可奈何人杖人仍顧長者曰公再驗此人看長者曰如今不似昨日先自漏逗也我問子來此何事曰昨見賣燈心人言古今無可奈何事只去見靈山老和尚與那長者便有奈何處因此特來求指示長者曰子試說為甚無可奈何少年曰我思自出胎來漸至長大但略知日用事求初出胎事<span class='corr'>已</span>不知又安知在胎入胎與父母未生前事此是頭一箇無可奈何次見人身日壯健日衰老眼漸昏耳漸聾齒漸枯髮漸白神氣漸不精<span class='corr'>采</span>筋骨漸不支持此又是個無可奈何忽而有疾或寒熱傷感中風毒邪痰或遇庸醫錯誤不論老少立刻會死此又是個無可奈何夜來寢或思想或放懷忽而作夢或吉凶顛倒睡是我夢是我醒是我如何我便作主不得當此尚有神魂即不繇我設使一口氣不來上天堂下地獄作餓鬼畜生不更隨業識迷輪去乎此又是末後最無可奈何至處世朝廷官府鄉黨宗族骨肉親友之好惡勝衰與讀書科第宦途之遭際逆順及農工商藝之得失此又是個無可奈何或天地災異四方賊盜人事奇險冤親遘會鬼神變怪此又是個無可奈何設知百年終盡不忍此靈心同歸昧滅決志出世求性命事不知遇師友之邪正與參學經律論淨之適從及參究工夫機緣宗旨之曲直或當下不能領略或太過鹵莽承當此又是向上一個無可奈何外此不可枚舉統惟大慈救拔之長者曰既如此平生以何過活曰實不敢瞞是做提傀儡生意藉此倩錢以度日也長者笑曰我看你是個弄精魂漢原來只知提那古今佛仙聖賢忠孝節義與奸僭亂賊機巧變詐與世代興廢存亡善惡禍福之事不知為傀儡所提也傳記雖是假底提弄恰要逼真若不以我之精神則提弄不出古人之精神亦不能激發今人之精神也你還知傳記未點鑼鼓未嚮提弄未出時是個甚麼故事能提弄者又是誰正當鑼鼓<span class='corr'>已</span>嚮曲調<span class='corr'>已</span>唱正當提弄時千變萬化又是個甚麼及乎結局曲終聲沉戲罷人筵俱散後這個提弄底人又作麼生正以你不知所以妄自入胎出胎被此生老病死好惡是非所累若能向這沒奈何處嚗地碎撲地折則世界人物生死迷悟皆無可奈你何你卻能出死入生游戲凡聖奈得世界人物何矣少年大喜曰弟子幸承開悟如今乃真能提弄古今聖凡人物以此親切痛快而醒悟天下萬世人之親切痛快也乃倒地禮拜杖人纔拈杖欲打彼拍手呵呵而去長者曰這棒我亦耳心喫也杖人亦大笑曰要打底偏不打你奈何。</p>
</div>
<div class='div-other'><a id='mulu785' />
<p class='h2'>揮鞭影僧寶說</p><p>夫僧為無上寶者以其能住持佛法大寶也從佛口生從法化生得佛法分為法王子續佛慧命作天人師是故皈依曰眾中尊豈非世出世間一無上之大寶哉然今之所謂寶者須得其真乃可寶耳若出兩片大門之家何可寶也若剃一個俗頭之髮何可寶也若以飲食衣服臥具醫藥受用具足何可寶也若以國王大臣長者居士禮拜供養何可寶也若利在官不差民不擾飽不耕煖不織何可寶也若但圖名可欽貌可敬威可畏儀可像何可寶也若生有所托死有所歸止要宮殿隨身供給到處何可寶也若千年常住一旦眾僧止享百事現成諸緣備集何可寶也又若謂慈門廣大可混異徒悲海弘深能容邪命假僧儀而恣竊盜藉寺產以助貪淫至於結怨檀那輕毀佛法退心道俗滅裂師僧何可寶也若倚附權豪謀為不軌坐成淵藪召集無羈拳拳於邀惠乞憐汲汲于賂知取辱至於鑽<span class='corr'>刺</span>經懺折腰叩頭穿鑿功緣告肝<span class='corr'>訴</span>膽何可寶也若纔為弟子即作人師不達教乘不精戒律顢頇儱侗欺誰瞽聾相沿襲而子復子亡羞惡而孫復孫興寺開山沽名竊位瞎初心之淨眼同生陷于迷坑何可寶也若不歷師承不經友證不明觀行不透機緣得少為足躐等稱高隨風習而與性成捨真參而無妙悟意鑽識解妄授訛傳為僧海之魔冤作法門之毒害何可寶也嗚呼法末世降道喪風漓可寶真僧鮮見久矣安得菩薩再來豪傑並起同扶大寶耀古騰今也哉然古之所以能自寶者從初一念發猛烈心求真出家欲了生死跳恩愛網越煩惱河斯可寶也棄世間榮捨身外寶頓忘口體迥脫塵緣五欲都灰一心念道斯可寶也捐軀為法遍訪明師決擇疑情奮力倒斷甘奴僕行歷萬難而不辭勞被堅固鎧葆一真而不受玷斯可寶也捨<span class='corr'>己</span>從人深參勝友警悟鞭滯洗幾陶微曲盡門堂誓終身而常居學地徹窮骨髓願實證而不事空言斯可寶也服膺至善刻意精操稟嚴命而履薄持盈挺毅肩而負重道遠結終場于初步拓末局於始心斯可寶也明經旨趣定論權衡正眼目而鑒格人天凜犍椎而降伏魔外作狂瀾之砥柱為斷岸之浮梁斯可寶也嚴淨毘尼弘三乘之正範堅持衣缽傳諸佛之常標尊重波羅提木叉化化不絕孝順摩醯首梵網當當有因敬若大師生生恒依是學愛猶一子念念不去其心制三世以無違敕十方而無犯斯可寶也深信唯心標九蓮之淨土全提本性攝六識於圓通一門超越妙莊嚴十方接引三昧頓成真解脫四字專持人聽難思故復說誠讚歎我見是利不覺吐舌宣揚感憶母而兩深契願王於一念斯可寶也退步餐玄嚼藿藜而忘苦淡進身研道披縷褐而失寒溫磨心鏡於痕垢盡除拂靈臺於是非不涉戒珠瑩淨息靜慮于漩澓之波定海淵澄發慧光於渾圓之境斯可寶也千林撥草戴星月以扣華宗萬里瞻風踐冰霜而慕梵印擲形骸于煙霞之外輪性命于爐鞴之中親知是事吞棘栗未敢吾欺自肯方休撒懸崖不從人得斯可寶也橫擔楖栗直入嵯峨盤結草菴目空雲漢吞三世而無生可度拒四詔而絕意為人煨黃獨而香透九重不暇為俗流拭涕戴青灰而聲聞二國未肯因世主下床斯可寶也道圓德備果熟香飄感而遂通迫而後動秉金剛於寶華王座傳正令於妙密天寰截英雄之伶俐命根續五宗不傳之緒烹佛祖之玄微骨髓顯三寶無上之尊斯可寶也若能始終是學央定究竟斯成不惟示末法之雞犀抑且懸將來之龜鏡然則漫謂不逢鷲嶺見前睹文佛以放光勿勞再會龍華當下獲慈尊而授記增大明之佛日三世光輝運常轉之法輪十方通達惟無上寶是眾中尊堪酬不報之恩以助無為之化末法下凡不揣固陋敢述此作願僧自寶。</p>
</div>
<div class='div-other'><a id='mulu786' />
<p class='h2'>不自棄說</p><p>杖者一日坐室中與客激揚今古有侍側愚門人因揮麈之暇乃整衣禮請曰小子願乞一言為終身成人之警以不自棄惟師哀憐而加錫之杖者奇之曰大哉小子乃能以成人之事問予耶予安能以一言曲盡成人之道哉且以予生平所未能成而欲自棄者詳與子言之使女得常誦予側并警覺予之所不逮焉庶不負予為女師以女為予之資也居予語女女欲成人而不自棄也則此生可為了生死人矣女肯為了生死人也則此生可為不自棄人矣且予與女未能成人而妄欲自棄者何哉即予與女不務了生脫死秪欲自欺欺人非自棄乎不務真參實悟誑以未得謂得非自棄乎不務忘情絕識謬為刻妙雕玄非自棄乎不務明宗透旨訛為接響承虛非自棄乎不務親師習友僻為離群索居非自棄乎不務行詣百城局以一隅自大非自棄乎不務入室通方劣為單板獨拍非自棄乎不能心眼圓明瞎為濁智流轉非自棄乎不能迸出胸襟徒爾數他珍寶非自棄乎不能精金百煉偽為假死汞銀非自棄乎不能絕後重甦寐與痴人說夢非自棄乎不能竿頭進步死欲執守真常非自棄乎不能深透五家僭謂當代宗匠非自棄乎不能道通德備冒欲出世為人非自棄乎不能韜光<span class='corr'>斂</span>彩怪欲顯異惑眾非自棄乎不能孤峰坐斷險欲將高就低非自棄乎不能證大解脫愚欲垂手入廛非自棄乎不能久安學地妄欲方丈自居非自棄乎不能大法自欽夸欲開山建寺非自棄乎不能超凡越聖狂欲呵佛罵祖非自棄乎不能一口吸盡竊欲評唱古今非自棄乎不能鑒衡一世罔欲貶剝諸方非自棄乎不能克<span class='corr'>己</span>復禮悖欲收拾人心非自棄乎不能至誠感格逆欲顛倒英雄非自棄乎不能心齋坐忘濫為呈身長老非自棄乎不能韞櫝待沽炫欲求售天下非自棄乎不能功成不居妖欲受人供養非自棄乎不能含弘光大甘以得少為足。非自棄乎。不能順致天年。枉為暴殄天。非自棄乎。不能貞介自守。賤為搖尾乞憐。非自棄乎不能自度力量。矯為大事荷擔非自棄乎。不能振綱立紀。忍欲發人陰私。非自棄乎。不能藏污納垢。痛欲堅白自鳴。非自棄乎。不能身先天下。屈欲捨<span class='corr'>己</span>徇人。非自棄乎。不能象罔獲珠。痴欲憐才惜器。非自棄乎。不能激揚向上。盲為煆煉鉗鎚。非自棄乎。不能藏身遠害。昧欲冒難持危。非自棄乎。不能本色自高。巧為翰墨媚世。非自棄乎。不能相忘機術。托彼權勢張施。非自棄乎。不能方寸自貴。殉彼名勝山川。非自棄乎。不能精嚴妙行。撥彼勤苦徒勞。非自棄乎。不能窮通經論。蕩以文字掃除。非自棄乎。不能大機大用。陷以死語死法。非自棄乎。不能慧命自權。亂為傳授許可。非自棄乎。不能忍難付囑。輕自透露鋒芒。非自棄乎。不能清正源流。濫使天下<span class='corr'>僭</span>竊。非自棄乎。不能陰翊王化。輒自犯世典刑。非自棄乎。不能斡旋風氣。反為奸邪所乘。非自棄乎。不能見幾而作。忽其天人向從。非自棄乎。不能謹避嫌疑。或至觸傷尊諱。非自棄乎。不能經大傳遠疾欲美振一時。非自棄乎。<span class='corr'>已</span>上略舉五十三則。皆予與女所未能而妄欲自棄者。予與女自今而後。當書諸紳誦諸口。銘諸心時時自警。念念自規。庶不致自棄此生。以成徹頭徹尾。融通廓大之了生死人也。子其識之。毋自落大事諸小子咸喜咸懼。共拜受之良久曰。行到三巴三峽處。一度間猿一斷腸。</p>
</div></div>
</div><!-- end of div[@id='body'] -->
</body></html>