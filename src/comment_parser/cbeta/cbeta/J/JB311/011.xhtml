<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu323' />
<p class='juan'>天界覺浪盛禪師全錄卷之十一</p><p class="byline">門人　大龍　大燈　大文　大健　較</p>
<div class='div-other'><a id='mulu324' />
<p class='h1'>機緣</p>
<div class='div-other'><a id='mulu325' />
<p class='h2'>乙亥龍湖問答</p><p>太宰問三玄五位是發明悟後事。是發明悟前事。師云臨濟開眼尿床。洞山合眼投水。公云大師意作麼生。師云心不負人面無慚色。</p>
<p>周司馬問流寇有何法力可退。師云有一行咒。公云甚麼咒。師舉如意云吽吽。傍者云便恁麼持去如何。師云狗啣赦書。諸侯避道。</p>
<p>陳司寇問大師出世如何為人。師云此問最親切。公云畢竟如何。師云死水不藏龍。公云日夜波濤湧激時如何。師云張無盡曾作無佛論。</p>
<p>周赤城毛自明二太守過訪。恒鑒云師以何法開導二公。師云一人云昨夜十字街頭井被人抬去。一人云只見今早街上濕一人憤然不平為無此事。鑒云二公信得及否。師咄云。痴漢。你見百子塔點頭也未。鑒無語。</p>
<p>宋戶部問返聞聞自性。自性如何聞。師召居士。士應諾。師云山僧戒口。</p>
<p>太宰問我聞圓相從耽源傳仰山是否。師云公見西天十五祖睹龍樹現月輪相否。宰云見。師云提婆即是外道。宰云此意甚深。師手畫破圓相。云西天外道六師及九十六種皆向遮裏折伏。但得其旨則千變萬化無不暗合圓機也。宰云師從何而得此旨。師云白雲斷處見明月。黃葉落時聞擣衣。</p>
<p>恒鑒引僧來參。問如何是學人自<span class='corr'>己</span>。師云禮拜著。僧禮起。師云你如何在遮裏欺誑我。僧擬議。師震威喝出。鑒云和尚還須方便。師以如意驀口便打。又僧問云如何是學人自<span class='corr'>己</span>。師云吉獠舌頭三千里。進云某甲不會。師云入海捉波斯。進云還許參究否。師云反腳穿靴水上立。</p>
<p>僧立次。師問云阿誰。僧云堂中學人。師云山門騎佛殿向聖僧鼻孔裏去你見麼。僧云不見。師云打二板也未。僧云打也。師云喫茶去。</p>
<p>王康伯王見虛諸居士來參。師云魚因甚麼即跳過龍門。一士云全仗風雷力。師云如何又有點額底。士云是他氣力未充。師云話墮也。士云和尚還須方便。師曰喫水去。又僧問魚因甚麼即跳過龍門。師云逢人但恁麼舉。僧擬議。師云徒遭點額。</p>
<p>問某看古人言教激發此心不起如何。師豎起如意曰教中曾說著遮箇麼。僧云不知。師曰今見了還知麼。僧云此須和尚始得。師叱曰自暴自棄漢。</p>
<p>僧問生死大事不明乞和尚指示。師豎起如意曰見麼。僧云見。師曰見甚麼。僧云如意子。師曰有眼如盲去。</p>
<p>僧問學人無箇入處乞和尚指示。師以如意擊香臺云會麼。曰不會。師曰賴你不會到有箇好消息。僧云秪遮不會便是入處麼。師曰又被風吹別調中。</p>
<p>資秀禪人持一杖贈太宰。師即奪之曰若道遮杖是太宰底如何又在龍湖手裏。若道是龍湖底如何又是太宰杖。道道。秀云請和尚道。師即以杖擊之。太宰笑曰臨濟小廝兒卻具一隻眼。師擲下拄杖曰放過一著。</p>
<p>太宰一日命使持所作頌古一則請政。師撫使者曰去請太宰公親來領證據。公又遣使云明日必親來。但和尚莫虛哄。師曰卻是公先哄我也。次日公纔入方丈。師據座震聲一喝。曰入門須辯主。端的請公分。公近前不審。師曰何不速道。公乃趨傍就座。師曰我要公當機便透。如何又恁顢頇去。公云我特來領證據。原來又是虛哄。師曰是公自納敗闕。爭怪得山僧。寶公大笑曰今日和尚又勘驗一箇衲僧也。師曰山僧棒折那。</p>
<p>梅中丞問孔子知世不可為而欲為。地藏知生不可盡而欲盡。如今日和尚於刀兵荒亂中說法度人。同是一副婆心。奈如此時人情危險之終不可度乎。師曰孔子地藏蓋將自<span class='corr'>己</span>看大了。將世界看小了。如一身一家有一小事不妥貼。便是自<span class='corr'>己</span>一大事不了當也。若僧者以生在遮人世。便逃不得遮人世。如同舟遇風。亦因其患難。而行乎患難耳。豈有大過人之事乎。公大喜曰如此說法惟上根利智則一聞千悟矣。若夫業重痴迷何可與說道理哉。予又竊疑佛嘗以密言真言度諸鬼神明。說與人尚自不知密。說與鬼又安知乎。不知則不信。不信則疑。疑則謗。謗則無所不至矣。師又何法以開此痴迷哉。師曰如公昔掌兵權。凡出一號施一令。令惟主將謀士知之。使三軍皆知則心志不一。精神不專。擬議愈多。而是非愈起。則水火不足以趨。生死不足以敵也。故從上先聖。皆以神道設教。而一天下之性情正。以智者太聰明。不可與之道理。與道理則聰明愈亂。愚者太痴迷。又不可與之道理。與道理則痴迷愈惑。故密語真言正為上智下愚者設也。公太笑曰奈何泄盡。太宰問寶鏡三昧中所云如虎之缺。如馬之馵。此二句若以道理註解。或即應下文以有下劣故拖泥帶水以示敗闕。因為救人。不嫌自敗捨位就功故云。寶几珍御如此解。不知合否。望師以道理判示。不敢當上上機也。師曰寶鏡謂佛道垂成云者。正恐大通智勝自滯空劫猶十劫觀樹而佛法不得現前也。故有三墮之設。欲其不觸虎頭之缺。與犯馬足之馵。而迥超於功位耳。故以寶几珍御之驚異。黧奴毛角之下劣。空劫守株之尊貴。互相救其觸背之非。予所謂邪食作病。以毒為醫云者。元無實法也。自非三墮忘玄之人。安得妙協寶鏡之不觸背哉。</p>
<p>師一日與太宰坐僧堂中。因舉壽昌和尚頌臨濟喫棒公案云。醍醐上味出乎乳。滴水攙中便不成。三十棒頭開正眼。何嘗傅得祖師心。師顧太宰曰。如何是正眼聻。公悚然。僧一悟出問如何是正法眼。師劈面一掌。曰問甚麼。悟云莫秖遮便是否。師又一掌曰不識好惡漢。悟禮拜。再請開示。師曰逢人不得錯舉。太宰因有頌。曰無影堂前萬木森。松風蘿月度知音。秖須覓個瘋顛漢。一掌酬他徹困心。師看頌曰見之不取思之千里。</p>
<p>太宰公初度。師問未出母胎。度人<span class='corr'>已</span>畢。意旨如何。公曰請大眾各下一語。看眾下語不契。公再請師指示。師曰待公出母胎著。公曰我知大師婆心也。</p>
<p>太宰曰袁中郎嘗引羅近溪云。聖人乃安心之百姓。百姓乃不安心之聖人。猶是道學窠臼。不許夜途剛把火。大家吹滅暗中行。鄧豁渠末後見解又出於近溪耶。然中郎輩所見亦止此耳。師曰此正盤山所謂指縱極則也。安知有向上一路。太宰曰寒輝因達大師舉竹篦子話曰。道是即觸。道不是即背。將謂此中有。一語參數年。乃白大師曰。某今知此中無一語也。達師乃掇轉曰。此中正有一語。還須參取。豈非達大師善縱奪乎。師笑曰只遮竹篦子話當時纔舉起。<span class='corr'>已</span>太煞漏逗太煞落艸了也。那堪更引入此葛藤哉。即彼向後有個深入處。爭奈紆曲途路。何祗如僧問馬祖離四句絕百非請師直指西來意。此問不妨奇特。而馬祖父子自然能出手眼不負來機。日面月面頭白頭黑。真可謂不負西天讖語。馬駒踏殺天下人也。公曰此去漢陽不遠。黃鶴樓上題詩。一頭白一頭黑。今日益見大師。師曰踏。</p>
<p>黃檗直公問大師曾見黃元公丁艱歸時雪關有把關一語否。師曰未聞。直曰雪關問元公見壽昌與天童事何如。元公曰虎頭虎尾一齊收。天童聞之曰元公正似做官人受了分上止斷得一平和官私。師笑曰天童卻要說箇相似惜當時未遇一打老虎腰者耳。</p>
<p>雅虛問張無盡見兜率悅後其頌馬祖一喝江西從此立宗風。特翻雪竇之案何如。師笑曰無盡見地固是超絕仍跳不出大冶精金無變色之殺活鋒也。如雪竇拈德山不答話公案云。德山握閫外威權。有當斷不斷不招其亂底劍在。如此舉唱孰能及哉。凡看古人公案不可執一偏知見。彼固各有出身之路。如僧問馬祖離四句話祖謂今日困問取智藏。雖是他父子踏殺天下人。你知此僧問智藏問海兄再問馬祖始終卻勘破此三老底意乎。虛云此須是和尚始得。師曰你也不得草草。又問石霜昭首座答九峰一條白練去。為明一色邊事。九峰不肯首座即坐脫。有何過處。師曰可惜首座當機蹉過。卻乃尋死大可笑也。虛云九峰意旨何如。師曰你道九峰夢見先師意也未。虛曰和尚又作麼生。師曰若我作首座見他曰若明得先師意。我當如先師服侍。便不待他舉話即應聲以大棒打出。曰我遮裏容不得你遮般侍者。豈不坐振先師宗風。使九峰向三千里外自瞥地去哉。虛禮謝而退。</p>
<p>李冢宰問。如何是圓通為人處。曰慣將飛劍斬精靈。曰也有能斷命根者無。曰死機不犯如何是向上事。曰赤腳上刀山如何是末後句。曰淚出痛腸。如何是學人自<span class='corr'>己</span>。曰六親無靠。骨肉無情。如何是學人自<span class='corr'>己</span>命根。曰鏡裏栽花。如何是命根不斷。曰水中撈月。如何大修行人命根亦不斷。曰不因樵子徑。爭到葛洪家。如何不自肯去。曰餓鬼思沙袋。如何得自肯去。曰劫賊入空房。如何得大自在去。曰成人不自在自在不成人。如何得成人自在自在成人。曰甜瓜徹蒂甜苦瓜連根苦。曰恁麼則大解脫去也。曰富嫌千口少貧恨一身多。如何得正偏妙協。曰類之不齊混則知處。如何得功位雙超。曰須知尊貴一路自別。曰秖遮是向上不傳之妙否。曰居士作麼相續去。公作禮曰恩大難酬。師默然。</p>
</div>
<div class='div-other'><a id='mulu326' />
<p class='h2'>戊寅圓通問答</p><p>僧來參。師曰何處來。曰雲居來。師曰明月湖有人試探竿否。曰謝和尚指示。師曰脫空謾語漢。指示你甚麼。僧無語。師叱出。</p>
<p>荊藩國主聞師入楚過蘄州。差官迎入宮庭供養。王問曰大師慈悲降重。願示法旨令得悟入。師云殿下因何得知山僧。王曰大師宗風何處不聞。師云殿下自有法旨。但能深心體究。則無一時不悟入也。王云如何得佛法時時現前。師云山僧本是方外如何得入王宮。王云此是大師願力。師云不因殿下何緣得入。王云覿面相對還可當佛法否。師云殿下現前指出那一事是世法。王云須是大師點破始得。師云殿下還記得靈山付囑的事麼。王曰不因今日未免忘卻。師微笑。世子禮拜。師云世子還記得麼。王曰請大師授記。師云授記<span class='corr'>已</span>久也。王曰若不夙生授記。安得復遇慈顏。師云此可謂真從靈山付囑來也。因請法名大登字嗣聖。世子禮謝復請為王妃授記及開示。宮中慈悲喜捨戒殺持齋參究自<span class='corr'>己</span>性命兼修六度莊嚴為世世依正報相之事。于是闔宮歡喜王因問太祖從何修而獲此。師云此夙修<span class='corr'>已</span>成菩提。示現帝王身以說法度生安立世界者也。王曰今日大師不異釋迦入波斯王宮轉大法輪。令宮內外皆得種成佛因緣。惟大師常應願求使終得成就也。師云殿下常使摩尼不昧則與蒼生作大檀施矣。王問法要五日。師堅辭。乃差官送歸圓通。設供謝法。</p>
<p>九江兵憲黃公過訪圓通。問云弟子常參此宗歷年<span class='corr'>已</span>久。曾未得箇入處。大師何以指示。師云台駕冒雪而來。跋踄甚是不易。公云大師亦還以話頭指示人否。師云只今話頭亦不少也。公云爭奈了無入處。師云公也不得當面諱卻。公喏喏及出門。師顧公云還記得藥山門前風景麼。公云是甚風景。師指空中雪云。片片不落別處聻。公云謝大師指示。師云前頭更有數峰奇還須與公看過。公乃笑揖而別。後師因赴能仁會與公茶次。因問云我等自知此事大難。今日出來做官更覺多事也。師云公正須向此處一一透過始于生死得力。不見古人要於異類中行。即刀山劍樹須全身拶入。乃得大解脫法。若在死水裏浸殺何處有出身活路。公云遮般作用恐亦不易承當。師云甕裏何曾走卻鱉。公喜甚。一日又過圓通問師近來參禪人皆依大慧中峰提話頭起疑情。今大師何以接引後學。師云宋元<span class='corr'>已</span>前但能使人疑情起。不肯教人起疑情。山僧雖無實法與人。然亦不敢孤負來機。公云畢竟有何方便。師云公且將自<span class='corr'>己</span>本命元辰掀翻著。公不語。師云公曾參究甚麼來。曰萬法歸一一歸何處。師云秪如趙州云我在青州作一領布衫重七斤。意作麼生。公云不會。師云趙州當時見僧問萬法歸一一歸何處。如何不下一喝打一棒卻乃恁麼答。去此正古人殺人刀活人劍也。何曾以死語死法使天下人作焦芽敗種哉。公曰如何是生機一路。師驀呼公二侍人。二侍人趨前。師拈一片果子問云遮箇是甚麼。對曰核桃肉。師云不是不是去。侍人去。師云且喜二人俱無所知。若是蘇子瞻輩又作許多禪道佛法會也。師復呼侍人前來。侍近前。師云遮箇你也應有分。各分一半喫去。二侍接去。師云好生喫。公時悚然。師云山僧太煞罪過。公云遮箇境界不能時時現前何也。師云公雖參究此事。秪為尋常日用打作兩橛耳。若要與本分機用相應。直須頭頭物物不得輕放過耳。無分世法出世法。即妻子煩雜公事綢繆正好時時提撕此事。令主人常自惺惺。便能游戲聖凡操縱殺活。所以於一切生死處自能作主有自繇分。有出身路。始可向有佛處坐斷。無佛處稱尊也。公云一向也知世法佛法元是無二。及乎臨機應事又打作兩橛。所以往往當面蹉過。今幸大師指點頭頭不得放過。令我全身拶入。不勝痛快。不勝警醒。師云欲得省力。須於直下便見。所謂萬象之中獨露身聻。公大喜揖謝。</p>
<p>金正希太史過訪茶次。問師曰見箇甚麼道理便自肯去。師云如劫賊入空房。金曰賊以有所獲心始休既入空房則心益不休也。師云誰教他妄起偷心。又問如何能使弟子如廣額屠兒。放下屠刀便云我是千佛一數。師云好與三十棒。公曰過在何處。師云直饒公放下扇子曰我是金正希。也好與三十棒。況道我是佛乎。公曰若不親自見是佛如何肯放下屠刀。師乃揕其胸曰秖遮箇是甚麼。還容得佛與金正希。公乃喏喏。良久又問大師如今日用還作麼生。師因拈如意子示云遮箇是甚麼。曰如意子。師云知得秪遮是。便自休去歇去。將謂別更有。不免向外馳求。公曰知得他堪作何用。師云與人敲枷打鎖起死回生。全得渠底大機大用。所謂知有者始解奉重。不知者枉自顛倒耳。公時爽然問難徹夜而去。</p>
</div>
<div class='div-other'><a id='mulu327' />
<p class='h2'>南昌問答</p><p>建安王請齋問曰。久仰大師宗風。今幸慈悲降重。師云殿下還記得靈山付囑底事麼。王拱手曰全仗大師開示。師云今日覿面相對。儼然未曾相異。王問法王與國王還有同別也無。師云在法為法王中尊。在國為國王中尊。王云即國王亦必須以法為尊。師云殿下一賽兩彩也。王問一念未生時如何。師云風前不露影。王云一念<span class='corr'>已</span>生後如何。師云腳下泥三寸。王云正當恁麼時如何。師云金輪腦後看。王云三千里外逢人時如何。師云殿下須向頂門上行始得。王云恁麼則萬里翱翔去也。師云黃河徹底清。王云謝大師指示。師云也須殿下自肯承當始得。師因與諸宗侯問答開示後。王又問曰世尊說法四十九年。未曾說一字。大師遮段指示還曾道著也無。師出舌云。看取山僧舌頭。王云無舌時又作麼。師云還要問麼。王微笑。</p>
<p>南美宗侯因談及曾到曹溪。師云見六祖大師麼。公云見。師云見衣缽麼。公云見。師云衣缽作麼生。公云衣<span class='corr'>已</span>殘缽<span class='corr'>已</span>破。師提袖云。我遮個還好在。公不語。師云缽既破六祖將甚麼喫飯。公云遮個須問大師。師云恁麼則勸公一盃茶著。公擬對。師云擬議時大庾嶺頭便提不起也。</p>
<p>建安王問。永寧古剎馬祖道場。今朝大師陞座人天瞻仰。設何權巧方便接引。師云今幸殿下親自證明。問鳴鐘擊鼓說法<span class='corr'>已</span>竟。大師莫是重下註腳麼。師云殿下<span class='corr'>已</span>向聲前具得遮隻眼麼。問臨濟一喝有賓有主。賓主且置。如何是一喝。師云也須當機承領始得。問千聖籠罩不住的。萬魔窺伺不得的。還有壞時也無。師云且喜話頭猶在。問玄沙要一擔無底桶子。不知要他作麼。師云縱有遮擔子。秖恐玄沙無安置處。問有拄杖子又與個拄杖子。未審還與個什麼。師云圓通遮箇如意從來無人疑著。王大喜曰不特江西從此立宗風。將令震旦從此開佛國去也。</p>
<p>鄒端侯居士問云。弟子嘗自參究了不與此宗相應。何也。師云如今見前有甚麼不相應處。秖為盡天下人參禪皆是念念放過了自<span class='corr'>己</span>好好底安身立命處。乃用他傍瞥分別識心轉轉活不得死。所以於此無分別自覺聖智境界轉轉不相應也。問或有一二人能承當此宗者。亦秖是知有箇事。而此心於無分別境中尚在半死半活間。較彼世諦粗惡習氣稍稍輕清洒落些子。然此根本偷心未能大死到盡。安得絕後重甦。振發此本分機用於三墮縱橫中超出正遍功位情見語意。而絕無滲漏哉。果有一人念念不敢昧滅自<span class='corr'>己</span>。忽然勘破此。幾一念死盡傍瞥偷心。則此真大闡提秉殺活劍。橫揮直掃。更無有一毫生死冤親聖凡是非之法而得當此鋒也。今人參禪所以不能大徹大悟直截根源者。正以未達念念本自無私。所以妄起凡聖是非之心。自為顛倒障惑。豈此念念無私之外別有一法能為我心之障惑哉。故吾洞上宗旨全在初心知此一念無私。如獅子哮吼頓斷一切傍瞥之念。則始終造詣皆有轉身出路。更可以不斷聲色。不捨異類。不執尊貴。如石牛步步火中行。返顧不銜日邊草也。又何有逆順是非之相應不相應哉。居士大喜曰。此大師擊塗毒鼓。揮吹毛劍。斷盡天下萬世參學人之命根也。乃禮拜而謝。</p>
<p>師問群公江西稱為選佛場。且道當日選甚麼人作佛。黃公云便請大師指點。師云我要個鼻孔遼天底。進云須令他臭個宗眼始得。師云水上駕鐵船還讓他龐老。進云大師手眼何在。師云一箭射一群也。進云畢竟還有選去的麼。師云我遮裏個個都選來。進云玉石何分。師云華嚴五十三善知識還有主伴正偏也無。公云莫是一味總成真麼。師云碧眼胡僧不點頭。進云他有甚長處。師云好手之中呈好手。紅心中裏貫紅心。公云恁麼則今日重開選佛再見馬駒也。師云且看遮龐公能攪亂叢林不。公云弟子不敢造次。師微笑云毒物。</p>
<p>司理黃公舉余集老問雪嶠大師云。徑山不動軒為甚被大水推倒。請和尚著一語。師云隨流始得妙。公云雪師答云禮下于人必有所求。師云求個甚麼。公云賺殺人。復舉雪師問余中丞。我欲隨喜南京報恩塔。未審塔頂門幾時開。請和尚亦著一語。師云霹轟轟地。公笑云余老答云尖溜溜地。師云一任人卜度。黃公問如何是有禪無淨土。師云月籠丹桂遠。星拱北辰高。進云如何是無禪有淨土。師云草枯鷹眼疾。雪淨馬蹄輕。進云如何是有禪有淨土。師云腰纏十萬貫跨鶴上楊州。進云如何是無禪無淨土。師云舉頭天外望。誰是遮般人。進云淨土與禪宗。還有同別也無。師云客路如天遠。侯門似海深。進云永明壽作四料揀意旨如何。師云為憐三歲子。不惜兩莖眉。進云和尚全提祖令。亦教人修淨土也無。師云坐斷十方還我本分事來。公云恁麼則一賽兩彩也。</p>
</div>
<div class='div-other'><a id='mulu328' />
<p class='h2'>鄱湖舟中別黃司理。答壽昌蘊石關主十二問</p><p>問新壽昌開法圓通。為是用惡辣鋤钁。抑是單賣死貓頭。黃答曰惱亂叢林。師云看取令行時。問投子在圓通打睡醒了也未。黃答曰徹困。師云遮尿床鬼子。問太陽以皮履寄遠公。為是預先知有。為是夜半雙陸。亦是別有道理。黃答曰冤有頭債有主。師云賊無種。相哄弄。問知恩深處報恩深。投子恁麼承嗣。恐亦報恩未盡。黃答曰小蟲吞大蟲。師云問取石女兒。問覆船之舟楫未備。好山之耕作未收。和尚遽爾他往。不亦辜負兩頭麼。黃答曰我從來疑著<span class='corr'>遮</span>漢。師云怎怪得老僧。問華嚴會上不離菩提座上昇天宮。和尚今日全身出沒亦伎倆有限麼。黃答曰你向甚麼處見禿驢。師云寐語作麼。問今日匡廬之行。仗甚麼過鄱陽湖。黃答曰隨風倒舵。師云借闍黎背。上著草鞋。問若遇麤行沙門作麼抵對。黃答曰圓通賣弄死貓頭。師曰一鋤兩段。問昔年開先撞倒鐘樓。今日打在門首過亦欠他草鞋錢麼。黃答曰心不負人面無愧色。師云闍黎也須親到一回始得。問冒暑過匡廬。往還經數次。拄杖頭撥著一個兩個也無。黃答曰三三兩兩。師云驗取居士拄杖子看。問圓通開場一著。居士先下手矣。又用新壽昌重整旗鎗作麼。黃答曰耕問奴。織問婢。師云你見山僧底邊幅麼。蘊曰某甲仍有一問。托大居士侯和尚進圓通最初上堂時節呈之。不得著訛字句先後時刻也。黃答曰仲文不作賣書郵。</p>
</div>
<div class='div-other'><a id='mulu329' />
<p class='h2'>別黃司理答余用晦居士九問</p><p>問馬祖踏殺天下。龐公吸盡西江。如何學人終日奔波。為是那邊不明遮邊不了。黃答曰蚊子咬鐵牛。師云何不濃煎薑茶喫兩三碗。問三腳驢子因甚千里駒也趁不及。黃答曰畜生不得無禮。師云破頭山下拾枯枝。問三人翫月。南泉超然物外。如何是物外。黃答曰剎竿頭上掛燈籠。師云弄光影漢有甚麼限。問巖頭兩舉末後句畢竟是有是無是同是別。黃答曰矢上加尖。師云滿口雌黃。心似蝎。問一里兩里狗眼見鬼。三工四工牛目知風。何也。黃答曰好與一坑埋卻。師云見怪者心惑。問捏殺三千祖。槌扁作扇搖。上書一箇字。兩點又三勾。是何心行。黃答曰狼籍不少。師云不許攙行奪市。問雲巖不知有。意旨如何。黃答曰東家人死西家助哀。師云他家自有靈符在。問無雲生嶺上有月落波心過在甚麼處黃答曰露師云墻壁瓦礫問捏鼻捲席<span class='corr'>已</span>太多生如何震威一喝直得三日耳聾聻黃答曰傷弓之鳥聞弦聲而驚師云遮納敗闕漢焉知有今日事。</p>
<p>師月夜閒立與璞首座併諸子譚及習氣難除之事座云璞亦思及於此有詩二句云最喜懶安解牧牛歸宗宣老可為儔請和尚代續末後二句師云欲知今日門前事車過分明兩道溝座禮拜師復曰予昔在博山與雪關顏石二兄坐石曰二兄可作一詩讚我何如關應曰近日看山頭不動阿師卻有幾分頑予曰此結語也關曰兄何不為起語乎予曰芒鞋踏破幾重關未得身心徹底閒近日看山頭不動阿師卻有幾分頑當時三人撫掌大笑座曰不因和尚今夜重舉幾遺落此奇事。</p>
</div>
<div class='div-other'><a id='mulu330' />
<p class='h2'>徑山問答機緣</p><p>僧問徑山八十七代祖庭今幸和尚中興請問如何是中興事師云山僧拄杖未開封進云和尚大煞慈悲師云謝子慇勤請喫一棒僧禮退。</p>
<p>僧問諸祖各有門庭請問如何是和尚門庭師云幾時到遮裏僧云昨日師云在那裏安單僧云客房師云原來是門外漢進云如何是門內事師云闍黎且繞天下行腳去著僧便出師云一任滔滔。</p>
<p>師問僧何處來曰金粟師云在金粟作甚麼曰閒住師云金粟那有閒飯你喫曰遮裏未嘗不閒師云我遮裏容你不得僧便喝師云遮弄精魂漢便打出。</p>
<p>僧問有句無句如藤倚樹樹倒藤枯句歸何處如何是句師打云逐語生解漢在遮裏作麼僧云畢竟句歸何處師打云且打斷葛藤著。</p>
<p>僧問百萬松杉雙徑杳三千樓閣五峰寒有人道杳字是繞字寒字是函字還是那個字更妙師云你曾到凌霄峰也未僧云曾到師云你那一對瞎窟眼只好出氣僧云和尚因何罵某甲師云好貨我罵你因僧問五位王子有同別也無師云一有多種二無兩般曰如何是誕生王子師云銀盤盛雪曰如何是朝生王子師云明月藏鷺曰如何是末生王子師云類之不齊曰如何是化生王子師云混則知處曰如何是內生王子師云夜半正明天曉不露進云五位王子還有父也無師云東宮雖正嫡不面帝堯顏進云恁麼則九重深密人難見也師云須知向上一路尊貴自別僧禮拜云謝師指示師云山僧失利。</p>
<p>僧問大慧竹篦子和尚也拈提否師云不拈曰為什不拈師云沒遮閒工夫曰莫是和尚親切為人處也無師云浪蕩拾花針。</p>
<p>僧問和尚往年嘗用如意如何近來亦用拄杖師云禮防君子曰和尚也怕遮些狂禪和子麼師便打云正為如此。</p>
<p>行者問初祖云外息諸緣內心無喘心如墻壁乃可入道古人又道從緣薦得相應疾就體消停得力遲豈不與前相違師云兔角杖挑潭底月龜毛拂縛樹頭風進云內不放出外不放入始得相應觀音大士又道從聞思修入三摩地師云拋出沒孔鎚打碎空王腦進云馬祖陞堂百丈捲席<span class='corr'>已</span>深明昨日事後來一喝直得耳聾又是甚麼師云荊棘林下拔足月明簾外轉身進云南山起雲北山下雨即不問空生巖中晏坐帝釋因何雨花師云路逢死蛇莫打殺無底藍兒盛將歸進云發真歸元十方虛空消殞未審斯人何處安身立命師云癡人面前不得說夢者禮拜云今日某甲小出大遇師打云你道甚麼。</p>
<p>僧問昨日和尚開示二居士看一切公案與自<span class='corr'>己</span>著語無論巧拙須先得個自<span class='corr'>己</span>痛快痛快處莫便是省發麼師云痛快處是搔著痒處曰不痒不痛時如何師云頑皮怪肉有甚麼血性曰泥牛吼月木馬嘶風又如何師曰正是頑皮怪肉曰如何又解吼月嘶風師云爭奈你不痛快。</p>
<p>師一日示造東苑和尚塔因緣榜於殿左有僧見乃到方丈禮云某甲見東苑和尚塔<span class='corr'>已</span>造了也師云塔造在那裏僧展兩手師云米在僧乃珍重而出復呈頌曰東苑靈塔逼塞虛空通身焦爛處處無蹤塔門沒縫八面玲瓏咦夾路桃花風雨後馬蹄無處避殘紅師覽云馬蹄無處避你作麼生承當僧云承當則有避處也師云煙霞生背面時如何僧云處處耀日輪師云待塔合尖著僧云合尖了也師云如何得一枝橫出僧云三十年後待某甲與和尚別通一箇消息師云只今作麼生僧云終不敢造次便禮退。</p>
</div>
<div class='div-other'><a id='mulu331' />
<p class='h2'>崇先機緣</p><p>師問僧甚處來曰鼓山師曰不跨石門句有人道得無曰無人道得師曰可惜眉毛僧云請和上指示師曰緊峭艸鞋去。</p>
<p>師問僧甚處來曰和上不知某甲來處麼師曰野狐精[跳-兆+孛]跳作麼曰情知和上有此一機師曰苦不是新羅僧禮拜師曰村夫喫橄欖。</p>
<p>師問僧曾見博山先和上否曰天界寺曾見師曰有甚麼言句曰有則有忘卻了也師曰前孤負眼睛後孤負耳朵曰如何得不孤負去師曰手長衫袖短腳瘦草鞋寬。</p>
<p>師問僧曾見天童和上否曰金粟時曾見師曰如何是棒下無生忍臨機不見師曰須是和上始得師曰掠虛頭漢自領出去。</p>
<p>師問僧去年貧不是貧今年貧始是貧你道香嚴在那裏安身立命曰錐也無立甚麼命師曰亡命漢向艸裏滾作麼曰何處是艸裏滾師曰黃連作馬鞭。</p>
<p>僧問如何是佛師曰未夢金人如何是法師曰不見白馬如何是僧師曰王庫無此刀如何是常住三寶師曰兩粥一飯如何奉持師曰朝看東南晚看西北還有知恩報恩者無師曰畢竟水從海裏去到頭雲信嶺邊歸。</p>
<p>僧問有問石頭和尚如何是道頭曰木頭又問如何是禪頭曰碌磚此意如何師曰藝壓當行僧云或問和尚如何是道作麼生師曰好皮不染皂問如何是禪曰好人不倩錢問此與石頭答有同別否師曰白馬廟前好繖舖僧曰不會師曰木屐店在對門開僧曰恁麼一副要用也師云天晴不肯去直待雨淋頭僧禮拜師大笑曰消得消得。</p>
<p>僧問雲巖良久云秖遮是便可傳得真麼師曰洗木屐進云洞山為甚沉吟師云石頭搖進云如何又因過水睹影始乃大悟玄旨師云穿心國裏日如脂進云某甲不會師曰弱水如堪渡蓬萊人易登。</p>
<p>僧問知有底人如何行履師云燒火不用薪進云不知有底人如何指示他師云煮石念摩訶進云一朝瞥地時如何師云矮子上天梯。</p>
</div>
<div class='div-other'><a id='mulu332' />
<p class='h2'>病中垂六問</p><p>問馬祖安因甚道日月面佛。</p>
<p>代云且喜和尚無恙。</p>
<p>維摩獨寢一床世尊問甚麼疾。</p>
<p>代云送人入火坑。</p>
<p>石霜首座自能坐脫立亡九峰侍者因甚謂佗未會先師意。</p>
<p>代云須知石霜門下劍戟縱橫。</p>
<p>佛鑑佛眼憤出五祖祖具甚眼道待佗大病一番始思量我。</p>
<p>代云還知祖父利害麼。</p>
<p>洞山病遣問雲居云雲巖路相次絕也如何先教伊遠立聲未絕果被一棒。</p>
<p>代云瞎驢滅卻正法眼。</p>
<p>吾有大病非也求醫。</p>
<p>代云某甲放參去也。</p>
</div></div>
</div><!-- end of div[@id='body'] -->
</body></html>