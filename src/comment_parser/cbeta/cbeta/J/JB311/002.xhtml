<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu52' />
<p class='juan'>天界覺浪盛禪師全錄卷之二</p><p class="byline">門人　大存　弘智　大璸　大奇　較</p>
<div class='div-other'><a id='mulu53' />
<p class='h1'>上堂</p>
<div class='div-other'><a id='mulu54' />
<p class='h2'>藻林庵上堂</p><p>師云城中多佛法爛賤沒人要我今輕舉時卻恐大家笑且道有甚麼佛法沒人要聻只是未深參所以不得妙不見古人問如何是小乘云錢貫如何是大乘云井索如何是有漏云笊籬如何是無漏云水杓如何是教外別傳的事云分付典座行人咄切莫動著磕著咦若不動著磕著千年故紙爭堪合藥良久云會麼賺殺文殊與罔明萬古長空飛一鶴遂撒手下座。</p>
</div>
<div class='div-other'><a id='mulu55' />
<p class='h2'>南城覺海寺席居士設供請上堂</p><p>黃公問覺海圓澄為甚麼無風浪起師云正好一帆風到岸進云忽然乾盡時如何師云六窗虛映芥投針士云泥牛入海時如何師云當頭迥出玉輪輝進云泥牛出海時如何師云拽著鼻孔進云忽遇龍王把住時如何師云鐵鞭打斷士禮拜云老漢慣得其便師笑云應以竿木得度者即現竿木而為說法與人有緣則易信掬水月在手與法有緣則易入弄花香滿衣秪如露柱與古佛相交燈籠與佛殿鬥額是甚麼道理擊如意云紫微轉處夕陽輝白鶴飛來仙果熟將下座士復問古佛陞堂為甚麼被露柱看破師云展手不逢士云請下座師云居士前引。</p>
</div>
<div class='div-other'><a id='mulu56' />
<p class='h2'>臨川艾千子居士設供淨明剎請上堂</p><p>僧問雲從龍風從虎且道如意子從個甚麼師云長劍倚空寒進云臨川自古多奇士選佛選官獨許誰師云曹源一滴猶在進云恁麼則揮起毫端風雨快此回不作探花郎也師云霜天飛一鶚僧顧眾云傍觀更有出頭人師云秋岸立千峰僧禮拜師乃擊如意云大地是沙門眼大地是法王身且道趙州寄一把鍬子與雪峰當安在何處良久云是事且置秪如山僧從黎川壽昌應匡山圓通之請道經臨川淨明<span class='corr'>已</span>先作得匡山誌略一冊欲請諸公作一序文今將真本呈似諸公幸一言弁之乃展兩手云便請黃公出云臨川一筆光照山河大師還拈得起麼師云恁麼則文不加點也進云右軍墨本還曾臨得也無師云僧繇別有丹青筆一點龍睛破壁飛士禮拜師下座。</p>
</div>
<div class='div-other'><a id='mulu57' />
<p class='h2'>初登匡山歸宗寺履雲上座請上堂</p><p>黃元公問三百年來重提祖令金輪寶塔普放光明如何是三百年前事師云寶劍揮空進云如何是三百年後事師云光吞萬象進云正當三百年祖師在甚麼處去也師云明珠出海岸進云今朝塔頂紅師云萬峰齊點首士禮拜僧一無問金輪峰頂古劍衝天和尚登壇作麼生用師一揮云了麼進云如何是君位師云向上不通風進云如何是臣位師云波中摸龜六進云如何是君臣道合師云黃紗帳裏示慈容僧出一喝云我遮一喝有賓有主有照有用請和尚分析看師震聲一喝云是甚麼進云併卻咽喉道一句來師云獅子吼時天地震千妖百怪盡潛蹤履雲問廬山八面高峰那一峰是廬山真面目師云山中一夜雨樹抄百重泉進云歸宗曾出三十六代祖師未審和尚是那一位師云鼎湖開玉浪進云金輪頂上放毫光也師云寶座正高登雲禮拜師乃云靈光不昧迥脫古今妙用無私超絕凡聖所以馬駒踏殺天下人獨有歸宗較些子且道歸宗有甚麼長處擊如意云當場放出斬蛇手千聖從教立下風珍重黃公問云歸宗斬蛇蛇在甚麼處師云居士謾出頭。</p>
</div>
<div class='div-other'><a id='mulu58' />
<p class='h2'>戊寅八月黃元公同諸護法請住匡山圓通寺入院上堂</p><p>師喝一喝云獅子嚬呻象王迴顧華藏門<span class='corr'>已</span>大開且看遮那一步師入方丈卓拄杖云入此室據此位千聖同居不相識正當恁麼時阿那箇人全提正令聻黃公問圓通二十五門門門俱入為甚麼專選耳根師云杖頭有眼明如日士云大士現三十二應和尚還應得麼師云要識真金火裏看士云此是維摩方丈師云今日被世尊坐卻了也士禮拜即日上堂。</p>
<p>師陞座云此一瓣香根盤劫外秀發寰中歷今古以常新超位育而獨貴茲特揭開寶藏拈出金爐祝延皇帝聖無量壽伏願一人有慶天下太平此一瓣香般若智中流出金剛心內迸開奉為諸大護法宰官及期主黃司理等伏願福慧莊嚴齊成正覺此一瓣香法界難藏真機獨露奉為匡山圓通開山弘法歷代諸祖師伏願燈傳不夜之光花結不凋之果此一瓣香大好山中突出仙亭枝上傳來今特供養新城壽昌師翁老和尚及東苑本師大和尚用酬法乳之恩維那白椎竟僧問西江一派不異曹源廬嶽千峰何似靈鷲師云一九當面擲大地著睛看進云如何是圓通家風師云石耳峰前驢覷井進云圓機古塔今常在三百餘年復放光師云海雲遮處洛伽深進云恁麼則千峰勢到嶽邊止萬派聲歸海上消師云金烏拶出海門東僧禮拜又僧問三百年前舊公案今日重新意若何師云蒼海月明光不夜進云看龍吟霧起虎嘯風生師云廣寒宮照白銀床進云為甚麼在和尚拄杖頭邊放光動地師云闍黎珍重進云遍界不藏無覓處一溪流水卻知音師云妙翅更翻身僧禮退師乃作圓相云通麼靈山花發親示別傳少室雪寒全提正令坐斷十方無間石筍橫空洞明一道無殊泥牛出海所以八萬四千非鳳毛獨許三十三人入虎穴繇來此事奇特非常數百年來紹續不易今日壽昌杖人特登匡嶽入圓通禪院<span class='corr'>已</span>全身披露與十方塵剎諸沒巴鼻老古錐及一切黧奴白牯覿面相見了也且道開堂祝聖一句作麼生道良久云天開瑞色光河嶽萬國衢樽盡唱歌結椎下座。</p>
</div>
<div class='div-other'><a id='mulu59' />
<p class='h2'>黃元公主監院上堂</p><p>道濟塔紅<span class='corr'>已</span>應再來之記圓機碑白方符同日之刊折半破三海岸道人今承斯讖拈一開五壽昌杖者正主其盟信是天緣有在神理自交啄啐同時芥針協妙所以心空及第選官選佛即圓通學契無為監世監家真自在秪如頂門具眼肘後懸符寶印當空全提向上一句作麼生道居士云專為流通師乃授拄杖云恁麼則圓通新拄杖分付居士去也士云謝大眾證盟師云大好山中枯木秀少林室內祖燈新士禮拜師下座送居士入室云金粟如來曾據此室今日海岸重振宗風士禮云親承旻佛記普現白衣身師云多子塔前知我貴夜明簾外法王尊珍重。</p>
</div>
<div class='div-other'><a id='mulu60' />
<p class='h2'>黃元公設合山齋請上堂</p><p>師云達摩不來東土二祖不去西天震旦更無別路兒孫腳下親傳既然如是匡山諸祖法席列剎可以相望如何數百年來卻成土曠人稀相逢者少聻今日圓通新杖人特提得壽昌一把沒柄钁頭湧向匡山峰頂著力一掘直得十方國土六種震動歷代祖師靈塔舍利各各踴躍放光猶如出窟獅子一箇箇翻身返躑使大地山河草木叢林皆作獅子返躑圍遶寶華王座作大哮吼去也師召海岸居士云前日分付底拄杖子今在何處士豎一指師云信手拈來無別物頭頭用得始全真便下座歸方丈士問歸宗以钁頭斬毒蛇圓通用钁頭斬甚麼師舉手云撚土定千鈞士云親見歸宗了也師云為山成九仞。</p>
</div>
<div class='div-other'><a id='mulu61' />
<p class='h2'>荊籓國主元旦設供請上堂</p><p>師陞座拈香竟乃云元正啟祚泰運維新適恭遇我荊籓國主特使進香匡嶽命臣僧道盛于此日祝延聖壽此國主真能與普天之下萬國臣民同奉主中之主共尊天中之天也所以瑯琊云掃除狂寇蕩滌攙搶此是功勳邊事君臣道合海晏河清此是法身邊事臣謂功勳邊事撥亂反正少不得法身邊事居安思危放不過至於功位雙超猶須橫按莫邪傳正令太平寰宇斬癡頑始得雖然如是向上尊貴一路作麼生道乃畫○云須識誕生王子父九重深處御飛龍下座。</p>
</div>
<div class='div-other'><a id='mulu62' />
<p class='h2'>夏月重到楚龍湖新建芝佛上院諸護法請上堂</p><p>師拈拄杖云看看龍湖杖頭落處卓一卓僧問達摩西來<span class='corr'>已</span>不守分和尚正當賊亂直入西陵意旨如何師云慣騎銕馬驟高樓進云今於龍湖特建明堂開大法又作麼生師云金鞭指盡胡人路進云且喜和尚好一則斬新公案師云兩重銕作圍僧禮拜又僧問龍湖波浪粘天湧時如何師云也須有箇弄潮人進云平步虛空駕銕船時如何師云把舵之人誰好手僧禮拜云謝和尚指示師云快便難逢風忽生又僧問和尚今日開堂所為何事師云神龍起蟄雲行雨施進云即今神龍在甚麼處師喝云瞎漢僧亦喝師云是甚熱碗鳴聲進云學人一喝還有賓主也無師云閒神倒退三千里僧嗄嗄而退師顧眾云其中誰解摘楊花眾無對師復卓拄杖云會麼三世諸佛於此安身立命歷代祖師於此返魂奪魄一切魔外於此換骨脫胎六道有情於此出生入死秪如山僧拄杖子縱橫顛倒時又作麼生復卓一卓云盡大地是一棋盤誰能於黑白未分<span class='corr'>已</span>前占得敵手全勝一著我許你著著有眼自能結成一大局面盡大地是一戲場誰能於開臺時唱得超絕古今一齣我許你齣齣自能演出一大傳奇是事且劃斷秪如此一坐具地當年周柳唐於此釣魚臺清損漁父李卓吾於此芝佛院刻削化身黃檗念於此龍潭湖浸殺瓜茄遮二老雖則同床打眠未免各自作夢今日浪杖人將從前事一齊據款結案至於杖人本分受用一句又作麼生乃卓杖云坐斷十方傳正令點開大地看飛龍下座。</p>
</div>
<div class='div-other'><a id='mulu63' />
<p class='h2'>庚辰受李梅公朱遂初劉西珮鄧左之余小星諸公請于泰定寺上堂</p><p>拈香畢泰定監院鑑可禮拜請云梵剎重新古佛登座秋風拂地法雨飛空伏乞大師慈悲指示師命白椎著僧問自古江西稱選佛場今日和尚重開馬祖門庭還是選甚麼人作佛師舉如意示云選甚麼進云設遇牢籠不肯住呼喚不回頭底又作麼生師云知你倒聽有分進云恁麼則單刀直入堂奧去也師云速退僧拜云大眾證盟又僧問金風落葉秋水澄清是甚麼人境界師云山僧前日渡江來進云未離圓通<span class='corr'>已</span>居泰定是甚麼人底事師云三十棒自領出去進云打即不無畢竟意旨作麼生師云倒退三千里進云馬駒踏殺天下混亂江西和尚今日重來添鹽添醋麼師云非公境界進云恁麼則法雲彌布法雨普施去也師云且退著又僧問圓伊三點縱橫妙普門示現事如何師云高著眼進云大士三十二應和尚是那一應師拱手云看取當人進云今日劉居士請和尚開堂說法還有為人處也無師云兩手接乾坤進云秪如不涉機緣一句又作麼生師豎拳示之進云冰輪高掛須彌頂大地山河一片清師云放過即不可僧禮拜而退師震聲云看看以如意立起云會麼圓通浪杖人今日全提正令也其中有不受人瞞昧者麼若有則相逢覿面更無真若無則莫怪相逢不相識所以龐居士問馬祖大師云不昧本來人請師高著眼祖直下覷士云一等沒弦琴唯師彈得妙祖直上覷士禮拜祖歸方丈秪遮便是全提也耶為甚上覷下覷聻今日劉尚寶居士若非親知有本分遮段光明安能挺身特請圓通於此泰定陞座舉揚唐宋<span class='corr'>已</span>來無上無下不可昧滅之宗風乎且道如何是不可昧滅之宗風聻放下如意云會麼天然寶鏡當空照華藏重重錦縫開珍重下座。</p>
</div>
<div class='div-other'><a id='mulu64' />
<p class='h2'>吳使君李銓部朱大行諸宰官居士請上堂</p><p>師陞座白椎竟僧出問諸宰官居士恭請和尚登覺王之寶座演少室之宗風請問和尚如何是第一玄師云一棒一條痕如何是第二玄師云一掌一握血如何是第三玄師云獅子翻身也折腰如何是第一要師云公打婆哭如何是第二要師云小兒莫亂啼如何是第三要師云將軍不用刀進云三玄三要蒙師示堂奧中事又如何師云門外威風萬里進云金風從地起秋水到江清師云且喜吹毛未出匣僧禮拜云謝和尚證盟又僧出問馬師一踏絕消息今日重新事若何師云頂[寧*頁]一吼至如今進云雲覆青山隨去住月沉潭底任縱橫師云一吸西江猶未乾進云和尚莫是馬大師再來麼師云莫錯認好進云今日親見馬祖師云拄杖頭邊會僧顧視左右云龐居士在傍師云各領三十棒去進云盡大地是一句佛法和尚作麼生拈提師云盡大地舌頭拖地進云恁麼被和尚一口道盡也禮拜歸眾師震聲召云諸仁者會麼劄向遮裏剔得眉毛起麼劄向遮裏立得定腳跟麼劄向遮裏作得主轉得身麼劄向遮裏超得生脫得死麼劄果能如是則圓通杖人別行一路去也恰好撞著馬大師捏定喉嚨劄你說甚即心即佛劄說甚非心非佛劄說甚不是心不是佛不是物劄你扭痛野鴨子鼻孔劄你見舉拂子云即此用離此用震聲一喝使百丈直得三日耳聾劄劄劄且道如何遮一則連下三劄聻秪為圓通當時曾遭他此毒則今日狹路相逢放他不過也設使座下有一人掀倒禪床將杖人痛與一劄時又作麼生下座晒穀石大蓮上座禮拜請偈師云廬山不曾帶得來泰定無你尋覓處於斯特地得翻身一嘯長風萬里去　終。</p>
</div>
<div class='div-other'><a id='mulu65' />
<p class='h2'>庚辰秋建陽諸護法請于仙亭一枝菴上堂</p><p>師擊如意云會麼空王殿上未捲珠簾仙苑林中<span class='corr'>已</span>騰瑞氣紫微轉處玉輪輝彩鳳歸來金闕啟還鄉一曲韻出丹霄特地知音同人拍掌秪如不涉正偏妙協功位一句又作麼生擊如意云夢回夜月依稀曉丹桂香飄天下秋珍重。</p>
</div>
<div class='div-other'><a id='mulu66' />
<p class='h2'>九日上堂</p><p>問桂花<span class='corr'>已</span>發菊方開請師指示不遷羲師云鐵牛不喫欄邊草直向須彌頂上行進云古人一言說盡山河界如何是一言師云舌頭拖地進云恁麼則一枝獨出東籬外不許時人著眼看也師云須是時人眼始得乃云重陽九日菊花新一句明明玄要親昔日汾州曾指出今朝得意許誰人知有者特地登高閒笑傲不知者風吹帽落惹埃塵祗如今日圓通與建山諸公作麼生舉唱良久云忽見南山秋色好風光豈獨讓陶君。</p>
</div>
<div class='div-other'><a id='mulu67' />
<p class='h2'>劉開侯居士薦先嚴大參淇菉公請上堂</p><p>師云銀蟾出海共睹光華玉鳳翀霄莫窺文彩諸仁者還見劉大參淇菉公於書林開此文章德業之靈幻者麼孔子云未知生焉知死未能事入焉能事鬼浪杖人云未知死焉知生未能事鬼焉能事人何則是生或可偽而死不可偽苟能知死則可盡生人或可欺鬼不可欺苟能敬鬼則可務民按此猶是經世變通邊事至於聖人則洞視幽明之有故迥出生死之無端又豈心跡之所能擊累哉山僧今歸闕里嗣君開侯設供請杖人舉揚還有薦得大參性命之所存處麼開侯居士禮拜問云大孝釋迦尊累劫報慈親請和尚指示如何是報親一句師云蚌含明月珠吐秋光進云未有世界先有此性未入胞胎時此性在甚麼處師云鐵關無縫石牛鳴士禮拜若樸居士問祖師門下壁立千仞正不立玄偏不附物和尚將何表示師云空劫難藏諱轉身人是誰進云內不放出外不放入中間事作麼生師云秪今覿面時居士又作麼生會進云曹洞一曲耀古騰今師云你又攀他古今作麼士禮拜師下座。</p>
</div>
<div class='div-other'><a id='mulu68' />
<p class='h2'>劉若樸居士祈嗣請上堂</p><p>師云從佛口生從法化生得佛法分是法王子如何是得佛法分聻卯生日戌生月芙蓉點燈來投子喜不徹喜不徹若樸劉公太奇崛春色秋光兩袖生丹桂枝枝撐著月。</p>
</div>
<div class='div-other'><a id='mulu69' />
<p class='h2'>上堂</p><p>師云碧落淨無雲秋空明有月許多閨閣中商量作話說何如透出海藏人兩手呈來光洞徹不見大智文殊密移一步看飛龍可笑小慧鶖子睜著雙眸如跛鱉。</p>
</div>
<div class='div-other'><a id='mulu70' />
<p class='h2'>熊仰宗居士小祥請上堂</p><p>師云去年今日笑吟吟今日去年笑更親且道笑還有落處麼今日杖人也不得放過要與我熊仰宗居士重新勘驗一番始不負曾與同參也仰翁曾參壽昌還識大好山來路麼曾覲鵝湖還喫過他家常茶飯麼曾參博山還見得藏身處沒蹤跡麼曾結識瑞巖還有真機密麼曾迫拶東苑還透徹他心行麼曾稱賞雪關與浪人還具擇法眼麼雖公平生有如此參歷也須是有證據始得如今拈來問取外人何異隔靴搔痒有甚交涉然雖如是樹高千丈葉落歸根始有著處也我杖人更如何追拔仰公聻良久云重教剔起生前眼識取當年解笑人下座。</p>
</div>
<div class='div-other'><a id='mulu71' />
<p class='h2'>庚辰秋諸護法請黃巖結制上堂</p><p>上堂拈香祝聖畢白槌竟師云會麼如天普覆似地普擎靈樞密運萬物化成看圓通杖人指開天門也直得南山起雲北山下雨點點滴滴不落別處驚起六祖大師歡喜讚歎曰善哉善哉心地含諸種普雨悉皆萌頓悟花情<span class='corr'>已</span>菩提果自成諸仁者你看遮種子從何處得來須知諸護法與念海二公高高峰頂立深深水底行始得祗如我杖人今日全提一句作麼生道良久云紫雲掩映千峰秀劫外靈枝依舊新下座。</p>
</div>
<div class='div-other'><a id='mulu72' />
<p class='h2'>福州諸護法請于鼓山湧泉寺上堂</p><p>師拈香竟乃擊如意云一擊響玲瓏轟喧宇宙通丹山飛彩鳳碧海起神龍會麼若向遮裏薦得更須知屴崱峰前有古今不墜之意且如何是不墜之意聻良久云鼓山一枝聖箭子射入九重城裏去超然有路自通霄所以稱尊於處處直饒倔強太原孚莫能把斷於中路心折歸來捋虎鬚雪峰牙瓜猶可怖興聖風高天下驚共詫不跨石門句從斯法語如湧泉獅吼象迴追武步至我博山父與兄先覺後覺相支柱杖人於此笑軒渠東土西天齊露布將謂打鼓弄琵琶莫若會歸於一處且道會歸在那一處以如意畫[○@╳]相云一花五葉此中開奕奕傳芳照今古復擊如意下座。</p>
</div>
<div class='div-other'><a id='mulu73' />
<p class='h2'>林衡亭居士偕弘龍弘鳳二子請上堂</p><p>問十年磨一劍霜刃未曾試今日露當央虛空擊粉粹時如何師云秖如巴陵道珊瑚枝枝撐著月意旨作麼生進云曲終人不見江上數峰青師云爭奈杖人不點頭進云和尚也須著眼師云你還得箇立地麼僧擬議師云闍黎喚去了也僧禮拜師云看當央放出鼓山箭特地拋來象骨毬直下阿誰親領略於中能放復能收能放收謝三郎在釣魚舟桂子天香雲外秀明月蘆花兩岸秋兩岸秋吾無隱二三子兮齊振振庭前作舞彩衣班惹得阿翁特微哂特微哂須得意不負博山曾授記更能悟入杖人機龍遇水時增猛利喝一喝下座。</p>
</div>
<div class='div-other'><a id='mulu74' />
<p class='h2'>南禪住持碧池初度請上堂</p><p>問弘度今日母難之辰恭請和上陞座說法作麼生得報四恩去師云彩雲影裏神仙現進云父母非我親誰是最親者求和上直指師云親言親口問堂前進云除此外更有向上佛法也無師云袈裟角又拖地了也度禮拜問法鼓齊催人天皆仰報恩一句即不問一念無為是如何師云千峰最有一峰奇進云樹影月明現秋風徹夜寒師云闍黎腳下薦取著進云蘆花霜裏映一片白雲收師云不必將他來蓋覆進云和上共闍黎師云是箇甚麼僧禮拜乃云蚌含明月兔懷胎一點光生莫浪猜鴦崛漫勞傳佛語聖賢不向殺中來諸仁者今日是甚麼時節南禪碧池公初度特請杖人喧此石鼓舉揚第一義以報母難之恩且道第一義作麼生舉有條攀條有例攀例昔南禪契璠禪師有超第一義句七百年來曾未有人道破即有道者不免落二落三何故以彼作第一義會故當時獨乾峰和上有向上巴鼻乃示眾云舉一不得舉二放過一著落在第二而雲門動絃別曲葉落知秋便出眾云昨日有人從天台來今日向徑山去乾峰通身是眼有殺有活便道來日典座不得普請若向此二老處薦得始知有超第一義亦可令普天匝地知所歸也秖如杖人又如何令碧池上座自知壽量可以報親恩聻聽我頌曰玉蕊金絲承露盤彩鸞飛在五雲端要知華藏人人具樓閣全憑一指彈下座。</p>
</div>
<div class='div-other'><a id='mulu75' />
<p class='h2'>地藏院主檀林偕四鶴門眾居士請上堂</p><p>師擊如意云遮一鎚會得大千法界百雜碎又擊云遮一鎚會得大千法界圓陀陀且道會與不會意作麼生看看地藏菩薩來也手持金錫掌明珠惜死憐生泥水塗何事忍心幽暗坐不令地獄即空虛咄是何言與不見一切眾生於無住法起諸生死而生死本無一切菩薩於無住法立諸誓願而誓願如幻所謂了即業障本來空未了應須還夙債秖如誓願與業障如何得如明珠透悟去聻復擊如意云罔象過時光燦爛離婁行處浪滔天。</p>
</div>
<div class='div-other'><a id='mulu76' />
<p class='h2'>順昌廖廣文吳孝廉偕諸文學請普慶寺上堂</p><p>師云千峰寒色雨滴巖花若是知音何勞舉似杖頭秋月處處生輝特地拈來太煞奇特所以向上舉去直得壁立萬仞千聖齊立下風向下舉去直得垂手入廛寶山從地湧出秖如雙峰諸居士請山僧於普慶座舉揚本分大事且道如何是本分大事聻乃擊如意云若向遮裏會去如龍得水似虎靠山其或未然且聽山僧舉一則現成公案昔陸亙大夫問南泉師云開口成雙橛揚眉落二三肇法師甚<span class='note-inline'>(奇怪)</span>卻道天地與我同根萬物與我一體師云且道陸亙大夫知有不知有南泉雖是作家卻指庭前花召大夫云時人見此一株花如夢相似師云且道南泉有出身之路也無若於他二老處會猶未知有向上事在若是山僧見陸大夫恁麼問但呼大夫待他應喏卻云去你不會我語待他擬議便震喝一聲直教虛空粉粹大地平沉看陸大夫向何處安身立命雖然如是也須是他絕後重甦始是欺君不得且道畢竟作麼生得透脫去出群消息少人知別有長歌在天地下座。</p>
</div>
<div class='div-other'><a id='mulu77' />
<p class='h2'>選佛社涂宜振諸居士請上堂</p><p>師云將欲選個甚麼天有所不蓋地有所不載日月有所不炤歲運有所不遷鬼神有所不窺生死有所不變是個甚麼又如何選雖然如是凡愚為甚而迷淪佛祖為甚而出世福山為甚與諸衲子結制選佛社諸公又護箇甚麼法壽昌闃大師又證明箇甚麼會也不會正好向三條椽下七尺單前人人撐開向上眉毛箇箇豎起本來脊骨忽然㘞地一聲呵呵大笑始可向杖人前討木頭喫何故若不分明賞罰安見天下大平卓拄杖下座。</p>
</div>
<div class='div-other'><a id='mulu78' />
<p class='h2'>建寧通覺庵偕眾居士請上堂</p><p>師云石頭門下壁立萬仞恁麼也不得不恁麼也不得恁麼不恁麼也不得不恁麼恁麼也不得直饒馬祖大師四蹄翻空到遮裏也秖得隨其顛倒以緇為素若不是藥山老肯心自許瞥地眼開爭知得蚊子上鐵牛若是鼓山門下不妨奇特行也大好山坐也大好山住也大好山去也大好山只得仰面不見天低頭不見地覿面不相知卻是好消息雖則如是秖如綏安瞳禪人偕張甯余諸居士成群逐隊帶水拖泥特來鼓山作麼生始得不孤負他去咦一箇箇與他箇鐵酸餡若是滿口嚼得破更與他濃煎苦辣茶出卻一身冷汗待得天明日朗牽那折角鐵牛兒與他顛顛倒倒騎將去豈不快哉喝一喝下座。</p>
</div>
<div class='div-other'><a id='mulu79' />
<p class='h2'>黃道授居士設供請上堂</p><p>法海公問東方來者東方立西方來者西方立其中還有賓主也無師云金烏一點萬里無雲進云如何是賓中主師云袖裏弄金鎚進云如何是主中賓師云風前拋玉尺進云如何是賓中賓師云逢人且說三分話進云如何是主中主師云更有知心在後頭進云向上一著還容分賓主否師云也須老兄承當始得進云果然處處圓通也師云那箇親見杖人來乃云人人有箇真下落佛手驢腳誰摸著夜來夢與黃龍游折得頭上一隻角今朝拈出示諸人滿堂莫不齊驚愕纔驚愕忽有一十八箇偉人從地湧出作禮而稱嘆奇哉希有秖遮箇豈不是黃麗泉公與其子道授昔年於東苑和尚室中親授記莂乃同念公海公於此黃巖拈出一莖而建梵剎以致今日紫雲冉冉花雨飛飛親見你圓通老漢於此震大法雷擊大法鼓即此物也耶杖人大笑曰善哉善哉靈山付囑果然有在你諸仁者還會麼撐天拄地非他物好向當機徹底參。</p>
</div>
<div class='div-other'><a id='mulu80' />
<p class='h2'>赴齋上堂</p><p>師云普化搖木鈴云明頭來明頭打暗頭來暗頭打四方八面來旋風打虛空來連架打忽被臨濟小廝兒捉住問他總不恁麼時來如何直得推開謂明日大悲院裏有齋遮箇掣風顛漢龍頭蛇尾若是圓通杖人便好將臨濟劈脊便打不惟光前徹後亦乃正令全提雖然如是若不就中輕放過何從見得活人刀擊香臺下座。</p>
</div>
<div class='div-other'><a id='mulu81' />
<p class='h2'>余爾錫居士薦先嚴請上堂</p><p>師震喝云生也不道死也不道激得漸源沒孔竅打即任打道即不道道吾鐵山都推倒忽聞應以此身現此身特地驚起泥牛生[跳-兆+孛]跳直得石霜門下從東過西白浪滔天正好著力鍬子拈來即便行千古清風猶未息猶未息正是我余繼泉居士今日忌辰其子若孫請我圓通杖人陞座舉揚方知古今之端的如何是古今端的居士當年曾自描真作相其文云左[必-心]不成右乀不像直伸一腳堪作榜樣若能會得與他供養其或不然緣木作網諸仁者還識得居士親供養我東苑<span class='note-inline'>(先師)</span>末後有得力處麼眾無對師云速道打速道打設有掀翻法座時作麼生打蒼天蒼天原來我居士猶在便下座。</p>
</div>
<div class='div-other'><a id='mulu82' />
<p class='h2'>董巖趙檀越請上堂</p><p>問如何是法身體師云大冶爐中添烈焰進云如何是法身用師云鋒前不許犯光芒進云法身體用承師示向上宗乘事若何師便打進云恁麼則頭頭顯現法法全彰去也師云更須透脫始得問洞明不覺時如何師云千峰生秀色一日正當天進云文殊是七佛之師為甚出女人定不得師云藏身弄影漢好與三十棒進云世尊未出世度人<span class='corr'>已</span>畢和尚出世度甚麼人師云闍黎在那裏來僧便喝師云瞎乃云會麼廿五年前親到來博山於此一場開湛翁能具文殊眼獨擇圓通亦異哉今日重來禮祖庭趙門果是好家聲繼述能光先世業雪翁豫老意分明且道如何是雲陽翁豫齋老底分明處諸仁者還見趙心惕心闇二居士偕愛公一門子孫及監院應公闔山耆宿雍雍肅肅主伴交參麼蓋我東苑先師曾受業於豫齋一心麗空三老而三老出自雲陽太師東苑末後雖得法壽昌而溯本追源於董巖最親切又況壽昌博山曾開法於此山杖人親承法乳且先受知於湛虛公則此經脈相連根宗妙協孰能如此而親疏之然則杖人陞座還是提唱還鄉曲調還是舉揚父祖家風橫如意而敲唱曰金針雙鎖妙如神錦縫重重掀古今打麵還他州土麥唱歌須是帝鄉人。</p>
</div>
<div class='div-other'><a id='mulu83' />
<p class='h2'>書林諸居士請上堂</p><p>師拈起如意云文殊伏劍逼佛為甚麼靈山五百比丘一時悟無生忍涅槃會上廣額屠兒為甚擲下屠刀便道我是千佛一數且道他提起底是放下底是直饒遮裏透得過猶在圓通門外若要入圓通門乃揮如意作那叱展八臂勢云也須恁麼恁麼始得。</p>
</div>
<div class='div-other'><a id='mulu84' />
<p class='h2'>東苑老行者請上堂</p><p>舉臨濟玄要畢隨喝一喝云遮箇白拈凡宗門舉唱道箇甚麼一句須具三玄張三有錢不會使一玄須具三要李四會使又無錢有權有實瞞人瞞不識有照有用欺人欺到底復喝云且道圓通恁麼判斷臨濟大士還有出身路也無臨濟不是小廝兒浪公豈是閒和尚便下座。</p>
</div>
<div class='div-other'><a id='mulu85' />
<p class='h2'>李勉吾居士請上堂</p><p>師卓拄杖云震動麼人人有箇柱杖子從來逼直無虛偽有能拈得便用時自解掀天與揭地有時點開諸佛頂門有時穿過眾生巴鼻有時伏虎降龍有時辨魔揀異有時妙協正偏有時玄超功位且道今日拄山僧手裡又作麼生復卓一卓云百歲老翁入場屋誠哉不是小兒嬉其中還有出眾者麼來雲上座纔出禮問師云一釣便上雲便喝師亦喝進云與柱杖子是同是別師即打一棒云也不得放過雲推出傍僧便歸位師云牽扯別人作麼雲禮拜師便打云還好一棒復問還有出眾者麼眾無對師云三級浪高魚化龍痴人猶戽夜塘水卓拄杖下座。</p>
</div></div>
</div><!-- end of div[@id='body'] -->
</body></html>