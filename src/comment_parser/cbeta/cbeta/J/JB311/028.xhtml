<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu839' />
<p class='juan'>天界覺浪盛禪師全錄卷之二十八</p><p class="byline">門人　大別　大選　大健　大權　較</p>
<div class='div-other'><a id='mulu840' />
<p class='h1'>題跋</p>
<div class='div-other'><a id='mulu841' />
<p class='h2'>題姑蘇建法藥寺療十方僧引</p><p>黃道來居士予先父友也歲辛亥予方出家適值恩愛執歸幸居士深為勸釋復為予卜夢筆山因得閉關後謝去參壽昌大師遂策杖觀方時戊午從金陵來閶門訪居士正有事余因特下毒手以酬其夙私而別迄今又十六年矣去歲予有嵩衡之役偶西湖雙徑度春夏因取道荊溪故不及姑蘇也抵金陵問禪者言居士有藥僧願予即寄一偈曰殺得天下人活得天下人若非自殺漢此鋒無處尋予<span class='corr'>已</span>先深期居士矣及予之楚耿天臺請予主盟并以藥僧願約屬予作序願中有曰人之生老與死此中著力不得惟有病之一路可以救藥予笑曰是則是豈不知佛祖出世特以生死二字為人著力者乎舍此則亦無從施設法藥矣居士以僧徒無主病苦可悲或小恙而大劇活症而瀕死誠大士見為藥草救療沉痾之弘願也又云年逾五十筋力易衰不趁此歲月作行門犬馬悔將何及至望諸方大德皆發勇擔荷共成勝事嗚呼余讀至此益可悲其志而傷其事也居士欲以自<span class='corr'>己</span>必死之身救他人無常之病其智癡願切世人所緩而獨急尤可謂難行之事也況有一等向上病痛千聖所拱手不能為治者在耶昔維摩示疾毘耶以病作醫欲去眾生無始愛見攀緣妄想之業況此四大地水火風變化詭異如夢幻空華難可捉摸孰能一一按其症候人人授其藥石哉即維摩神力亦不過欲眾生悟此生死妄因而自得解脫耳不然即使盡大地人皆如長壽天無病苦之惱亦何補於眾生慧命乎即予一人有身<span class='corr'>已</span>來無日不病無病不奇使居士終身為予左右調視亦不能盡善此幻業也況能為天下後世耶昔有真人患大瘋癩自視身為棄物不久即得成道是則眾生因病悟幻因病了心以病為大良藥者則亦取諸自身矣居士年迫桑榆而不自治亦何暇以不急之務自誤哉噫居士必先有見于此乎必先有主張于是乎一切眾生至于羽毛鱗甲之屬其迷<span class='corr'>已</span>極即有微言妙法難使開悟獨有人於彼生死之際解放其性命彼必感我救拔以激起報恩之心反能消落其積業而頓悟此靈則施藥之當機捷矣又如僧者豈不有因病而感其真智因法以悟其妄業而同游此大藥籠乎夫如是能以法藥二施則療一僧之身病即可療盡天下眾生之心病也續一日之危命即可續萬世不絕之慧命也即不然居士雖藥院不成能舉此心倡此行自足感悟十方豈有如是真因無如是真果也哉予壽昌祖每見病僧必親調藥餌見僧遷化必躬負薪茶毘予此身不知為人調藥負薪者耶人為我調藥負薪者耶予當執杖鞭吾徒皆從其後則吾最初感居士勸釋之心亦可以酬矣居士矍鑠哉無疑予不來也無疑予不來也且為先聲。</p>
</div>
<div class='div-other'><a id='mulu842' />
<p class='h2'>題梅花和韻</p><p>陳涉江特地向寒崖枯木中拈出一枝花自笑自吟不知熏出許多忍俊不禁者迭為敲唱生出無限幽光逸韻振作性情益見此中有一種天然秘藏愈出愈奇愈無而愈有也邵石生亦感此而和之隨手指點半空陸離此花能固人窮又能與人富矣嗚呼邵子須知徹骨之寒本不為粥香計而香落人間熏人性光有如此者夏時殷輅周冕韶舞皆森然于陋巷簞瓢中要在自問其不改者何如將徒以郊寒島瘦作口語遣放耶。</p>
</div>
<div class='div-other'><a id='mulu843' />
<p class='h2'>又題梅花和詩</p><p>吾宗提唱獨貴生機機生則句活也句活則不與人躲根能令人起疑發悟亦可八面受敵不死于人句下文辭之妙亦必得此始為可傳故諸尊宿每拈古詩以激揚玄旨蓋有取于此陳涉江偶以梅花作十六詠其匠心獨妙能創人生機王穆如諸風雅忍俊不禁起而和之方歎其奇才異出紀伯紫亦托此寫其氣骨勁挺姿韻高華儼欲先春爭意予因進之以參宗門之花一朝勘破性命根芽則品地才情超超物外更當別有聞香者在。</p>
</div>
<div class='div-other'><a id='mulu844' />
<p class='h2'>石谿道者禪偈引</p><p>奇而不出乎正則涉怪誕矣機昧終始能免乎正而不寓乎奇則涉鄙俗矣濁智流轉能免乎此怪與俗皆是學處不深宗旨不爛故也杖人讀石谿道者禪偈其題註皆出於佛祖言行之正其偈語皆出於佛祖宗旨之奇惟奇能使人疑而悟惟正能使人思無邪此雖不可以拈頌並款而語意甚似雲門諸綱宗偈句蓋彼得之於秦時[車*度]轢鑽石公得之於鈯斧石頭滑以故龍三老特拈出曰依舊是香嚴上樹話開口便喪失身命此又鼻王兩孔一路出氣不啻與時人作僧繇點眼法也余不禁忌為此嚏之。</p>
</div>
<div class='div-other'><a id='mulu845' />
<p class='h2'>馮開之先生小像贊題辭</p><p>古人不死能令後世人見今人不死乃能徹見古人如馮開之先生文章德業令聞施身又能精出世法其奇特處儼然與蘇長公之事跡異世同風誠千載之間出者也古今之人皆稟此靈植此身遊此世乃其獨超超於身世者果得何道耶阿咸爾中居士嘗從杖人遊獨根先人不得同此一時予笑曰先生曾偕陸太宰皈心紫柏尊者不啻文殊普賢之相符又何歉於此乎爾中蹴然喜曰今幸大師一點出則此三大師又向徑山拄杖頭上放大光明也小子又何恨哉因出此卷請題余援筆曰遊山水間攜書何為松下石頭庶幾知之。</p>
</div>
<div class='div-other'><a id='mulu846' />
<p class='h2'>題方孩未侍御書白香山八漸偈卷</p><p>白香山於教義無涯中揭出八漸如使人從一摩尼圓炤中求入頭處亦是導人一方便也士大夫家誰有閒心於此循序而求其從容中道者哉方孩未直心言事於獄中有得晚年逍遙偶爾下筆皆類香山今於其弟萍水上座處見其手錄之卷亦可見其留神慧業蓋亦從香山而進步者也心性本妙眾生自粗猶將金剛寶刀日以割泥則其鋒芒日損如能以純靜心以法理自磨則其智刃日新不可當也此非佛祖聖賢之所以異於眾生百姓者以其能善用此寶刀也哉穎上契闊今日重得一相見矣然青山白石之誓切不可又同香山之忘之也。</p>
</div>
<div class='div-other'><a id='mulu847' />
<p class='h2'>王元倬孝廉南陔十詠引</p><p>人未相見時求有爾我之形神固不可得既相見後求無爾我之形神亦不可得昔無不能有之今有不能無之向來目形為色而以性為神安得不二之耶就中交神之道是古今之秘密藏也誰能悟哉雖然使無道學性命之義交神於中又何貴於相見之有予丁巳冬初到金陵即晤元倬王公於天界彼時皆少年也偶一談笑適然相契於鏡心像跡至今庚寅春重晤於方園<span class='corr'>已</span>相去三十四年矣而此形神之交孰能更有無之倬公廣交天下士獨於杖人不能相忘今且以南陔十詠相質屬予一言以識其親友之密夫南陔為思養不及之詩而笙歌以為無辭之曲十詠相賡亦時哉之噫乎此足以見公天性之親與神交之友曾無間然於色性也子夏嘗問孝而聞色難之旨果其賢人之賢能易乎君親友之色相而踐乎天性是真能學道者也非人生之最難者乎倬公天資淳至祗以事親為出處以道味為交游踐形者神形即是神隨其爾汝又何以有無支蔓它求乎哉公其勉之當更有無愧相見於秘密者矣。</p>
</div>
<div class='div-other'><a id='mulu848' />
<p class='h2'>讀方挺之傳題辭</p><p>天地人物只有一性情之靈為可傳也性情不靈則與草木同腐即天地之幾亦息矣故君子疾沒世而名不稱焉名乃神之應也神而不應則性情無所附麗附麗之指不獨推佛聖之圓妙即一言一行之有神者亦足以昭人倫關風化也古來有歷世第存氏族之譜而無其傳者有富貴而且壽考無其傳者有文章功業可傳而無其傳者即有之大都是子孫為其祖父朋友為其知<span class='corr'>己</span>後世仰其高風為之也然未有父為子傳若方爾止為其子挺之之傳之奇也是其奇也豈其父有不容<span class='corr'>己</span>者故痛為之乎豈其親友亦有不容<span class='corr'>己</span>者快為之乎嗚呼世風斯下矣有能篤父子親友之性情而不容<span class='corr'>己</span>者為之則又不可以泥於氏族富貴壽考文章功業之為之也既為其性情所不容<span class='corr'>己</span>故能於生死夭枉中神神奇奇靈靈幻幻足以鼓之舞之警之惺之以闢世人三世幽明之不迷五倫交感之不隔也雖然亦繇於父奇母奇子奇親友奇然後可以吞吐古今激揚隱昧也時人不達性情之感區區苦欲求解過去因果強引古人機緣為據證無乃誣見在之神靈為不可據乎於此正足見父子親友必於性情交感此神乃靈不則徒如聚木石塵垢自相埋沒不亦大可哀乎哀莫大於心死此心不死則天地人物文章功業皆有神而可傳傳而能通也是又烏可<span class='corr'>已</span>哉予方外人讀此更不引佛法因果為之解第提其性情之不容<span class='corr'>己</span>處使能先讀吾之題辭然後再讀挺之傳與諸公詩賦則後世下必有勃然怨艾於性情而警惺之者又當以方子之傳為<span class='corr'>嚆</span>矢也。</p>
</div>
<div class='div-other'><a id='mulu849' />
<p class='h2'>心經別題引<span class='note-inline'>(為雲棲座主蓮勺)</span></p><p>可二祖於少林覓心了不可得末上禮拜而立未免殃及兒孫璨三祖因覓罪相了不可得特地作信心銘大似缽孟安柄後來中峰於天目度竹篦子處猛省乃從銘下更作闢義雖則以毒攻毒其奈以訛傳訛如此之輩是皆與心作冤對者也殊不知始作俑者是黃面老子於般若中談出此心經耳然不知此心何來此經何出直饒他各逞妙手幾曾不依樣葫蘆雲棲璸公久爛教乘嘗親依杖人於徑山獨恨未能與之倒斷無端被人把住作心經別又不免彷彿闢義將娘生鼻孔東扭西捏而添負累矣雖然有能於此捉敗得渠則可許彼來徑山討痛棒喫。</p>
</div>
<div class='div-other'><a id='mulu850' />
<p class='h2'>題掌下血痕卷後</p><p>杖人主廬山時黃海岸金正希二居士嘗稱魚山熊公種骨奇峭如見吾師必能別出手眼杖人於楚<span class='corr'>已</span>曾遙識公之丰采矣以世幻變常各有轉身出路至於一死一生交情自見今久乃有湘潭禪者來石城始得傳魚公<span class='corr'>已</span>披髮入南嶽青黯黯處然念杖人甚切不啻密移一步看雲飛也杖人聞之喜而不寐偶有郝子一則公案正是三峰問石頂目三老婆徹困之蹟與杖人掌血之痕似乎決不可付與非人恰好魚公是自家屋裏漢特地寄去當使熱面相看悲風匝地尚有杖人與公所自負之末後一事正當磨劍幸速有以慰我。</p>
<p style="margin-left:2em">王仲山司馬表其同官阮山峰司寇平反天界航公冤獄之卷其八世孫萬松果公不忘先祖所感之德求為之題。</p>
<p>文殊普賢二大士忽起佛見法見被世尊神力攝入二鐵圍山中不知有何過犯不知誰能為出之此是佛祖一向上牢關之甚密者也吾人無始劫來之事且不論即今一日十二時隱微中有多少自迷陷事何曾有一人能自平反之此甚可畏者也又何區區形於事跡而後始可警省哉予見陳旻昭侍御於諸公中又別出手眼一拈題之更足以因機激發則前人之為後世嚆矢益可見矣。</p>
</div>
<div class='div-other'><a id='mulu851' />
<p class='h2'>題樺冠子自傳</p><p>人有奇才異志而不遇於世者固矣卒能於深山取樺木之葉為頂上之冠且自仰羨之無斁則所取非木葉之儔皆是所棄觀其自贊欲以樺膚代茅庇世寒以樺肌代膏燭長夜又如秋水明霞幽壑新月何可以孤絕擬其神骨哉唐宜翁書其自傳<span class='corr'>已</span>高之獨竊怪其出入三乘之言不得以文字作游戲此君子正誼以告朋友伯紫當為其父拜命則古道真風足以振起伯紫之所為孝又當資始乎此也予遂題其端曰木葉之光。</p>
</div>
<div class='div-other'><a id='mulu852' />
<p class='h2'>牛首山藏名公游山詩記跋</p><p>洪覺範禪師跋顏平原蘇子瞻黃山谷諸公墨跡曰文章翰墨以道德節義見重使諸公書法即不工亦足見重於世矧又妙絕千古有不足以傳乎牛首弘覺寺主僧憨公以昭代大宗伯鳳阿姜公大司寇弇州王公游山詩記先年<span class='corr'>已</span>落世人之手獨能苦心求歸常住為一大軸寶惜之以增重山門因屬余跋數語於後以識其傳遠之意予曰我知公非寶此墨跡也惟是其人則心畫心聲無非贊揚法化以引後世皈依豈徒壯觀名山以恣游覽<span class='corr'>已</span>耶蓋有所以託乎筆墨者而非筆墨也有所以遊乎山水者而非山水也後來遊山水者觀此亦知自愛其鼎始足托重也乎。</p>
</div>
<div class='div-other'><a id='mulu853' />
<p class='h2'>為石谿書楚辭招魂</p><p>楚忠臣屈原被讒見放乃作離騷冀君感悟而還<span class='corr'>已</span>懷王不省原不忍見宗國之危亡遂沈汨羅而死弟子宋玉悲其志作招魂招之原之魂誰能招乎非君命無能招非君國無可託乃設為帝命巫陽招之猶曰楚王<span class='corr'>已</span>悟今招原之忠魂必能歸於楚國也屈原果可以假托而招之乎正以忠臣孝子不得君父之心不盡臣子之職生生死死皆無所逃於天地之間矣余曰招魂者須君臣先自招也君無所歸則臣無所託所謂君憂臣辱君辱臣死今君既辱且死則臣之生死何所逃乎即死誰能招之即招之何所歸之故曰此實招千萬世下為君為臣者當先有所歸也不然滿天下皆游魂又孰能招之弔原而反騷者曰君子得時則大行不得時則龍蛇遇不遇命也何必湛身哉此豈不知忠魂之有所歸乎石谿嘗錄善本又欲何招焉予因語石谿曰招魂賦備述四方之惡獨崇楚國之美而招曰魂兮歸來去君之恒幹何為乎四方些舍此樂處離彼不祥些此正與一部彌陀經以彼佛國土無有眾苦名為極樂但能一心不亂專持名號即得往生成就如是依正功德莊嚴知此一心不亂則知魂兮歸來知此魂兮歸來則知一心不亂蓋人倫以不得君父則無所立身出世不得心性則無所立命忠君愛國與唯心淨土是同是別知此則盡法界亦無所逃於此心矣奇哉。</p>
</div>
<div class='div-other'><a id='mulu854' />
<p class='h2'>題葵石居士夢石圖</p><p>華嚴宗旨以法界惟心造正與大易感而遂通天下之故一機軸也聖凡之依正皆感心業而成即佛祖神道亦以感應始交文恪朱公以廷對第一至翰林時夢家園葵花大開感而生子喜其有向日之忠因字葵焉及公成人忽自夢於古剎彌勒前見鳥雀有失群者觸石而殞乃自創曰禽鳥有至性尚不滅奈何人不如乎俄空中有神告曰善哉果以一念之忠貞足感千秋之靈應公不覺毅然化為石峰炯炯若有至大至剛之氣充塞於天壤者驚而寤乃自命為葵石以故一生居家出仕無不感此忠貞而發諸事業此父子傳神之學也且世為法門柱石契闊寤寐<span class='corr'>已</span>十餘年今又晤公於針劄不入處當能石上栽花笑倒南泉無措手口也更為夢石圓夢可乎。</p>
</div>
<div class='div-other'><a id='mulu855' />
<p class='h2'>題定菴老人手澤卷</p><p>予昔在博山見懷煦道默石車同參友以諸方尊宿手卷呈和尚與雪關兄同看各自有賞鑒者予時獨以須看有何言句能與人結冤業如秪水上擊棓堪作何用和尚與雪兄皆愕然點首曰正是所謂千年故紙可合藥也予今偶倚杖梵受院主靜聞乃焚香大展以其祖定菴老人手澤及諸家題辭卷呈覽并求一語弁之予細閱乃知此老操履孤峻如天馬行空不落影跡即彼山海關外慘殺場中薦拔幽魂與五臺冰雪中掉頭不返此便足以媿悚人心神不忍自陷於生死也彼交游如雪嶠之倔強瓶窯之精密咸能磨稜合縫相就於公可不觀友而知其人乎至如題辭中有永覺古德石雨三宜素華道開諸公之稱述其高風異節與發藥其後世子孫又有足與人結業報恩冤之有在也予特拈出以示其有血汗之厥種云。</p>
</div>
<div class='div-other'><a id='mulu856' />
<p class='h2'>題小屋如漁舟卷</p><p>一篙上人未脫白時即以小屋如漁舟自額其居不知志於渭川之出乎志於嚴陵之處乎石倉曹公喜與游嘗題詠其風流標致而友愛之誼甚高素法師<span class='corr'>已</span>鮮筆稱之矣值世變煙波乃以一篙自命而撐出焉獨追龍門愚菴二老倡徉乎西泠鴛水之上石老奪其釣竿要討浮定有無之意三老縱其船子要使沒蹤跡處翻身則篙之為篙誠不易也今年杖人偶來梵受將閱月上人周旋於丈室間煞有轉變之密一日披其卷乃再歎之曰古人拋梭為龍蓋妙於化也上人之機如此則化之及篙篙之為化又何可預為畫哉杖人且拭目待之。</p>
</div>
<div class='div-other'><a id='mulu857' />
<p class='h2'>題恒生上座血書法華經</p><p>華嚴一真法界如箇太極盤子八八六十四卦無不具備爭奈針劄不入所以天下人物無不陷在卦爻之中自非悉達從盤底下翻出坎中指天指地㘞轉坤艮之蘊誰能使天地同根之人如帝出乎震潔齊乎巽相見乎離與天地合德日月合明與萬物各正性命乎法華經本末開合之意魚符正在乎此不則何以收歸坤兌而證天乾之涅槃真際為原始返終之道哉恒生上座發源於台宗必深討其旨故能以舌血代眉間放光照破根塵識界全歸華藏一真乃知水潦遭一踏俱胝睹一指便能頓見全機超超向上非強設也杖人偶於鴛水發棹武林時驀遇恒公索此不免剔起兩莖為之喝彩更請衍門老代我一拶恒公恒公當從何處始能以斷貫索穿卻善財龍女二人鼻孔為踏盤子人耶咄。</p>
</div>
<div class='div-other'><a id='mulu858' />
<p class='h2'>題韓聖秋通天巖問答語</p><p>郭功輔訪白雲端驀拈上大人大似重與渾沌氏破一天荒楊次公訪芙蓉楷驀曰別來未久善能高鑒大似與黑漆桶開一生面秪遮兩則機鋒置在冷落地上項者聖秋中翰特來武林見杖人不拈丘乙<span class='corr'>己</span>不作別來久但道居士來也不禁撫掌一笑韓公云某胸襟有天樣大海樣深底事擬欲舉似和尚被遮一笑直得如見駭雞之犀無處不頓發神彩也杖人又笑云還有恁麼那韓公曰某從西江一行於吉州正會笑公主持青原振起垂足之風轉見石頭路滑也某曾於通天巖見坡公遺石上一語質諸住山人亦不免皆揣摩之意獨笑公佛法人情有一椎兩當而格外奪卻通玄者即坡公于道德有無天世三五等語將謂不作意言分別耶今遭和尚遮一笑頓使上大人別來久與坡公之借座於佛印逞秤於玉泉皆活潑潑身裏出門矣乃出其通天巖問答稿請日和尚不可便休更與一句杖人曰居士且去。</p>
</div>
<div class='div-other'><a id='mulu859' />
<p class='h2'>張方伯金剛心經別解題辭</p><p>予嘗見癢和子謎語曰遮裏遮裏那裏那裏不是不是正是正是此真千古之絕快也天下人最親切于身心者莫過痛癢忽然搔著其處是何等快予壽昌師翁初與諸友同論金剛經甚暢廩山老祖驀呼曰汝等還知此經有教眼宗眼乎翁驚問如何是宗眼祖乃拂衣而去翁疑之後於大好山話頓悟此旨乃知教眼端有宗眼之妙密也六祖初於此經有省後從黃梅碓房重得入室印正以故妙通宗說如舞太阿無人能避其鋒影蓋此經有時如清涼池四面皆可入此諸家之解釋也有時如大火聚八面盡燎人此諸老之提唱也此經之妙又何曾限人于各自激揚乎予亦有二經別拈正欲質之明眼今倚杖皋亭偶韓公聖秋以予通于坦翁居士特邀晤于鳳凰山寺可謂敲水來煮茶山海坦然平也張公素與方外人遊而深于宗說乃以所著心經平等金剛如是二解示予乃略展讀其提綱數篇此中意何縱橫絕無訓詁之累機鋒錯落妙得殺活之神自非深于教眼宗眼能如是處處搔著佛與空生舍利之痛癢乎韓公見予擊節不<span class='corr'>已</span>乃屬予作一題詞以識千古法喜遂述以質之不知能搔著公之癢處否。</p>
</div>
<div class='div-other'><a id='mulu860' />
<p class='h2'>題友蒼嵩公軸子</p><p>蘇眉山以天地鬼神不能與人相接故以蓍龜為之介紹此善其命也韓子心醉友公無以擬諸其形容乃倩奇人邈此川藞苴將箇小古錐托在掌上且自瞋怪之是又欲以此為介紹乎哉杖人見而笑之曰其亡其亡繫於苞桑曹家女子嫁孟八郎。</p>
</div></div>
</div><!-- end of div[@id='body'] -->
</body></html>