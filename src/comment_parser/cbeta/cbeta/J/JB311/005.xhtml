<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu152' />
<p class='juan'>天界覺浪盛禪師全錄卷之五</p><p class="byline">門人　大選　大補　大聞　大汕　較</p>
<div class='div-other'><a id='mulu153' />
<p class='h1'>上堂</p>
<div class='div-other'><a id='mulu154' />
<p class='h2'>丁酉從龍泉到虎跑諸護法請主皋亭崇先寺上堂</p><p>師升座一喝拈拄杖示云看看新長老拄杖子全提正令也三世佛祖齊立下風各各鼻孔被拄杖穿卻直得出身也由我吐氣也由我佛祖三昧杖子盡知杖子三昧佛祖不知正以此無自欺三昧能使日月自麗乎天山海自立乎地春自開花秋自落葉鳥自飛空魚自躍水凡自忘情聖自離解佛祖由斯而生邪魔由是而正更須撥轉向上關捩透出教外別傳始知剎竿倒而千聖迷蹤骨髓空而二株永秀風旛不動而心開歸根無口而體露廬陵米價震旦驚聲鈯斧風規神機莫測乃至新豐一派法乳橫流崛起皋亭開宗歇祖初喫一掌血濺梵天歷世面門痛痕猶在迄我壽昌先祖突出好山東苑先師奇生武曲及今杖人主此祖庭重標宗旨還有承此無欺三昧者麼復一喝卓杖云指來皋嶽千峰秀放出曹源萬派清下座。</p>
</div>
<div class='div-other'><a id='mulu155' />
<p class='h2'>安職事上堂</p><p>師召云還會彼一時即此一時麼昔世尊於多子塔前對百萬人天大眾召云善來迦葉汝能行諸佛清淨微妙頭陀梵行使我正法得久住於世後命座以金襴僧伽黎圍之告曰吾有正法眼藏密付於汝善自護持更令阿難副貳傳化直至補處慈氏佛出世親相授受勿令朽壞噫只此便見佛祖心法無敢斷絕若謂世尊獨以衣法傳付迦葉一人亦視世尊為小家子無大人相矣又安知世尊以迦葉上行頭陀之法令人天大眾各各承當也耶即後來達磨分皮分肉分骨分髓吁世間豈有得骨髓而不得皮肉得皮肉而不得骨髓可能成得人乎就中正欲其本末盡歸宗耳不見此宗之立君臣父子主賓人境乎立君便有臣立父便有子立主便有賓立人便有境也豈天下有境而無人有賓而無主有子而無父有臣而無君者哉於此薦得則知東西密相付皆是兼中妙協續此主中主之尊貴矣秪如今日樵公特請杖人舉揚向上安立兩序紀綱成此多子宗社意又作麼生千峰勢向嶽尤秀萬派聲歸海更奇。</p>
</div>
<div class='div-other'><a id='mulu156' />
<p class='h2'>中秋上堂</p><p>千峰秋色遠撩人玉笛橫吹別調新桂子庭前花正發月明簾笑誰親今值中秋月明諸人各剔眉毛猛著精彩還見我丹霞淳祖示眾麼日照孤峰翠月臨溪水寒祖師言外旨莫向寸心安彼時獨我歇祖聞之大叫曰此回瞞了上座不得也汝諸昆仲直須到恁麼痛快始得咦當央得月須忘指黃鶴風高有大機。</p>
</div>
<div class='div-other'><a id='mulu157' />
<p class='h2'>上堂</p><p>家家門前火把子青天白日卻迷人何如朗月當空照長夜岐危使出身雖然紅塵撲面獅子<span class='corr'>已</span>露爪牙碧草侵階象王自雄蹴踏若是個伶俐漢脫灑得去過橋村酒美隔岸野花香何非悅可人心享大平樂咦也須高著眼看腳下始得。</p>
</div>
<div class='div-other'><a id='mulu158' />
<p class='h2'>開鑪玅詮請上堂</p><p>喝云會麼當陽拋出抬眸鷂過新羅直下承當正好驢腰打折佛祖無湊泊處就中誰得安排特地奮起英奇不免全身拶入所以峰巒峭異鶴不停機靈木迢然鳳無依倚於此薦得新豐老子玄中別唱密用全提也須向崇先拄杖頭有個轉身吐氣始得今日言孫玅詮不禁忍俊於紅爐添炭錦帳鋪花不妨引個呵呵一笑秪如大納乾坤底句子又作麼生道復喝云銕額銅頭須著力大家踏轉上頭關。</p>
</div>
<div class='div-other'><a id='mulu159' />
<p class='h2'>結制上堂</p><p>問插標開鞴沒量人尋常作略不待問矣秪如密不通風一句未審作麼生道師便棒進云只此一棒<span class='corr'>已</span>見全提撥轉風規請師更道師又打云還要第二杓在沈居士問五百年前事今朝重舉揚了然真歇處大地湧金光師云維摩一默切忌瞞頇進云千仞皋亭風掃雪含元殿裏睹威顏師云玅喜佛國如何出手斷取得好士便禮拜珍重而去師云且緩緩著乃震聲一喝云全提一句迥脫羅籠老胡不識千聖迷宗百怨門開施殺活群英憤起奪機鋒青原麈毛曹谿分付未到石頭鈯斧南嶽書信不通龜鏡當空特地誰分形影雞犀破夢就裏作麼彌縫至若聞聲悟道見色明心何故觀世音菩薩將錢買胡餅放下手卻是饅頭正恁麼時多少有眼如瞎有耳如聾便好向這裏別尋個抽換處始得今朝結制好木法姪善于逢場偕諸公來節拍相應同時喝彩頓開樓閣秪如杖人作麼生使當機者得心空及第去花開五葉為誰種八面風光燦我家振杖下座。</p>
</div>
<div class='div-other'><a id='mulu160' />
<p class='h2'>嚴三求居士請上堂</p><p>振杖云文殊眉稜挂劍慣於落草橫身淨名舌本藏雷善向晴空著橛瞿曇笑看變化坐斷金鎖玄關月映蘆花但憑飛鷺春潛枯木卻許吟龍十五年前靈谷杖痕<span class='corr'>刺</span>骨十五年後皋亭錐影驚心當道青松空手把鋤曷種碑文白字寒蟲禦木爭刊秪這些子淆訛便是嚴三求昔年喫棒尿床底勾當今偕胞弟於崇先增廬陵米價出甘贄藥金杖人一一按過也要他親自拳倒黃鶴樓踢翻鸚鵡洲方許他北斗藏身於此入作喝一喝振杖下座。</p>
</div>
<div class='div-other'><a id='mulu161' />
<p class='h2'>訪愚菴和上於古報恩寺請上堂</p><p>擊如意云櫂引桐溪獵曉霜山光痕我影低昂仰山久不見臨濟瘦卻法身三寸長正當恁麼時還有能見杖人與我愚菴法兄底眉毛廝結處麼雖則同條共命各自步趨及彼超軼絕塵仍自瞠乎其後即其宗兼眾玅奇出異常一棒撩空八面受敵直使他西天東土這一隊沒巴鼻漢當機也進不得前退不得後況其餘乎饒彼五祖演欲形容五宗之密如逆耳聞雷紅旗閃爍斷碑橫古路語亦不過彷彿其一班我又何能刻畫無鹽唐突西子也哉雖然今日客聽主裁如何得不方命去良久云莫怪馳驅不到家竊恐巡人還犯夜復擊如意下座。</p>
</div>
<div class='div-other'><a id='mulu162' />
<p class='h2'>馮崑石七秩諸公即設供喻指菴請上堂</p><p>橫杖云古佛交通拄杖機毘耶城見彩雲飛大唐擊鼓新羅舞金粟花開玉果肥諸仁者秪這盡大地是個解脫門把手拽不入盡大地是莊嚴門玅筆寫不出盡大地是壽量門塵點數不及盡大地是秘密門義理所不立正以非智所知非識所測須知有個大願力人乘此自性現量不可思議三昧於自<span class='corr'>己</span>胸中迸出遮天蓋地若解脫若莊嚴若壽量若秘密一切三昧無不成就又何可以指馬而足喻之哉我愚菴兄嘗云馮居士以塵勞之儔為如來種以知見力在欲行禪故於彝倫物理無不貫徹抑且蓮花並蒂桂子蘭孫皆能承事供養諸善知識末上法喜杖人尤親今當古稀之年我又將何為之稱祝更舉金華善慧傅大士機緣請公進之大士亦示現塵勞而有眷屬嘗經行於雲黃山中感七佛引前維摩接後而且于達磨未來前拈出教外別傳意空手把鋤頭步行騎水牛人從橋上過橋流水不流如此提唱使黃頭碧眼當機亦不敢正眼視之也居士於此透去則與大士把手並行同登向上又何佛祖慧命不我續哉秪如杖人正當此時又作麼生復卓杖云一陽來復天心見千古風流在秪今。</p>
</div>
<div class='div-other'><a id='mulu163' />
<p class='h2'>鑑中禪人同孫歸南請上堂</p><p>一句最淆訛當機殺活多剎竿曾倒<span class='corr'>卻</span>千聖盡投戈忽逢無鼻漢把臂入煙蘿山海坦然平敲冰來煮茶或長嘯或高歌就裏風流誰得似未嫌伎倆不如他諸仁者還有識這無鼻孔漢麼若也識得則能用這句子挑海底明燈鼓山頭白浪開大平癡暗垂秘密光幢秪如昔日當山雪松法師曾拈一莖草建梵王剎於微塵裏轉大法輪孫子雲礽流光奕葉特請杖人舉揚意旨又作麼生振杖云手中杖子天台拔指出雲山分外奇。</p>
</div>
<div class='div-other'><a id='mulu164' />
<p class='h2'>上堂</p><p>趙州東西南北門是門皆有關捩子銅沙鑼裏滿盛油浩浩塵中誰作主能作主須自許撥轉靈山根頭頭咸法乳西江好木姪啟杖人曰鄧居士以克家之子苦於病難特求大慈為說延生續命之法以紹宗祚杖人曰善哉即我佛祖亦不辭游歷諸國求利根人續佛慧命今能以恩愛而成父子義命發廣大願而作無上玅嚴如捨恩愛而求德性又何異去美礦而搆精金棄良薪而傳明燄更聽偈曰佛視眾生如一子其誰仰體于慈父能將恩愛作金針門門繡出莊嚴路。</p>
</div>
<div class='div-other'><a id='mulu165' />
<p class='h2'>愚菴和上至引座</p><p>卓杖云看看一棹湖中發千峰引領來火燒衣帶急不禁叫奇哉大眾各須剔起眉毛猛著精彩好聽杖人大驚小怪與汝說一奇特何則杖人四十年來以一霜藤橫行海嶽於刀兵慘殺天翻地覆中求個真傷心人不可得真快心人不可得而心服口服之人又豈易得哉自我千百年上祖宗服毒不死者別遺下一種丹頭作千古補偏救弊之毒藥使於此宗得皮者毒殺他皮得肉者毒殺他肉得骨者毒殺他骨得髓者毒殺他髓得心者毒殺他心正要他自有超脫活計以故留難於今獨有生死同條老弟兄相與感傷不徹痛快不徹如冤家廝結斧斫不開入佛入魔縱橫三墮若非毒毒相激安能相隨傲睨於古今上下哉適來皋亭於一掌開宗快活不徹底歇祖無縫塔前燒此一瓣香用酬毒乳之恩老祖<span class='corr'>已</span>自破顏一笑汝等何幸落此沒量大人局內即我亦攀躋不及寧論汝等拼得命拼不得命搆得上搆不得上直須盡行拶入這愚菴老漢大毒海中翻騰不上翻騰不去許汝是個哮吼使祖父俱盡翻騰不去<span class='corr'>已</span>在他金剛圈裏終有透露汝等但隨我禮請陞堂自有一痛快打發汝也復卓杖下座。</p>
</div>
<div class='div-other'><a id='mulu166' />
<p class='h2'>有彰請上堂</p><p>巢知風穴知雨天機幻出誰為主嶺梅綻玉占先春午馬凌空看子鼠百尺竿頭五兩輕四升斗裏呼相杵有彰禪客偕半山橋友來此助揚禪悅以乞法乳杖人點汝頭點汝尾這風流須自許切忌向明眼人前錯亂舉。</p>
</div>
<div class='div-other'><a id='mulu167' />
<p class='h2'>武林諸薦紳居士請上堂</p><p>舉如意云看八字不須撇十字未添畫驀劄兩相交天機成造化以如意畫[中-口+(乂-(必-心))]云秪如遮個是甚麼老聃執大象而天下往芻狗是民仲尼各於其黨而知仁居易觀過瞿曇拈出勾引傍嗤倒卻剎竿撩天索價鳥窠布毛逐空中鴆影橫飛大隨草鞋驚巖下靈龜爆卦真天子不假堯舜敕文大英雄肯賣陳年滯貨曹山按劍八面風生龐老吸江萬機俱墮大藏切腳缽羅娘五宗不傳精骨挫逗到今日物換星移江流愈下卻幸武林諸公具擇法眼能鑒千古神奸拔除奇禍特於皋亭重開雙選別作同參且道斬新條令一句又作麼生不見道驀劄兩相交天機成造化。</p>
</div>
<div class='div-other'><a id='mulu168' />
<p class='h2'>永覺和上訃音至上堂</p><p>山蒼蒼水茫茫藤林荒滯肌尪上不見天下不見地捏斷咽喉何處出气咄咄咄鼓山法叔永和上踏翻盤子也還有見秋清月轉霜輪河淡斗垂夜柄默默全提正令者麼此老叔初於壽昌師翁處得旨後於博山先大師納戒深得門庭堂奧之密及歸隱荷山著書自娛偶受知於瓶窯聞大師付以雲棲戒法遂推揚於溫陵出世繼而主真寂法席大振宗風光搖海嶽及山僧主鼓山聞師退居金華特與護法延歸山中不動聲光坐成寶所摩天峭異鶴不停機年登八十如太陽玄之高致且喜頂相皮鞋不更求人今者訃音初至使我換手搥胸哀泣不<span class='corr'>已</span>正以壽昌一枝法燄光爍八方忽而摸滅直得天昏地暗魔魅橫行繼讀歸真記始知正法眼<span class='corr'>已</span>付囑霈首座乃翻然大喜這個蔡鬍子將此一枝聖箭射透重關[跳-兆+孛]跳上三十三天觸著帝釋鼻孔東海鯉魚打一捧霖雨盆傾使大地異苗靈根深密也山僧忝在法乳相關更有一偈以表舉揚霜飛葉落金風泠屴崱峰頭慧日頹莫道法幢今<span class='corr'>已</span>滅好看鐵樹正花開下座復率眾上祭云不跨石門句阿誰道得親一聲塗毒鼓法界盡平沉且道我法叔永和上遷化向何處去也橫吹玉笛威音外喚起新豐調更新。</p>
</div>
<div class='div-other'><a id='mulu169' />
<p class='h2'>觀星日圓戒上堂</p><p>白雲向寒崖而斷明月隨夜船而歸曉起一聲漁唱蘆花宿鷺驚飛無位真人向汝等面門出入無蹤跡可得纔貶眉毛<span class='corr'>已</span>打失眼睛也那堪于雪山泠冰冰處半夜大叫觀星悟道賺殺了多少演若多迷頭認影至今無能為無位真人雪屈者杖人不惜饒舌直與道破汝等一日不作一日不食既<span class='corr'>已</span>披披搭搭缽盂口朝天草鞋鼻著地下雨在家彈指穆力陵天晴托缽底托缽搬柴底搬柴切莫辜負好。</p>
</div>
<div class='div-other'><a id='mulu170' />
<p class='h2'>師誕日上堂</p><p>振杖云會麼真歇老祖去我五百年望我於無陰陽地上建大光幢壽昌先祖去我四十年望我於無影樹頭開花結果東苑先師去我廿八年望我於六毒峰前掀翻五乳爭奈這孟八郎子孫以一條血滴滴拄杖子火馳冰突冒命忘危坐不溫席行不辭疲踏殘芳草斷送落花黃鶴樓前倩秀才次不成崔顥底韻曹山井畔騎驢子覷不見法身莖眉凜良久邈真溯無言得髓誰堪振向上深微自應續主中尊貴逗到於今<span class='corr'>已</span>六十六白接得幾枚沒勾挂底嗣子東穿西汲南搯北撈大似錢貫井索木杓箍籬何足塞祖宗之厚望慰慧命之傳持甚愧馬齒徒長雞筋無力醍醐毒藥快意傷心滯貨與此遺艱都盧皆屬分內是何初度受此祝辭新豐之曲調既高藥嶠之鼓笛猶渺朝無猿摘之金果晚乏鳳啣之玉花如此荒疏實難酬酢然隨時應郎也須吐露一句且道吐露底又作麼生良久云法界不容吾自委敢推樓至與威音。</p>
</div>
<div class='div-other'><a id='mulu171' />
<p class='h2'>監院闊堂同護法陳瓠菴沈大匡姚爾含陳階尺胡長民趙聲伯眾居士請上堂</p><p>驀劄星芒奇不奇剎竿尖透飲光機油鐺月裏親煎煮北斗南辰驚罕稀秪遮皋亭春暖梅萼香霏丹霄鳳舞碧海龍飛是誰撥轉關捩疾使草偃風威主盟者全身拶入作倡者把手同歸不必指庭前花夢何待訊壁上僧儀但得髻珠迥露自能錦縫光披骰子擲下滿盤紅香煙迸破一爐灰到這裏大開笑口底你道孤負阿誰。</p>
</div>
<div class='div-other'><a id='mulu172' />
<p class='h2'>普門大士誕辰張方伯范兵憲李榷關劉給諫暨諸薦紳護法請於報國院上堂</p><p>師云五更欲覺忽聞鐘夢裏風光一擊空醒起六根齊感應普門何處不圓通諸大士還見過去正法明如來於現前出生為大悲觀世音菩薩者麼看看天際日上月下檻前柳綠桃紅水流濕而火就燥風從虎而雲從龍正以聖作而物睹寂感而道通聖人具足凡夫法聖人不知春風吹起百花枝凡夫具足聖人法凡夫不會荊山璞玉自藏粹感之時義大矣哉秪如今日慶讚大士示現底意旨又作麼生聻良久云薪薪麗火喜燈花下座。</p>
</div>
<div class='div-other'><a id='mulu173' />
<p class='h2'>樵師請上堂</p><p>丹霞燒木佛累他院主墮眉鬚翠微應供真惹彼懷牛脹肚腹到這裏驅耕奪食格外全提拈山門於佛殿裏拈佛殿於燈籠上呵呵呵何如我皋亭春光明媚桃李錦披靈雲與劍客相逢驀劄渾成一笑且道笑箇甚麼漁郎漫把竿絲弄縱浪金鱗別有機。</p>
</div>
<div class='div-other'><a id='mulu174' />
<p class='h2'>上堂</p><p>以能分人<span class='corr'>己</span>愈有火之傳燈以能出生<span class='corr'>己</span>愈多種之佈穀乃於左邊拍云向這裏與諸人分燈也於右邊拍云向這裏與諸人出穀也若於此中薦得則能與普賢乘大願王出入藏身三昧撒漫天絲網設遍地鉤錐使人人就路還家處處轉身歸父其或未然夾路桃花風雨後馬蹄何處避殘紅。</p>
</div>
<div class='div-other'><a id='mulu175' />
<p class='h2'>中元敏之元章領眾請上堂</p><p>召云春生夏長是化母底勤勞秋收冬藏是化母底儉約好於此知原始返終變生化死之故目連尊者之母既能生聖子如何自<span class='corr'>己</span>無出身路卻向鬼窟裏作活計目連於靈山會上稱神通第一如何卻假十方僧伽作蘭盆會始能度親莫是示異方便從井救人麼也須別具隻眼始得皋亭試為點破汝等諸人赤肉團上有無始化<span class='corr'>毋</span>向六根門頭放光動地開秘密門示忠孝行如何不知本始顛倒行事以自淪墜若於此薦得便能穿卻瞿曇與十方鼻孔不則汝等鼻孔被我柱杖子穿<span class='corr'>卻</span>向天蒼蒼地茫茫去也會麼鴛鴦繡出自金針何嘗不肯度諸人。</p>
</div>
<div class='div-other'><a id='mulu176' />
<p class='h2'>界滋禪師請上堂</p><p>秋色撩人引興長山樓幽噴木樨香無端指點吾無隱應笑當機老晦堂且作麼生是應笑處秪為渠向淨地上賺人躲根不得灑灑落落去何似皋亭這裏峰巒峭異鶴不停機片月橫空白雲自在今有崇善法姪久不見杖人特來探問我近日風光當如何款待不致更有哂者噫好大哥千古風流須解笑出群消息幾人知。</p>
</div>
<div class='div-other'><a id='mulu177' />
<p class='h2'>破幻聞心偕曹德長請上堂</p><p>僧問夜明簾外臣退位以朝君寶鏡臺前子轉身而就父且如何是父子投機的句師云怪石不鐫字苔紋孰與成進云即此見聞非見聞為甚二祖斷卻臂師云葉落千峰露進云直下一回親自薦為甚華亭覆<span class='corr'>卻</span>船師云風來水面痕進云秪如歇翁親遭淳祖一掌為甚露柱叫屈師云須自瞥地問雲生大野雨灑千峰還有西來大意也無師云鶴來秋色遠進云恁麼則點點滴滴不落別處師云鳳去彩雲橫進云<span class='corr'>已</span>把金針暗度鴛鴦繡出何新師云剔起眉毛仔細看乃云雙輪合璧泥牛入海如神五曜經天石馬迴途自玅微雲淡河漢秋露滴梧桐路逢達道人不將語默對若有箇漢向這裏發得一笑許他親見歇祖八字打開別施手眼衣被萬物乳育群英使箇箇遮天蓋地去還會麼夜排月戶清光遠山拭秋稜秀色多。</p>
</div>
<div class='div-other'><a id='mulu178' />
<p class='h2'>結制上堂</p><p>卓杖云十字街頭結制唯有石橛子自敢承當急水灘上白椎秪許竹篙兒全機活脫杖人恁麼舉忽有箇出來捲<span class='corr'>卻</span>蓆子也好與三十棒且道是賞伊罰伊簡點得出黃頭碧眼剜肉成瘡簡點不出白牯黧奴開眼作夢秪如今日與眾造箇款端又作麼生巨靈抬手無多子擘破華山千萬重。</p>
</div>
<div class='div-other'><a id='mulu179' />
<p class='h2'>青原笑峰然公專使送衲衣至上堂</p><p>曹溪得髓超超豎拂青原廬米吹毛凜凜全提震旦師承各稟誰破天荒敲唱同時獨標宗眼在昔行倒竿之令方今逗微笑之機怪習气以舞琴聲奇金襴而佇雞足秪如天上無彌勒地下無彌勒直得雲巖禪床震動洞山遍體汗流時又作麼生閒拈拄杖風前立看鶴飛鳴上九皋。</p>
</div>
<div class='div-other'><a id='mulu180' />
<p class='h2'>壽昌竺菴成公重鼎祖剎推光雪存公主席自應南嶽之請兩專使至上堂</p><p>先聖云寄諸空言不如行諸實事與其舉古何似驗今秪這壽昌兩長老之交代亦可法也還知竺菴成公之行履麼獨龍擺尾風雲迅雙鳳啣珠气象新扶起祖竿不恃成功汗馬呼來弟喏能催躍浪神鱗到處好山春色秀隨方相見倍相親橫拈鈯斧歸衡嶽誰識石頭滑殺人如此<span class='corr'>已</span>是一擲骰子滿盤紅何待遙觀添喝彩況此原是渠之出身處也須有俊快衲僧竿木隨身者去探他一噓兩噓或如豹披霧而毛文象聞雷而牙燦不使古祖宗猷益遠大乎更知得光雪存公之出處麼石耳凌空鏟佛殿前之夙草鼓峰放箭騎聖僧上之危肩此子天然踏翻釣艇直得通身頑爛於濃滴滴處遍著艾焦始悟天界杖下骨疼掘起向大好山無縫影裏叫屈撞著同門冤對特地鈍置恨更難消飛符皋鶴亭前惹得杖人一笑笑彼疾風知勁卉傲雪見新條。</p>
</div>
<div class='div-other'><a id='mulu181' />
<p class='h2'>息波禪宿偕孫傳我請上堂</p><p>人從賢溪來請擊皋亭鼓策杖獨登堂一喝驚今古是誰直下耳聾又誰當央舌吐不勞象骨更拋毬且看玄沙是甚虎巢知風穴知雨動植飛潛各有主電捲星馳龍驤鳳翥這些兒須自許大平一曲韻深長流水高山何足譜。</p>
</div>
<div class='div-other'><a id='mulu182' />
<p class='h2'>汪本和比部施財倡造大殿請上堂</p><p>師振杖云會麼向上不傳腳底踏通諸聖路獨尊在我杖頭點發大千機所以從門入者不是家珍直須向自<span class='corr'>己</span>胸中迸出始能遮天蓋地到此也須知這箇消息始得碧眼胡留嵩山半片影石震旦敷五葉之花陳亞仙創曹溪一座祖庭萬世傳二株之命以故青原垂足南嶽追風洞水逆流霞峰喫掌宋高宗御龍而聽法真歇祖奉詔以開山寶殿瓊樓妙麗參於睹史祥麟瑞鳳聲光協自中孚五百年隱見有時千古下心燈不夜今當恢復首倡遇人拈莖草而梵剎重新添九籌而洪鈞盡轉碑文刻白字主盟更有亞仙當道種青松鳴皋自來靈鶴秪這便是天都汪比部剔起鬚眉大舒手眼自堪取足何待三千里外賣布單索我一笑而後能搆去杖人只合率奇越諸子於佛殿裏燒香念曩謨三滿多任彼船來陸來風動旛動向山門前合掌讚曰異哉希有豈非我顯孝中興一大奇特公案哉復振杖云珍重。</p>
</div>
<div class='div-other'><a id='mulu183' />
<p class='h2'>玅詮言法孫請上堂</p><p>疏山手握木蛇自命是曹家女吞吐八面鋒機肯諾不得全許似這等聱頭禪若非推倒有句無句的枯樁子徹見他笑裏有刀安能向猛虎口中奪雀兒饑鷹爪下爭兔子我這裏潦倒隨時跛跛挈挈無暇縛鬼左搓芒繩且喜一掌峰前尚有尋宗問祖者來此酌水獻花亦可慰在。</p>
</div>
<div class='div-other'><a id='mulu184' />
<p class='h2'>臘八曹華國居士請上堂</p><p>寒則普天寒熱則匝地熱刺眼不但是星透骨非止是雪胡為乎悉達太子獨於此夜大叫悟徹況此世人逆之則嗔順之則悅饑則思餐渴則思啜按之一例皆然何有迷悟之別秪如曹華公得甚消息特來飯僧問多子社如何能結杖人只令首座引到大雄殿上選佛堂中巡視一回乃大喜點首曰且莫洩且莫洩我<span class='corr'>已</span>得不言之秘訣夫如是則古今又各自有親切。</p>
</div>
<div class='div-other'><a id='mulu185' />
<p class='h2'>元旦僧祥培元馬公請上堂<span class='note-inline'>(馬名嘉植)</span></p><p>振杖喝云看看毘盧遮那如來與十方三世諸佛迥出皋亭拄杖頭上同聲唱言上大人丘乙<span class='corr'>己</span>我等皆承此恩力是你塵剎諸小生盡可於此得知禮爾時一切有情無情皆踴躍稽首曰奇哉拄杖子我<span class='corr'>已</span>深知此你乃能出生諸佛法身永作法界依止方今元正啟祚共慶新祉八表仰旦旭初光九天欽重華更始果你拄古撐今而能中立不倚杖子笑曰正當為汝恭喜我此上大人即你丘乙<span class='corr'>己</span>但能相續即主中主復振杖下座。</p>
</div></div>
</div><!-- end of div[@id='body'] -->
</body></html>