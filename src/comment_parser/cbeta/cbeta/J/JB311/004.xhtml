<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu111' />
<p class='juan'>天界覺浪盛禪師全錄卷之四</p><p class="byline">門人　大機　大忍　大寧　大別　較</p>
<div class='div-other'><a id='mulu112' />
<p class='h1'>上堂</p>
<div class='div-other'><a id='mulu113' />
<p class='h2'>戊子六月期主曹梁父文占吹臺特臣倡興靈山古剎偕陳涉江杜退思惲道生湯秩斯孫仲長陳六符暨本寺法侶請上堂</p><p>師陞座僧禮拜問靈山昔日拈花無相今朝選佛不落古今一句請和尚舉師云目前無異路千聖不存機進云恁麼則釋迦拱手彌勒低眉也師云闍黎何自陷其身進云某甲不敢弄影師云草裏漢僧禮拜歸眾問龍游雲剎四海皆驚為甚德山親到龍潭卻言不見不現師云自眼不見眼當局反成迷進云為甚吹滅紙燭乃大徹悟師云撞破虛空始痛心進云某甲今日親見和尚也師云一翳在眼空花亂墜僧禮云謝師答話師喝一喝乃云天飛花片地湧靈山一場雙選千指同參諸仁者參個甚麼諸佛嘗示人父母未生前事有能參得透則可以超生死出輪迴證菩提成法界諸祖嘗示人向上不傳之旨有能參得透則可以超迷悟出聖凡闡大機明大用聖人嘗示人未發之前一著有能參得透則可以擴致中和彌綸位育今大檀護乘夙願力共扶靈山剎竿以續太平慧命伸掌云即此是花更將何拈若問靈山親付囑春風拂面誰儼然且道親相付囑以何為驗楖栗全身擔荷處滿江花片是同參。</p>
</div>
<div class='div-other'><a id='mulu114' />
<p class='h2'>大圓張季山封君偕侄興選旭海居士設供皈依請上堂</p><p>師云奇特不奇特當陽常赫赫諸佛及眾生皆承此恩力且道承甚麼恩力看看觀世音菩薩將錢買胡餅放下手原來是個饅頭臨濟到此卻喚作無位真人雲門到此卻喚作乾屎橛雲巖卻喚作十八女兒不繫裙趙州卻喚作青州布衫重七斤楊岐卻喚作三腳驢子弄蹄行楊大年卻喚作八角磨盤空裏走杖人呵呵大笑遮一隊老古錐掠得些子光影便能掀天揭地越聖超凡倒用橫拈得大自在請問是何等恩力尚漫漫耶今有張封君偕侄特來皈禮靈山自言先年因病得學玄門與修止觀持素二十餘年及見禪關策進傳燈諸錄始知向上宗旨必求如何得到透徹田地杖人曰只今有甚不透徹處若透得無論大小淺深世法出世法皆是本分上事即如顏子未聞克<span class='corr'>己</span>復禮之前不免向外馳求仰鑽瞻忽愈於<span class='corr'>己</span>遠及夫子善誘文以博我禮以約我於我自<span class='corr'>己</span>上求未見我時雖欲罷不能及至才情俱盡始見真我如有所立卓爾自此之後雖欲如從前更為仰鑽瞻忽末由也<span class='corr'>已</span>如顏子自述豈非世法之最直捷哉猶是明了意識邊事因更進以馬祖扭百丈鼻孔機緣便當直下知歸無復如野鴨東飛西飛去也百丈知歸之後便能當堂卷席及聞一喝三日耳聾頓發全機大用翁能如此參去則今日機緣更奇況令嗣緣雪公深皈心於杖人從此賢父子遊行之處相與出大手眼拽回天下人鼻孔靈山慧焰豈不快哉諸仁者還知快此直下麼捏一拳拍一掌下座。</p>
</div>
<div class='div-other'><a id='mulu115' />
<p class='h2'>大音惲道生大劍唐祖命二中翰皈依請上堂</p><p>僧問和尚開選聖場還選甚麼人先入師云門外漢問甚麼進云某甲一無所能請和尚垂手攝入師云點即不到到即不點僧禮拜曰謝和尚婆心師云白撞人不許在此師舉蔡五岳云三界是大戲場究竟傀儡係何人提弄浪杖人云十方為空棋局始終著子繇自<span class='corr'>己</span>主張有能於此問答透去不妨縱橫自在更須知有向上關捩子在昔陸亙大夫問南泉弟子少時養一鵝於瓶中漸見長大如何得不毀瓶而令鵝出南泉召大夫陸應諾泉云出也遮老漢只知欲使人出瓶不知自<span class='corr'>己</span>被語脈轉卻若是杖人待彼應喏但云瓶在那裏豈不令他超然神解噫陸公設此一問不知千古多少人為他所瓶極盡佛祖神力有呼拔不出者其孰能於此自神解哉惲唐二居士為人博雅慷慨志趣非常適於姑孰一晤即傾倒生平且日夕周旋山水之間扣擊古今疑義茲特皈依求向上拈提使於此公案透得則一任逢場竿舞當局閒提又如古調發音太阿出匣有何不神協耶更作麼生收煞聻一呼震醒威音夢古劍揮來凡聖驚下座。</p>
</div>
<div class='div-other'><a id='mulu116' />
<p class='h2'>結制上堂</p><p>師卓拄杖云會麼拄杖從來秪一根出生佛祖了無痕如今卷地揮天也誰解當機承此恩諸仁者還有知此杖頭落處者麼古人云識得拄杖子一生參學事畢又有云識得拄杖子正好買艸鞋行腳又有云你有拄杖與你拄杖你無拄杖奪你拄杖靈山門下則不然須要與拄杖子作得主底方可兩手分付秪如今日一結又作麼生復卓杖下。</p>
</div>
<div class='div-other'><a id='mulu117' />
<p class='h2'>惲道生內翰薦父神武參軍敬止公生忌日請上堂</p><p>夜半正明天曉不露牡丹花下睡貓兒向上之機須自悟諸仁者父母生子於未生前父母不知子生於父母未生前子亦不知父子不知故以恩愛而成能生所生之因緣父母既生子後養育之恩大於天地子既生父母後親愛之至性與天成有其身者不敢遺其親有其親者不敢虧其身不遺其親不虧其身而能全其生身之本此真世間之奇男子也惲道生居士孝友慷慨人所共推嘗參三峰大師於此必須知其源本今是參軍敬止公生忌特請杖人舉揚此中生意玅協同難言也請作一歌歌曰乾坤而交生六子萬物化生生不<span class='corr'>已</span>生不<span class='corr'>已</span>原始反終只此子世尊心悟證無生孔子朝聞夕可死死而不死生不生聖凡界外任縱橫惲公能悟此生意百尺竿頭進步行一口吸盡西江水聽取日午打三更。</p>
</div>
<div class='div-other'><a id='mulu118' />
<p class='h2'>陶自淑奉拄杖子設供請上堂</p><p>師舉杖示云我有能無法界之有我無能有法界之無我放能收法界之放我收能放法界之收更須知縱橫於十方法界中使迷不能迷使悟不能悟在聲色而超聲色在異類而超異類在尊貴而超尊貴別有一條根抵也須向遮裏斷命根始得今陶自淑偶得一奇特拄杖敬奉山僧拈提縱衡用舍只今當央拈出還有薦得者麼復卓拄杖云卓開千聖頂[寧*頁]上擁腫支離橫古今。</p>
</div>
<div class='div-other'><a id='mulu119' />
<p class='h2'>法音偕諸居士請上堂</p><p>古佛空王傳正令插艸交蘆齊選聖十字街頭石敢當儼然入會求盟證文殊問獲何圓通昂首仰天渾不應頓使枯木與寒灰發燄生花明性命明性命如今四海清如鏡一句靈然定太平個個超凡還入聖汝法音諸人到遮裏也須辦個銕石心腸始透脫得死于證噫切莫被他石敢當瞞定。</p>
</div>
<div class='div-other'><a id='mulu120' />
<p class='h2'>俞陵霄焦得所等薦懶子禪人請上堂</p><p>月落潭無影春歸谷不知枯水龍吟處紅爐冰結時懶子平生苦心未必透得如今死矣還有知他落處麼若不知他死處則汝等生處亦不知也又何異於死哉汝等須直下踢破遮生死關頭與他打個合同始得不則依舊孟八郎也。</p>
</div>
<div class='div-other'><a id='mulu121' />
<p class='h2'>薜異凡吳君重請上堂</p><p>豁開戶牖當軒者誰青霄散彩白日揚輝丹霞燒木佛卻向寒爐添炭翠微供羅漢何似鬧市鼓吹馬大師云自從胡亂後三十年不曾少鹽醬正是如蟲禦木偶爾成文薛異凡祈嗣特向靈山飯十方賢聖端有感應在會麼為兒不識承渠力養子方知父母恩。</p>
</div>
<div class='div-other'><a id='mulu122' />
<p class='h2'>師在太平萬壽寺陳旻昭劉灊柱惲道生湯秩斯吳玉林楊容如楊嚴公王允大諸居士請上堂</p><p>師卓拄杖云會麼今古曾無昧分明在目前有能知此意紅日麗中天諸仁者還知從上佛祖出世意旨麼秪要求個不被人欺與不自欺底人始能自安性命及與盡大地人安立性命成就本來法界我試問汝諸仁者還有能取東方虛空安於西方者麼還有能取西方虛空安於東方者麼還有能取南方虛空安於北方者麼還有能取北方虛空安於南方者麼還有能取上天安於地下能取下地安於天上者麼若有能者好與三十棒有不能者好與三十棒何故賞罰分明正令行自有知音能點首復卓拄杖歸方丈。</p>
</div>
<div class='div-other'><a id='mulu123' />
<p class='h2'>戊子午月吉祥寺法侶請上堂</p><p>師卓拄杖云會麼趙州云有佛處不得住遮沒膽量漢若是杖人偏要此中安住如有古佛再來卻教他與杖人提瓶挈履指示他解脫法門州又云無佛處急走過遮沒機用漢若是杖人偏要此中從容如有邪魔外道卻教他與杖人酌水獻花指示他秘密法門何則不見道舉頭天外朢誰是我般人也須知是法平等無有高下始得不然繫驢橛漢又與麼去也何處有恁麼事。</p>
</div>
<div class='div-other'><a id='mulu124' />
<p class='h2'>西江奉新嚴省齋居士請護國上堂</p><p>師卓杖云橫拈拄杖笑呵呵徹底風流奈若何慚愧古人無伎倆大家撞入葛藤窠古人為甚撞入葛藤窠祗為他妄與人通消息何則若棒能與人通消息則盡大地當連架相打去若喝能與人通消息則盡大地當雷轟霹靂去若言語機鋒能與人通消息則盡大地之乎者也夢想顛倒去秪如西江嚴省齋居士久欲親依杖人乃今特地請陞此座又作麼生杖人到此更不與他妄通消息然則又上堂作麼祗因旭日臨青嶂喜對山河炤眼新卓杖下座。</p>
<p style="margin-left:2em">丙戌臘月少宰陳百史宮詹方坦庵司成譚梁生侍御李少文陳旻昭沈得一司馬蔡二白農部顧遂初憲副易起也水部萬遇庵董孔昭別駕劉廣生中翰梅生生明府李石蘭孝廉朱允升王穆如劉純之吳二公明經劉今度文學張興公李何事顧與治張文寺季筏幼仁謝在之陳非白余未也于大宗紀伯紫歐陶正周子方淑予徐沖而李子猷宋亮公倪止先雨先陶肅公張僧持期主谷語千輻幻愚偕本寺方丈無蘊大休智林潤石諸耆舊請入天界院上堂。</p>
<p>師到山門震聲一喝云善世法門開也大眾向遮裏入到天王殿云佛祖門庭也須是撐天拄地底漢子始支持得不因今日事爭見此中人登殿禮拜起云見麼靈山一會儼然未散指法座云看取新天界主法杖人直上須彌燈王佛頂[寧*頁]上全提正令去也即登座拈香白椎畢師良久卓拄杖云會麼過去諸佛吞盡鐵丸心<span class='corr'>已</span>爛退步一邊未來諸佛欲上刀山腳未登齊立下風現在諸佛鑊湯滾處正翻身聽令有分秪如今日新主法杖人又作麼生不行諸佛行不受諸佛報聊借此游戲以闡解脫道三世諸佛性命在杖人手裏杖人性命諸佛摸索不著所以放行也繇我把住也繇我不放不把也繇我須知放行也大地山河心眼露白牯黧奴笑不休把住也鐵壁銀山風不通黃頭碧眼吞聲氣不把不放也橫拈拄杖當軒坐殺活古今人不知雖然如是今日山僧陞座還有異方便助發第一義麼昔裴相國一日捧一尊像跪于黃檗禪師前曰請和尚安名檗呼云裴休公應喏檗云為汝安名竟杖人曰遮兩箇弄泥團漢互相鈍置不少若是杖人見他請安名但震聲一喝使他兩手放下翻騰而去也若作裴公見他云為汝安名竟便好將像驀面一擲使黃檗通身手眼無所施設杖人如此也不是埋沒他何如我天界諸公人人鼻孔撩天箇箇腳跟點地又何待依草附水而弄精魂以自昧其本分事乎會麼五色彩霞籠玉像超然一句報昇平結椎下座。</p>
</div>
<div class='div-other'><a id='mulu125' />
<p class='h2'>太平府素寰勝公偕諸法屬請上堂</p><p>壽昌先祖登峨峰云踏上雲頭第一峰眼中廣博小虛空當初欲見無繇見今日相逢處處同博山先師云分明都道破了若向遮裏會去洞山大師在汝諸人腳跟下放光動地入寶鏡三昧山僧云若向遮裏會去也須鋤破大好山始解使洞水逆流不然慧命一絲猶自怕風匿影了也素寰勝公嘗親參先師力究此事先師寂後深自掩關每於寤寐念先師之意輒感泣不置今聞山僧在此特來謁見予問公見先師有何言句公曰曾問如何是某甲本來面目師曰只今是甚麼面目某云不會師呵呵大笑某更乞和尚方便指示師云但恁麼看去自有契會時節杖人曰遮老漢龍頭蛇尾可惜一箇好笑分付得沒著落公曰此某甲不會處杖人曰上座正鬧在且去別日來公禮拜今日請山僧陞座不免重重舉出祖父家私盡底拋向諸人目前也還有徹見本來面目處處逢渠者麼若有則從上宗風曾不用畫蛇添足也其或未然家家門前火把子照破虛空舊面皮。</p>
</div>
<div class='div-other'><a id='mulu126' />
<p class='h2'>蔡司馬二白顧農部遂初沈待御得一易大參起也請上堂</p><p>當央直指未免淆訛出格全提卻成鈍置何似春日融融消落銀山之雪春風拂拂吹開鐵樹之花木人得趣以高歌石女知音而密和此段天機太煞超絕正當恁麼時釋迦熱肝膽達磨冷眼睛與山僧閒拄杖又如何分付噫到遮裏也須是箇羅籠不肯住呼喚不回頭底漢子轉得身來入林不動艸入水不動波拈一莖艸作丈六金身拈丈六金身作一莖艸方可與他通此消息秪如今日山僧當作麼生舉揚若論此事瞞也瞞不得人欺也欺不得人但要諸公於腳底下命根爆然迸斷便能截生死流出聖凡路于無佛處稱尊也雖然畢竟如何是向上宗旨從來海嶽歸真化未有乾坤陷吉人。</p>
</div>
<div class='div-other'><a id='mulu127' />
<p class='h2'>風雋偕諸居士薦蒼森禪人請上堂</p><p>盞子撲落地碟子成七片斬釘截鐵人不肯通一線昔奯上座住山遮漢太孤絕生一日賊來索寶撞著對頭也奯云僧家之寶非君能用猶弄死蛇在賊云你但將來管我能用不能用迫得鯰魚上竹竿奯震威一喝果然果然賊大驚揮刀便砍痛快痛快可惜遮賊一場懡㦬去也蒼森禪人常參天童諸老每於棒喝下不能頓斷命根去年偶遭奇禍直得一刀兩段今日其弟與諸道友特請薦拔他若要我薦拔更須與一刀何則懸崖撒手自承當絕後重甦欺不得。</p>
</div>
<div class='div-other'><a id='mulu128' />
<p class='h2'>劉今度朱允升同李侍御張僉憲萬工部鄺明府及顧與治謝在之馬泰昭許青玉陶肅公李坤宇宋振南諸居士無塵洞一諸法侶請上堂</p><p>一不成八不就任穿鑿不漏逗勘得破呵呵笑且道笑箇甚麼笑他跛腳老雲門云乾坤之內宇宙之間中有一寶秘在形山將山門來佛殿裏拈佛殿向燈寵上遮漢移星換斗即不無若是此寶三生六十劫也未夢見在或有問山僧如何是此寶向他道天晴日頭出落雨地下濕啞子喫黃連誰知甜如蜜。</p>
</div>
<div class='div-other'><a id='mulu129' />
<p class='h2'>翁元所諸居士求嗣請上堂</p><p>師舉拂子云會麼瞿曇老子面門上被我遮一拂正拂著他平生痒處乃大叫曰奇哉一切眾生皆具如來智慧德相但因妄想執著而不證得作是語<span class='corr'>已</span>時三十三天善法堂前法鼓自鳴諸天帝釋皆悟無生法忍十八重地獄悉皆頓空餓鬼畜生諸阿修羅皆得捨貪嗔痴愛證解脫道地藏菩薩顧閻羅王撫膺大喜曰省我等多少氣力娑竭龍王大震波濤湧出無量寶藏充滿世間遂使富貴者鄙吝併消貧賤者貪求俱息瞽者兩眼洞明聾者雙耳通徹病者不藥自愈跛者不扶自行乃至五逆十惡賊盜爭奪之心一時俱化為清淨妙覺而少林老達磨回頭一覷生大慚愧贏得隻履西歸獨我天界禪堂諸子尚自不覺不知於七尺單前睜眉努目正當挨拶時山僧拄杖子忍俊不禁一頓趁出山門外諸子面面相看不覺大笑設供諸居士見此奇特生大歡喜卻如求嗣之久忽聞房中㘞地一聲生下一箇男子相似且道承誰恩力乃得恁麼復以拂子一拂下座。</p>
</div>
<div class='div-other'><a id='mulu130' />
<p class='h2'>圓通社萬緣社西方殿淨如同眾居士請上堂</p><p>佛殿裏燒香山門前禮拜鐘樓上念讚床腳下栽菜若也會得如龍得水似虎靠山賞你一箇沒孔鐵鎚若也不會八稜著地一竅通天賜你一掛寬皮腰帶常啼菩薩賣心肝無厭足王好捏怪觀音騎得三腳驢撞倒街頭憨布袋憨布袋笑呵呵一毫不了萬般差薦得西方日出卯便能火裏種蓮花。</p>
</div>
<div class='div-other'><a id='mulu131' />
<p class='h2'>無為州諸居士請上堂</p><p>師云十方同聚會箇箇學無為此是選佛場心空及第歸秪如無為作麼生學心作麼生空心空之後又作麼生一人曰夜來有一大變事十字街頭一口井不知被誰偷去一人曰怪道早開大門只見街路上濕一人曰不必忙我遣虛空去追捕他怕他走向艸裏去不成一人曰莫道虛空去捕他直饒遣萬象森羅去敢保你尋他落處不著一人曰你遮一隊大妄語漢一箇箇好與痛棒三十一人曰你遮不通漢底痛棒叫阿誰喫六人爭兢不下乃共造訴於沒蓋載大王大王呵呵大笑曰聽訟吾猶人也安得必也使無訟乎我今為汝判斷汝等當自悟之斷曰脫殼靈龜上酒樓從來醉不解真愁忽聞紅袖一聲曲你若無心我也休我若休與你腰纏十萬貫大家跨鶴上揚州。</p>
</div>
<div class='div-other'><a id='mulu132' />
<p class='h2'>南菴得一上座偕諸孫請上堂</p><p>大法有機緣當央誰感發若是英特人一通還百達昔龍潭信禪師家居近天皇寺信少年時常日以十餅饋道悟和尚悟食畢常留一餅日吾惠汝以蔭子孫信自念曰餅是我持去何以返遺我因而問之悟曰是汝持來我還復汝又何疑乎信於是有省遂投出家得悟心要後信龍潭出德山雪峰一枝子孫果滿天下山僧曰天皇雖慣向冷灶下火龍潭卻是皮下有血之人昔萬曆戊午山僧偶來金陵會印主襲明燈公一見感發即延居南庵命孫白業無文依侍參學時予正與金正希焦漪園陳乾室吳遠菴諸公論道燈公喜曰此燈當開花矣不久予有事還閩而燈公亦謝世及予重來靈谷說法其諸孫頓悟輩復依止參學今又於本寺結制得一上座念其師之夙志特請上堂舉揚從前機緣將以激勵後人不可不親師友求向上事也予亦感其繼世不倦故舉龍潭公案示之安知非一餅之遺以啟法門之智種乎聽我偈曰一餅遺之蔭子孫從茲開我此宗門杖人三十年前事今日還它一餅吞。</p>
</div>
<div class='div-other'><a id='mulu133' />
<p class='h2'>解制上堂</p><p>刻期取證何如畫水成文解制忘機孰能懸崖撒手到遮裏須知門裏出身易身裏出門難不見古人此處經冬彼處度夏飯袋子江西湖南便恁麼去好與三十捧直饒一箇箇卸卻炙脂帽子脫卻鶻臭布衫做箇洒洒落落衲僧也須透過無上關捩子始得如何是無上關捩子倒得門前剎竿去不風流處也風流。</p>
</div>
<div class='div-other'><a id='mulu134' />
<p class='h2'>癸巳秋至嘉禾梵受靜聞監院偕闔郡諸護法請上堂</p><p>古帆飛影到鴛湖坐我同人笑傲圖何似雲門枷卸漢東山水上倒騎驢若向遮末後句子薦得則知諸佛出身處別有生機一路所以德山云有言時踞虎頭收虎尾第一句下明宗旨秪如遮箇句子若非我同人如何得通遮消息不知我龍門顯聖二法兄從何處放了遮毒氣創發此保社於屍阤林內掀翻活埋死人頑石堆頭火葬無依漢子拈一莖艸建立梵王宮殿入此門限使他頓斷偷心斷枯木樁示現丈六金身瞻此影光令彼全機脫穎不論船來陸來不涉程途底各與三頓了去佛到祖到無可安排中也要為他處分乃打圓相云向我遮裏七花八裂卓卓出得身者始能消我同人毒氣使我此宗遮天蓋地去也還有當陽跳出者麼九萬里鵬乾海出三千年鶴掃空歸。</p>
</div>
<div class='div-other'><a id='mulu135' />
<p class='h2'>偕靈巖儲和尚應朱葵石郡侯於真如建塔請上堂</p><p>喝一喝云還有向遮裏入得者麼又一喝云還有向遮裏出得者麼又一喝云還有向遮裏放得去者麼又一喝云還有向遮裏收得來者麼又一喝云更須向遮裏透得則許他是箇頂天立地漢子腳跟下有眼頂門上透尖迸出胸襟掀翻法界古佛今佛分座儼然賓主交參正偏妙協十方分影敲唱同時豎拂吹毛如擊毒鼓斷他凡聖命根開我佛祖正眼且道遮一著子落在阿誰分上果有向遮裏得箇轉身出路則如昔日黃檗呼來風凜凜裴休應處日團團長水於佛頂上生波彩雲向拄杖頭弄影到遮裏須知於全主即滅處湧出大光明幢所以三峰和尚於此提智證傳使覺範老人直得七花八裂文彩縱橫許多人向遮裏要死不得死要活不得活正是羅紋結角處又誰能於此透去乃有追古遺風如龐叟者朱居士父子一門紹述祖先皆是從佛口生從法化生發此重興真如願力振起創造機緣故有印白上人造端文節法師始終成此多寶奇特更有三個漢子如常不輕且現三頭六臂敲磕無限頂門正當親見法華一會諸佛同時以故驀劄相逢機輪互換直使現前人人眉光炤破今古去也還有覿體承當者麼正好於此明證杖人適於舟中有一偈子對眾拈出以似朱公載得鐘聲震水雲筆尖不點<span class='corr'>已</span>成文裴公風度今猶在孤鶩殘霞落一群珍重。</p>
</div>
<div class='div-other'><a id='mulu136' />
<p class='h2'>譚埽菴居士偕諸護法請於龍淵上堂</p><p>舉灌溪云十方無壁落四面亦無門演祖云同門出入夙世冤家秪如遮兩箇恁麼道還有立地處也無昔有老宿於門上寫心字壁上寫心字有老宿云門上但寫門字壁上但寫壁字又有老宿云門上不必寫門字壁上不必寫壁字何故文彩煥然杖人云遮一隊沒孔鎚東敲西磕未免在門戶上起見何似泥裏洗土塊有甚分曉處諸公也須知杖人此來鴛水更到龍淵是何緣故便是遮譚居士惹下此沒頭腦公案要杖人與他剖判也還知此中底利害麼咦劍為不平離寶匣藥因救病出金瓶。</p>
</div>
<div class='div-other'><a id='mulu137' />
<p class='h2'>荊溪方舟請上堂</p><p>天花處處鳥銜飛浩蕩春光放翠微尼父曾言吾與點風流千古幾知歸天不言而時行物生將謂藏舟於壑以為固有力者負之而趨正在昧昧又安知藏天下於天下有不可得而遯之者乎到此須是通身手眼<span class='corr'>已</span>曾再三撈摝始得於指尖頭彈去迷魂蝴蝶眉睫上掀落啼血杜鵑移步荊棘林中轉身月明簾外於有佛住處竿木隨身無師表時垢衣垂手始許他出廛入廛縱橫異類其中還有于藏舟不可得遯處撩起便行者麼復喝一喝云看腳下。</p>
</div>
<div class='div-other'><a id='mulu138' />
<p class='h2'>五龍坊眾居士請上堂</p><p>喝云會麼有物先天地呼客灼龜無形本寂寥隔鞋搔癢能為萬象主垛生招箭不逐四時凋平地喫交有箇漢於此能抽腦後釘去眼中屑許他與<span class='corr'>傅</span>大士空手把鋤頭步行騎水牛切忌龍淵門下過直教打折老驢腰何故相逢若不親錐拶千古啀喍恨不消。</p>
</div>
<div class='div-other'><a id='mulu139' />
<p class='h2'>息波偕王文學張觀察項別駕諸公請上堂</p><p>師提杖云孔子不夢周公萬古人昏弗醒莊生能化蝴蝶大千物幻成迷文殊莫出女子禪德山不會巖頭意大悲菩薩甕裏坐道士酩酊捧漏卮原始返終天地可測橫施逆用鬼神亦疑看我杖頭指點便能突出神奇是何奇龍生金鳳子象趁玉麟兒太平曲調從斯唱請看新豐一手提。</p>
</div>
<div class='div-other'><a id='mulu140' />
<p class='h2'>浴佛日高念祖請上堂</p><p>佛真應身如井覷驢黃鶴樓詩崔顥漫題一棒撩空打出甕中之鱉誰能垂手無底籃兒自提正當恁麼時還有撞著至親更問是甚麼人者麼於百萬人天中見一箇跳出指天指地有箇旁觀不肯欲處分他者麼若有好與一棒若無好與一棒何故平分風月曾無異痛癢還他各自知如不知年年空將惡水澆頭皮。</p>
</div>
<div class='div-other'><a id='mulu141' />
<p class='h2'>真如鑄塔頂文節大師偕朱葵石曹秋岳諸公請上堂</p><p>清淨本然云何忽生山河大地重言不當喫瑯琊拽轉長水鼻吹散九霄雲天花仍亂墜插莖艸而建梵王宮拈一花而傳西祖意薦取目前機莫作等閒戲法華以童子聚沙為塔漸漸積功德皆<span class='corr'>已</span>成佛道既云皆<span class='corr'>已</span>成佛則漸漸所積為何物乎文與可胸中不有成竹何能疾筆一揮而枝枝葉葉皆成清風高節哉只今現前諸公儼然一會心中如不有佛何能敬禮如不有塔何能瞻仰如不知有向上事何能親向上事不見文大師朱居士與眾耆宿纔創造此七級之機則咳唾掉臂無非多寶玲瓏十方影現又況有生銕鑄成底三個漢子東敲西擊使六種震動舍利飛光凡有見聞誰不平分此風彩耶今日特為開鑄合尖一句作麼生杖頭點出千花影箇箇遮那頂上行。</p>
</div>
<div class='div-other'><a id='mulu142' />
<p class='h2'>師於天界受請主博山</p><p>拈請啟云金風體露玉桂秋深曹溪葉落歸根去時<span class='corr'>已</span>是無口博山活埋不死有伴還能自來正當此際還有見棲鳳嶺橫抽撐月之枝浴龍池躍出拏雲之爪者麼既然如是何當年先師以沒巴鼻金鍼是好因緣時節乃於急水灘頭拋竹篙故溺殺無限英雄客乎乃喝一喝云看快返擲莫驚魂杖頭擊出雲巖路毒手推開良久門。</p>
</div>
<div class='div-other'><a id='mulu143' />
<p class='h2'>乙未進博山方丈</p><p>卓拄杖云有時掀翻海嶽有時坐斷乾坤正當春風拂座花鳥盈庭能於未展坐具前翻得身未拈拄杖時開得眼更有淆訛在復卓杖云放過即不可笑破老門牙。</p>
</div>
<div class='div-other'><a id='mulu144' />
<p class='h2'>博山上堂</p><p>僧問黃閣簾垂真音弗露紫羅帳合密信罔通如何得臣奉於君子歸就父師云揭出妙高峰頂日爍開東土與西天進云金鍼暗度到即不點玉線曉穿點即不到如何得敲唱俱行正偏兼帶師云少林巖上花含笑誰見風光特地新進云當機微笑窺見一斑依位無言猶虧全體如何得心髓相符門庭克紹師以手握拳云還有窺此中機密者麼進云任從天下樂欣欣我只是不肯又作麼生師云放收別有家風在進云恁麼則虎出渡河皆此日珠還合浦喜今朝師云還須透過鐵壁銀山始得進云不因奮地雷聲發爭得先天春色回便禮拜僧問逢人則出因甚出則不為人師云風前吹玉笛那箇是知音進云逢人則不出因甚出則便為人師云倚杖當央立其誰驀地來進云出格人又作麼生相見師云戴箇硬頭來承去進云衝破碧琉璃也師云袈裟圍下是甚麼消息僧喝師亦喝僧禮拜師呵呵云看破了也僧問如何是先博山大體師云老鼠咬心肝貓兒痛不徹進云如何是次博山大機師云剝了鐵牛皮誰見真心印進云如何是新博山大用師云撞破兩重關來喫拄杖子進云歷世家風獅子吼驚天動地震乾坤師云打折你驢腰僧禮退師乃喝云會麼秪為孟春猶寒恭惟當山堂上先老和尚起居萬福且喜尊者躩躒群英氣生卓拄杖云看看先和尚騎了青金山王額虎雄視耽耽也還有衝風激電拚命直前不犯耳邊之缺能追足後之塵者試出來探我此藏身沒蹤跡之消息待我痛與一棒教你皮毛脫落血濺梵天何等暢快惜乎一等沒眼腦漢將謂先老人最初把斷太危末後收來太急殊弗知不遇傾湫倒嶽之作那有掀天揭地之奇以故將此華亭釣竿子分付我雪關師兄聽他自弄當此時正是絲懸綠水浮定有無之意若有箇不貪香餌浪激三千一怒而飛摶風九萬者正好展開金翅劈破滄溟直取龍吞游戲自拄去也何肯類盲龜跛鱉陷於昧昧自誇一隅以取笑於大方哉秪如今日杖人全提先老人正令一句作麼生道卓拄杖云臨風拈出吹毛利天下痴頑莫躲根。</p>
</div>
<div class='div-other'><a id='mulu145' />
<p class='h2'>吳本德居士請上堂</p><p>僧問巖頭因僧問浩浩塵中如何辨主巖云銅沙鑼裏滿盛油未審端的也無師云箭穿紅日影聻進云後來招慶舉問羅山山召大師慶應諾山云獼猴入道場又且如何師云火發水晶宮進云只如箭穿紅日影為復別展家風為復春行冬令師云觸發老僧拄杖頭進云設有問和尚浩浩塵中如何辨主更作麼生答他師云一任平地喫交進云慣從五鳳樓前過策起金鞭賀太平師便喝問磨劍常看寸心欲報知<span class='corr'>己</span>當軒擊鼓那箇的是知音師云滿地髑髏誰躍起進云好音在耳人皆聳只恐人間作見開師云好知枯木有龍吟進云大好山雲橫古路庭前樹日浴青蒼還是向上巴鼻還是時人窠臼師云拄杖頭邊弄彩毬進云恁麼則機輪截斷不許帶水拖泥師便打僧一喝師亦喝進云不惟丁一卓二抑且匝地普天便禮拜師又打復振杖云還有箇漢跳出場來趁此拄杖熱辣眾默然師云放過遮一著乃云五更睡起手牽衣纔下床時腳踏地抬起頭來不見天幾多打失娘生鼻有箇不打失底卻又笑他君子時中小人無忌何待伐鼓考鐘引出遮沒搨[打-丁+(天/韭)]老儂上此曲彔木指東畫西不勝魔魅迫得露柱奔忙燈籠[跳-兆+孛]跳惱亂無位真人向黃瓜茄子上挖肉作瘡苦無出氣何似懷州牛喫禾益州馬腹脹遍界覓醫人炙豬左膊上咄莫錯會好不見龐公老潑皮偏能不畏石頭路吸盡西江眼赫赤地咬殺了多少泥豬癩狗有如此活脫設使到我博山門下教他衣穿骨露無地藏身在何故不到洪爐親鍛過爭得吹毛殺活人復卓拄杖下座。</p>
</div>
<div class='div-other'><a id='mulu146' />
<p class='h2'>遠門柱姪禪師訃音至上堂</p><p>拈拄杖云石耳峰寒撾毒鼓龍門浪暖躍春雷昂藏頭角擎霄漢洞上風生天地開天地開鳥飛兔走笑奇哉如何龍峰倒卓湖水飛埃黃梅石女夜生子仗劍橫行甚可猜諸仁者還知我姪遠門禪師底出處麼惜乎天機密用太煞神馳法道夜長方喜燈幢高樹祖庭秋晚俄驚喬木下催血淚濺天痛遠山之花落悲風刮地傷法脈之心灰斯人雖亡實不忘也我姪自從吾廬山石耳發蹤而後得龍門雨兄之法出世兩浙如祥麟威鳳文彩風流其座下英才濟濟振起祖燈日月麗天此又豈邪雲逆蝕之所能掩滅乎摘欺之話既<span class='corr'>已</span>大行千古之下無論智愚自不能昧此本心矣吾初聞訃哭不成聲特地舉揚則又喜而無憾且道博山今日表彰底意旨作麼生滿棚弄鬼慚無地敢朢丹霄一羽毛。</p>
</div>
<div class='div-other'><a id='mulu147' />
<p class='h2'>佛誕上堂</p><p>僧問世尊未出母胎度人<span class='corr'>已</span>畢剖脅而生當為阿誰師云鐵棒擊雷門進云直得九龍浴體心月孤圓四瑞呈祥光吞萬象為甚有知有不知有底師云爛泥裏不妨有<span class='corr'>刺</span>進云只如不知有底還解奉重也無師卓拄杖云遮沒血性漢進云恁麼則人人皆仰德箇箇悉承恩師云腳跟下好與三十棒進云設遇雲門來又作麼生師打云也放過不得僧禮拜云作家宗師天然有在師又打乃卓拄杖云會麼鐘未鳴鼓未響博山未出方丈有箇衲僧撩起便行好與三十棒為他無事生端鐘<span class='corr'>已</span>鳴鼓<span class='corr'>已</span>響博山<span class='corr'>已</span>出方丈有箇衲僧便掀倒法座好與三十棒為他劍去刻舟正當恁麼時利害在那一處博山拄杖子呵呵大笑且道笑箇甚麼笑他悉達太子纔出母胎便不守本分稱我獨尊及至四十九年如螃蟹落鍋相似獨尊在甚麼處更笑他跛腳雲門被睦州拶斷秦時[車*度]轢鑽無出氣處要將一棒打他二十年前悉達太子與狗子喫自陷陷人恩怨誰雪博山恁麼舉還有與佛祖作主者麼出來喫博山痛棒若無各各亦少他一頓不得卓拄杖下座。</p>
</div>
<div class='div-other'><a id='mulu148' />
<p class='h2'>結制上堂</p><p>問閉門打睡接上上機顧鑑嚬呻屈為中下和尚登曲彔床還是接上上耶中下耶師云鐵牛喫盡黃金艸露地風光許孰知進云古人道依經解義三世佛冤離經一字即同魔說今日和尚說法還是依經耶離經耶師云水上掉紅旗問九旬結制無端畫地為牢驀地追尋猶若水中撈月不假金鎚請師直指師云倒騎玉象趁麒麟千峰頂上呵呵笑問大唐國裏行令長安路上藏兵鋒鋩未露天下太平向上全提請師分付師云烏龜鑽破壁進云若非獨步丹霄外誰解峰頭駕鐵船師云肚上貼門神進云秪如有人孤峰頂上翻身十字街頭撫掌大笑和尚還許他也無師連打云更撈摸箇甚麼乃卓拄杖云萬里無雲青天也須喫棒老趙州乃呼胡釘鉸打一棒曰釘得遮一縫我與你拄杖子忽然黃面老瞿曇來謂杖人曰聞你博山今日結制有一句禁忌先與長老說破諸衲子儘他參究切不可令他一念發真歸元使十方虛空一時銷殞則我與你向何處安立杖人大笑曰念你世尊潦倒放過三十棒渾家自有制度何必為我耽憂卓拄杖下座。</p>
</div>
<div class='div-other'><a id='mulu149' />
<p class='h2'>佛音禪人請上堂</p><p>描不成兮畫不就秪遮是兮難泊湊到處逢渠不識渠打失眼光笑不勾笑南陽忠國師於肅宗內殿見侍臣奕者師曰世人只知以黑白相爭老僧能用兩奩黑子奕還有同我對手者麼帝大笑杖人云大小國師大似白拈賊既<span class='corr'>已</span>明中打劫又且暗裏翻盤不免欺他大唐國裏無能敵手博山今日不著便特地拈破國師遮一著黑子還有知落處者麼若有知得好與他三十棒若是不知緩緩自領出去。</p>
</div>
<div class='div-other'><a id='mulu150' />
<p class='h2'>端午上堂</p><p>師云五月五日天中節毒鼓擊兮甘露滅風從虎也雲從龍笑看紅爐飛白雪到此幾括最微也須分明剖決六陽既升龍<span class='corr'>已</span>亢此龍無首孰能降六陰欲兆虎將姤此虎無尾孰能揉有能降此龍揉此虎則玄黃交戰之機原始返終之故皆在此幹旋中所以風同聲而相應雲同氣而相求火就燥而上炎水流濕而下潤然非聖人之能慎獨以致中和何能使天地之氣化自位萬物之性命自育雖然此猶是治世邊事秪如格外衲僧分上又作麼生以杖敲空云毒鼓擊也還有絕後重甦者麼以杖卓一下云甘露滅也還有覺道頓成者麼若果然紅爐飛雪出來與汝證明其或未然就中殺活無人見爭怪當機六不收。</p>
</div>
<div class='div-other'><a id='mulu151' />
<p class='h2'>徐大越居士請上堂</p><p>師振杖云了得麼惜花春起早愛月夜眠遲此段風流事幾人可與知咄直饒恁麼去更須有西山擒白額東海捉蒼鱗底手眼始得不見甘贄行者到南泉設供請和尚念誦南泉白椎云大眾為黧奴白牯念摩訶般若便歸方丈甘贄乃拂袖而行南泉見贄去乃於廚下打破鍋子看他遮作略雖銕眼銅睛亦覷他不破獨我壽昌老祖拈曰拂袖便行鉤有餌鍋兒打破玉無瑕千古又誰能如此喝彩哉且道我博山門下還有恁麼人也無徐居士問大唐國裏無禪師意旨如何師云破鼓通天打進云如何又道不是無禪只是無師師云拔劍攪龍門進云秪如牛頭橫說豎說不知有向上關捩子何處是他不知有關捩子處師呵呵大笑曰可惜許士禮拜師乃振杖云劈開華嶽參天色放出黃河動地聲。</p>
</div></div>
</div><!-- end of div[@id='body'] -->
</body></html>