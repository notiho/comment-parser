<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天界覺浪盛禪師全錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><p>佛以大權示現法華顯實末後惟拈一花東渡別傳直指五宗焱興認花認拈祗供棓喝雷奔電拂愈出愈奇然識法者懼能免逋藪耶凌官球日不可獨行不許僭竊陳旻昭曰須是其人始得非可以依樣按水葫蘆鬥鹵莽也杖人於刀兵水火中求大傷心人窮盡一切超而隨之乃集大成乃定宗旨恰好托孤于竹關則吾友也今出世且二十年龍天推出于青原七祖倒插之枯荊竟發櫱矣龍象駢集緇素景從敲金戛玉節拍蕭森法乳流通奉者得寶拙菴凡夫覽而歎焉愚生近溪壽昌之鄉親炙海岸黃公又遇竺師盤礡終縣影事後閱藥地炮莊僅乃汗出今展此錄隨場示應惟禮拜退而已更何語乎然因時而徵一寔有不得漫然過者聞之日單提法身尚有法身向上事擬欲承當劍去久矣合啄敲唱本無奈何欻起斗絕無棲泊分不見一法猶半提耳全提綱要包舉彌綸更有不煩掃建處一切現成然倚此膠杯乃大病也無方裁方應病予藥須歷事在萬古茶飯柝薪炊煮事理圓畢從來增減不得何容毫釐繫念乎雙鎖金鎞意句相鏟他出繆刺隔治更靈展演出格亦是偶然揮劍則利握刀則傷忌執而有之所以隨分拈提宵練無跡人但見其三墮縱橫不可擬議而不知其泰豆氏舞交衢也八音繁會應接不暇而祝敔歷然絲毫不動或以為理窟殘壘或以為淵雲餘技不知其吞吐古今皆我指爪拈花落草豈限町畦木舌揵椎異響合奏正是隨類現身入田不揀耳所至道場翼翼謖謖千指樓閣不日巍然按其踐履斲水噴雪布袖平澹來往翛翛正是本色光明寸絲不挂縣寓大畜總作藥籠多生一生具足淵源三才一心之故自少遍窮行布本圓五地五明至頤象宜直鹽醬也嗟乎莊語不信戲語不敢姑從旁而質敘之時哉雉噫百淬金剛委土新硎不涉方便天以世界為爐冶人以痰疾生德慧歷濁奇緣大聖或脩偏行集大成後鳥道不妨橫飛況乎夙願大人應此午會徹頂徹底條理其中超一切隨一切而乘時統御之深心大力藏密無間風雨露雷莫非恩也夫豈世出世間測度所能及哉生死本無生死何用贅疣泥洹乎竿木乎任人牛馬矣果然二十年剝爛不必為何事自信三十年後此話大行為何事感此絡索千載旦暮不妨覆葉于掌就其一莖而消歸之更不妨挈多于林舉其全集而熏沐之故以愚管為之嚆矢願同心者勿滯籬門無負此午會可也。</p>
<p>康熙庚戌大鄣道中老山學人徐芳拜書</p>
</div>
<div class='div-xu'><a id='mulu3' />
<p class='h2'>序</p><p>生死發藥見于大宗師易則以寂感蘊示端幾而神明其故者也卓立幾幾誰肯研極而與語通神明類萬物質俟不惑其詎信乎關尹日以可得可行者善吾生以不可得不可行者善吾死牛翼馬手是悟出否佛以因果障狂瀾以戒定慧仁智交圓為理事以拈花為契證以法住法位為誠諦此其概也生來死去為疑城天竺外道以有無四見矯亂而惟惟決之猶不豁然感佛恩乎麻三斤乾矢橛一種棘栗蓬果為何而設耶習氣難以卒除及盡今時藥病展轉噓噓固然遯貴滑疑之耀瑰士造閉以困駴或掩行布以求圓而詭隨昌之安得無午會之醫醫者乘夙願力因法救法哉藥地大師淵源三世覯閔窮盡息喘杖門點睛飛潛非偶然矣世無具真心細心者疇能合鼎薪炮莊而通其故乎公因反因殊破天荒實乃如此自上叩之時乘現身自下鐸之隨分自盡而已此冊切切豈無攻堅以解者杖人日冬煉三時乃享無冬無夏之天此冬灰之旨乎石頭大師曰本末盡歸宗當知用及處玅協何疑但背與庭代錯為用耳時為流通以待神明者。</p>
<p>東海學人興翱趙㟲謹識</p>
</div>
<div class='div-xu'><a id='mulu4' />
<p class='h2'>天界覺浪盛禪師全錄序</p><p>今日之佛法不謂之極盛不可今日之佛法不謂之極衰不可遍道場皆宗師遍棗梨皆語錄人以為盛吾以為衰故欲從今日佛法之盛救今日佛法之衰則必舉天下之證法王寶座者盡奪其席焉而後可舉天下之稱支那撰述者盡火其書焉而後可夫所謂證法王寶座之人與所稱支那撰述之書遊其門者方共儀之以為為人天作眼目為佛祖續命脈而一旦謂必奪其席必火其書而後可則彼之遊其門者方群起而議吾言之肆而且瞽而欲從今日佛法之盛救今日佛法之衰將遂勢窮于無可如何乎曰聖賢設教有極盛之時亦有極衰之時亦無有極衰而不可救藥之時則為今日回光長夜砥柱狂瀾亦不過從法王寶座支那撰述中而觀其孰為數十年來所共宗之人數十席中所共傳之書表而出之以教天下而天下之凡遊其門者亦或有以自止而今日諸方名宿亦或藉手以補救之而有餘叩其人其人如在讀其書其書大成則惟天界之覺浪杖人蓋杖人于一切處成等正覺無住無不住當時諸龍象奔走庭堂者實繁有徒諸名鄉鉅儒獲聆片晌透一針者亦無不心悅誠服薰沐歸嚮而某以生晚緣薄從未一親其庭乃于今佛法極盛即極衰之時謂其人為世所共宗之人謂其書為世所共傳之書而推崇之以為此真正令全提救時良劑天下之人不幾謂吾為隨聲附影徇名失實而悵悵然其何之乎曰非也吾儒道統之傳有見而知者有聞而知者不得謂見知之人可以同堂共訂而聞知之人遂不可隔世傳心孟軻居戰國去聖人之世若此其遠而自謂予未得為孔子徒予私淑諸人究之知言養氣願學孔子千百載後宗其道者至躋之七十二子之上與泰山曲阜俎豆鐘鼓億萬斯年推之于佛何獨不然吾雖未登杖人之堂不視其父視其子而猶及見其門之能嗣杖人之傳者前則有青原笑峰今則有藥地愚者此兩人在吾儒中皆天民先覺擔當斯道以文詮木鐸之秘以心維幾希之微以身繫綱常之重百尺樓上千仞巖前死生榮辱俱無足以動其心者使非杖人煆煉錘鑿使生平豪氣盡歸淡漠絕代聰明相忘渾沌而欲俾其葉落歸根灼破兩頭悟本超宗回互玅協頭正尾正永不退轉甘心出入門下不其難哉往笑公來住青原吉人士屢請正席方丈每謙讓未遑一則日待老人至再則日待老人至及聞老人圓寂奔喪東下不啻孝子哭其考妣藥公繼主青原揭地掀天不落階級四方來學以為儒宗者以為禪宗而于杖人語錄及別種著述時手一帙以教同人且欲舉各刻重行參訂彙付剞劂用垂來茲較之析薪負荷徒讀父書者大相逕庭兩人且不以予為不可教而每于沉迷依戀之中時施警策間行喚醒噫兩人之于杖人固所稱見而知者而予雖未親杖人猶得從杖人之徒以聞杖人之教亦豈敢遂謂聞而知者而乃于佛法極盛即極衰之時獨尊杖人以挽回補救使天下讀杖人之書者從此爭自濯磨爭自悔悟不得為見而知之人猶得為聞而知之人則舉杖人之書而彙梓之以行于世功豈淺鮮若夫杖人正法眼藏變化機權御一乘車摧五魔道片詞微旨觸類旁通不特有益于禪而且有益于儒則<span class='corr'>已</span>有李夢白黃元公馬培元李小有陳旻昭諸先生序以不朽而予以未夢箇中之人敢與諸見而知者談伎倆味醍醐今日藥地前日笑峰告之杖人杖人有靈得無急遣侍者日此鹵莽漢推出門外也哉。</p>
<p style="margin-left:0em;text-indent:1em">時康熙戊申秋月青原弟子張貞生薰沐拜題</p>
</div>
<div class='div-xu'><a id='mulu5' />
<p class='h2'>龍湖寶筏語錄序</p><p>乙亥丙子之交流寇方熾予與同參友特延龍湖覺浪大師於寶筏禪林開堂說法正欲藉此以一番振作也人初或疑之日為此迂事斯何時者及大師陞座顧鑑嚬呻激揚闡發人天圍繞無不欽悅所謂王登寶殿野老謳歌正令全提群邪皈命豈非諸法性無常佛種從緣起也哉夫出世宗旨大師<span class='corr'>已</span>弘宣其密余世內人也請以世諦重為質之賊勢孔棘時士民之饔食如故乎市肆如故乎誦讀如故乎是皆不廢何獨廢說法耶法即飲食之知味出入之門戶定亂之兵符也夫既如是而又孰能廢哉況今聚而聞法之士即合而城守之士也總斯人也饑而食寒而衣寇至而登城寇遠而聞法城守不礙於聞法聞法亦何礙於守城乎蓋守城之害有三一畏心二慳心三分別心見賊輕逃困乏不濟左右分袒者此三心之崇也大師說法首破此三心單刀直入大震全威出死入生神變自在人人如此心心如此何憂乎辦賊<span class='corr'>已</span>哉毋論瞿曇舉步殃崛旋機慈指放光狂象奔伏唐不空三藏持護國仁王經致毘沙現身而吐蕃歸化即吾儒分中驅鱷渡虎單車詣壘賊不入境者一皆精貫天人而成此功用也況大師祖印真傳門庭孤峻委心亂世調御攝持獨揭剛圈嚴施棒喝太虛空中抽釘拔楔普門示現度脫無方於兵戈中惠諸三昧處危城裏轉大法輪斯可謂真能大興寶鏡宗風善入不變異處任他三墮縱橫者也蹄馳火宅大車之賜豈迂掉撥煙波寶筏之乘何快謹集斯錄用廣法施具眼高人言前薦取。</p>
<p>崇禎丙子楚黃學人李長庚拜題</p>
</div>
<div class='div-xu'><a id='mulu6' />
<p class='h2'>覺浪大師歸壽昌序</p><p>余少從丘長孺處望見龍湖老子顏色書生茫茫然未知領解在長安從袁伯修兄弟游始知吾宗門大事時時激揚每歸來輒向綦隆黃檗呈之念公屢遭痛罵十餘年間前後不啻十餘次雖根鈍機遲不蒙印可半字而于不蒙印處覺有少分入許不覺念公先往自嘆大事無緣止將性相經論度目過日世路風波又歷十餘載此念亦閒置矣山居值寇盜干戈謀生無計一日有僧慈遍以雪關大師問答語見示觸動風機不惜敗缺一二妄呈雪師婆心困徹批駁鉗鎚極力相為于托缽公案尤加針劄會覺浪大師主龍湖蓋二師皆博山龍象也一見深相契合有所問答另具錄中一日與諸英衲同集偶舉時節因緣有舉眾生心緣起諸如來者有舉如來為一大事因緣出世者舉大通智勝佛十劫坐道場者余因問座僧恒鑒比如文殊不能出女子定罔明出之是何因緣鑒曰此罔明有緣師震威一喝日不是看取托缽公案余拍案曰大師何得平地殺人恒鑒通身汗下余亦默有省會師坐禪堂舉拄杖子連問余二次余不置對蓋余是時於世法內事有所回互故不欲當機以三頌呈之頌曰荊棘叢中解敝衣旋風八面解重圍須知微服兼章甫孔子曾呈第一機師因出世婆心徹我為世法徹婆心同是一般琴與笛無絃無孔說知音四十年曾坐艸衣秘宣內外有玄機沒蹤跡處藏身是谷口寒雲自在飛師笑頷之值夢筆山僧眾來迎為了先壽昌大師掃塔之約欲暫還江西同參大眾悲泣挽留如喪考妣一夜忽夢一[虫*縈]蟬長七寸一鵲下逐之[虫*縈]蟬走入艸中余曰險哉回首見師曰俊哉驚寤復合眼見師喝云休去歇去余曰余歇去矣師又喝曰誰教你歇來余驚起披衣待走禪堂則師<span class='corr'>已</span>戒行矣僧允中請師陞座請末後一語師說畢下座復坐門外大眾齊集時多儒者師舉云顏子喟嘆一章書仰鑽瞻忽求之于道孔子一博一約指出我來所以教中云萬象之中獨露身余問曰云何清淨本然忽生山河大地師云遮一問何處起來師因問余曰比如纔舉末後句儒家也有麼余曰和尚放過某甲師云放過了余曰群龍無首師云遮是當頭話余曰過此以往未之或知也師曰再舉余曰子出門人曰何謂也師良久曰情到不堪回首處一齊分付與東風蓋龍湖為邑先輩周柳塘先生開堂卓吾老子及念公久住以三大師之區非大師不能復興一時大眾殷留是地出余母曾氏故曾氏諸君子留之更摰師于佛前證盟掃塔後即還龍湖大眾方為安心余又獻頌三章曰黃金靈骨尚依然萬里清空塔影圓月印千江同一點龍湖先掛夜明簾谷口雲深路不迷青山行令正全提蓮花出處楊花著池面浮萍池底泥灑淚絲絲別去津莫言離別念非真更將末後頻頻問兜率如今笑轉新師云雖然不可艸艸更為陞堂一說師陞堂說畢問余曰聞汝在看法華有何言句余曰昨看提婆只有一頌呈上頌日平地孤堆最誤人枉將法座賺冤親瞿曇自有金針度認影迷頭又隔津師云何不道提婆別有金針度余曰恁麼是老婆勘破有來繇也師大喝一聲下座。</p>
<p>丙子六月楚黃學人李長庚稽首題</p>
</div>
<div class='div-xu'><a id='mulu7' />
<p class='h2'>壽昌覺浪大師語錄序</p><p>先壽昌得無師智特唱玄風末後以一枝佛法囑付東苑諸方咸訝之余見東苑嫡子浪公機用勦截雷轟電掣有德山臨濟門風公嘗親見先壽昌默受心印故手眼與諸方迥殊耆宿見其言句尊之日新壽昌蓋謂吾師獨傳先祖真命脈也諸方悟得乾蘿蔔禪口如扁擔安得縱橫自在如我師之辯才無礙哉三種滲漏獨我師能脫格單行洞水逆流吾見其人聞其語矣。</p>
<p>崇禎丁丑中秋壽昌法子黃端伯和南題</p>
</div>
<div class='div-xu'><a id='mulu8' />
<p class='h2'>圓通語錄序</p><p>長庚昔嘗參諸尊宿或指示或商確或機鋒或棒喝然未有如今覺浪大師之奇迅超絕縱橫玅協者也蓋師於世出世法<span class='corr'>已</span>透內聖外王先佛後祖之微故其神發秘旨光闡玄猷不特為學人衲子點眼刳心直當與儒師宗匠返魂奪命此非庚獨佞於師試請披讀龍湖壽昌新城福山與今圓通諸語錄及植聖尊正別傅法印宗盟諸著作始知古今衡鑒非一人敢私也師嘗云治世之道以堯舜為正始文武為正終其刪定作述獨孔子能始終一貫集眾聖大成不則堯舜文武之道亦支離而失其渾全矣至於出世之宗以達磨為正始五家為正終若不有如孔子者出則此宗猶未免于散滅也即此足見宗門孔子當仁不讓矣師方出世年淺且多涉賊亂中故海內知師者尚少而黃元公乃今之楊大年張無垢也本出先壽昌博山之門所以於師獨親庚亦繇是得與密交方外共事大師不啻馬祖石頭當世豈非夙生承稟今復同時者乎況茲應匡廬圓通旻古佛折半破三於三百年後重來大作佛事之識則師為古佛再來信有徵也恨庚老矣使得加我數年以隨天下英傑共睹厥後奇特不亦快哉謹序其斑窺以質正同參云。</p>
<p>崇禎<span class='corr'>己</span>卯年上元楚黃學人李長庚伏首撰</p>
</div>
<div class='div-xu'><a id='mulu9' />
<p class='h2'>洪都語錄序</p><p>向上事語忌十成若錯認定盤星則河陽新婦當側身局影三日不出聲艸昧初基人情沕穆不設觸諱之禁不架箭鋒之機拈花倒竿而<span class='corr'>已</span>垂衣拱手矣當時傳法僅憑一金襴袈裟或偶垂半偈而法窮則變衣止不傳則各立一赤幟或秉拂子為爪牙或推枕子為鋒刃不過一節度使信旗五家異軍特起倒用魔印假道虞境火牛木馬俱從幻出雖使血濺梵天入廛出巇尚不許將軍見太平豈有圯上兵書可相授受而韓盧逐塊捫響追空狡<span class='corr'>已</span>脫而藪者尚待於株亦宗門之季世矣覺浪大師自壽昌得法後應古佛縣記建圓通一剎竿乾闥王瑟任指出聲法界不藏駒蹋天下遂憩章門演泰定列缺雷雨九土膏墳隨三根人而接誘之各赴來機豈非時節因緣使然表衝旋三十年未得噴地一蒙深劄更無伎倆可呈誓奉深心塵剎永依座下獨怪老人舌覆大千未留一字徒吸盡西江而去矣親到圓通再為拔本。</p>
<p>弟子丁立表題</p>
</div>
<div class='div-xu'><a id='mulu10' />
<p class='h2'>靈谷語錄序</p><p>不孝於衰絰中方悲慕罔極忽憶古德云大事未明如喪考妣轉覺痛切親不知親之去處我不知我之始終此真亙古今所共之生死大疑情也安得不疑又惡容自<span class='corr'>己</span>偶故人羅君邀過靈谷訪圓通浪大師予初以宗門多拒絕人及見師接塵笑談高閒雄快因從容問曰學人參道可以開諭乎師曰道也者常也其性則主乎天地古今為獨靈非身世生死所能變滅故佛稱曰奇哉正以人皆有之而人多不能自有之反以至常為至奇也孔子能發憤好學故曰朝聞道夕死可矣惟孔子能自得之故生死不足為累其謂孔子不悟無生大道不與佛同大權示現前後唱酬吾不信也今儒釋自畫為二道本大同而不相為謀者則不善學之病也予不勝傾倒因相與游於松風石澗之上盤踞而坐烹茗對酌師忽指澗水曰公見麼予曰逝者如斯夫師正色曰公又恁麼去予時悚然良久復問曰幸師指示師曰莫被人欺瞞好予於是脫然始知大事未明不可不見明眼人也乃于所寓循公房題其額曰遇浪處識所感耳時予太座師姚太僕公子愚谷世兄前於江右棄官從大師學道深得鉗錘之力自丙子夏仲都門別來幾及十載始復晤談甚愜世兄以大師全集及靈谷新錄示予曰此新序必藉一言予雖不文然感師指示不敢不勉焚香披閱一二見其白椎說法處或掀天揭地電捲雷轟或化日春風花香鳥語或呵佛罵祖顛倒英雄或驟帝馳王權衡治亂至於熱呵痛棒拔楔抽釘收放殺活之間真不可得而思議也然忠孝之故剖肝膽而不辭徹困之深擒虎狼而獨捷要其指歸則尊正會規集成佛祖之統宗談易論學繼述周孔之道法其欲會同世出世法以定天下萬世宗旨也人孰測師之深意哉昔歐陽文忠公見明教嵩書曰不意空門有此即予謂師實總南陽明教與覺範玅喜不足多也予暫得及門未悉堂與中事僅述所窺如此大方明眼有深知師者當別有向上一著在。</p>
<p>崇禎癸未古滇學人王錫袞稽顙拜題</p>
</div>
<div class='div-xu'><a id='mulu11' />
<p class='h2'>金陵語錄序</p><p>古今持世之功存乎佛法王道故二帝有施濟猶病之心諸佛有度盡眾生之願無其事有其理有其理非無其事也漢唐宋歷代之君臣或棄王道以奉佛法或闢佛法以尊王道尊王而不及純王奉佛而同於謗佛皆爭於其末之分未窺於其本之合耳獨我太祖聰明睿知臨照萬方於龍興之初即建諸梵剎顯彰宗教陰翼皇圖傳一貫之心杜紛爭之口非惟相萬於前代之闢佛者亦相萬於前代之奉佛者三百年來久安長治此其徵矣邇來緇俗相沿多迷本智師承大壞搆忿執迷假儒衣書士非真士傍佛門戶僧非真僧貌儒佛津梁入塵勞韁鎖莫覺莫悟迷者愈迷罕聞身心性命之真宗遂釀水火刀兵之劫運天人減損魔外縱橫洵莫甚於此際圓通覺大師以正法眼直指全提行世難行度人難度李夢白冢宰之敘師云不特能發揚先佛後祖之秘即聖學王道之宗旨亦無不抉盡其微可謂知師矣歷觀佛祖出世玅在救時無法不收無機不被師於今日若但如德山之見人便棒臨濟之見人便喝睦州之見人便閉門俱胝之見人便豎指此又何難正使鑑顧動容開悟正性談笑揮指銷落偷心此乃師之全機大用玅辨宏才炤用縱擒正偏玅協世間出世皆有證入之門上智下愚悉受平等之法師嘗謂扶陽太過則抗扶陰太過則慘使諸方參學知其門庭高峻不專在棒喝拒絕之嚴正當如春風時雨起其焦枯不期榮而自榮不期化而自化何籍肅殺之氣行於慘害凋傷之世乎師且目擊弭亂之轉乖心傷陰翊之靡度恐貽佛法無靈之謗痛自責成於<span class='corr'>己</span>之深故能示不殺機立無死地開龍戰勿疑之血脈復碩果不食之貞元為法求人為國資治通二帝施濟猶病之心行諸佛度盡眾生之願必祈今日佛法指歸上報皇恩至化如斯救世誰謂無人或謂留都宰官駢集龍象諦觀師結制靈谷時節因緣正大化宣流之日師蓋以金陵為龍興之地圖王奉佛精神可求發揚於此振其末必循其本也至於萬法同時亦如楞嚴會上十方微塵國土一時開現佛之威神令諸世界合成一界寧止續達磨之燈超寶誌之座乎盤舊聞道風新漸法化然根性下劣于師未知少分茲從所見而言之僅入門之歌嘆云爾。</p>
<p>淮南弟子李盤拜題</p>
</div>
<div class='div-xu'><a id='mulu12' />
<p class='h2'>鳩茲語錄序</p><p>覺浪大師胸有智珠舌為寶筏天龍推出為大地兒孫飛灑法乳余亦仰乳兒孫之一也今茲中春師不果棲賢之游以浮丘作化城余亦適省沐居里函丈有期魔嬈間生梗我良覿及余蓱寄姑溪聞師將赴堂席於姑之白紵為停歸馭以遲之<span class='corr'>已</span>而遇師鳩茲江滸磬折纔終世緣相嬲提命無幾語然滿堂目成懣然心服知祖印固在師肘間眾仰所歸固不虛矣余往之知師不離文字因緣諸鋟行法錄比諸寶瑤所至必俱嘗舉謂友人鳩茲璃柯羅子大師行世文字何必減玅喜幻住二老人乎今師鳩茲法語踵行勺公屬余為弁適璃柯別余江上指示水濱高剎前此千春杯渡道場在焉以神通論應讓前人若云單提祖印一代津梁定屬今日浪杖人矣余韙斯言敬錄以引龍眠史。</p>
<p>參學王大礽題</p>
</div>
<div class='div-xu'><a id='mulu13' />
<p class='h2'>覺浪和尚語錄序</p><p>天下之盛會莫若江南江南之大善知識莫若覺浪和尚年未古稀而閩楚吳越江淮以底舊京建業展坐具者閱歷五十會聲名洋益無間華夷到處雲行雨施影從響附欽為明神戀如慈父實目前所罕遘往昔所希有也良繇洞上真鋼刮人眼膜夢筆靈氣直射斗牛居恒澄徹一門該練三學遂使儒門澹泊收拾不住者都得皈師換一頭面翻一筋斗而禪門之徒無論玄門之徒又無論矣不急嘗讀孟子七篇至末章敘述堯文至孔子見知聞知道統皎於日星歸結然而無有乎爾則亦無有乎兩句著語囫圇咬嚼不破全似言語道斷見聞雙泯從此無復擔荷魯道之人金絲堂鐘鼓章䙜剎那間交付西來衣缽矣又嘗讀莊子有東郭子問道惡乎在莊子疊答以在螻螘在稊稗在瓦甓在矢溺又有與物無際不際之際等是全似麻三斤乾屎橛前後際斷為呵佛罵祖西來大意無義話頭最先嚆矢抑何奇物吻合甚也是知孔教而孟宗老教而莊宗釋迦教而達摩宗宗中教教中宗參同玅協臭腐神奇則浪和尚之坐進此道而集三聖大成固有不可思議者在矣是以筆說舌說實說權說橫說豎說旁說曲說熾然說無間歇說語大莫載語小莫破毫末不足窮至細之倪天地不足窮至廣之域所謂萬川歸之不知何時止而不盈尾閭泄之不知何時<span class='corr'>已</span>而不虛尺水可使興波狂瀾偏能砥柱逝者不舍晝夜資深若決江河即令四隩橫流大地陸沈畢竟大覺海中前波不動後波後浪一如前浪眼見傾湫倒峽換谷移陵總不越曹溪一滴青原半點洞山五位東苑一指呼吸飛灑中萬派朝宗處源頭活水來遇此解者可許讀浪和尚等身著述少分相應乎不慧自從白下滄桑之日塵剎相對浹歲盤桓數數然望洋向若而歎拊髀雀躍而遊比來檇李兩番卓杖諸剎翹首企足瞻禮趨迎恐後旬月之間說大戒於龍洲而真如而楞嚴而天寧幢幡爭致鼓吹同聲浩浩說法狼籍如許悉憑朱葵石郡侯矢無邊心締最上契純陀之供屢修維摩之坐常滿圓就棗梨香積終始輪藏勝因自憨山雪嶠兩大師飛錫我禾檀緣輻輳以來未有如浪和尚之擎扶象教拂拭禪門咄咄後先輝映者也神豹寸班吉光片羽禾錄之視諸錄特芥子之納須彌耳而明眼人見偏得全聞一知十不止作東土文字觀併不止作西來無文字觀則於標一函三之旨思過半矣。</p>
<p>曹溪侍者福徵譚貞默槃談謹撰</p>
</div>
<div class='div-xu'><a id='mulu14' />
<p class='h2'>天界初錄序</p><p>余下根鈍器衰老失學每見世間文字及諸方語錄堆床積案便眼昏頭運不能開卷每拈懶贊語那有閒功夫朁俗人拭鼻涕耶然每於燈殘月落夢回寐醒先佛古師一二染神剋骨語句影略逗漏時時落齒牙喉吻中如小兒弄語時婆婆和和有人詰之茫然不能置答有掩口一笑耳與覺浪和尚相聞十餘年始得把臂不交一語頓覺心腑清涼輒伸筆為文以贈頃又見其天界初會語是四十年前與焦弱侯諸先生聚首提唱者迄今藏棄篋笥未有人著語而公之上首鶴谿猥以見屬每欲下筆輒作婆婆和和然是又可一笑也常聞長者言本朝禪門自琦楚石泐季潭後一燈迢然而憨山大師盛稱壽昌無明以為法眼圓明振起末俗今浪老實壽昌的骨子孫建大法幢獅絃繼響讀斯語者有以洞見其提挈綱要照用縱奪之機無以斯世顢頇儱侗冬瓜瓠子之禪同類而舉揚之庶不為延津刻舟之人所竊笑也昔吾憨師贊壽昌之像曰突出大好山千里遙相見博山見之以為知壽昌之深無如憨師也今吾幸於暮年得見浪老相與敲空作響無舌而談善財童子登妙峰頂不見德雲比丘及見德雲乃在別峰之上蓋余與浪老所謂千里遙相見者如此鶴谿以為然否。</p>
<p>歲在戊戌夏五望日海印弟子虞山錢謙益和南書於杭城之報恩院</p>
</div>
<div class='div-xu'><a id='mulu15' />
<p class='h2'>崇先語錄序</p><p>皋亭浪和尚真不可以名狀也自弱冠即得無師智自然智自能悟道特定宗旨於壽昌東苑二祖父從此以一杖拄天地雙眸炯古今放九界身光施十方法乳剖三藏秘旨透五宗全機直使橫亙豎窮負此靈性者皆知自<span class='corr'>己</span>心中有法界主中主之恩力也古云寄諸空言不如行諸實事而師四五十年來坐道場五十有餘會著作佛祖儒老內外篇集百有餘種無一不是創語無一不是活機無一不是痛心無一不是刺骨每於刀兵慘殺巾開創興復行人之所難行道愈高而心愈下<span class='corr'>己</span>愈損而人愈欽無彼此而能曲順機宜忘悟述而得大同物類參同法界麗化宗燈密金鍼於錦縫提向上於牢關托三教之真孤寄九流之正命千聖混而知處諸方類之不齊尤於洞上之君臣父子功位正偏與濟上之主賓人境玄要照用有關於聖學王道處處加意發明使天下無此名教則不成天下古今無此宗旨則不成古今矣師昔有詩云吾人性所全用舍有獨至其存萬世謀惟一知<span class='corr'>己</span>地秖遮萬世謀知<span class='corr'>己</span>地是何宗旨之妙密乎即洞山之邈真臨濟之喫棒德山之見龍溈山之撥火雲門之攛杖法眼之豎指不有知<span class='corr'>己</span>地而能存萬世謀乎推此則可見師之性所全矣旦根識闇昧何足以窺一班三十年來仰師之名前讀諸刻直下令人心死汗下去冬始得到皋亭參謁一瞻眉宇如天日春光一聽法音如迅雷啟蟄深知此崇先之真歇宗脈真不歇五百年後有能使宋高宗敕建之崇先顯孝得以光被於天下而昔時之文章道學節義更當超超振起於兩間<span class='corr'>已</span>有在於此錄也旦何幸獲附一言於千古大光明之下哉。</p>
<p>當湖鐵雪弟子行旦馬嘉植薰沐拜述</p>
</div></div>
<div class='div-other'><a id='mulu16' />
<p class='h1'>天界覺浪盛禪師全錄目次</p>
<ul class="">
<li>卷首<span class="note-inline">(新序舊序發凡)</span></li>

<li>卷一<span class="note-inline">(上堂)</span></li>

<li>卷二<span class="note-inline">(上堂)</span></li>

<li>卷三<span class="note-inline">(上堂)</span></li>

<li>卷四<span class="note-inline">(上堂)</span></li>

<li>卷五<span class="note-inline">(上堂)</span></li>

<li>卷六<span class="note-inline">(小參)</span></li>

<li>卷七<span class="note-inline">(示眾)</span></li>

<li>卷八<span class="note-inline">(普說)</span></li>

<li>卷九<span class="note-inline">(茶筵法語)</span></li>

<li>卷十<span class="note-inline">(法語)</span></li>

<li>卷十一<span class="note-inline">(機緣)</span></li>

<li>卷十二<span class="note-inline">(頌古)</span></li>

<li>卷十三<span class="note-inline">(源流贊)</span></li>

<li>卷十四<span class="note-inline">(贊　佛事)</span></li>

<li>卷十五<span class="note-inline">(偈)</span></li>

<li>卷十六<span class="note-inline">(附載)</span></li>

<li>卷十七<span class="note-inline">(塔銘)</span></li>

<li>卷十八<span class="note-inline">(詩)</span></li>

<li>卷十九<span class="note-inline">(論)</span></li>

<li>卷二十<span class="note-inline">(論)</span></li>

<li>卷二十一<span class="note-inline">(序)</span></li>

<li>卷二十二<span class="note-inline">(序)</span></li>

<li>卷二十三<span class="note-inline">(記)</span></li>

<li>卷二十四<span class="note-inline">(說)</span></li>

<li>卷二十五<span class="note-inline">(說)</span></li>

<li>卷二十六<span class="note-inline">(說)</span></li>

<li>卷二十七<span class="note-inline">(書扎)</span></li>

<li>卷二十八<span class="note-inline">(題跋)</span></li>

<li>卷二十九<span class="note-inline">(<span class="corr">雜</span>紀)</span></li>

<li>卷三十<span class="note-inline">(<span class="corr">雜</span>紀)</span></li>

<li>卷三十一<span class="note-inline">(<span class="corr">雜</span>紀)</span></li>

<li>卷三十二<span class="note-inline">(<span class="corr">雜</span>紀)</span></li>

<li>卷三十三<span class="note-inline">(<span class="corr">雜</span>紀)</span></li>

<li>卷三十四</li>
</ul><p>目錄終　　　　　　　　　螺川<span class='note-inline'>(王騰霄書　曾毓祥梓)</span></p>
</div>
<p class='juan'><a id='mulu17' />天界覺浪盛禪師全錄卷之一</p><p class="byline">門人　大成　大峻　大然　大浩　較</p>
<div class='div-other'><a id='mulu18' />
<p class='h1'>上堂</p>
<div class='div-other'><a id='mulu19' />
<p class='h2'><span class='corr'>己</span>未冬莆田林宗伯偕諸大謢法及住持翠林大心獅林大燈等請於蓮山國歡寺開堂</p><p>師云此一瓣香佛頂[寧*頁]上透出正眼藏中拈來祝延今上皇帝一人有慶天下太平此一瓣香同胞共乳灶裏生蓮一氣連枝各自橫出今特拈來供養堂上曹山本寂國歡文炬二老祖藉此穿過天下人鼻孔撩出天地人眼睛此一瓣香烈如鴆毒猛似靈丹劫火光中奪得黃龍頷下探來今特供養中興曹洞宗壽昌先祖老和上東苑本師大和上用酬法乳之恩上首白椎竟僧問二株五派以何相傳師云雲度鐘聲徹九天進云莫是突出大好山千里遙相見麼師云行人更在千峰外進云東苑獨出一枝與少林分披五葉還有同別也無師云解笑還他碧眼兒進云恁麼則心心相印無差互也師云直須親透此消息始得問如何是西來大意師云露柱貼膏藥進云如何是九年回壁師云洗手解煙包進云神光三拜見個甚麼師云怕死不稱冤進云達磨謂之得髓時如何師云喫土須嚥唾進云便恁麼去時如何師云平地莫跌交問昔年灶裏如何解生兩朵蓮華師云雷部主青山進云恁麼則聲震古今也師云惱亂水火神進云曹山文炬一母所生皆證祖位是何願力師云烏碗飛白碟走進云莫是各顯神通麼師云山門無口石磉咬人進云今朝重主法席早見洞水逆流師云線穿紅葉奉雙親進云恁麼則千古兒孫皆得力師云誰撫梧桐思鳳凰進云今日開堂祝聖一句又作麼生師云闔國歡呼無量壽普天樂唱太平年乃震聲喝云會麼千聖齊拜下風未為分外十方同時鼓舞乃見希奇到此還有領略承當處也無大笑云可惜許當年老達磨初遇梁武帝不曾推上此高座子看他將西來的的意作麼生舉似人若只是廓然無聖對朕不識可謂面皮厚三尺不被明眼人掀翻座子亦當自打退鼓折蘆渡江而去那復出乖遺醜累及後世秪如蓮山今日重新出世莫是特為初祖雪屈麼兒孫各有超群志豈肯區區較是非然則特畫乾坤祝萬曆主一句當作麼生道謳歌不識羲皇德海闊天空日月高下座。</p>
</div>
<div class='div-other'><a id='mulu20' />
<p class='h2'>海澄諸居士請上堂</p><p>今朝十月十五手提貫珠慢數高聲只念彌陀不敢呵罵佛祖活冤家恰值順風耳聾生魔障剛遭千里眼瞽決定今日蓮山又是呵罵佛祖翻身急報閻羅忿氣衝冠大怒撞幽冥鐘擊陰司鼓會同十殿閻君要使刑罰得所商量重鑄油鍋計較新栽劍圃必須活捉蓮山親身受此極苦牛頭阿旁奉命而來爭奈先聲奪其氣主近前卻要近前觸忤不敢觸忤苦啞苦蓮山見之不覺大笑一聲直得十方法界與地獄天堂一時化為水乳正當恁麼時如何天涯何處覓靈雲桃花亂落如紅雨。</p>
</div>
<div class='div-other'><a id='mulu21' />
<p class='h2'>羅山碧天師遣徒持曹能始居士書來請上堂</p><p>問春間羅山結制冬下蓮嶼開堂總是和上高蹤還有門庭堂奧之別也無師云羅山喫白飯蓮嶼飽青精進云紫羅帳裏撒珍珠到處光明還燦爛師云莫須倚在錦屏畔令人旁指作阿嬌乃云羅山拈頭不便蓮嶼捉尾誰能三人證龜成鱉木蛇笑倒枯藤曹家女切莫作怪蜘蛛絲咬殺蜻蜓石倉居士且披禪衣作李夫人叫救的夢碧天長老好提數珠敲葉相國底棋枰歸去來兮聊寄三十拄杖莫教我擯出首座只因差一著賺卻古傳燈。</p>
</div>
<div class='div-other'><a id='mulu22' />
<p class='h2'>佛誕日上堂</p><p>問出生時<span class='corr'>已</span>指天地何到雪山六年後乃悟道師云燒羹易喫冷債難還曰畢竟如何曰嚼破舌頭不是肉乃云拄杖子忍饑耐渴坐地喫了須彌山曾不見謝土吸了大海水亦不見酬源夜來創個奇論謂佛生時原不曾指天地後亦不曾觀星悟道此皆捏怪雲門故欲打殺和上明日上堂舉出此意豈非斬新公案乎蓮山大喝曰遮妖怪便乃拗折拋在大火聚中燒去了今日拈得遮條新拄杖子頭正尾正不敢妄生節目若有問世尊初生意旨者但打云恭喜你好彩頭又有問雪夜觀星者但打云恭喜你好結款更有問中間與出世為人事作麼生但打云恭喜你千古春風常在手但教隨處有生涯喝一喝。</p>
</div>
<div class='div-other'><a id='mulu23' />
<p class='h2'>上堂</p><p>文殊普賢忽起佛見法見被世尊攝入二鐵圍山蓮山拄杖子忽起佛見法見被我一捏粉碎撒向十方微塵國土皆成大菩提樹根盤大地葉覆三千各各樹下有世尊成等正覺吹大法螺擊大法鼓演大法義拄杖子忽然翻生又變出許多神奇魔王來毀佛謗法滅僧惱亂十方諸佛佛大笑曰煮豆燃豆箕豆在釜中泣本是同根生相煎何太急魔王呵云猶自念曹子建底詩章在佛曰你亦念個詩章看魔王曰歡在粉牆上儂在粉牆下細語歡不聞壓碎鴛鴦瓦驀喝一喝拈拄杖將大眾打散。</p>
</div>
<div class='div-other'><a id='mulu24' />
<p class='h2'>小年諸莊夫請上堂</p><p>問南泉不出方丈到莊上喫油餈是何作用師云邪言不入正人耳進云莊主親到方丈謝降重是如何師云何似時衰鬼弄人進云和上尊重不受請今日諸莊送供養時如何師云好好與他一頓進云有過也無師云重賞之下必有勇夫進云感恩不淺師云打鼓為三軍乃云風俗作小年灶神送上天天帝有何說更不與人傳果是個泥瓦合成靈從何起驀地卻生出兩朵蓮只今誰能向我杖頭討個壓年錢。</p>
</div>
<div class='div-other'><a id='mulu25' />
<p class='h2'>除日上堂</p><p>南泉提起貓兒刀前誰能救得洞山收卻果桌句下孰能轉身子湖捉住賊僧如何承當不下大隨隨劫火去直下無能知歸遮裏一一得個出身句我與你分歲尚且大有事在洞山云三途地獄未是苦衲衣下不明此事最是苦諸兄弟抖擻眉毛<span class='corr'>已</span>是墮坑落塹平日急急整理手腳如獅子遊行哮吼返擲而去虎狼野干聞之遺尿失魂誰敢當前與作敵哉暫時失念瞥起偷心打在軟洋海底掙命不起後日莫怪不為汝等道破。</p>
<p style="margin-left:2em">乙亥九月麻城劉邑宰李太宰梅中丞周司馬陳司寇梅惠連李公楫請於寶筏寺開堂。</p>
<p>師云此一瓣香天然尊貴巍巍莫讚蕩蕩難名奉祝皇帝陛下聖壽萬歲伏願位育建中和之極統御慶日月之光諸大護法宰官居士親扶法座共振宗風伏願生生示現普門身世世莊嚴真佛剎此一瓣香昔日無欺今朝不昧光明妙密拈對人天供養中興曹洞正宗始祖江西壽昌師翁大和上用表親定宗旨之嗣即此一瓣同氣結根連枝發秀供我信州博山本師大和上建州東苑本師大和上用酬一參一證雙垂法乳之恩伏願大眾同生欽重堂主白椎云法筵龍象眾當觀第一義師良久云觀見麼大鏡中天物物自照若更待揚眉瞬目<span class='corr'>已</span>是增金之黃添玉之白也雖然今日山僧陞此寶華王座還有向上全提也無其中有得此先聲者正好對眾酬唱庶不負本分風光有麼有麼眾無語師乃舉如意云奇奇標天指地曾為傳語之人面壁安心可是分燈之種今日山僧出世一句更作麼生道乃畫一○云會麼人人頂上有金輪萬古威音光聖代珍重復白椎云諦觀法王法法王法如是下座。</p>
</div>
<div class='div-other'><a id='mulu26' />
<p class='h2'>李公楫居士設供請上堂</p><p>師就座白椎竟師振尺云寶鏡<span class='corr'>已</span>當空誰是出頭者恒鑒出云箇中全無事師云死漢不斬進云古澗寒泉水作何色師云拖出去進云如何是不萌艸下藏香象師云臭也不知進云徹底無依作麼生轉身師云那裏討遮穢人僧問四方流寇八面兵戈學人向何處安身立命師云頂門上僧禮拜云謝師答話師云也須向鋒刃上翻身始得支浮法師問大明國裏清平世界流寇因緣從何處起師云既是大明國裏清平世界誰見流寇誰見刀兵聻進云見今國家不寧百姓不安又作麼生師畫○云消歸得麼支禮拜起云乞師曲垂方便指示中下之機師云列位久立列位知得嵞山聖人拈出各安生理一句麼理則不作非為矣更有甚麼亂事若不知自<span class='corr'>己</span>遮箇生理則舉身眼耳鼻舌皆為流寇之城池也何獨以四境之外者為流寇哉抵如在上位而璣衡廣運在下位而金玉振聲一皆得此中危微之機光被四表格於上下為君為師制禮作樂無非藏密同患而參贊此兩間也不然從何處立達何處位育哉大眾直須親自透遮箇○生理始得其中有能別出手眼者麼玄韞問寶鏡重輝請師指示師畫一○云莫向遮裏死卻進云寶筏新開事如何師云問津之人多錯路進云寶鏡寶筏還有賓主也無師云打破大散關中間得自在進云賓主相去幾何師云此中無問答人進云賓主相見亦有言說也無師云待侍者與你三十棒韞禮拜師震聲云太宰何在太宰近前作禮擬問師云再禮拜著宰禮拜起云向上宗風大師<span class='corr'>已</span>舉示何方便息此干戈師云問取當事人宰云如何得太平去師曰盡在明君方寸中宰云和尚也須認一半師云高著眼宰云君臣妙旨蒙師示人境俱奪事如何師曰法王寶劍當央舉八極光天慶太平宰云謝和尚大法師云大眾正好遮裏唱太平歌去下座。</p>
</div>
<div class='div-other'><a id='mulu27' />
<p class='h2'>邑宰劉公同李太宰諸公請上堂</p><p>師云向上一路千聖不傳本分風光須自領悟山僧便恁麼下座還有親切為人處也無大眾便恁麼禮拜而退還有不相孤負處也無雖然官不容針正好添花錦上石女夜拋梭文彩煥然滿地木人朝唱曲音聲杳爾難聞其中還有正偏兼帶不落是非者出來唱和看眾無語師云恁麼則山僧倒騎露地白牛游戲十方剎土去也舉如意云見麼自古輪王全意氣不彰寶印自然尊下座。</p>
</div>
<div class='div-other'><a id='mulu28' />
<p class='h2'>太宰中丞同闔邑諸縉紳請上堂</p><p>師撫尺云見麼見山僧登法座麼登座為箇甚麼莫是為大眾舉頭不見天麼莫是為大眾低頭不見地麼莫是為大眾開眼不見人麼莫是為大眾伸手不見掌麼畢竟為箇甚麼聻眾無語師復云拼得性命方為得性命不怕生死方出得生死眾中還有好手中呈好手者麼出來與山僧相見有僧在眾中喝一喝師云是那箇出來莫要藏頭露影僧出舉坐具云正要問和尚遮箇喚做甚麼師云禮拜著僧禮拜起云畢竟喚作甚麼師云斬頭求活漢僧一喝師云再喝一喝看僧連喝歸眾師云眾中有簡點得遮僧落處者麼若簡點得出方知喝中有賓主句更有不惜性命者出來百戰場中當有敵勝者不可如他一合便退僧復問云向上事如何師云敗將不斬僧理前問師云拖去遮死漢僧歸眾師乃云極力舉不起底圭峰山覿體承當滿口道不出底百子塔點頭領略更有從上佛祖無量機緣卻是五腦山土地悉能理會獨有昔日僧問雲門如何是西來大意門曰久雨不晴土地不契因并呈似龍湖龍湖云恁麼則一切皆不會也土地乃問如何是久雨不晴龍湖答云氣急殺人土地大笑云我悟也龍湖云你悟箇甚麼土地云前日一連陰雨我那泠廟無人燒香賽願忽然一滴漏落在我土地婆頭上被他埋怨了<span class='corr'>半</span>箇月真箇氣急殺人龍湖震聲一喝土地直得冰消瓦解你諸人會麼莫將閑學解埋沒祖師心遂下座。</p>
</div>
<div class='div-other'><a id='mulu29' />
<p class='h2'>解制上堂</p><p>師云龍湖和尚又要去也其中有不惜性命出來掀倒法座者麼僧出問未出母胎有一句子請和尚道師云舌頭拖地進云直指人心見性成佛意作麼生師云眉毛拄天進云更請和尚方便垂示師云斬頭求活僧歸眾師云末後一句始到牢關秪如透脫牢關大方獨步一句作麼生道良久云逢人且說三分話未可全拋一片心下座。</p>
</div>
<div class='div-other'><a id='mulu30' />
<p class='h2'>大雄菴上堂</p><p>師陞座擊香臺云聞麼良久朗聲云巍巍獨坐大雄峰一喝曾教三日聾今日當陽明舉似西江吸盡吐東風且如不與萬法為侶者是甚麼人聻一僧出眾云閣靜不須重借月三更自有夜明簾師顧視云乾闥婆王親托出摩尼光影照三千更有於光明門頭出身者麼大宰出云近日有提婆達多一頌呈上頌云平地孤堆最誤人枉將法座賺冤親瞿曇自有金針度認影迷頭又隔津師云何不道提婆別有金針度聻大宰撫手云此又是老婆勘破有來繇也師震威一喝便下座。</p>
</div>
<div class='div-other'><a id='mulu31' />
<p class='h2'>臘八日期主李栩偕鹿門法師請師因戒壇為先君尚書裏貞公上堂說法</p><p>師拈香竟振尺一聲良久顧視大眾曰見麼我佛昔於臘八子夜觀星悟道大叫奇哉普見一切眾生本來成佛但因妄想執著而不證得秪如現前香燭騰輝眉光相射與昨日風雲驟興雷雨交作比昔日觀星悟道有同別否若無同別何佛於天地日月萬象森羅之中獨睹星而悟聻於此透得則知現前眾生本來成佛亦無古今生死之異也何獨父子血脈相承本無斷絕者而不立地成佛哉會耶不會且看昔日乾峰示眾云十方婆伽梵一路涅槃門路頭在什麼處以拄杖畫一畫曰在遮裏雲門云扇子[跳-兆+孛]跳上三十三天觸著帝釋鼻孔東海鯉魚打一棒雨似盆傾你若於此會得雲門拈扇子意則知乾峰畫拄杖落處亦知十方諸佛并一切眾生與尚書公落處本自無生無滅又何有執著更解脫哉眾無語師曰孝子李栩當體父子血脈親承何不出眾舉揚聻栩出日月在中天水在波師曰與你有甚相干何不向自<span class='corr'>己</span>分上道取一句來栩以手打一圓相師曰未舉手時遮箇落在什麼處栩即禮拜師曰俊哉直須猛著精采始得不然又向腳根下蹉過了也珍重。</p>
</div>
<div class='div-other'><a id='mulu32' />
<p class='h2'>六安齊頭山水晶寺上堂<span class='note-inline'>(附)</span></p><p>修竹彬公設供禮拜請云今日某甲母難之辰伏乞和尚法施使先親速獲超往并示某甲末後大事師良久云會麼午夜日頭紅石女臨盆急㘞地叫一聲生箇鐵棘栗性猛利情奇崛假龍舒陳氏裔苗託齊頭獅子躅躑吒吒呀呀翻巢破敵五十年來虎蹤狼跡不覺逗留至今且道承誰恩力乃畫一圓相云若於此薦得不惟覷破生死牢關至於彼此冤親總向遮裏七花八裂去也雖然猶是彬公就地掃塵邊事祗如我夢筆杖人受彬公深心供養如何是親切相為處耶乃于○相中畫一卍字云會麼五色彩霞籠玉象分明一點座中圓其中有能為彬公祝贊一句者麼眾無語復云噫祝不得讚不得赤肉團邊光赫赫雪峰打鼓請同看寶誌杖懸剪鏡尺剪鏡尺明歷歷願公常住此人天直待當來問彌勒珍重。</p>
</div>
<div class='div-other'><a id='mulu33' />
<p class='h2'>壽昌語錄　丙子掃壽昌祖塔闃然謐大師偕諸護法請師住壽昌本寺開堂</p><p>師以如意指法座云見麼若向遮裏明得不惟坐斷十方直教三世諸佛齊拜下風有分雖然如是更須知有向上全提一著在大眾看取新壽昌向毘盧頂上行去也遂陞座拈香云此一瓣香結根鷲嶺發秀熊峰遙付囑於當時密傳持于斯日爇向爐中祝延皇帝聖壽萬萬歲伏願佛心不二慧命無疆主華藏之莊嚴致剎塵之位育此一瓣香兆自眾生腳底透於諸佛頂門覿面無虧全機不昧爇向爐中專奉為益府殿下宗室賢明闔郡縉紳諸大護法伏願同扶慧日以高明共贊宗風而玅密此一瓣香劫火洞然曾拾得今朝對眾特重拈爇向爐中專伸供養我壽昌先師翁老和尚東苑先師大和尚用酬法乳之恩<span class='corr'>斂</span>衣就座上首白椎竟僧問法窟當年獅子吼今朝據座又嚬呻一聲震動乾坤句特請分明舉示人師云纔望剎竿影擺手出章江也須是個漢進云初機未會玄微意請向從前話一周師云兩手分付與阿誰進云龍峰白浪掀天舞湧出漚花遍界香師云大眾不消徒著力自有鉗鎚密與人進云擎出滿盤皆具足當機領略事如何師云退身三步僧以手作拈香勢云學人作恁麼話會得麼師云<span class='corr'>已</span>過去也進云雖然數樹蒼松古也秪一灣流水長師云壽昌自有真源在進云不是枝頭開玉蕊爭得乾坤處處春師震聲云大眾見壽昌放眉間白毫相光麼良久復日天無私覆地無私載日月無私明時候無私序帝王無私德臣民無私功善惡無私報所以靈山拈無私之花少林面無私之壁二祖安無私之心曹溪傳無私之法青原南嶽開無私之二宗馬祖石頭列無私之五派百丈撥無私之火溈山直下知歸黃檗揮無私之棒臨濟頓徹婆心雲巖示無私之鏡洞山錦縫重開雪峰陞無私之堂雲門當機獨領地藏豎無私之指法眼妙契天然乃至千七百沒巴鼻漢一味無私心心相印法法相傳至我壽昌先師翁觸發大好無私之山重興曹洞之旨洎我東苑先和上勘破臺山無私之路透過趙州之關迄我道盛偶入東父無私之室勒回鞭影之駒親承壽祖無私之宗振起簫韶之鳳是故二十年來縱橫方外無私任運到處自強今日歸家幸逢法屬推上法王無私之座重揚先祖無私之風何異削雪為銀火不銷白戰未曾持寸銕雖然如是今日開堂一句作麼生道良久云高提祖印當空照一道無私謝太平結椎下座。</p>
</div>
<div class='div-other'><a id='mulu34' />
<p class='h2'>寶方上堂</p><p>竺土大仙心東西密相付且道如何是密付的意旨良久復云昔我青原老祖當時曾命石頭遷禪師往南嶽通個書信遂撥開一條衝天大路自非足下生雲的也不容易進遮一步你看他石頭如獅子游行一蹴便到那南嶽見讓和尚即問不慕諸聖不重<span class='corr'>己</span>靈時如何讓公眼似電光舌如利劍何曾放過天下一人即道子問太高生頭云寧可永劫墮沉淪不向諸聖求解脫即拂袖便行不啻鯤鵬奮怒直得水激三千扶搖九萬自此石頭一宗傳至雲巖曹洞直至於我寶方燈燈不絕全因此青原一足之真風也後世人徒知馬祖一喝百丈三日耳聾殊不知青原垂足石頭萬劫心死秪如今日紹登我祖寶方法座既為承嗣子孫畢竟密傳個甚麼眾中果有明眼者請出來證據如意子便磕著也有麼良久云玉璽不離天子手金箱那許外臣知下座。</p>
</div>
<div class='div-other'><a id='mulu35' />
<p class='h2'>謐大師壽日上堂</p><p>僧問大好山頭雲靄靄寒潭波底月團團父子無功即不論君臣道合事如何師云雨滋山艸秀玉片本來輝進云如何是正中偏師云木雞啼子夜進云如何是偏中正師云芻狗吠天明進云如何是正中來師云八萬里鵬從海出進云如何是偏中正師云三千年鶴遠天歸進云如何是兼中到師擊如意云會麼進云正偏<span class='corr'>已</span>蒙師指示祝壽一句又何如師云西竺峰前橫紫氣壽昌橋下涌春潮進云和尚<span class='corr'>已</span>恁麼學人又不然師云速道速道進云須彌頂上蒼松古廣寒宮裏桂花香師云劃斷千峰上紅輪滿一堂僧禮退師云向上一句威音未敢先聲末後一句彌勒安能措口當央一句直饒釋迦纔生作獅子吼未免雲門遮一棒在所謂出身猶可易脫體道應難我當時若見好與一棒即了更說甚與狗子吃貴圖天下太平以至後昆紛紛接響不相孤負誰是其人惟我禪伯謐公大師於五十八年前正當此日雖曾㘞地一番卻不虛張聲勢且于道盛屈尊就卑推登祖位自非善於門裏出身身裏出門孰能致從上佛祖慧燭常燒終不見跋也耶雖然如是秪如今日祝揚慧壽一句作麼生道舉如意云優缽華中旋日月靈光直透未生前下座。</p>
</div>
<div class='div-other'><a id='mulu36' />
<p class='h2'>師誕日上堂</p><p>特特陞堂為證據要人透我藏密句一句父母未生前一句纔生便㘞地一句四十五年的若人一句中薦得我堪與佛祖為師切忌靜沉死水二句中薦得我堪作人天之主切忌動落今時三句中薦得我堪與隨流入妙切忌自救不了若能三句一齊薦得方能情見不偏始終超脫不縱不橫如摩醯首羅天王眼相似此猶是壽昌門庭施設邊事須知向上一路尊貴自別不見寶鏡三昧首末云加是之法佛祖密付但能相續名主中主且作麼生能續主中主去良久擊如意云日日是今日下座。</p>
</div>
<div class='div-other'><a id='mulu37' />
<p class='h2'>元旦上堂</p><p>今上皇帝為一大事因緣出現於世恭遇元正啟祚泰運方新壽昌寺僧謹以正直方便舉第一義祝延聖壽普令光天之下一切臣民開示悟入帝之知見且道如何是帝之知見而一切臣民又作麼生悟入彈如意云樂麼康衢擊壤者何有于我哉。</p>
</div>
<div class='div-other'><a id='mulu38' />
<p class='h2'>涂季玉居士因大乾寺祈夢歸請上堂</p><p>僧問雨打階前濕何八得所繇師云烏龜向火進云和風開地凍枯木曷生輝師云白鱉吞冰進云滿山香馥馥百艸獨青青時如何師云楊子江頭楊柳春楊花愁殺渡江人進云其如清夜月還應落前溪師云閒話作麼進云非欲強來呈舊面只因特地太惺惺師云放過一著又僧纔出禮拜師云冒刃衝鋒僧即退師云一場大夢良久復云世人有夢鬼神能解鬼神有夢天帝能解天帝有夢聲聞能解聲聞有夢菩薩能解菩薩有夢諸佛能解諸佛有夢虛空能解虛空有夢拄杖子能解拄杖子有夢山僧能解且道拄杖子有甚麼夢山僧作麼生解乃拈拄杖向空中擊一下云一擊震寒空觸倒妙高峰石人衫子破拍手笑春風笑個甚麼笑壽昌新長老白地裏拈葛藤掠虛空秪如新長老又作麼生噫重賞之下必有勇夫石人石人你也須夢見遮個消息始得卓拄杖下座。</p>
</div>
<div class='div-other'><a id='mulu39' />
<p class='h2'>上堂</p><p>十道不通風啞子來傳信夜半漆崑崙皎然雪萬仞若向遮裏會得可與洞山老祖把手並行其或未然今日壽昌為汝說破復曰噫鋸[金*解]秤錘易決擇生死難石上栽花易安立性命難難不難心上看黑豆未生芽去處善財童子未曾參易不易境上覷阿難欲速成寶王五濁惡世誓先入如何入無為真人乾屎橛釋迦調達暗承當賺殺文殊與彌勒。</p>
</div>
<div class='div-other'><a id='mulu40' />
<p class='h2'>廣照寺諸耆宿請上堂</p><p>師纔到座鐵雲便喝師不顧遂陞座雲出問訊即歸位師擊案云何不速道雲又喝師云野干鳴進云亦見我烹祖的手腳師云且退一邊著進云今日且放寬一線師云不容你不立下風進云恰好恰好白椎竟僧出問當陽一機請師指示師云白日青天轟霹靂進云若是則萬象之中常獨露孤峰頂上現全身師云一馬生三寅進云可謂一切無收攝觸處盡圓成師云踏殺天下無幾個進云知音不在頻頻舉達者須知暗裏驚師云且向雲飛鳥沒處尋消息去進云將謂煙籠海口窄一匝紅輪徹底輝師云閒話太多生進云也少他不得遂禮拜師擊如意云太法有時機激揚開秘密棒打石頭人嚗嚗論真實如何是論真實聻若論登臺說法有甚麼難只是一提一唱使人直下心開意解為難耳鐘鳴鼓響直得通身光迥迥地恨不得將此光迥迥底心肝五臟提示諸人使見者聞者心肝五臟一個個光迥迥地爭奈皮下無血似鴨聞雷安有崖崩石裂之事乎諸佛欲說法時必先六種震動天雨四花吹大法螺擊大法鼓無非欲翻破眾生無始劫住無明透出光迥迥底以照天照地去也至于祖師門下棒喝交馳龍象蹴踏拈鎚豎拂擎又輥毬種種激揚將謂爭奇弄怪亦不過敲骨打髓裂碎頂門光迥迥地不暇安排心行處滅耳今日廣照元尚諸師特來壽昌設供勸請舉揚山僧特地一場光迥迥中亦有人蓋覆得去麼亦有人透脫得去麼良久云石牛步步火中行反顧休啣日邊草果是好山腳下人自然不昧來時道擊如意下座。</p>
</div>
<div class='div-other'><a id='mulu41' />
<p class='h2'>解制上堂</p><p>師云南贍部洲上堂西牛賀洲擊鼓東勝神洲解制北俱盧洲作舞須彌頂上撞金鐘直得三十三天梵王帝釋一個個退位求出身活路乃至天魔外道知非便捨與二乘聲聞緣覺離涅槃床及至五十五位菩薩直上階梯造等妙二覺纔得捨功就位即轉位旋機復於向上竿頭更進一步爭奈須彌山底金剛際下那一個強遭瘟底躲根漢子不肯放下偷心若能全心放下豈不虛空粉碎大地平沉橫身劫外獨步大方也哉雖然此猶是指蹤極則秪如壽昌全提祖令為諸人結制且道曾與諸人向何處結聻令又向何處解聻解制之後諸人向何處安身立命作甚麼活計聻乃擊案云一拳拳倒須彌山一踢踢翻金剛際不向如來行處行男兒自有衝天志擊案下座。</p>
</div>
<div class='div-other'><a id='mulu42' />
<p class='h2'>黃海岸司理請上堂</p><p>師陞座士拈香云遮一炷香特為新壽昌拈出師震聲云速道士便喝師云且莫詐明頭士云卻是和尚顢頇乃禮拜歸位白椎竟師喝一喝云大眾見麼黃海岸居士穿一雙沒鼻艸鞋向南方諸知識肚皮裏踏過一遭今日特歸壽昌且作麼生為他證據聻良久云請君吸盡西江水看取馬駒踏殺人士云半滴不留師云<span class='corr'>已</span>蹉過也士從西過東立師豎起如意士云張牙露爪即不無和尚且無轉身句師云你且向腳跟下透出著士從東過西立師云東走西走即不無本分底事尚未在士云且道居士立在那裏師云脫卻草鞋著士云如何是途路中事師云莫向三千覓大千士云如何是入門句師云泥牛踞地笑呵呵士云如何是出門句師云南山起雲北山下雨士云如何是不出不入句師云露柱向汝道士遂禮拜云須是遮老漢始得白椎將下座士復問云朗月當空時如何師以手拜云深深拜到月兒高進云月落時如何師云相隨來也。</p>
</div>
<div class='div-other'><a id='mulu43' />
<p class='h2'>黃海岸同諸護法請上堂</p><p>師擊如意云達磨大師又來也且道又來做個甚麼若向遮裏薦得不徒作我腳下兒孫亦乃重開五葉有麼黃海岸出問如何是重開五葉師云特地相逢不相識士云達磨大師來也師云儼然相對不相知士云龍吟霧起虎笑風生如何是賓主相見底事師云高著眼士禮拜云謝師答話師云畢竟達摩大師又來做個甚麼眾下語不契師乃將一隻鞋拋下地云昔日曾遺一隻履如今特要湊成雙下座。</p>
</div>
<div class='div-other'><a id='mulu44' />
<p class='h2'>中天剡水大師請上堂</p><p>師擊案云指南一路作者自歸格外玄機為求知<span class='corr'>己</span>所以一雙孤鴈拍地高飛兩個鴛鴦池邊獨立於斯薦得玅協正偏覿面相逢別有話會須使大好山重重突出要令曹洞水派派逆流且道秪今是甚麼時節良久復召云大眾見我中天剡水法兄麼昔日曾見我博山先大師來壬申九日我於金陵天界寺兩相欣逢亦復各分閩楚彼時送別詩云相逢不是喜同門囊裏昆吾一劍存君既入閩吾入楚風雲湊處自無痕計今別去六載果然法兄特來壽昌掃塔正當九日請我陞座激揚祖父宗風秪如重陽菊花<span class='corr'>已</span>自湊巧畢竟一句忘言作麼生收科聻剡水師作禮云請和尚歸方丈師云推倒門前剎竿著遂下座。</p>
</div>
<div class='div-other'><a id='mulu45' />
<p class='h2'>黃海岸偕中天剡公往金樓峰留闃然大師請上堂</p><p>師陞座拈拄杖云天不能蓋地不能擎一條拄杖八箇眼睛中間一箇透頂睜獰復卓一下云口咬鼻孔誰察其情夜來捉得白月天曉太煞分明且道捉得白月在那裏眾默然師云豐干三昧寒山不知將謂不是我同流誰知賺殺老文殊寒山三昧拾得不知將謂失卻來時路恰好相逢攜手歸畢竟歸向何處良久云呵呵呵惟我知一任時人痛著疑印光出拍手云惟我知惟我知師云又錯空也海岸居士云文殊饒舌師云何不出來再道一句士禮拜歸位師卓拄杖云黃龍翻倒天河水萬派千流逐我來士云黃龍出洞時如何師展兩手士云黃龍歸洞時如何師振身而立士云興雲作雨時如何師云金翅鳥王在此士云復欲傾湫倒嶽時又作麼生師云性命在我手裏士遂禮拜云須還他一隻手始得師便下座士復問金樓掀起時如何師劈開胸示之士云推倒金樓時如何師云吞卻居士。</p>
</div>
<div class='div-other'><a id='mulu46' />
<p class='h2'>福山語錄　丁丑仲冬新城諸縉紳居士等請師住持福山禪寺上堂</p><p>師舉如意指法座云會麼諸佛出身處東山水上行看看壽昌杖人騎黃龍峰登雙林寶華王座去也遂陞座拈香云此一瓣香如天普蓋似地普擎特供養今上皇帝無量壽佛伏願龍顏多喜天下太平此一瓣香針錐不出法界難藏特供養覆船開山和尚紹隆大師西竺禪師及危王大檀越伏願靈光不昧萬古騰輝此一瓣香靈山付囑天然有在茲特拈出奉為諸大護法伏願成就慧身齊登正覺此一瓣香少室峰前不傳消息茲特拈出供養壽昌先師翁老和尚東苑本師大和尚用酬法乳之恩乃就座司理黃公問云紹隆出世七佛證盟和尚出世甚麼人證盟師云星池重見幢幡影進云瓊樓寶殿是甚麼人居住師云簫曲猶聞鸞鳳音進云滿堂龍象師還辨別得也無師云空王嚼碎赤波斯公禮拜海公問諸佛出世為一大事因緣和尚出世畢竟為個甚麼師云大好山中第一人進云恁麼則長天日月輝今古大地笙歌處處新也師云特地誰登千仞壁謾教千古仰標題進云龜毛揮電影兔角攪空華是誰分上事師云一曲無絃獨自操海禮云謝和尚證盟張拱之問今日福山遮瓣香從那處拈起師云穿靴人打獵進云如何得不斷絕去師云赤腳人食肉進云斷絕時如何師云君子愛財進云如何得斷而不斷師云取之以道張禮拜何長白問今日福山大眾請和尚開示師云凌空駕出覆船子驚起波濤風拍天何禮拜云今日親見覆船也余三明問如何是山中主師豎如意云會麼進云如何是主中山師云蹴蹴巉巉最上層絕頂阿誰頻舉手進云賓主相見時如何師云相樂自相知余禮云謝和尚指示師云雲開天上路今古試高蹤上首白椎師震聲一喝云覆船和尚無生可度撒手太孤危紹隆大師面目多端惑亂人不少西竺老子靈龜曳尾狼籍叢林更有許多藏頭露穎老古錐仔細簡點將來不免一齊斷案且道今日新福山出世為人當作麼生聻良久云寶杖指開千聖眼大明天下共傳心喝一喝下座。</p>
</div>
<div class='div-other'><a id='mulu47' />
<p class='h2'>臘月八日上堂</p><p>師云會麼山僧昨夜正熟睡五更鐘響方瞥地醒來猶自眼眯[目*麻]拈得口來失卻鼻低頭吃粥乃思量不勝令人大慚愧愧個甚麼愧彼雪山徹骨寒半夜星兒獨自覷獨自覷叫蒼天說向人前不值錢不值錢千古萬古空自憐珍重。</p>
</div>
<div class='div-other'><a id='mulu48' />
<p class='h2'>師誕日上堂</p><p>師擊如意云去年四十五大擂壽昌鼓今年四十六重撾福山毒福山壽山相對高紅日光生白玉毫迦葉頭陀不忍俊橫披倒舞金襴袍且道迦葉意作麼生良久云也是家富小兒驕。</p>
</div>
<div class='div-other'><a id='mulu49' />
<p class='h2'>除日上堂</p><p>師云崑崙奴著鐵褲打一棒行一步打發根本無明撞翻從上佛祖逗到臘月三十日來折合不下依舊甜瓜徹蒂甜苦瓜連根苦且道福山正當重闢門庭斬新條令作麼生與大眾折合喝一喝云踏倒須彌第一峰太歲頭上添新土珍重。</p>
</div>
<div class='div-other'><a id='mulu50' />
<p class='h2'>壽昌先和尚忌辰上堂</p><p>司理黃公拈香云此一瓣香供養壽昌先和尚且道壽昌還來也無師云月夜三更穿市過進云先壽昌在甚麼處安身立命師擊香臺云會麼進云且喜壽昌猶在師云雨滋三草秀花發上林春公禮拜師云僧問巴陵如何是道陵云明眼人落井雲門大師憐兒不覺醜將以此一語可與他後作忌僧問興善如何是道善云大好山興善乃馬祖腳下兒孫以故乖示一言半句猶足踏殺天下萬世我壽昌師翁聞此一語特地發明本分大事闡揚洞上宗風且道師翁如何不承嗣馬大師聻若向遮裏簡點得出始可與先師翁作忌眾中有簡點得者麼請出舉揚公云他家自有青山在師云誰向其中半出頭進云謝大眾證盟師云畫得真符打真鬼倒騎玉象趁麒麟時龍湖桂轂大師在筵公因問作家相見時如何師云腦後著雙睛進云今日龍湖龍現也師云突出驪珠頷下照進云張牙露爪時如何師云妙作通明一點秋進云風雷迅速時如何師云端坐定乾坤進云忽遇金翅鳥王出現又作麼生師展手云一任掌中飛公禮拜師云且喜收下了也便下座。</p>
</div>
<div class='div-other'><a id='mulu51' />
<p class='h2'>解制上堂</p><p>僧問未登寶座<span class='corr'>已</span>涉廉纖大眾叮嚀請師再振師云口力希中眉垂進云官不容針歇後語也師云東路突西路橫進云末後一句始到牢關如何是末後一句師云待闍黎瞥地一回著進云樹倒藤枯又作麼生師云三十文錢沒人償你僧禮拜又僧問十五以前即不問十五以後事若何師云頭上痛針錐進云鉤錐會著一任縱橫又作麼生師云遍身紅爛進云恁麼則福山獨露無私雨又向匡廬覆大雲去也師云臭氣衝天僧一喝師擊如意一下乃云福山於四月十五日也無生擒活捉手段與諸子結生死冤家正當九十日也無烹凡煆聖底爐鎚與諸子敲骨打髓如今七月十五日也無殺人活人底刀劍與諸子作性命開交所以結制也燈籠攙露柱懷胎解制也木人倩石女原夢無端陷殺平民不妨笑倒作者雖然如是汝等諸子於三個月中特地喫了福山底金蚕蠱毒他時後日毒藥發作卻大有事在便下座終。</p>
</div></div>
</div><!-- end of div[@id='body'] -->
</body></html>