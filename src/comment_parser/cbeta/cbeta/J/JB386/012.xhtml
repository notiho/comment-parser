<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>遠菴僼禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>遠菴僼禪師語錄卷第十二</p><p class="byline">嗣法門人元視等編</p>
<div class='div-other'><a id='mulu30' />
<p class='h1'>舉古</p>
<div class='div-orig'><p>舉洞山云貪瞋癡太無知賴我今朝識得伊行便打坐便槌分付心王仔細推無量劫來不解脫問汝三人知不知諲禪師道神鼎即不然貪瞋癡實無知十二時中任從伊行即往坐即隨分付心王擬何為無量劫來元解脫何須更問知不知。</p>
</div>
<div class='div-commentary'><p>師云語漸也返常合道論頓也不留朕跡若人於諲祖句下明得不歷僧祇獲法身然自救即得若於洞山句下明得將此深心奉塵剎帶水拖泥有分就中較量將來一對無孔鐵鎚兩箇生光漆桶何故不見道直饒返其常論其頓也是抑而為之秖如兩頭不涉中道撒開底又作麼生吐露良久云既無其人山僧吐露去也貪瞋癡阿誰知識得元來不是伊行不往坐不隨分付心王好善為解脫深阬如跳出收放縱橫知不知。</p>
</div>
<div class='div-orig'><p>舉僧問長興如何是古佛道場興云行便踏著又僧問汾陽如何是古佛道場陽云下腳不得。</p>
</div>
<div class='div-commentary'><p>師云奇怪諸禪德古人一等恁麼問為甚畣處不同有等商量道行便踏著豈不是經行及坐臥常在於其中似則似要且認驢鞍橋作阿爺下頷有等見說下腳不得便謂擬向即乖動步即錯卻似老鼠入牛角大抵識情未破秖是意想卜度未免累他古人鬚眉墮落是汝諸人畢竟作麼生要知麼點石化為金玉易勸人除<span class='corr'>卻</span>是非難。</p>
</div>
<div class='div-orig'><p>舉僧問雲門如何是雲門一曲門云臘月二十五。</p>
</div>
<div class='div-commentary'><p>師云雲門一曲可謂調高白雪人世稀聞韻出獅絃眾音絕響其奈千古之下無人節拍神鼎不惜狗尾續貂貴圖要圓此話拍香几云還會麼若將耳聽終難會眼底聞來始是親。</p>
</div>
<div class='div-orig'><p>舉千巖長祖云江月照松風吹面面青山展笑眉經有經師論有論師莫怪老僧無法說勞汝諸人立片時。</p>
</div>
<div class='div-commentary'><p>師云千巖老祖大似抱贓叫屈神鼎要且不然細雨下冷風吹青山遠近鎖愁眉經有經師論有論師山僧不惜拖泥水鈍置諸人立片時喝一喝下座。</p>
</div>
<div class='div-orig'><p>舉藥山夜參不點燈垂語云我有一句子待牸牛生兒即向你道時有僧云牸牛生兒也只是和尚不道藥山云侍者點燈來其僧抽身入眾。</p>
</div>
<div class='div-commentary'><p>師云藥山與麼一場特地大似龍頭蛇尾神鼎晚參暗即點燈無甚遮掩有一句子任從滄海變終不為君通何故見之不取思之千里。</p>
</div>
<div class='div-orig'><p>舉南泉道牽牛擬向溪東牧未免食他國王水艸牽牛擬向溪西牧亦未免食他國王水艸不如隨分納些些總不見得。</p>
</div>
<div class='div-commentary'><p>山僧要問南泉秖如隨分納些些還出得他國王水艸也無眾中有為南泉作主者麼良久云但見皇風成一片不知何處是封疆。</p>
</div>
<div class='div-orig'><p>舉鹽官國師一日喚侍者將犀牛扇子來者云破也國師云還我犀牛兒來者無語投子代云不辭將出恐頭角不全資福代畫一圓相中心書牛字石霜代云還和尚即無也保福代云和尚年尊別請人好。</p>
</div>
<div class='div-commentary'><p>師云四大老來風深辨各擅家聲簡點將來仁義道中則不無若是臨濟兒孫捋虎鬚且非分外眾中還有捋虎鬚者麼良久眾無對師云山僧順毛捋去也驀拽一僧鼻孔云者不是。</p>
</div>
<div class='div-orig'><p>舉馬祖不安院主問云和尚尊候如何祖云日面佛月面佛。</p>
</div>
<div class='div-commentary'><p>師云奇怪諸禪德馬駒踏殺天下人讖不虛言後來諸家拈頌無不著五彩畫虛空秖有雪竇較些子解道日面佛月面佛五帝三皇是何物雖然也是看錮鏴著生銕山僧近日不安設有人問尊候如何但向他道一回寒一回熱還有動絃別曲者麼為山僧頌出如無自拈自弄去也一回寒一回熱佛法身心俱泯絕枕頭[跳-兆+孛]跳笑呵呵憍梵缽提驚吐舌休吐舌春有百華秋有月但無閒事挂心頭便是人間好時節。</p>
</div>
<div class='div-orig'><p>舉趙州道我在南方行腳火爐頭有箇無賓主句直至而今無人舉著。</p>
</div>
<div class='div-commentary'><p>師云垂鉤四海為釣獰龍格外玄談惟尋知識檢點將來趙州老漢掩耳偷鈴山僧今日開爐亦有箇無賓主句不妨與諸人道破良久便歸方丈。</p>
</div>
<div class='div-orig'><p>舉慈明問翠巖真如何是佛法大意真云無雲生嶺上有月落波心明訶之云頭白齒黃作者般見解真問如何是佛法大意明云無雲生嶺上有月落波心真於言下大悟。</p>
</div>
<div class='div-commentary'><p>師云慈明雖解就窠打劫爭奈與賊過梯翠巖悟則不無管教有屈無叫處何故早知燈是火飯熟<span class='corr'>已</span>多時。</p>
</div>
<div class='div-orig'><p>舉僧問曹山學人通身是病請師醫山云不醫僧云為甚麼不醫山云教伊求生不得求死不得。</p>
</div>
<div class='div-commentary'><p>師云者則公案且道曹山還有為人處也無若道有因甚不醫若道無參學眼在什麼處諸人試檢點看檢點得出通身是病通身藥檢點不出總是涅槃堂裏客。</p>
</div>
<div class='div-orig'><p>舉世尊因調達謗佛生身入地獄遂令阿難問你在地獄中安否曰我雖在地獄如三禪天樂佛又令阿難問你還求出否曰我待世尊來便出阿難云佛是三界大師豈有入地獄分曰佛既無入地獄分我豈有出地獄分。</p>
</div>
<div class='div-commentary'><p>師云一人肝腸似雪一人意氣如雲雖然若要作人天榜樣須是調達始得。</p>
</div>
<div class='div-orig'><p>舉南陽忠國師因西天大耳三藏到京自謂得他心通肅宗皇帝命國師試驗三藏見拜起立于右師問汝得他心通那藏云不敢師曰汝道老僧即今在甚麼處藏云和尚是一國之師何得去西川看競渡師良久又問汝道老僧即今在甚麼處藏云和尚是一國之師何得向天津橋上看弄猢猻師良久又問汝道老僧即今在甚麼處藏罔知師叱曰者野狐精他心通在什麼處藏無對。</p>
</div>
<div class='div-commentary'><p>師云國師良久非但大耳三藏罔測直饒大悲千手眼也摸索不著雖然曙色未分人盡望及乎天曉也尋常。</p>
</div>
<div class='div-orig'><p>舉青原思因荷澤神會參乃問甚處來曰曹溪原曰曹溪意旨如何會振身而立原曰猶帶瓦礫在曰和尚此間莫有真金與人麼原曰設有汝向甚麼處著。</p>
</div>
<div class='div-commentary'><p>師云者則公案透得過瓦礫盡是真金透不過真金還同瓦礫秖如道設有向何處著但云滯貨不勞拈出何故從門入者不是家珍。</p>
</div>
<div class='div-orig'><p>舉僧問風穴干木奉文侯知心能幾人穴云少年曾決龍蛇陣老大還聽稚子歌。</p>
</div>
<div class='div-commentary'><p>師云賢君尚良佐聖主貴勞謙采葑之義可謂得矣較諸無為而治何啻萬里崖州。</p>
</div>
<div class='div-orig'><p>舉長沙因三聖令秀上座問南泉遷化向甚麼處去沙云石頭作沙彌時曾見六祖秀云不問石頭見六祖南泉遷化向甚處去沙云教伊尋思去秀云和尚雖有千尺寒松且無抽條石筍沙默然秀云謝和尚荅話沙亦默然秀回舉似三聖聖云若恁麼猶勝臨濟七步然雖如是待我更驗看至明日三聖上問承聞和尚昨日荅南泉遷化一則話可謂光前絕後今古罕聞沙亦默然。</p>
</div>
<div class='div-commentary'><p>師云長沙雖善舒卷臨時若非三聖到來幾乎不得圓話三聖固能舍<span class='corr'>己</span>從人若非長沙放過豈能全璧而歸雖然俱不是好心好與二十拄杖。</p>
</div>
<div class='div-orig'><p>舉良遂訪麻谷谷一見便去鉏艸師問眾云且道麻谷還有為人處也無良遂連三日敲門至第三日纔敲門谷云阿誰遂云和尚莫謾良遂好良遂若不來禮拜和尚洎被經論賺過一生師云良遂見箇什麼道理便恁麼道良遂歸謂學人云諸人知處良遂總知良遂知處諸人不知。</p>
</div>
<div class='div-commentary'><p>師云如何是良遂知處眾下語不契師代麻谷鉏艸處云霹靂過頭猶瞌睡代敲門省處云苦屈之詞最難吐代良遂知處云踏著秤錘硬似鐵。</p>
</div>
<div class='div-orig'><p>舉雲門道舉不顧即差互擬思量何劫悟。</p>
</div>
<div class='div-commentary'><p>師云者箇跛腳阿師盡道伊坐斷報化佛頭元來從朝至暮只在回頭轉腦處鼓弄人家男女而今叢林撞頭磕額盡是動絃別曲葉落知秋底靈利禪和設使要箇未舉先知未言先會底亦如稻麻竹葦相似打破大唐國正討箇舉不顧底不出你道要他何用良久云罔象到時珠燦爛離婁行處浪滔天。</p>
</div></div>
<div class='div-other'><a id='mulu31' />
<p class='h1'>頌古</p>
<div class='div-orig'><p style="margin-left:1em">世尊因波斯匿王問勝諦義中有世俗諦否若言無智不應二若言有智不應一一二之義其義云何佛言大王汝於過去龍光佛時曾問此義我今無說汝亦無聞無說無聞是名一義二義。</p>
</div>
<div class='div-commentary'><p>一枝濃艷露桃紅上苑春風處處同堪歎夢隨蝴蝶去不知身在百花叢。</p>
</div>
<div class='div-orig'><p style="margin-left:1em">世尊因耆婆善別音響話。</p>
</div>
<div class='div-commentary'><p>手擎魚目當明珠遇見真珠<span class='corr'>卻</span>不知打破髑髏前見解世尊伎倆只如斯。</p>
</div>
<div class='div-orig'><p style="margin-left:1em">世尊因調達謗佛生身入地獄。</p>
</div>
<div class='div-commentary'><p>白玉琢成西子骨黃金鑄就伍員心山河翻覆如雲雨莫把興亡論古今。</p>
</div>
<div class='div-orig'><p style="margin-left:1em">世尊因文殊忽起佛見法見被世尊威神攝向二鐵圍山。</p>
</div>
<div class='div-commentary'><p>佛法誰知是禍胎鐵圍山裏去安排若將世事論公道好把瞿曇一窖埋。</p>
</div>
<div class='div-orig'><p style="margin-left:1em">僧問古德如何是佛德云不辭向汝道恐汝信不及云和尚誠言焉敢不信德云即汝便是云如何保任德云一翳在眼空華亂墜其僧言下大悟。</p>
</div>
<div class='div-commentary'><p>利刀有蜜不須舐蠱毒之家水莫嘗不舐不嘗通不犯端然衣錦自還鄉。</p>
</div>
<div class='div-orig'><p style="margin-left:1em">烏臼和尚問僧近離甚處曰定州師曰定州法道何似者裏曰不別師曰若不別更轉彼中去便打僧曰棒頭有眼不得艸艸打人師曰今日打著一箇也又打三下僧便出去師曰屈棒元來有人喫在曰爭奈杓柄在和尚手裏師曰汝若要山僧還與汝僧近前奪棒打師三下師曰屈棒曰有人喫在師曰艸艸打著箇漢僧禮拜師曰卻與麼去也僧大笑而出師曰消得恁麼消得恁麼。</p>
</div>
<div class='div-commentary'><p>探賊劫賊將機就機天關撥轉兮星辰互換地軸掀翻兮海嶽更移頂門既能著楔腦後亦解抽錘拳踢相應首尾完全咦蛟龍一鬥乾坤動鼎沸寒聲徹大千。</p>
</div>
<div class='div-orig'><p style="margin-left:1em">南院顒禪師上堂曰赤肉團上壁立千仞僧問赤肉團上壁立千仞是和尚語否師曰是僧便掀倒禪床師曰者瞎驢亂做僧擬議師便打。</p>
</div>
<div class='div-commentary'><p>對面白拈就窠打劫惡人須是惡人磨翻身鏃落胡天月雖然南院復回春也是女媧補天缺。</p>
</div>
<div class='div-orig'><p style="margin-left:1em">深明二上座同行見捕魚忽一魚跳出網深曰俊哉一似箇衲僧相似明曰爭似當時不入他網深曰你猶欠悟在明行二十里方省。</p>
</div>
<div class='div-commentary'><p>明兄未悟乘虛即破真烈丈夫鉏金不顧者回吞下銕崑崙傑出叢林二上座。</p>
</div>
<div class='div-orig'><p style="margin-left:1em">雲門偃禪師因僧問父母不聽不得出家如何得出家師曰淺曰學人不會師曰深。</p>
</div>
<div class='div-commentary'><p>雲開東嶺月在西巒翻轉清平十二調陽春別入曲中彈淺不會深更難句外之機海口乾。</p>
</div>
<div class='div-orig'><p style="margin-left:1em">雲門偃因乾峰上堂法身有三種病話。</p>
</div>
<div class='div-commentary'><p>三種病二種光透得依然死水藏向上竅呵呵笑知機須是遼天鷂明中劍去暗戈來各各轉身機善玅電影分緇潮音別調弄蛇手段生來峭。</p>
</div>
<div class='div-orig'><p style="margin-left:1em">洞山价禪師因僧不安欲見師師遂往看僧曰和尚何不救取人家男女師曰你是誰家男女曰我是大闡提人家男女師良久僧曰四山相逼事如何師曰老僧日前曾在人家屋簷下過來曰還回互也無師曰不回互曰畢竟向甚麼處去師曰粟畬裏去。</p>
</div>
<div class='div-commentary'><p>四山相逼休捏怪屋下過來曾無礙金闕鐵圍未盡空有一毫兮一毫在粟畬裏去現優曇撒手那邊千聖外。</p>
</div>
<div class='div-orig'><p style="margin-left:1em">百丈禪師因僧問抱璞投師請師一決師曰昨夜南山虎咬大蟲曰不謬真詮為甚麼不垂方便師曰掩耳偷鈴漢曰不得中郎鑑還同野舍薪師便打僧曰蒼天蒼天師曰得與麼多口曰罕遇知音拂袖便出師曰百丈今日輸<span class='corr'>卻</span>一半至晚侍者問和尚被者僧不肯了便休師便打者曰蒼天蒼天師曰罕遇知音者禮拜師曰一狀領過。</p>
</div>
<div class='div-commentary'><p>全殺活能縱奪血烹紅鼎中放出遼天鶚聊把玉竿垂收歸攪海鱷地軸天關轉握中或明或暗許誰度。</p>
</div>
<div class='div-orig'><p style="margin-left:1em">谷隱聰禪師因達觀穎問如何是夜半正明天曉不露師曰牡丹華下睡貓兒。</p>
</div>
<div class='div-commentary'><p>牡丹華下睡貓兒石女菱華夜半窺絕國風流渾不艷倒拈禿帚畫蛾眉。</p>
</div>
<div class='div-orig'><p style="margin-left:1em">懷志上座問真淨文禪師古人一喝不作一喝用意旨如何師叱之志趨出師笑曰浙子齋後遊山好。</p>
</div>
<div class='div-commentary'><p>星馳電激白日青天放出大蟲吞白額無毛銕鷂舞風前軟如石硬如綿一口吞乾濟北川。</p>
</div>
<div class='div-orig'><p style="margin-left:1em">襄州洞山初禪師因僧問目睹瞿曇猶如黃葉意旨如何師曰襄州土宜不出別物。</p>
</div>
<div class='div-commentary'><p>明逾日月兮彌昏功高天地兮不仁權挂垢衣云是佛莫將黃葉認為金襄州風土無殊物啼鳥山華一樣春。</p>
</div>
<div class='div-orig'><p style="margin-left:1em">雲門偃禪師因僧問如何是途中受用師云七九六十三曰如何是世諦流布師曰江西湖南新渤海。</p>
</div>
<div class='div-commentary'><p>四五百條華柳巷二三千處管絃樓日日與君華下醉更嫌何處不風流。</p>
</div>
<div class='div-orig'><p style="margin-left:1em">長慶暹禪師因僧問離上生之寶剎登延聖之道場如何是不動尊師曰孤舟載明月曰忽遇櫓棹俱停時如何師曰漁人偏愛宿蘆花。</p>
</div>
<div class='div-commentary'><p>楚水吳山不繫情一身去住任飄萍槎浮星漢秋空遠棹宿蘆花雪練明何處樓臺非縹緲誰家風月不幽清閒雲一片長空裊蒼狗白衣自變更。</p>
</div>
<div class='div-orig'><p style="margin-left:1em">九峰乾禪師因僧問古人云直得不恁麼來者猶是兒孫意旨如何師曰古人不謾語曰如何是來底兒孫師曰猶守珍御在曰如何是父師曰無家可坐無世可興。</p>
</div>
<div class='div-commentary'><p>不立孤危道始丕纔居尊貴落今時劫前風月人誰薦化外春光自不知忘朕兆絕機宜寥寥金殿綠苔滋洪鈞一氣從教轉那更重添眼上眉。</p>
</div>
<div class='div-orig'><p style="margin-left:1em">夾山會禪師因僧問十二分教及祖意為甚麼不許人問師曰是老僧坐具曰和尚以何法示人師曰虛空無挂針之路子虛徒撚線之功又曰會麼曰不會師曰金粟之裔苗舍利之真身罔象之玄譚是野狐之窟宅。</p>
</div>
<div class='div-commentary'><p>風日熙熙雞犬淳孫吳謀略若施陳五丁鑿路先亡蜀萬里築城早喪秦塵淨一盤珠湛湛機生四海浪津津廓清寰宇無瑕翳花笑鶯啼處處春。</p>
</div>
<div class='div-orig'><p style="margin-left:1em">笑巖寶月禪師因僧問一言道盡更不容其言時如何師曰武陵溪畔杜鵑語十里桃花血染紅。</p>
</div>
<div class='div-commentary'><p>武陵谿畔杜鵑鳴萬語千言無別聲回首若知歸去好天涯遊子盡回程。</p>
</div>
<div class='div-orig'><p style="margin-left:1em">洛浦禪師因僧問諸聖恁麼來將何供養師曰土宿雖持錫不是婆羅門。</p>
</div>
<div class='div-commentary'><p>一道神符一劍橫從他萬聖與千靈免教打鼓江邊祭四海妖氛盡廓清。</p>
</div>
<div class='div-orig'><p style="margin-left:1em">烏牙彥賓禪師因僧問螮蝀飲雲根時如何師曰金輪天子下閻浮銕縵頭上金華異曰正當恁麼時如何師曰當今不坐靈明殿畫鼓休停八佾音。</p>
</div>
<div class='div-commentary'><p>螮蝀橫空五彩新碧天初霽絕纖塵金輪千輻無私運七寶光生大地春頭頭異處處尊宸廷不御奏天鈞皇風蕩蕩無窮極萬國熙熙化自淳。</p>
</div>
<div class='div-orig'><p style="margin-left:1em">長水問琅玡清淨本然云何忽生山河大地琅玡應聲云清淨本然云何忽生山河大地長水有省。</p>
</div>
<div class='div-commentary'><p>古老相傳鬼叫阬看來人鬼不多爭早知鬼即是人做昨夜三更也可行。</p>
</div>
<div class='div-orig'><p style="margin-left:1em">雲巖因僧問二十年在百丈侍巾瓶為甚麼心燈不續巖云頭上寶花冠僧云頭上寶花冠意旨如何巖云大唐天子及冥王。</p>
</div>
<div class='div-commentary'><p>功勳不假一毫頭生長深宮坐鳳樓頭戴花冠離少室萬年天子不封侯。</p>
</div>
<div class='div-orig'><p style="margin-left:1em">清泉守清禪師因僧問古人面壁為何事師曰屈曰恁麼即省心力師曰何處有恁麼人。</p>
</div>
<div class='div-commentary'><p>離騷一曲最哀吟腸斷江干為國深千古月明空逝水賈生辭挽更傷心。</p>
</div>
<div class='div-orig'><p style="margin-left:1em">廣德周禪師因僧問承教有言阿逸多不斷煩惱不修禪定佛記此人成佛無疑此意如何師曰鹽又盡炭又無曰鹽盡炭無時如何師曰愁人莫向愁人說說向愁人愁殺人。</p>
</div>
<div class='div-commentary'><p>兜率長街無去留袒肩露膊逞風流秦不管漢不收珍珠亂撒無人識赤手空提破袋頭。</p>
</div>
<div class='div-orig'><p style="margin-left:1em">洞山价禪師因僧問三身之中阿那箇身不墮諸數師曰吾常於此切僧後問曹山先師道吾常於此切意作麼生山曰要頭便斫去又問雪峰峰以拄杖趁出云我亦到洞山來。</p>
</div>
<div class='div-commentary'><p>吾常於此切堪笑堪悲向君說鶯啼處處煖風生愁客鬢邊不消雪柳眉細花容悅香飄雲外同時節。</p>
</div>
<div class='div-orig'><p style="margin-left:1em">南陽忠國師驗西天大耳三藏他心通。</p>
</div>
<div class='div-commentary'><p>三度相逢盡脫空到頭不識主人公蠻夷貊狄分諸國盡屬吾王化育中。</p>
</div>
<div class='div-orig'><p style="margin-left:1em">大顛擯首座。</p>
</div>
<div class='div-commentary'><p>烏飛雲盡月臨空那許澄潭臥毒龍一曲離騷江上冷悲風千古動英雄。</p>
</div>
<div class='div-orig'><p style="margin-left:1em">風穴沼禪師因僧問如何是一稱南無佛師曰燈連鳳翅當堂炤月影娥眉䫌面看。</p>
</div>
<div class='div-commentary'><p>春機初聽擲鶯梭百幅溪山錦繡鋪是處樓臺皆可寓醉眠公子不須扶。</p>
</div>
<div class='div-orig'><p style="margin-left:1em">韶國師因僧問櫓棹俱停如何得到彼岸師曰慶汝平生。</p>
</div>
<div class='div-commentary'><p>當下自能休歇去大千那有一毫頭項王早肯咸陽立一片皇風八百州。</p>
</div>
<div class='div-orig'><p style="margin-left:1em">地藏和尚問僧什麼處來曰秦州來師曰將得甚麼物來曰不將得物來師曰汝為甚麼對眾謾語其僧無對。</p>
</div>
<div class='div-commentary'><p>東風花笑帶春陽蜂蝶枝頭只逐香杜宇一聲垂緣暗不知歸路幾多長。</p>
</div>
<div class='div-orig'><p style="margin-left:1em">陸亙大夫謂南泉曰弟子亦薄會佛法泉便問大夫十二時中作麼生陸曰寸絲不挂泉曰猶是階下漢復云不見道有道君王不納有智之臣。</p>
</div>
<div class='div-commentary'><p>擊碎驪龍珠踏破澄潭月尋常日用中佛祖難超越走盤珠活潑潑萬煆爐中銕蒺藜輕輕拶出虛空骨。</p>
</div></div>
<div class='div-other'><a id='mulu32' />
<p class='h1'>機緣</p><p>師問僧併<span class='corr'>卻</span>咽喉唇吻道將一句來僧云不會請師道師云併<span class='corr'>卻</span>咽喉唇吻問將來僧擬議師便打。</p>
<p>問弟子初參乞師開示師云麤餐易飽細嚼難饑。</p>
<p>方丈檢漏次僧請益云十二時作麼生用功師云屋破見青天云畢竟如何師云衣穿瘦骨露。</p>
<p>僧禮拜次師問云你行堂時普賢菩薩常在你木杓邊飯桶裏磕著撞著今日因甚不與他同來僧云請和尚展出缽盂來師云道什麼僧擬議師便喝。</p>
<p>師舉韶山見多口白頭因問云莫是多口白頭因麼因云不敢韶云有多少口因云通身是韶云大小二事向甚處屙因云向韶山口裏屙韶云有韶山口即許你無韶山口又作麼生因無語師命眾代不契自代云猶待第二次那。</p>
<p>師問僧不是心不是佛不是物是箇什麼僧云畫不就描不來師云你者句從那裏來僧無語師便打。</p>
<p>居士問牛頭未見四祖時如何師云石中有玉云見後如何師云沙裏無油。</p>
<p>惻侍者請垂示師云山僧口啞惻便禮拜師云你見箇什麼道理便禮拜云某甲耳聾師云學語之流惻擬議師便掌。</p>
<p>除夜茶次師云趙州鬥劣不鬥勝我者裏相席打令驀伸拳云拏三道三時如何一僧云惑亂人不少一僧云好手手中呈好手師不肯代云賊贓<span class='corr'>已</span>露。</p>
<p>問趙州十八歲見南泉因甚八十猶行腳師云毘婆尸佛早留心直至而今不得玅。</p>
<p>問玄沙未徹意旨如何師云知音知後更誰知。</p>
<p>師挑瓦次僧問搬磚運瓦即不問未審什麼人得力師云挑瓦去云恁麼某甲從便去也師云來替我挑一肩僧近前師挑擔便走。</p>
<p>溈山慧山禪師請師開堂辭別問云靈山一會驗在此時此時一別驗在何時師云卻與今日不別師即把住云老姪又在何時再相見慧喝師拓開云惡發作麼。</p>
<p>師問眾牛過窗櫺頭角四蹄俱過了因甚尾巴過不得一僧云臨崖看滸眼特地一場愁師云那裏學來底僧擬議師便打。</p>
<p>有僧守雲外禪師塔作偈呈閱師閱至白棒當年惜太輕於今下手更何人處便問汝還知痛癢麼僧無語師劈面掌云莫道無人下手好。</p>
<p>僧呈百丈野狐頌云不落與不昧勿自妄分別濟水透新羅北地用邠銕師云既不分別畢竟淆訛在什麼處僧無語師云你底濟水透新羅北地用邠銕那裏去了。</p>
<p>師問僧大車白牛聻車云高著眼師云黑底車無語師打云者畜生三歲使不得。</p>
<p>僧問如何是正法眼師云村田阪裏牛腳跡。</p>
<p>師問眾舉法句經云若起精進心是妄非精進但能心不妄精進無有涯如何是你不妄底心一僧云從來不向他人覓師云爭如饑來喫飯困來眠。</p>
<p>師問眾三冬陽氣盛九夏雪華飛且道明什麼邊事一僧云意氣不從天地得英雄豈藉四時推師云我即不然大用現前不存規則。</p>
<p>師舉睦州凡見僧便喚大德僧回首州云擔板漢後有尊宿云者僧既喚得回為什麼<span class='corr'>卻</span>成擔板漢令眾下語不契師自代云選佛若無如是眼宗風那得到於今。</p>
<p>師問僧你參箇什麼僧云父母未生前面目師云你有幾箇面目僧無語時悟堂司云一箇也是多底師云與麼你是箇無面目漢悟云<span class='corr'>卻</span>被和尚道著師打云也不可放過。</p>
<p>師問眾臨濟道一人在孤峰頂上無出身路一人在十字街頭亦無背向且道那箇在前那箇在後悟堂司云太尊貴生師云十字街頭亦無向背聻悟云隨類現身師便休去。</p>
<p>師舉玉泉皓布褌因蘇學士過訪泉云官人高姓蘇云姓秤稱天下長老之秤泉便喝云重多少蘇無語命眾代巖維那云不勞再驗師云落在第二玉侍者云一釣便上師便休去。</p>
<p>師問眾雲盡歸時因甚青天也須喫棒學書記云放過即不可師便打。</p>
<p>師問眾火燄裏轉大法輪是何玅諦一僧云作者須知暗裏驚師云恁麼道又爭得自代云明破即不堪小食次師問眾供養百千諸佛不如供養一箇無心道人未審諸佛有何過無心道人有何德眾下語不契師代云塞北千人帳江南萬斛船。</p>
<p>師問眾一聞千悟得大總持多聞不悟又作麼生一僧云從門入者不是家珍師云如何是你底家珍僧喝師便打。</p>
<p>師落堂擲下拄杖云不得動著動著三十棒唯侍者拈起作舞師云向你道不得動著唯打師一拄杖云看者老漢喫棒師云你者一棒什麼意旨唯云正令當行師云正令須是山僧行始得奪過拄杖便打。</p>
<p>問文殊七佛之師因甚出女子定不得師云金不博金云罔明初地菩薩因甚<span class='corr'>卻</span>出得師云看孔穿楔云女子分上又作麼生師云不風流處也風流。</p>
<p>杜子濂海憲張詞臣邑侯入山茶次觀密老人所書新新堂杜公云此密老和尚新之又新也如何是和尚斬新條令句師舉手云請護法喫果子杜公云昨日在育王喫果子今日在天童喫果子其中還有同別也無師云到口方知同到法堂杜公云何謂白椎師云肅眾聽法杜公云世尊陞座文殊白椎世尊便下座此那說師云和盤托出了也杜公向張邑侯云只此一轉語便該禮拜隨喜弘覺老人像張公云因甚只把如意無有拄杖師云只此一著受用不盡杜公云不須頭上更安頭師微笑。</p>
<p>毛鶴舫司李過訪問弟子親到寶山不可令我空手回去師云你欠箇什麼司李擬議師便喝。</p>
<p>僧問如何是老鼠多年變作牛師云升子裏[跳-兆+孛]跳如何是金毛獅子變作狗師云斗子裏轉身。</p>
<p>師舉太陽問僧甚處來云洪山陽云先師在麼云在陽云在即不無請渠出來我要相見僧云聻陽云者箇猶是侍者僧無對陽云喫茶去命眾代曙侍者云無人識得渠賢知客云寧可截舌不犯國諱師云一人洞下來底一人濟北來底。</p>
<p>師落堂問眾善哉三下板知識盡來參爾既知時節我今不再三且道意旨如何一僧云知之一字眾禍之門一僧云瞞他一點不得一僧云從門入者不是家珍一僧云請和尚歸方丈師打僧一棒歸方丈。</p>
<p>結制落堂云參承虛接響禪底固是不必論量參水浸石頭禪底天童門下亦用不著只要一語相應便乃兩手分付今日山僧拄杖與你鼻孔相築拂子與你眉毛撕結情知你迴避不及你若劈得破解得開山僧別甑炊香供養你見知客云不貪香餌味始是碧潭龍師云山僧昨日道過底見云某甲今日用得著師便付拂一枚。</p>
<p>師問眾黃檗大師云不道無禪只是無師黃檗與麼道打作兩橛既是無師禪從甚處來昱侍者云選佛若無如是眼宗風那得到如今師云略較些子。</p>
<p>僧問空手把鉏頭即不問如何是步行騎水牛師云莫顛倒云人從橋上過橋流水不流又作麼生師云莫眼花。</p>
<p>又僧問如何是空手把鉏頭師云閒家具云如何是步行騎水牛師云破艸鞋。</p>
<p>師問眾直透萬重關不住青霄內在什麼處智維那云遍界不曾藏師云蝦跳不出斗那云不得壓良為賤師云大眾笑你那云解笑者具隻眼。</p>
<p>師問眾古人見人為甚麼面壁天石云此心能有幾人知靈徹云不風流處也風流師代云也是憐兒不覺醜。</p>
<p>師問眾懸崖撒手自肯承當作麼生承當函侍者云終不敢孤負和尚師云絕後再甦欺君不得聻者云不可打作兩橛師休去。</p>
<p>師問眾太陽門下日日三秋明月堂前時時九夏到此境界門外艸菴秖可一宿作麼生得大休大歇處一僧云長安多市上只在酒家眠師云得恁麼落托何不道饑來喫飯困來眠。</p>
<p>師問眾山僧昨晚使燈籠來問你諸人你因甚不荅話宗侍者云知音不必頻頻舉師云爭奈露柱不點頭者便喝師云惡發作麼。</p>
<p>僧問虎以肉為生因甚不食其子師云金不博金云魚以水為命因甚死在水中師云伸腳原在縮腳裏云是法平等無有高下因甚觀音坐善財立師云是法平等無有高下云因甚觀音坐善財立聻師云問事即得。</p>
<p>僧問文殊是七佛之師因甚出女子定不得師云大海不勞杓子舀云罔明為什麼<span class='corr'>卻</span>出得師云虛空特地安耳穴又問趙州訪二菴主一樣豎拳為甚肯一不肯一師云一池淥水兩處洪波。</p>
<p>師問眾日裏往來總不疑著半夜裏道將一句來一僧云窗外一天星一僧云千江有水千江月師不肯自代云長伸兩腳眠。</p>
<p>師問眾昔有一僧於經堂打坐不看經藏主問云上座云何不看經僧云某甲不識字主云何不問人僧近前叉手鞠躬是什麼字藏主無對命眾下語不契自代云切忌詐明頭。</p>
<p>師問眾髑髏無識道眼精明因甚仰面不見天低頭不見地揆侍者云賊不打貧兒家師云依俙相似復自代云諸識盡時消息絕十身圓處剎塵空。</p>
<p>師問眾枯木開花即不問冷灰豆爆時如何定侍者云平地一聲雷師云嚇殺山僧。</p>
</div>
<p class='juan'>遠菴僼禪師語錄卷第十二</p>
</div><!-- end of div[@id='body'] -->
</body></html>