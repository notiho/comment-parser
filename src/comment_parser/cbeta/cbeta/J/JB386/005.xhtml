<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>遠菴僼禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>遠菴僼禪師語錄卷第五</p><p class="byline">嗣法門人元視等編</p>
<div class='div-other'><a id='mulu12' /><p>上堂問紹佛紹祖喚作向上心不除未審和尚教人紹箇什麼師云領取鉤頭意莫認定盤星進云熱謾大眾即得師云秖有你一箇不受謾進云窺鞭良驥追風去挂角羚羊不可尋師云茫茫宇宙人無數幾箇男兒帶眼睛乃云如雞抱卵如貓捕鼠如鼠咬棺咬得破一場漏逗捕得著蹉過久矣抱得出有甚用處殊不知貪觀芳艸渡蹉過杏花村豈不見道少室無私句曹溪絕學禪古今最成現隨處任方圓窺鞭良驥追風去逐塊韓盧遶樹旋父子不傳真玅訣端然不在藥爐邊。</p>
<p>因雪上堂白滴滴清寥寥舊日山河沒處撈萬里渾成銀色界千林結就玉枝條純淨世潔白朝誰信空華翳眼梢把玩幾多迷岐路掃除轉見骨堆高等待而今紅日出一場懡㦬各歸寮鼓掌呵呵下座。</p>
<p>至日上堂問晷運推移即不問陰陽未判事如何師云季夏酷熱仲冬嚴寒進云陰陽未判承師指晷運推移又若何師云昨朝冬夜今日書雲進云仰山近前叉手又作麼生師云伯氏吹塤進云香嚴叉手近前還有同別也無師云仲氏吹箎進云恁麼則玅舞應知誇遍拍三臺須是大家推師云知音不必頻頻舉進云天關撥轉當人手斗柄潛回幾箇知師云作者須知暗裏驚乃云空劫<span class='corr'>已</span>前通一氣不萌枝上華飛蛺蝶威音那畔轉一機無影樹頭鳳舞雲霓如是則日月推遷不到陰陽消長何來然而通人分上又且不然一陰一陽正是作家權變一通一塞更好本分提撕萬彙發生直歷于身化境群萌悉動廣開眾玅之門不妨天畔祥雲直與身雲而合彩簾前化日時共慧日而舒長正恁麼時慧日舒長則且止如何是眾玅之門<span class='corr'>刺</span>繡五紋添弱線鴛鴦繡出從君看吹葭六管動飛灰不把金鍼與人見卓拄杖云還會麼便下座。</p>
<p>上堂問天童大爐扇惡辣多方便三種病人來作麼生煆煉師云痛處要加錐進云患盲底人來時如何師云正好撒把沙進云患聾底來時又作麼生師云更好灌甌水進云患啞底來聻師云驀口即便築進云久嚮天童手段別果然發藥不尋常師云莫把黃連作甘艸乃云吾宗語句如珠走盤無你捉摸處有底不識好惡見說碓嘴生華烏龜脫殼便作勝解說著錦包特石鐵裹泥團便作奇解說著釣絲絞水鋸解秤錘便作異解說著珠鑽九曲玉解連環便作玅解說著麥中有麵飯是米做便作實解說著山上鯉魚井底蓬塵便作虛解說著空中鳥跡水底魚蹤便作無解說著冰中鹹味色裏膠青便作有解說著天台普請南嶽遊山便作同解說著驢頭向北馬頭向南便作別解說著饑來喫飯困來打眠便作常解說著虛空粉碎大地平沉便作空解如斯見解不出九十六種四見八倒還曾夢見吾宗門下腳跟毫毛麼豈不是無上醍醐遇斯等人反成毒藥所以天童尋常向人道參學須具參學眼見地須得見地句有底問著他如何是參學眼不道眉毛下便說鼻梁邊有甚交涉更問他如何是見地句不是踏步向前便是擎拳豎指有甚交涉語不離窠臼焉能出蓋纏且道病在於何病在[米*离]膠性不脫逢有粘著有逢無粘著無逢奇特粘著奇特逢玄玅粘著玄玅到者裏須是六根不具七識不還底略較些子何故不妨疑著。</p>
<p>晚參白額無端咬大蟲南山血濺北山紅分明一段真消息撞著張公喚李翁你道因甚如此玉侍者云惑亂人不少師云且喜惑亂得一箇便下座。</p>
<p>歲朝化士還山上堂三陽開泰不尋常萬物咸亨化日長脫落舊時陳爛貨斬新披露好春光大眾三十六旬之始光耀旬旬光耀七十二候之初飽足候候飽足領取最初一句元旦原來是歲朝薦得向上一機化主必定是禪客攪長河為酥酪缽盂峰躍然起舞變大地作黃金太白山驀地點頭何故但願春風齊著力一時吹入我門來卓拄杖下座。</p>
<p>解冬上堂巖雪消殘澗聲弄潺湲之碧春風披拂溪花散爛熳之香日暖天和休向爐邊蹲坐山明水秀須知杖底風光可謂衲子行藏十方通暢祖師門戶八字打開雖然門裏出身易身裏出門難直須斷除佛祖窟打破玄玅門跳出斷常阬不依清淨界都無一物獨奮雙拳海上橫行於法自在把住也由我放行也由我把住則且置如何是放行一句要知麼初三十一不用揀日。</p>
<p>姚江胡氏眾信請上堂問龐公原是在家人口吸西江話<span class='corr'>已</span>陳善信今朝來請法願師一句露尖新師云虛空拍掌笑呵呵進云恁麼則打麵還他州土麥唱歌須是帝鄉人秖如龐公道難難十石油麻樹上攤意旨如何師云望空啟告進云龐婆道易易百艸頭邊祖師意還有優劣也無師云夫唱婦隨進云靈照道也不難也不易饑來喫飯困來睡又作麼生師云鶴鳴子和進云無生曲子當年別今日翻來韻更新師云又被風吹別調中乃云昔日龐公說易難而今指註更無端誰知一一拈來玅不是知音不與彈大眾十石油麻樹上攤看來一點不為難若是白拈輕巧手須彌頂上撮波瀾百艸頭邊祖師意仔細思量也不易相逢未透趙州關認著依然還不是饑來喫飯困來睡也有難時也有易無米難將篾束腰有齋不用多思慮放開窮漢肚皮來一飽齁齁唱囉哩唱則任唱且道什麼人還飯錢石麟生出鳳凰兒東行熱鬧西行利。</p>
<p>授麗宗視丆山巖晝輪明衣拂上堂舉世尊初生一手指天一手指地周行七步目顧四方乃云天上天下惟我獨尊雲門云我當時若見一棒打殺與狗子喫貴圖天下太平師云叢林商量盡道知恩報恩殊不知落在驢前馬後若是天童便與摩頂授記善哉善哉如是如是不妨遞代相傳便下座。</p>
<p>謝翠巖和尚齋上堂昔日翠巖饑凍不暇逼雲峰而化米化炭儉生不孝今朝天童枯澹不堪因翠巖而飽肚飽腸義出豐年不怕爛底佛法一番提起一番新難恰好底人情一度用來一度玅東家杓柄長西家杓柄短張公喫酒李公醉盞子撲落地碟子成七片一家有事百家忙得人一牛還人一馬即且置秖如同聲相應同氣相求一句作麼生道須知洪井千尋浪總是清關一脈流。</p>
<p>開爐上堂問如何是祖師西來意師云嘉州大象進云如何是佛師云陝府銕牛進云如何是道師云腳下薦取進云九旬結制畫地為牢還許學人出身處也無師云你即今在甚麼處僧喝師便打進云謝師指示師云錯會不少乃云近來諸方開爐有兩種說話熱鬧底說熱鬧話寂莫底說寂莫話熱鬧底便道火爐蓋世烈燄轟天以門庭闊大為勝寂莫底便道冷湫湫地去清寥寥地去白滴滴地去忽然寒灰發燄去以門庭孤峻為勝惟有天童開爐總不在者兩邊孤峻任他孤峻闊大任他闊大不見道他人住處我不住他人行處我不行不是與人難一樣大都緇素要分明且道九十日內將甚麼為人卓拄杖下座。</p>
<p>上堂問人人口吞佛祖箇箇眼蓋乾坤老漢連日東打西打胡餅裏討什麼汁師云為憐三尺子寧惜兩莖眉進云與麼則將此身心奉塵剎是則名為報佛恩師云何處有恁麼人乃云莫怪天童潦倒翁畫蛇添足<span class='corr'>卻</span>成龍忽然破壁飛騰去白兩無端撒碧空沾其潤者三冬枯木秀得其力者九夏雪華紅何故有意氣時添意氣不相逢處也相逢昨夜後圍挑野菜天明掘箇大川芎。</p>
<p>晚參問臨濟在黃檗手中喫棒因甚向大愚肋下還拳師云桑樹上著箭柳樹上出汁進云還是得黃檗力得大愚力師云總得總不得進云和尚與麼荅話有甚巴鼻師云三十年後悟去在乃舉無文禪師道上士聞道勤而行之著甚死急中士聞道如存若亡猶較些子下士聞道大笑之<span class='corr'>卻</span>有衲僧氣概師云無文老子具逸群之辨提格外之機不妨是箇俊俏衲僧檢點將來只知其一不知其二天童即不然上士聞道勤而行之好與三十棒中士聞道如存若亡好與三十棒下士聞道大笑之好與三十棒何故劍為不平離寶匣藥因救病出金瓶。</p>
<p>上堂問古人道一棒作漫天網打鳳張麟一棒作布絲網撈蝦摝蜆和尚一棒作什麼網師云亦作漫天網亦作布絲網進云因甚亦作漫天網亦作布絲網師云麟鳳也要蝦蜆也要進云恁麼則被和尚一網打盡也師云<span class='corr'>卻</span>被你道著進云秖如不是麟鳳不是蝦蜆又作麼生師云一任[跳-兆+孛]跳乃云天無私故常覆地無私故常載日月無私故常明佛法無私故賢愚無間人心無私故高低無諍拈拄杖云秖如拄杖子無私又作麼生擊碎驪龍明月珠敲出鳳凰五色髓解冬上堂問把住放行則不問三玄三要請師宣師云逐一問將來進云一鑑晴空星斗懸如何是第一玄師云洗腳上床眠進云嫦娥月裏打鞦韆如何是第二玄師云火裏長青蓮進云閻浮樹在海南邊如何是第三玄師云無雲月一天進云清音不落宮商調如何是第一要師云男兒跨灶進云當臺寶鏡無私照如何是第二要師云點即不到進云無端鑽入藕絲竅如何是第三要師云春寒料峭進云秖如除<span class='corr'>卻</span>玄要和尚還有出格為人句麼師云何不出格問將來進云即今<span class='corr'>已</span>問了師打云還要第二杓惡水麼進云棒下翻身惟憑好手箭鋒相拄貴遇作家秖如學人別轉旗鎗單刀直入和尚又作麼生師云且緩緩進云明知和尚有陷虎之機師云如何是你出身之路僧便喝師云再喝看進云和尚還嫌少麼師云放汝三十棒乃云結<span class='corr'>卻</span>布袋口長河無涓滴之流打開布袋頭寒谷轉陽和之色所謂衲僧閫奧之內有天地化裁之機作家爐鞴之間得縱橫收放之玅如是不妨一尋寒木三事輕裝朝遊檀特之雲暮宿羅浮之月方知無邊剎境自他不隔於毫端抑且數樹梅花半堤柳色煙散劫前之景香流物外之春不出十世古今始終不離於當念所以十二時辰不須轉便可延短壽作長年萬物自<span class='corr'>己</span>弗用歸便可移南箕為北斗還委悉麼拈拄杖卓一卓云七星斜映風生處解粘天下任橫行。</p>
<p>施主禳災上堂舉高峰四句云者一道真言驅神役鬼其來久矣只是未有人道得是何秘訣山僧今日不惜口業分明道破海底泥牛啣月走是大神咒巖前石虎抱兒眠是大明咒鐵蛇鑽入金剛眼是無上咒崑崙騎象鷺鷥牽是無等等咒此四句中有一句能殺能活能縱能奪若人檢點得出許伊參學事畢能除一切苦厄真實不虛然雖如是若是天童門下總用不著何故家無白澤之圖必無如是妖怪。</p>
<p>華嚴期滿散巨唯都監緣化回山上堂四載風霜飽衲衣迢迢萬里片雲飛相逢幸遇同人力贏得香粳千石歸所以道同聲相應同氣相求同道相知同舟相濟此一佛剎彼一佛剎佛佛道同燈燈相照正如華藏世界海一佛剎中無量剎無量剎中無量眾所有身雲等塵剎作不請友共宣揚宛如摩尼帝網珠交光相羅互為主接影聯輝照大千咸坐如來法王座散作天香微玅網撈摝人間法海魚或示曼殊千波起或為遍吉一亙空乃至法界諸高流春風搖蕩千華麗一塵一佛一蓮華不可稱量微塵數克滿十虛無空缺雨大法雨不思議天人龍鬼及修羅六欲天王梵天眾羅睺羅與緊那羅各執香花寶瓔珞閣浮檀金隨色珠種種床座并幔蓋翹勤合掌作供養劫初直至未來際人與非人皆作佛作佛即不無只是遭人笑怪何故缽盂安柄渾閒事錦上鋪花又幾重。</p>
<p>獨峰禪德請上堂庭柯一葉飄萬里秋容瘦就中一箇峰不改四時秀春來不加新夏來不加茂所以秋到來鬱鬱不加舊縱至歲寒天翠色依然透古今無背向面面清風吼良哉參學人此箇如何搆一念萬年同萬年一念就覆去與翻來無前亦無後生亦只麼看死亦只麼究智識莫能知情枯難泊湊忽地豁雙眸原自不唧溜驀豎拂子云還見麼不挂煙霞色任君嫌醜陋。</p>
<p>開爐上堂烹佛烹祖大爐鞴煆凡煆聖惡鉗鎚算來總是閒家具諸人分上一些子加不得何故彼自無瘡勿傷之也雖然爭奈拄杖子把不定佛來與一頓祖來與一頓凡來與一頓聖來與一頓直得盡大地風颯颯地設有箇知痛癢底漢出來道也是無事生事山僧更教伊坐破七箇蒲團大眾既知痛癢因甚又要與麼鈍置良久云千鈞之弩豈為鼷鼠而發機。</p>
<p>晚參一向乾剝剝全無些子滋味連日水漉漉便有幾許咂噉若向有咂噉處得些滋味珍饈雖美只是飽人不得若向無滋味處一下咬著饑虛頓忘自然永絕馳求到者裏不是心不是佛梅花枝上三更月正是心正是佛海底紅塵飛不徹報諸人須猛烈打開眼底時節要透清關那畔關直須萬里一條鐵。</p>
<p>冬至上堂問一爻初撥動萬物盡光輝昨晚小參<span class='corr'>已</span>蒙指示今朝陞座更欲何為師云雲書當日瑞時卜隔年豐進云秖如山川河洛盡從一畫而生未審者一畫又從何而生師云從來不覆藏進云恁麼則日照寒光澹山搖翠色新師云且喜沒交涉乃云有抑則有揚一陽來復化日舒長有疑則有悟一聲㘞地風光獨露雖然有疑有悟猶屬化權無悟無迷未為究竟衲僧家須是超卓大方不存窠臼自由獨脫別立生涯掀翻地軸撥轉天關顛陰倒陽散冰華於火聚移寒換暑抽石筍於窮崖等閒坐斷萬機頭到底不居空劫外說甚麼能為萬象主不逐四時凋卓拄杖云還委悉麼便下座。</p>
<p>上堂問箇事本離言說相陞堂不請意何為師云阿誰教你近前來進云大似冬行春號令晴空白日鼓風雷師云西天斬頭截臂我者裏自領出去進云昔日大慧老人道十五日前諸人道著徑山道不著意旨如何師云鄭州梨進云十五日後徑山道著諸人道不著又作麼生師云青州棗進云正當十五日良久云普又且如何師云到底無過出處好進云和尚今日陞座十五日前如何吐露師云過進云十五日後又作麼生舉揚師云劄進云正當今日如何提掇師云露進云可謂昔日徑山今朝太白師云莫將鶴唳誤作鶯啼乃云太白峰點頭也清關橋放行也玲瓏巖在傍覷見未免做眼做晴東谷神從來肚皮寬大好亦不問歹亦不管雖然也不是好心若據山僧拄杖子好歹各與二十何故見事不平爭忍得衲僧正令自當行。</p>
<p>追嚴上堂木有本水有源飲水知源人間之孝道達本忘情出世之津梁所以諸佛出世只教人返本還源祖師西來直指箇本命元辰擊香几云若向者裏薦得便知一根既還源六處互解脫眼處作佛事耳處得解脫耳處作佛事鼻處得解脫鼻處作佛事舌處得解脫舌處作佛事身處得解脫身處作佛事意處得解脫意處作佛事一切俱解脫如是則孝子作佛事先君得解脫既得解脫且道即今在甚麼處漢地不拘秦不管倒騎驢子下揚州。</p>
<p>上堂昨朝東郭恰迎春今日檀那喜慶生不特寒梅初破玉又聞幽鳥試新聲圓通戶啟三千界鏡面容彰十二形打鼓陞堂重舉示分明五彩畫連城雖然如是秖如因齋慶贊又作麼生優曇物外瑞菡萏火中馨。</p>
<p>大士開光起懺提臺張公同夫人陳氏入山祝弘覺老和尚壽上堂未有此相先具此眼未有此眼先具此光所以道光未發時無佛無眾生者裏覷得破千眼頓開如杲日之麗於長空無幽不照無暗不明千臂舒張若春風之行於萬國無條不達無樹不新如是則森羅萬象大地山河全體具大悲心全體具大悲行無向無背無逆無順無始無終無起無滅內無能禮外無所禮向甚處莊嚴向甚處清淨向甚處求饒益向甚處得解脫雖然實際理地不受一塵佛事門頭不捨一法於無梯航處巧設梯航無三昧處特修三昧無身處現身無相處現相胚胎萬有化育群萌為四生之父作三界之母且道是因權顯實就實行權良久云還會麼何處臺無月誰家樹不春。</p>
<p>姚江靈源道人同邵奉常夫人祝老和尚壽上堂問運大悲心作殊勝事一任施為秖如兩儀未兆之先文彩未彰之際又且如何展演師云有眼者見進云可謂古佛堂中無異說流通句內有多談師云如何是流通句進云座中儘有江南客休向樽前唱鷓鴣師云話墮也不知進云既言無礙大悲何故又分十智師云一雨普滋進云雖是百年陳爛葛今朝也要大家知十智同真願師華劈師云即今汾陽大師在什麼處進云功不浪施師云方木逗圓竅進云但有纖毫即是塵如何一同一質師云佛面盡黃金進云坐斷須彌不問山如何二同大事師云內逼屙屎進云經有經師論有論師如何三總同參師云十方無異路進云不可以智知不可以識識如何四同真智師云狸奴多解捉老鼠進云天傾西北地缺東南如何五同遍普師云何處臺無月進云海則鹹河則淡如何六同具足師云誰家樹不春進云甕裏何曾走卻鱉如何七同得失師云夢裏拾黃金進云不動干戈建太平如何八同生殺師打云棒下分明進云鴉作鴉鳴鵲作鵲噪如何九同音吼師云莫亂分疏進云要津把斷水洩不通如何十同得入師云大家在者裏進云放開一線曲為今時與甚麼人同得入師云大地山河進云與誰同音吼師云不是知音徒勞話會進云作麼生同生殺師云無腳仙人解雙趯進云甚麼物同得失師云十字街頭石敢當進云阿那箇同具足師云泥豬癩狗進云是誰同遍普師云露柱燈籠進云何人同真智師云佛殿鴟吻進云孰與總同參師云滿堂盡是十方僧進云那箇同大事師云闍黎沒干涉進云何物同一質師云高著眼進云雪曲陽春承唱出顯發還須過量人師云誰是過量人僧便喝師便打進云如斯唱酬不特師報不報之恩抑且四眾得聞所未聞也師云闍黎分上又作麼生進云那堪黑漆屏風上更寫盧仝月蝕詩師云大眾記取者一聯乃云蟠桃三千歲始熟優曇五百載發現豈盡稱揚日月為天眼山河作壽齡只道一半直得塵塵剎剎咸開壽域頭頭物物盡發殊祥大似塵培巨岳垣築虛空假使道身雲普覆三千界法雨均沾億劫春也則不勞塗污秖如今日邵夫人進山修供畢竟如何祝贊虛空有口難宣說大地無言更贊揚。</p>
<p>陳陽亭高敬萱居士祈嗣上堂舉古德云接物利生極玅外甥終是不肖他家自有兒孫將來應用恰好又有道菜園墻倒晴方築房店籬穿雨過修院宇漏時隨分整兒孫大小盡風流師云二大老與麼舉揚可謂抑揚有準應用無私檢點將來雖則盡美未能盡善何故看取天童拈出物我同源處處真本來成現絕疏親石麟天上初移步玉樹階前正發春卓拄杖下座。</p>
<p>韋子寅郡侯毛鶴舫司李二護法至上堂問垂絲千尺意在深潭忽遇獰龍來時如何師云不消三寸鉤進云恁麼則傾湫倒嶽去也師云一釣便上問昔日陳操尚書訪資福福見便畫圓相尚書云弟子恁麼來早<span class='corr'>已</span>不著便何堪更畫圓相意旨如何師云八華毬上繡紅旗進云福歸方丈又作麼生師云君向瀟湘我向秦乃云二十年來故郡公此同賢佐過巖叢雲泉疊喜增新勝猿鳥相逢識舊容社結香山追白老機酬玉帶笑蘇翁比來野況雖空寂寒菊餐霜色正濃復舉王常侍訪臨濟到僧堂問云此一堂僧還看經否濟云不看經侍云還習禪否濟云不習禪侍云又不看經又不習禪作箇甚麼濟云總教伊成佛作祖去侍云金屑雖貴落眼成翳濟云將謂你是箇俗漢師云鏗金樅玉須是其人打鳳羅龍還他作者然雖如是檢點將來未免得失相半爭如我二護法入山見此一堂野衲也不問看經也不問習禪山僧也不教伊成佛作祖去也不道將謂你是箇俗漢何故路逢達道者相見不揚眉。</p>
<p>啟華嚴期供祖師上堂問法不孤起仗境方生即今杲日當空正恁麼時如何是華嚴境界師云庭前翠柏笑點頭進云因甚聲聞在座有眼不見華藏界有耳不聞遮那聲師云覆盆之下難怪日輪進云秖如善財末後彈指樓閣門開且道他還悟也未師云依然黑豆未生芽乃云佛佛授手授箇什麼咀咀相傳傳箇什麼正眼看來者隊老古錐欺胡瞞漢遞代相承若遇明眼衲僧三十棒從頭打將去有甚麼罪過雖然蓋為無法可授無法可得無有纖毫繫綴於人所以正眼流通慧命不絕不妨以大地為盤須彌為供無邊香水海為香花盡虛空遍法界克滿十方盡未來際作一供養且道還報得恩酬得德麼大似鄭州出曹門遠之遠矣既總不得且道如何卓拄杖云打麵還他州土麥唱歌須是帝鄉人。</p>
<p>破籓首座領姚江眾信請上堂一說不再說一見不再見古人與麼道大似小家伎倆天童近日則不然前日說了昨日又說昨日說了今日又說今日說了明日又說明日說了後日又說乃至盡未來際水漉漉地屙漉漉地說無窮盡所以道塵說剎說眾生說熾然說無間歇諸人未出門時與你相見了也即今大座當軒又與你相見了也乃至異方絕域四維上下塵劫累劫無有不與你相見底時節諸人要避避不得山僧要躲躲不得何故不見道無二無二分無別無斷故既無斷別因甚文殊是文殊文喜是文喜良久云向下文長付在來日。</p>
<p>滿慈道人七旬弟子素暉請上堂孔子七十而從心所欲趙州八十猶行腳若以世諦觀來趙州不及孔子若以道眼看來孔子不及趙州何故不見道學憑入室智乃通方道曠無涯逢人不盡落花臺上不妨更布金沙瑪瑙階前何礙重鋪錦繡一番提起一番新一度用來一度玅秖如春秋不涉榮枯不變山巍巍而不足比其高水淵淵而不足擬其深天地覆載不及日月照臨不到且道是什麼人境界莫言世上無仙客須信壺中別有天。</p>
<p>提臺張少保六旬壽誕修華嚴懺祈嗣上堂問祿齊大地壽等虛空即不問世尊在華嚴會上說重重法界舉起坐具云且道者箇是第幾重師云放下著進云張大護法修種種供養請和尚陞座說法與華嚴會上相去多少師云一華開五葉進云秖如因齋慶讚一句又作麼生師云結果自馨香進云若不登高望焉知山海寬師云貪觀天上月失<span class='corr'>卻</span>手中橈乃云菩提場廣華藏界寬不可以智知不可以識識只在當人一念純真全是毘盧正體所以道無邊剎境自他不隔於毫端十世古今始終不離於當念即此一念純真而釋迦老子昇兜率到他化住佛剎現神變說種種三昧而善財童子入法界登樓閣參慈氏覲文殊得種種法門而普賢諸大菩薩七處九會雲興海湧諸願行海皆悉滿足互為主伴一一交羅無不是毘盧遮那華藏廣大境界今辰少保張大護法發此一念純真即于不思議海中湧出種種寶殿種種寶座種種玅華種種玅香種種瓔珞種種寶網種種天玅衣服雲海種種摩尼光明雲海種種幢幡寶蓋雲海種種天玅音樂雲海殊勝中最殊勝奇特中更奇特普于諸佛菩薩眾位等前廣陳供養當知大人具大見大智得大用即此發心便與華藏海中諸佛菩薩同一境界何況翹勤合掌禮拜瞻誦正所謂雨華臺上重鋪錦繡瑪瑙階前更布金沙壽如山固福若海深熊羆早協于夢中石麟忽降于天上何止觴稱三祝人頌九如頓使萬象森羅同聲慶贊山河大地共口宣揚是事且置秖如父母未生時一念不生處又作麼生千歲蟠桃何足算萬年蓂莢未為奇。</p>
</div>
<p class='juan'>遠菴僼禪師語錄卷第五</p>
</div><!-- end of div[@id='body'] -->
</body></html>