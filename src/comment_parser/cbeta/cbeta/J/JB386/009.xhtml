<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>遠菴僼禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>遠菴僼禪師語錄卷第九</p><p class="byline">嗣法門人元視等編</p>
<div class='div-other'><a id='mulu22' />
<p class='h1'>小參</p><p>小參百丈開田說大義神鼎栽秧說小參不是生涯無別路古今至理自條然理既條然事亦如是不見南嶽讓祖云汝學心地法門如下種子我說法要譬彼天澤汝緣合故方見其道是汝諸人聚首於空山寂寞之中俱云學心地法門既學心地法門則種子下也山僧今夜不惜勞攘[番*支]兩片唇皮說法要則天澤降也天澤既降種子<span class='corr'>已</span>下汝諸人緣合也未見道也未出來通箇消息看眾無語師復云若是恁麼頑土山僧不免請出後海龍王更與汝等下一陣黑天大雨去也拈拄杖一齊打散。</p>
<p>中元普度小參展拂子云樹凋葉落明明體露金風雲淨天空處處月圓當戶好箇復玅迴途之句歸根得旨之時若有箇漢向者裏轉得身吐得氣進得步提得去可謂廓清五蘊吞盡十方說甚一十八重地府俱空直得三十三天一時退位乃至若凡若聖若艸若木過現未來有情無情同證如來究竟覺寂滅海其或未然更打葛藤去也以拂子打圓相云生佛不二物我同源復以拂子點云悟之則輪迴息迷之則生死始蓋由情生智隔想變體殊認假成真隨聲逐色偏向空華夢裏生取捨心水月鏡中現分別相束龜毛為筆於病眼睫上畫出地獄天堂輒生喜懼礪兔角為刀於幻人手中雕成六親眷屬卒起恩情以如是因緣起如是顛倒煩惱海自此而深無明山由茲而峻癡雲靉靉多生險道昏迷識浪津津歷劫苦芽滋潤糾纏四生不覺其妄轆轤三界不知其非所以朝遊天宮暮投地獄來為鬼趣去作傍生追逐前塵無有休息於是勞諸大士分身散體於幽暗之中無出日期悲眷聖心開權設教啟無遮之會有度空願而今要得鑊湯爐炭永不重然劍樹刀山立時摧滅飽餐正命停息苦輪回六識為六神通轉三毒為三聚戒不假絲髮威光奚用毫芒人力正恁麼時且道作何方便擲下拂子云還會麼覺路金繩如不<span class='corr'>羨</span>鐵圍幽暗悉皆明。</p>
<p>除夕小參問新歲未來舊年未去正當不去不來未審如何話會師云涅槃山側畔香煙滿乾坤進云乾坤無改變虛空本自然師云大眾齊合掌一時念彌陀僧作禮云禮謝去也師云一送荒郊裏千峰永不回乃云臘月三十日一年<span class='corr'>已</span>過畢箇事問如何莫教虛棄擲光陰彈指過俊鷂追不及時節不相饒歲旦且改革一年又一年一日又一日可憐年少郎紅顏覺漸失雪霜飛上頭春風消不得逗到結交頭百事來煎逼為報諸兄弟此夕是何夕未曾了辦來豈免生愁戚夙昔負人債一一要償值此際忙無措閒時不努力若欲得自由了辦須從昔門戶絕勾追俯仰無所憶風月永忘懷谿山隨意適任運日騰騰悠優聊歲卒銀臺不變遷從他烏兔急寒梅一樹香又得春消息喝一喝下座。</p>
<p>繼遠宥侍者入塔小參問怒則一言不納喜則萬語全容秖如一口氣不來者漢向什麼處去也師云常在你面門出入進云一輪孤月現無處不光輝師打云閒言語乃云打破生死關本無出入超脫涅槃岸那有去來大眾既無出入向什麼處破生死關既無去來向什麼處超涅槃岸驀地一喝云者一喝如金剛王寶劍亦如踞地獅子亦是探竿影艸亦是一喝不作一喝用諸佛命根向此而斷意地狐疑向此而絕本來面目向此而露玅用神通向此而展生死關涅槃岸是什麼碗脫丘更說甚麼生而不生鏡裏之形滅而不滅水中之月直饒十方空蕩蕩沙界淨裸裸全體是箇真實人猶未踏著向上關捩子在何故不見道坐斷十方猶點額密移一步見飛龍此為繼遠宥侍者靈骨入塔莊嚴報土所說之法若論者箇兄弟可惜是箇真實學道底人其奈尺頭短了山僧深痛之者不為其能執勞服役追隨瓶錫北齊南楚困苦風霜蓋為其窮究<span class='corr'>己</span>躬雖有箇入頭處未至大了手耳然則渠亦不負山僧有再來之願今乃對此人天眾前亦不可不存箇底案在此山僧昔於甲午年在青州大覺院書記寮渠在堂中坐禪一日進方丈呈伎倆被吾老人痛棒一頓送入涅槃堂將息山僧特去看他他舉似山僧山僧道老漢棒折那渠問何故山僧云不見道學道之人不識真只為從前認識神渠自此相信至明春即隨山僧歸吳途次儀真時桃花盛開山僧指問云昔日靈雲一見更不再疑你今作麼生渠云某甲不眼花山僧道諦當諦當敢保老兄未徹在你又作麼生渠擬議山僧劈面便掌渠自謂於此有箇入頭處山僧一日又問云你近日如何渠道某甲本分事明了差別智未知山僧道既未明差別智本分事亦未了在令他看箇趙州勘婆子話不意八月間一病不起隔日沐浴請山僧道常宥福薄此身不能侍奉和尚了山僧道你往那裏去渠云隨緣任運山僧道畢竟向甚處安身立命渠云驢胎馬腹裏山僧道如何是你轉身處渠無語山僧道你還去未得在又隔一晝夜聞渠欲去山僧復去看他渠舉目山僧云大丈夫灑灑落落要去便去要來便來遲疑作麼渠遂掩息復喝一喝云者段因緣渠若於轉身處下得者一喝豈惟省了一晝夜辛苦不妨隨緣放曠任運逍遙記得破故紙上有則爛葛藤一發引來一串穿<span class='corr'>卻</span>昔日文殊問菴提遮女云生以何為義女云生以不生生為生義殊云如何是生以不生生為生義女云若能明知地水火風四大未嘗自得有所和合而能隨其所宜是為生義殊云死以何為義女云死以不死死為死義殊云如何是死以不死死為死義女云若能明知地水火風四大未嘗自得有所散離而能隨其所宜是為死義菴提遮女問文殊云明知生是不生之理為甚麼<span class='corr'>卻</span>被生死之所流轉殊云其力未克又喝一喝云若不是山僧喝住者兩箇老古錐一人搖頭一人擺尾牽引人入葛藤窠裏未有了日在後來又有箇進山主問修山主云明知生是不生之理為甚麼<span class='corr'>卻</span>被生死之所流轉修云筍畢竟成竹去如今作篾得麼進云老兄他日悟去在修云某甲只如此兄又作麼生進云者裏是監院房那箇是典座寮修便禮拜大眾叢林商量多道進山主有抽釘拔楔之用據山僧看來也是泥裡洗土塊未為勦絕猶欠一喝在而今<span class='corr'>卻</span>又撥轉天掀翻地軸去也又喝一喝云者一喝不是金剛王寶劍亦非踞地獅子亦非探竿影艸亦非一喝不作一喝用名不得狀不得無你思惟處無你湊泊處有時彌滿十虛有時纖毫不立小中現大大中現小東涌西沒南涌北沒處處顯奇特頭頭彰玅用智不能知識不能識還委悉麼威音王前活潑潑直至而今沒捉摸。</p>
<p>除夕小參茫茫盡說人分歲忽忽那知歲換人歲自往還人自老白頭誰見再青春拈拄杖云若向者裏薦得始信道有物先天地無形木寂寥能為萬象主不逐四時凋雖然於唱教門中即得若在衲僧門下要且不然不見僧問大隨劫火洞然大千俱壞未審者箇壞不壞隨云壞者箇藞苴口似乞兒破蓆袋活埋天下宗師掃盡古今言教不消者一箇字其奈者僧不識好惡<span class='corr'>卻</span>云恁麼則隨他去也然而要見本分宗師也少者一劄不得看他者老漢真箇是生鐵鑄成老作家不作一絲頭伎倆便云隨他去幽州猶自可最苦是新羅所謂寧可碎身如微塵終不瞎<span class='corr'>卻</span>一箇師僧眼大隨始較些子者僧不肯亦是純鋼打就底漢萬里區區直到舒州投子撞著箇多口阿師道西川古佛出世敗也敗也惑亂人不少令其僧速回懺悔有甚麼巴鼻者僧回到大隨隨<span class='corr'>已</span>遷化再至投子子亦遷化見之不取思之奚為後來有箇保寧勇不惜矢上加尖要與古人雪屈作箇頌云步步相隨老大隨左邊吹了右邊吹思量總是空簁氣何不留來煖肚皮檢點將來也是箇喪車後藥囊大眾與麼拈提且道衲僧門下還當得本分鉗鎚麼若也當得不妨拈頭作尾拈尾作頭合水和泥且非分外若也當不得須向一念未生前一刀兩斷臘月三十日懸崖撒手時其五欲八風搖撼無門九有四生收攝無分三世諸佛只可證明歷代祖師下風且立如或未然來年更有新條在惱亂春風卒未休。</p>
<p>慈慧禪人薦師請小參一句當天百萬門永脫生死還知者一句麼山僧未出方丈諸人未集<span class='corr'>已</span>前彼此相悉了也大眾山僧未出方丈時口門尚未動著且道說箇什麼諸人未集此間耳根未曾采聽且道聞箇什麼還委悉麼若委悉便好散去如或未然且聽山僧打葛藤豈不見道夫說法者當如法說而聽法者當如法聽其說法者無說無示其聽法者無聽無聞無聽無聞而歷然常聽是謂之真聽無說無示而然常說是謂之真說如是則言語道斷心行處滅透出情塵不落意想於生無生於死無死入淨入穢在聖在凡處處顯奇特頭頭彰玅用此是慈慧禪人薦師請山僧所說底法但能如是委悉不動步而頓超三界不資力而迥脫根塵所以道無邊剎海自他不隔於毫端十世古今始終不離於當念是處是彌勒無門無善財出入遊戲東涌西沒皆自心之常分初非假於他術正當恁麼時且道潔中上人畢竟居何國土良久云洎合重下註腳。</p>
<p>除夕小參問東村王老夜燒錢意旨如何師云無錢隔壁聾進云秖如古德道白日看星月又作麼生師云有錢千里通乃云歲盡年窮諸事畢情枯智竭萬機休休機未到真休處事到來朝又起頭者箇說話喚作棒打石人頭嚗嚗論實事若也不辨來風未免向死水裏浸殺所以道枯木巖前錯路多雖然而今娑婆剎土缺陷世界到歲盡年窮時幾家諸事畢辨快活自由末法時世人多懈怠參學分中幾人實到智竭情枯萬機休罷若論神鼎今年賴你弟兄輩竭力雖是山田瘦土不怠火種刀耕粟飯虀羹且喜二時不缺前廊後架東歪西倒編茆縛棘苦蓋麤完上無官賦勾追下無私債敦逼各寮僧行處處平安堂裏禪和十分清泰只有一椿閒非口舌郤化作奇異美談所以今夜分歲不用宰露地白牛只是家嘗茶飯且得人人歡樂所謂人情若好喫水也肥此則輸我林下人一著窮快活也秪如你輩參學分中還曾到智竭情枯萬機休罷也無若也到得不妨日用頭頭總不徒然其或未然今晚臘月三十夜比喻眼光落地之時不可郤作等閒且道如何履踐出得五蘊身田不被三界拘束更聽一偈來既無從去無住騰騰任運且隨緣本無一物為留礙一任閻家算飯錢須是實到即得久立歸堂喫茶安置。</p>
<p>師至巴陵嗣奯禪人統四眾就普濟菴請小參不傳之道迥絕雕鐫松直棘曲鵠白烏玄山僧不是無玄可說無玅可宣不欲強生節目誑惑閭閻所以到此山青雲碧之中豈可揚沙[番*支]土諸人既於犬靜雞寧之處一任晝作夜眠至於耕田鑿井俯仰折旋與夫鳥啼華笑一一玉轉珠圓忽有箇漢出來道長老恁麼說話正是矢上加尖山僧不覺呵呵大笑將謂無人證明何期引玉拋磚若也猶未瞥地只得拗直作曲三家村裏更說一句老婆禪切切記取父母未生前。</p>
<p>中春擔如禪人薦母小參勞生虛幻事端的許誰明雲影暮空沒漚華春浪生歸根須得旨達本自忘情一念空三際金蓮透火阬驀豎拂子云大眾還見麼釋迦老子於此口喃喃地道諸行無常是生滅法生滅滅<span class='corr'>已</span>寂滅為樂又豎拂子云且道是生滅法是寂滅樂若向者裏一眼覷破不妨生與釋迦老子同生滅與釋迦老子同滅寂與釋迦老子同寂樂與釋迦老子同樂既生滅寂樂皆與釋迦老子同則生亦無生相滅亦無滅緣寂亦無寂體樂亦無樂意樂無樂意疾雷破山而不驚寂無寂體旋嵐偃嶽而不動滅無滅緣江河競注而不流生無生相日月歷天而不周如是則希果比丘尼七十三年前本不曾生七十三年後本不曾滅秖如七十三年之內從少至老閨閤周旋乃至捐欲廢情出家求道種種施為又是阿誰只今四大分離萬緣一空畢竟向什麼處去也要知麼腳頭不動超沙界上品蓮臺蹋一枝。</p>
<p>小參今朝四月十四禪子安居時至諸方畫地為牢神鼎不分他自動靜無拘古今一致山巍巍而不高水淵淵而不墜無黨無偏無宗無趣不落凡愚徒誇聖智透過五眼六通超出三賢十地周遊井邑隨情挂錫幽巒任意琅玡點出五般病西院商量兩箇錯勸你合取唇皮不要放出屎氣何故聻幸自無瘡傷之何事。</p>
<p>至節小參身中有生老病死念上有生住異滅國土有成住壞空歲時有春夏秋冬殊不知威音那畔空劫<span class='corr'>已</span>前總無如是事當此時節上不見有諸聖下不見有凡夫外不見有山河國土內不見有根塵心識說甚麼天地覆載不得日月照臨不到寒暑推遷不及陰陽轉變不著只如今諸兄弟在此座前一段常光孤明歷歷聽僼上座鼓兩片皮說黃道黑底還推遷得麼還轉變得麼既推遷轉變不得且道聲到耳中耳來聲內你若采聽即塞<span class='corr'>卻</span>耳你若觀看即塞<span class='corr'>卻</span>眼你若卜度即塞<span class='corr'>卻</span>心意識不假耳試聽看不假眼試觀看不假心意識試解會看解會不得不妨情塵意想記持分別露布言詮見聞覺知得失是非一齊脫<span class='corr'>卻</span>直下豁然瞥地十方虛空一時消殞正恁麼時且道與威音那畔空劫<span class='corr'>已</span>前相去多少久立尊慈伏惟珍重。</p>
<p>除夕小參年窮歲盡家常動用毫無些子極不稱意底境界然我輩學道人清寥寥白滴滴莫可把大好消息所以香嚴老子窮到無地無錐始是放身命處不意天童此際說箇窮之一字也無啟口處所喜五七百高流箇箇壁立千仞上無攀仰下絕<span class='corr'>己</span>躬心思路絕前後際斷樓上<span class='corr'>已</span>吹新歲角滿耳本非聲窗前猶點舊時燈滿眼本非色舊歲歲元新歲歲新年年是舊年年自無年之可除亦無歲之可守然雖如是更須撥轉天關掀翻地軸不被窮之所縛豈為通之所轉自能轉物不為物轉正恁麼時且道轉箇甚麼爆竹聲中催臘去梅花香裏送春來。</p>
<p>小參琅玡點出五般病其病尤甚西院商量兩箇錯其錯轉多然則天童一眾於此度夏且道作麼生九旬鵝護雪三月蠟人冰者是多年曆日不要提起莫是一種平懷泯然自盡逍遙清關橋畔臨水石以徜徉納涼景倩亭邊倚松筠而笑傲麼似則似奈太白峰不肯點頭在設或孜孜孑孑攤書清案忘宵寢堆堆危危疊足寒蒲廢晝餐好也好爭奈拄杖子未肯放過在拈拄杖云大眾太白峰拄杖子沒人情絕彼此令當行不容<span class='corr'>己</span>看來也是無端起若是千鈞弩定不射鼷鼠且道射什麼卓一卓下座。</p>
<div>冬夜小參若論此事窮則變通否盡泰來疑團未破直須千挨萬拶挨拶到萬機寢削之地諸緣蕩盡之時如大死人一般一旦冰枯雪老地轉天迴疑團爆破心眼豁開始是群陰剝盡底時節一陽來復底氣候枯木上華開朵朵冰河裏燄發層層到者裏管他一線長長一線捏聚也由我放開也由我依時及節也得換斗移星也得所以道絕後再甦欺君不得然雖如是猶屬時人公幹若是出格道流便向天地未分陰陽未判生佛未形之際直下當頭坐斷且免得無事生事說黃道黑何故一氣不言含有象萬靈何處謝無私復舉慈明冬日榜僧堂作此字<img src='../images/J37p0373_01.gif' alt='J37p0373_01.gif' /><img src='../images/J37p0373_02.gif' alt='J37p0373_02.gif' />其下註曰若人識得不離四威儀中首座見曰和尚今日放參慈明聞而笑之師云一人肘後符靈難瞞識者一人頂門眼正<span class='corr'>已</span>墮圈攣檢點將來各有差池雖然伯牙與子期不是閒相識然而天童今晚不可空然拈拄杖空中打圓相云若有人跳得出來朝與他一腰玉泉布褌。</div>
<p>田副戎為兄籓侯明宇公禮千佛名經請對靈小參問破生死魔貴在單刀直入脫纏愛網須是八面當風此是田護法生平作略向上宗乘如何舉唱師云一超直入如來地進云恁麼則分茅裂土人間貴棄世昇霞天上尊師云郤被闍黎道著乃云三轉法輪於大千其輪本來常清淨天人得道此為證三寶於是現世間天人得道且置如何是其輪清淨果若法輪清淨天人得道無疑今日山僧為我護法田籓臺轉清淨法輪超生死愛纏得解脫安樂去也云何清淨法輪口若不妄是名口業清淨身若不妄是名身業清淨意若不妄是名意業清淨身口意業清淨是名佛出世身口意業不淨是名佛涅槃拈拄杖云大眾山僧拄杖子從來三業清淨三千諸佛一時現前卓一卓云即此轉無上清淨微玅法輪不但能令田護法便入千佛一數亦能令現前若親若疏若男若女俱入千佛一數既是千佛一數行則與千佛同行住則與千佛同住坐則與千佛同坐臥則與千佛同臥乃至一香一華一瞻一禮一合指爪一稱佛號三百六十骨節節節與三千諸佛相拄八萬四千毛竅竅竅與三千諸佛相通不生彼此見不生高下想所謂一身清淨則多身清淨多身清淨則遍界清淨遍界清淨休從他處覓即此是西方如是則不懺罪而罪滅河沙不超生而頓超十地說甚麼通天謀略蓋世英雄單刀直入八面當風打識鎖情關掃迷雲愛霧盡是外邊之遶殊非捷徑路頭何故九蓮開合處百寶自莊嚴。</p>
<p>冬夜小參問日南長至則不問洞山掇果意如何師云雪嶺泥牛吼進云因甚食到口邊被人奪<span class='corr'>卻</span>師云雲間木馬嘶進云忽有箇人待洞山道動用中收不得便與掀倒果桌又作麼生師云貓兒強似虎乃云世間云冬至以前陰長陽消冬至以後陰消陽長陰消陽長萬彙發生風雨姁嫗而育其本陰長陽消霜露摧殘而成其果教中道從色界向下慳貪是病布施是藥從色界向上布施是病慳貪是藥了義教辨清不了義教辨濁說穢法邊垢揀凡說淨法邊垢揀聖揀凡則除去五欲八風令其清淨三業所以入水不溺入火不燒要燒不得燒被數量管攝揀聖則脫去數量除去佛障魔障所以入水要溺便溺人火要燒便燒要生便生要死便死與塵勞為儔共貪瞋作伴煩惱海中為雨露無明山上起雲雷方得去住自由是名脫塵縛人是知聖人設教皆因其時說法不當時是名非時語猶若四時不正則不能生其萬物也是故天有四時以成其歲佛有八教以成其果雖然若到衲僧門下總用不著何故意氣不從天地得羅豈藉四時推。</p>
<p>除夕小參舉北禪道歲盡年窮無可與諸人分歲烹一頭露地白牛炊黍米飯煮野菜羹燒榾柮火大家喫了唱村田樂師云北禪雖是一期方便爭奈醫得眼前瘡剜去心頭肉天童者一頭露地白牛正要渠朝拖犁暮拽耙東耕西耕秋成有望毆窶滿篝污邪滿車年窮歲盡將來雖無百般珍羞與人誇靡鬥富且喜磨不停輪碓不停搗橫切東瓜豎切菜一味樸實頭茶飯亦可與諸人分歲且免得拆東籬補西壁南家乞醯北家乞醬上無官糧來逼下無私債來催如此度歲亦覺逍遙又何必唱村田樂囉囉哩哩為快哉大眾北禪分歲烹露地白牛天童分歲賴露地白牛且道那箇在前那箇在後具眼者甄別看。</p>
<p>小參活而死不得底水面按胡盧死了不得活底癩馬繫枯樁有頭無尾底一跳雖活再跳即死有尾無頭底擬心即乖舉步便錯光不透脫底扶籬摸壁語不離窠底倚門傍戶眼不帶筋底認影迷頭腳不點地底墮阬落塹更有一般死水裏浸殺底乾路上走殺底牛跡裏陷殺底虀瓮裏淹殺底升子裏[跳-兆+孛]跳底斗子裏藏身底飯籮邊餓死底大海裏渴死底缽盂裏涕唾底淨瓶裏洗澡底百尺竿頭進步不得底月明簾外轉身不得底把纜放船底刻舟求劍底畫蛇添足底指鹿為馬底騎驢覓驢底棄水求冰底抱不哭孩兒底打潔淨毬子底淨地上撒沙底無事甲裏躲跟底開眼作夢底閉眼作夜底見神見鬼底東卜西卜底在家疑是客底別國<span class='corr'>卻</span>為親底護惜瑕疵底病入膏肓底如此種種人如此種種病種種見種種解種種知覺種種偏枯種種顛倒種種昏迷種種錯謬總無他說皆由見處不透學處不玄參處不切悟處不的證處不實得處不真逗到結交只成得箇杜蠻禪口頭禪知解禪藥汞禪琉璃禪儱侗禪木頭禪小家子禪死肐搭禪海蠡兒禪枯禪癡禪零零碎碎禪有什麼交涉不見道從門入者不是家珍自<span class='corr'>己</span>流來還同瓦礫假饒言前薦得猶是滯㲉迷封設使句下精通未免觸途狂見毫釐繫念三途業因瞥爾情生萬劫羈鎖悟處不泯靈龜曳尾超宗異目方可為師天童到者裏事不獲<span class='corr'>已</span>只得捋下面皮是處亦鏟非處亦鏟去即咬住住即咬破搆得搆不得總與伊喪身失命何故聻心不負人面無慚色。</p>
<p>謝為霖為憲為衡為先祖冏卿象三護法對靈小參春盡群芳銷歇夏初綠樹陰森時節雖云代謝死生日暮古今欲知常住不遷性須向萬物遷變處曾取若向者裏會得當知太老先生生本不曾生滅本不曾滅生本不生似浮雲橫於碧漢滅本不滅如片月落於寒潭如是則生平所作一切慧業惑業皆同兔角是處非處復若龜毛舉拂子云唯有者著子先天地而獨存亙古今而不沒天地不能覆載陰陽不得推遷富貴不被籠罩聲色不容蔽惑上與諸佛同一清淨下與眾生等一解脫常在人間而不居世雖生天上而不耽寂所以道身從無相中受生亦如幻出諸形象幻人心識本來無罪福皆空無所住雖然且道即今太老先生在甚麼處安身立命莫言世上無仙客須信壺中別有天。</p>
<p>瑞巖入院小參舉拂子云大眾看看者座寶王剎現於毫端上先天地而建立後天地而不朽於中處凡處聖入佛入魔雖經塵劫千變萬化不曾移易一毫頭所以道如來宮殿無有邊自然覺者處其中即今現前大眾三通鼓罷簇簇上來有眼皆見有耳皆聞且道是自然覺不是自然覺者裏點著知歸橫趨而去則不須彈指樓閣門開不動腳頭法界普入法隨法行法幢隨處建立塵塵爾剎剎爾念念爾古之今之左之右之無論得念失念成法壞法總是華藏莊嚴神機玅用況乎此者飛將軍之創始顛上座之真規縱被遷移何曾埋沒十二峰巒巍然不動千三精舍宛爾現前是知衲僧行處獨奮雙拳天外橫行通身手眼白地成家要且未為極則雖然玅舞應知誇遍拍三臺須是大家推。</p>
<p>趙瑞芝為徒張思讚請對靈小參拈拄杖云秖者箇在俗不減處真不增不分天上人間豈論途中家舍得之者離生離滅無壽無夭涅槃生死等是空華佛及眾生俱為夢幻就如你者把刀子尋常未拈以前求其聖凡影相了不可得滿月相好亦不可得焦面身形亦不可得乃至種種色種種相俱不可得當恁麼時正與威音那畔空劫<span class='corr'>已</span>前淨裸裸赤灑灑本無絲毫間隔及乎拈動之際東刻西刻橫雕豎雕便見劣形殊相地獄天堂或威或慈或悲或喜或大或小或長或短種種不同種種差別上而三賢十聖下而九類四生相好者競生仰慕形劣者競生怕怖殊不知元自你自<span class='corr'>己</span>造就底正眼觀來總無是事雖然擊香几云若向者裏薦得雕亦得不雕亦得雕與不雕總得何故但看棚頭弄傀儡抽牽全是裏頭人。</p>
</div>
<p class='juan'>遠菴僼禪師語錄卷第九</p>
</div><!-- end of div[@id='body'] -->
</body></html>