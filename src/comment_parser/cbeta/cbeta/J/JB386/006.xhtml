<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>遠菴僼禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>遠菴僼禪師語錄卷第六</p><p class="byline">嗣法門人元視等編</p>
<div class='div-other'><a id='mulu14' /><p>杜子濂海憲請上堂問昨日入理深談言言見諦今朝斬釘截鐵句句歸宗如何是入理深談句師云八角磨盤空裏走進云如何是斬釘截鐵句師云三腳驢子弄蹄行進云去此二途如何指示師云不妨兩彩一賽進云秖如道臺杜大護法請和尚陞座還是入理深談相為還是斬釘截鐵相為師云你試卜度看進云文殊與維摩不是閒相識師云只道得一半問樓閣頓開彈指內善財拄杖別風霜人天到此窺無路大作波瀾潤八荒今朝公案現成請師別露消息師云昨日晴今日雨進云倒<span class='corr'>卻</span>門前剎竿子誰家灶裏火無煙昔日韓文公問大顛和尚春秋多少顛舉數珠云晝夜一百八意旨如何師云幽州江上石人蹲進云既是一般弄醜因甚擯<span class='corr'>卻</span>首座師云無鬚鎖子兩頭搖乃舉無盡居士張相公初訪東林印可次謁兜率語至更深論及宗門事兜率云運使既蒙東林印可於佛祖言句少有疑否無盡云有兜率云疑何等語無盡云香嚴獨腳頌德山托缽話兜率云於此有疑其餘安得無疑秖如巖頭道末後句是有是無無盡云有兜率大笑便歸方丈閉<span class='corr'>卻</span>門無盡一夜睡不穩至五更下床觸翻溺器乃大徹師云學憑入室知乃通方道曠無涯逢人不盡所以善財童子始於福城東際後登樓閣門中至於不離自所住處入普賢毛孔剎中行一步過不可說不可說佛剎微塵數盡未來劫猶不能知一毛孔中剎海次第剎海藏剎海差別剎海普入剎海成剎海壞剎海莊嚴所有邊際當知無盡居士若不遇兜率老漢怎知末後者段消息座前密圓道人杜大護法於箇中參究遍歷諸方門戶不下善財童子南詢五十三人至於無盡末後句未審若何茲來謁堂上老人垂一則無義味話連下數語<span class='corr'>卻</span>不許諾直得計窮力盡山僧欲效三平與伊傍通一線今日<span class='corr'>卻</span>於人天眾前為伊代一轉語貴圖大家知有老人道髑髏無識眼目精明漢因甚仰面不見天低頭不見地要知麼太平無象杜公出眾禮拜云昨日老人不肯語今日幸和尚點破些子師云居士作麼生會公云兩眼對兩眼師云大眾證明公便禮拜師下座。</p>
<p>晚參第一句薦得堪與佛祖為師第二句薦得堪與人天為師第三句薦得自救不了是汝諸人第幾句薦得恢知客云只者一句也不消得師云爭奈者一句何巖副寺云意氣不從天地得一僧便出師云你道者僧為甚麼便去還是薦得便去還是薦不得便去若薦不得爭解與麼去若薦得且道他薦箇甚麼巖云衲子難瞞師休去。</p>
<p>大悲誕日修華嚴懺期主張夫人請上堂問一塵一剎總是毘盧道場一華一香無非普賢境界如何是毘盧師師云天上有星皆拱北進云人天交接凡聖混融如何是普賢身師云人間無水不朝東進云可謂是處是彌勒無門無善財如何是理法界師云有水皆含月進云諸法寂滅相不可以言宣如何是事法界師云無山不帶雲進云春至百花開黃鶯啼柳上如何是理事無礙法界師云剎竿頭上煎䭔子進云四海五湖皇化裏不知何處有封疆如何是事事無礙法界師云佛殿階前狗尿天進云更有一界彌勒尚無入頭善財豈容參請今日人天眾前請師點出師云未問<span class='corr'>已</span>前先道破進云秖如張大夫人入山作大佛事且道入何法界師云錦上更添華進云與麼則石麟童子殷勤報彌勒樓前壽量身師云<span class='corr'>卻</span>被闍黎道著問圓通應現頓開千手千眼悲願弘深現出百億化身正當恁麼時如何是極則一句師云遲日江山麗進云鳥啼春色裏花笑碧巖前師云重說偈言乃云鶯啼繡谷燕語雕梁圓通門頭頭虛豁花開碧嶂柳弄春堤大悲身處處降生如是豈止誕皇宮生內院垂手金沙灘畔示跡補洛嵒前現四面八面十二面四臂八臂千臂八萬四千母陀羅臂八萬四千清淨寶目直得若天若人若僧若俗若男若女若龍鬼傍生若山河大地無不是塵沙剎海華藏界中東涌西沒興慈運悲全體顯現所以道應以佛身菩薩身國王身宰官身將軍身命婦身得度者即現其身而為說法秖如檀越主張大夫人現命婦身<span class='corr'>已</span>且道說甚麼法良久云更聽一偈優曇為瑞現人間大福德中最殊勝種種淑美不可說非諸凡小可比者全憑解脫知見力涌出無盡香華雲無盡莊嚴種種寶摩尼光明旛蓋幢遍滿十方諸剎海普于法界十方前陳設醍醐最上味破一塵中出大經河沙微塵品及偈端延聰慧眾高流剎那參偏諸佛剎恭敬翹勤淨三業一身清淨多身淨十方國土琉璃潔管教是處是彌勒何患無門無善財是身壽命無窮盡葉葉流芳無間然當來果滿菩提圓又見花開世界起報道石牛攔古路等閒一馬生三寅揮拂下座。</p>
<p>滿散上堂問天地同根萬物一體普眼因甚不見普賢師云金不博金進云秖如普眼處處尋覓普賢不見為當坐斷十方為是密移一步師云不可妄生卜度進云世尊道汝但於靜三昧中起一念便見普賢還是正打傍敲還是放開一線師云切忌隨他舌頭轉進云普眼見底是普賢不是普賢若道是蹉過普賢若道不是辜負世尊萬指叢中請師端的師云看你分疏不下進云曙色未分人盡望及乎天曉也尋常師云你將謂有多少奇特進云經中道塵說剎說熾然說無間歇作麼生是功圓果滿一句師云萬象森羅齊起舞進云昔人施佛七錢果感金輪之報現前張大護法陳氏夫人作如是種種殊勝功德未審得何果報師云不可說難稱量進云與麼則壽山與須彌並峙福海共香水同深師云<span class='corr'>卻</span>被闍黎道著乃舉拂子云大眾看看華藏莊嚴世界海佛剎微塵數世界佛剎微塵數佛佛剎微塵數菩薩眾位等眾盡在山僧拂子頭上演說百千法門無量玅義諸人見麼還聞麼若見若聞可謂向一毫端上識得根源去豈止不動一步周遍十方不資<span class='corr'>斂</span>念樓閣門開法界高流剎那參遍直得與佛剎微塵數諸如來佛剎微塵數菩薩眾位等眾同一眼見同一耳聞同一口說同一境界同一受用同一善巧同一神變小中現大大中現小真中現俗俗中現真同中現異異中現同偏中現圓圓中現偏擲大千於方外納須彌於芥中攪長河為酥酪變大地作黃金三百六十骨節八萬四千毛竅同一放清淨微玅寶光遇斯光者悉證菩提所以道得之者圓真智於一時失之者徒修行於曠劫秖如今日行週願滿且道功歸何處大福德人修大福德人受復舉黑氏梵志兩手擎合歡梧桐華供養世尊世尊云放下著梵志放下左手華世尊復云放下著梵志放下右手華世尊又云放下著梵志云兩手皆空又教放下甚麼世尊云我非教汝放下華教汝外捨六塵內捨六根中捨六識捨至無可捨處是汝免生死處梵志於言下悟無生忍師云大小世尊徹底婆心只見一邊即今張大夫人一期之內持無數香華珍寶衣食來供養諸位知識山僧但合掌稱贊何故不作捨想不作非捨想且道六根六塵六識向甚處著。</p>
<p>陸英長居士請上堂舉黃山谷訪晦堂禪師乞指徑捷處晦堂云秖如仲尼道二三子以我為隱乎吾無隱乎爾者太史作麼生理論山谷擬對晦堂云不是不是山谷迷悶不<span class='corr'>已</span>一日侍晦堂山行次巖桂盛放晦堂云還聞木樨華香麼山谷云聞晦堂云吾無隱乎爾山谷釋然有省師云大眾人莫不飲食也鮮能知味也誰知晦堂鼻孔<span class='corr'>卻</span>被山谷覷破惜乎山谷腳跟<span class='corr'>卻</span>被晦堂惑亂與麼發明無隱之旨大似天地懸隔何故聽取一頌物外同人過艸堂不勞特地錯商量年年巖桂秋將半自有天風送晚香。</p>
<p>前川張少保祈嗣得子入山謝師請上堂問堂前露柱久懷胎生下孩兒頗俊哉未解語言先作賦一操直取狀元來為復神通玅用還是法爾如然師云西天梵語東土唐言進云㘞地一聲天地震龍飛鳳舞出人前師云喜而不寐進云秖如五位王子如何指示師云陳年茶飯不消拈出進云和尚豈無方便師云錯過不少進云尊貴不墮如何是誕生王子師云天高群象正進云階級不歷如何是朝生王子師云海闊百川朝進云功勳不落如何是末生王子師云萬邦歸至化進云化權不彰如何是化生王子師云一氣轉洪鈞進云禁庭不出如何是內生王子師云佛眼覷不見乃云種豆得豆種麻得麻頭頭不爽法法無差是龍生龍是鳳生鳳種有將門玉麟天送所以道但能懷疑孕信何難㘞地一聲既然㘞地一聲定是見頭見面星眼隨人轉神玅天生朱唇向乳開靈通本有何況獅兒墮地便解返擲虎生三日氣<span class='corr'>已</span>吞牛本不尋常事猶奇特承先啟後奕世傳芳跨灶衝樓超群越格秖如父母未生前且道是何面目良久云好箇鳳凰兒豈向那邊討。</p>
<p>師謝本山院事提臺張少保合郡薦紳袍衿諸護法挽留復住請上堂問寰中天子敕塞外將軍令符到令行時如何師云看取令行時進云金鎖玄關留不住行於異類且輪迴還是定業難逃為復婆心太熱師云一任卜度進云恁麼則覺海波瀾增浩渺慧天日月轉光輝師云讚歎即得問鐘鼓喧闐人天瞻仰學人上來箭鋒不爽如何是端的為人一句師云一棒一條痕進云再住天童孤負神鼎大眾若上神鼎有違天童護法未審如何即是師云匝地紅輪通一照何人外此大威光進云與麼則施設縱橫皆是玅一箇閒人天地間師云也則不勞問六載光揚法化四眾瞻依一朝杖逐雲行群巒失色今朝人天併集乞師再整風規師云寒山依舊燒火拾得依舊把帚僧顧左右云大眾分明記取師云你自會取好僧展兩手師云轉見納敗進云瞞某甲不得師云阿誰瞞你乃云何德繼祖風幸住六年終虛占林泉美況乃五山雄今<span class='corr'>已</span>力辭退遴選僧中龍將返山麋性得遂全愚蒙不意諸檀護宮保及臺中詞垣與外憲袍衿意僉同連詞共力挽息肩不少容諄諄諭大義尚有白髮翁有知非木石安不動微衷角馱重整頓渾身仍絡籠士為知<span class='corr'>己</span>死何以惜微躬為告諸兄弟努力展英鋒外護尚如此吾徒寧不從赤身齊荷擔庶不墮斯宗且作麼生荷擔能使斯宗不墮喝一喝下座。</p>
<p>開爐上堂趙州道我向行腳到南方火爐頭有箇無賓主話直至如今無人舉著趙州老漢慣作空拳誑嚇小兒漏逗不少山僧住院十餘年來火爐頭邊無義味話話來話去轉無義味今日別有箇商量<span class='corr'>卻</span>堪咀嚼舉似諸人不得忘<span class='corr'>卻</span>。</p>
<p>上堂問金峰三十年前有老婆心問禪荅禪三十年後無老婆心問禪不荅禪如何是三十年前有老婆心師云雲開日出進云如何是三十年後無老婆心師云月落星殘僧呈坐具云且道者箇還有老婆心也無師云大眾看你呈漆器進云莫瞞某甲好師云<span class='corr'>卻</span>是你瞞我問覷破三心非是佛若存一智即乖真如何是如來禪師云世尊不說說進云猛虎口中拏活雀蟭螟睫上繡鴛鴦如何是祖師禪師云達磨猶不識進云千波競起家風大一亙晴空境界寬如何是菩薩禪師云文殊騎獅子普賢跨象王進云五解脫中施玅用六神通裏展風流如何是聲聞禪師云我者裏無恁麼禪進云一片肝腸傾瀑雪通身手眼露梅椒獨出一頭請師自道師云鷂子過新羅乃云佛以一音而演說眾生隨類而得解所以菩薩得解則六度萬行二乘得解則四諦十二因緣天人得解則莊嚴獲福三途得解則息苦停酸然雖如是總屬教乘卓拄杖云看取山僧拄杖子亦以一音而演說直得森羅起舞萬象揚眉蝦蟆[跳-兆+孛]跳上天蚯蚓驀過東海秖如現前諸人還得解也無良久云我不敢輕於汝等汝等皆當作佛。</p>
<p>晚參金峰三十年前有老婆心問禪荅禪三十年後無老婆心問禪不荅禪昨日有人問山僧許多禪山僧便荅許多禪且道有老婆心也無而今則不然也有人問如何是如來禪則向他道破木杓如何是祖師禪則向他道爛蒲鞋如何是菩薩禪則向他道夜夢不祥如何是聲聞禪則向他道書破大吉獨出一頭請師自道則向他道年衰鬼弄人大眾山僧恁麼荅話莫是問禪不荅禪無老婆心麼眾中若有動絃別曲者出來下一語看眾下語不契求代師云何不道和尚大似雪上加霜。</p>
<p>晚參山僧適才偶興攜拄杖子向東谷看梅花<span class='corr'>卻</span>被梅花換<span class='corr'>卻</span>眼睛清香撲鼻<span class='corr'>卻</span>被香氣換<span class='corr'>卻</span>鼻孔烹茗樹底<span class='corr'>卻</span>被茶味換<span class='corr'>卻</span>舌頭幽禽聒聒<span class='corr'>卻</span>被鳥聲換<span class='corr'>卻</span>耳朵坐巖苔石<span class='corr'>卻</span>被石頭換<span class='corr'>卻</span>四大即景題詩<span class='corr'>卻</span>被詩句換卻意識山僧一時行樂<span class='corr'>卻</span>被梅花換卻眼耳鼻舌身意拈拄杖云諸人還見麼若見拄杖子即被拄杖子換<span class='corr'>卻</span>眼睛卓一卓云還聞麼若聞即被拄杖子換<span class='corr'>卻</span>耳朵打僧一下云還知痛癢麼若知痛癢即被拄杖子換<span class='corr'>卻</span>四大若道不得即被拄杖子換<span class='corr'>卻</span>舌頭若屏息思慮即被拄杖子換<span class='corr'>卻</span>鼻孔意識諸人學禪學道<span class='corr'>卻</span>被拄杖子換<span class='corr'>卻</span>眼耳鼻舌身意呵呵山僧諸根被梅花換<span class='corr'>卻</span>諸人諸恨被拄杖子換<span class='corr'>卻</span>既都換<span class='corr'>卻</span>了正恁麼時喚山僧作諸人也得喚諸人作山僧也得喚梅花作拄杖也得喚拄杖作梅花也得可謂無二無二分無別無斷故因甚喚諸人向者床子上坐便不肯道道看密侍者云正是某甲放身命處師云做侍者有分偉侍者云某甲不入者保社師云你因甚向者裏拜弘侍者云識法者懼師云且立者一邊謙侍者云直透萬重關不住青霄內師云我即不然謙云和尚又作麼生師云不貪香餌味始是碧潭龍。</p>
<p>解冬上堂一冬之間九十日內霜風凜冽冰雪凝寒諸人聚首三條椽下拘拘攣攣同床各夢有底豆爆冷灰有底花開枯木有底澄潭徹底萬象俱寒有底紅爐片雪不留朕跡一往觀去好箇消息仔細看來捏目生花若論而今春回寒谷柳條放紐丁香解結諸人分上灑灑落落如鳥出籠翱翔碧漢如魚透網游泳波瀾似可放行且許一半何故不見道透網金鱗猶滯水回途石馬出紗籠。</p>
<p>上堂大眾還知無礙大陀羅尼神玅章句麼良久云三世諸佛說不到歷代祖師提不起十大論師註不及天下衲僧搆不著是以天地未足喻其大虛空未足喻其廣日月未足喻其光輝雨露未足喻其潤澤神機莫測靈應無方若幽若顯在聖在凡莫不受其甄陶被其化育晦暝時為日月險惡處作津梁饑者得食貧者得寶疲癃殘疾者咸得其正貪嗔癡恚者悉去其邪令人人虛來實往使箇箇小出大遇三塗化為康莊之路六欲頓息環轉之輪然雖如是猶屬教權曲為中下更有一句口門未開以前薦得<span class='corr'>已</span>遲八刻若待而今劍去久矣。</p>
<p>大悲誕日上堂問人天共集海眾臨筵法座高陞合談何事師云各自知機好進云喚作觀世音菩薩又是正法明如來喚作正法明如來又是觀世音菩薩正當恁麼時喚作甚麼師云泥裏洗土塊時有嬰兒忽啼師乃云大眾還聞㘞地一聲麼大悲菩薩降生了也若也薦得便好散去如或未然且聽山僧打葛藤淨法界身本無出沒床下破蒲鞋不勞拈出大悲願力示現受生籬根禿掃帚有甚用處爭似而今風和日麗之時水綠山青之候春禽喉舌巧弄笙簧曉嶂花枝爭攢錦繡可謂普現色身三昧廣闢圓通六門正恁麼時且道是大悲受生不是大悲受生還委悉麼頭頭垂示處仔細好生觀。</p>
<p>上堂舉古德道秋江清淺時白露和煙島良哉觀世音全身入荒草師云古人露箇風彩大似半開半合或晦或明天童者裏則不然巧言不如直道春光雨過時輕雲<span class='corr'>斂</span>芳島良哉大悲身明明露百草。</p>
<p>大悲期滿散上堂居士問如何是現成公案不須參師云更問阿誰士云謝師指示師云你作麼生領略士禮拜師便棒乃云南無喝囉怛那大眾教中謂之真言又謂之神咒既謂之真言可不是假名既喚作神咒可不是虛聲不見僧問龍牙才德山棒臨濟喝今日請師為提掇才云蘇嚕蘇嚕僧云蘇嚕蘇嚕遠有西來意也無才云蘇嚕蘇嚕秖如龍牙與麼道且道喚作甚麼莫是喚作禪麼有般孟八郎自無眼目拾人涕唾見人說是禪便認著是禪見人喚作咒便認著是咒無端向太虛空裏分垣別塹殊不知通人分上總無拘繫有時高高山頂立有時深深水底行有時斬釘截鐵有時合水和泥活鱍鱍轉摝摝不椿定一處不落在一邊秖如而今一香一花一瞻一禮無不是全機顯現照用同時所以道有眼漢絕羅籠骨碌椎守窠窟還委悉麼大鵬展翅蓋十洲籬邊鈍雀空啾啾騎駿馬上高樓萬里銀河輥玉毬有意氣時添意氣不風流處也風流。</p>
<p>上堂不與物違真道廣偶隨緣起自禪深舌根<span class='corr'>已</span>淨誰能壞足跡如空我得尋古人和身放倒貴圖正眼流通<span class='corr'>卻</span>被俗人覷破未免傍觀者晒天童者裏一向咬定牙關無奈清關橋畔流水潺潺太白峰前晴雲靄靄盡底家私早<span class='corr'>已</span>漏泄那堪更上曲彔床上搖唇鼓舌說黃道白大似矢上加尖雖然為憐三尺子不惜兩行眉更聽一偈露柱燈籠喫白飯狸奴白牯飽齁齁不期小出無多子引得清風十二樓。</p>
<p>趙毓凡居士六旬請上堂昔歲觀河今不異何妨兩鬢漸侵霜從頭花甲又重起丹桂年年報晚芳所以道從教白鼠推遷端的銀臺不變金剛體當證於目前堅密身非亙於塵外黃髮駘背豈關九轉還丹碧嶂清溪別有一般春色但能萬年一念一念萬年剎那可以流衍永生彈指可以全收曠劫說甚上壽中壽大年小年嬉遊於仁義之塗處處無懷之國偃息乎禪觀之圃頭頭不老之鄉然雖如是秖如韓文公問大顛和尚春秋多少顛舉數珠云晝夜一百八且道意旨如何良久舉拂子云會麼爛柯樵子疑無路挂樹壺公玅有家。</p>
<p>開爐上堂烈燄爐中飛彩鳳不可以有心求花針眼裏度金鵬不可以無心得諸佛向火燄裏轉大法輪不可以語言造火燄向諸佛說法諸佛立地聽不可以寂默通到者裏恁麼也不得不恁麼也不得恁麼不恁麼總不得可謂進前無路退後無門外無國土可依內無心識可守假饒千手大悲向者裏提不起八臂修羅向者裏按不下神通光明使不著方便權巧用不得直得前際後際一時斷冷處熱處一時發方見死柴頭上通紅誰家灶裏無火東廁頭邊桶爆何方用處不圓還委悉麼垢淨兩邊齊一浴須彌頂上更翻身。</p>
<p>晚參欲為諸人道破無奈口門窄舌頭短不為諸人道破無奈肚腸癢心內熱仔細思量直得計窮力盡無法可施權借釋迦老子舌頭用用則又不可他道始從鹿野苑終至跋提河如是二中間未嘗說一字又借歷代祖師口門更又不可他道不識不會說似一物即不中又道吾宗無語句實無一法與人恁麼看來佛祖底口門亦無用處山僧底固是不堪你等諸人到者裏也須自知去就始得雖然不到烏江畔知君未肯休。</p>
<p>大悲誕辰上堂問鶯啼柳上廣闢圓通之門花笑林間具現大悲之相若云大悲今日生未免頭上又安頭師云爾善知時節我今不再三進云比來拋磚只園引玉師云我王車內無如是刀乃云若謂大悲今日生錯過春山無限情不謂大悲今日生孤負黃鸝樹上鳴生不生太虛空裏覓途程迷封滯殼人無數空認山河當眼睛擊拂子云何處臺無月誰家樹不春復舉雲門大師道聞聲悟道見色明心觀世音菩薩將錢買胡餅放下手<span class='corr'>卻</span>是饅頭師云大眾聞聲見色阿誰不會胡餅饅頭那箇不知就中些子淆訛只因教下手來當時有箇漢一把捏住免得疑誤後昆何故假饒做造千般究竟無非是麵。</p>
<p>說戒上堂披佛之衣行佛之行是佛而<span class='corr'>已</span>是則是其奈未是昔有一沙門夜半經行踏破老茄作聲疑是蝦蟆夢中遂有蝦蟆索命心生恐怖及至天明視之乃是老茄既是老茄蝦蟆從甚處得來昨日新戒沙彌打發常住一塊磚因甚不出眾懺悔有者道清淨行者不入涅槃破戒比丘不墮地獄山僧不覺失笑何也獅子咬人韓盧逐塊。</p>
<p>興化奉親庵如化同人二禪人送師祖鑑吾禪師入塔請上堂寬廓非外寂寥非內舉必全真洞無遺照所以行則日耀天臨止則淵清水肅於毫端上建寶王剎坐微塵裏轉大法輪故爾大中現小小中現大偏中現正正中現偏位尊而不居功大而不宰入淨入穢居郭居村無不於此光中縱橫自在不用拋毬打鼓舞笏擎叉自能真風落落清素之烈可方任運騰騰二靈之美堪匹其賣自寶之生薑負淵禪之栲栳皆行逸群之令展格外之機宗猷賴而光贊祖道得此陰扶此其餘事不可枚舉秖如末後風光且道何如蕭然撒手臨行際遙寄同參一首詩。</p>
<p>祈嗣上堂祖師心印落花片片隨流水諸佛祕要幽鳥聲聲喚斷崖若向者裏承當鈍鳥棲于枯蘆困魚止于濼水能於此處透脫神鰲化于雷門蒼龍翔于碧漢便乃風雲布地牙爪通身小中現大大中現小隱顯同時權實並用能殺能活為雨為霖施格外之機行逸群之令隨處作主遇緣即宗分賓立主七縱八橫把住放行單拈獨弄全憑大用現前不假纖毫造作是事且止秖如檀越祈嗣又作麼生喝下飛來金鳳子棒頭敲出玉麒麟。</p>
<p>至日祈嗣上堂陰極陽回天地發生之始泰來否極萬物資始之時占瑞書雲吹灰測影事有可徵之道物無虛設之名若論你禪和家心識久塞疑團應破不秉此際更待何時天童者裏一不要你鐵樹開花二不要你冰河發燄一聲㘞地只要石女生兒慶快通身產下胸中扢搭自然兆協嘉祥誕生麟鳳承家起運繼美傳芳報莫報之恩顯不顯之德那要預為杓卜隔手猜謎還委悉麼萬邦懸愛日一氣轉洪鈞陳華若居士得子請上堂問雨細柳拖金線風和花綻錦屏雲月溪山即不問如何是到家一句師云驗在目前進云今日陳居士得子請師說法如何是保任一句師云雨滋三秀艸花發萬年枝進云雲到碧嵒千仞翠月當青嶂萬溪春師云不須錦上更鋪花拈拄杖云秖者箇不是奯公妻亦非曹家女<span class='corr'>卻</span>解孕靈毓秀一一麟翔鳳舉忽見五雲開弄璋又報喜為從天降來還是地涌起為復佛口生從法化而乳問之於先天先天不知問之於後天後天無語且道畢竟從甚處得來良久卓拄杖云聽取一偈孤根本是出常情為瑞為祥莫可名觸處靈苗隨地秀不萌枝上玉花生。</p>
<p>毛門包氏為男成平病中還愿祈安請上堂世尊說法如世百藥能療百病病在於染投以淨藥病在於淨投以染藥病在於偏投以圓藥病在於圓投以偏藥莫不以毒攻毒以楔出楔所以道即心即佛無病求藥句非心非佛藥病對治句攢簇不得底通身是病通身藥藥病俱捐時一回汗下一回快秖如病入膏肓藥力不到處又作麼生不妨好箇消息記得昔日張天覺閱維摩經至此病非地大亦不離地大有箇會處會處且止既云非地大因甚又云不離地大既不離地大因甚又非地大到者裏豈不盧醫無以用其力扁鵲不能施其方若向者裏著力追窮畢竟是地大非地大忽然識得病之根源落處直下四體平復百骸調適並不見有根塵器界苦樂情境說甚麼染耶淨耶業耶身耶地大耶非地大耶還委悉麼豈惟寶籙長生訣<span class='corr'>已</span>證金剛不壞身。</p>
<p>普明庵主請上堂問華嚴會上童子南詢天童再會又作麼生師云石中有玉沙裏無油進云恁麼則是處是彌勒無門無善財師云枯河道裏覓魚蹤進云一點水墨兩處成龍師云如何興波作浪僧拂坐具云大眾證明師打云也少者一棒不得乃云晝則日明夜則月明暗則燈明日能明畫而不能明夜月能明夜而不能明晝燈能明近而不能明遠豎拂子云若向者裏明得一明一切明一見一切見石壁山河本無遮障風雨晦暝轉更輝煌透塵透色亙古亙今者段光明靈然不昧如或未然不解三更敲日午直須北斗面南看。</p>
<p>范九皋居士持齋報母兼為祈嗣請上堂聖凡不二物我無殊十方剎海日前觀大千同一真如性山河土石共演真乘鱗甲羽毛全彰妙體苟能洞徹根源自然不生異見頭頭物物了了明明桑樹上著箭柳樹上出汁桃樹上開花李樹上結果雖則事有千差畢竟理無二致何愁寸草之心莫報三春之德既念堂萱之茂必獲庭工之榮所以道但須識取其頭其尾自至秪如頭尾相應一句又作麼生合浦夜光珠灼爍藍田春色玉瓏璁。</p>
</div>
<p class='juan'>遠菴僼禪師語錄卷第六</p>
</div><!-- end of div[@id='body'] -->
</body></html>