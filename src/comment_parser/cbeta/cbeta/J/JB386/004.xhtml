<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>遠菴僼禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>遠菴僼禪師語錄卷第四</p><p class="byline">嗣法門人元視等編</p>
<div class='div-other'><a id='mulu10' />
<p class='h1'>住明州天童弘法禪寺語錄</p><p>順治辛丑夏六月師從神鼎入覲天童適當山和尚退休西巖籓侯田護法洎闔郡紳士輓師繼席于七月初二日受請主院事。</p>
<p>佛殿佛之一字吾不喜聞耳不著水眼不受塵新長老則不然若不入水爭見長人。</p>
<p>伽藍江上清風山間明月取用不竭皆常住物。</p>
<p>祖堂虎嘯巖前猿啼木末豎拂拈槌打作兩橛。</p>
<p>據室拈拄杖云猛虎口中奪雀獅子項下解鈴新長老不作者般伎倆只要斷人命根卓一卓。</p>
<p>拈疏真諦俗諦一狀領過毛錐未拈文彩全露必欲重宣勞煩佐助。</p>
<p>法座大座當軒孰敢窺覷新長老到來時如何雷送遊龍風搏妙翅。</p>
<p>拈香此一瓣香至尊無對至貴難名爇向爐中耑為今上皇帝祝延聖躬萬歲萬萬歲伏願道光寰海德朗太虛睿算等於芥城金甌固乎磐石次拈香此一瓣香奉為滿朝勳貴闔國公孤今辰請主在筵檀護伏願致君澤民永沛邦家霖雨輔宗護教常涌菩薩身雲又拈香此一瓣香得處辛酸用時毒烈當年一椎下翻身今朝第二回拈出爇向爐中供養即此堂上弘覺禪師山翁老和尚用酬法乳之恩<span class='corr'>斂</span>衣趺坐五磊和尚白椎云法筵龍象眾當觀第一義師云若論第一義白椎前觀略差一線白椎後觀<span class='corr'>已</span>遲八刻還有二途不涉中道不存者麼出來互相激揚問風行艸偃水到渠成師資契合則不問斬新條令事如何師云天無私蓋進云當軒寶鑑輝今古袖裏金鎚驗正邪師打云少你者棒不得問高提祖印則不問人天交接事如何師云虛空齊合掌大地盡揚眉進云如何是賓中賓師云逢人青眼少問路白雲多進云如何是賓中主師云一劍霜寒十四州進云如何是主中賓師云漢高赴會在鴻門進云如何是主中主師云千輻金輪運四天進云賓主<span class='corr'>已</span>蒙師指示三臺須是大家催師云且款款乃云池懸雙鏡真照無方橋鎖清關沿流不止所以佛佛授手祖祖相傳莫不於此丁一卓二放兩拋三用陷虎機關弄白拈手腳提破沙盆滅正法眼發棒頭燄續不盡燈直得如日普照如雨普滋頓使三艸二木發劫前春色十虛三際露本地風光不見道一毫現神變一切佛同說經於無量時不得其邊際有時現賓則周遊湖海要且不離家舍有時示主則坐斷乾坤何妨混跡類中正當符到令行不涉化門一句作麼生道但見皇風成一片不知何處是封疆<span class='note-inline'>(謝詞不錄)</span>復舉僧問投子如何是一大事因緣子云尹司空請老僧開堂佛果拈云投子古佛叢林推其得逸群之令朴實頭道用看其等閒拈掇不妨世法佛法打成一片惜乎不甚寬廓有問天寧如何是一大事因緣但向他道手握金輪清四海聖躬彌億萬斯年堂上老人云佛果老漢眼蓋五天胸羅萬有究其生平施設出一言行一令直得上窮圓蓋下徹風輪山僧不是抑他威光細簡此語未免碌碌因人成事設有問道峰如何是一大事因緣但向道數聲黃鳥青山外占斷風光作主人師云三大老相席打令各展家風可謂一步高一步一浪闊一浪若是新長老又不然有問如何是一大事因緣但向他道雲開日現人人見水到渠成處處通復白椎云諦觀法王法法王法如是師卓拄杖下座。</p>
<p>當晚小參問神鋒在握不礙析事析理寶鑑當軒何妨說境說心皇風成一片何處別封疆如何是天童境師云玲瓏巖秀名垂世太白峰高翠插天進云孤光吞萬象照盡體無依如何是境中人師云鳳舞龍翔林下士銅頭銕額野盤僧進云箇裏絕消息一味總成真如何是人中意師云舉目頓令三界靜振鈴還使八荒歸乃云湘南犁耙未辭肩浙左芒繩又被牽既爾業緣無避處搖頭擺腦也徒然事到如此寧容推托只得打起脊項硬著蹄角先將東山下左邊底一犁翻轉南山北嶺松北嶺南山艸次第耕來無論祖翁家業自<span class='corr'>己</span>田園墻外底屋角頭便是大地虛空日月星辰艸木叢林也要一齊翻遍直得上無可遮下無可障自然處處發生般般成熟管取三十年後粥足飯足誰問廬陵米價山前麥熟或有箇禪和子道僼長老千年田八百主要你著許多死力作麼山僧不覺呵呵大笑且道笑箇什麼古今無限癡獃子惟有我儂獃得親。</p>
<p>師省天童途次長沙萬福院上堂問遠辭青嶂乍出長沙未審此處彼處佛法的的事如何師云有水皆含月無山不帶雲進云可謂處處綠楊堪繫馬家家門首透長安師云相隨來也進云古者道我向南方行腳一遭拄杖頭不曾撥著一箇為復當機放過還是太殺孤高師云一狀領過進云今日和尚道遍湖南拄杖頭還曾撥著一箇也無師云單不打死漢僧禮拜云不因躡足龍門過爭得清風動地生師打云喫得棒也乃以拂子打圓相云三世諸佛向者裏鑽不入一切眾生向者裏跳不出若也跳得出眾生即非眾生未免心外有法若也鑽得入諸佛即非諸佛要且心法不周既跳不出又鑽不入所以諸佛不加增眾生不加減一道平等浩然大均不必續鳧截鶴夷嶽盈壑自然處谷滿谷在阬滿阬長者長法身短者短法身然雖如是未出教乘網底游魚龍門難躍拈拄杖云爭似者條拄杖子峭巍巍活卓卓入則不居陰界出則不涉眾緣隨處作主遇緣即宗於法自在得大安樂有時向銕壁銀山撥開一線有時向平田淺艸把斷要津今日卓向鬧市場中雖則拖泥帶水要且艸偃風行普令一切人見所未見聞所未聞卓一下云還委悉麼萬福光中圓聖智一毫頭上定淆訛。</p>
<p>大通禪院修定禪人請上堂問四眾臨筵即不問大啟玄關事若何師云鷓鴣啼處百花香進云古者通逢人則不出出則便為人意旨如何師云波斯不戴帽進云又有道逢人即便出出則不為人又作麼生師云小兒不著鞋乃云若論舉揚宗教第一句下薦得堪與佛祖為師第二句下薦得堪與人天為師第三句下薦得自救不了猿啼嶽麓漁唱瀟湘嫩柳搖金寒梅吐玉是第二句風宣萬偈非干舌月寫千身不用媒是第三句若待撾動法鼓鼓動唇皮道箇紅塵鬧市古佛家風柳巷花街衲僧活計是多少節文了也且道畢竟如何是第一句良久云豈不見鹿苑和尚云我欲舉揚宗教法堂前艸深一丈抑不得<span class='corr'>已</span>向你道盡大地是般若光光未發時無佛無眾生消息山河大地甚處得來要知麼不離當處常湛然覓則知君不可見。</p>
<p>師到溈山慧山和尚請上堂展拂子云秖者箇父子激揚建溈仰宗旨主賓敲唱展臨濟家風叔姪酬酢啟二甘露門作家相見振三玄戈甲是以在佛祖則為標為準立機用則全放全收發明恁麼事須是恁麼人交為肘臂別轉旂鎗戈揮佛日於將暗之秋力震法雷於絕響之際牛頭沒馬頭回恰恰暗機旋合左手抬右手搦堂堂大用當前撒開優缽華泉普使三艸二木咸發劫前春色坐斷毘盧峰月頓令六欲四禪悉耀箇裏輝光一一闡佛祖大猷頭頭作人天正眼所謂法不孤起仗境方生道不虛行乘時濟物遇其人則拈出逢其機則提持正恁麼時且道提持箇甚麼當陽<span class='corr'>已</span>睹真消息不必重宣正脈通。</p>
<p>師到德山竹帆和尚請上堂問德山棒臨濟喝撥置一邊雲門餅趙州茶不須拈出即今弟兄敲唱叔姪激揚成得什麼邊事師云碁逢敵手著方妙琴遇知音正好彈進云恁麼則八十七燈重剔起家聲從此布闇浮師云贊歎有分進云昔日楊岐和尚陞座九峰禪師把住云且喜今日得箇同參未審是抬是搦師云一狀領過進云岐便問作麼生是同參事峰云楊岐拖犁九峰拽耙意旨如何師云焦磚打著連底凍進云岐云正恁麼時楊岐在前九峰在前峰無語岐拓開云將謂同參元來不是且道得失在什麼處師云赤眼撞著火柴頭進云今日有人問和尚作麼生是同參事又且如何師云寒山拍手拾得笑乃橫按拄杖云者條拄杖子當年見性老人拈來於此敲骨打髓揮霍自由說甚五谿風月三楚煙雲直得九州四海五嶽三山艸木昆蟲同轉根本法輪乃至百億浮幢王剎乃佛乃祖若聖若凡無不望風乞命迄至於今威靈赫赫誰敢當前今日不肖遠來特瞻遺範荷蒙竹帆法兄之命陞於此座搖唇鼓舌說黃道黑大似布鼓雷門耀螢日下雖然一番提起一度增新一度用來一番光燄不必別彰風彩略露就裏機權驀豎拄杖云大眾若向者裏薦得管取如龍得水似虎靠山處處斬釘截銕著著邁古超今與麼直截痛快好與三十棒復亞拄杖云若向者裏翻身一似俊鷹脫絆良驥追風處處有出身之路頭頭得自在之機有如是作略也好與三十棒放下拄杖良久云若向者裏知歸如壯士展臂不假他力師子遊行不求伴侶有如是標格也好與三十棒大眾神鼎峰前一向鍼拶不入今於德山堂上因甚與麼狼籍呵呵大笑云酒逢知<span class='corr'>己</span>飲詩向會人吟。</p>
<p>德山語嵩和尚就本山追嚴請上堂母囓指子傷心天雨而礎潤日暈而風生且道相去多少子築腳父生天葵花向日而傾芭蕉聞雷而長且道還有同別也無即今座前當山禪師身為知識且道從本爺娘居何報土諸仁者若也知得落處不妨道箇南斗七北斗八其或未然打葛藤謾汝諸人去也豈不見教中道輪轉三界中恩愛不能捨棄恩入無為真是報恩者此我語嵩法姪是其人也所以裂世網於青年受鉗鎚於作者乃至入廛垂手接物利生一一離見超情著著知源識委可謂水銀墮地點點皆圓杲日當天塵塵普照豈止今生父母縱饒歷劫雙親一時報復然既有如是奇特因甚<span class='corr'>卻</span>要山僧饒舌更聽一偈天地同根本合芳一家有事百家忙連城著彩雖多事錦上添花又不妨。</p>
<p>中秋上堂問萬里無雲一輪如洗還有過也無師云有進云過在什麼處師云澄潭不許蒼龍蟠乃云月圓當戶無心照物而物色自明桂放高嵒無意吹香而香風自遠所以道萬法本閒惟人自鬧時節若至其理自彰無奈江西父子避影逃形山谷師資承虛接響致使鼻孔失<span class='corr'>卻</span>半邊腳跟不得點地未免辜負嫦娥十分光彩蹉跎林主百倍精神眾中還有超宗越格為古人雪屈者麼良久拍禪床云但能仙桂和根拔誰怕清光蓋眼睛。</p>
<p>開爐上堂問但有言說都無實義屏<span class='corr'>卻</span>之乎者也請師暗機圓合師云屏<span class='corr'>卻</span>咽喉唇吻問將來僧左畫一圓相云且道是什麼意旨師拂<span class='corr'>卻</span>僧右畫一圓相云且道是什麼意旨師以拂子橫畫十字進云恁麼則左右逢源前後際斷向上還有事也無師云有進云若不出來伸此問爭識天童上上機師打云莫塗污好問向上宗乘即不問開爐一句請師宣師云烈燄光中飛彩鳳進云開爐一句蒙師指向上宗乘事若何師云華鍼眼裏度金鵬乃云天童舊家火爐深廣不可名模說甚一尺一丈九州四海五湖十虛三際無欠聖凡一道齊敷死灰撥出光燄燎<span class='corr'>卻</span>百億彌盧所以道寒則普天匝地寒熱則普天匝地熱三世諸佛忍俊不禁向此火燄中轉大法輪直得地曠人稀相逢者少火燄<span class='corr'>卻</span>為三世諸佛說法三世諸佛立地聽示現廣長舌相迥絕邊表卻與僼長老拄杖高而無上拈拄杖卓一卓云且道說箇甚麼若將耳聽終難會眼裏聞來始是親雖然末後一機猶未道著要知麼換骨洗腸重整頓一回入水見長人。</p>
<p>上堂問群陰剝盡一陽還化日新添一線長化日添長則且置提起坐具云且道者箇長多少師云十萬八千進云昔有僧問古德古德云長一線是同是別師云江南地煖塞北天寒進云又有古德道一線長又作麼生師云兩口無一舌乃云七日來復各歸至盡之本一陽生起聿見天地之心天心既見萬物資始岸容待臘柳眼將甦山意衝寒梅腮欲吐律管飛灰<span class='corr'>已</span>動簾櫳化日舒長當是時也玉泉布褌赫赤赤不風流處也風流慈明揭榜笑呵呵有意氣時添意氣當知衲僧門下通變之方化裁之玅一一應時及節頭頭轉地旋天所以木禪頭把住能為萬象主不逐四時凋宗上座放開隨流認得性無喜亦無憂。</p>
<p>晚參如來無二種語二種語者一名離間二名和合無此二者名如來語何名離間語能聽法者雖願樂聽受而所說法者不為開示是名離間語秖如藥山久不上堂纔請陞座便歸方丈且道為開示不為開示若道為開示開示箇什麼若道不為開示參學眼在什麼處能說法者雖樂開示而聽法者不樂聽受亦名離間語秖如丹霞鏟艸石頭欲為說戒丹霞掩耳而去且道樂聽受不樂聽受若道樂聽受因甚掩耳若道不樂聽受參學眼在什麼處雖說無有能說可說雖聽無有能聽可聽得如是者方名和合語和合語則且置秖如二尊宿與麼激揚作何判斷道是離間語則深屈二尊宿不是離間語則教有明文如何銷繳和合又和合不得莫是祖師門下教排不到三賢未曉十聖罔知五眼莫能睹二聽莫能聞麼素非此理既非此理畢竟如何不見道無此二者名如來語然則天童者裏又且不然有時離間也得有時和合也得只是不許如來語何也有時離間要且風雲際會水乳同源木人把板雲中拍石女銜笙水底吹有時和合要且南山起雲北山下雨靈苗瑞艸和根拔遍界從教荊棘生恁麼看來和合又不成和合離間又不是離間二邊俱不立中道亦不存阿呵呵從教疑殺天下人。</p>
<p>上堂問和尚昨晚所示某甲不無疑著師云不妨疑著進云藥山不上堂固非離間語便歸方丈意旨如何師云疏田不貯水龍王爭奈何進云恁麼卻成離間語也師云聽事不真喚鐘作瓮進云丹霞掩耳又作麼生師云不貪香餌味可謂碧潭龍進云與麼則是和合語也師云罕逢穿耳客多見刻舟人進云畢竟如何是如來語師云松嶴出苔菜丘隘好米塊進云秖如和尚今日樂上堂大眾樂聽受名什麼語師云二般皆可口一頓便忘饑進云明眼宗師天然不同師云我與你有甚冤讎乃豎拂子云大眾看看舜若多神於此拂子頭上現身說法不動咽喉唇吻其聲如雷道心同虛空界示等虛空法證得虛空時無是無非法跋難陀龍王於叫不應山中得聞此音身心踊躍把東海鯉魚打一棒雨似盆傾無根樹子忽地華開阿律那尊者忍俊不禁呵呵大笑且道笑箇什麼臨朕碪井底種林檎今年桃李貴一顆值千金大眾是什麼語話擲拂子呵呵大笑下座。</p>
<p>弘覺老和尚得樹根香爐賜供法座上堂秖者箇不從模子裏脫出亦非古廟裏得來心空而不假雕鐫體妙而天然成現班輸無以運其巧郢匠無以試其能造化莫測其端倪聖賢莫知其神變雲埋霧隱殘朽何殊雪拉霜摧堅貞自異皮膚脫落盡枝葉總不存淨裸裸赤灑灑通身覿露屈盤盤輪菌菌文彩縱橫詢知格外之全材實非人間之小器雖然中郎未遇還同野舍之薪張華不逢誰識拂牛之氣一旦親承明眼十分無地囊藏起之於巖崖雲壑之間置之於人天廣座之上精華煥發靈妙天生九鼎失其尊三台失其貴黃鍾不能擬其用大呂不能當其機直饒棒如龍拂如電且不能攙其前言如槊語如鋒且不能越其後只消得紫檀三片一縷青煙任是黃面老子碧眼胡僧總被伊穿<span class='corr'>卻</span>鼻孔自餘之輩何足論量大眾一切人鼻孔被伊穿<span class='corr'>卻</span>且道他底鼻孔什麼人穿良久作拈香勢云放過不可。</p>
<p>說戒上堂奇怪學般若諸菩薩不憤不啟不悱不發昨晚夢閱傳燈見一尊宿云一二三四五任君顛倒舉露柱與燈籠何曾成佛祖忽見燈籠露柱在傍不甘道情與無情皆可入無餘涅槃因甚我輩獨無分可謂皮下無血燈籠便乃發心參禪而心華頓發露柱即時發心持戒而戒體親證兩下無著歡喜處擬欲各據師席求印可於拄杖拄杖云善哉燈籠從來有竅不妨參得禪露柱一向條直不妨持得戒只是相離不得露柱若無燈籠未免暗地裏撞頭磕額燈籠若無露柱未免冷地裏東拋西擲不見道戒是佛行禪是佛心戒緩乘急有眼無足戒急乘緩有足無眼乘戒俱備方可紹隆佛種儀範人天說到者裏俄然天雨四華地搖六震拂子覷見不覺失口道阿㖿㖿阿㖿㖿漏洩天機無覓處只緣露柱挂燈籠又動地雨華遂爾驚覺於今青天白日露柱燈籠無著慚惶拄杖拂子亦無著慚惶現前諸菩薩眾亦無著慚惶諸菩薩眾若肯慚惶<span class='corr'>卻</span>有箇好處且道好在什麼處夢覺覺非復有何事。</p>
<p>高發菴居士為母太夫人六旬壽誕請上堂問如何是不壞金剛之身師云臘月蓮花火裏生進云庭柏蒼蒼千古秀嶺梅昨夜燦新枝師云且喜領話進云今朝慶壽齋家未審如何祝贊師云連城不用重加彩乃云三佛地頭人再來蓮花臘月火中開千年謾說優曇瑞劫外春光映九垓火中蓮萼劫外春光非聖量之所知豈凡情之可測所以一雙孤雁撲地高飛兩隻鴛鴦池邊獨立作為丈夫之事不越香閣之間雖居華膴之家脫略塵勞之外鉛華洗盡三春色本來面目元真霜磬敲殘萬壑冰物外煙嵐迥秀春秋不涉甲子難推說甚大壽三千小壽八百直與虛空同算大地齊年以拂子畫一畫云秖如黃龍問空室道人一雨普滋根莖有異無陰陽地上生箇什麼空室云一花五葉大眾既無陰陽一華五葉又如何生還委悉麼仙家不會論冬夏石爛松枯當一年。</p>
<p>元旦上堂熙熙化日自成康海晏河清大吉昌何幸又逢斯盛世爐煙應祝到無疆復云新年頭還有佛法麼鏡清道有三陽開泰家家偶明教道無萬物咸亨處處蘇圓悟老人道不在者兩頭冰花發艷枝枝秀石筍抽條節節高總道今日失利目前<span class='corr'>已</span>脫常流見格外須知作者機設有人問天童新年頭佛法時如何也有也不有因甚如此春風影裏乾坤大寶鐸聲中歲月長。</p>
<p>世祖章皇帝小祥上堂問一週龍去荊山遠萬姓烏號玉闕長借問法中龍象主欲將何法薦先皇師卓拄杖云棒頭有眼明如日指出千邦統御尊進云恁麼則內院不居兜率界人間長現帝王身師云龍蛇易辨進云薦嚴一句蒙師指五位王子請更宣如何是誕生王子師云忘尊忘貴如何是朝生王子師云有令有條如何是末生王子師云無高無下如何是化生王子師云能殺能活如何是內生王子師云不即不離進云當今天子那一位中來師云六宮分宅不他宗進云天生貴胤天然別德合乾坤化日長師云且喜普天同慶贊進云先皇功業垂無極聖子神孫億萬年師云重重錦上又鋪華乃云廓清沙界振仁威手握金輪應萬機大用煒煌彰至化全機脫落示真歸紫羅帳合彤雲散玉殿苔生寶月輝一載遺弓人共泣春風花柳又依依大眾還委悉麼世祖先皇昔從佛地而示現王宮生本無生奄棄金輪而還歸覺位滅本不滅雖示人間有來有去極其本體不動不遷所以手摶香海掌置金甌八表歸仁萬邦樂業天地同覆載之德夷夏無區別之心蕩蕩巍巍無為無作皇皇穆穆無臭無聲乃至忘尊貴絕正偏混塵埃齊物我掀翻義海踢破玄關智普應於十方寂然不動化<span class='corr'>已</span>同於千界廓爾無私正恁麼時秖如道如民之王王外無民民外無王王在民外民不受賜民在王外王道不廣如何曰民無知曰民如何曰王聖神曰王且道王在什麼處良久云含元殿上休覓長安慈氏宮中更尋內院卓拄杖下座。</p>
<p>晚參你有拄杖子我與你拄杖子你無拄杖子我奪<span class='corr'>卻</span>你拄杖子芭蕉與麼道大似仁義盡從貧處斷世情偏向有錢家天童拄杖子則不然你有也與你無也與你只是要你識得拄杖子來處你若識得伊來處有則錦上鋪華無則雪中送炭尋常應用如龍得水似虎靠山你若不識得來處二六時中要橫不得橫要豎不得豎未免被伊礙<span class='corr'>卻</span>設有箇漢道我有也不要無也不要和尚又作麼生我也要問你底來處你有也不要你底從何而有識得你自<span class='corr'>己</span>底即是山僧底要且推不去若無也不要我且問你尋常撥艸瞻風穿雲渡水全承誰力與麼豁豁達達莽莽蕩蕩近年來如稻麻竹葦大眾知來處不思議不知處無本據畢竟拄杖子從甚處來良久云休從林下覓莫向澗邊尋。</p>
<p>元宵上堂十五日前然燈前靈然不借夜明簾十五日後然燈後眉毛眼上還依舊正當十五正然燈接影聯輝遍剎塵笙歌沸月宣和氣圓通門百億舒張燈火燒空奪夜寒彌勒境千身化現好箇時也衲僧門下布袋打開九衢城中金吾不禁上無所阻下無所障六宇同歡十方通暢人物嬉遊陸海中玉皇端拱彤雲上還會麼三更不閉戶白日沒閒人。</p>
<p>上堂百斛香粳來鹿城金牛舊案又翻新滿盂飯是米炊就粒粒當知解飽人大眾天垂慶雲孰若雨露之霑濡地湧澧泉寧如稻梁之適用所以天童者裏佛法尋常一味朴頭不用拗直作曲喚鐘作甕寒但言寒熱但言熱寒則穿衣饑則喫飯一飽便休一屙便了任他棘句鉤章重玄疊妙不見道珍饈雖美只是飽人不得即今松濤化士還山送來鹿城白米琴水雲鞋現前一眾肚裏也飽足腳下也穩當不妨飽齁齁地灑灑落落令人疑著你道疑箇什麼只恐不是玉是玉也大奇。</p>
<p>佛誕籓侯田護法祈嗣請上堂如來者無所從來亦無所至故名如來豎起拂子云大眾看看釋迦如來來也不用九龍吐水不勞諸天捧足當知無所從來不從兜率而降生亦無所至不在王宮而示跡如是見得徹則二六時中咳唾掉臂折旋俯仰無非釋迦如來示誕之時所以道夜夜抱佛眠朝朝還共起起坐鎮相隨語默同居止欲知佛出處秖者語言是是則是傅大士也只認得箇昭昭靈靈驢前馬後底若是佛出處又則不然要知麼昔降迦維今震旦王宮何礙入侯門珪璋百代聯綿繼始解千身化現尊。</p>
<p>晚參熏風拂拂送微涼莫負山庭夏日長嫩竹娟娟初解籜新荷嫋嫋正含香池蛙鼓吹梁燕笙簧更有松琴一曲悠揚填溝塞壑無處遮藏不得用眼耳采聽使心意摶量十二處亡閒影響三千界放淨毫光。</p>
<p>晚參狗走抖擻口猴愁摟搜頭禾山解打鼓雪峰愛輥毬葵華隨日轉芭蕉聞雷抽一一天真妙不用思惟修有時因好月不覺過滄洲翻憶酒樓歌艷曲你若無心我也休。</p>
<p>晚參昔有一老宿住菴於門上書心字於窗上書心字於壁上書心字法眼云門上但書門字窗上但書窗字壁上但書壁字玄覺云門上不要書門字窗上不要書窗字壁上不要書壁字何故字義炳然師云三分鼎足不無諸老機籌混一華區試看天童出手於門上書窗字於窗上書壁字於壁上書門字何故掀翻海嶽求知<span class='corr'>己</span>撥亂乾坤見太平。</p>
<p>送徑山費和尚牌位入祖堂上堂行解相應名之曰祖如是祖堂十方無壁落四面無門戶且道從何而入不見道譬如雁過長空影沉寒水雁無遺影之意水無留影之心是知法伯大和尚風馳九剎道遍十虛烈燄紅爐烹佛煉祖星衡玉鑑較古量今本自無心何曾有作所以有時傾湫倒嶽有時白日青天放行瓦礫生輝把住驪珠失耀正恁麼時且道把住好放行好六十七燈添一照光光相燭到無休。</p>
<p>上堂物我同源聖凡不二在天同天在地同地譬如百川異流同歸大海都名海水住於一味即攝眾味住於大海即混諸流以拂子打圓相云大眾秖如道從上佛祖莫不於此法性海中遊戲神通入淨入穢入聖入凡東涌西沒南涌北沒從淨入穢從穢入淨小中現大大中現小天也人也凡也聖也真也俗也劣形也殊相也百福也萬德也且道還出得者箇圈繢也無即今現前若僧若俗若男若女且道在者箇圈繢裏在者箇圈繢外良久擊香几云若也知得日消萬兩黃金如或未然應供堂中切須仔細。</p>
<p>晚參大眾天童門下不畜西河獅子不畜子湖狗子前無黃龍三關後無曹山四禁左無長沙大蟲右無雪峰鱉鼻山門八字打開路徑一條平直來者不拒往者不追金剛圈不用你跳栗棘蓬不用你吞秖要你大坐當軒紹將去因甚十箇有五雙退屈且道利害在什麼處不見道如將梵位直授凡庸便乃不驚不怖須是恁麼人荷擔恁麼事眾中還有恁麼人麼出來紹將去良久卓拄杖云夜靜水寒魚不餌滿船空載月明歸。</p>
<p>九日上堂大眾登山須拄杖昨晚山僧睡至五更時分忽見十法界中四聖六凡咸以今日重九各欲登高賞勝而聖界諸聖便登清淨山智慧山涅槃山及慈悲忍辱諸山其下凡登底便是五蘊山無明山人我山貪癡山乃至銕圍火燄刀劍等山各各目視雲霄眼空四海以為高之又高妙之又玅惟有無依道人無山可登忍俊不禁<span class='corr'>卻</span>來山僧手中借拄杖山僧拄杖子從來孤迥迥地不與凡聖同途不與萬法為侶且道登那箇山好雖然依時及節不妨赴箇程限於是無依道人遂憑拄杖子神力不離當處便登五蘊山而不離五蘊山便登清淨山不離清淨山便登無明山不離無明山便登智慧山不離智慧山便登人我山不離人我山便登涅槃山不離涅槃山如是諸山不覺一時登遍莫不造極周遊歷覽凡一剎境聖一剎境諸般種種剎境不出乎山僧一拄杖所以道無邊剎境自他不離於拄杖頭上驀拈拄杖召眾云還見麼卓一卓下座。</p>
<p>開爐上堂十月開爐攀舊條隨家柴炭儉豐燒別無煖室延龍象莫怕風頭硬且高不見道如如向上沒可安排大火聚中不容蚊蚋銅頭銕額正好翻身快鷂俊鷹不蹲窠窟冷灰豆爆慶幸非常烈燄冰生卜度不得當頭坐斷千聖亡鋒絕後再甦十方通暢傍敲正打鈍銕成金倒弄橫拈死蛇解活莫道一條白練古廟香爐便是萬仞崖前清風朗月爭如劍刃上橫身異類中戴角何故試玉須經火求珠不離泥。</p>
</div>
<p class='juan'>遠菴僼禪師語錄卷第四</p>
</div><!-- end of div[@id='body'] -->
</body></html>