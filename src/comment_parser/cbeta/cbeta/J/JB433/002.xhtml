<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>純備德禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>純備德禪師語錄卷二</p><p class="byline">嗣法門人智遠等編</p>
<div class='div-other'><a id='mulu15' />
<div class='div-other'><a id='mulu16' />
<p class='h2'>示鏡一禪人</p><p>鏡一乃峽州人也始而月齋次而長素至於客臘必欲出家受戒為大悲眷屬然此因緣非淺莫是有願於斯原是壽禪中人也所以因緣如是且置老僧更有一大事因緣付託與汝不惟老僧有安身之處縱過現未來亦有安身之處也再書一偈以志不朽無縫塔全仗伊就中風雨實難栖秪容日月穿心度不許閒雲挂上眉。</p>
</div>
<div class='div-other'><a id='mulu17' />
<p class='h2'>示全一禪人</p><p>脫羅籠離窠臼如鳥之在天如魚之在水活鱍鱍洞玄玄而了無礙隔雖然如是既為佛子當行佛事然佛事者何三千威儀八百細行此威儀細行不出日用尋常穿衣喫飯揚眉瞬目一動一靜一呼一吸之間必須回光返照一一推尋看那裏是打失威儀處那裏是打失細行處如是檢點如是提撕致使通身遍身化為佛體左之右之無非佛事到者裏則不辜汝之苦志設若蒙蒙而興蠢蠢而食不過夢晝而<span class='corr'>已</span>吾徒宜自勉之。</p>
</div>
<div class='div-other'><a id='mulu18' />
<p class='h2'>示自慶禪人</p><p>出家一事外無他說總為生死事大無常迅速誠恐輪轉於六道之中無有丁日故爾割愛辭親離家別業特為了脫生死證聖超凡不是涉水登山遨遊海嶽必須親近一明眼宗師求個的當話頭或住雲堂或居淨室孤迥迥高豎脊梁峭巍巍壁立萬仞正恁麼時佛來亦不迎魔去亦不顧單單一味凝定眉目回光內照看者一動一靜一喜一怒底是個甚麼消息是個甚麼光境如是研磨將去無拘歲月莫論春秋一旦豁然貫通自是七通八達那時河海溪山不出汝之掌握矣。</p>
</div>
<div class='div-other'><a id='mulu19' />
<p class='h2'>示安石徒孫</p><p>脫俗為僧離親割愛乃超凡入聖之徑路成佛作祖之階梯豈小補哉必當起尊重之心生難遭之想可也若是依稀看作平常終難成其大器必須形端表正袍方頂圓受師承之教訓依佛祖之洪規融通經旨了達心宗作個長老出來不惟十方檀信欽仰但汝一族悉得昇天豈平常之事也勉之勉之。</p>
</div></div>
<div class='div-other'><a id='mulu20' />
<p class='h1'>機緣</p><p>破白禪人參師云上座何來進云方前來師云方前幾載進云一共八載師云老僧者裏有個水上座可相會否進云相會師云有何言句進云無言句師振威一喝僧亦喝師云再喝看僧又喝師云真獅子兒能哮吼僧禮拜師便打。</p>
</div>
<div class='div-other'><a id='mulu21' />
<p class='h1'>頌古</p>
<div class='div-orig'><p style="margin-left:2em">世尊拈花。</p>
</div>
<div class='div-commentary'><p>四十九年毫未露今朝何故太郎當和盤托出無人會笑倒頭陀白髮郎。</p>
</div>
<div class='div-orig'><p style="margin-left:2em">迦葉因阿難問世尊傳金襴之外別傳何物葉召阿難難應諾葉云倒卻門剎竿著。</p>
</div>
<div class='div-commentary'><p>二難本是一胎含花萼纔彰落二三不是剎竿來倒卻金襴之下受瞞頇。</p>
</div>
<div class='div-orig'><p style="margin-left:2em">布袋和尚。</p>
</div>
<div class='div-commentary'><p>十字橫眠未定行常將寶物現諸人打開布袋無酬價憨笑癡癡直到今。</p>
</div>
<div class='div-orig'><p style="margin-left:2em">初祖會武帝。</p>
</div>
<div class='div-commentary'><p>離西特地過東來豪相巍巍擁帝階一見廓然云不識依然冷坐少林臺。</p>
</div>
<div class='div-orig'><p style="margin-left:2em">南山鱉鼻蛇。</p>
</div>
<div class='div-commentary'><p>象骨巖藏鱉鼻蛇通身紅爛起煙霞古今傷殺人無數獨有韶陽慣弄他。</p>
</div>
<div class='div-orig'><p style="margin-left:2em">雪峰示眾云大地撮來如粟米粒拋向面前漆桶不會打鼓普請看。</p>
</div>
<div class='div-commentary'><p>大地撮如一粟米十方諸佛何居止老胡纔要說端繇一掌當門打落齒。</p>
</div>
<div class='div-orig'><p style="margin-left:2em">百丈野鴨。</p>
</div>
<div class='div-commentary'><p>馬師父子不尋常野鴨拈來便較量展翅纔云飛過去和聲扭轉鼻根香。</p>
</div>
<div class='div-orig'><p style="margin-left:2em">百丈卷席。</p>
</div>
<div class='div-commentary'><p>順若欲彰殊勝境六丁六甲走如雷攢花簇錦將成段一陣東風盡捲回。</p>
</div>
<div class='div-orig'><p style="margin-left:2em">無縫塔。</p>
</div>
<div class='div-commentary'><p>地涵天覆足無涯擬欲描模轉見差無限春光藏裏許遭逢聖帝露些些。</p>
</div>
<div class='div-orig'><p style="margin-left:2em">百丈野狐。</p>
</div>
<div class='div-commentary'><p>不落野狐五百生野狐不昧出層雲參差一字輪千變何況長聯句未清。</p>
</div>
<div class='div-orig'><p style="margin-left:2em">文殊起佛見法見。</p>
</div>
<div class='div-commentary'><p>無孔笛逢氈拍板者場曲調古今罕若將耳聽眼聞聲定往鐵圍山下赶。</p>
</div>
<div class='div-orig'><p style="margin-left:2em">盤山示眾云三界無法何處求心四大木空佛依何住璿璣不動寂爾無言覿面相承更無餘事珍重。</p>
</div>
<div class='div-commentary'><p>三界無法何處求心孤峰獨鶴片月閒雲晴空一亙無邊畔山自高兮水自深。</p>
</div>
<div class='div-orig'><p style="margin-left:2em">興化古廟裏避雨。</p>
</div>
<div class='div-commentary'><p>不觀天色赴村齋掣杖途逢暴雨來雖避廟中衣未濕通身未免染泥灰。</p>
</div>
<div class='div-orig'><p style="margin-left:2em">巖頭因僧問古帆未掛時如何頭曰小魚吞大魚。</p>
</div>
<div class='div-commentary'><p>小小魚吞老大魚至今千古令人疑一回吸盡西江水猶是潛頭縮項兒。</p>
</div>
<div class='div-orig'><p style="margin-left:2em">巖頭因僧問浩浩塵中如何辯主頭曰銅砂羅裏蒲盛油。</p>
</div>
<div class='div-commentary'><p>銅砂羅裏蒲盛油擬鑒重增一個頭內外不知誰是主悲風千古使人愁。</p>
</div>
<div class='div-orig'><p style="margin-left:2em">雲門因僧問先師默然處如何上碑門云師。</p>
</div>
<div class='div-commentary'><p>師之一字若吹毛擬欲形言絕爾曹壁立長空寒萬仞月行無影寂寥寥。</p>
</div>
<div class='div-orig'><p style="margin-left:2em">雲門云火燄為三世諸佛說法三世諸佛立地聽。</p>
</div>
<div class='div-commentary'><p>火聚光中毫相輝十方三世振全威猛風疾燄法輪轉幾個能知向上機。</p>
</div>
<div class='div-orig'><p style="margin-left:2em">婆子燒庵。</p>
</div>
<div class='div-commentary'><p>風無葉動喜臨看雪染雲衣似未闡及至逢春花不發不由婆子不燒庵。</p>
</div></div>
<div class='div-other'><a id='mulu22' />
<p class='h1'>聯芳</p>
<div class='div-other'><a id='mulu23' />
<p class='h2'>付月幢智深禪人</p><p style="text-indent:0em" class="lg-abnormal"><div class='lg-row'>從上惟叮勿斷流至余安敢阻行舟綸竿盡付與伊去巨浸鯨鯢珍重收</div>
</p></div>
<div class='div-other'><a id='mulu24' />
<p class='h2'>付法幢智遠禪人</p><p style="text-indent:0em" class="lg-abnormal"><div class='lg-row'>佛云法法何曾法我道無無本亦無今付無無法與汝恆拈柏子祝皇圖</div>
</p></div>
<div class='div-other'><a id='mulu25' />
<p class='h2'>付覺幢智洪禪人</p><p style="text-indent:0em" class="lg-abnormal"><div class='lg-row'>三級浪高也大奇揚身物外露全機雷轟電擊垂甘澤大地生靈始拜伊</div>
</p></div></div>
<div class='div-other'><a id='mulu26' />
<p class='h1'>詩偈</p>
<div class='div-other'><a id='mulu27' />
<p class='h2'>月峽吟</p><p style="text-indent:0em" class="lg-abnormal"><div class='lg-row'>出川乙<span class='corr'>巳</span>年入楚蕤寶月一葉牧中流群峰勢挺特泊舟值故人延坐相留歇話極相投機堅留情太切門庭就此開爐韝從斯設禪暇嚼清風經餘坐石室風書水面文翠織山頭疊雨霄洞崇隆晴嵐穿砢穴峰斜澗必橫岸曲岩多折拍漢浪奔流稽天石亂疊懸崖猿似毬急水舟如葉澗竹筍斜生岩花果倒結灅麓怪崎嶇漁樵極古格衣栖木構藤飲釣江魚鱉峽外頂輪明波心清淺徹眠雲覆石霞漱石枕明月山苕帶露攀剪衲連雲截了無佛道成絕去聖凡學平等三世空至道原無說</div>
</p></div>
<div class='div-other'><a id='mulu28' />
<p class='h2'>臘梅</p><p style="text-indent:0em" class="lg-abnormal"><div class='lg-row'>青娥巧妒白花神難動冰心一段真鐵幹聯雲撐野壑瓊枝帶露襯幽人雪風搖拽拖銀練花雨紛飛綴玉<span class='corr'>麈</span>為結調羹滋味永高情故放占先春</div>
</p></div>
<div class='div-other'><a id='mulu29' />
<p class='h2'>次聖可和尚鏡花水月二首</p><p style="text-indent:0em" class="lg-abnormal"><div class='lg-row'>湛寂清虛渺漠中涵容物我不私工單莖巧映雙枝碧獨體奇分兩面紅表裏無情情易合邊中有路路難通暗香隱隱招狂蝶致使鑽研訝不同</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>性極柔兮勢極堅能將霄漢浴冰盤光分萬派開銀鏡浪捲千江簇玉團顯矣無虧盈巨浸明然不昧燭狂瀾無分闊窄隨居上怎教渠儂意不珊</div>
</p></div>
<div class='div-other'><a id='mulu30' />
<p class='h2'>次慈雲老人桃花韻</p><p style="text-indent:0em" class="lg-abnormal"><div class='lg-row'>陽和風暖景清奇濃艷新妝綻竹籬陌上映苔開笑眼堤邊襯柳擅芳姿親栽漢帝曾留意一見靈雲絕所思風送幽香聯我袂依筠詠作賞花詩</div>
</p></div>
<div class='div-other'><a id='mulu31' />
<p class='h2'>次純陽先生水月韻</p><p style="text-indent:0em" class="lg-abnormal"><div class='lg-row'>月明移影映溪灣濃睡漁舟罷釣閒徹照壺天非浪塞通圓海岸豈堤關攝收萬派四溟水容納千峰三島山截浪明源窮到底絕無流水響潺潺</div>
</p></div>
<div class='div-other'><a id='mulu32' />
<p class='h2'>溪路見梅</p><p style="text-indent:0em" class="lg-abnormal"><div class='lg-row'>雪嶺春催曉半開寒林花發果奇哉芳新翠迭興雲衲蕊氣煙浮動哲才蘿結路迷無客采棘縈崖斷少人裁幸而有鳥蛡霄去攀落花心幾片來</div>
</p></div>
<div class='div-other'><a id='mulu33' />
<p class='h2'>中秋值雨</p><p style="text-indent:0em" class="lg-abnormal"><div class='lg-row'>情存此夜慶中宵卻到而今更寂寥驟雨凄清禪夢破飄風蕭瑟道心昭層雲掩翠和煙度薄露含輝帶露颻舉步欲窮天上月亭臺半是水來潮</div>
</p></div>
<div class='div-other'><a id='mulu34' />
<p class='h2'>崖前佛閣</p><p style="text-indent:0em" class="lg-abnormal"><div class='lg-row'>峻曲峰斜雲亂堆懸空一閣自天開層巒聳翠通三島峭壁連霄壓眾嵬蘭谷浮香來猊座鵝溪疊浪上蒼苔雖聆暮鳥西歸去掉背樓南意不回</div>
</p></div>
<div class='div-other'><a id='mulu35' />
<p class='h2'>尋梅</p><p style="text-indent:0em" class="lg-abnormal"><div class='lg-row'>忽地清香撲鼻邊乘風撥艸幾回緣穿巖距石曾忘體剪棘披雲一顧顏雪臥峰深堅晚節根盤幽谷傲長年而今高吐枝頭上不惜東風有正權</div>
</p></div>
<div class='div-other'><a id='mulu36' />
<p class='h2'>過孫公書院</p><p style="text-indent:0em" class="lg-abnormal"><div class='lg-row'>雲閣週遮紫蔕梅斜通一徑繞山隈石生若壘留雲臥樹長成柯待鳳來藤蔓倚松撐碧漢艸竿覆石掩蒼苔他山雖有青蓮社怎似斯齋稱我懷</div>
</p></div>
<div class='div-other'><a id='mulu37' />
<p class='h2'>病起嘯宇居士請益</p><p style="text-indent:0em" class="lg-abnormal"><div class='lg-row'>一病危軀懶話陪匡床兀坐冷如灰徑填木葉空塵跡體露金風絕點埃欲進竿頭猶有步擬臨撒手惜無崍而今得到安閒地一任時人競活埋</div>
</p></div>
<div class='div-other'><a id='mulu38' />
<p class='h2'>乙<span class='corr'>巳</span>歲得師訃</p><p style="text-indent:0em" class="lg-abnormal"><div class='lg-row'>一聽吾師報化圓頓令五內悉紛然腸迴九曲思千里淚滴三山望百川若論祖風猶未晚何期佛日<span class='corr'>已</span>先偏可憐西蜀三巴地燈錄何人再續編</div>
</p></div>
<div class='div-other'><a id='mulu39' />
<p class='h2'>華嚴期會</p><p style="text-indent:0em" class="lg-abnormal"><div class='lg-row'>大方廣佛妙無多百億分身一剎那寶網交羅縈法界鏡燈相照徹恆河浮幢剎自毛端建香水海從眉際過樓閣門開今正是何須苦向百城磨</div>
</p></div>
<div class='div-other'><a id='mulu40' />
<p class='h2'>元宵</p><p style="text-indent:0em" class="lg-abnormal"><div class='lg-row'>金吾不禁元宵節玉漏停催不夜天燈貫琉璃明翠影花攢錦繡噴霞煙星橋廓落搖銀漢火樹高燒洞御筵凡聖於斯渾不二謳歌鼓腹慶堯年</div>
</p></div>
<div class='div-other'><a id='mulu41' />
<p class='h2'>荅我生羅公</p><p style="text-indent:0em" class="lg-abnormal"><div class='lg-row'>素食芳名知不群一瞻佳句勿虛聞如常平仄雖由我若定推敲必是君為惜經殘方就月因嫌衲破固留雲倘能儒釋無分別促膝何妨共論文</div>
</p></div>
<div class='div-other'><a id='mulu42' />
<p class='h2'>壽慈雲敏師翁</p><p style="text-indent:0em" class="lg-abnormal"><div class='lg-row'>萬峰高出一峰斜險迅峞峨渺漠涯兔杖頻吞雲裏月龜毛常繫海中槎爐開百座鎔千衲法轉三玄雨四花若問慈雲老甲子河沙人數數河沙</div>
</p></div>
<div class='div-other'><a id='mulu43' />
<p class='h2'>弔玉陽道人</p><p style="text-indent:0em" class="lg-abnormal"><div class='lg-row'>玉陽行徑自超然不待丹成返洞天藥臼罷春香有淚鼎爐終煖汞無煙蓬萊易近三千道弱水難親一葉船意欲相逢於芥孔誠然猶未達深玄</div>
</p></div>
<div class='div-other'><a id='mulu44' />
<p class='h2'>山居</p><p style="text-indent:0em" class="lg-abnormal"><div class='lg-row'>誅茅覆屋倚雲間萬事輸人讓我閒爛煮野蔬嫌鼎窄深埋家芋喜爐寬采薪撥霧連雲去取水敲冰帶月還泉石灰心偏快活看來塵世似斯難</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>峰高峽迅冷煙浮盡日無人過此遊竹密斜通幽澗水松孤直翠碧雲頭山桃熟惹巖猿摘園栗落招穴鼠收及至客來無所奉烹茗話賞一輪秋</div>
</p></div>
<div class='div-other'><a id='mulu45' />
<p class='h2'>建大悲寺</p><p style="text-indent:0em" class="lg-abnormal"><div class='lg-row'>大悲作用詎尋常演武場為選佛場不夜燈明千丈室無為穩座萬年床山泉滾滾來廚供香飯堆堆到客堂不二門開天地眼更於何物不中藏</div>
</p></div>
<div class='div-other'><a id='mulu46' />
<p class='h2'>送州尊王護法</p><p style="text-indent:0em" class="lg-abnormal"><div class='lg-row'>燕雲密密布湖天艸木森森俱煥然德澤恆滋回野性慈風逐扇啟甘泉枯桐席上彈仁政撾鼓村中謂法廉不獨士民歌大有更令釋道樂雍年</div>
</p></div>
<div class='div-other'><a id='mulu47' />
<p class='h2'>送如翁周副臺</p><p style="text-indent:0em" class="lg-abnormal"><div class='lg-row'>衣錦還鄉妙出常終朝無事坐高堂呼童取餌將魚戲攜友彈琴動鳥狂倦至枕雲眠月窟興來琢句飽詩囊任他世外輪遷變棹背樓臺百不忙</div>
</p></div>
<div class='div-other'><a id='mulu48' />
<p class='h2'>早春出行</p><p style="text-indent:0em" class="lg-abnormal"><div class='lg-row'>瘦笻倒卓步山前萬物回姿俱復妍春水涵嬌浮野翠女蘿帶媚動林煙錦簪蘭插鶯將語金線柳抽燕欲宣珍重遊方玩賞者於斯著眼莫徒然</div>
</p></div>
<div class='div-other'><a id='mulu49' />
<p class='h2'>寺側見梅</p><p style="text-indent:0em" class="lg-abnormal"><div class='lg-row'>始創荒基盡剪裁何緣留得者枯梅霜侵老幹枝愈健雪壓新莖花更開瘦骨稜風香撲面饑膚抱月笑盈腮深窮來歷非常種必是天將壯法臺</div>
</p></div>
<div class='div-other'><a id='mulu50' />
<p class='h2'>除夕示眾</p><p style="text-indent:0em" class="lg-abnormal"><div class='lg-row'>迎新送舊正斯時未審諸人知不知鳳曆初頒青嶂嶺鴻鈞始轉綠楊枝冰開池玉蒼梅綻雪化巖銀嬌烏啼惟有大悲拄杖子逢年遇節不分枝</div>
</p></div>
<div class='div-other'><a id='mulu51' />
<p class='h2'>山居</p><p style="text-indent:0em" class="lg-abnormal"><div class='lg-row'>松鍼穿柳線蒲座補荷衣果熟山猿墮花開澗鳥飛泉幽聲細細岫遠影微微噪晚鴉投宿卷雲帶月歸</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>菴雖結上岑閒賞入中林翠<span class='corr'>斂</span>花溪靜煙凝松壑深猿啼山月夜鶴淚澗雲陰萬象於斯寂昭然古佛心</div>
</p></div></div>
<div class='div-other'><a id='mulu52' />
<p class='h1'>偈</p>
<div class='div-other'><a id='mulu53' />
<p class='h2'>示面久禪人</p><p style="text-indent:0em" class="lg-abnormal"><div class='lg-row'>一坐如墻壁翛然萬慮忘於中討冷暖就此識存亡莫向頑空住休於死水藏直須活鱍鱍如日照當陽</div>
</p></div>
<div class='div-other'><a id='mulu54' />
<p class='h2'>贈開池禪人</p><p style="text-indent:0em" class="lg-abnormal"><div class='lg-row'>山房雖寂寞寂寞卻相宜但種幾竿竹惟開一面池池清嬋出窟竹翠鳳來儀藉此為真境何須格外尋</div>
</p></div>
<div class='div-other'><a id='mulu55' />
<p class='h2'>示惺衢大德</p><p style="text-indent:0em" class="lg-abnormal"><div class='lg-row'>長安大道更多奇衢路能通幾個知昨夜木人雲引路投明即到未移時</div>
</p></div>
<div class='div-other'><a id='mulu56' />
<p class='h2'>示惺默大德</p><p style="text-indent:0em" class="lg-abnormal"><div class='lg-row'>語默圓融俱莫著一多無礙樂天涯艸鞋踏破寒潭月竹杖橫眠碧底霞</div>
</p></div>
<div class='div-other'><a id='mulu57' />
<p class='h2'>示惺凡大德</p><p style="text-indent:0em" class="lg-abnormal"><div class='lg-row'>心月孤懸耀碧天影分萬派絕中邊於斯把斷要津者立刻可超凡聖淵</div>
</p></div>
<div class='div-other'><a id='mulu58' />
<p class='h2'>示明心禪者</p><p style="text-indent:0em" class="lg-abnormal"><div class='lg-row'>別云見性方成佛我道明心無佛成有佛成時終有壞無成佛處可長生</div>
</p></div>
<div class='div-other'><a id='mulu59' />
<p class='h2'>贈九垓學者</p><p style="text-indent:0em" class="lg-abnormal"><div class='lg-row'>月皎波澄雅俊哉金鱗透海出頭來當陽一擊開心印際會風雲遍九垓</div>
</p></div>
<div class='div-other'><a id='mulu60' />
<p class='h2'>示照遐禪者<span class='note-inline'>(號妙圓)</span></p><p style="text-indent:0em" class="lg-abnormal"><div class='lg-row'>智鏡明然徹邇遐妙圓何處不光華就中若解知端的剎剎塵塵是佛家</div>
</p></div>
<div class='div-other'><a id='mulu61' />
<p class='h2'>示無涯諷華嚴經</p><p style="text-indent:0em" class="lg-abnormal"><div class='lg-row'>華嚴境界事何如百寶光中瑞色多向此若明諸佛意一毛頭上泛恆河</div>
</p></div>
<div class='div-other'><a id='mulu62' />
<p class='h2'>示雲亭丹青</p><p style="text-indent:0em" class="lg-abnormal"><div class='lg-row'>休云個裏無聲臭莫道中間絕點埃萬里溪山藏筆底一天星月隱胸懷</div>
</p></div>
<div class='div-other'><a id='mulu63' />
<p class='h2'>示正智禪人<span class='note-inline'>(號遐修)</span></p><p style="text-indent:0em" class="lg-abnormal"><div class='lg-row'>了明正智欲遐修撥轉竿頭入上流有時踏著無生地不用指開彌勒樓</div>
</p></div>
<div class='div-other'><a id='mulu64' />
<p class='h2'>示登雲禪人<span class='note-inline'>(號開修)</span></p><p style="text-indent:0em" class="lg-abnormal"><div class='lg-row'>登雲涉險欲開修荊棘鏟除闊路頭若將大地平如掌方坐家堂始便休</div>
</p></div>
<div class='div-other'><a id='mulu65' />
<p class='h2'>示行足大德</p><p style="text-indent:0em" class="lg-abnormal"><div class='lg-row'>若能識得菴中寶何必區區海外遊但得日輪東畔出霞沉碧落滿山頭</div>
</p></div>
<div class='div-other'><a id='mulu66' />
<p class='h2'>示誠一禪人住山</p><p style="text-indent:0em" class="lg-abnormal"><div class='lg-row'>踏遍雲山始識山層巖轉折路途艱不如結個茅茨住渴飲饑餐枕日閒</div>
</p></div>
<div class='div-other'><a id='mulu67' />
<p class='h2'>示休心大德掃地</p><p style="text-indent:0em" class="lg-abnormal"><div class='lg-row'>欲得前光皎皎<span class='corr'>卻</span>拈苕帚殿中掃風塵觸動滿天飛千大悲按不到</div>
</p></div>
<div class='div-other'><a id='mulu68' />
<p class='h2'>示君量居士</p><p style="text-indent:0em" class="lg-abnormal"><div class='lg-row'>從來個事太郎當珍重君家謾度量撥轉上頭關捩子大千無不露堂堂</div>
</p></div>
<div class='div-other'><a id='mulu69' />
<p class='h2'>示覺賢居士</p><p style="text-indent:0em" class="lg-abnormal"><div class='lg-row'>心地融通徹性天了無佛法與君傳剎塵塵剎毫無礙八面玲瓏始覺賢</div>
</p></div>
<div class='div-other'><a id='mulu70' />
<p class='h2'>贈慧幢禪人</p><p style="text-indent:0em" class="lg-abnormal"><div class='lg-row'>貧且亦堅未是奇老當亦壯實然稀山形拄杖與伊去八面通敲一任施</div>
</p></div>
<div class='div-other'><a id='mulu71' />
<p class='h2'>號月幢禪人</p><p style="text-indent:0em" class="lg-abnormal"><div class='lg-row'>無邊香水浮幢剎一目澄然盡徹開露出珊瑚枝上月峭峞峞地逐徘徊</div>
</p></div>
<div class='div-other'><a id='mulu72' />
<p class='h2'>贈破有禪人</p><p style="text-indent:0em" class="lg-abnormal"><div class='lg-row'>既破無兮還破有有無不立始能守與君一句道分明莫放無毛鷂子走</div>
</p></div>
<div class='div-other'><a id='mulu73' />
<p class='h2'>號破白禪人</p><p style="text-indent:0em" class="lg-abnormal"><div class='lg-row'>英姿壯麗甚奇特破黑猶如能破白兩頭截斷不居中一喝當臺續祖脈</div>
</p></div>
<div class='div-other'><a id='mulu74' />
<p class='h2'>示叢石禪人</p><p style="text-indent:0em" class="lg-abnormal"><div class='lg-row'>踏破芒鞋事若何奔南走北苦婆娑不如尋個安閒地淡飯充饑自在過</div>
</p></div>
<div class='div-other'><a id='mulu75' />
<p class='h2'>示端一禪人</p><p style="text-indent:0em" class="lg-abnormal"><div class='lg-row'>必定不移於二路確然端坐斷千差有時觸碎娘生鼻一步高登五葉花</div>
</p></div>
<div class='div-other'><a id='mulu76' />
<p class='h2'>示得安大德</p><p style="text-indent:0em" class="lg-abnormal"><div class='lg-row'>既披法服莫依稀聞見秪須珍重持若得一系毫不挂自然平地上天梯</div>
</p></div>
<div class='div-other'><a id='mulu77' />
<p class='h2'>示味雲典座</p><p style="text-indent:0em" class="lg-abnormal"><div class='lg-row'>踏盡溪山意若何葛藤遍地正淆訛不如放下腰包好細嚼風雲滋味多</div>
</p></div>
<div class='div-other'><a id='mulu78' />
<p class='h2'>贈傳心禪者滿十八</p><p style="text-indent:0em" class="lg-abnormal"><div class='lg-row'>今日妙年剛十八從斯增進周花甲山僧致祝不多言惟願汝心明似月</div>
</p></div>
<div class='div-other'><a id='mulu79' />
<p class='h2'>示月宗不夜禪人</p><p style="text-indent:0em" class="lg-abnormal"><div class='lg-row'>桂魄澄然靄瑞煙長明不夜映中天不惟照徹威音外直透威音更那邊</div>
</p></div>
<div class='div-other'><a id='mulu80' />
<p class='h2'>示湛一胡居士</p><p style="text-indent:0em" class="lg-abnormal"><div class='lg-row'>既欲了明向上機眾流截斷莫隨之一超直入如來地不枉甘貧吃淡虀</div>
</p></div>
<div class='div-other'><a id='mulu81' />
<p class='h2'>示騰宇丹青</p><p style="text-indent:0em" class="lg-abnormal"><div class='lg-row'>無相相中有相有形形裏無形若要有無不著除非騰宇丹青</div>
</p></div>
<div class='div-other'><a id='mulu82' />
<p class='h2'>次佛育王公水月韻</p><p style="text-indent:0em" class="lg-abnormal"><div class='lg-row'>澄然湛寂徹空清洞起泥牛逐妄情擬議欲吞吞不得長懷海嶽一輪明</div>
</p></div>
<div class='div-other'><a id='mulu83' />
<p class='h2'>雪月交輝</p><p style="text-indent:0em" class="lg-abnormal"><div class='lg-row'>寒極難撐擬放眠地爐灰冷室幽然推窗始覺冰輪耀究竟無非一色邊</div>
</p></div>
<div class='div-other'><a id='mulu84' />
<p class='h2'>出峽</p><p style="text-indent:0em" class="lg-abnormal"><div class='lg-row'>江風一葦出長川峽迅波浮噴碧煙一刻俄經峰十二無窮畫意入詩聯</div>
</p></div>
<div class='div-other'><a id='mulu85' />
<p class='h2'>三珠石</p><p style="text-indent:0em" class="lg-abnormal"><div class='lg-row'>二龍吐出三珠石砥砫川江萬頃波卓然不是黃陵叟怎得疏通入楚河</div>
</p></div>
<div class='div-other'><a id='mulu86' />
<p class='h2'>公婆石</p><p style="text-indent:0em" class="lg-abnormal"><div class='lg-row'>稍公稍婆是何緣卻不同舟各一天想是參<span class='corr'>商</span>星所犯只容相見不相眠</div>
</p></div>
<div class='div-other'><a id='mulu87' />
<p class='h2'>寄灼雲法弟</p><p style="text-indent:0em" class="lg-abnormal"><div class='lg-row'>卓錫雖然到別方絕無佛法可<span class='corr'>商</span>量但將乾屎撅消息處處逢人謾闡揚</div>
</p></div>
<div class='div-other'><a id='mulu88' />
<p class='h2'>哭奇枝姪孫</p><p style="text-indent:0em" class="lg-abnormal"><div class='lg-row'>奇枝折卻動高賢淚滴河山俱慼然秪謂老身先一著誰知汝去在吾前</div>
</p></div>
<div class='div-other'><a id='mulu89' />
<p class='h2'>弔鏡天禪人</p><p style="text-indent:0em" class="lg-abnormal"><div class='lg-row'>湛湛長空一鏡天浮幢剎土一明然可憐露布海雲起明半邊兮暗半邊</div>
</p></div>
<div class='div-other'><a id='mulu90' />
<p class='h2'>卜基</p><p style="text-indent:0em" class="lg-abnormal"><div class='lg-row'>江北江南未了休無如開創個山頭枕雲漱月千峰外一钁鋤煙不記秋</div>
</p></div>
<div class='div-other'><a id='mulu91' />
<p class='h2'>建大悲殿獲殘碑數塊上載唐時名尤勝寺又宋時於乾道九年復改壽禪寺</p><p style="text-indent:0em" class="lg-abnormal"><div class='lg-row'>大凡作事貴無心若至無心道易親誰知上古壽禪寺千百年來又出興</div>
</p></div>
<div class='div-other'><a id='mulu92' />
<p class='h2'>舟中冒雨</p><p style="text-indent:0em" class="lg-abnormal"><div class='lg-row'>一葦橫江逐浪遊無端風雨拍船頭垂竿不顧衣裳濕只欲金鱗來上釣</div>
</p></div>
<div class='div-other'><a id='mulu93' />
<p class='h2'>壽大有嚴居士</p><p style="text-indent:0em" class="lg-abnormal"><div class='lg-row'>遙駕彩鸞銀漢裏倒騎瑞鹿錦城中大悲乘興同誠祝共慶長生不老翁</div>
</p></div>
<div class='div-other'><a id='mulu94' />
<p class='h2'>壽天甫楊公</p><p style="text-indent:0em" class="lg-abnormal"><div class='lg-row'>兩岸山為雲老餅一江水作趙州茶信手拈來三祝敬惟祈福壽至無涯</div>
</p></div>
<div class='div-other'><a id='mulu95' />
<p class='h2'>送陳居士還鄉</p><p style="text-indent:0em" class="lg-abnormal"><div class='lg-row'>八十翁翁轉故鄉鄉人一見盡驚惶卻來問是何方客鬚髮根根帶雪霜</div>
</p></div>
<div class='div-other'><a id='mulu96' />
<p class='h2'>秋日壽李羅二居士</p><p style="text-indent:0em" class="lg-abnormal"><div class='lg-row'>江鶴風清飄木葉海山月白洞庭波滿天花甲難籌記一夜收來與李羅</div>
</p></div>
<div class='div-other'><a id='mulu97' />
<p class='h2'>壽瑞芝羅居士</p><p style="text-indent:0em" class="lg-abnormal"><div class='lg-row'>崗陵鶴舞雲千片海屋籌添月一團松風嶺韻長生曲澗月溪吟太古絃</div>
</p></div>
<div class='div-other'><a id='mulu98' />
<p class='h2'>副府州侯二大檀越遊玉虛洞</p><p style="text-indent:0em" class="lg-abnormal"><div class='lg-row'>兩大金湯步玉虛水同船也陸同車相將不獨流芳遠萬古聲名洞石渠</div>
</p></div>
<div class='div-other'><a id='mulu99' />
<p class='h2'>浴佛值雨示智向李居士</p><p style="text-indent:0em" class="lg-abnormal"><div class='lg-row'>丹山獨步三山外向日葵開六合中為浴佛身傾法雨雲連海嶽地天通</div>
</p></div>
<div class='div-other'><a id='mulu100' />
<p class='h2'>賀攀枝楊把總得子</p><p style="text-indent:0em" class="lg-abnormal"><div class='lg-row'>一天瑞氣浮青嶂四野祥雲繞綠楊試問往來何境界都云檀越獲仙郎</div>
</p></div>
<div class='div-other'><a id='mulu101' />
<p class='h2'>送子容謝公</p><p style="text-indent:0em" class="lg-abnormal"><div class='lg-row'>方外知交正數年而今一旦欲分然頓使瘦腸回九曲不知何日復談禪</div>
</p></div>
<div class='div-other'><a id='mulu102' />
<p class='h2'>中流聞猿啼</p><p style="text-indent:0em" class="lg-abnormal"><div class='lg-row'>一葉中流萬浪隨撥開三峽出幽危嶺猿徹底婆心切喚不回頭秪是啼</div>
</p></div>
<div class='div-other'><a id='mulu103' />
<p class='h2'>值雪慶參府鳴翁</p><p style="text-indent:0em" class="lg-abnormal"><div class='lg-row'>長空密密太雲遮個裏何來妙極嘉莫是為翁丹詔至故令天界散瓊花</div>
</p></div>
<div class='div-other'><a id='mulu104' />
<p class='h2'>燈月</p><p style="text-indent:0em" class="lg-abnormal"><div class='lg-row'>徹底寒潭月琉璃古殿燈兩輪相互照萬象悉分明</div>
</p></div></div>
<div class='div-other'><a id='mulu105' />
<p class='h1'>佛事</p><p>禮本師塔舉香云別師只謂歸來會誰謂歸來不會師數載寸腸迴九結兜樓一片拜熏之所以群峰迭侍百佛團圞日月輪流不夜松風互喚無塵艸木陳不盡之煙溪山獻無生之曲如是天機清妙又鳥用不肖於斯灑埽者哉雖然如是只得向無塵地上楷塵無縫塔中開縫致使七穴八穿明如杲日透頂透底廓似太虛截群機於句下納萬象於臺前百千里外鞏固皇圖億萬斯年聯芳佛印敢問諸人光前裕後即不問且道先師靈骨端居何所以杖向空撥一撥云覿體湛然無向背何須格外覓蹤由。</p>
<p>與巖長老舉火拈火炬云不面未相逢相逢仍不面聊將一星火暗與汝相見即攛火炬云噁原來是個老修行何似去心忙似箭相伊意必欲西歸故把形骸來改變雖改變勿他念直須穩坐白蓮心莫謂紅爐火上燄。</p>
</div>
<div class='div-other'><a id='mulu106' />
<p class='h1'>辭世偈</p><p style="text-indent:0em" class="lg-abnormal"><div class='lg-row'>那畔者邊事孰知向茲未免悉懷疑老僧今日分明去坐斷兩頭中弗居既然如是即今者段光明向甚麼處咦手握金鞭問歸客夜深誰共玉階行</div>
</p></div>
<div class='div-other'><a id='mulu107' />
<p class='h1'>塔銘</p><p class="byline">古峽城髮弟子陳之夔頓首拜撰</p><p>大道莫名名於何所眾生非相相於何著既以身心奉塵剎將朝三暮四應付無何有矣若復舉似舊面目遺災木石古人有靈難禁叱吒然水源木本之思固後來返報事此法幢禪師等老和尚純老人深以師德未酬法乳罔極而有塔銘之勒諄諄為予告也予素守諛墓之戒惟是法幢師身籍空門猶有仁人孝子一段懇切謹援筆以誌其略按老和尚字純備<span class='note-inline'>(諱)</span>廣德傳臨濟下第三十三世嫡孫先以托跡蜀土溯其世系蓋古渝豐都李氏裔甫六齡而怙恃兩遭失所固早信其假俗胎作人天出世楷梯迨少長也悲愍成性自具一種佛根及身許法王慨然以祖道為<span class='corr'>己</span>任續燈受耳毒和尚擔荷重法倒抹陳積公案正法眼允矣三世諸佛所托命哉洎後卓錫吾楚疊建道場宗風郵播龍象騰集一時皈命恐後者不啻千二百五十人非惟佛法震搖國土抑其道味餌人故無遠弗屆云至乙巳而布具黃陵之月峽禪院實楚蜀一大勝地又苦於諸方結壇選佛乃在秭歸之城創佛興山建大悲寺與唐宋之尤勝壽禪古剎不謀重新比其時四大眾之嫻禮教固多而慓悍者更復不少自一親純和尚其高風逸骨饜飫人心鄙夫寬薄夫敦雅有上皇風則和尚又以佛子肝腸具轉世道之微權不類小泥洹徒以因緣攬局面其為功於諸佛諸祖更為功於土地里居且為功於聖天子也嗟乎大法零落拄杖叢林逞青黃之面皮衒聽聞之鐘鼓賣狗懸羊勢不相下我純和尚豎眉刮心力矯濫觸至今峽城湘漢間衲子領其宗匠人民佩其盛德雖云示寂遺瓢尚存正未忘其為純備和尚也寧僅衍雙桂宗派乎他如和尚之行由載在行實語錄可攷勿庸覶縷用艸數行以銘不朽。</p>
<p style="margin-left:3em">銘曰。</p>

<div class="lg regular"><div class='lg-row'>性耽林泉　法激人天　三千七百　直掃風煙</div>
<div class='lg-row'>舌鋒有劍　杖頭無錢　栽無根樹　撐無底船</div>
<div class='lg-row'>入世出世　身後身前　紹衣雙桂　早整祖鞭</div>
<div class='lg-row'>大悲舉拂　燈燈衍傳　淵源奕葉　仰名聖賢</div>
</div></div>
</div><!-- end of div[@id='body'] -->
</body></html>