<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu140' />
<p class='juan'>布水臺集卷第四</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu141' />
<p class='h1'>詩四</p>
<div class='div-other'><a id='mulu142' />
<p class='h2'>戊戌暮春十九之作</p><p style="text-indent:0em" class="lg-abnormal"><div class='lg-row'>融和最喜艷陽天，無那春歸泣杜鵑；芳艸天涯生欲遍，愁心畏向玉階前。</div>
</p><p style="text-indent:0em" class="lg-abnormal"><div class='lg-row'>遶梁燕子語呢喃，何事東君去不還？艸木光生春老大，空留雨露在人間。</div>
</p><p style="text-indent:0em" class="lg-abnormal"><div class='lg-row'>功成靈武上皇歸，興慶宮前事卻違；十二龍斿天路杳，吾皇神慮自通微。</div>
</p><p style="text-indent:0em" class="lg-abnormal"><div class='lg-row'>華冠久卸萬年床，玉漏聲沈古殿涼；徒有九州神禹蹟，蔀葑何自戴恩光？</div>
</p><p style="text-indent:0em" class="lg-abnormal"><div class='lg-row'>優曇無曆計春秋，吹盡天香不斷頭；尚冀母忘悲願力，還從兜率下閻浮。</div>
</p></div>
<div class='div-other'><a id='mulu143' />
<p class='h2'>春杪送隱書記歸山陽省嵩乳和尚</p><p style="text-indent:0em" class="lg-abnormal"><div class='lg-row'>綠甸春畦正好商，因師抱恙促歸韁；鬱洲愁斷雲千里，豈憚吳山越水長？</div>
</p><p style="text-indent:0em" class="lg-abnormal"><div class='lg-row'>杜宇催歸日未斜，計程半月可還家；春風此去猶無恙，看遍江南江北華。</div>
</p></div>
<div class='div-other'><a id='mulu144' />
<p class='h2'>壽林谷禪師六十</p><p style="text-indent:0em" class="lg-abnormal"><div class='lg-row'>碓觜曾開臘月華，階前道樹幾抽芽；鑑湖水淼空心眼，秦望峰高漱齒牙。不打諸方閒鼓笛，詎爭盧老破袈裟？人間甲子渾忘卻，一任西窗日又斜。</div>
</p></div>
<div class='div-other'><a id='mulu145' />
<p class='h2'>中夏瀛侍者歸雲間慶母七十，因其乞言，書此以壽。</p><p style="text-indent:0em" class="lg-abnormal"><div class='lg-row'>甲子重添又十霜，綠因春老漸垂楊；芳菲謾謂今將歇，雨蓋荷擎日正長。</div>
</p><p style="text-indent:0em" class="lg-abnormal"><div class='lg-row'>華鈿雨洗春妝淨，火吐榴缾照睫新；有相身中無相相，不同劫石共為磷。</div>
</p><p style="text-indent:0em" class="lg-abnormal"><div class='lg-row'>三遷教子繼儒傳，有子誰俱聽出纏？俾續法王真慧命，陳母較似孟母賢。</div>
</p></div>
<div class='div-other'><a id='mulu146' />
<p class='h2'>永嘉以燮王山人過天童為眾禪寫予照，三月因其東歸，賦餞以詞。</p><p style="text-indent:0em" class="lg-abnormal"><div class='lg-row'>家住雁湖緊比鄰，由來山水得情真；長書大士消餘習，閒寫名緇託隱淪。想逸當年無道子，思玄此日失波臣；從君繪就玲瓏石，減盡巫峰十二神。</div>
</p></div>
<div class='div-other'><a id='mulu147' />
<p class='h2'>送楚源禪人還粵</p><p style="text-indent:0em" class="lg-abnormal"><div class='lg-row'>為流大法到炎方，萬里征途曉夕忙；來冒南薰歸冒雪，此心端共楚天長。</div>
</p></div>
<div class='div-other'><a id='mulu148' />
<p class='h2'>贈南海實行上人</p><p style="text-indent:0em" class="lg-abnormal"><div class='lg-row'>劉漢曾參知聖禪，昔王何似二南賢？芒鞋日上黃金殿，譚落天華積檻前。</div>
</p></div>
<div class='div-other'><a id='mulu149' />
<p class='h2'>贈嶺南月千上人</p><p style="text-indent:0em" class="lg-abnormal"><div class='lg-row'>三犯重溟到五羊，寶林開遍覺華香；從來大法流東粵，高頡還宜智者頑。</div>
</p></div>
<div class='div-other'><a id='mulu150' />
<p class='h2'>哭循州若乾寧禪師</p><p style="text-indent:0em" class="lg-abnormal"><div class='lg-row'>鴈斷衡陽十五秋，驚聞此日動離憂；山藏誰謂能移壑？白露橫江失舟。</div>
</p><p style="text-indent:0em" class="lg-abnormal"><div class='lg-row'>太白堂前艸眾刪，嘉君意氣獨閒閒；多年賦就還鄉曲，卻怪今朝唱大還。</div>
</p><p style="text-indent:0em" class="lg-abnormal"><div class='lg-row'>從無佛處解成佛，<span class='corr'>已</span>見炎方佛一尊；遮莫剛彊難化度，還為唱滅勵頑昏。</div>
</p><p style="text-indent:0em" class="lg-abnormal"><div class='lg-row'>火宅先君出瘴濆，歸鄉化俗媿遲君；蘭舟復住中流楫，瘴海誰開接地雲？</div>
</p></div>
<div class='div-other'><a id='mulu151' />
<p class='h2'>太沖黎居士行年八十，而集德存誠如衛之武公，敬壽以詞，用志企仰之思也。</p><p style="text-indent:0em" class="lg-abnormal"><div class='lg-row'>命濁奇逢壽大椿，尤欣五趣見天人；操觚欲頌生平蹟，厥美難將十百陳。差可龐公車並軌，未容有道步同塵；微君福德持衰世，敢保閻浮總化燐。</div>
</p></div>
<div class='div-other'><a id='mulu152' />
<p class='h2'>赴召上京，不及應曹谿之命，寄復嶺南二王諸宰輔。</p><p style="text-indent:0em" class="lg-abnormal"><div class='lg-row'>金地遙招已點頭，天書旋忽降龍樓；神光幸是同今古，日日與君對碧眸。</div>
</p></div>
<div class='div-other'><a id='mulu153' />
<p class='h2'>贈靜香周觀察<span class='note-inline'>(諱荃)</span></p><p style="text-indent:0em" class="lg-abnormal"><div class='lg-row'>鮮烹大國藝通神，小技詩文畫可人；休怪毘耶能慧巧，大千手擲若陶輪。</div>
</p></div>
<div class='div-other'><a id='mulu154' />
<p class='h2'>過淮河弔金龍四大王</p><p style="text-indent:0em" class="lg-abnormal"><div class='lg-row'>丹心只擬挽天河，洗淨乾坤穢濁多；靈爽千秋殊未化，肯憑險惡作風波。</div>
</p></div>
<div class='div-other'><a id='mulu155' />
<p class='h2'>見聖謠三章</p><p style="text-indent:0em" class="lg-abnormal"><div class='lg-row'>曾聞護國頌仁王，何幸勉勉見我皇？論道至忘天子貴，乎拈公案細商量。</div>
</p><p style="text-indent:0em" class="lg-abnormal"><div class='lg-row'>嚴陵加足不稱臣，光武包荒為故人；喝下疏僧承顧笑，千秋法社詠皇仁。</div>
</p><p style="text-indent:0em" class="lg-abnormal"><div class='lg-row'>豁達雅方漢祖雄，御人以禮法堯躬；鉤章擬欲歌明德，浩浩如天歎莫窮。</div>
</p></div>
<div class='div-other'><a id='mulu156' />
<p class='h2'>上賜御畫山水圖<span class='note-inline'>(有序)</span></p><p style="margin-left:2em">己亥閏三月，</p>
<p style="margin-left:2em;text-indent:-1em">上傳敕天童，召忞赴京，命即萬善殿安禪結制，上不時出宮就見，忘其位貌，待若賓朋。間於論道之餘，扺掌而譚天下之事，則靡不周知曲盡。一日出數軸示忞，曰：「此朕數年前遣病時作也。」遂以山水一、葡桃一賜忞焉！墨光澹蕩，筆意蕭疏，殆騷人韻士揣摩半生而未臻其閫者，上獨優為之。昔班固作《漢書》稱昭帝十四能知上官桀之詐；今上十四總攬乾綱、肅清海甸，不假霍光之輔，一皆出自宸斷。尚以萬機餘暇，博綜《帝典》、《王謨》，旁及百世家言。既承精一之傳，復探西來大意，至若詩文小技、筆墨餘長，猶善且美若此，竊謂中古帝王未有聰明睿智如今上者也。忞艸莽餘生，得奉天顏，<span class='corr'>已</span>屬厚幸，乃皇皇手澤輒以見遺，他日持歸藏之太白名山，顧不成禪叢千秋佳話哉！敬拜手颺言，為識其歲月云爾。</p>
<p style="text-indent:0em" class="lg-abnormal"><div class='lg-row'>一幅吳綾御墨鮮，半含秋水半春煙；崩騰瀑布疑匡阜，澹遠村墟似輞川。寵賚固非龍惱缽，手遺全勝始豐田；名山歸奉天龍護，佳話應知百祀傳。</div>
</p></div>
<div class='div-other'><a id='mulu157' /><p style="margin-left:2em;text-indent:-1em">上語及先師，每廑生不同時之歎。因出處士曾鯨所繪道影，喜動龍顏，遂命供奉王國彩臨摹二幅，備極莊嚴，賜藏天童，其原本留中供養。</p>
<p style="text-indent:0em" class="lg-abnormal"><div class='lg-row'>異世奚殷聖主虔，道兮師大德師全；空生寫就趺嵒石，瑞相摹成下二天。彷聽雷音宣寶座，儼驚法雨灑當前；通身兩處分朝埜，不盡真燈耀帝乾。</div>
</p></div>
<div class='div-other'><a id='mulu158' /><p style="margin-left:2em;text-indent:-1em">上命供奉王國彩重摹幻質留供闕庭，駕臨方丈御覽一過，為添數筆，遂覺生肖宛然。</p>
<p style="text-indent:0em" class="lg-abnormal"><div class='lg-row'>馘黃項槁貌支離，任是僧繇巧聚眉；底費九重親手澤，為留七眾好風規。三毛幸已仍加頰，四面何勞更顯奇？堪笑古錐成骨董，萬年凌閣永傳持。</div>
</p></div>
<div class='div-other'><a id='mulu159' /><p style="margin-left:2em;text-indent:-1em">上詢先師語錄，因偕直說，進呈御覽，徹宵豁然神契，即日依忞疏請，賜同《大藏》流通。</p>
<p style="text-indent:0em" class="lg-abnormal"><div class='lg-row'>微言師亦遠，睿智獨明真；既發終宵歎，旋教曠典新。琅函光吐月，玉軸曉生春；大義昭星日，昏衢息夜燐。</div>
</p></div>
<div class='div-other'><a id='mulu160' /><p style="margin-left:2em;text-indent:-1em">上詰天童何義？為述其由兼請寺額。上下弘法、圓照、真覺、法慶諸顏，俾忞自定，乃遵首二字焉。</p>
<p style="text-indent:0em" class="lg-abnormal"><div class='lg-row'>名山希寵錫，聖主尚勞謙；兩字從高揭，諸顏聽自拈。瑤章侵玉漢，天樂動危簷；太白標弘法，名同實共兼。</div>
</p></div>
<div class='div-other'><a id='mulu161' /><p style="margin-left:2em;text-indent:-1em">上問：「祖山初見何人？」云：「天童先老和尚。」上忽動容，因問：「有何機緣？」云：「以工夫不切實為叩，蒙賜痛棒。」云：「有什麼不切實？」上曰：「適生晚暮，恨不及見此老耳！」忞曰：「四海五湖皇化裏，先師亦安能出得陛下大威光也？」上曰：「得三五年有箇會處，當自見渠。」忞曰：「誠如天言。」</p>
<p style="text-indent:0em" class="lg-abnormal"><div class='lg-row'>皇封彌浩浩，函蓋廣于天；當寧來何暮，先師往豈前？瞥爾親薦得，一會自儼然；今古無畦岸，天言信不愆。</div>
</p></div>
<div class='div-other'><a id='mulu162' /><p style="margin-left:2em;text-indent:-1em">上所居孚齋，門書「生死事大」，壁書「莫道老來方學道，孤墳盡是少年人」之句，為語忞曰：「每對此輒萬緣寢削。」因進曰：「少年讀李卓吾：『纔等待，便千萬億劫了也。』即日出家。」上曰：「亦請老和尚大書，用以自警。」</p>
<p style="text-indent:0em" class="lg-abnormal"><div class='lg-row'>君王方鼎盛，怛化切斯須；緣以大人覺，益之良士瞿。情封千界落，心月一輪孤；不住無生地，蓬瀛詎所圖？</div>
</p></div>
<div class='div-other'><a id='mulu163' />
<p class='h2'>贈慶雲李欽差</p><p style="text-indent:0em" class="lg-abnormal"><div class='lg-row'>三朝歷事股肱臣，鴛鷺班常近紫宸；夙福信由多劫種，報來麟趾更振振。</div>
</p></div>
<div class='div-other'><a id='mulu164' />
<p class='h2'>贈範宇張欽差</p><p style="text-indent:0em" class="lg-abnormal"><div class='lg-row'>少壯從龍佐闢疆，忠勤事事得君王；法門護念尤無倦，屬受靈山信不忘。</div>
</p></div>
<div class='div-other'><a id='mulu165' />
<p class='h2'>贈春雨雷欽差</p><p style="text-indent:0em" class="lg-abnormal"><div class='lg-row'>殷憂王事知忠愛，清白傳家驗後昌；桂馥蘭馨方楚楚，三槐應早植君堂。</div>
</p></div>
<div class='div-other'><a id='mulu166' />
<p class='h2'>為成茂、成幹、李大君、少君製字，孟祥、仲謀賦贈</p><p style="text-indent:0em" class="lg-abnormal"><div class='lg-row'>人言將相都無種，我愛孟祥有父風；飛鳥固然今<span class='corr'>已</span>盡，良弓留待射天熊。</div>
</p><p style="text-indent:0em" class="lg-abnormal"><div class='lg-row'>鳳生鸑鷟虎生彪，生子如君一仲謀；記取他年麟閣上，絳侯題後亞夫侯。</div>
</p></div>
<div class='div-other'><a id='mulu167' /><p style="margin-left:2em;text-indent:-1em">上庶兄敬一主人，于朝罷時間從問道終日無倦容，短章以贈，嘉其好善忘勢敏而嗜學，有賢士之風無貴人之習焉！</p>
<p style="text-indent:0em" class="lg-abnormal"><div class='lg-row'>帝子寵來必肆奢，翩翩誰得似君嘉？菲躬動若同寒素，超俗思將類島霞。學富淮南匪假託，藝方松雪自名家；幾回臨漪亭邊過，忘卻西窗日又斜。</div>
</p></div>
<div class='div-other'><a id='mulu168' />
<p class='h2'>贈普濟上人</p><p style="text-indent:0em" class="lg-abnormal"><div class='lg-row'>當年博施病陶唐，普濟何緣眾口揚？久隱西山稱逸士，今開藥室號醫王。補虛只用參苓散，導滯還加蔻朴湯；起死應知有活法，一回汗出自清涼。</div>
</p></div>
<div class='div-other'><a id='mulu169' />
<p class='h2'>題別山普應禪師所畫白菜</p><p style="text-indent:0em" class="lg-abnormal"><div class='lg-row'>何意呈身在玉堂？凌秋幾度傲冰霜；自憐碧藻堪同潔，未肯時饈遠遜香。澹泊能明君子志，麤疏不入貴人腸；平懷一種天然趣，細嚼方知道味長。</div>
</p></div>
<div class='div-other'><a id='mulu170' /><p style="margin-left:2em;text-indent:-1em">上于庚子孟春，爰下罪己之言，一切修禳諸事敕俱停止，特於四月八日嚴修水陸道場九晝夜，以忞生遐陬未之或見也。</p>
<p style="text-indent:0em" class="lg-abnormal"><div class='lg-row'>慚受天恩渥，驚聞佛事開；在資心意廣，不惜大官財。僊梵凌空際，天真降九垓；為僧今半百，恍誤蹋瑤臺。</div>
</p></div>
<div class='div-other'><a id='mulu171' /><p style="margin-left:2em;text-indent:-1em">上于四月二十七日命遊南苑觀新建德壽寺，敕近臣就玄靈官寢殿設齋，管待極其隆渥。</p>
<p style="text-indent:0em" class="lg-abnormal"><div class='lg-row'>南苑策遊騎，駿奔走侍臣；宮庭排盛燕，山海列名珍。飽德誠無盡，酬章媿莫陳；願歌天保詠，回祝向丹宸。</div>
</p></div>
<div class='div-other'><a id='mulu172' /><p style="margin-left:2em;text-indent:-1em">上念忞將別去，後會難期，自簡宣紙數十幅，命作大小行楷留宮，上亦劈窠書「敬佛」四大字賜忞，謂：「彼此展視，有同面晤。」云。</p>
<p style="text-indent:0em" class="lg-abnormal"><div class='lg-row'>惜別君王重，多愁會晤難；何由能縮地？長此共盤桓。託意存千古，留思寄墨翰；正虞風雨夕，未易等閒看。</div>
</p></div>
<div class='div-other'><a id='mulu173' /><p style="margin-left:2em;text-indent:-1em">上于乾清宮所祀關壯繆，親示良工雕刻，黃金鎧甲寶玉爛然，蓋經三年而始就者，因余歸太白，賜作山門護法。</p>
<p style="text-indent:0em" class="lg-abnormal"><div class='lg-row'>帝重關夫子，肖形百寶裝；海山憐去轍，歸護敕維匡。漢室猶堪託，髡徒豈足襄？名藍標太白，千載倚金湯。</div>
</p></div>
<div class='div-other'><a id='mulu174' /><p style="margin-left:2em;text-indent:-1em">上亟稱內臣張斐然與供奉虞世瓔，一學顏、歐，一學鍾、王，皆妙得其家風。因拈案頭敕書展視曰：「此張斐然筆也。」遂命天岸昇子朗誦其文，至忞法名，上曰：「不當犯諱，但為國體所屈。」忞曰：「君臣之分無所逃也。」上曰：「心殊不安。」</p>
<p style="text-indent:0em" class="lg-abnormal"><div class='lg-row'>幻質同殊劣，虛名等聖凡；馬牛呼不惜，君國體何巉？盛世尊耆德，天王式艸嵒；山林叨履戴，寧越蓋與函。</div>
</p></div>
<div class='div-other'><a id='mulu175' /><p style="margin-left:2em;text-indent:-1em">上再擇夏五既望，聽忞徂征尤不忍遽離，如是促席晤譚于風晨雨夕者旬有餘日，無倦怠之意焉！</p>
<p style="text-indent:0em" class="lg-abnormal"><div class='lg-row'>征帆驚遂挂離，思浩無涯風雨；晨兼夕乘輿遣，復排寧云忘勢。位直己外，形骸我后；誠高朗微，躬若措懷。</div>
</p></div>
<div class='div-other'><a id='mulu176' /><p style="margin-left:2em;text-indent:-1em">上問忞：「幾時再來晤朕？」忞云：「待皇上三十，或狗馬未填溝壑，當來敬致封祝。」上云：「老和尚定與趙州齊年。」忞云：「審如慈旨，尚得恭慶我皇八十也。」時曹學士在側進曰：「皇上固然萬壽無疆，我師亦合寶掌千齡。」忞曰：「果爾則忞當百度來京矣！」上為大笑。</p>
<p style="text-indent:0em" class="lg-abnormal"><div class='lg-row'>逝水嗟難復，朝宗詎所艱？趙州如可匹，寶掌不須攀。六度登黃閣，千回覲聖顏；坐添長壽考，金口自宣頒。</div>
</p></div>
<div class='div-other'><a id='mulu177' />
<p class='h2'>奉　旨還山，留別別山普應禪師<span class='note-inline'>(有序)</span>。</p><p style="margin-left:1em">禪師之遇主于巷也，會上出狩冀北，登景忠山之石室時，禪師在焉！因命陛見。愛其住山枯槁，嘉歎之久，後上改萬善為禪室，特自景忠起。師至即抗疏還山，上益嘉歎，與假一月。旋命內臣竇從芳齎詔召師，住萬善禪室。當是時上於學佛之徒甚生敬信，而學佛者日開奔競之端，上由是猒之，獨師晏坐萬善八載。至再錫師名，顧無所覬覦其間，上始知，學佛之徒有高世獨立者。</p>
<p>歲在己亥涼秋九月，予奉詔來京住萬善方丈八閱月，于禪師行藏至悉也。今庚子夏五，得請還山，念世無知禪師者，為製七言二律，聊述其概兼志留別之意焉！</p>
<p style="text-indent:0em" class="lg-abnormal"><div class='lg-row'>再四陛辭俞復留，吐殘榴火上官舟；不堪回首君恩重，難割永懷道誼綢。歸意盛長方似夏，離情黲黮早如秋；願言保愛珍明德，日對堯眉踰趙州。</div>
</p><p style="text-indent:0em" class="lg-abnormal"><div class='lg-row'>越鳥翩翩向故山，歸飛獨恨睽宸顏；固慚八載葵傾日，尚羨嚴城晝掩關。多嗜利名叢物議，誰膺寵錫等雲閒？回天不藉揮戈力，法社殷憂未可刪。</div>
</p></div>
<div class='div-other'><a id='mulu178' />
<p class='h2'>次韻留別春平吳上谷<span class='note-inline'>(附原韻)</span></p><p style="margin-left:1em">曉望承明捧表歸，青門悵別柳依依；雅知兩足稱黃面，不羨重瞳賜紫衣。道大津梁隨地涌，身輕杖缽領雲飛；入山更定南宗後，又報丹書下翠微。</p>
<p style="margin-left:1em">祖印高縣世共知，曾將因果決狐疑；濟源骨肉中興後，燕市魚龍雜奏時。清淨身為尊宿報，廣長舌作帝王師；灞橋祖帳群公在，戲把終南隱士嗤。</p>
<p style="text-indent:0em" class="lg-abnormal"><div class='lg-row'>菩提未許是真歸，極目寥寥盻絕依；天女并驅摩詰室，雲山秖蓄了元衣。吸將鄱水連江盡，走使磨盤掠漢飛，何日相逢煙靄裏？佳譚更不涉離微。</div>
</p><p style="text-indent:0em" class="lg-abnormal"><div class='lg-row'>著手胸頭便了知，前身金粟更何疑？心空膴士休官日，智決烏臺選佛時。勞侶不妨俾給侍，尼乾且喚是吾師；風流乞遍歌姬院，下士從教謗復嗤。</div>
</p><p style="text-indent:0em" class="lg-abnormal"><div class='lg-row'>無家客欲擬何歸？為有林泉得便依；山采蕨炊纓絡粥，池栽荷補水田衣。頑心友石秋同冷，野杖聯雲曉共飛；篆縷消來清晝永，更驅萬象話玄微。</div>
</p><p style="text-indent:0em" class="lg-abnormal"><div class='lg-row'>鬼神莫覷詎容知？詔下丹楓也自疑；尚想青猿來暮日，還思黃獨正香時。巍巍破額風難繼，濯濯芙蓉志可師；千載嶺存司馬悔，悔來那得怪相嗤？</div>
</p></div>
<div class='div-other'><a id='mulu179' /><p style="margin-left:2em;text-indent:-1em">上于十五日凌晨單騎御萬善門，敕忞乘馬並轡而行，親送百餘步，已回輦矣，復馳至北苑門握手而別。</p>
<p style="text-indent:0em" class="lg-abnormal"><div class='lg-row'>艸莽臣何德？皇情眷若琛；分攜重握手，回策復言心。愁豈關山遠？悲因媿感深；生平珠玉淚，一瀉百壺斟。</div>
</p></div>
<div class='div-other'><a id='mulu180' />
<p class='h2'>登舟南邁有感而作</p><p style="text-indent:0em" class="lg-abnormal"><div class='lg-row'>從別九閽後，傷心<span class='corr'>已</span>百端；憫茲弱者肉，猒彼虎而冠。聖主憂民切，黔黎見德難；為詢金紫客，因孰國委官？</div>
</p></div>
<div class='div-other'><a id='mulu181' />
<p class='h2'>舟至臨清，十月不雨矣！水涸塗見，長年束手無策。時護送天使欲遂棄舟，余示以九重德意關帝威靈，果爾河水驟滿，<span class='corr'>抵</span>東昌大雨由是獲濟。</p><p style="text-indent:0em" class="lg-abnormal"><div class='lg-row'>大川稱利涉，水涸櫂為亭；卒地潮生浦，俄然漢起霆。雨沾天子澤，威顯帝君靈；萬國通輸運，皇心亦載寧。</div>
</p></div>
<div class='div-other'><a id='mulu182' />
<p class='h2'>過分水龍王廟，讀永樂朝開河宋尚書禮公碑碣。</p><p style="text-indent:0em" class="lg-abnormal"><div class='lg-row'>大禹功成後，嘉君著令猷；力排南旺水，分接萬川流。裕國非當世，福民歷萬秋；往來簫鼓客，請一問祠頭。</div>
</p></div>
<div class='div-other'><a id='mulu183' />
<p class='h2'>由京國<span class='corr'>抵</span>吳越，水程四千有奇，官舟所過，瞻敬皈依者傾市井。</p><p style="text-indent:0em" class="lg-abnormal"><div class='lg-row'>遠涉關河道，驚聞聳百城；聚觀如堵立，稽首若潮砰。由上尊崇意，發渠向慕情；迺知君子德，風動小夫傾。</div>
</p></div>
<div class='div-other'><a id='mulu184' />
<p class='h2'>和天封佛慈祥蜜蜂頌凡六十首</p><p style="text-indent:0em" class="lg-abnormal"><div class='lg-row'>瞥過寒嵒異艸時，春光溢目載途歸；芳菲不盡隨高步，彩鳳長疑燄裏飛。</div>
</p><p style="text-indent:0em" class="lg-abnormal"><div class='lg-row'>憧憧雲水共生涯，浩浩紅塵不入衙；蹋得自來田地穩，隨緣到處可為家。</div>
</p><p style="text-indent:0em" class="lg-abnormal"><div class='lg-row'>頓悟華情立搆時，根元不涉況支離？香飄反惹尋香客，蜜在汝邊更覓脾。</div>
</p><p style="text-indent:0em" class="lg-abnormal"><div class='lg-row'>四天爍破眼飛光，豈為尋枝摘葉忙？入到芳叢無剩句，白拈雖巧不相當。</div>
</p><p style="text-indent:0em" class="lg-abnormal"><div class='lg-row'>相隨唱拍合絲桐，向上何曾有句通？直就春光前見諦，得來不在樹頭紅。</div>
</p><p style="text-indent:0em" class="lg-abnormal"><div class='lg-row'>千家籬壁透穿時，一一行從鳥道歸；俏措有誰堪得似？無毛鐵鷂刺天飛。</div>
</p><p style="text-indent:0em" class="lg-abnormal"><div class='lg-row'>競落槐都天一涯，人甘同夢<span class='corr'>已</span>開衙；進幢高豎摩天幟，要與荒夫作法家。</div>
</p><p style="text-indent:0em" class="lg-abnormal"><div class='lg-row'>東風撮得指彈時，調變何勞論坎離？霹靂手還操化母，屋愚只見蜜生脾。</div>
</p><p style="text-indent:0em" class="lg-abnormal"><div class='lg-row'>相須摩厲候晨光，波劫長因口眾忙；家業掙來忘管帶，兒孫輩輩足支當。</div>
</p><p style="text-indent:0em" class="lg-abnormal"><div class='lg-row'>寧資飲露託高桐，手眼圓明觸處通；一抹華林芳欲竭，歸來勝唱滿江紅。</div>
</p><p style="text-indent:0em" class="lg-abnormal"><div class='lg-row'>直從天外得來時，泥水罕曾一涉歸；擎到眾香回上院，出爐金彈驀頭飛。</div>
</p><p style="text-indent:0em" class="lg-abnormal"><div class='lg-row'>阿閻深沉罕測涯，幾多游漾欲窺衙；旃檀不雜伊蘭種，一拶魂消似喪家。</div>
</p><p style="text-indent:0em" class="lg-abnormal"><div class='lg-row'>酸回梅子遜甜時，香積持來話亦離；何似春光搏在手，清涼一味爽人脾。</div>
</p><p style="text-indent:0em" class="lg-abnormal"><div class='lg-row'>風流雅自布聲光，劍俠羞為刺客忙；暗地傷人無毒口，神鋒怯見勇夫當。</div>
</p><p style="text-indent:0em" class="lg-abnormal"><div class='lg-row'>黃見秋桑碧見桐，高超跡絕水雲通；問渠妙旨從誰得？萬綠叢中一點紅。</div>
</p><p style="text-indent:0em" class="lg-abnormal"><div class='lg-row'>按下雲頭落艸時，去華就實務真歸；爐錘控得綿還密，奼女能驚撲地飛。</div>
</p><p style="text-indent:0em" class="lg-abnormal"><div class='lg-row'>不入青峰便海涯，詎爭法會啟官衙？相隨萬指皆英特，久擅門風壁立家。</div>
</p><p style="text-indent:0em" class="lg-abnormal"><div class='lg-row'>變金攪酪亦需時，春色誰烹總化離；怪得鶯梭勤織作，錦章只富詩人脾。</div>
</p><p style="text-indent:0em" class="lg-abnormal"><div class='lg-row'>無復空華礙眼光，肯同碌碌世流忙；掀翻海嶽從來事，縱遇風波自<span class='corr'>抵</span>當。</div>
</p><p style="text-indent:0em" class="lg-abnormal"><div class='lg-row'>列剎何關戲剪桐？化儀傳得古今通；一般法令霜嚴甚，爐韝轟轟不斷紅。</div>
</p><p style="text-indent:0em" class="lg-abnormal"><div class='lg-row'>端如郢手運斤時，不動芳心得俊歸；眼底若非空意馬，神馳華徑鶻難飛。</div>
</p><p style="text-indent:0em" class="lg-abnormal"><div class='lg-row'>行藏多在碧天涯，投<span class='corr'>刺</span>誰干宰輔衙？唯有中山能醉客，尋常貨入五侯家。</div>
</p><p style="text-indent:0em" class="lg-abnormal"><div class='lg-row'>密意深深一掐時，群芳入手影離離；風流醞藉瀟疏甚？道味天然解腐脾。</div>
</p><p style="text-indent:0em" class="lg-abnormal"><div class='lg-row'>發機真若電飛光，箭括來時猱捷忙；好鍊銅頭生鐵額，孃生袋子倩誰當？</div>
</p><p style="text-indent:0em" class="lg-abnormal"><div class='lg-row'>春蘭秋菊夏荷桐，異卉投來成大通；自信色香元不損，那驚風雨亂殘紅。</div>
</p><p style="text-indent:0em" class="lg-abnormal"><div class='lg-row'>金谷園開袖拂時，綃襟彷帶御香歸；天生邁種非輕薄，怪逐山雲得競飛。</div>
</p><p style="text-indent:0em" class="lg-abnormal"><div class='lg-row'>山谷搜窮掠水涯，征車獵獵日投衙；閒身只為勞生苦，成了家兮又散家。</div>
</p><p style="text-indent:0em" class="lg-abnormal"><div class='lg-row'>不說鹽梅鼎和時，雪山膩艸總拋離；如何妙勝天甘露？清味難醫濁世脾。</div>
</p><p style="text-indent:0em" class="lg-abnormal"><div class='lg-row'>虛名滿世競秋光，槐筴黃時有底忙；偏是婆心能為物，自詒辛苦自甘當。</div>
</p><p style="text-indent:0em" class="lg-abnormal"><div class='lg-row'>身世付將爨後桐，瑤臺有路碧霄通；步虛一曲僊階轉，吹落梅華五月紅。</div>
</p><p style="text-indent:0em" class="lg-abnormal"><div class='lg-row'>聲色堆頭驀過時，華阡拾得錦叢歸；腳底自來空索索，琉璃衝破壁梭飛。</div>
</p><p style="text-indent:0em" class="lg-abnormal"><div class='lg-row'>不隨尊貴墮邊涯，華柳場中戲作衙；贏得清香聞上界，別無濁富可傳家。</div>
</p><p style="text-indent:0em" class="lg-abnormal"><div class='lg-row'>香魂追到護歸時，霞蔚雲蒸色轉離；何用魏丸誇大藥？文園雖渴潤生脾。</div>
</p><p style="text-indent:0em" class="lg-abnormal"><div class='lg-row'>雪消春谷媚陽光，步馬蘭皋逐隊忙；菌桂申椒同紉結，信芳誰道只吾當？</div>
</p><p style="text-indent:0em" class="lg-abnormal"><div class='lg-row'>謾誇瑞應遠來桐，德合黃裳吉自通；九里未言河潤廣，千家彩賽萬枝紅。</div>
</p><p style="text-indent:0em" class="lg-abnormal"><div class='lg-row'>錯過當機正是時，空山長自怨春歸；群芳收得先鳴鳺，鴈帶秋聲任晚飛。</div>
</p><p style="text-indent:0em" class="lg-abnormal"><div class='lg-row'>由來立地迥超涯，滯貨尤嫌燕處衙；塵內可居嵒可託，危闌長厭萬人家。</div>
</p><p style="text-indent:0em" class="lg-abnormal"><div class='lg-row'>杳絕音書鴈足時，得來佳信自南離；春光萬國供庖膳，羨甚空王俸猒脾？</div>
</p><p style="text-indent:0em" class="lg-abnormal"><div class='lg-row'>畏懷鳩毒負流光，春到華阡曉夕忙；誰惜寸陰能自奮？揮戈返曰銳斯當。</div>
</p><p style="text-indent:0em" class="lg-abnormal"><div class='lg-row'>血盡啼鵑綠散桐，剋期九夏證圓通；蠟人坐看如冰結，信有蓮華透雪紅。</div>
</p><p style="text-indent:0em" class="lg-abnormal"><div class='lg-row'>幾人浪暖碧桃時，躍馬天衢得意歸；一見華枝春入袖，風雲騰蹋怪高飛。</div>
</p><p style="text-indent:0em" class="lg-abnormal"><div class='lg-row'>活計從前未有涯，何勞膏脂潤私衙？自從識得東風面，信手拈來便起家。</div>
</p><p style="text-indent:0em" class="lg-abnormal"><div class='lg-row'>幸然采掇盡今時，詎意烹微更出離？總為人天存正命，不將雜毒壞伊脾。</div>
</p><p style="text-indent:0em" class="lg-abnormal"><div class='lg-row'>豈為門頭逐影光？長因垂手入廛忙；沾嘗一滴焦枯潤，接待誰資蓄種當？</div>
</p><p style="text-indent:0em" class="lg-abnormal"><div class='lg-row'>葉飄金井不驚桐，為有先天化理通；華艸縱埋幽徑裏，林園又見一枝紅。</div>
</p><p style="text-indent:0em" class="lg-abnormal"><div class='lg-row'>不似夭桃一見時，高枝趠得稱心歸；堵觀百萬徒仰羨，腳蹋青雲<span class='corr'>已</span>遄飛。</div>
</p><p style="text-indent:0em" class="lg-abnormal"><div class='lg-row'>皇風自信絕疆涯，幾度華封競搆衙；行道跡同春遍入，雲山那怪盡為家。</div>
</p><p style="text-indent:0em" class="lg-abnormal"><div class='lg-row'>圓通令證舌根時，蜜果先將苦換離；甜透中邊陳口角，不知若箇快心脾。</div>
</p><p style="text-indent:0em" class="lg-abnormal"><div class='lg-row'>天涯到處有風光，占斷華前自不忙；大地撮來還似粟，靈山拈出未廝當。</div>
</p><p style="text-indent:0em" class="lg-abnormal"><div class='lg-row'>幾艷春桃幾隕桐，目前萬象一光通；家常只麼隨牽補，誰貴天葩曜日紅？</div>
</p><p style="text-indent:0em" class="lg-abnormal"><div class='lg-row'>皇華簡命賦將時，遠募招搖入貢歸；豈比鑿空張博望？遼天只說汎槎飛。</div>
</p><p style="text-indent:0em" class="lg-abnormal"><div class='lg-row'>七金千子布天涯，井井官司各有衙；祇奉一人敷密化，山河一統大唐家。</div>
</p><p style="text-indent:0em" class="lg-abnormal"><div class='lg-row'>君臣道合慶同時，彼稷何須歎黍離？堪笑首陽清餓客，采薇擬欲療荒脾。</div>
</p><p style="text-indent:0em" class="lg-abnormal"><div class='lg-row'>宅中圖大古稱光，吁咈嵒廊燮理忙；化就黃金充一國，華胥未易黑甜當。</div>
</p><p style="text-indent:0em" class="lg-abnormal"><div class='lg-row'>分官非放故居桐，帝化須教萬國通；最喜御園春色密，嵒臺處處匝千紅。</div>
</p><p style="text-indent:0em" class="lg-abnormal"><div class='lg-row'>丹心不審賦何時？死義相看等若歸；遮莫靈均忠未化，芳魂散作九天飛。</div>
</p><p style="text-indent:0em" class="lg-abnormal"><div class='lg-row'>化外乾坤別一涯，蘭臺分攝百司衙；金甌數即逢陽九，粟散常稱帝者家。</div>
</p><p style="text-indent:0em" class="lg-abnormal"><div class='lg-row'>適當君國播遷時，中露難堪見瑣離；若教三春能寫怨，蜀魂啼血更傷脾。</div>
</p><p style="text-indent:0em" class="lg-abnormal"><div class='lg-row'>東風吹律轉崇光，按部傳餐不是忙；細柳營邊時一過，還聽玉佩響丁當。</div>
</p><p style="text-indent:0em" class="lg-abnormal"><div class='lg-row'>魚躍鳶飛異子桐，王來土德世亨通；百華謾謂多開落，歲歲常看二月紅。<span class='note-inline'>(《山海經》：子桐山下有魚，鳥翼而能飛，出入有光，見則天下大旱。)</span></div>
</p></div>
<div class='div-other'><a id='mulu185' />
<p class='h2'>送宗符華知藏歸嶺，報己亥曹谿之命。</p><p style="text-indent:0em" class="lg-abnormal"><div class='lg-row'>法昌倚遇漳州權，去就全無機獨便；邵武英敏親折挫，涪翁矍鑠氣為朘。才賢不易生天地，二妙同鄉豈偶然？各挺孤標稱傑特，靈鍾淑氣定山川。華禪策杖來漳浦，落落清風飲儕伍；不羨千間起五羊，因緣輻輳嘉能吐。揚帆直破五湖煙，撥櫂歌長路四千；淺水灘頭不浪泊，百城吳地盡還憐。一登太白軒眉宇，四顧天光開畫譜；巨壑蒼茫浸麓跟，丘陵黑子何須數？幽深轉步入玲瓏，閟密重玄萬竅通；咄咄仰瞻難取足，芒鞋從此猒飄蓬。斯行曷遽理歸航？苦海茫茫惜瘴鄉；為接清關橋下水，灑教熱惱頓清涼。漳州子！思何長？法流佇看沐炎方；他年理取石頭斧，一斫南天開大荒。莫令權公與遇公，英聲浩浩，獨自擅清漳。</div>
</p></div></div>
</div><!-- end of div[@id='body'] -->
</body></html>