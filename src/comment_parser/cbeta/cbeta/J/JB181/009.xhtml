<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu283' />
<p class='juan'>布水臺集卷第九</p><p class="byline">住明州天童寺匡廬黃巖沙門道忞著</p>
<div class='div-xu'><a id='mulu284' />
<p class='h1'>序四</p>
<div class='div-xu'><a id='mulu285' />
<p class='h2'>○壽愚菴三和尚序</p><p>李耳聃者，生衰周，仕為柱下史，身隱市朝之中，通朝莫詰其行藏，獨蒙莊評為古之博大真人，孔子復以尤龍見稱，意聃善言道德，蛻委大化，如龍之出此入彼，非飛非躍，時而淵潛、時而天在，時而雲行、時而雨施，蓋神變不測人也。然聃死，而秦失弔之，固未嘗求異夫人間世者，後世聽熒，遂謂老聃騎青牛出函關殆仙去云。皋亭浪杖人滑稽善辯：「為世有騎牛不下之夫？」別刱一論曰：「老子蓋出關化牛而去。」由是證佐龍山「我見兩箇泥牛鬥入海，直至如今不見蹤」之語實之。且謂嬾瓚之不為俗人拭涕、華亭之蹋翻船子、亮公之遯入千巖萬壑無尋處，皆善用九六，不為首尾所累者。予謂泥牛鬥海自當別論，若龍山、船子輩，亦只自行其心耳！使徒悚首尾之累而固為是硜硜焉者，不幾乎藏頭露尾之人哉？安在為能善用九六者？無<span class='corr'>已</span>則有我愚菴老子在，請得而借鏡焉可乎？</p>
<p>愚菴老子者，三宜盂禪師也。師以蘇張之舌，肆張大慧之譚，機辯縱橫、詞鋒踔厲，演為偈頌詩歌，莫不妙絕當時，疑古來洞上之師，如師者未可一二數也。然往往以遊戲三昧行心，有時玄挺高提，鞭笞龍象，則傑號師王；有時契經廣說，聳聽人天，則雄稱義虎。時而躬默思道；時而拍手行歌；時而棲遲嵒壑之中；時而放浪湖山之內。夜叉頭、菩薩面固<span class='corr'>已</span>齣齣翻新矣！乃當申酉變故之後，六橋華柳<span class='corr'>已</span>敗、西湖歌舞且休，獨割衣資，刱別業于西泠之左。雕甍繡闥，紅楯朱欄，幾希乎洛下名園，而俗宦、拘儒、嗇夫、醉漢日連袂來遊，載讙載譊、或嘲或譙，師方陶陶陽陽，儼奉一摩耶夫人于二天之上，十旬休夏為之開宗明義，殊不知為不知己者詬厲有如此也。雖師倜儻不羇乎而誼重交情，今秋戊<span class='corr'>戌</span>，師且登六旬，髮<span class='corr'>已</span>種種矣！意有所之，念予不置，竟破夏發錢唐截江而來。適海波未平，道途梗塞，舟車為遊徼所奪，乃趼足走五百里訪予太白山中。快譚數日，深嗟晚葉法門近事，不覺抆淚而別。因回想師一往動履，非有隱山、西山之高尚；嬾瓚、船子之孤標；酒仙遇泉大道之徉狂垢汙，亦直自行其心耳！然當世卒莫得以聖凡名貌<span class='note-inline'>(貌)</span>之；莫得以名場利藪釣弋之，概未嘗硜硜用九六，而首尾自無可累者，其殆神變不測，所謂猶龍者是邪非邪？問之玄冥玄冥不知；問之參寥參寥不知；問之疑始疑始不知。或曰：「非問諸愚菴老子不可。」予曰：「得之矣！至若他日之或騎牛仙去；或死而來，秦失之弔也又何問焉？」</p>
</div>
<div class='div-xu'><a id='mulu286' />
<p class='h2'>壽龍池萬和尚六旬序</p><p>魯儒之言曰：「人生而靜，性之德也。」感于物而精搖神蕩焉！是以不終其天年而中道夭。惟仁者靜而有常故壽也，則致壽之道在乎人。</p>
<p>箕子陳〈洪範〉、〈九疇〉之訓曰：「惟君能建極，臣與民能奉極，天乃錫之厚福。」既獲多福矣！非壽莫享，故嚮用五福而壽居先甲焉！則予壽之權本諸天。或者疑焉而致詰之曰：「天如可問，胡跖而長；人如可期，曷回而短？」遂六宇同昏，悠悠萬世卒莫知其解者。於是有大覺聖人者出焉！為之推本而極言之，而後知群生之來非一世矣！過由無始於一真法界之內，不覺岐分能所，故爾虛空橫亙，身世崢嶸，業異而報亦殊焉！惑為業本，真為惑依，苟能一念之間洞徹真元，則死生見謝、今古情亡，了本無性，得性自在；達本無命，得命自在。以了達性命得自在故，然後短長可以任物、真俗不妨隨緣，此靈山家法也。</p>
<p>壬辰冬季，余退道峰寓，婁婁諸善信以來歲午月之吉，為法兄龍池萬和尚六旬初度，求所以壽夫師者不得其詞，因丐言於予。予謂：「師上承靈山六十九葉之真傳，為天童先師嫡胤，其于一真之本、性命之元，<span class='corr'>已</span>洞若觀火矣！彼方海漚沙界，電拂聖賢，而我尤以人間區區甲子循環，春秋代謝，為之援天引人而支詞蔓說焉！得無鐫鳥跡於空中、繪魚蹤於水底也邪？雖然，壽身易，壽世難；壽世易，壽法難。夫師出檇李、起如菴，化闡閩吳知歸向。垂手湖海江湘，則入彀皆英俊、奔騰盡象龍。坐荊谿十年未嘗言，言滿天下，天下舉識與不識，言龍池即知為師。師之壽世顧不大與？師之壽法顧不長與？」方今叢林列剎相望，非無暴得聲名如秋雨之方集者，然僅砥行矯節于一時，究其終也立涸而<span class='corr'>已</span>，至使人扼腕而咨嗟曰：「某某亦奇衲子，但晚年謬耳！」如此則俾之凶短折，是謂福之益之壽考，奚補法門哉？若師者真可以壽矣！</p>
</div>
<div class='div-xu'><a id='mulu287' />
<p class='h2'>△壽古歙爾承吳君六秩序</p><p>劫初生人壽皆八十千歲，住阿僧祇年。逮行十惡則百年減一，千年減十，漸次衰減，止餘十歲時間，繼膺饑疫刀屠之災，國城空廢人類幾殫，而後善法方興重見豐樂，展轉行善壽益增延至二十千歲，乃至八十千歲。如是增減數周二十，則有一大火災起，上炎梵世，下及大千，焚蕩無餘，謂之器世間<span class='corr'>已</span>壞。次成而住、次壞而空。如是七火一水，七水一風，三禪非固、六欲奚堅？</p>
<p>哀我矜人，從無始至今身，蓋不知嘗幾大小之災、歷幾塵沙之劫也。嗟！謠俗見聞不超聲色，世儒置六合之外而不論，彼中天五印之區莫紀厥詳，責以窮神曠古，又烏怪其溟涬弟之哉？唯能仁智周無際、視昔尤今，所以經稱七佛次第出興，始于人壽八萬歲時，洎人壽三萬二萬歲時出，至釋迦出衰周，則<span class='corr'>已</span>歲不盈百矣！</p>
<p>輪王久不作，戾氣日于和，以至診候無徵、雩祈失效。俄霜戈以刃接、忽星劍而鋒交，酷毒生人崩亡殆盡，苟非植眾德本，其在于今雖負猗生煮海之謀、郭氏冶山之策，家有金谷，貴埒五侯，愈恐孽禍而胎憂。求其青氈如故，玉樹成行，登耳順之年，來純嘏之錫，如天都爾承吳君者，所謂百城而見一者也。說者謂君多材多藝，達而能慮、果而知權，富而好行其德。推君之孝于以事君，則靖恭爾位；推君之和衷于以端揆百僚，則好是正直；推君濟人利物之懷于以子黎元育萬方，則所好必與聚、所惡必勿施。計然之策七，蠡用其五而霸越，既<span class='corr'>已</span>施之國，復欲用之家，乃治產積居，於一十九年之中三致千金焉！唯君師蠡祖計然，能擇人而任時，故雖屢折凶烽、數臻饒裕，然失之不為慍、得之不為矜。推君皇皇之雅度于以託乃股肱、寄乃心膂，則必臨寵辱而不驚其神者也。惜以家政隳科名，不獲用之家者施諸國耳！</p>
<p>夫崑炎石化，玉豈孤堅？方國家運膺百六之窮，彼淺艸易為長蘆者<span class='corr'>已</span>不勝霜摧雪拉之虞矣！獨君如黃海蒼松，生丹嵒翠壁間，根無以飲乎黃泉、葉僅止披乎風露，千盤其蓋、百曲其枝，若弗克遂其蕩日摩雲之勢者。然而忝嶽色壯遊觀，唯松獨也宜然，則所以使君嗇其施者，其蓋欲君豐其受乎！</p>
<p>予餐霞味道之夫，未遑晉交乎君，而識君之長君蘭根甫于邗原。噫！蘭之為蘭也，其因君幽谷哉！</p>
</div>
<div class='div-xu'><a id='mulu288' />
<p class='h2'>壽德輝何君六旬序</p><p>粵稽古往牒，聖若賢之樹德立功于時也，恆見于垂暮之年。故雖天縱如尼宣，使不臻七十，將聖而不神矣！雖奇謀如尚，使不登八十，將終老磻谿而無以奏鷹揚之績矣！豈不壽也者為五福之徵，而生人之所欲必得者乎？然世有非聖非賢、非忠非孝，而託于忠孝聖賢之倫者，寧獨新莽早夭，可盜姬周之名？即鵠立永嘉德祐之朝，豈無洋洋節義自多之君子？苟其溘先朝露，將恐王蠋不得擅美于前、蘇武不至煢芳于後也。及乎鼎湖龍去、宗廟丘墟，向之鳳翥鸞鳴者相率而化為鶉為鶩，則是成人者古稀而敗人者又黃耇。何也？</p>
<p>於乎！疾風之下，難為勁艸，故欲傲雪淩霜，必也翠柏蒼松而後可。近吾于布衣中得一人焉，曰德輝何君者。君世族新安，播遷于宛，父早棄諸孤，家日替零，以至黃鳥可歌、鶺鴒堪歎。君乃毅然舍所學而經商淮甸，遂由始有而至少有，由少有而至富有，還為父相幽宅、為昆弟諸姪鳩集厥家，卒怡如一堂之上焉！謂君非大有為之士，而能振興若是乎？</p>
<p>既而清師渡淮，君度江南必亂，復舍所居積走宛保母。及淮北安堵諸商復業，君獨奉母不來。噫嘻人情，重棄財、輕趨利，此溫嶠之所以絕裾、朱公子之所以誠有不能忍也，況君食苦為生難甘以一母之故棄若敝屣？君真天下士耳！豈曰貨殖中人哉？</p>
<p>君而貨殖，其天下之不幸乎！蓋天下之大也，需才臣而後治；廟社之崇也，需節孝之臣而後有所託。以君之才，遇主於巷，必能為君增其式廓；以君之節孝，當乘輿憂虞之日，必能殺身成仁，以從君于九天之上。君而貨殖，此天下之所以大不幸乎！雖然，今君始六旬耳，安知八十不有磻谿之遇哉？請得以是為君祝焉！</p>
</div>
<div class='div-xu'><a id='mulu289' />
<p class='h2'>壽賓梧程君六十序</p><p>歲在甲午三月暮春朔有七日，為天都程君賓梧大長者六十初度之辰。是日也，巖壑生芳、園林錯繡，紫煙霏南陌、旭日麗千門。池塘梳楊柳，澹澹之風；院落點梨華，輕輕之雨。歸巢舊燕，俯廉冪以雙窺；出谷新鶯，遷高枝而百囀。于是君之親姻、宗黨、故舊、賓從，既欣嘉運、復慶芳時，莫不相與挈壺觴、酌春酒以介君之眉壽者。</p>
<p>君尤子扶漢膚敏士也，以為玉帛皇皇、磬莞將將，徒周章乎耳目耳？念欲須君不朽，非言不可，乃即予徵詞焉！予進扶漢而告之曰：「維我閻浮南州，上壽一百二十五、中壽一百、下壽六十，尚不足以望鬱單越之千齡，況四王之九百萬歲、忉利之三億六十萬歲，乃至他化之九百二十一億六百萬歲哉？」然閻浮獨以三事。一者、勇猛彊記能造諸業。二者、勇猛彊記勤修梵行。三者、勇猛彊記佛出其土。勝彼六天下，此三洲又奚問焉？故必有勝人之行，斯可以壽矣！君行謂何？扶漢載言於予曰：「山君牧山，而後寶藏貨財之繁殖斯詳焉；水王王海，而後黿鼉蛟龍魚鱉之廣生乃竟焉。人盡戴天也，而不知其高；人盡履地也，而不知其厚。夫余于年父亦尤是也，第彷彿而得其大都，則仁能推恩，故丘母有橋；孝能錫類，故殉孝有子、守貞有媳；勇能果敢，故奸發大憝而除通國之蠹；信能不侵然諾，故貲運千里而歸鄧氏生寄之金；智能知人善任使，故所託皆忠謹，而無隳事失墜之虞。若乃決機應變以濟世之艱危、攄素推誠以通人之蘊塞，節儉持身、澹泊明志、堅忍厲操、謙光接物，則闔國知聞，抑余小子又不勝其言之也。」</p>
<p>噫！予聞之先民曰：「唯奢損福，祿盡斯亡。」以君素封之家，乃有儉德焉！又聞之契經曰：「慈母于恆河救子，兒母俱沒，得生梵天。」矧君孝母，津濟無窮，過此以往君齡必臻上壽，然後乘天宮殿高升梵世，方將與天地相終始、日月同久長，區區人間春秋甲子，又烏足為君道哉？</p>
</div>
<div class='div-xu'><a id='mulu290' />
<p class='h2'>壽廣陵蔣母孺人序</p><p>孔子之為門弟子言孝也廣矣！獨于色養無違之外，別垂一訓曰：「父母之年不可不知也，一則以喜，一則以懼。」所以悚惕乎人子者，真有凄然凜然不勝風燈命脆之虞、薤露易晞之感，俾凡孝思可展者，宜無不殫其力焉！然山舟藏而罔固、壑澤負而能移，蓼莪之浩歎方興、小菀之憂傷<span class='corr'>已</span>甚，抑安能使夫春萱不老、秋實靡凋；菽水之歡終年膝下、斑衣之舞長自婆娑也哉？此則可問諸天而難必之人矣！</p>
<p>廣陵同菴蔣先生者，高文懿德，博學深思，其今世之傳經劉向而抗疏匡衡者與！獨才廣數奇，至九乃中丙科，則龍蛇起陸、戎馬生郊，倉卒之間僅奉一母走江上，流離播遷者踰年，及至復我邦族，則三徑久<span class='corr'>已</span>就荒、松菊幾無條肄，尤且忘己之貧、急人之難，破產廢居，一枝莫寄，至賃僧廬以容膝矣！先生無悔焉！<span class='corr'>采</span>菊東籬下、闔戶日高眠，寧直不為五斗米折腰！不為王<span class='corr'>刺</span>史酺其糟、歠其醨，雖有同薦于鄉之郡使，君曾無寸楮達殷勤、片言修舊好。夫妻臣妾日稯稯然，典衣縮食求給乎甘毳者，知有將母來諗而<span class='corr'>已</span>。審其愛日之誠，殆將一刻值如千金、如尺璧、如寸珠，而罔敢少弛焉者。</p>
<p>乃今歲丁酉，母孺人竟登九十矣！耳聰可以審樂、目明可以刺繡。自今伊始，其為先生酌春酒、介眉壽者，又不知幾千萬億觴焉？異哉！人生七十古<span class='corr'>已</span>云稀，況願乎其外？況當今日真淳<span class='corr'>已</span>散、大樸無存，雲氣不待族而雨、草木不待黃而落，孺人顧獨享有殊福，而獲此過量之年哉！或曰：「先生之父為三我先生。三我先生者，言語必信，經德不回，動容周旋中禮。孺人既<span class='corr'>已</span>思齋思媚，克相克承，無違夫子矣！使今富貴不能忘，軒車尤在，念先生且奈何？乃能安貧而成先生之志、樂賤而遂先生之高，所謂孟光婦而實范滂母者也。德厚而福臻，壽也固宜。」予曰：「然！」然則孟光與范母固咸有一德，豈盡如岡如陵眉壽無有害者乎？而非然也。夫以高文博學之先生，不獲厚食其報，天固有慚德矣！今茲竭誠慮甘窮餓者凡而為其母也，復不益之算而傷其心焉？天則何辭而謝先生哉？不然，人命駛速，速如川流，其孰能挽之？吾故曰：「此則可問之天而不能必諸人者。」蓋以是夫。</p>
</div>
<div class='div-xu'><a id='mulu291' />
<p class='h2'>壽毛伯華母七十序</p><p>須迷盧半有天，鄰于日月之上者曰四天王。人間五十年為彼天一晝夜；彼天一歲周，則人間萬八千年矣！等而上之，欲天有六、禪天十八、無色界天有四，皆倍倍增，況無色等極樂、極樂等勝蓮華國土，則又日劫倍倍增。</p>
<p>噫！彼方電拂四王不啻，奚有于人間哉？雖然，朝菌不知晦朔、蟪蛄不知春秋，然則人間百歲稱曰「大年」不亦宜乎？</p>
<p>異哉！一真法界本無晷運，寧有歲時？乃此劫波彼晝夜、此旦暮彼古今，又復何也？蓋由群生識心有定亂，故世界成階差。苟能一念不生、前後際斷，則剎那包十世、曠劫即如今矣！念既不生則自有無作妙力，以之翻頭作尾則可迴過去世入見在世，以之翻尾作頭則可移未來世置過去世，化裁天地，長育群萌。直其能事之餘，于以壽吾親也，何有？</p>
<p>婁東毛伯華，孝子也。始為鄉塾之師，以館糈養親焉不足，繼學岐黃之術；以藝業養親焉不足，日夜籲天：「儻餘生有子荊一朝之祐，願及親存而受之。親亡雖與妻子轉溝壑，弗恤也。」今伯華稍能奉甘毳，則父喪僅母存且七十矣！</p>
<p>嗟乎！孝子之至，莫大乎尊親；尊親之至，莫大乎以天下養。伯華乃無緣及親存，與其未衰之日，克承菽水歡哉？雖然資口體，何如益神明？夫伯華固說吾祖菩提達磨之宗者也，果能內心無喘，心如牆壁，一念緣起無生，則無作妙力自可施由親始。不見玄沙之父捕魚為生，沒于閩江，當沙築指嶺頭時，其父忽見身致謝曰：「吾以殺生害命墮冥塗，今賴師悟道之力得生天矣！」況及母無恙時，使其垂老而聞極則之語？優悠猒飫，坐臻斯道，方且與伯華長揖四生，永辭三界。眎彼生沈諸趣展轉輪迴者，縱尊為天子父，奉以天下養，吾知毛母必唾而棄之矣！七十稱觴而猥曰：「壽乎哉！」</p>
</div></div>
<p class='juan'>布水臺集卷第九</p>
</div><!-- end of div[@id='body'] -->
</body></html>