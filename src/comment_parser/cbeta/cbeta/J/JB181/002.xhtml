<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu53' />
<p class='juan'>布水臺集卷第二</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu54' />
<p class='h1'>詩二</p>
<div class='div-other'><a id='mulu55' />
<p class='h2'>次金華宋學士靈峰留題詩</p><p style="text-indent:0em" class="lg-abnormal"><div class='lg-row'>梵宮別啟一禪天，龍象知奔代幾千？繞洞春來秦社裏，起霖雲宿屋頭邊。明心謾詫香嚴竹，說義仍多百丈田；物外精藍誰共匹？藏修好把祖風肩。</div>
</p></div>
<div class='div-other'><a id='mulu56' />
<p class='h2'>靈峰即景十八絕</p>
<div class='div-other'><a id='mulu57' />
<p class='h3'>五磊山</p><p style="text-indent:0em" class="lg-abnormal"><div class='lg-row'>五峰岌岌繞青冥，佛首天冠差足並；人在上方杳靄中，誰知盡蹋毗盧頂？</div>
</p></div>
<div class='div-other'><a id='mulu58' />
<p class='h3'>象王峰</p><p style="text-indent:0em" class="lg-abnormal"><div class='lg-row'>儼趨帝釋騰金脅，彷駕日輪降碧霄；立處難將涯際測，見河誰道卻能漂？</div>
</p></div>
<div class='div-other'><a id='mulu59' />
<p class='h3'>師子峰</p><p style="text-indent:0em" class="lg-abnormal"><div class='lg-row'>勢欲翻身天上輥，[髟/吒]髿直探萬峰頭；金毛忽變西風裏，五嶽蒼黃四海秋。</div>
</p></div>
<div class='div-other'><a id='mulu60' />
<p class='h3'>石城岡</p><p style="text-indent:0em" class="lg-abnormal"><div class='lg-row'>金墉千雉疊崔嵬，[跳-兆+孛]跳谿山盡勒回；飛渡只堪峰頂月，中宵曾上女來。</div>
</p></div>
<div class='div-other'><a id='mulu61' />
<p class='h3'>九曲嶺</p><p style="text-indent:0em" class="lg-abnormal"><div class='lg-row'>通霄路接水雲趨，只恐方來落半途；留得轉身吐氣處，為人直殺卻成紆。</div>
</p></div>
<div class='div-other'><a id='mulu62' />
<p class='h3'>峻水嵒</p><p style="text-indent:0em" class="lg-abnormal"><div class='lg-row'>高原更激數千盤，險設天關豈固闌？貴欲清聲喧海嶽，等閒不把眾流看。</div>
</p></div>
<div class='div-other'><a id='mulu63' />
<p class='h3'>濯錦谿</p><p style="text-indent:0em" class="lg-abnormal"><div class='lg-row'>錦江春色羨華陽，誰浣清谿曳許長？想是天孫誇妙手，冀同埜逸賽文章。</div>
</p></div>
<div class='div-other'><a id='mulu64' />
<p class='h3'>清玉澗</p><p style="text-indent:0em" class="lg-abnormal"><div class='lg-row'>不因秋色忝寒翠，豈為春山炤影明？澂靘自來光璱璱，衝撞還聽珮琤琤。</div>
</p></div>
<div class='div-other'><a id='mulu65' />
<p class='h3'>羅漢潭</p><p style="text-indent:0em" class="lg-abnormal"><div class='lg-row'>澂印須眉宛若鐫，名標聖者更何緣？大都海眼光通透，應供諸龍得自便。</div>
</p></div>
<div class='div-other'><a id='mulu66' />
<p class='h3'>白龍潭</p><p style="text-indent:0em" class="lg-abnormal"><div class='lg-row'>靈湫共說玉龍蟠，月老風高誰下綸？長見銀光生碧落，為霖知是挾雲還。</div>
</p></div>
<div class='div-other'><a id='mulu67' />
<p class='h3'>洗缽池</p><p style="text-indent:0em" class="lg-abnormal"><div class='lg-row'>平如鏡面湛如藍，飯罷臨池日有三；是我是渠親勘破，方知安柄趙州憨。</div>
</p></div>
<div class='div-other'><a id='mulu68' />
<p class='h3'>象眼泉</p><p style="text-indent:0em" class="lg-abnormal"><div class='lg-row'>無熱池南象口通，紺泉眼復迸靈峰；青天漫自誇澂湛，爍破還他一鑑中。</div>
</p></div>
<div class='div-other'><a id='mulu69' />
<p class='h3'>砥柱石</p><p style="text-indent:0em" class="lg-abnormal"><div class='lg-row'>滔滔萬壑下西峰，力砥中流氣岸雄；只欲狂瀾趨正道，不知立老幾春風。</div>
</p></div>
<div class='div-other'><a id='mulu70' />
<p class='h3'>鷹窠石</p><p style="text-indent:0em" class="lg-abnormal"><div class='lg-row'>幽棲高託千尋石，眼界橫將宇宙空；肯搆不仍凡羽族，門庭別是一家風。</div>
</p></div>
<div class='div-other'><a id='mulu71' />
<p class='h3'>眠牛石</p><p style="text-indent:0em" class="lg-abnormal"><div class='lg-row'>頑皮似鐵骨如剛，鼻孔渾侖管帶忘；祇為祖翁田地好，從教臥月更眠霜。</div>
</p></div>
<div class='div-other'><a id='mulu72' />
<p class='h3'>望海亭</p><p style="text-indent:0em" class="lg-abnormal"><div class='lg-row'>四壁排空山浪浮，夜觀星漢曉蜃樓；十洲自出重簷下，豈是山僧闊兩眸？</div>
</p></div>
<div class='div-other'><a id='mulu73' />
<p class='h3'>三石門</p><p style="text-indent:0em" class="lg-abnormal"><div class='lg-row'>崇閎壁削鐵關峨，顧佇纔生點額多；剛跨門來三喫險，家風端的險如何？</div>
</p></div>
<div class='div-other'><a id='mulu74' />
<p class='h3'>梅華徑</p><p style="text-indent:0em" class="lg-abnormal"><div class='lg-row'>瞻風似入眾香國，顧影還疑度雪山；廿里谿窮仙苑出，卻驚羽化蛻人間。</div>
</p></div></div>
<div class='div-other'><a id='mulu75' />
<p class='h2'>次畣同參見壽詩二首</p><p style="text-indent:0em" class="lg-abnormal"><div class='lg-row'>十年風雨晦明州，白髮如君較一籌；<span class='corr'>已</span>濯冷光分桂馥，敢因黃落等茭蘨。方隅迷久知東北，世路驚多識咎休；山澤何勞迻後夜？行藏今<span class='corr'>已</span>付虛舟。</div>
</p><p style="text-indent:0em" class="lg-abnormal"><div class='lg-row'>䮚䮴從驅苦不緣，<span class='corr'>已</span>將身世等郵傳；臥龍應霈甘霖雨，老馬常嘶薄暮煙。慚遜綠楊舒化日，冀同黃菊玩涼天；切思況幸叨三益，寡過寧煩又數年。</div>
</p></div>
<div class='div-other'><a id='mulu76' />
<p class='h2'>有以出家寒命題者，次韻和之。</p><p style="text-indent:0em" class="lg-abnormal"><div class='lg-row'>詎于落魄運吾丁？道本孤危合自行；見說拘鄰方命去，竟忘乳鵲就衣生。玄微亦盡無錐卓，冰檗屢嘗有骨清；千聖己靈曾不重，萬緣何慮得嬰情？</div>
</p></div>
<div class='div-other'><a id='mulu77' />
<p class='h2'>又和茅屋雪</p><p style="text-indent:0em" class="lg-abnormal"><div class='lg-row'>茅齋斗大雪平鋪，彷彿擔簦又五湖；自笑風陵如葉脫，何勞粉飾著珍塗？薶身有半思嵩少，洞腑無遮想佛圖；最快禪餘諷後夜，披帷便把昔賢呼。</div>
</p></div>
<div class='div-other'><a id='mulu78' />
<p class='h2'>和勝因靜拄杖歌</p><p style="text-indent:0em" class="lg-abnormal"><div class='lg-row'>共有穿雲度水杖，山形怪甚吾家樣；十洲無地問生緣，挈老人天神愈壯。明如日！黑似漆！孤標動越今時格；並肩佛祖較難齊，超步迷途寧著力。峭巍巍！活卓卓！敲風打雨休驚愕；乾坤吞卻化龍時，大地潛蹤何處摸？論權實！分炤用！掠得些兒恣播弄；等閒機變盡渠來，拶著青天須叫痛。似雷吼！絕謂情！敲彈拍拍總無生；玄關謾自誇金鎖，一擊管教㘞地聲。牚圜蓋！拄厚坤！擬犯鋒芒早滅門；香海攪將成雜毒，大用從來軌不存。</div>
</p></div>
<div class='div-other'><a id='mulu79' />
<p class='h2'>靈峰山歌</p><p style="text-indent:0em" class="lg-abnormal"><div class='lg-row'>靈峰山！超方外！出沒煙雲常自在；親到方知立處高，頭頭趯著虛空背。側橫看！饒景況！天然非覆亦非仰；靈苗無種石田生，枯木糝華雪裏放。盡群巒！俱撲落！風前雨後更明廓；岧嶢自出天外頭，持載寧煩巨鼇腳。山中人！活計寬！耕雲種月恰相便；攜將鍬子隨方掘，放下鉏頭當枕眠。慵話禪！嬾論道！剎竿免為他人倒；長思迦葉好門風，安似而今生捏造。負非人！勝非己！紅白支支春色裏；等平一道浩然均，片念橫分生死始。最現成！誰忌諱？動著鋒芒全不是；伎倆徒勞費若干，胸襟流出較些子。松濤響！谷口音！韻致難將語脈尋；流水高山樵牧唱，汝邊密在意何深？驀相應！同本得！萬象光吞日月黑；法法由來顯自家，金毛奮迅何疑惑？貪程客！錯路多！班荊且聽靈峰歌；一句了然超百億，百億千般奈汝何？</div>
</p></div>
<div class='div-other'><a id='mulu80' />
<p class='h2'>和石頭回艸菴歌</p><p style="text-indent:0em" class="lg-abnormal"><div class='lg-row'>艸菴問我何年止？虛空未兆艸菴起；地無陰陽樹無根，叫不應兮山并水；籠古絡今只等閒，旋嵐偃嶽常如是。來不禁！造者陡！相諧何人得共偶？芻狗哮哮吠天明，木雞夜夜震清吼。酬萬象！寧煩口！平懷一味家常有；堪歎兔烏兩彈丸，磨盤終古遶菴走。纖塵不立非攢聚，佛國天宮那足喻？直饒松竹可憐生，日引清風幾百度。吹毛銛利絕疑憂，細切嶺雲恣刃遊；大地撮來如粟粒，四溟歸卷一豪頭。靡涉喧！豈拘幽？曉夜堂堂六不收；月圜當戶猶虧炤，雪覆孤峰尚出頭；尊貴自來曾不陊，乾坤那慮缺金甌？艸菴歌！歌誰酬？豐干須是拾寒儔；曠大劫來無變異，箇中何地著春秋？</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>普賢床榻晴空止，文殊境界千波起；了事道人家如何？軒窗四面臨山水；山水頭頭露本真，動靜閒忙無不是。昧己徒！我山陡！空弄機關若木偶；瓢笠誰惺挂樹梢？吟風大作師子吼。齧鏃機！噇空口！敢訶佛亦不知有；葫蘆棚上弔冬瓜，撈月笊籬緣壁走。眾角謾勞山積聚，一麟自足師絃喻；啾啾耳畔亂蠅聲，何似松風天外度？柴床疊足百無憂，時蹋白雲深處遊；樹密中心田地穩，界行孰敢錯絲頭？狐蹤絕！鹿群幽！趁將佛祖一欄收；別甑香炊鐵酸餡，無底籃盛死貓頭；雙眸炯炯澂如海，大千世界等輕甌。曲無腔！若為酬！幸有山童調古儔；枯木龍吟霜夜後，撲空香霧滴清秋。</div>
</p></div>
<div class='div-other'><a id='mulu81' />
<p class='h2'>用前韻索諸禪賡和</p><p style="text-indent:0em" class="lg-abnormal"><div class='lg-row'>頭陀論劫艸菴止，不數華開世界起；都盧圜裏盡十虛，朝宗那計山與水。門外非無宿人多，究竟承恩只者是；到元平陟還陡千，差坐斷信難偶指。㨁乾坤！頭倒卓！揮斤艸木盡吟吼；祖佛流！祇一口！雲霄目視更何有？蚍蜉把住大風輪，海底泥牛銜月走；嚼碎虛空還捏聚，超情之見誰能喻？神通卻訝少林僧，雪浪崩濤一葦度；悲生懊惱為君憂，棄宅拋家向外遊；不信從來成現事，幾多頭上更安頭。歸來好！出潛幽！干戈不動陣雲收；風景故園常似昔，覓得終非是木頭；琳琅謾數闌干竹，叮噹且聽語風甌。我歌畢！俟君酬！千斤大法貴同儔；把手登堂相顧藉，護持直到未央秋。</div>
</p></div>
<div class='div-other'><a id='mulu82' />
<p class='h2'>和靈澂禪師山居詩十一律</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；松韻數來清素耳，寒威幾度厭窮肩。三冬自足爐頭火，一道常飛砌下泉；受用天然無盡藏，為誰干慮蹋峰前？</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；寒透梅香曾撲鼻，煖回衲謝幾鬆肩。有腔詠出風敲竹，無簡招來月到泉；寂寂柴門春半掩，鳥銜華落碧嵒前。</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；嬾弄白拈輕巧手，頻揩生鐵鑄成肩。和雲共住郎當屋，雜麂分嘗古澗泉；理亂關誰秦且漢？支頤常自地爐前。</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；瓢笠自藏丹嶂腹，青黃幾換碧嵒肩。冷灰豆爆煨蹲鴟，瓦缶雷鳴煮瀑泉；萬仞孤峰頭壁立，雲霄目視孰賓前？</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；未肯上流同濯足，詎容孤嶼共攀肩？幕天席地三椽屋，酌古準今一掬泉；兩眼盡驚空佛祖，誰憐霜雪飽風前？</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；雲面多看垂雨腳，煙眉少見隱霞肩。有文品字生䆑火，無漏銅壺響汐泉；晝夜熾然譚萬象，何妨白醭口堆前？</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；竹補前秋遮澗足，松忝今歲護岑肩。息心祇用三條篾，漱齒曾饕萬斛泉；慚媿金鱗撈碧嶂，星河落落眾峰前。</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；薪續繩床曾折腳，笻支仄厂近垂肩。梧緣鳳託留朱實，澗為龍蟠蓄漫泉；三尺寒松隨手植，夜濤今<span class='corr'>已</span>響庭前。</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；帶雨耕春泥沒脛，穿林歸洞筱支肩。鉏荒剔出陰涼樹，斫筧流通濯溉泉；風起千山林葉響，一聲石虎嘯嵒前。</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；鬥海泥牛泯浪跡，抽條石筍老紈肩。每當芋熟思嬾瓚，常自雲眠想谷泉；百鳥不來人不見，天書那得賁嵒前。</div>
</p><p style="text-indent:0em" class="lg-abnormal"><div class='lg-row'>因僧問我西來意，我話山居不記年；詎以棲高空四目？卻緣蕩盡亢雙肩。壞成剎海榮枯樹，消息人間瀱汋泉；曠大劫收彈指內，誰岐後後更前前？</div>
</p></div>
<div class='div-other'><a id='mulu83' />
<p class='h2'>哭竹林晦夫和尚</p><p style="text-indent:0em" class="lg-abnormal"><div class='lg-row'>狂波正倚障回瀾，砩響忍聞一夜殘；淮海潮鳴千社泣，金山浪打六群歡。盲龜尚自艱浮木，桂櫂誰同接險湍？堪歎衢昏良導隱，無能為勸少停鑾。</div>
</p></div>
<div class='div-other'><a id='mulu84' />
<p class='h2'>懷師子尊者</p><p style="text-indent:0em" class="lg-abnormal"><div class='lg-row'>謾言牙爪眾超群，誰解橫身劍下分？從賦淵明歸去操，勁弦千載羨師筋。</div>
</p></div>
<div class='div-other'><a id='mulu85' />
<p class='h2'>懷天童開山義興禪師</p><p style="text-indent:0em" class="lg-abnormal"><div class='lg-row'>插莖茆見寶雲甍，端信神功過五丁；世遠不知師道大，叢林千古說長庚。</div>
</p><p style="text-indent:0em" class="lg-abnormal"><div class='lg-row'>月犯士夫倍自憐，況勞薪水下瑤天？閒名謝作青山累，太白峰高豈浪傳？</div>
</p></div>
<div class='div-other'><a id='mulu86' />
<p class='h2'>詠史二<span class='note-inline'>(有序)</span></p><p style="margin-left:1em">唐末天下大亂，巢賊入餘杭上雙徑，眾風雨散，時住持法濟禪師獨危坐不起，賊怒力揮三劍，床毀而師無損，賊惶懼，施金帛懺謝而去。</p>
<p style="text-indent:0em" class="lg-abnormal"><div class='lg-row'>三劍撝來盡落空，黃巢謾自逞英雄；偷心肯向機前死，管取青天血濺紅。</div>
</p><p style="text-indent:0em" class="lg-abnormal"><div class='lg-row'>視我如卿劍亦然，空華那索淨眸前；三刀自落渠魁魄，神用何關別有玄？</div>
</p></div>
<div class='div-other'><a id='mulu87' />
<p class='h2'>二月十九為寶慶南禪師五旬，賦此壽之。</p><p style="text-indent:0em" class="lg-abnormal"><div class='lg-row'>華髮誰云此日髟？大悲聊示受生朝；功勷法社終難老，道振林泉應不彫。洞雪雅宜方越徹，摩雲未見亞杭標；區區甲子何須論？芳躅會看百世昭。</div>
</p></div>
<div class='div-other'><a id='mulu88' />
<p class='h2'>山家十事</p>
<div class='div-other'><a id='mulu89' />
<p class='h3'>春耕</p><p style="text-indent:0em" class="lg-abnormal"><div class='lg-row'>呼雨雲鳩喿上林，山家早動曉疇心；古黃金待親耕出，泥水寧嫌此際深。</div>
</p></div>
<div class='div-other'><a id='mulu90' />
<p class='h3'>采茶</p><p style="text-indent:0em" class="lg-abnormal"><div class='lg-row'>春衣不惜罥香荊，為撥煙霞叩玉英；百艸頭邊如薦得，等閒入手總芳馨。</div>
</p></div>
<div class='div-other'><a id='mulu91' />
<p class='h3'>割麥</p><p style="text-indent:0em" class="lg-abnormal"><div class='lg-row'>何意滿車復滿篝？稽勛不在麥黃秋；翻思多少荒唐者，徒佃空言冀有收。</div>
</p></div>
<div class='div-other'><a id='mulu92' />
<p class='h3'>插秧</p><p style="text-indent:0em" class="lg-abnormal"><div class='lg-row'>靈苗翻茂貴重栽，捏聚何妨復裂開？步步消歸還就己，青陰不禁潑天來。</div>
</p></div>
<div class='div-other'><a id='mulu93' />
<p class='h3'>夏耘</p><p style="text-indent:0em" class="lg-abnormal"><div class='lg-row'>熏風乍扇綠盈郊，秀發寧緣在蔉穮；要見吾家真種艸，直須豪忽不相饒。</div>
</p></div>
<div class='div-other'><a id='mulu94' />
<p class='h3'>理蔬</p><p style="text-indent:0em" class="lg-abnormal"><div class='lg-row'>冬種波蔆夏種瓜，莫言生計太周遮；園蔬一飽曾千足，方信酥酡未並他。</div>
</p></div>
<div class='div-other'><a id='mulu95' />
<p class='h3'>灌園</p><p style="text-indent:0em" class="lg-abnormal"><div class='lg-row'>本分生涯在己躬，何緣長自冒天功？桔槔不事身心械，幾度擔泉夜月中。</div>
</p></div>
<div class='div-other'><a id='mulu96' />
<p class='h3'>刈薪</p><p style="text-indent:0em" class="lg-abnormal"><div class='lg-row'>靈燄誰將續莫朝？參天棫樸恃長鉊；逢人若話其中事，報道山莊亦欲燒。</div>
</p></div>
<div class='div-other'><a id='mulu97' />
<p class='h3'>打稻</p><p style="text-indent:0em" class="lg-abnormal"><div class='lg-row'>抖擻早<span class='corr'>已</span>落通身，只為從前力用臻；那貴紫羅珠遍攃，普天敢保沒饑人。</div>
</p></div>
<div class='div-other'><a id='mulu98' />
<p class='h3'>牧牛</p><p style="text-indent:0em" class="lg-abnormal"><div class='lg-row'>大地耕翻總賴渠，功成不宰樂何如？金鞭擲卻山童後，惟有高空月炤阹。</div>
</p></div></div>
<div class='div-other'><a id='mulu99' />
<p class='h2'>插田漫賦</p><p style="text-indent:0em" class="lg-abnormal"><div class='lg-row'>宗說年來<span class='corr'>已</span>猒商，開畬且種及時秧；圜伊疾下三三點，鴈字俄分密密行。會看千岐成子粒，詎爭九穗發殊祥？生涯況喜便愚拙，桃李從君競奏芳。</div>
</p></div>
<div class='div-other'><a id='mulu100' />
<p class='h2'>哭雲門雪大師<span class='note-inline'>(時　大師欲開戒期，廣孝具德，以蔬果致兵，期生謂：「世方荒亂，母得集眾啟張禁于寺。」師遂封<span class='corr'>鐘</span>版曰：「當此世界更欲何？」)</span></p><p style="margin-left:1em">丁亥八月十九日師示微疾，次日封鐘版，親書一紙示眾云：「小兒曹！生死路上須逍遙，皎月冰霜，曉喫桮茶，坐脫去了。」至二十六日酉時，果索茶飲，口唱雪華飛之句奄然坐逝。</p>
<p style="text-indent:0em" class="lg-abnormal"><div class='lg-row'>賸有清商又罷絃，徽音寂寂黲人天；汎同身世呱兒戲，輕等死生逆旅傳。雪曲一聲歸去後，遺言半偈話來先；獨憐皎月冰霜曉，景倒閻浮炤尚偏。</div>
</p><p style="text-indent:0em" class="lg-abnormal"><div class='lg-row'>風流雅足厭當時，氣岸孤騫老不衰；只有罵人三寸舌，曾無諂佛兩行眉。山川澹蕩緣清嘯，艸木蕤葟為解頤；七眾同瞻波利樹，凋零何止五天悲？</div>
</p><p style="text-indent:0em" class="lg-abnormal"><div class='lg-row'>葛藤樁子遍閻浮，金井梧偏墜早秋；[車*參]轕忍看狐兔塞，翱翔空憶鳳麟遊。若邪瑟瑟聲如怨，秦望蕭蕭色自愁；業海無能還逝水，清波返乞櫂慈舟。</div>
</p></div>
<div class='div-other'><a id='mulu101' />
<p class='h2'>贈董山人<span class='note-inline'>(有序)</span></p><p style="margin-left:1em">廣潤擅山川之勝美蓋二，方乎象溈之間而難為仲季者也。乃越在荒陬，闇汶不章，予甚惑焉！己丑夏，言如董君為釐革山門，居然宅中圖大矣！賦以贈之，以見董君之道足以輔相陰陽有如此者。</p>
<p style="text-indent:0em" class="lg-abnormal"><div class='lg-row'>車輪卜得法王居，師表叢林天下模；溈水源長合肉山，香嚴寂子豹斕斒。瑞雲遠接天台脈，迢遞崇岡三五百；峻極霄然忽洞開，橫峰側嶺爭翔迴。石城包絡輪圍小，纖悉其餘難紀考；有云嵩少真相似，又道曹谿差足儗。千載胡為閱世多，淑靈不發如之何？南來有客須眉古，五嶽煙雲隨步武；趼足相山不憚賒，造門告我勿咨嗟。金鍼一撥山河轉，大地頓彰真本面；司馬頭陀術固僊，眼光君爍四洲天。</div>
</p></div>
<div class='div-other'><a id='mulu102' />
<p class='h2'>送濟書記緣化三吳</p><p style="text-indent:0em" class="lg-abnormal"><div class='lg-row'>常州濟禪者，風流實瀟灑；趯蹋破芒鞋，往來貫保社；培塿小諸方，下視篾如也。去歲造靈峰，謁我古蘭若；衝突駕頭來，箭後還兼瓦；活將死雀兒，喝起雲間打。相隨入天台，徙倚石城下；古壁切青冥，曠懷觀大埜；驚濤日夜流，疊巘如奔馬。因思山海倫，高深非聊且；誓茲息浪遊，萬緣俱放舍。此行胡為哉？山門日以赭，一木不虞艱，牚拄欲支廈；鐘磬久聲沈，冀鑿銅山冶。玅相剝苔斑，黃金思重瀉。西告鄭三哥，東投王大姐；驢腳尚未伸，佛手先<span class='corr'>已</span>閜。大智會有人，知音寧患寡；不間富千金，豈嫌貧一把？佛殿倒騎歸，廚庫傾還疋；鈯斧待他年，一斫青天苴。</div>
</p></div>
<div class='div-other'><a id='mulu103' />
<p class='h2'>遭世亂、離時艱，目擊濡豪，賦感以勛諸禪。</p><p style="text-indent:0em" class="lg-abnormal"><div class='lg-row'>虺蜴哀時化，百凶難具論；千家無靜郭，七戶少完村。旁水愁攖攫，循山畏噬吞；何依佛蔭者，不念大慈恩？</div>
</p></div>
<div class='div-other'><a id='mulu104' />
<p class='h2'>悼亡僧</p><p style="text-indent:0em" class="lg-abnormal"><div class='lg-row'>負笈趨東下，星霜歷幾時？道芽悲不衍，靈肄苦先萎。有業會須償，無生安可期？悠悠三界獄，咄咄好長辭。</div>
</p></div>
<div class='div-other'><a id='mulu105' />
<p class='h2'>壽玉齊耿兵憲<span class='note-inline'>(先中秋一日為公初度之辰)</span></p><p style="text-indent:0em" class="lg-abnormal"><div class='lg-row'>桂輪不放景同圜，玉骨夌霜肯自憐；道覺斯民知任鉅，文傒後死應天全。大千掌拓虞金粟，三峽詞傾擬謫僊；普見門中聊示一，人天曷以問生緣？</div>
</p><p style="text-indent:0em" class="lg-abnormal"><div class='lg-row'>弘深悲願夙來承，雖現宰官卻似僧；海印妙持王令甲，禪心高寄碧崚嶒。眼同曉漢秋初霽，襟共瀟湘雪後澄；常把釋迦黃葉示，菩提誰夢記然燈？</div>
</p><p style="text-indent:0em" class="lg-abnormal"><div class='lg-row'>隱富光黃昔有譚，耿宗世顯逮君三；書香無窖開黃甲，玄悟有根發玅曇。攬轡澄清來漠北，隨車霖雨到江南；三詞幸勿嫌封祝，仁者如君壽豈慚？</div>
</p></div>
<div class='div-other'><a id='mulu106' />
<p class='h2'>輓介子黃居士<span class='note-inline'>(有序)</span></p><p style="margin-left:1em">江陰黃介子，明之聞人也，久參天童先師，于禪學洞有所窺。申酉之變，兩都失守，帝后賓在遐天，麥秀黍離，子實傷之。因陰圖為恢復之舉，事敗見執，證獄石頭城，時匍伏栫棘尤為要。門禪者題予肖像凡一百二十言。其詞曰：「憶自黃嵒，嗣席天童；踞先覺堂，卓卓孤峰。楔以楔出，毒以毒攻；蛇吞鱉鼻，虎咬大蟲。正令全提，孰敢嬰鋒？出語成詠，百折不窮。佛果衙官，大慧附庸；糠秕之導，往來愚衷。國難以來，蹤跡西東；兄遊天外，我戲圜中。世出世間，皆大英雄；不負先師，舊衲蒙茸。眉毛結共，鼻孔氣通；曹谿正脈，臨濟真宗；是木上座，亦號山翁。」粵三日將決矣！復作絕命之章，曰：「劍樹刀山掉臂過，長申兩腳自為摩；三千善逝原非佛，百萬波旬豈是魔？潦倒不妨天亦醉，掀翻一任水生波；夜來夢作修羅手，其奈雙丸忽跳何？」以一破箑，書寄興福牧雲禪師，然後坐脫圜中。</p>
<p>於乎！禪師洎予皆出先師之門。子當死生顛沛，超然無累，固以奇矣！復于同門之眾，獨予二人若眷顧不能忘。予哀子孤忠，且慶子學佛之有靈，因次韻十章哭之詞，不一而足也。聞禪師章先有八則，又先得我心之所同然者矣！</p>
<p style="text-indent:0em" class="lg-abnormal"><div class='lg-row'>同學禪流生按過，毗陵爭說老維摩；全輕三藏果頭佛，稍重靈山大集魔。推倒須彌寧有礙，吸乾香海<span class='corr'>已</span>無波；閻羅縱布巡官手，天外橫身奈若何？</div>
</p><p style="text-indent:0em" class="lg-abnormal"><div class='lg-row'>誰之神宇得君過？雲日雅宜自蕩摩；互換機能欺佛祖，倒行令足懾天魔。騎鯨幻入蟭螟眼，捉月光搖碧漢波；功絕凌煙誠可歎，名標青史意如何？</div>
</p><p style="text-indent:0em" class="lg-abnormal"><div class='lg-row'>交臂天童事以過，南來新鴈揣還摩；拈華早笑迦文佛，伺意寧容障蔽魔。只欲魚龍知性命，還將折箸攪滄波；君臣義重千秋紀，不審人間定案何？</div>
</p><p style="text-indent:0em" class="lg-abnormal"><div class='lg-row'>虞夏寧傷忽<span class='corr'>已</span>過，首陽風範若為摩；金塵在眼人迷佛，白日當天我辨魔。但信蜀魂原不死，肯憐楚魄<span class='corr'>已</span>隨波；驅車欲上西州路，肝膽為君痛裂何？</div>
</p><p style="text-indent:0em" class="lg-abnormal"><div class='lg-row'>深惜陽光晦蝕過，炎精直把血心摩；自矜有口能吞佛，且喜無心得障魔。櫂入蘆華收晚釣，文生霞綺動秋波；溯洄幾結從君思，不禁水天一色何？</div>
</p><p style="text-indent:0em" class="lg-abnormal"><div class='lg-row'>力盡孤城百戰過，千將猶自手搓摩；精忠貫日消燐火，正氣彌天伏怨魔。馬祖休言心即佛，永明謾說水猶波；滿船載月空歸去，萬古光昭奈汝何？</div>
</p><p style="text-indent:0em" class="lg-abnormal"><div class='lg-row'>掉臂玄關直透過，何勞關吏勘還摩？毛輪吹落燈明佛，夜杌平除黑暗魔。劍刃鋒頭閒作戲，紅爐燄裏碧生波；炎岡孰謂能焚玉？奈有丹心不朽何？</div>
</p><p style="text-indent:0em" class="lg-abnormal"><div class='lg-row'>幾家薤露輓聲過，拊臆為君長痛摩；九夏心空曾選佛，一朝劫盡不降魔。為留日月光天德，因輓江河濯世波；壯志未酬先蹉跌，百身我願彼蒼何？</div>
</p><p style="text-indent:0em" class="lg-abnormal"><div class='lg-row'>指冠無髮可衝過，搔首青天頫又摩；義重不知生共死，身輕那顧佛兼魔？撥雲直揭中天日，鼓腹橫吞業海波；堪歎末流真五濁，激揚無計輓君何？</div>
</p><p style="text-indent:0em" class="lg-abnormal"><div class='lg-row'>三際輕彈一指過，漚生剎網詎堪摩？覺中蕩蕩元無佛，夢裏昭昭屬有魔。一任青鋒橫割水，不妨陽燄細翻波；雙丸幸有天公管，珍重無勞問若何？</div>
</p></div>
<div class='div-other'><a id='mulu107' />
<p class='h2'>淨權相居士為孀母七旬乞言，賦此以壽。</p><p style="text-indent:0em" class="lg-abnormal"><div class='lg-row'>萊衣舞看幾迴翔，峻節嚴持七十霜；曾事空王為弟子，久依佛日注歸航。心緣寶號聲聲徹，口吐青蓮瓣瓣香；壽擅靈椿隨世相，真常體實逾金剛。</div>
</p></div>
<div class='div-other'><a id='mulu108' />
<p class='h2'>壽金剛菴主人五十</p><p style="text-indent:0em" class="lg-abnormal"><div class='lg-row'>凡聖難期普化儔，倒翻筋斗入閻浮；莖茅插處瓊樓見，香餌拋時錦串收。玉偈滔滔騰舌上，深機密密展梭頭；無生韻出清霄外，那論霜華點鬢稠。</div>
</p></div></div>
</div><!-- end of div[@id='body'] -->
</body></html>