<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu603' />
<p class='juan'>布水臺集卷第二十七</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu604' />
<p class='h1'>尺牘</p>
<div class='div-other'><a id='mulu605' />
<p class='h2'>復古南牧和尚</p><p>昨在西興旅次，得讀兄手教，教弟之誼，不覺百感中來，涕淚無從。以赫赫天童先和尚道法廣被之區，一旦梁木傾頹，為之後者竟晏然便耎煖，曾不肯一出手整理，誠以隱痛填膺，故不知所以裁畣耳！乃今奇兄與山中諸昆季，過聽兄言，必欲弟繼席老人。夫弟固罷駑，瞠若兄之後塵，然間關馳驅閩越之交近十餘年，未嘗不追隨步武，不可謂兄不知弟之深者。兄但細揣，世有愚戇拙直不合時宜如弟，而能儼臨人天否？況當盛德大業之後哉？抑弟三四年來，放懷林麓，山麋之習幾與性成，若反其飲啄之嘗，束之以名位、繩之以禮法，將恐有性命之憂，則不第兄不為弟愛天童，且不為先和尚愛弟矣！</p>
<p>本弟入山，原不敢與聞山中事體，以不自揣量，不知不覺打入八斗米曹，故今弟亦未敢揚袂即行。惟日伏首龕前，俟明春二月，四方雲集聽諸兄指揮，公舉何人，弟惟合掌隨喜贊善而<span class='corr'>已</span>。臨書震悸，不知所云。</p>
<p class="head3">又</p>
<p>殘臘既去，玉曆新頒，起居多福，駸駸與歲月斯長者他不具論，如雪竇苦催科，天童謀不及夕，獨兄棲真于恬，廚盈香積，戶絕勾追，一味坐法空之床、行不言之化，其所得較仲，孰豐而孰嗇邪？奇兄未審何如？</p>
<p>弟比來齒復落一，而搖者且三四矣！聞兄脾有渫病，亦宜為法珍調，以其黃中居土，如大地所以承載者也。茶食二簋，聊申鄙念，惟慈納不罪。</p>
<p class="head3">又</p>
<p>承兄推輓，濫主天童，兢兢業業，日夜以幾。寧惟上虞顛蹶以負先師，亦下恐知人之鑒，有累吾兄耳！去歲孟秋，念霜露之屢降、嗟梧檟以中凋，在川之感既殷、歸與之思遂決，因白郡謝事，幸獲從心。然細簡四夏一往以來，敢謂纖纇悉捐，要之無甚大過者，則皆慈光加被之力也。聞結冬梅谿禪床俱折，弟在欽風之下，不勝為吾道崢嶸矣！即日孟春猶寒，更冀為眾珍攝。</p>
<p class="head3">又</p>
<p>新正有短章奉候，未審達否？弟僻處靈峰，地既幽深，遊人罕到，所睹往而復來者，惟白雲麋鹿而<span class='corr'>已</span>，故一往動履，雖聞弗詳，嗟見時流性不恆常，又乏眼腦，如兄輩所謂當代大有道尊宿也，特以手段辛辣，尚多怯朒不前，如弟道周杕杜奚論哉？極欲攜笻過訪，少傾鄙懷，而山寺瀕海，警告連朝，故不敢遽爾輕出，特遣允源代訊，尚圖後晤，筆不盡述。</p>
<p class="head3">又</p>
<p>山川悠遠，道阻且長，忽專使辱臨，己如逃虛空者聞足音跫然而喜，矧翰況寵頒邪？夏間聞將過棲梧，不勝芒笻欲動，就寫中心蘊結，乃法幢復東指而西行奈何？廣潤處山海之衝，羅青錯壤、艸木繇條，賴福庇頗有桑者之閒閒、幸無催科之擾擾，第安愚拙則有餘，以之浩歸湖海則不足。然師門作人之盛，有吾兄輩，則弟亦可弛于負擔矣！時寒，惟為法為人，保護道躬。不宣。</p>
<p class="head3">又</p>
<p>去秋出廣潤，風聞法駕將應化江淮，一冬能仁，俱無實秏。春仲<span class='corr'>抵</span>吳興，聞<span class='corr'>已</span>過南徐赴鶴林矣！既而聞復過蘇秀興福與古南與，緣厥蹤莫定，坐此候問靡從，中常怏怏勿適也，專使來詳起居，方始去心。道峰泉石清曠宜舟宜車，真不負五山十剎之名，然老屋敗椽，廢<span class='corr'>已</span>不堪，復承之以寡昧之弟焉！或賴藉靈光寵被，得遂鷦鷯一枝，則饕餮多矣！平江堯峰，恐亦分身不暇也。辱聞問，媿感弗既。弗宣。</p>
<p class="head3">又</p>
<p>南徐為荊吳要地，禪林山水，富甲群嶽。數年間，雖住持者不乏人，而丕振宗風，尚或有待。今得法幢高豎其間，寧僅俾東南學者知所景仰，而一洗其凡鄙之習？即久護荒藍之米顛，亦得藉以揚眉吐氣乎！但聞鶴林滄桑屢變，殿宇僧房恐非昔日規模，而安眾興修得無稍費神思邪？特遣知客問訊多福，所有佐函不腆，幸莞存之。弗備。</p>
<p class="head3">又</p>
<p>客秋踐堯峰之約，暫過姑胥，聞法幢將返檇李停橈須待者數日，竟爾盼絕來旌，始芒芒歸就道山。不虞以往歲弘法海州之故，挂名白簡，由是奔走虎林，遂不克杭一葦晤兄梅谿之上。今春為直指使者勾追質獄東甌，庭決大杖，波迸二千里，辛苦歸來，形如槁木、心若死灰，自以身罹憲網，辱及同人，尚且永歎媿良朋，況復孔懷集兄弟邪？乃兄獨慰以唁言，溫如挾纊，曾不以廢罪是棄，鶺鴒在原，兄弟急難，何期于兄復見古人之心哉？待罪臬司未能遠出，尚圖面謝。不備。</p>
<p class="head3">又</p>
<p>一竹之微，託根丙舍，其不摧于樵薪，朽于林薄者幾希？一旦入兄之手，憑藉管城君為之溯其淵源、明其利用，居然卓出萬峰孤頂矣！秋杪因兄攜過天童，將見雷轟電掣，換人天之皮骨、死佛祖之偷心，安知腳下不出般漢蹋殺天下有如馬駒其人者？是則弟輩賴伊提挈不少，寧第兄蕢其實、弟收其華，歸藏名山大川，與兄時見于雞鳴風雨之候哉？敬銘厚誼，兼謝種種。弗備。</p>
<p class="head3">又</p>
<p>別兄谿上，舟至吳門，聞風鶴警騰洋子。因過婁東，遂為吳太史、王奉常諸君子暫留海印度歲，不審法駕何時進院？竊念天童乃先師光隆法道之所，復以先師靈塔在茲，凡為先師後者，所當悉力經營者也。不意數年以來名實俱喪，非兄此番振起，將有堂崩搆折之虞矣！弟輩理當左右吾兄翊張頹弊，但既頑怠，復更衰殘，不堪驅策奈何？輶儀不腆，聊表寸心，非敢言賀也，統惟慈炤。弗既。</p>
<p class="head3">又</p>
<p>徹子率爾麤疏拜瞻慈顏，以不賜罪責為荷，乃蒙破格相款，何以祇受也？衰殘望七，久荒筆硯，所呈教皆一時勉應求索者，讀兄清新妙麗之詞，益如閩廣打鄉談，真不成話說矣！虞山與弟素未謀面，亦以半紙腐文，遂辱千里神交。去歲仰體江上與兄夙念，敬遣皙首座以先師銘再徵椽筆。會伊抱痾，又方在憂戚都不見客，及接弟書欣然出相勞苦，詰弟行藏竟日坐譚不憊也，諾以浴佛就稿，仍期皙子先往，頃己在虞。虞山雖健<span class='corr'>妄</span>，想不能忘諸此矣！</p>
<p class="head3">又</p>
<p>休菴諸姪來，詢知道體綏和起居輕利，皆由兄遵養時晦、善為調攝之所致耳！若弟則開歲以來，既修鼎湖懺摩，復會巢枸葬事，為人祈援溺，而發瀋陽萬里之書。則半夜歸舟僕僕牛馬，日罷業緣如此。較兄泮渙優悠，不幾仙凡之隔哉！天童佳城為兄心謀者七年，雖獲吉壤，未敢定其土色何如？今古雲姪來言結聚之妙，而後喜乃可知，所謂天生一人，地生一穴，一本吾兄宿福使然，弟亦何能外造物而施設其間？唯是先師法脈，志願悠長，兄之後裔即弟宗藩所望，本支百世，繼繼承承，使太白家風千秋不墜，則弟區區微念耳！龍池公案決意謝辭，第不審法駕何日返轅？俾弟再得傾倒古南一回也。艸復弗莊弗備。</p>
</div>
<div class='div-other'><a id='mulu606' />
<p class='h2'>與雪竇奇和尚</p><p>一夏絕無音秏，不審道體比來鮮健，何如弟一病四十日幾不起矣？今稍能瞑目燕坐，然臨案則不可也，大約費神費思費氣過甚耳！每念涼德菲躬，出頭荒亂之世，叢林尟老成、學者趨安怠，久合引退，即不敢望景星高蹈，庶幾牧兄謝事古南，放浪村居足矣！但先師心喪未終制奈何？天步艱難，民生日蹙，今維揚受困屢月，故交舊知曾無一字相聞，如昭陽在江淮間，想亦不較多也，并問。</p>
<p class="head3">又</p>
<p>寰中雪竇應夢名山，幾成荊棘狐狸之場，賴道力敺剪不起于座，而千秋之故物斯還，視弟身居摩竭而屢遭辛螫者，何啻霄壤縣殊邪？昔妙喜有言：「安著禪和子，不過錢穀而<span class='corr'>已</span>。」大田多稼、多黍、多稌，然則錢穀既充足，復何憂哉？而石屋又一說：「僧因產業致催科，官府勾追恥辱多；我有山田三畝半，盡情回付與檀那。」目今並歲科征，官追似火，則石屋近有一得之長。其奈口眾食寡，天不雨粟，如弟之謀不及夕何？玉燭轉青陽，應多受福社。敬遣侍僧叩拜，即日恭惟，起居萬安。幸慈攝。弗備。</p>
<p class="head3">又</p>
<p>投老空山，本期蟬蛻人間世，所以一坐百二十日幾，于苔蘚封階，而弟方慶自此遠矣！不虞教況忽頒，旋復料理，則楮生穎、伯，咸<span class='corr'>已</span>挂冠失其故套，裁謝不莊，尚難逭罪，躬候之言，重何以喫也？況寶坊肇闢，冀在力整穨綱？餘事嬰寧，匪弟敢望。</p>
<p class="head3">又</p>
<p>渴欲班荊話舊，為日久矣！況寒木向榮？黃鳥出谷，乳峰忝十分秀色、瀑水增數倍新聲。履茲風日和融，值兄起居輕利，相與尋芳擷翠，抴杖逍遙，隨手圖畫天開，縱步千山羅列，豈不生平一最快意事邪？乃緣薄祜，日惴惴焉！災祟臶臻，坐未遑席，而從者復有莫興之憂，故弗從心奈何？因化士歸人事，始見北方梨棗，不敢輒嘗，敬遣侍僧齋上，或試茗嵒石，請即以此邀布水一雅賞之。而應夢名山，又安知弟不可以神陪哉？寸衷耿耿，心與書馳，惟慈炤。弗備。</p>
<p class="head3">又</p>
<p>雪竇古名藍，倚兄再造，故審機度宜，未免時費經畫。若弟五磊，則旅泊而<span class='corr'>已</span>，不為隔宿謀，然每每絕處逢生，似有天幸，豈襲成之鳩，固應得巧緣以庇其拙生與？聞夏多蹇屯，劫濁世中常多缺陷，無足為兄道者，但佛滅又第四五百歲，正法垂危，唯加意作人，為道珍調是望。偶閱《淮海集》，得前住雪竇圜通禪師狀，謹命小師書上，以便志乘參考。</p>
</div>
<div class='div-other'><a id='mulu607' />
<p class='h2'>與龍池萬和尚</p><p>龍池為吾宗祖山，自先和尚拂衣之後，法鼓不鳴，艸深庭際者，天運且半周矣！今幸山川效靈，得兄迻幢坐鎮，非但三門之幸，即弟輩與有寵光焉！極欲附人天之末，三請座前轉大法輪，奈節屆安居諸未周至，特遣侍僧代訊兼申賀祝，想在慈光有以炤察也。聞山中勤舊同心、在城諸檀共德，以兄道力斡旋其間，當如五味均調。所冀敦持大體，為法為人，至于瑣末纖悉，一付諸司，寬嚴得宜，自然渠成水到。芻蕘之言，伏惟采納。不盡。</p>
<p class="head3">又</p>
<p>佛法下衰，甚于申酉之變，祖途殆將充塞，豈特道路艱行哉？然究其厲階，則兄一言蔽之矣！不念從上付屬之重，未免出生無量異端耳！大哉斯語，主導一方者，所當勒為箴銘，不謂兄先得弟心之所同然也。老子云：「富貴者送人以財；仁人者送人以言。」兄以仁言逮弟，<span class='corr'>已</span>受賜渥矣！矧辱惠嘉貺，謹對專使拜領，謝非筆墨所申。</p>
<p class="head3">又</p>
<p>道峰阻龍池，僅一太湖水，叨庇承乏，方慶奉塵有辰，詎謂忽慢不思，竟遭吏議，流離遠道，瑣尾公庭？所不屈辱同門者，數莖骨、一寸心耳！然世多成敗論人，獨兄以孚窒見原賜何如之？矧重以資斧邪？謹對專使拜嘉，餘容報謝。弗備。</p>
</div>
<div class='div-other'><a id='mulu608' />
<p class='h2'>與竹林晦夫和尚</p><p>於金粟稠人中，一瞻矩度，使弟心容俱肅，自此以往，如何閦佛國，一見更不再見矣！庚辰夏五寓邗溝，去南徐，一衣帶水耳！又方放浪形骸圖廢退，終不敢效他青蘿夤緣千尺之松，然淳風扇物之化行江南、北湖、東西，則所至之處未嘗不歷歷對慈顏也。去歲不幸先師棄諸孤，而弟又不幸之不幸，謬為檀護同門輓主天童。尟才寡德之夫，一旦同升諸公，其不為當世腹誹而目攝者幾希！乃仁兄獨愛屋及烏，齋惠重疊，施溢存沒，念何以當之？久欲裁謝，會聞遠人慕德，法幢己指嶺外；復傳說在秋冬之交，故遷延至今，慢惰之愆，統惟慈恕。弗備。</p>
<p class="head3">又</p>
<p>南徐山水之觀甲天下，然四通而八闢，時丁用武，則登臨之適志，不償鋒鏑之摧心，況申酉為乾坤何等時？即生性自喜占聱頭，尚入山恐不深，乃法兄獨烹金琢玉其間無少遜，雖毛吞海、粟包坤，為至人能事之秕康，而魔外罔或睥睨焉！抑何道致之也？方今學者，日就澆漓，賴法兄真淘朴汰耳！使皆如晚近波流，則祖道殆將斬，弟固工優而未肖夫孫乎！亦庶幾其千百而十一者，乃多得詬厲，而終瞠若乎兄之風行而艸偃，豈弟之揣摹未工與？抑兄性成而上，不可以聲音笑貌為與？幸卒有以教弟焉！孟春猶寒，即日恭惟起居多福，臨楮可任拜手贊揚之至。</p>
</div>
<div class='div-other'><a id='mulu609' />
<p class='h2'>與金粟費和尚</p><p>太白名藍申海邦而丙年乎中州，又以先師道德所被，聲光蓋與天壤同流矣！詎涼德如弟者，而卒濫膺之？誠以先歲為諸兄所推遜，抑弟心喪之志未酬也，今鑽燧改火，期而更周者且四。子曰：「臧武仲，其竊位者與？知柳下惠之賢而不與立也。」況開堂為國，陰翊皇家，而究竟無裨宗廟百六之災？弟實有媿焉！輒于七月十三日撾鼓退院，力言郡侯，舉兄自代，幸旛然與闔邑之士紳，詞均而慶一矣！尤恐吝慈，復隨四眾之末同申勸請，惟左右曲徇而俯受之。輶儀佐函，願無摽卻。弗備。</p>
</div>
<div class='div-other'><a id='mulu610' />
<p class='h2'>復南澗箬菴和尚</p><p>恭惟座下中和善誘，得之往來，誦說者多矣！方以不獲見提唱語為憾，忽教況下頒并惠新錄，一披展再讀，青山白雲，開遮自在，真古老所謂弄大旂鼓手者非邪？敬為禹山忻慶曷量？某譾劣無庸，詎堪齒錄？乃兩奉手示，過于獎藉。豈非慈悲太殺，無所不用其循循者與？敬領厚愛，拜手以謝，餘希恕悉。弗備。</p>
<p class="head3">又</p>
<p>前歲山兄始趨寂，客冬晦老復真歸。賢人相繼隱淪，天地豈真遂閉乎？淮楚素輕僄，復奪乃良導，弟知其從冥入冥也必矣！聞兄悲愍迻座竹林，庶幾慧炤復縣，不審然乎否邪？本欲親詣寶坊，躬申弔問，奈東作方興，會有百畝不易之憂。特遣侍僧代慰，所有俚言薄尊，乞為弟陳挂靈堂，聊表寸心而<span class='corr'>已</span>。臨書無任，涕零之至。</p>
</div>
<div class='div-other'><a id='mulu611' />
<p class='h2'>復天童浮和尚</p><p>弟自先皇癸末中春，濫主天童，而拂衣于清師入越之日，衷葛幾四更矣！無能俾益禪叢為歉，所不負玲瓏嵒石者，徒唯法鼓時鳴而<span class='corr'>已</span>，乃若風雨飄搖艱虞百出者，今回想尤自神忪也。聞法體初有倦色，及視篆長庚，反精思日加健爽，又復山門鎮靜百事如宜，則兄因緣合在此間，自應聿旂高豎，長為三佛導師，似不煩過于靖退，而遜推不肖。抑弟生年甲子，雖則差小于兄，而老眼昏華虺頹實甚，得無以巨靈重負卸肩恇怯之夫哉！然揣兄盛意<span class='corr'>已</span>決，覃思先業攸存，不當違命，自將坐觀成敗。但昭陽邗水，公案重疊，卒難一時了辦。瓜期之代，有願再夏為期，一載流慈，弟敢為句甸之人轉更申請。想大哀曠濟，必輾然首肯也。臨書可任，傾注之至。</p>
<p class="head3">又</p>
<p>律應金商，炎涼始貿，柳凋梧落，道體何如？今夏承兄高誼，合同檀護命弟再住天童，輒對使謹辭不啻至三，而浪古二公苦勸不<span class='corr'>已</span>，遂自吳門相隨過邗，以必諾乃返，所以有開歲之復者此耳！然深自惟忖，天童非復盛時矣！業浩主多廢頹必甚，奈何以福輕尤羽之人負茲艱鉅，其覆敗可知，況顛毛如雪之絲絲者乎？此弟之不堪應命者一也。</p>
<p>生平厲于作始，多不迨終，從拂衣太白，<span class='corr'>抵</span>今十春，<span class='corr'>已</span>六遷其處矣！縱弟竭力為兄代庖，向去瓜期，誰則為弟釋擔？勢必枚卜諸方，旁求族姓，得無白將官路私作人情，而誚我者眾與？此弟之不堪應命者二也。</p>
<p>當年繼席先師時，祇有雲水躋蹌，曾無吏胥擾擾者，以先師所穫在道德，不以產業是圖耳！今因產開戶，而里役且加二矣！生性惡聞催科如虎叢至，官府勾追、隸人呼喚，其何以堪？抑自壬辰謝事道峰，于今五稔，吳興道俗勸請還山，訖無虛歲，不寧為弟營蒐裘，今且為弟卜塋兆焉！語云：「天時不如地利，地利不如人和。」人心攸同，違之獲戾，此弟之不堪應命者既三而且四也。</p>
<p>痛先德語言散失，後學將遂無聞，每欲竊比古尊宿之例，廣蒐宋元以下諸錄，刪繁就簡，彙輯成書，藏諸名山，以俟來者，此心懷之二十年矣！逮今夙夜惟圖，尤恨桑榆<span class='corr'>已</span>晚。若一行住持，此事終廢，此弟之不堪應命者五也。區區鄙私，敢布肝膈，唯高明恕悉不罪是禱。</p>
</div>
<div class='div-other'><a id='mulu612' />
<p class='h2'>與通玄林和尚</p><p>法駕來山，適弟百冗交集之侯，其失于周旋者，固不待言。方冀少為亭驂，得舒情素；不意撩起便行，使我心痗至今未<span class='corr'>已</span>。自兄返旆後，以費神過度，旋即臥床席不能起者半月餘，如兄舟車勞頓，正未知更復何似？特遣侍者走候外，先和尚比量衣裁二奉上，為說法時披之，蓋依金粟舊案，諸兄一例同然，正不必過為退遜，所謂吾從眾者是也。彼此荷擔先人千二百斤擔子，不知何日息肩？念之殊覺神愴！惟冀仁兄珍重，為法自愛。</p>
<p class="head3">又</p>
<p>春間曾修小簡問候左右，會兄出隊嘉禾，一夏以來音問寥寥，屬今黃華破惢、白露橫江，既當雞鳴念切之秋；又驚海屋籌忝之候，然見彈思炙，不無太早計，而自秋徂冬，則亦翹企可待也。特遣侍者行心，代弟颺言拜手，所望龍猛為期、趙州共算，造我小子、壽彼將來，俾滹沱有方至之流，庶太白無騫崩之患。不腆侑函，敬呈別幅。</p>
<p class="head3">又</p>
<p>夏五之交，始聞道體違和，正緣風鶴騰疑，未遑訊問，況今普天帶甲，徒以菲躬眇眇，馬齒更長之日，乃遠勞專使重辱厚遺邪？為卻不恭，負慚以謝。</p>
<p class="head3">又</p>
<p>寰海名藍，群宗法社，曩因主者馭失其道，遂至諍訟紛紜，諸方幾視為畏途，不有吾兄毅然擔荷，將見瓊樓玉宇幾被一莖艸蓋卻矣！揖別靈峰，倏爾睽違數載，待入院時，擬趨迎萬松關左，一寫往懷。以初始還山，未便輕易舉動，然促膝新新堂中，當有日也。院門新蒞，不無煩劇費神思，所冀一持以鎮靜，被以惠風淑德，則內外自無不咸宜者。端知高明之宇，應有妙裁，而野人獻芹，蓋自忘其固陋耳！遠辱專使，承厚貺，謹拜手以謝。不盡。</p>
<p class="head3">又</p>
<p>〈四安樂行品〉以不得親近國王大臣，為說法者誡，當知親近國王大臣者，必不安樂者也。但弟拙直無營之人，偶為憲臣所知耳！非弟有以親近之也，乃亦橫遭吏議，此則宿業所召。語曰：「作福不如還債。」弟實深慶，從此往愆昔尤，又得清楚一樁矣！不意遠辱存問，重貽吾兄之憂也。公案結絕，須待來春專報，艸率勒謝，統希恕悉。</p>
</div>
<div class='div-other'><a id='mulu613' />
<p class='h2'>復翠嵒古雪和尚</p><p>不慧執侍先師凡一十四秋，所閱鳳毛麟角、象蹋龍騰之輩無慮數百千，獨于後起之英，心愛伊菴與足下為權奇可羨，故每每逢人說項，謂他日支吾道之衰者必足下也。雖今十數年來君吳我越，而果熟之香未嘗不日望其悠揚一世，蓋歔枯然燼，非有志者莫與共相著力耳！昨披來翰讀新錄，喜宗風再起南州，抑亦知人之鑒，竊有私慶焉！辱命定刪，媿非麟筆，姑鏡先德之成規而參校之，諒不以為專也。</p>
<p class="head3">又</p>
<p>自慚怠廢，無益方來，復以業風鼓吹，精日銷鑠，所謂臣之壯也，尤不如人，況其老乎？先師頂相，寧直趙丹青傳寫弗的？即我輩及門之士，求其行言磊落，宛爾克肖，早<span class='corr'>已</span>指不多屈矣！何幸清關湓涌漲起西江，讀尊錄而後深慶先師之靈骨尤在也，豈僅紙上之炤容如生哉？玉浪慶公遠走青齊，索語弁首，珠林標礫知為不可，然又不敢峻拒來誠。艸率應命，統希炤諒。不宣。</p>
<p class="head3">又</p>
<p>音疏問闊，八閱暑寒，嗟我懷人，徒勤夢想，唯從禪者持來尊錄，得知杖錫南飛，廣化閩粵，莊誦法言，真如塗毒一擊，聞者俱喪，豈更有聾聵不醒之夫哉？太白一燈，因兄手剔，可謂光增十倍矣！弟才非佛炤，道媿南陽，特以虛名博譽致聳宸聽，一期對揚紫閣，不甚取辱宗圖者，賴先帝聖德海含耳！弟何力之能為？奏請語錄入藏，一皆先師道德所感，弟非洪造且置身法社無從，況復演宣大內？知恩報恩，庶幾如兄殫躬行道，萬酬其一。無奈年將望七，百事廢弛，去秋業以天童院務委之門人㒥子，少得縱情山水，樂其餘生，第恨無因縮地，一聆教言，接塵快譚，徒有待之三生石上<span class='corr'>已</span>耳！專使忽從天降，得悉起居為快，種種惠頒，肅此具謝。</p>
<p class="head3">又</p>
<p>去春遠承遺問，媿恧之餘，緬懷故人，不我遐棄，又復深以為慶也。專人別後，旋即就養佛日，清峰碧澗，頗遂閒身。僅一夏秋耳，而業風鼓吹，繼有金粟曹谿之命後先敦逼，推託無容。因念金粟實先師起家之地，門庭高啟，戶牖別開，況乘之非人，安忍聽其引類呼朋相與日顛倒我衣裳也？乃強起經理，不覺三百斤鐵枷又入項領奈何？海內知交，頻年凋喪，先師門下，惟兄與弟寥寥五七輩，春初雪竇復長往矣！弟雖殘息尚存，然晨星曉月餘光幾何？今叢林所仰止者獨兄一人，方登知命之年，典刑未艾，足當泰山梁木為可嘉可賀耳！未定縣弧何日？因亟欲聞問，特命侍僧走候，有願道對彌嶸，覺華愈茂，壽考康寧，保我後生，不惟湖海有歸，抑俾宗藩倚重多矣！別呈不腆，聊獻芹私，統希鑒納，可任躍懼。</p>
</div>
<div class='div-other'><a id='mulu614' />
<p class='h2'>復雲門徹崖禪師</p><p>彼此叢林際茲凶歲，想桂辛茶苦，知不較多也。先法叔千秋慧命，實于座下攸寄，所俾長生久視而眉壽無有疆者，亦惟座下吐故納新，充其營衛，壯其元神<span class='corr'>已</span>耳！乃欲退守丘園僅灑供而埽奉焉！恐非人天所以仰望座下之心。至于不慧罹橫逆不自苟免者，蓋嘗學古而知先德于一闡提輩，苟凡可以下金剛種子，則為其入泥水、運冥權，乃至觸諱犯嫉，身蹈白刃而如飴，因稍師其意而自廣云爾，敢云險夷一致同風太上哉？承惠謹謝。</p>
</div></div>
<p class='juan'>布水臺集卷第二十七</p>
</div><!-- end of div[@id='body'] -->
</body></html>