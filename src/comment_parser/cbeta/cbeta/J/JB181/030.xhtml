<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu655' />
<p class='juan'>布水臺集卷第三十</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu656' />
<p class='h1'>尺牘</p>
<div class='div-other'><a id='mulu657' />
<p class='h2'>與靈峰權長老</p><p>杖錫出山後，每遭六群搆釁，想八部神王隨錫而往，不然，何物非人，乃爾規圖得便邪？彼眾師首雖今暫出，未必妒心遂歇，然山僧近讀大乘修多羅所說波旬央俱賒鉤，大略十有二種心懷，我慢瞋恚，無舍其一，與樂住阿蘭若志存煩惱不動亦一，而惡魔伺便反不與焉者何也？內心不著，外終無障耳！戒期結夏旋至，一眾咸思表率，而歸安化士歸，復有米若干石，差足支持兩月，向後闕乏，安可預憂？所歎爾我，不幸生末法中為佛弟子，若不堅佛利生之志、弘佛接物之心，是謂孤佛恩德。縱有別作別為，而十二魔鉤，在所不免，為可懼也。期早返幢，無勞眾望。</p>
<p class="head3">又</p>
<p>跋涉如許山川，往來泥濘中行，使我極不安也，歸山少病少惱，不疲勞邪？此時結夏否？早晚與兄弟說話要須十成嚴密，登千仞、困九淵，極必與之俱，此黃龍道法所以光大一世也。然深，錐痛劄之餘，尤宜導以佛祖行言，一俾沈痾錮習潛消默奪之，淘汰功深或有羽毛相似者。蓋今時學者，卑固而頑而鄙，高亦為戾為[怡-台+龍]，種既敗于今，禍必鍾于後，雖山僧尚有一二不免，況末流乎？演祖嘗云：「我無法寧克勤諸子，真法門中罪人矣！」不覺叨呾如斯者，想能備悉此意耳！</p>
<p class="head3">又</p>
<p>你我既忝為佛祖兒孫，當以道契為主，豈可以勤省儀供為事？蓋先和尚素有明訓矣！道遠途艱，且尋常改歲，又非大吉慶事，而顓人走數百里何也？山僧二嚴多憾，浩歸湖海雖抱龍門之悲，而老病相仍可奈何？聞慕說及遐邇駸駸，竊有風行艸偃之意，豈以寒冰三尺戶門與人爭旺化？抑眾知向方，則兆足以行，為可喜也。所引魏公焚諫艸以況近事，是矣！然佛果作俑評唱，佛鑑力言極諍，使其章疏焚祕不傳，則緇門警訓後世何從見而載之？應知二老當年殊無所忌，以為作既自我矣！而欲諱之人也何為？昌言拜而聖；聞過喜而賢，噫嘻！聖賢我知之矣！今公既以為言，旋即付之丙丁童子，無煩致慮。不一。</p>
</div>
<div class='div-other'><a id='mulu658' />
<p class='h2'>復道峰清長老</p><p>可止則止、可速則速，察人心之向背、為杖底之去留，稍有濡涊不決，即為時輩描模。此住持去就，當如衲子之輕，斯則善矣者此也。既本山檀護力挽，何妨仍舊解下腰包？<span class='corr'>已</span>甚之行，至人亦有所不為焉！山僧青淄之赴，以大覺專使相守一年，迫而後應，然桑榆景晚，那堪長苦風塵？亦匪久即拂衣入山耳！江南江北，相去途遙，為法為人，尚須自愛。</p>
</div>
<div class='div-other'><a id='mulu659' />
<p class='h2'>與廣潤融長老</p><p>凡為一方主者，貴在弘道德、張教化，其次在知人情、識世務，至于落筆成章、吐詞為訓，亦其次也。故或有志于道德教化，而不周知人情物務，祇名本色擔版；其或人情物務頗亦周知，而道德教化缺然，未免世諦流布；間有二事無虧矣，而落筆吐詞不雅馴，老師宿儒難言之，則亦不能光遠而聲實有燿。今你不幸忝主一方，則三事在躬無容推託，其敬之慎之，<span class='corr'>毋</span>貽山僧之憂為切屬。</p>
</div>
<div class='div-other'><a id='mulu660' />
<p class='h2'>與大覺昇長老</p><p>度夏五蓮，雖為泰雨徹公苦留，抑聞北兵駐邗，諸菴寺鞠為養馬之場，故遲遲吾行耳！五月初旬，揚之紳士催符復至，始知淨慧一剎獨保無虞，但既放下藤條，不當曳起又行，俟夏末動身，則可少慰主者之心矣！爾我雖急于行道，而北方所重，唯在一往動履，所謂道眼精明，不知復不問也。今你不幸而行道于北，直須身身矩度、步步威儀，久而弗渝，當有信而歸從之者。然為一方主者，法應如是，不專北地為然也。至于用人之際，尤宜寧質<span class='corr'>毋</span>文；寧拙<span class='corr'>毋</span>黠，蓋文與黠者多失之專意妄為，而質愚之夫辦事或不足，于以壞事則罕矣！道途縣遠不能多屬，你其善為住持，庶免山僧憂勞，斯為孝順之道也。</p>
<p class="head3">又</p>
<p>執事輩來，以江淮戎馬騷驛，欲山僧還轅北海化彼東方，理固不可，抑廣陵專使，相守月餘，日催渡河之不迭。矧化人擔子，山僧出門之日，業<span class='corr'>已</span>卸肩于你。語有之，「其父析薪，其子弗克負荷。」你惟自著力負荷之耳！法社傾危，莫如今日，你我忝為佛祖兒孫，豈與有其責之人，忍見門衰祚薄，徒含垢包羞而視息人間哉？又男兒自稱丈夫子，既生閻浮提中，苟不垂教法于千秋、[番*支]芳名于後世，磊磊落落，自利利他，是謂空走人世一遭，其可恥又孰甚也邪？山僧衰朽無能，恥實有餘，所望幹乃蠱、洗乃羞，則在你之臥薪嘗膽矣！聞明首座既住濟南，宜遣一介使者，通聞問為是。</p>
<p class="head3">又</p>
<p>山僧忝託雞峰末裔，則靈山慧命竊有攸關。頃者謝事青州，竟以大覺全肩委荷于你者，亦惟你側身行道克己惠物，俾濟北沿流靈長不止，則山僧與從上列祖，方賴你岡陵視息，奚啻黃髮台背，眉壽無有害而<span class='corr'>已</span>哉？苟不如斯，縱使山餚海饌大地為盤奉獻將來，抑夭折憂虞之不暇，尚何心而納受乎？你既函丈空疏，復勞專人遠至，得不益動山僧忉怛之思也邪？後凡世禮，宜一概俱蠲，你當體悉此意。</p>
</div>
<div class='div-other'><a id='mulu661' />
<p class='h2'>復神鼎僼長老</p><p>秋嵒至自常德，持你手書，述你近況，頗慰遠思。神鼎寺古山深，田腴壤廣，塵囂既遠，吏卒不呼，于此堅志行道，未必一時聲名暴起，久久自有一分光彩出來，山僧可庶幾免西顧之憂矣！但恨年運既往，日就衰殘，分心代勞之人益希且怠。雖今普化直裰，象骨難提，所有末後句子無不一一理會得當，便饒遭他授記，不妨祇活三年，其奈院務殷繁，瓜期無代，當此西山暮景，詎堪鞅掌為勞？詩曰：「誰能烹魚，溉之釜鬵；誰將西歸，懷之好音？」正恐好音有懷，而西歸難待耳！興言及此，可勝傷嗟。</p>
</div>
<div class='div-other'><a id='mulu662' />
<p class='h2'>復幻楫濟書記</p><p>別機來，見你手字，畏同今時奔南走北騖利馳名之輩，故晦跡湖山、灰心林下，許你於是輩獨出一籌。然因是輩即甘為本色擔版，亦尤之乎五十步而笑百步者耳！釋迦老子不勝眾生頑慢之憂，尚特生五濁惡世與調達、尼乾輩共王閻浮，蓋我之道德果超於彼，則邪不勝正，彼將自化；不則我之負慚於彼也多矣！當亟求所以化彼之方，況因噎廢食，而欲離異之乎？故山僧尋常語學者：「你輩不須學佛，但學水牯牛則善矣！夫水牯牛者，當東作方興之候，不惜為人牽犁抴耙，帶水拖泥，及其千斯倉、萬斯箱，而西成告畢也，則大功不宰，曾無粒米之沾濡，至不幸而摧於龍鍾，死於刀砧也，則筋骸血肉、骨角皮毛咸為世用而無或棄焉！水牯牛乎！吾師乎；吾師乎！水牯牛乎！」是故學者，苟不以水牯牛為師，則豚犬而<span class='corr'>已</span>。今之騖利馳名者是也。猒豚犬，而復願乎其外，抑不過如獐獨跳之徒耳！何益於時哉？請詳之慎之！當不以山僧之言為誣也。</p>
</div>
<div class='div-other'><a id='mulu663' />
<p class='h2'>與冰菴張居士</p><p>自怪一生無定力，尋常多被業風吹，應菴老祖蓋為山僧狀厥生平，可怪去秋邗溝住未席煖，而青州專使銜命至再，春杪將弔東海之風，首陽之蹟，於臨淄即墨之間矣！不亦去國滋遙，而思人倍甚乎？權長老出世未久，後嗣無聞，慨行業莫有為之捃拾者。今其語錄乃得居士不辭潦倒，曲為敘首，非直不朽五磊，殆將不朽山僧也，幸何如之？世界滄桑，先德語多散失人間，久思彙刪宋元以來諸錄定為一書，總名《續古尊宿》，庶幾不隨兵燹湮沒，念此非足下莫與共也。俟明春歸邗舉之。衲衣一領，非作人情物事，願言朝夕，服此無斁乎！</p>
</div>
<div class='div-other'><a id='mulu664' />
<p class='h2'>復大溈慧山海孫禪師</p><p>五峰老人法脈，如一縷繫千鈞，汝師養拙獨承記莂，厥荷匪輕矣！惟汝服勤最久，潛符密印，業亦有年，在今溈山法道之隆替，責在汝躬。苟能如應菴之起虎丘，厥後當浸昌浸熾，又何必以門衰祚薄為創心也哉？拙公圓逝後，汝獨毅然走使五千里外，奉迎雪竇老人主席，誠為盛舉。緣雪竇本山修造未竣，故不果行，今復十載，使者頻頻相望于道，則汝為溈山一段苦心，人神當亦共鑒。聞雪竇和尚尤然力辭不赴，山僧以為汝雖監院，業<span class='corr'>已</span>說法傳戒，亦即匡徒領眾之長老也。法席不可久虛，汝自住持，名實俱稱，而紛紛外請，似為不必。來儀種種過于腆厚，令人素受難當，謹對使登嘉致謝。小參數則，生機儘有，語脈亦清，但中間欠于脫換，未免有重複之病，當自知之。</p>
<p class="head3">又</p>
<p>先師門下十二人中，長恨五峰法兄道韻孤標，而後嗣不蕃，披蓁同慶，僅接得一養姪明公紹修其家，又復溘先朝露。明公既爾付授於你，然則千二百斤擔子，非吾孫誰克肩承巨業？此老僧去秋所以因專人三復叮嚀申命你者，總為五峰老人法系，不忍視其中斬耳！今吾孫能遵祖命，慨然瓣香拈出，可謂繼志述事，善能有加哉！但先德有言：「明道易，守道難；守道易，行道難。」唯吾孫轉難成易，<span class='corr'>毋</span>使慢易滋難，日就月將，光前裕後，則老僧亦與有榮施焉！吾孫其勉之。</p>
</div>
<div class='div-other'><a id='mulu665' />
<p class='h2'>復雲居顯孫禪師</p><p>丁丑之春，獲晉光儀於太白山中，一往駿賞之懷，自信不減支公道林，但此時足下方銳志功名，未敢以選官不如選佛之言進耳！詎意陵谷代遷天，若驅足下以從我？語云：「非常之事必賴非常之人。」人如足下何如人？事如佛祖之道何如事？所冀資深以造臻於巧力不到之地，然後起而恢張吾道，則法門幸矣！若寡陋如老僧者，直道周杕杜而<span class='corr'>已</span>，寧煩高明依託哉？願言勗德，不盡鄙思。</p>
</div>
<div class='div-other'><a id='mulu666' />
<p class='h2'>復季超祁居士<span class='note-inline'>(附來書)</span></p><p style="margin-left:1em">駿不肖，雖未獲深託道契之末，然久遊老人座下，獲瞻仰浩氣勁骨，如泰山喬嶽可望不可攀者非一日矣！數年以來，道風遐振，皆古人之厚德高致，非晚年末法可一二見者，企渴之私益切寤寐。不肖每尚論古今之際，雖代不乏人，大要較之古人漸遜漸下者，蓋古人皆唾手名利之人，其氣骨高出于名利之上，故棄若敝屣耳！入此一門自能主張大法，振起先宗。後世之人每每不及名利之格，而退處于空門之中，間有一二發明大事，或未能盡脫流俗鄙劣之習，焉得不遠遜古人而出其下哉？如大師者，正所謂唾手名利之人，而浩然棄若敝屣者也，早<span class='corr'>已</span>具古人之器量，焉得不遠出今人之上乎？法門似盛而大衰，何幸得大師為宗門柱石，使末法庸流猶得見古人存心行事，此真法門之大幸，非不肖一人之私慶私慕也。又去古時遙，或坐儱侗之大途，或墮穿鑿之稠林，如大師久得老人迅絕之旨，固不必言，近聞一二拈提皆古人閫奧中事，仰窺大師于迅絕中自有古人深密之妙用，此又豈近時可望一二哉？救儱侗穿鑿之二弊，非大師而誰望乎？極擬趨聆教誨，奈病廢<span class='corr'>已</span>久跬步難前？坐是不能渡慈水、登五磊以申翹渴，遙望慈雲曷勝炷香頂仰之至？</p>
<p>先師無恙時，蒙昆季種種弘護，以至餘波及于不慧。癸未開法天童，尚荷寵光加被，可謂德周兩世，豈曰尋常知遇<span class='corr'>已</span>哉？然五載以來，無寸楮相聞問者，誠以君子千里同風，且重煩左右裁畣，故卒安其愚陋耳！乃辱教箋，多所溢美之言，極知高懷與人為善，而聲聞過情，不慧又何以對畣天人邪？竊謂入此一門，非但名利關頭而坐，在埽除名利邊無入泥水、為人心，亦未免流為定性聲聞，總之意中纔有所重，即過犯丘山，自非髑髏粉碎者，未可語于佛祖之道也。法門將及百六之災，奚啻似盛而衰？使我輩今日之為法門者，咸如令弟世培先生，可濟則濟，不可濟則捐七尺以殉之。然為法門存典刑則可，尚不能與波旬爭旦夕之命，況苟且依違其間？此不慧所以慚披來教，汗流至踵，而頫仰為之不可者也。晤言何日？尚冀後圖。</p>
<p class="head3">又</p>
<p>別後不謂龍蛇起陸，血戰郊圻，獨平原深居無恙，豈非道與之城、德為之塹，所謂長安甚鬧而我國晏然者邪？塔襄雲門，克終其緒，皆自諸檀弘護與居士之靈耳！又其弟子能自拮据，若不慧勇斷，徒觸忌僨事，何足云然？然頫仰內省，生平唯不敢以私滅公，一念薄云不疚，即發揚化山和尚之美，皆是物者。但人微言輕，章而得闇，正自回皇，乃居士褒為千秋絕舉，洎拙錄題詞中，又復極其嘉與。造物不忌其餘，若斯不虞之譽殆有忌焉者，辱命〈寂徵序〉及《崇行錄》提語，人言不足以重，前<span class='corr'>已</span>道之矣！如葑菲不棄，報命尚圖後時。</p>
<p class="head3">又</p>
<p>海天涯角，住既幽深，復有風鶴之疑，故致鱗鴻之隔。春芳載吐，福履如何？承委《崇行提語》〈寂徵錄序〉，自慚動止多與道違，況更佛頭著糞乎？又以妨命是憂，雖則勉為從事，然率略奢矣！書上塵覽，尚冀有以造我也。法門不幸，日就凋敝，讀三和尚語，卓然一代偉人，但此老頗有慈明不事事之風，居士既在門下，力能匡輔，何不擇一名剎處之，俾得力行祖道以福後昆，不一善乎？化山薪木何如？亦有修我牆屋之旨不？願聞清轍，謹此附詢。弗備。</p>
<p class="head3">又<span class='note-inline'>(附來書)</span></p>
<p style="margin-left:1em">不肖駿，向侍諸大知識座下，每每於出處之際，勸退不勸進、勸靜不勸喧、勸山林不勸城市，乃今日者，獨以越城能仁大剎，眾情趨匯之地竭誠勸請，豈頓違宿志與？豈姑以相嘗與？豈僅以世情附諸公之同聲而和之與？不肖生平所心服者惟大師一人，諒不作是見也，即大師亦能信不肖之必不然也，則今日之勸請其必籌之熟矣！酌之審矣！見之真矣！知之確矣！大師苟能信不肖非狂昧輕率之人，則不待駿辭之畢，而有惠然頫允者矣！所媿者病軀跬步難前，不獲冒險親迓法駕，仰冀頫諒于形跡之外耳！</p>
<p>不慧道德荒蕪，識學疏淺，無論仰媿先哲者如何，即當世導師所謂機語淵玄，媿吾興福牧兄作用峭峙；媿吾報恩林兄縱橫辦博；媿吾寶華朝兄稱心肆口。如吾化山三兄之越量超情，而吾媿焉！敬嚴法道如吾雪竇奇兄之澄金汰玉，而吾媿焉！負媿之多如此，而來教獨謂生平所心服者唯不慧一人，屈到嗜芰、曾皙嗜羊棗，豈信有異乎人之口哉？雖然二公好尚未易致詰，而羊棗芰之受知于二公也，則<span class='corr'>已</span>深矣！知深而報重，亦恆物之大情也，顧不慧獨無情乎！況復以名藍相甄拔哉？則來教所謂不待詞之畢，而有惠然肯諾者，又何說焉？惟是廣潤坐未席煖，遽拂袖它往，無論情理有所未安，其奈銅鉈會見薶青艸若之何？故卻則重違知己、赴則荒卻雲山，或高明相體諒不以院事羇縻，使獲春秋時晉光儀則善矣！必欲據款結案，則雖妨命亦無所逃罪焉！</p>
<p class="head3">又</p>
<p>居士之捬有平原也，割家之半，與半生心力以營之，故得原田每每棟宇參差，乃一旦舉以捐之，貧道且言貿而不言施，不叨許王舍宅為寺之名，而欲貧道于中耕雲種月，遠追神鼎，近步圜通，人非木石，誰能<span class='corr'>已已</span>？顧貧道聞之，「德薄而厚膺者召災；人微而顯乘者致盜。」德人如貧道，皆災與盜之所必尋者也。又數年以來，住經五剎，坐未席煖，時復播遷，則從者<span class='corr'>已</span>倦，於追隨一番提起色色皆新，粟非天雨，杓不樹生，即貧道亦勢難於作始。語有之，「靡不有初，鮮克有終。」揆貧道之初終，固無一而可者，是以搔首躊躇，空壞則不敢、遲早又難期，更若付之惘然，則又廢墜居士千秋勝舉，故特浼白姪雪丆者應命。蓋其人乃鶴林牧兄之嗣，抑亦本色住山而無刀斧痕者。昔大覺道光仁廟，天下不多璉而多訥者，謂其知人能舉賢也。質之雅懷，想不以專輒為嫌焉！</p>
<p class="head3">又</p>
<p style="margin-left:1em">恭聞和尚重舉金槍馬麥公案，了卻一主急債，親證本來空寂。和尚分中，正是順逆皆夢幻、苦樂皆影響。且從上黃龍、歸宗、大慧、徑山沒量大人，偶爾因緣相值，指不勝屈，不唯道價無損，亦且揩金增光，烏足為和尚歎惜憤鬱哉？唯是宗風秋季，假衣貿佛者比比。砥柱法門為人天表帥者，自是首推和尚，次則繼師耳！庸庸泛泛者獲福如彼、皎皎表表者受禍如此，則法運之修短可卜矣！法門之盛衰可見矣！得不為法運傷悲、法門痛哭哉？急欲面叩，幾擬借翼，奈夏病將發，決計深秋，但縣縣之私不能自<span class='corr'>已</span>，不但夢寐以之也。日來道體不甚病否？此後葛藤不牽纏否？傳聞無的，幸備示以慰縣切。</p>
<p>山僧近事，風落江湖，莫不心寒股慄，親者諱、密者歎、高尚者呰議、憎嫉者非笑，求如左右知明見白，言言爬搔湊著癢處，不道全無，直萬一耳！但山僧今我非昔我，愚意近復不然，如往讀《南公傳》「我繫星子獄百日，親證法華三昧。」非不服膺此語，亦固然眎之云爾。幸而叨嘗此番境界，然後明見殺盜婬妄無非大用，堂堂魁儈屠兒悉屬真善知識。故今于苦樂順逆、修短盛衰不生二法見；于表帥人天者、假衣貿佛者，即授罰受罰者亦不作二人見。頭頭讞議葛藤、恰恰拈椎豎拂，又豈有日來此後之見哉？咄！不合私用官物，更與三十竹篦。</p>
<p class="head3">又<span class='note-inline'>(附來書)</span></p>
<p style="margin-left:1em">某年來渾身保社中，益得備悉諸方知識道德佛法，真可以師表人天、砥柱末流者，終無以踰我和尚，益信平日決擇之不謬。而此衷仰企，夢寐無間，每思越中得以一席地攀邀杖履，俾終身近侍焉！蓋朝夕為念，如有重負，不能去懷。特以時值多艱，兼之力綿身病，願勇而機未諧，悒悒者久矣！天龍有靈，感得耿玉翁俯鑒鄙衷，力任金湯，遍告之現任道府各廳，諸當事無不人人欣諾，至于紳士之歡仰，更難枚舉也，即本師三和尚身雖越境，每有字及，必諄諄以迎回法駕為越中造福，今得此機會出于萬全，又遐邇緇素無不愜心，豈非天龍一大作用哉？又豈非浙越一大福緣哉？某睽違芝顏五載，于茲積懷奚止八斗？要非楮墨可罄，統俟親侍座下一為傾倒耳！</p>
<p>專人至，接翰教殷殷，如同面晤，深媿衰殘無似之人，屢承足下推重過宜，曷由而報知己之萬一哉？定光金地遙招手、智者江陵暗點頭，況能仁一剎殊費神用經畫，復煩耿玉老周爰咨度，謀諸當事，重以士紳弘護合詞共挽，奈何晦養自高，負違長者之心？但山僧日者返轅邗上，本欲了淨慧未完之局，一旦因谿山絕勝之雲門，遽更初念，是謂見得而忘義，直一商賈之道耳！撫躬循省，誠有所未慊于中焉！寤寐光儀心焉如擣，遠蒙垂念，兼辱厚貺，拜嘉之餘，不勝惓然之至。</p>
</div>
<div class='div-other'><a id='mulu667' />
<p class='h2'>復聖月錢居士</p><p>日者光賁林泉奉塵三夕，至今彷彿間猶有十影神駒在心眼中，以貧道風波摧拉之餘，所謂爨後焦桐耳！不謂賞音有足下，人亦有言：「眾人皆欲殺，吾意獨憐才。」足下第憐之<span class='corr'>已</span>耳！翊揚雅度，則逢彼之怒，恐非所以愛貧道也。冬風漸肅，惟珍重四大。弗備。</p>
<p class="head3">又<span class='note-inline'>(附來書)</span></p>
<p style="margin-left:1em">癸秋一別倏忽五季，玄黃異變，傷心酸鼻，偶從雲水緇流，訊知道體清佳，宗風弘暢，大慰遠懷。若繡三載之內喪父失偶，破卵覆巢，與死俱生，與憂俱老，屢欲皈命導師芟染從事，而三喪未舉，胤嗣乏人，不能遽逃世網，然百念<span class='corr'>已</span>灰、在家如客，非久終當為所欲為耳！為法鬥爭<span class='corr'>已</span>屬師門不幸，近者復欲牽入世諦為人罪案，清夜捫心，何以自解？光繡路見不平，出語每多憤激，知我罪我，自可聽之。若和尚汪度天淵，諸方贊誦愈切皈依。仲尼，日月也。其何傷于日月乎？頃因鴻便艸率，泐候秋冬之際，當趼足五磊，受和尚辣手鉗鎚，圖箇出處，慈腸或不我棄耳！外附小刻詩箋呈覽，臨楮不勝瞻戀。</p>
<p>世界等空華，人生如幻夢，幻成幻壞、幻生幻死、幻合幻離，乾坤之內、身世之交，無適而非幻者。惟至人了知是幻，故在哀而不傷、處樂而不淫、遇寵而不驚、當辱而不屈，皎若夌空之月、飄若出岫之雲，雖汩爾塵緣之中，而塵緣自不能為之纇也。門下曠心達識，固有芥于此乎！若夫貧道求全之毀，敢謂能自超然幻眎？抑深知薄福所召，日惟反躬是省，乃不意動高明激烈之懷，則罪過正復不淺矣！披讀先帝哀辭，令人哭不成聲，時情隱中，自當與麥秀黍離共譒千秋，豈曰一時傳誦<span class='corr'>已</span>哉？何日晤言寫此鬱思？</p>
</div></div>
<p class='juan'>布水臺集卷第三十</p>
</div><!-- end of div[@id='body'] -->
</body></html>