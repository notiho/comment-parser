<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu186' />
<p class='juan'>布水臺集卷第五</p><p class="byline">住明州天童寺匡廬黃嵒沙門道忞著</p>
<div class='div-other'><a id='mulu187' />
<p class='h1'>詩五</p>
<div class='div-other'><a id='mulu188' />
<p class='h2'>世祖章皇帝哀詞<span class='note-inline'>(有序)</span></p><p style="margin-left:2em;text-indent:-1em">先帝遇忞，誼同師友、禮越君臣，曾辭闕，幾何時，哀詔遽頒？仁王既沒，生民與法社俱失所天，寧不歎傷？況忞受知特叨其深者！</p>
<p>雖然世相無常，先皇早有明鑒，故爾一期殫慮徹證無生，忞尚以區區世相動哀悲，不亦愚乎？然且不<span class='corr'>已</span>於言，誠恐時流著於世相，未諳先皇承願而來，扶宗翊教撥亂世反之正，一朝能事既畢，泊然歸休之故，所以比類連詞，闡發幽隱以曉惑夫韓生之說者，非僅為忞一人感恩地也。</p>
<p style="text-indent:0em" class="lg-abnormal"><div class='lg-row'>憶奉徵書覲紫旒，齋宮就見意綢繆；幾回諮決傾前席，不禁生平話盡頭。百簋陳餐忘日昃，六龍返駕見星稠<span class='note-inline'>(上一日巳牌即駕至方丈，坐逮夕曛，乃有饑色，忞請回宮用膳，時上譚鋒正銳，及駕還，夜漏<span class='corr'>已</span>傳籌矣！)</span>；鑾音聽隔三冬後，何意驚聞晏玉樓？</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>武緯文經七歲君，大風歌後復橫汾；藝從細論追元晉，學自幽求徹典墳。酒德戒荒師禹遠<span class='note-inline'>(上一日同忞對譚，時學士王熙在坐，忞問學士：「還喫素否？」上曰：「朕為渠戒酒尚不能堅持，況喫素邪？」忞遂問上酒量何如？上曰：「可飲燒酒六升，因觀古訓詆呰酒失，從此涓滴不嘗。」)</span>，孝躬盡瘁法周勤<span class='note-inline'>(上因太后痘疹未愈，齋素三月，藥必躬親。)</span>；堯眉還向山眉結，國匱民窮念若焚<span class='note-inline'>(上一日語忞：「近日在宮焦愁殊甚！」忞問其故，上曰：「兵興賦重，民不堪命，而國用匱乏無措，是以為憂。」)</span>。</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>洞開四目舜諸瞳，天鑒高垂度亦洪；孝重鯫生翻埜紀<span class='note-inline'>(忞進孝子黃尚堅《萬里尋親紀》，上極嘉歎，即命詞臣譯為滿字，以便御覽。)</span>，才憐下士念尤侗<span class='note-inline'>(上一日出名士尤侗集示忞，因歎其才高不第，位居下僚復為上官論斥，李廣數奇，豈不誠然？忞言：「君相能造命，上既知侗，何難擢用？」上曰：「久有此心。」)</span>。間譚思廟長揮涕，因說嘉魚亟歎忠<span class='note-inline'>(明臣熊魚山，諱開元)</span>；惠我生民須哲后，堪嗟莫輓鼎湖龍。</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>大集前盟矢不寒，仁王今現御真丹；離宮寶相巍巍奉，別館禪流浩浩安。民瘼未穌傷正切，僧寮時簡病尤看<span class='note-inline'>(駕至萬善殿，必詣禪堂簡閱諸僧，聞有疾，即至其所視問以為常。)</span>，劫風飄擊須彌折，梵海忍聞一夜乾。</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>嗜道濃于渴飲甘，大圓再世不虛譚；宸衷攸赫崇山臆，鳳閣何沈樂幻菴<span class='note-inline'>(「山臆」御字，「幻菴」御號，皆忞所議者。)</span>。難輓歸思縣太白，尚期駐蹕省江南<span class='note-inline'>(上以忞決意歸山，因語忞：「朕待四海瘡痍稍起，將巡幸江南，必入天童親看老和尚。」)</span>；山陵一旦先穨嶽，幾許林泉色盡黚。</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>普天同此戴堯陰，光燭偏多照翠岑；不次三衣頒大內<span class='note-inline'>(上賜忞服玩之外，凡頒三衣，前後計十一頂。)</span>，半千一供費南金<span class='note-inline'>(上為忞將遊南苑德壽寺，特命御茶、御膳二衙門官于玄靈官，就上行殿豫治豐齋以待，費金計五百三十兩。)</span>。方辭鳳輦歸嵒竇，又報山亭接玉音<span class='note-inline'>(忞歸山五月，上<span class='corr'>已</span>二次遣官存問。)</span>；尚憶詔工摹幻影，傳宣中夜賜觀臨。</div>
</p><p class="head3">其七</p>
<p style="text-indent:0em" class="lg-abnormal"><div class='lg-row'>人生知己信難忘，況辱紫宸遇倍常？因祖致尊低御首<span class='note-inline'>(忞四世祖笑嵒和尚靈塔，距京西郊五里，隧道即昌平大路。上知忞脩葺，因詢其地，且曰：「朕得便當一瞻謁。」後遊西山親詣窣堵，圍遶作禮。)</span>，為嗣推愛揀名坊<span class='note-inline'>(上因忞還山，特留門人本月、本皙在宮。即日傳旨擇城南善果、隆安二大剎，出帑金三千兩俾之開法。)</span>。文珍德壽標螭碣，字重師蕘牓玉堂<span class='note-inline'>(德壽寺記，師蕘堂額，忞奉旨撰著，適合上意，嘉歎不<span class='corr'>已</span>。)</span>；九事留中仍奉供，傷心最痛去思長<span class='note-inline'>(忞辭上，上為揮涕，隨命中官留忞衣、拂、杖、笠、蒲團、數珠之類，凡九事，供存大內。)</span>。</div>
</p><p class="head3">其八</p>
<p style="text-indent:0em" class="lg-abnormal"><div class='lg-row'>臨岐再晤訊何年？朝露曾酬恐溘先；馬齒尚然存皁櫪，龍斿遽爾陟瑤天。孤墳盡少箴常揭，學道休遲墨未湔<span class='note-inline'>(上座右大書「莫道老來方學道，孤墳盡是少年人」之句，以自警惕。)</span>；弓劍徒添朝士淚，無生誰信話來圓？</div>
</p><p class="head3">其九</p>
<p style="text-indent:0em" class="lg-abnormal"><div class='lg-row'>萬幾稍暇即參諮，黃屋身居貴不知；煬廣休言師智者，無憂今見拜沙彌<span class='note-inline'>(上因董后仙遊，作十旬佛事，凡道場中一概緇流悉皆敬禮。)</span>。山河影謝龍蹖碎，日月光騰雨洗熹<span class='note-inline'>(上語詞臣王熙、周漁：「朕因馬蹶知解頓忘，聞雨聲得大自在。」)</span>；顧命從容何足道，天宮歸去預知時。</div>
</p><p class="head3">其十</p>
<p style="text-indent:0em" class="lg-abnormal"><div class='lg-row'>位寄輪王行向人，先皇智證越前倫；揭開羅縠明真旨，洞徹生緣了有身。本是大悲聊示現，何妨法界遍梁津？慈雲知又他方布，望失來穌痛我民。</div>
</p></div>
<div class='div-other'><a id='mulu189' />
<p class='h2'>雨不時</p><p style="text-indent:0em" class="lg-abnormal"><div class='lg-row'>怪來無正諷當年，底事天心近亦偏；入夏雲雷空悵望，深秋月畢苦同纏。徒有寒蛙生灶內，更無稚穗斂郊前；生民何計存餘孑，直寫愁懷問昊乾。</div>
</p></div>
<div class='div-other'><a id='mulu190' />
<p class='h2'>壽錢唐彥遠父胡老居士六十有五</p><p style="text-indent:0em" class="lg-abnormal"><div class='lg-row'>滄桑再見占耆年，樣若孩心未鑿前；弔古每懷林處士，幾回招鶴陸祠邊。</div>
</p><p style="text-indent:0em" class="lg-abnormal"><div class='lg-row'>介眉壽進武林春，曾皙有參不猒貧；人侶湖波常浩浩，鶯華二月醉方新。</div>
</p><p style="text-indent:0em" class="lg-abnormal"><div class='lg-row'>三月養蠶四麥禾，仲春天氣正融和；鷓鴣唱徹鄰封酒，潦倒尊前笑語多。</div>
</p><p style="text-indent:0em" class="lg-abnormal"><div class='lg-row'>杭州生長半天堂，黃髮奇君壽益康；蠟屐慣游三竺寺，老扶謾說倩僊郎。</div>
</p><p style="text-indent:0em" class="lg-abnormal"><div class='lg-row'>少因學佛備知儒，彥遠名喧動帝都；父子不傳明有訣，無生話共莫躊躇。</div>
</p></div>
<div class='div-other'><a id='mulu191' />
<p class='h2'>世祖章皇帝御書〈佛字頌〉<span class='note-inline'>(有序)</span></p><p style="margin-left:2em">順治庚子夏五，余辭闕還山。</p>
<p style="margin-left:2em;text-indent:-1em">上留門人月、皙二子在京開法。仲秋，上即景山作十旬佛事薦嚴董后，命二子就隆安善果選僧，元潤等二十四眾入壇禮誦，上朝夕臨幸，嘉其精虔，各書大佛字賜之。壬寅，皙居佛日，予得遍觀，感上隆遇三寶，演為二十四頌，表章其事，諸禪乞題，敬書下方。</p>
<p style="text-indent:0em" class="lg-abnormal"><div class='lg-row'>天章寵賚勝天球，奎壁何如覺義稠？一幅開張無量相，龍光長此貴林丘。</div>
</p><p style="text-indent:0em" class="lg-abnormal"><div class='lg-row'>生知獨擅信吾皇，一揭洪名萬聖彰；頓使河沙齊匿耀，墨華奚啻夜生光。</div>
</p><p style="text-indent:0em" class="lg-abnormal"><div class='lg-row'>正覺山前見處周，金僊託出降龍樓；畫沙誰問鍾王體，大總持門一字收。</div>
</p><p style="text-indent:0em" class="lg-abnormal"><div class='lg-row'>分明劈破又渾侖，玅體全彰萬德尊；天上人間唯一佛，聖非聖智孰能揄？</div>
</p><p style="text-indent:0em" class="lg-abnormal"><div class='lg-row'>離名離相絕安排，五眼難窺孰鑒裁？獨有君王神智別，一塵一點一如來。</div>
</p><p style="text-indent:0em" class="lg-abnormal"><div class='lg-row'>紫羅不事撒珍珠，寶覺皇皇散帝都；萬象森羅歸海印，寰中信據有靈符。</div>
</p><p style="text-indent:0em" class="lg-abnormal"><div class='lg-row'>忽忽慈容印指端，身雲倏爾布真丹；靈山一會儼然拄，何事魯儒費仰鑽？</div>
</p><p style="text-indent:0em" class="lg-abnormal"><div class='lg-row'>康莊不蹈卻旁趨，邪徑常牽入險嵎；王道平平縣象魏，直標正覺與歸途。</div>
</p><p style="text-indent:0em" class="lg-abnormal"><div class='lg-row'>作君作牧作明師，肯假魏丸自誑欺；一字染神為道種，金剛食少會穿皮。</div>
</p><p style="text-indent:0em" class="lg-abnormal"><div class='lg-row'>九土同瞻奉一人，雪山入後又楓宸；難將尊貴分黃閣，只揭芳名播萬春。</div>
</p><p style="text-indent:0em" class="lg-abnormal"><div class='lg-row'>至尊掌上定山河，彤管揮來似劈窠；杲杲千邦仰佛日，崦嵫再復不須戈。</div>
</p><p style="text-indent:0em" class="lg-abnormal"><div class='lg-row'>法門印定大毗盧，一字弘宣海墨枯；休向楮豪商腕力，丕承丕顯百王謨。</div>
</p><p style="text-indent:0em" class="lg-abnormal"><div class='lg-row'>黃金塔涌梵天齊，功德有為落徑蹊；何似頂王三昧句，高標魏闕醒群迷。</div>
</p><p style="text-indent:0em" class="lg-abnormal"><div class='lg-row'>千靈萬聖總包涵，長為人天作指南；那更輪王親掌示，華枝林再現優曇。</div>
</p><p style="text-indent:0em" class="lg-abnormal"><div class='lg-row'>阿字全該大般若，善財參遍豆生芽；玉堂底事輕拈出，煙水深憐浪子家。</div>
</p><p style="text-indent:0em" class="lg-abnormal"><div class='lg-row'>拈來不礙眾同看，寧比中原寶影寒；未達九重深密意，依前見易識還難。</div>
</p><p style="text-indent:0em" class="lg-abnormal"><div class='lg-row'>六七歌揚眾藝門，門中字字玅難論；貫華試問誰為縷？我后頒宣信獨尊。</div>
</p><p style="text-indent:0em" class="lg-abnormal"><div class='lg-row'>夜夜朝朝起倒隨，卻因相習故依希；明威示以常攸赫，咫尺天顏孰可違？</div>
</p><p style="text-indent:0em" class="lg-abnormal"><div class='lg-row'>問佛昔人畣慧超，君王賜佛惠何饒？黃金殿上能領略，勝步蟾宮碧玉霄。</div>
</p><p style="text-indent:0em" class="lg-abnormal"><div class='lg-row'>天王華屋羨嵯峨，佛寶親頒復若何？龍袖拂開千聖眼，靈山授記不為多。</div>
</p><p style="text-indent:0em" class="lg-abnormal"><div class='lg-row'>從降閻浮國土來，波旬嫉妒闡提猜；天王不動降魔杵，祇把金僊御手抬。</div>
</p><p style="text-indent:0em" class="lg-abnormal"><div class='lg-row'>當年子夜踰重城，六載星輝覺道成；今日皇宮仍舉步，魚紋不蹋御街行。</div>
</p><p style="text-indent:0em" class="lg-abnormal"><div class='lg-row'>脫卻袗衣云是佛，更翻殿裏復名誰？九重自是忘尊貴，如弟如兄表顯伊。</div>
</p><p style="text-indent:0em" class="lg-abnormal"><div class='lg-row'>非然逐色便隨聲，天子何人鬧市明？一字光通無相佛，案頭獲敕不多爭。</div>
</p></div>
<div class='div-other'><a id='mulu192' />
<p class='h2'>總頌</p><p style="text-indent:0em" class="lg-abnormal"><div class='lg-row'>同分寶殿御爐前，散作人間瑞世僊；回首夕陽雲冉冉，一光東炤萬斯年。</div>
</p></div>
<div class='div-other'><a id='mulu193' />
<p class='h2'>題虞山顧伯永飯僧慎保籍</p><p style="text-indent:0em" class="lg-abnormal"><div class='lg-row'>不奇白手卻成家，半飯緇流事可嗟；田德兩為孫子積，貽謀千載羨君嘉。</div>
</p><p style="text-indent:0em" class="lg-abnormal"><div class='lg-row'>孫曾誰保祖爺田？浪作馬牛實枉然；一捨千生長受用，良哉伯永永牢堅！</div>
</p><p style="text-indent:0em" class="lg-abnormal"><div class='lg-row'>播遷寧古半江南，天忌豐盈受禍譚；渙散休云終致福，析薪為子且輕擔。</div>
</p></div>
<div class='div-other'><a id='mulu194' />
<p class='h2'>錢子纘曾哀詞</p><p style="text-indent:0em" class="lg-abnormal"><div class='lg-row'>叔世多凶禍，何緣子亦招？愆無中散悔，罪入正平條。魑魅生求過，蕙蘭苦獨天；良由往業致，報盡自逍遙。</div>
</p></div>
<div class='div-other'><a id='mulu195' />
<p class='h2'>贈獄司俞文叔</p><p style="text-indent:0em" class="lg-abnormal"><div class='lg-row'>橫身為物典刑司，大士多方運智悲；痛惻有生均愛命，井憐赤子入無知。深沈怨雨難開霽，鬱幕愁雲且拂披；何日于公門廣闢？三槐今<span class='corr'>已</span>動鎡基。</div>
</p></div>
<div class='div-other'><a id='mulu196' />
<p class='h2'>寄懷東來堂敬一主人</p><p style="text-indent:0em" class="lg-abnormal"><div class='lg-row'>朝回日夕話西宮，一別丹飄數見楓；徒託夢遊來上國，無緣丰韻挹高空。三星共炤河山異，兩地相看艸樹同；剩有深衷言不盡，那堪迢遞付春鴻？</div>
</p><p style="text-indent:0em" class="lg-abnormal"><div class='lg-row'>人世徘場戲不如，高明勘破在當初；金門尚睹千官仗，遼海今縣萬里車。豹變多君方霧隱，荷殘老我著霜餘；此生奉塵知何日？夢寐尤思一握裾。</div>
</p></div>
<div class='div-other'><a id='mulu197' />
<p class='h2'>秋日接息齋金太傅過訪之音，漫成寄復。</p><p style="text-indent:0em" class="lg-abnormal"><div class='lg-row'>林下喧傳見一人，宰官元是比丘身；袞衣日補三千扣，蓮觀長修十二辰。樂道雲棲門弟子，諱稱世祖老元臣；千旟倘過雲深處，嵒桂尤堪共晤神。</div>
</p></div>
<div class='div-other'><a id='mulu198' />
<p class='h2'>仲秋登西徑山訪山幢禪師</p><p style="text-indent:0em" class="lg-abnormal"><div class='lg-row'>故人高臥在西峰，入訪煙霞知幾重；千尺飛流鳴險竇，百玄鳥道出危桻。譚空佛祖清蘿月，笑落風雷起澗龍；謾辱小山招隱賦，幽期已共桂開穠。</div>
</p></div>
<div class='div-other'><a id='mulu199' />
<p class='h2'>壽息齋金太傅七旬</p><p style="text-indent:0em" class="lg-abnormal"><div class='lg-row'>聖眷方隆亟退休，高風想見二疏流；早期蓮界憑歸仗，誰問赤松可寄遊？戒滿不招天道忌，息囂深砭世趨浮；進修況造從心日，媿把荒言更禱丘。</div>
</p></div>
<div class='div-other'><a id='mulu200' />
<p class='h2'>次畣皇士陳太僕見壽之章</p><p style="text-indent:0em" class="lg-abnormal"><div class='lg-row'>久付勞生一夢中，何當玄韻下秋空？吹歔未數三春雨，披拂<span class='corr'>猶</span>如九夏風。既得真人為獎藉，應知吾道不終窮；感深峻阪垂長顧，伏櫪尤思一奮雄。</div>
</p></div>
<div class='div-other'><a id='mulu201' />
<p class='h2'>寧遠地禪師以無妄罹災，將有質獄上都之行，書告同人，共襄資斧。</p><p style="text-indent:0em" class="lg-abnormal"><div class='lg-row'>骨堆平地起何因？去國蕭蕭萬里身；越石父賢誰共惜？脫驂尤自想伊人。</div>
</p><p style="text-indent:0em" class="lg-abnormal"><div class='lg-row'>十年行道祇空囊，縲絏堪嗟去路長；肥瘠休將秦越視，一家有事百家忙。</div>
</p><p style="text-indent:0em" class="lg-abnormal"><div class='lg-row'>飛來殃禍出私門，甘作忍僊不計論；麟自傷郊我自泣，天涯剩有此心存。</div>
</p></div>
<div class='div-other'><a id='mulu202' />
<p class='h2'>金粟密雲彌布之扁，為住僧繼起抹以塗雅，賦感五章。</p><p style="text-indent:0em" class="lg-abnormal"><div class='lg-row'>飲水思源倩自斟，潑天門戶戴誰陰？披雲往頌尤昭揭，烈祖徽猷可抹黔。不是幾希亡夜息，何緣梟獍恣狂心？應思黮食桑條者，鴃舌還能報好音。</div>
</p><p style="text-indent:0em" class="lg-abnormal"><div class='lg-row'>我家布袋許誰開？見爾台山做出來；似海吞流貪不息，如蠶食國欲難裁。鳩居巢搆還陵鵲，棘傍巖叢便剪梅；於爍先師功浩大，美流芳躅豈容灰？</div>
</p><p style="text-indent:0em" class="lg-abnormal"><div class='lg-row'>贊之莫及毀奚從？道大吾師天壤充；未信修羅能障日，敢嗤燐火謾燒空。宇寰浩浩欽遺化，公姓囂囂觸祖翁；爛盡通身殷有鑒，休將狂肆博災凶。</div>
</p><p style="text-indent:0em" class="lg-abnormal"><div class='lg-row'>橫拖楖栗下通玄，掣電轟雷啟法筵；未睹佛來天啟內，誰知僧到赤烏前？師音震響騰三界，象步趨風走八埏；振起滹沱嘲艸賊，謾勞含血噴青天。</div>
</p><p style="text-indent:0em" class="lg-abnormal"><div class='lg-row'>慢山突兀可齊蒼，悠謬其如道最荒；杓卜華中饒脈脈，浪傳天子善岐黃。狐非師類宜驚吼，燈近陽明應失光；稱祖大師何典據？向魋自外孔丘牆。</div>
</p></div>
<div class='div-other'><a id='mulu203' />
<p class='h2'>壬寅季冬，重挂前扁，以匾為子穀居士所書，因詳述先師法道興起之由，用旌其勞，志不忘也。</p><p style="text-indent:0em" class="lg-abnormal"><div class='lg-row'>密雲彌布識西乾，最喜光昭筆似椽；兩處飛龍成一點，三方化雨潤多千。碎魔不動金剛杵，伐異惟翻鐵舌禪；從此話行金粟後，祖燈長炤萬斯年。</div>
</p></div>
<div class='div-other'><a id='mulu204' />
<p class='h2'>讀靈嵒繼起告先師密老人文五章</p><p style="text-indent:0em" class="lg-abnormal"><div class='lg-row'>至性生來不近情，橫拈白棒打玄賓；顏騂罔護金門容，舌短寧寬透網鱗。以己狐行非鳳舉，方人象步作鴟蹲；先師道望聞朝埜，隻手何人可掩旻？</div>
</p><p style="text-indent:0em" class="lg-abnormal"><div class='lg-row'>一橛誰訾毀極麤？無端口糞撒蟾蜍；當年闢妄曾聲罪，今日翻空又捏虛。賊肆劭心兇<span class='corr'>已</span>著，好深莽腹禍仍儲；嗟師億劫長修行，冤對如何孽未除？</div>
</p><p style="text-indent:0em" class="lg-abnormal"><div class='lg-row'>孝名為戒特戕倫，妄語因之亦弗遵；白地贓誣欺死者，平空碗脫賺生人。豬揩金壁還增色，桀射青天枉費神；心行可憐如此輩，也叨檀脂潤奸脣。</div>
</p><p style="text-indent:0em" class="lg-abnormal"><div class='lg-row'>佩恩酬德古今同，獨爾包藏別有衷；可是師資諧水乳，便當報答等仇戎。翁誠念子情偏渥，孫曷于翁口肆訌？三代斯民尤尚在，矯誣只合蠱蒙童。</div>
</p><p style="text-indent:0em" class="lg-abnormal"><div class='lg-row'>紙上傳來祀寂音，不妨背馬丐牛歆；播囂豈急亡家子？勃愬何堅躍冶金？未睹超師明有作，全因望上起豺心；黃龍久絕嗟還續，若果烹魚我溉鬵。</div>
</p></div>
<div class='div-other'><a id='mulu205' />
<p class='h2'>壬寅冬季，月印上人同諸檀以金粟挽余，因得清理叢社，因其乞言，書以贈之。</p><p style="text-indent:0em" class="lg-abnormal"><div class='lg-row'>華開金粟啄群鶋，法窟皇皇暫穴狙；種類招來方熾盛，朋從散去孰驅除？宗存趙氏功非曰，淚灑秦庭哭有胥；共說丹心同月皎，一輪清徹印江湖。</div>
</p></div>
<div class='div-other'><a id='mulu206' />
<p class='h2'>悟禪耆德少參先師，往來金栗、天童，老不忍去，感而賦贈。</p><p style="text-indent:0em" class="lg-abnormal"><div class='lg-row'><span class='corr'>[毯-炎+監]</span>毿破，衲步龍鍾，歲上鹽官歲甬東；食德為君懷報者，幾回拊臆歎獅蟲。</div>
</p></div>
<div class='div-other'><a id='mulu207' />
<p class='h2'>贈子穀蔡居士</p><p style="text-indent:0em" class="lg-abnormal"><div class='lg-row'>黃坡有士坡仙流，牆塹吾宗世莫儔；吳越令行憑孰舉？一人南指自君求。肉身佛下通玄寺，金栗山橫般若舟；為法不將軀命惜，赤貧如憲樂如丘。</div>
</p></div>
<div class='div-other'><a id='mulu208' />
<p class='h2'>贈旦嵒日上座</p><p style="text-indent:0em" class="lg-abnormal"><div class='lg-row'>血盡春鵑謾自傷，殷周夢裏說興亡；丈夫心作先天祖，電拂金輪萬世王。</div>
</p><p style="text-indent:0em" class="lg-abnormal"><div class='lg-row'>十年禾黍動悲秋，我法瀾頹更可憂；再睹中天縣慧日，揮戈端自想英流。</div>
</p></div>
<div class='div-other'><a id='mulu209' />
<p class='h2'>贈覲周徐居士</p><p style="text-indent:0em" class="lg-abnormal"><div class='lg-row'>場屋親經八十來，心空一第萬緣灰；笊籬倒握襄陽柄，撈摝清風知幾回？</div>
</p></div>
<div class='div-other'><a id='mulu210' />
<p class='h2'>贈稚升董居士</p><p style="text-indent:0em" class="lg-abnormal"><div class='lg-row'>廣慧心空印福嚴，得名得地道無嫌；門開不二何人過？一默群真口盡鉗。</div>
</p><p style="text-indent:0em" class="lg-abnormal"><div class='lg-row'>為素為緇事共家，儒冠道靸不袈裟；法空埽盡維摩室，天女從教日雨華。</div>
</p></div>
<div class='div-other'><a id='mulu211' />
<p class='h2'>子穀居士取因沙掩室之義，界一僧寮為關，偈以贈之。</p><p style="text-indent:0em" class="lg-abnormal"><div class='lg-row'>金粟毘耶絕往還，通身十界總為關；目前諸法空來後，搏取娑婆擲等閒。</div>
</p><p style="text-indent:0em" class="lg-abnormal"><div class='lg-row'>一室頹然榻僅容，須彌廣座置重重；何緣眾聖長相對？見壁情關盡落封。</div>
</p><p style="text-indent:0em" class="lg-abnormal"><div class='lg-row'>把關豈為遠諸塵？心不生時萬法泯；收卷大千藏一粟，蟭螟眼裏蹋芳春。</div>
</p></div>
<div class='div-other'><a id='mulu212' />
<p class='h2'>壽濟慧曹道人七旬初度<span class='note-inline'>(子覲請)</span></p><p style="text-indent:0em" class="lg-abnormal"><div class='lg-row'>金風謖謖響庭梧，華發萱齡老益敷；彩戲長看誇妙舞，絳桃誰問熟方壺？籌添海屋禧微共，類錫蘭芳德報殊；眉壽稱觴羅膝下，周遭想見玉扶疏。</div>
</p></div>
<div class='div-other'><a id='mulu213' />
<p class='h2'>癸卯夏五上雪竇為同門奇和尚封塔，賦感兼贈山夫正姪。</p><p style="text-indent:0em" class="lg-abnormal"><div class='lg-row'>千峰坐斷幾秋霜，高燭忍看炤影堂；正眼流通端在子，家聲還共瀑聲長。</div>
</p></div>
<div class='div-other'><a id='mulu214' />
<p class='h2'>壽休寧秀峰李居士七旬口占</p><p style="text-indent:0em" class="lg-abnormal"><div class='lg-row'>內景黃庭曾不事，頤真葆素得天全；從來仁者靜乃壽，黃海一枝松萬年。</div>
</p></div>
<div class='div-other'><a id='mulu215' />
<p class='h2'>壽萬善殿都監融通超上座五旬</p><p style="text-indent:0em" class="lg-abnormal"><div class='lg-row'>染秋華髮半凝霜，力弼禪叢願益剛；奉重不因誠素積，內監何以副君王？</div>
</p></div>
<div class='div-other'><a id='mulu216' />
<p class='h2'>贈翀宇張居士</p><p style="text-indent:0em" class="lg-abnormal"><div class='lg-row'>千金一諾重生平，弘護吾宗念較誠；是果是因君自植，桂昌<span class='corr'>已</span>見二株榮。</div>
</p></div>
<div class='div-other'><a id='mulu217' />
<p class='h2'>壽濟寰上人六旬加五</p><p style="text-indent:0em" class="lg-abnormal"><div class='lg-row'>一句彌陀口不停，神鸞久<span class='corr'>已</span>猒仙經；銀臺謾謂頻相接，金換也須越百齡。</div>
</p><p style="text-indent:0em" class="lg-abnormal"><div class='lg-row'>古屋參差水到門，菴居住老勝桃源；拈香擇火無餘事，唯看修篁長子孫。</div>
</p><p style="text-indent:0em" class="lg-abnormal"><div class='lg-row'>近市三彎百不賒，蕭疏門徑度年華；庭前柏子垂垂實，客至濃煎且當茶。</div>
</p></div>
<div class='div-other'><a id='mulu218' />
<p class='h2'>海嶽許居士乞題竹杖</p><p style="text-indent:0em" class="lg-abnormal"><div class='lg-row'>心空久<span class='corr'>已</span>著叢林，高節凌雲志入深；偶出為君扶且伴，葛坡休放去為霖。</div>
</p></div>
<div class='div-other'><a id='mulu219' />
<p class='h2'>壽孫母朱道人七旬初度<span class='note-inline'>(子直庵浩維那請)</span></p><p style="text-indent:0em" class="lg-abnormal"><div class='lg-row'>柏舟賦就節凌霜，聽子離塵更義方；不慕三槐高宅第，唯期九族有津梁。真歸自識菩提路，日觀長縣無量光；身世勘來同幻泡，從教木末挂殘陽。</div>
</p></div>
<div class='div-other'><a id='mulu220' />
<p class='h2'>壽靜香周居士六旬初度</p><p style="text-indent:0em" class="lg-abnormal"><div class='lg-row'>薦得觀河見不遷，梅林華發任年年；逆推甲子從來事，掌置菴羅翫大千。</div>
</p><p style="text-indent:0em" class="lg-abnormal"><div class='lg-row'>家無薛券倩誰焚？彈鋏歌魚客若雲；餉眾祇憑香積借，老維摩現孟嘗君。</div>
</p><p style="text-indent:0em" class="lg-abnormal"><div class='lg-row'>樂歸智者壽歸仁，水活山靈性自親；齊楚勛名何足論？清閒贏得鶴隨身。</div>
</p></div>
<div class='div-other'><a id='mulu221' />
<p class='h2'>過龍池埽幻祖塔</p><p style="text-indent:0em" class="lg-abnormal"><div class='lg-row'>千里懷香謁祖庭，拜瞻靈塔想儀刑；禹門水漲曹溪急，茗嶺嵐開天目青。澗肅只宜龍起澤，雲寒未許豹流腥；閻浮法道承疏鑿，夏后功高可共銘。</div>
</p><p style="text-indent:0em" class="lg-abnormal"><div class='lg-row'>大法瀾穨際昔時，孤撐獨自力堅持；法昌枯澹曾聞此，積翠冷嚴今見之。千尺寒冰埋五頂，萬方霖雨起龍池；瓣香拈出還羞澀，吾祖門風未易追。</div>
</p><p style="text-indent:0em" class="lg-abnormal"><div class='lg-row'>空山卓立寶燈然，星月煙霞吐復纏；獻果不時來眾猱，散華長自下諸天。春經雨洗光難歇，夏受風磨色更鮮；何日慈航還再駕？一朝紅遍塔頭磚。</div>
</p></div>
<div class='div-other'><a id='mulu222' />
<p class='h2'>題無錫胡節母秋紡圖</p><p style="text-indent:0em" class="lg-abnormal"><div class='lg-row'>絡緯聲催夜織時，茹冰志苦許誰知？存孤有願從嬰後，死趙何甘與臼期？手口勤家還作父，荻熊教子更為師；秋籬閱罷傷春艸，三月龍歸事可嗤。</div>
</p></div>
<div class='div-other'><a id='mulu223' />
<p class='h2'>過鹽官埽齊安國師塔</p><p style="text-indent:0em" class="lg-abnormal"><div class='lg-row'>道景齊安大矣哉！摳衣特特繞雲臺；差排古佛思謀略，辨別天人想鑒裁。千雉嚴城歸海去，一龕玉骨勒潮回，虛空鼓再何年打？夢覺勞生眼忽開。</div>
</p></div>
<div class='div-other'><a id='mulu224' />
<p class='h2'>次韻贈文白范居士</p><p style="text-indent:0em" class="lg-abnormal"><div class='lg-row'>知君降自謫僊來，風雅場登百尺臺；至德作人誠有造，高才涉世豈無猜？背尤似禹多疑虎，天未喪文不死回；斯道主盟終賴藉，泗波長此溼秦灰。</div>
</p></div>
<div class='div-other'><a id='mulu225' />
<p class='h2'>贈文園范居士</p><p style="text-indent:0em" class="lg-abnormal"><div class='lg-row'>大范文章小范禪，廣行施濟補堯天；解人紛似家同鬥，排眾難如命共船。起父昔曾祈死代，殉兄今豈覆巢憐？千秋義俠為君譜，聶政荊軻也悵然。</div>
</p></div>
<div class='div-other'><a id='mulu226' />
<p class='h2'>贈魯白張居士</p><p style="text-indent:0em" class="lg-abnormal"><div class='lg-row'>縣壺非衒術，市隱慕前蹤；赤賜經年過，求羊竟日從。禪心分月皎，詩思減春容；世鮮清修輩，如君未易逢。</div>
</p></div>
<div class='div-other'><a id='mulu227' />
<p class='h2'>贈師黃陳居士</p><p style="text-indent:0em" class="lg-abnormal"><div class='lg-row'>北海知名久，今來見大篇；春工生肺腑，百代入陶甄。篆得先秦法，隸精後漢傳；頫仰天下士，好古孰鑣聯？罄折嗤當世，高懷任放超；匣藏三尺劍，裘敝十年貂。虞夏蟬雙翼，興亡夢一宵；天涯隨意往，未易大梁招。</div>
</p></div>
<div class='div-other'><a id='mulu228' />
<p class='h2'>恆止法師過訪龍池，賦此以贈</p><p style="text-indent:0em" class="lg-abnormal"><div class='lg-row'>道接天台法系長，妙宣文句闡金剛；即中理契消諸礙，境觀心融造兩忘。逸辯固能摧眾論，毗尼尤復皎秋霜；龍池縱到休焚疏，好念汝宗正薄涼。</div>
</p></div>
<div class='div-other'><a id='mulu229' />
<p class='h2'>壽湛淵清上人</p><p style="text-indent:0em" class="lg-abnormal"><div class='lg-row'>望重諸山德亦全，緇林不忝號耆年；雪翎久護優波戒，崖壁曾參石磬禪。莖艸手拈成梵剎，纖漚瞚視變桑田；橋流會得無生旨，誰道韶光等逝川？</div>
</p></div>
<div class='div-other'><a id='mulu230' />
<p class='h2'>壽曹母顧宜人<span class='note-inline'>(子茂氿請)</span></p><p style="text-indent:0em" class="lg-abnormal"><div class='lg-row'>五福駢臻未足奇，精修獨羨到耆頤；冰寒玉齒繙經急，香燼金爐起定遲。甲子數窮三百六，萬年置在晌頃時；還家但得真消息，天樂迎空孰問期？</div>
</p></div>
<div class='div-other'><a id='mulu231' />
<p class='h2'>過中山永壽寺示石舸，語山璉、琳二法孫。</p><p style="text-indent:0em" class="lg-abnormal"><div class='lg-row'>唾棄勳名百葉芳，丈夫作事肯尋常；手高不補天殘缺，慧命續將佛祖長。</div>
</p><p style="text-indent:0em" class="lg-abnormal"><div class='lg-row'>鐵作蘭橈石作舸，乘悲長自載鯨波；盲龜接盡方如願，肯放蘆華傍月多。</div>
</p></div>
<div class='div-other'><a id='mulu232' />
<p class='h2'>為石舸璉孫作</p><p style="text-indent:0em" class="lg-abnormal"><div class='lg-row'>居迎瀨水接秦淮，浩浩玄賓萬里來；無意為人申佛手，有懷築室學黃梅。雲門插足推教折，盧老書牆莫放回；倒卻剎竿仍豎起，中山長見碧崔嵬。</div>
</p></div>
<div class='div-other'><a id='mulu233' />
<p class='h2'>為語山琳孫作</p><p style="text-indent:0em" class="lg-abnormal"><div class='lg-row'>須彌標險句，五老挾鋒芒；樹色高低露，石頭大小彰。拖歸猿子健，銜落鳥華香；漏洩西來意，唯山舌廣長。青山常舉足，不廢口譚玄；錦濯風和後，練拖露白前。朝澂方潑黛，夕晦更霏煙；吐出琳瑯句，何人識大篇？</div>
</p></div>
<div class='div-other'><a id='mulu234' />
<p class='h2'>宿馬寅公齋頭賦贈</p><p style="text-indent:0em" class="lg-abnormal"><div class='lg-row'>馬氏庭多俊，白眉喜見卿；騷壇推執耳，藝苑擅司衡。墳典羅今古，求羊與論評；高齋蒙下榻，孺子媿平生。</div>
</p></div>
<div class='div-other'><a id='mulu235' />
<p class='h2'>為繩其蔡居士叔姪易字莘耒渭綸</p><p style="text-indent:0em" class="lg-abnormal"><div class='lg-row'>耒釋有莘起佐湯，斯民親見樂虞唐；翻思未宰阿衡事，帶雨耕春幾夕陽。</div>
</p><p style="text-indent:0em" class="lg-abnormal"><div class='lg-row'>漁磯坐老渭濱寒，夢入飛熊始擿竿；八十鷹揚終奏續，芸窗休道費研鑽。</div>
</p></div>
<div class='div-other'><a id='mulu236' />
<p class='h2'>到白門埽東山海舟、慈寶峰瑄二祖塔</p><p style="text-indent:0em" class="lg-abnormal"><div class='lg-row'>名重東山望不低，吾宗兩祖此禪棲；龍嶓地迥南天盡，鳳翥人高北斗齊。晃晃一燈縣慧炤，綿綿百祀賴縜締；徘徊窣堵思干集，拜舞繞瞻忘日西。</div>
</p><p style="text-indent:0em" class="lg-abnormal"><div class='lg-row'>賭墅何年勝謝安？慈舟高閣在東山；華陽渡口呈橈出，白鷺洲前載月還。一嘯清風生萬籟，乍揮玉宇幻千間；欲知祖德難磨處，依舊豐碑洗蘚斑。</div>
</p><p style="text-indent:0em" class="lg-abnormal"><div class='lg-row'>昔人埋骨誌同龕，雙塔依然似對譚；回主作賓尊不墮，轉身就父孝何覃？躬承此日思惟順，面稟當年想在參；食德幾多忘德者，風規視祖若為慚。</div>
</p><p style="text-indent:0em" class="lg-abnormal"><div class='lg-row'>麥秀陵原作牧樵，梵宮尤見柏松喬；鍾山何似東山固？祖印還同天印標。八葉繁昌流澤遠，九重皈向毓靈饒；建康王氣誇今古，許是吾宗不歇消。</div>
</p></div>
<div class='div-other'><a id='mulu237' />
<p class='h2'>示東山翼善諸房眾</p><p style="text-indent:0em" class="lg-abnormal"><div class='lg-row'>方袍圓頂越樊籠，錫類何人賴祖翁？門戶潑天承啟佑，典刑在望可迷蒙。羽生丹穴非雉類，蹄產渥洼豈駱同？試問南朝三百寺，宗傳孰似我家風？</div>
</p></div>
<div class='div-other'><a id='mulu238' />
<p class='h2'>喜華山見和尚惠顧東山，賦謝。</p><p style="text-indent:0em" class="lg-abnormal"><div class='lg-row'>為憐說食事蒸沙，高揭進幢老倍加；深入般舟常在定，切操梵行久如家。會將五部成完部，疊取千華作寶華；何幸移笻勞我顧？戒香襲得勝天葩。</div>
</p></div>
<div class='div-other'><a id='mulu239' />
<p class='h2'>宿純菴沈居士園亭賦贈</p><p style="text-indent:0em" class="lg-abnormal"><div class='lg-row'>別占秦谿一壑幽，放懷天地任春秋；攢眉白社非干酒，蒿目軒車似帶愁。獨愛商山矜志節，不爭江左尚風流；海舟祖席支那共，賴近園林得寄眸。</div>
</p></div>
<div class='div-other'><a id='mulu240' />
<p class='h2'>贈恆文沈居士</p><p style="text-indent:0em" class="lg-abnormal"><div class='lg-row'>才兼文武幼沙場，漢世嫖姚宋李綱；百戰渾身都是膽，七言下筆便成章。護生戟有軍持挂，建剎艸唯赤手將；世出世間真漢子，勳名那在勒旂常。</div>
</p></div>
<div class='div-other'><a id='mulu241' />
<p class='h2'>過祇陀林，贈介石登姪禪師。</p><p style="text-indent:0em" class="lg-abnormal"><div class='lg-row'>十竹庭栽散綠陰，黃金誰羨布祇林？階前螘鬥殊關聽，戶外塵飛杳不侵。禪笑西山耽小隱，詩憐霅水事枯吟；風流獨愛端師子，一片冰壺道者心。</div>
</p></div>
<div class='div-other'><a id='mulu242' />
<p class='h2'>登清涼臺為劍門謙姪禪師作</p><p style="text-indent:0em" class="lg-abnormal"><div class='lg-row'>前後清涼莫浪猜，南唐古寺為誰開？宗猷昔建玄沙旨，法令今傳太白雷。入望江山如畫出，繞闌井灶若雲堆；登臨久欲舒高眼，喜有家駒百尺臺。</div>
</p></div>
<div class='div-other'><a id='mulu243' />
<p class='h2'>過金陵寺晤隱明綸姪禪師，兼懷融澄故友舊居。</p><p style="text-indent:0em" class="lg-abnormal"><div class='lg-row'>廣陵別後各天涯，白下欣逢況受齋；錫類慚予無矩矱，亢宗羨爾獨詼諧。人兼黃海從雲至，戶正鍾山削玉排；為昔友兄曾住此，嗟能繼志更興懷。</div>
</p></div>
<div class='div-other'><a id='mulu244' />
<p class='h2'>過勝音禪院喜晤妙明律主</p><p style="text-indent:0em" class="lg-abnormal"><div class='lg-row'>市城無意建禪林，種竹標空萬劫心；高道不求緣自至，一朝滿地布黃金。</div>
</p><p style="text-indent:0em" class="lg-abnormal"><div class='lg-row'>摶風若箇遠圖南，不落前三便後三；慚媿瘴濱同久出，一時忘卻舊鄉譚。</div>
</p><p style="text-indent:0em" class="lg-abnormal"><div class='lg-row'>獦獠根利大相倫，鈍置年來類莫振；我紹真燈君闡律，大唐天子只三人。</div>
</p></div>
<div class='div-other'><a id='mulu245' />
<p class='h2'>題胡半菴書經愈患冊<span class='note-inline'>(有序)</span></p><p style="margin-left:1em">半菴胡內史，膝生異瘡，鳳冠人面，日飲豚汁三升，哀號七年，諸醫罔效。瘡忽自言曰：「我唐時妃嬪盧昭容也，子前世為梁祖，實害我于雒陽宮井，今報子耳，醫何為？」內史因感袁晁事，強起矢書諸大部經為之懺釋，至《華嚴》四十卷而瘡平，遂書不輟。凡十年，積經千餘卷，散布諸菴寺。昨過金陵，半菴從予乞言，敬賦其事而告來者。</p>
<p style="text-indent:0em" class="lg-abnormal"><div class='lg-row'>椒蘭身弒報非輕，誰道餘殃毒又萌？推井難忘宮嬪恨，覆宗若解故君情。攘來神器同坏肥，結下深冤似石貞；寄語權豪休逞志，皇天會有大公平。</div>
</p><p style="text-indent:0em" class="lg-abnormal"><div class='lg-row'>人面瘡生痛莫調，琅函千卷費鉛刀；散華天女雲方合，入髓昭容怨<span class='corr'>已</span>消。不仗靈山真法旨，誰蠲夙世舊冤條？信知慈力能弘護，殘刻終然長苦苗。</div>
</p></div></div>
<p class='juan'>布水臺集卷第五</p>
</div><!-- end of div[@id='body'] -->
</body></html>