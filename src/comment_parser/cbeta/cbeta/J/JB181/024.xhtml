<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu567' />
<p class='juan'>布水臺集卷第二十四</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu568' />
<p class='h1'>說</p>
<div class='div-other'><a id='mulu569' />
<p class='h2'>師蕘說</p><p>曰稽古帝王之見於《詩》、《書》者，必堯舜為首稱，蓋堯之巍煥則天，舜之恭己無為而民自化，政治之隆，斯為尚矣！然孔子復稱舜為大智，固不揭其聰明天縱者，奚若濬哲生知者？奚若直曰：「舜好問而好察邇言」焉？邇言者何？即《詩》所謂「先民有言，詢于芻蕘」，《書》所謂：「芻蕘必采，工瞽必詢」者是也。</p>
<p>今上踞菩薩位現帝王身，無師智自然智蓋<span class='corr'>已</span>積劫圓成，故能總握乾綱于幼沖之年，又安天下于細旃之上。日應萬幾，直如庖丁之解牛，于游刃之間無不恢恢乎其有餘地者！尤復敦兮若樸、渾兮若濁，眾人皆有以，我獨頑且鄙為心，此豈昭昭察察、苛細矜能之士足以管窺萬一？乃謙光導物不恥下詢而問字于忞，雖泰山不讓土壤、江海不擇細流，抑輕塵足嶽、滴水汪洋，忞將何自而上裨山海之高深？唯是仰體宸衷不自聖神，與谷王善下之義，謹采《詩》、《書》所謂敬獻二言，曰師蕘云者，敢謂下下人有上上智，誠以芻蕘固民之至賤，而識之最卑者也尚可為師，則凡茲後先疏附，奔走禦侮之藹譪王多吉士，我皇有不廣乃忠集乃益，虛懷而翕受之乎！彼人之好我者，又何所顧忌？固靳夫嘉謀嘉猷之入告我后哉！虛懷以集忠告，則我皇無心思，而眾人之心思皆心思矣！翕受以聽謀猷，則我皇無耳目，而眾人之耳目皆耳目矣！眾人之耳目皆耳目，故耳目斯能及遠；眾人之心思皆心思，故心思可以窮神，窮神極遠，故無幽弗燭、無逖弗周，舉九州萬國之情形，無告顛連之赤子。日昭昭于袞扆之前，悉綱之紀之、經之綸之，勞來而匡直之、輔翼而振得之，俾咸適其所宜、各正其性命，將見巍煥則天之勛業，可奏于恭己無為之治也何有。於乎！帝賚良弼，乃在版築之傳嵒；釣訪渭濱，而得鷹揚之呂尚，安知市井魚鹽之內、芻蕘雉兔之間，無名世興王之佐哉？則又不得不為我皇三致意焉！</p>
</div>
<div class='div-other'><a id='mulu570' />
<p class='h2'>原辯說</p><p>辯天者何？辯泰西夷人所立之天主教也。何辯之？辯其闢佛而不知佛也。然則我國何以有是教也？自利夷瑪竇者唱也。瑪竇於萬曆初年入廣嶴，稱重譯慕化，貢獻方物。其國人善制器，器多奇巧，於是得逗留中國不去矣！瑪竇死，其徒來自廣嶴者日眾，乃即留都洪武岡，建事天堂。指所事之天主名曰「邪穌」，謂漢哀帝時降神生西洋者也。一切人物皆由是主所生，宜敬事，可即還天堂，不則天主且怒不可救。至矯以《詩》、《書》「昭事上帝」等語，遂大誘中國人，日有風聞。</p>
<p>大宗伯沈公㴶慮之，上疏極言其事，乃得旨放逐。未幾，夤緣復入，今江淮河漢間多有其人，而廣閩尤甚。</p>
<p>天香黃居士者閩人也，有沈宗伯之慮而無其力，乃負其書來告中州人士，冀有以詎其說也，由是叩我師天童老人，師於座間明其妄執之非，天香遂以是意請為說以辯之，師因筆此。</p>
</div>
<div class='div-other'><a id='mulu571' />
<p class='h2'>景倩亭說</p><p>當山義興禪師，道崇天帝，特命長庚給師薪水，而世言東方朔亦長庚降跡，故夏侯孝若之序贊朔曰「神交造化，靈為星辰」，本諸此耳！茲亭舊名「陰蓋」，又名「鎖翠」，而博學深思之士，往往議其淺率，乃原本天童實來太白之景仰，以朔字曼倩，遂以「景倩」易之。於乎！我思古人實獲我心，後有來者，庶幾顧名思義，無忝先宗，常使太白來遊來歌，則其景仰寧有既哉！</p>
</div>
<div class='div-other'><a id='mulu572' />
<p class='h2'>翼孝說</p><p>愛無差等，施由親始，彼墨家者流尚知有疏戚後先也，豈剃髮染衣，法視天人群生之類，大者如兄小者如弟，固宜於族屬間蕩無纖顧，而滅裂其先宗可乎？</p>
<p>夫先師與磬山老叔，在當世為二甘露門，而在龍池則有卵翼之功，佛祖洋洋天龍陟降，則又何可昧也？乃不一世而門分矣！戶別矣！為之後者居然有生瑜何必生亮之思，於是積忌成毀、積毀成讟，狎之侮之不足又陵轢之，輕言以肆辱之，令不孝輩潛然涕出無從，至不忍審視何邪？於乎！先師<span class='corr'>已</span>矣！敬其所尊，愛其所親，持以叩之常寂光土，抑豈先法叔之心哉？或曰：彼有所激爾也。父與伯孰親？人方詈其所生，彼獨非人之子，與而忍之乎？獸死不擇音，安所顧諸？噫！殺人之父，人亦殺其父，殺人之兄，人亦殺其兄。一間耳！彼此號為人子者甘心於是，吾不知其肺腸復何如也？孝子不侮人親，其于三寸，尚慎之哉！</p>
</div>
<div class='div-other'><a id='mulu573' />
<p class='h2'>辯訛說</p><p>黃檗之心要末章開示學者做工夫，教看趙州無字話，三十年前常疑其非斷際語矣！未暇辯也。頃讀《佛祖通載》，益得其詳。</p>
<p>蓋斷際於貞元中，以京洛婆指參大寂，會寂遷化，因禮塔石門，得親大智禪師，遂于言下徹證，則其說法應在穆文之間。逮武宗滅教，有口只堪挂壁，雖宣宗即復沙門，然僅三年，當大中己巳之歲，而師<span class='corr'>已</span>遷化矣！</p>
<p>趙州八十尤行腳，曾見臨濟，後始住院，及遷化在昭宗之乾寧丁巳，相去宣懿僖昭無慮四十八年。嘗記法眼問光孝覺：「聞趙州有柏樹子話，是否？」覺直以先師無此語對之，且謂：「莫謗先師好。」豈六十痛棒打臨濟之黃檗，而末遂爾爾邪？然則此語非乎？曰何可非？蓋南公以後之黃檗與。</p>
</div>
<div class='div-other'><a id='mulu574' />
<p class='h2'>法派說</p><p>古者僧依師姓而命名，故有支氏竺氏之分、帛氏于氏之異。至彌天安法師，則以為大師之本莫尊釋迦，乃以釋命氏。後驗經果縣符，遂為永式。然而法派之稱無有也。僧之有派也，其起於中古之世乎！</p>
<p>按山僧得派之先，蓋始于燕都戒壇，世所稱為鵝頭祖師者。其派曰：「清淨道德，文成佛法，能仁智慧，本來自性，圜明行理，大通無學。」至受業先子僅十一世，乃山僧不從慧而從道者何也？由先子自淮揚東隱起家，而闡法興建于匡山之開先寺，復別衍十六字曰：「佛道興隆有開必先，傳燈紹祖以永萬年」者是也。</p>
<p>戒壇之派盛行天下，雖東隱無改其初。若江右黃嵒淨土諸菴寺，凡屬先師後而遵開先派者，正振振不可詰。然山僧自以開先既屬他氏，而宗派弗易則門牆如故，彼語斯笑斯藂族類於斯者，將無鵲巢鳩居之恥乎？因為之更衍二十八字，曰：「道本玄成佛祖先，明於杲日麗中天；靈源廣潤慈風溥，炤世真燈萬古縣。」於乎！飲泉水貴地脈，山僧今忝長育一方矣！厥初得廁僧倫，從誰脫白而披緇乎？開先先子也。溯開先先子之先所從來脫白而披緇者復為誰乎？戒壇祖師也。不有戒壇之祖，何以有開先先子之先？丕有開先先子之先，何以有開先先子？語云：「出世之師恩踰父母。」然則木有根水有源，又焉可誣邪？是故承之以道，庶開先之流不斷；系之以本，將戒壇之葉益蕃。若夫後山僧而作者，其丕顯與、丕承與，固不敢望夫不可知之人，正恐昧宗祖以為弱喪之夫焉！故著為說以志之，三世四世，宜作圜成，而易為玄成者，避天童先和尚諱也<span class='note-inline'>(今又易為元成者，避康熙之聖諱也)</span>。</p>
</div>
<div class='div-other'><a id='mulu575' />
<p class='h2'>杜逆說</p><p>當山有扁標先師徽號曰「密雲彌布」者，係費隱容兄住持金粟時，屬檀越子穀之筆，大書特書縣置碑亭，義取旂常鐘鼎以志不朽者也。亭為孤雲折廢，此扁無寄，業高縣丈室樓前。</p>
<p>去春辛丑，費兄父子相繼渝亡，繼起由是乘虛入據，罔念先人豐功厚澤，而興榱桷几筵之思，公然肆其妄悖，乃別開戶牖另安祖堂，竟將先師徽號，麻纏紙裏，自書「親聞室」三字，搭以滹沱大宗三峰真子之印，而挂諸侍寮焉！</p>
<p>忞聞人臣之禮，不敢齒君路馬，民生在三事之如一，即使繼起承襲他宗，非我族類。然既忝居先師丈室，尚當恪恭先德，況屬孫行而蔑其祖，此而可忍孰不可忍？不知繼起何物獍梟，卒不返思今之我身為誰孫子？此之叢社賴孰中興？乃喪厥心魂逆天背理之如此乎！</p>
<p>犬豖為人豢養，非有膏梁以適其口；廣廈以尊其居，然見主則尾搖，聞呼且匐赴矣！豈繼起蒙子穀之輓推、受先師之遺蔭，顧不如豢養之恩？乃不聞德報而毀侮加焉？於乎！食我桑黮，懷我好音，凡茲蠢類，莫不有返復之心，矧人矣！繼起何心行之昧昧，忍為犬豖之所不為哉？</p>
<p>幸忞赴請過山稽查此扁，得諸侍寮，親對子穀稚升，洎諸山大眾開洗塵封，始睹「密雲彌布」之字跡，昭如星日。由是同眾縣挂丈室中堂，復記其顛末于祖堂，慮後之入室操戈，有如繼起之悖逆大無道而申儆之云爾！門人道忞謹述。時壬寅季冬之十二日也。</p>
</div></div>
<div class='div-other'><a id='mulu576' />
<p class='h1'>引</p>
<div class='div-other'><a id='mulu577' />
<p class='h2'>募裝釋迦佛像引</p><p>像設，周秦無聞也。蓋自摩騰入漢，以其古先世王曰優瑱者所摹之畫㲲。至明帝既驚夢感良然，因命工圖奉諸靈臺，于是真丹君子之國，始睹西方大聖光儀矣！然猶粉本相傳。逮桓帝建和中，更用黃金寫倣，而晉世譙國戴逵復出自巧思，往往注慮纍年而後就，則不第陋彼丹鉛縑素，抑駸駸乎超中古樸略而上之。自是生人福業相召，遂有地中涌出、海上浮來，甚而雕山鏤谷，家崇戶設，非有徵發期會而奉若嚴君慈父者何也？良以大聖明智之所著，與群生日用之所習，共此固有之性本，而恆沙玅德莫不彼此咸具焉者。故天將雨而礎潤、母齧指而子傷，是皆同體之感通，而世猶謂聖有殊異能巧，驚若帝天，此有為非實，所以來達磨之譏；而金不度爐、木不度火、泥不度水，所以致趙州之難。</p>
<p>譬之世有遭劫而驚悸失心者，雖居密室，聞家人子步履謦欬，未嘗不戰掉彌日。有智者過而詰焉，知其故，則坐之中庭，使左右夾持，為角貝歙張之震且死，至再至三，則恬不為怪，而驚悸之疾愈矣！然不問症候之所從起，概以此法施之癆瘵尪羸之前，則亦未有不煩冤致死者也。</p>
<p>故在六朝以上，人專福業，其于聖也為高遠、其于疾也為驚悸，法用鼓張角貝之術。若夫世道交喪，人心日以怠荒矣！則法用勸營功德、妙嚴像設，俾動其攀援哀慕之思，此法在補虛損實所宜用也。</p>
<p>余既無能退廢，尤病吾徒日竊竊焉先德之陳言，罔知時節之畸輕畸重，每欲告之未有。路會若虛上人方營聖人之像設于所居曰「普度」者，乞余言為引，因遂書而授之，若夫舍一萬報，終以聖人之法得度云者，則有上人之口在，無俟余贅也。</p>
</div>
<div class='div-other'><a id='mulu578' />
<p class='h2'>重修皋亭中塔院引</p><p>皋亭中塔院者，故宋真歇了禪師之所瘞也。禪師為大陽繼起之孫、丹霞克家之子，人尊而傑、道大而光，凡七據緇海，五膺天子之命。</p>
<p>紹興間，孝宗師崇尤篤，會崇先顯孝禪院成，特自長蘆詔師主之。開堂日，慈寧太后親臨聽法。未幾示寂，朝廷降香致祭，敕葬院之西塢，錫以「悟空」之諡，靜炤之典方服榮之。</p>
<p>宋運既終，元阿朮所在伐寑陵虐及師塔，啟龕見師，儼坐如生平，爪髮周身蔓長，阿朮驚歎，親自抱石掩之。自是中塔嵬然，垂五百年無恙矣！</p>
<p>今上丙子臘月之晦，院罹于火，塔一夕而燼。某上人，主塔者也，乃截江五百里，奔走涕洟告余曰：「維皋亭之有顯孝，顯孝之得不沒於皋亭也，惟中塔持之。今中塔廢，則顯孝一抔土將桑田是變，真歇之風不其泯！諸子盍為我疏其事？吾將持以告夫國王大臣長者居士，曾受靈山付屬者。」余曰：「噫！此蓋禪師披露全身，為大地眾生闢福田顯法施者也。善夫！天童老人之言曰：『當年屋塔護全身，一夕火光真歇了；普勸檀那出手新，定然必發兒孫肇。』不然，禪師生動宸衷、沒感暴虜，夫豈無山君水王呵護其間，而祝融乃燕然得肆其威哉？」上人往矣！祖燈燄發，大地春回，當必有起而肇新之者。</p>
</div>
<div class='div-other'><a id='mulu579' />
<p class='h2'>匡山蘆林精舍募修講堂引</p><p>江南之名嶽三，曰衡曰廬曰台，雖各雄尊王，長不相亞，一以金僊氏之道顯，蓋南嶽以讓、匡廬以遠、天台以智者。然其間法水濫觴則又本諸匡廬，故三學未興，蓮社之玄關早闢；五鐙未耀，破頭之紫氣橫分。蓋自遠公息念羅浮、大醫迴車南嶽，而後玄工義匠星散名山。然則匡廬者，豈特聖賢淵藪？殆亦法海之岷源也。泉流自中，子不離母，是以天下法運恆視廬山為消長。</p>
<p>方宋之隆，禪扉大啟，天下學者，不遊匡阜道聲不著，遂迄于今，探玄之士正馳走廬山未艾也。獨東林改律為禪，而天下義學幾浮沈五百歲。</p>
<p>迨萬曆間，受業昧公先和尚，至山前後剎戶知有學，而一時同慕道諸公，亦互起東南稱甘露門矣！先師沒，能紹明其道者，吳楚之士多有之，然當副貳傳化，則匡南之蘆林遠其一也。</p>
<p>遠公河目海口，齧鏃玄微，洞無表裏，使鼇鉤半擲，則金鱗滿載歸矣！何煩竿竹重栽，而至今垂老無聞邪？</p>
<p>辛巳之冬，予自布臺訪公，察公去就，固非絕人逃世痛自養高者，但所居湫隘為方來限，而蘆林舊有精舍頗明廓，方攃新，則又工費告匱，亦上雨旁風，無所蓋障。夫比丘之法，住如鶴、去如雲，一樹之安不再宿，豈固雕牆峻宇而以華軒自適哉？特以聽眾非鳥，不可巢而居也；非頑石，不可露而處也。故正覺垂成，艸座斯登，人天普集，則祇園不廢。如使公忘先德、棄後昆，則在今為有餘，必欲坐大講堂，俾戶牖開豁，則非蘆林不可。揮金布地，義固檀越非異人任，況興衰起廢，與培天下法運哉？靈山付屬，迦陵音在，予蓋其旁觀者，因不憚饒舌而為公言。</p>
</div>
<div class='div-other'><a id='mulu580' />
<p class='h2'>募建大能仁寺鐘樓引</p><p>妙音遐暢，無處不及，及而眾生隨類得解，各正性命，唯佛聲為然！其次則鐘。鐘以無舌之口、匪說之譚弘宣法要。大者聲傳百里或八九十里，雖小亦不減二三十里。若夫願力之所持、威神之所被，則大千靡間、剎海非遙，是故精舍之必有鐘也，豈曰表章法器、增重叢林，如故國喬木之謂與？實式開長夜之曉、蟄戶之昏，警覺幽明、息停酸苦焉耳？然使其庭軒是託，聲不發揚，如世阨窮君子懷瑾握瑜，不獲自致青雲之上。即賢如稷契皋夔，亦經綸何自以展布，而流膏澤于無疆之域哉？</p>
<p>越城之西南隅，世有名剎曰「大能仁寺」者，由廢而興，由興而求還舊日之觀，己于今歲庚寅之八月吉日辛卯，鳩工集炭，陳大範模、開大爐韝，鎔合缾盤釵釧以為一金，由是火候既到，一瀉而成萬斛之鐘焉！鐘成，而表裏無瑕，徽音洪著，蓋亦人天贊仰，萬口宣傳矣！</p>
<p>第無危樓傑閣以承之，不克恢張其德用，則亦與無鐘同。先民有言：「言無實不祥，不祥之實，蔽賢者當之。」夫蔽賢之為不祥，則顯賢之為大祥可知<span class='corr'>已</span>，況復震茲圜音，迪彼遐聽，俾有心識之徒，審聞性之恆？如忻己靈之不欠，深明種智，同悟圜常，其為功德利濟何如哉？聲傳響畣，是在知音君子。</p>
</div>
<div class='div-other'><a id='mulu581' />
<p class='h2'>為序禪募修靜室養母引</p><p>吾佛大聖人設教，必辭親割愛，脫逃人世者，豈固欲其猒離恝然忘本根哉？將以求道利親，而普濟乎群彙者也。故聖人方生之七日，母沒而神趨忉利；及成道，遂登天以其道諭之母氏者三月。既下，復還本國諭其父，及闔國之人民咸奉道化。大哉聖人！達道以度其親，故語至孝者莫吾聖人若也。聖人既殂，千載嗣其道以為之後者，則有若黃梅之養母、盧行者之負薪、陳尊宿之織蒲履，班班見諸禪典，而世俗聽熒，乃以輕棄其親為吾聖人之教罪，而假我偷安之輩，復駕言以行其私，聖人設教之心愈不別白于世，嗟乎！</p>
<p>今歲之秋，予歸省，自天童過邗江，上人履慈者訊予，視予有憂色，予詢之故，曰：「序出家淺，未酬四方決擇之志，然有母焉老矣！亦有兄弟匪材，不可以據也。」予曰：「曷不為負薪乎？曷不為織履乎？」曰：「序弱，且無為母避風雨處，若得小搆數椽，序則日持缽焉求升合，亦足為母得甘毳之奉，無十金之客卒成就之，奈何？」予泫然默計，吾棄親出家，走求聖人之道於四方者且念年，吾伯氏子孺友，能字吾子，況吾母乎？然今不憚修途，數為母氏往還者，以先君子啟手足時，吾不獲承易簣之言也。予既重自創懷，復悲上人志，乃作而曰：「嗟乎！天下豈有無母之國哉？」廣陵固多慕義君子，乃次述其事，為上人一聲告之，庶徵好善之有同然，且以媿夫駕言行私，不顧父母之養者。</p>
</div>
<div class='div-other'><a id='mulu582' />
<p class='h2'>募住山資糧引</p><p>稼穡之于人也，功重而勞輕，然猶歷寒暑閱春秋，其<span class='corr'>間</span>風雨之所散動；雨暘之所暄潤，能不中道夭矣？又必霜之雪之、堅之實之，而後賓焉祭焉、老疾焉婦子焉歲利其養，況君子明道蓄德期惠含生，而朝耕暮穫哉？</p>
<p>五天以往，塹山堙谷重譯乃通，故諸祖之行言唯傳梗概，其詳不可得而聞矣！至于熊耳西歸南嶽青原以後之尊宿，或親師而筋骸靡恤；或研幾而寢食皆忘；或求人而萬里風霜道路，固以皇皇焉！汲汲焉！殫精斃神矣！迨其得意之後，則長林豐艸，石室茅齋，動踰數十年，道尊德備不自知，偶爾一言露布，則天下響應，至有不起于座，而號令人天者比比而是，所以玄途日闢，雖今百世下而斯道廓如也，所謂「光遠而自他有耀者」非與。</p>
<p>世衰道靡，陵夷至于宋元之年，道德之途不勝名利之獵，于是遂有慆競苟邪冒昧而行者，然未有混淆如今日之甚者也！狂瀾既倒，遍界波流，雖欲規以古道，而少所見多所怪，是以伏首寒嵒，口生白醭，終不敢以椎魯遲鈍之方，關說于敏人快士之前。乃雲外澤公從磬山來，人事外聊為舉唱，遂爾傾倒者三晝夜。屈到嗜芰，曾皙嗜羊棗，要皆未易解也。澤公既不怪誕予，復欲近予半牛吼地縛一椽焉！期終身踐履斯言，此其志蓋大有過人者。但彼此囊空水洗，未免告困高門，尚非澤公心。雖然公惟去國捐俗，與道相輔而行，故送公者自崖而返耳！公而尚落今時，則人將保公，公才智豈出今時下哉？即或歲比不登，長者猒聞添缽聲，然端不猒夫行古道之人，故敬述數語付公友，俾合刺為前矛，知必有聞而肯可者。</p>
</div>
<div class='div-other'><a id='mulu583' />
<p class='h2'>募齋十萬八千僧伽引</p><p>六度莊嚴，施嚴為首；四事供養，食供居先。蓋人不得食時，則有尪羸之患、憔悴之虞，口且不能言、手且不能執、身且不安詳、命且不存活矣！故施人以食者，非施其食也，施人以慧辨、施人以安樂、施人以色力并其人之性命而施之施，寧有大如此者乎？</p>
<p>所以韋天語宣公律師曰：「世間福田，齋僧第一。」信有由然哉！</p>
<p>隱山上人苦行頭陀，少欲而知足者也。乃志募千金飯僧十萬，豈以精進大願，顧自為嚴與？實欲諸檀獲有世世長壽、獲有世世端嚴、獲有世世多力、獲有世世安隱、獲有世世慧辨通達無所質礙耳！豈弟君子求福不回，請于上人，其<span class='corr'>毋</span>交一臂焉而失之哉？</p>
</div>
<div class='div-other'><a id='mulu584' />
<p class='h2'>越州雲門寺興修引</p><p>今上好善忘勢，居然古帝之風，而嗜道求賢，不間芻蕘之賤。爰自戊戌仲冬以來，徵車四出，博訪禪門耆宿，而予亦忝辱天書下逮，馳驛上京，蒙上恩遇，待以不臣。每當叩擊玄關，未嘗不虛己潔誠，勞謙巽問，尤復緬懷先德，企慕前修，然獨於雪嶠老人之高風逸韻，日理于口，殊切景仰之思。及余辭闕還山，尚以道影購求是託，則今上之于老人，豈非夙緣有在者邪？</p>
<p>夫越州雲門寺，海東望剎也。雪嶠老人實發跡於斯、開悟于斯、闡法于斯、歸真竁窆于斯。哲人遂往，曾幾何時，今僅數椽屋矣？復為風雨之所催剝。吾聞君子愛其所親、敬其所尊，凡為臣若子，於君父之所重，疑莫不皆然。昔者曾皙嗜羊棗，曾子不忍食羊棗，羊棗一微物，以吾親嗜好在斯焉且不忍食之，矧今上之嗜好老人如此？而越諸賢士大夫，同為臣子，顧于君父所重之人之室廬，忍聽其覆敗，不一出手匡扶之，豈理也哉？</p>
<p>予還山過越，適道濟上人以興修雲門之疏言來告，故余不序次雲門之往蹟何如，而獨[番*支]宣上意者，蓋欲越諸賢士大夫，知宸衷攸尚，將廣推愛敬之思，當有以仰體君父云爾。</p>
</div>
<div class='div-other'><a id='mulu585' />
<p class='h2'>募修安國寺禪堂悟空國師塔院引</p><p>粵惟聖王臨御天下，莫不致力民事，其在明而著者，固兢兢然咨謀咨度矣！即幽而山君水王，凡能為生民捍大災禦大患者，必思昭德報功，崇其廟貌，修其禋祀，俾無失墜焉！況復其人道重朝埜，德欽鬼神，生而陰翊王猷、沒而保持世界者乎？</p>
<p>海寧安國寺者，故唐悟空國師道場也。師嗣法馬祖，鼓打鹽官，聲傳四海，一時宗門耆宿咸共激揚，雖有斷際之恢弘、大中之齊聖，罔不服膺皈敬，由是鹽官國師之名，遂與天壤同流矣！然世群稱鹽官而不稱海寧者，由海寧舊屬鹽官州治，距今縣治四十里，元文宗朝，州為海齧無存，而殺止于安國寺之封界，邑治因安國，始得託以建立民社。嗣後由元明至大清三百餘年，雖斥鹵有消長之候，而潮往汐來，卒不能踰濠堤尺寸以西者，伊誰之力？使非悟空一剎捍禦其間，即再起錢王萬弩交射，恐莫<span class='corr'>抵</span>其洪濤怒作也。如此，則嘉湖數十州縣，且不能保有桑麻，矧區區海寧七里郭哉？免萬灶之生蛙、脫兆姓于其魚，功高德懋如此，宜乎崇祀而昭報之，乃聽其雲寒水冷，樹老僧殘，莫之恤而問焉！不猶戴天而忘天之高、履地而忘地之厚乎？噫！非夫人之忘之也，高之至、厚之極，卒莫知其自焉耳！</p>
<p>余昨過安國，慨悟空塔且委艸莽，禪堂數楹又椽梠差脫不可居，會監院某公有興修之舉，出冊丐余言，將叩謁高門。余不敢以固陋辭，謹序次以告夫飲悟空之功、食悟空之德者。</p>
</div></div>
</div><!-- end of div[@id='body'] -->
</body></html>