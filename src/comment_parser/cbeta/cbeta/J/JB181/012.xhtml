<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu313' />
<p class='juan'>布水臺集卷第十二</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu314' />
<p class='h1'>傳</p>
<div class='div-other'><a id='mulu315' />
<p class='h2'>龍池禹門幻有傳和尚傳</p><p>師名正傳，號幻有，生應天溧陽呂氏。幼豐碩，穎異不羈。丱歲體忽尪弱，自以為壽不得長，因感香山小說，思出家焉！年二十二依荊谿沙門樂菴剃落，尋詣六庭法師習講學木叉戒法。俄舍去叩菴，菴為開導，師感奮自誓。一夕聞燈華爆有省，白菴，菴可之。菴沒，師心喪三年，然後治任<span class='corr'>抵</span>神京，初謁笑巖寶公。公高峰十世孫，海舟慈其又大父也，契悟廣大。楚黃無念禪師遊方時擬叩公，流輩咸為不可，蓋禪門方死繩墨，公乃逸格提將來者，無所緣泊，故畏忌之。</p>
<p>公見師至便問：「上座何來？」師云：「南方。」公曰：「來此擬需何事？」師云：「乞印證心地工夫。」公曰：「認得心地便休，何更有工夫印證邪？」師云：「不得不舉似過。」公曰：「參堂去。」師珍重。晚入室，方具述所以，公驀趯出一隻鞋曰：「向這裏道一句著。」師芒然，中夜旁皇。公晨起見師猶立簷楹間，驀喚師，師回顧，公翹足作修羅障日月勢，師遂有省而機不發。</p>
<p>一日有僧辭公，公問：「何往？」僧云：「禮遍融師去。」公曰：「曾與伊會過麼？」僧云：「若論會則遍界無避處。」公睥睨曰：「汝在廬山會過矣！」僧畣：「無。」公笑而不語，師頓見公用處。久之辭去，公署正宗付焉！且以一笠戴師曰：「以此覆之，無露圭角。」師受旨，徑往五臺棲息祕魔嵒，景不出山者一十三載。會太常鶴徵唐公問道臺山，見師如夙契，懇師南還，師以菴未塔聽之，至荊谿，公則以龍池延師焉！</p>
<p>龍池故一源禪師道場也。嘉隆以來，先德物故，東南法社，例如灰冷。師至，愴然念百丈大智之風，有徒數輩，一如萬指臨之，於是擔簦負笈之人聞其風而有在於是者咸集焉！槌拂之下多穎脫而去者，而天童悟、報恩修，稱寂閒二大士矣！</p>
<p>住六年謝事，復遊燕都居普炤寺。時縉紳輩留神空宗，日夕從師質證，嘗一日舉扇展示諸大夫曰：「當時孔子還知有者箇麼？」皆曰：「不知。」師曰：「以我為隱乎？吾無隱乎爾聻！」眾躍然，其揭示多此類法。</p>
<p>師月川與師同參寶公，左袒清涼以非肇公《物不遷論》，當世莫能抗其說。師乃反覆剖析累萬言，或者竊議以為：「曷不自疆理，乃踰畔而耕邪？」師曰：「吾誠不與比憂，然後世將遂謂法門無人耳！」川卒毀版以謝。居無何，有為妖書詆上者，詔捕弗獲，當事者藉口桑門，時紫柏可公逮繫矣！一時名德引去馳師，師笑曰：「學道期了生死，生死了，顧反畏禍邪？」高臥如故。事寢，乃赴唐公再住龍池之命。</p>
<p>師前後京師二十餘年。當是時，兩宮奉我田服之徒方藉以有為，師獨無所事，生平如饑如渴，一以道為己任。故終師之世，陞堂入室無虛日，好以「門前冷落車馬稀，老大嫁作商人婦」話問士大夫；「般若無知，靡所不知」話問學者，尟有契其機者。嘗謂眾曰：「今時人多有說得儘是者，恰像箇膾子手。何也？任他佛頭來、魔頭來、獅子頭來、象頭來，牛頭馬頭、人頭狗頭、羊魚鵝鴨頭到汝案上，一一儘汝破除打發一邊去，只恐把箇死貓兒頭來，便不能破除得，打發不開去。於此打發得開去，纔是好膾子手。」時有僧進云：「將死貓兒頭來著。」師笑曰：「果然不識。」</p>
<p>師風度簡夷，而神觀凝肅，嘗燕坐中堂如在定者累日，雖左右近侍，有事不敢輒啟。至其規誨提將，則慈意藹然，有所訓敕時，或質以經論、援以百氏之言，如日蒞天臨，有目者咸睹，至其機用玅密，迥出情謂之表，則壑澤夜迻，昧者不覺。</p>
<p>師於神宗萬曆四十二年甲寅示寂。先一日有僧自臺山來，師欣然與劇譚山中宿昔，<span class='corr'>抵</span><span class='corr'>暮</span>索浴，浴出而示微疾。眾環擁，知師猒世，因請遺訓。師舉所著帽者三，眾無對，師乃拍膝奄然而化，蓋三月十二日子夜也。</p>
<p>師生世宗嘉靖己酉，世壽六十有六，坐四十四夏，門弟子依法闍維收靈骨，建塔本山之右。</p>
</div>
<div class='div-other'><a id='mulu316' />
<p class='h2'>天寧幻也慧禪師傳</p><p>師名佛慧，字幻也，別號嬾石，會稽人，南宋史相之後也。母戴氏，夢天台僧<span class='corr'>抵</span>舍孕師。及娠，鄰人共驚異相，見紅光蓋室如火。六歲入童子學，授經知大意。十四慕空宗，走天台，見松谷法師於華頂之勝峰寺，求度不允，乃泛海求潮音僧度，復不允，因之發憤葬身魚腹中且死，得救免，舟人愍之為剪䰂，詣谷始納為僧，命今名，留習台教五載。</p>
<p>一日，晨課中間豁然不覺心吻俱開，告谷，谷奮挺逐之不得住。聞嘉禾有濟法舟者，走見之，會濟方屬纊，於是一缽煙村孤笻天外，南詢北訪遍見大有道者，而卒機契圜通，為笑嵒入室之子，出住天寧之優曇苑，疾當世學者走聲便軟煖，一澂之以枯澹，數十年門無宿客。嘗示眾曰：「一翻相見一翻新，好看缽盂添柄；幾處行來幾處險，猶奇艇內藏輪海，不顧山頭月白，一任浮沈空無奈，雨腳風清，大家和會。參方衲子，講席高流，居士宰官，天仙魔梵有情無情，生一乾坤，死一乾坤，聖一法界，凡一法界，何曾謾得諸人？若也謾得諸人，那討說箇是非好惡賢善才能尊卑異類。焯然些子謾不得、欠不得，你道是什麼境界？會麼？滿目塵埃千聖眼；半身落魄五宗心。」</p>
<p>晚迻多寶菴，足不越閫者復十餘載，老且耄矣！忽思天台舊隱，即日抴杖還南，嘉禾緇素，遮止天寧。俄示微疾，簡曆示小師曰：「後二日可。」小師涕泣固留，師笑諾為更留三日，仍涕泣固留，不可。俗弟子聞之趣置龕室，師以是日午跏趺榻上，而工適報竣，遂趨寂焉！僧臘七十八，世壽九十一。</p>
<p>師生嘉靖丁酉，方其化揚神廟時，重譯來琛，山饒海富，加以國家尊崇象教，一時禪林講肆蔚然雲蒸都下，逮衲衣空閒之輩，尟不藉賴中貴人以自贍，師獨斥去弗受也，闃然一室，嗒然一我，往往絕粒則闔關危坐。有餽之者粟逾斗、錢盈環以上，亦斥去弗受也。時聞嘯聲如老鶻、吟聲若清泉而<span class='corr'>已</span>，然不動真際萬行常興，凡齋施茶藥利益事皆為之。</p>
<p>萬曆間奉詔為慈聖皇太后飯僧千朝，事竣，闔關如故，故王公豪執希得見其面。即非所欲，方寸之閂澀不可通，即通而昵極清光，方若露立霜月中，亦芒寒足桌。士大夫從之遊者，惟曹駕部安祖、陳司業雪灘。最久侍者，一能明執侍終身而<span class='corr'>已</span>。明嘗有句，見嬾石卮言，中云：「春水仰看人面綠，名華低喚鳥聲紅。」則明蓋長於聲律者。</p>
<p>師語音如鐘，足有輪紋龜畫，番番黃髮，齒落更生，皆其異相之著者。至若五臺睹文殊真境、司爨感天台聖僧，事涉怪誕，茲不具述云。</p>
</div>
<div class='div-other'><a id='mulu317' />
<p class='h2'>聖壽印乾法師傳</p><p>印乾法師者，廣陵人也，法名海印，俗姓韓，父早喪，母孫氏守志拊師。見師黠慧異諸兒，乃弛慈母之愛、更張嚴父之威，過庭必訓，訓師嚴且倍常，仍命師遠學金沙，蓋日以亢宗望師矣！然師志在出塵，殊無經世意，母微知之。適師歸里就試，促師畢姻，師畏罥塵網，因哀乞鄰東之老僧體菴能公者方便為剃落，於是得墮三寶數。</p>
<p>一日公謂師曰：「千歲之椿，必生廣莫之埜；凌霄之鶴，詎棲枳棘之林？」師默識公意，即日禮辭去，遍遊講肆。凡性相二宗碩大之家，若巢松、若一雨、若昧法師輩，光昭吳會間者，莫不造請微言。諸師降以大龍之雨，師一當以巨壑之投，升堂入室，無所關隘，而京口悟心融公尤為駿賞，因輓師分座講說。長河既決，千里沛然，英聲遂籍籍起東南。東南學士日望師開法受徒，得挾策一聆玄義為快。然師自念：「長水從瑯琊開法，太原孚因禪衲悟明；德山宣鑒躬擔青龍疏鈔出蜀，擬埽南方魔子，而卒自焚於紙燈吹滅之後。宗門豈無長哉？我未達耳！若夫數他矜寶、說彼譁音，直先聖所訶者。」</p>
<p>崇禎己巳春，博山來禪師赴天界之請入留都，師蹶然起，僅造籌室，而山還江右，師悵恨久之。會友人山茨者從磬山來，稱修和尚宗眼圜活能鍼灼耆艾，師慨然與之偕往。修一見，深相器重，即以本來面目話詰師，師如癡如醉，若不知人者十有九日而省。入室呈偈，修示以本色鉗鎚，師迎刃即解，如轉圜石於峻阪之巔。修曰：「未也！豪氂有差，天地縣隔。」師聲喏而退。叢林故事，臘八陞座，師出問：「釋迦老子道：『奇哉！一切眾生皆有如來智慧德相，但以妄想執著而不證得。』如何是妄想？」修曰：「成佛作祖。」「如何是智慧？」修曰：「入死出生。」「恁麼則無明實性即佛性，幻化空身即法身？」又云：「不證得。」「不證得箇甚麼？」修便打。師拜起而曰：「若非今日親承指示，幾乎話作兩橛。」修曰：「一面底道將來。」師云：「道得也是臘月蓮華。」修益器重之。</p>
<p>既而聞天童法化之盛，復走見密老人，於太白山中親炙踰年。會修遷湖州報恩，復往省覲，俄而修寂，即欲抗跡西山，高蹈方外，而山茨禪師初住東明，簡師曰：「東明旵祖道場也。老屋敗椽雖聊蔽風雨，奈塔山未復，祖塋尚薶寒煙衰艸中，孤掌難鳴，兄豈靳隻手哉？」師毅然走嘉湖杭，白三郡之護法及當事者，卒韙師之議而東明繇此復業，然師不自謂德，復去山後之數舍縛屋而居。</p>
<p>師為人外瘁中剛，寡緣飾，與物無違諍，而義在必往，不吝情去留，而師友恆切居東明。時未三祀，長興男子復搆室烏瞻深處延師，師欣然樂就，將為終身不出計矣！歸京口省融公，公復以老病留，遂力卻烏瞻而棲城南之八公洞焉！</p>
<p>方是時，師去講座幾十年，雖同學相過從難，師經論重宣，然嗛嗛之志未猒也。會廣陵蔣氏元長、董氏問曦二孝廉迎師入城供養，且叩《楞嚴》玅旨，因而四眾聞之，遂延講興嚴。及散席，歸京口，公果猒世，遺言命師繼席聖壽。非所好也，而義不可辭，起敝支傾，甫一年而病作，就醫東隱，問疾者往來如織，師恆接譚不倦。有甯生楚儒者，以事遊吳門，來謁別，師曰：「子去幾時歸？吾不能待子矣！」把臂送之，低回不<span class='corr'>已</span>。越數日忽索浴更衣，命迻龕入室，據坐跏趺，令人扶其首。久之熟視左右舉手曰：「吾行矣！」主人暹法師戲謂師曰：「今日天雨，縱去不遠。」師曰：「吾有艸鞋在。」主人曰：「艸鞋[革*盍]斷時如何？」師遂閟目不語，俄撼之，<span class='corr'>已</span>逝矣！停龕數日，顏面不改如生。京口緇俗聞之，遂各備華旛，奉迎龕室，歸葬全身於八公洞之左。</p>
<p>師生萬曆乙未，入滅於崇禎癸未五月之七日，蓋世壽四十有九，僧臘則三十又一焉。</p>
</div>
<div class='div-other'><a id='mulu318' />
<p class='h2'>曇、常、集三禪人傳</p><p>曇禪者，字曇生，黃州蘄春人，出家廬山開先寺，視予為猶父行。幼從予遊方，動止有法，奉予歷百城，春秋十餘祀。雖荒村埜寺，風雨晦冥之候，未嘗見其有惰容。尤刳心己事，於三不是語發明，從此信入，先師悟和尚蓋器重之。繼予歸隱匡廬，為予分衛千里還，執爨負舂如故。迨先師沒，予奔赴天童，乃留黃巖，始分岐不克從焉！既而喪亂，洊臻山寺罄遭焚掠，殆居不遑夙夜矣！而旋營旋葺，初無介意，以違予久，將省予廣潤。夏止邗之東隱菴，一日無疾忽索浴更衣，安詳敷座跏趺，然後從容以趨寂之。故告其徒，徒驚愕悲戀，跪乞遺言，曰：「你自去廣潤禮覲和尚，吾行忙不及見也。」言訖而終。</p>
<p>常禪者，字法藏，長沙益陽劉氏子。幼出家，志參湖海，以母老無依託，乃負之遊方。復以利養同僧，為母罪所至，割食食母，日食殘滓棄瀋而<span class='corr'>已</span>。母死則荷骨以往，於先師無恙時趨叩天童，久而知歸。逮予繼席天童，即居請客侍者寮，復典客靈峰、廣潤，故從予亦最久。為人質直好義，觸事穎發，於友恆面折其非，於師亦橫機無所讓，至於荷法事眾則身命以之。後遊龍池，為龍池綱維一眾，一眾服其公。俄疾作，預知時至，命侍人安排果燭，鋪設香几，於是索筆書偈，揖別堂頭，竟爾坐脫。</p>
<p>集頭陀，字聖阜，會稽郭子式也。自為儒生，以德言重於越，於越之子弟從之。師其孝友，則雍穆於家；師其文章，則輝煌於國。故通國之人莫不欲尸祝子式、社稷子式，而子式固深渺自藏也。</p>
<p>魯藩監國日，立以崇官起之、為一陛見，即告歸，用團練法，保持里閈，日有遊騎騷繹，則自破產為之供億，不俾一卒入下戶之門。舉平原平水，若邪谿濱凡賴子式以全者千有餘家。清兵渡江，遂從予雲門落䰂為僧，自茲闔戶山菴繭足不履市城矣！</p>
<p>己丑冬予領越州大能仁寺，不得<span class='corr'>已</span>一踐都門。歸而得疾，疾且革，召諸親友從容話別，作偈辭世，復取自肖象題之，乃泊然長逝。</p>
<p>贊曰：善夫！圭峰有言曰：「作有義事是惺悟心；作無義事是散亂心。散亂隨情轉，臨終被業牽；惺悟不繇情，臨終能轉業。」彼姝三士所謂轉業，是邪？非邪？夫紛紛荷橐走叢林，其誰不曰我為生死哉？而臨行灑然寥寥無有。何也？由信之不深，行之不篤故耳！況復狼心蠆尾，所作殆有甚於屠沽負販者。予故於三人獨表而出之，嘉往所以勸來，豈曰臨川歎逝，而悲從我者之皆不及門與？</p>
</div>
<div class='div-other'><a id='mulu319' />
<p class='h2'>四明孝直錢先生傳</p><p>先生名敬忠，字孝直，上世以官為姓，蓋陸終之後也。中葉祖從父官寧國，為宛人。又九世遷鄞，代有異材，故江東之錢氏日顯。高祖奐參政廣西，以單騎平藍賊，功陞布政使。曾祖瓚亦任廣西副使，時人比大小鄭云。父颺虞公，名若[賡-(雪-雨)+臼]，中隆慶朝進士，授儀曹，性戇，與時左，出為臨江太守，以亟白故御史劉臺冤忤權貴，由是誣公酷，禁殺多人，疏動神廟，致坐福堂者四十年。先生適生浹歲，從父獄中受書，慧異具至性，日嗚咽吁欷：「不出父，不自有生。」遂矢志力學，版床銳減。于時臨江拘禁日長，母田憂悴成癆瘵。歸侍則心挂吳天；趨省則腸迴浙水。雖以父命受室，歲時伏臘重自悲傷，未嘗與家人一接醴為歡也。先生慮患既深，摻心益危，思致益登峰造極，而文章憎命達，凡五入浙闈不第，益自感憤，卒連登四十七年春榜，占麟經第一魁。多士方圖奏請忍不待時，或勸先生宜萬全出父。奈何嬰鱗蹈禍淵，不得<span class='corr'>已</span>置廷策不對，復泣血長安道上，三年至憙宗改曆，伏闕且請死頌父冤矣！會當事者多疑沮，不覺憤懣之極，歐血盈斗，竟自囚服，待罪金馬門，乃得旨原釋，奉父生還。計先生自少至壯，涕泣告哀，風雨奔命，三十年無寸晷少弛救父之心。故自臨江脫獄之後，則如丹成黃冠，道證高僧，前後際斷，人間世無復餘想矣！所以角巾埜服，放意湖山，恆與名緇宿衲相遊泳，兼通法乘，諸書多所譔述，能安徹骨之貧，不熱亙天之燄。當涿州秉衡日，由攀附躋顯要者不可悉數；先生為門賢首出，顧自浪跡東瀛，超然物外，其高潔為何如哉？崇禎初，召為刑部郎，以母病告養，歸授生徒，穫館糈以奉甘旨者。又十年母卒，服闋復起為郎，益清貞自樹。黨人惡其異己，出為寧國太守，鉏強植弱，立法賑饑，存活者數萬，終以道不諧時，免官去任，旅食金陵。</p>
<p>甲申之變，撫臣馬士英迎立福王于南畿以定策，居台鼎，導主色荒，不問經國大猷，先生患之，乃極陳討賊復讎之義，勸上親征，冀乾綱獨奮有以振厲朝埜，其明目張膽皆諸葛武侯〈出師表〉所未經籌策者。書三上不省，先生知必敗，即日出疆依長公光繡隱于海隅，復援《麟經》私定甲申罪臣四等之案，其維持世教人心皆此類。尋以國事日非，憂憤成疾。明年，新都覆，疾遂革，乃更號「豈塵」，自題其旌曰「崇禎遺老」，然後瞑目而逝。蓋慕元處士林外之為人，亦以雖死不忘先帝云。</p>
<p>贊曰：余讀有明成祖文皇帝所編《孝順錄》，上溯黃虞下終昭代，自天子至於庶人，凡散見于史傳者靡不搜采，僅獲二百七人。其間雖有處極人倫之變，皆可盡子職而為之，豈若先生父嬰宸怒，同朝莫解，子欲出而之生？所謂天雨粟。馬生角也。故為先生謀與其自為謀，亦安所施夫回天之力？庶幾得一，第或可萬一陳情耳！則先生之朝黃卷、暮青燈也宜矣！獨是父幽母瘵，天各一方，東顧西瞻，愁腸萬結，苟非窮神極慮，竭智盡能，曷繇奮揚高翮哀鳴九天哉？</p>
<p>夫陸終之後至颺虞公益蕃，今其子若孫，鳳翥鸞翔振振未艾，彼臨江之非酷吏，天實監之矣！使公無先生，終閟幽圄不出。是以聖君殺賢守天下，後世其謂神祖何然？則先生之移孝作忠，奚俟出身加民而後見之？於乎！先生之曰忠曰孝，其斯以為忠孝，與夷考二百七人中，舍五十而慕之虞舜，誰與匹休哉？</p>
</div>
<div class='div-other'><a id='mulu320' />
<p class='h2'>廣陵三我先生傳</p><p>先生姓蔣，諱應參，號三我，邗之董子里人也。幼孤家貧，攻苦寡強，親戚歲以館穫有秋食孀母，日甘毳以奉者數十年。</p>
<p>當是時，先生自足握青紫如券，而救敗扶傷，蹀躞不能前，然先生弗恤也。晝夜摩厲諸生，故先生鑄人之風以是日聞，而先生車馬亦頓矣！然先生方以得糈為將母大慶，逾弗恤也。迨喪母則又鼠思泣血，不蘄有生，故先生終弗恤，曰：「噫！負吾也夫！然吾不人子負，而天以吾子負，則吾真負也夫。」</p>
<p>先生恭不泄邇，孝不忘遠，居恆時有祭、月有祀，雖賓燕不廢也，凡祭必齋必夙，明河在天，則先生皇皇起眎曰：「旦矣！非采蘩風人交鬼神之道也，不敬奈何？」然廢徹而光昭如故，轉己祠墓禮。俗歲一二展，先生則嘉辰令節皆往，雖豆無豐碩，而烹葵燒芋，獻酬交醋，若藹然膝下者。夕末為先人分歲，朝初復為賀旦，皆生人禮也。故鄉農望而慫若慎爾，芻牧毋干先生隴，恐先生傷胥邵也。春秋獻文廟，先生不與從，則陳詩書闕里志於庭，炷香束帛，拜階除首九頓，歔欷顧子孫曰：「先師衣被我德厚，焉可忘？若欽念詩書訓邪？忝先師不可。」</p>
<p>先生豐頤後耳，美須髯，童子光外射而頎然，面目嚴冷，類刺削神人。自其勝冠時，燕居必冠，冠不釋元者近六十載。門弟子遇諸途，十步外必虛左俟，端拱唯謹。閻子含卿有軼才，駘蕩無所忌，居恆咄咄，掀髯風搖四座；殆隅先生，則終日恂如不能言者。</p>
<p>今上頒朔先生旄矣！然左書箴、右書銘，兢兢如也，故生平無過誤，聞人過誤輒同廢病恐終不得活。諸生也，大則讓，小則規，子孫則畢讓無巨細。</p>
<p>孫某過中陳，見屣焉，蹴之偏。先生讓曰：「齒君路馬，何如蹴父履？讀詩書大家子不識禮，固當終朝不懌，當食猶歎嗟！」孫某懼，叩首自責無所容乃<span class='corr'>已</span>。</p>
<p>先生見子姓類師生、臨家人若臣主，自妻媳以下終身未嘗窺戶庭焉！一孫一子，子善舉於鄉，為今孝廉君。孝廉於先生最為式穀，然先生廉隅見矣！故先生終以德王，子孝廉又以文雄。孝廉恆多為縉紳先生操觚，家所誦說，先生則人人樂道，以為三我先生真古狷潔士哉！</p>
<p>雖然先生清刻矜己諾猶古東楚風，若其動符禮法得不教焉，殆鄒魯彬彬君子未遑也，猶喜古皇先生教少欲知足，固一白衣杜多，白社有外務，則先生禦操不平慷慨，然固飲酒食肉，新學近事男多竊笑先生；然諸近事男聞經行道崇勝業，皆自遜不若先生。然察之，則不若先生遠甚。識者多謂先生用儒治身、用佛治心，則先生笑不言也。</p>
<p>然先生疾革，猶命佛者擊磬誦修多羅，先生則傾耳聽，使聲琅琅不絕，然後右脅吉祥乃逝，則皆古皇先生教也。</p>
<p>當彌留時，子婦梁割肱雜糜以飲，先生幾起，卒以衰憊殞此哲人。惜哉！</p>
<p>贊曰：史闕文，馬借人，二事皆末，孔子稱之何也？傷周道澆漓日甚也。往余客句章，見秦縣王子式、姚州管生聖者，其人皆布衣，有王公之重，矯節砥行，以生人之死，當世之人因之而寡過者蓋千十百家。先生亦然，無大位整齊當世，而危言危行，當世亦憚之。語曰：「猛虎在山，藜藿不采。」先生有焉！之三人者，皆人倫羽儀也。今一歲間，相繼化去，余甚懼之。然於越多君子；廣陵多廣商大賈，故余亟采先生行事，論次為傳，付孝廉君，俾號於人曰：「先生出矣！」自古有死，先生蓋未之死也。悲夫！</p>
</div>
<div class='div-other'><a id='mulu321' />
<p class='h2'>義僕傳</p><p>吾家有老蒼頭，忘其族姓里居，小名進寶子，無更錫嘉名，遂名進寶子。幼鬻吾家，仕吾先王伯、伯父、伯兄、伯兄之子、子之又子五世矣！為人質愿寡言笑，經旬未嘗見其啟齒，惟渠渠力作無休時。</p>
<p>始吾王伯少有，蒼頭方學推襏幾廢股，日糞其主之田以佐佑之，故吾先王伯捐賓客之日，鼠壤有餘蔬，後歲大不穰。伯父早喪，伯兄又不事事，所糞之田日折而入於逋主之家，蒼頭則為之佃，既食其入，復收其贏餘以供。歲時伏臘，暇則理蔬圃治水薪，凡伯兄之家待蒼頭舉火者三世。伯兄蕃嗣姓，困於貨，不能為蒼頭置室，遂終身亡偶，然不聞其有外遇，與夫不足之色。以予少長，見蒼頭大都若此。近復聞其采藥山中，得奇藥，以之飲病者，病輒愈，方且以僊真品目之。予謂事出偶然，未可異，獨其生平奉主義至高，有類古之良大臣者。今之大臣有能彷彿於吾蒼頭之一節，其肯以疆場之患、社稷之艱憂吾君哉？義士也夫！純臣也夫！</p>
</div></div>
<p class='juan'>布水臺集卷第十二</p>
</div><!-- end of div[@id='body'] -->
</body></html>