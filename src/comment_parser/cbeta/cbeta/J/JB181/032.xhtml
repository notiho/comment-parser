<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu689' />
<p class='juan'>布水臺集卷第三十二</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu690' />
<p class='h1'>尺牘</p>
<div class='div-other'><a id='mulu691' />
<p class='h2'>與同菴蔣孝廉</p><p>數載阻胡隔越，久乖魚鴈，頃接玉如弟書，始知偕寶眷歸自江上，闔門俱慶，福履如宜，忻慰！忻慰！念自帝京版蕩來，郡縣之覆亡者十而九，抑不似揚之埽土盡也。民至埽土盡，豈非樂深而哀甚者邪？于最甚之中，無豐德厚福而獲安全，焉有是理哉？則謂非天之眷居士不可，獨公車頓于癸未之役，猶恨甘泉淑靈之氣，未發越居士耳！然貧道邇來親睹宰明屬以癸未起家者數矣！非其名捐，則其身敗者有之；甚而身名俱敗者亦有之，則又安知非天之與居士後，而實與居士先邪？所冀懋昭明德以終迓天之庥<span class='corr'>已</span>耳！天步尚艱，惟冀順時珍愛。</p>
<p class="head3">又</p>
<p>淮揚稱天下金穴，素封之家，奚啻千門萬戶？如居士之澹薄明志，有何慢藏？乃家貧而亦遭劫邪？盜而無良至是，其綠林之最下者乎！雖然今之所謂良臣，古之所謂民賊；然則今之所謂民賊，古將無名而命之矣！應知世愈趨而愈下，則人亦安往而不下哉？經云：「佛心所緣，緣苦眾生。」彼劫掠賢人之罪，當如七遮議條罪大苦深，則亦何由解脫？唯是既因地倒，還從地起。所望居士以地天為量、慈氏為師，生大哀愍、發深悲願，翻彼劫奪之想、興我喜捨之心，願令此輩過茲以往，處處富有貲財、身身得大自在，精嚴不與取戒，盡形盡壽而堅持，潔清尤巢許、受用等諸天，斯乃至聖大人成己成物之懷也。想高明志有同然，或不以為笑，其以我言為服乎！</p>
</div>
<div class='div-other'><a id='mulu692' />
<p class='h2'>與安丘三如、源思馬二孝廉<span class='note-inline'>(長諱長春，次諱澄)</span></p><p>昨過貴邑，猥承加意接待，或居士引誘多人為善則可，在山僧覺難消受耳！別來蒙福庇一路康安，奈為泰雨徹公苦留五蓮度夏，然淮甸之催符旋至，秋初當即策杖南邁矣！雖彼此出作入息共一夙興夜寐，而齊楚異方，未知會晤更復何時？所冀精勤在道，期于覺岸同登，斯善焉！辱命撰《準提菴記》，意思生澀，勉為搦管殊媿不文，謹書上取裁度，餘弗備及。</p>
</div>
<div class='div-other'><a id='mulu693' />
<p class='h2'>與搴玉孫陽江<span class='note-inline'>(諱自修)</span></p><p>春回大地山光明媚，而白駒忽來天外，偶語小立坐對嵒前，雖半日千載也。門下自是血性漢，不作廉纖態度，然既欲留心此事，當向千聖萬靈分疏不下、錐劄不入處，透頂透底始得，所以古有「縣崖攃手，絕後再穌」之喻。夫云攃手絕後，則放舍身命如大死人，雖有耳目實無聞見，而來偈云舊、云明、云三生，皆違無生之旨。不揣愚蒙，并前長歌一例奉和，幸惟炤諒，無嫌續貂。</p>
<p class="head3">又</p>
<p>前夏聞出山後，北騎<span class='corr'>已</span>渡江，閩浙潰師，沿途劫掠，深為相遭憂。幸京邑不大蹂躪，想闔門清吉，邇來起居佳勝。育生歸，竟不面別，殊失申候，中間謝事顛末，必為居士言之詳矣！每念俊骨天生，澂襟似滌，肯拼選官不如選佛，則丹霞老子直拜下風，豈特跨拘鄰上哉？貧道固望之久，而般若六喻可謂屢見，經年有識復不當自裁邪！退休山寺頗愜幽情，乃為走聲者累，雖耕而反餒，抑未免告困高門耳！故某禪特為眾匈石頭，謹此訊問多福，尚冀有以導引之。</p>
</div>
<div class='div-other'><a id='mulu694' />
<p class='h2'>與介子黃居士</p><p>不孝忞于門下雖未識荊，然耳熟大名三十年，蓋胸中有江上二黃之日久矣！況彼此得預天童籌室，業為法社連支，則又何啻君子千里同風<span class='corr'>已</span>哉？乃者不幸天喪哲人，先和尚奄就後世，閔予小子儼然憂戚之中，日惴惴先人行業放失，無以昭布來茲。適吾幢兄迻檄山中，徵不孝所述年譜，且雅稱門下高誼，肯以筆鐵頭點出先和尚末後光明，雖則門下于先師有無縫塔樣，不欲蓋覆將來，然俾不孝輩榮施多矣！敬當匍匐江上頫泣涕興，以請于下執事。然有幢兄懇告在前，則不孝輩惟據歲譜依實供通而<span class='corr'>已</span>，忝辱同仁，知必有以炤諒也。</p>
<p class="head3">又</p>
<p>開先明法師，忞受業先子也。當其無恙時，道法廣被荊揚，蓋與一雨潤、蘊璞愚中分震旦焉！乃沒且一十三載，未有碣上之詞。頃拮据先和尚銘事，不覺百感中來，泚達于面。頫仰先子所交天下名公卿，皆相繼化去無存。間存矣！而言之不文；言文矣！而擇法眼無與焉。求其海內兼而有之，足以行遠惟法兄一人，先子固未奉塵乎！或哀弟之誠為一開生面，庶幾後世學佛之輩，尚有聞風而踔厲者。敬以為請。</p>
<p class="head3">又</p>
<p>違範幾何時？滄桑之變，不意屢見，頻年聞洛邑頑民獨推江上，則其蹂蹸也將必甚，如是為吾道兄憂不去心者纍月。然周身之防，無論綽能包孔，而昌文既沒，天豈忍當吾世而中斬乎？迨新秋訪真秏，而後喜乃可知，弟亦以忝主天童，有媿陰翊之言。因謝事，今<span class='corr'>已</span>退耕慈之靈峰精舍矣！先年為受業先子圖不朽，冀一言以傳，幸蒙賜俞，乃久不擿下，豈先子地卑邪？或弟駑不足進邪？抑略而忘之邪？今因申候，輒復奏請者，庶幾必不吝慈焉！臨楮不勝神興之至。</p>
</div>
<div class='div-other'><a id='mulu695' />
<p class='h2'>復爾寧楊居士</p><p>兀菴來，具道門下高才俊骨，令人不禁神往左右，及披翰簡，乃知汜分江上，益知淵源之有自也。黃澂江貞忠勁節，根於至性，故其託之豪素見為詞章者，非獨嚴冠履秩君父之彝倫，固己胸羅今古、學貫天人矣！山僧偶獲此槁於畸人之手，深藏祕笥，日惟壁梭化變，有所遄逸是懼、何幸儼然賜教重以壽梓之舉，此蓋天不欲泯其芳躅，而暴揚於門下耳！敬授兀菴齎上弁首，即請如椽發攄文而行遠，不倍屣於質野固陋之言乎！翹想光儀，艸勒弗備。</p>
</div>
<div class='div-other'><a id='mulu696' />
<p class='h2'>與荊二哥</p><p>去夏聞尊翁大故，不勝為居士凄其，以居士方謹周身之防，又不敢為尊翁即位而哭，蘊結之懷徒付之浩歎而<span class='corr'>已</span>。居士主退，尊翁主進，畢竟進者不如退者之高。然當爐不避火，使尊翁得如居士，固九動而十全，抑天下後世，其謂尊翁何？無論馬革裹屍，自合英雄本色，與其公案狼狽于今，曷若大事了辦于昔？則尊翁之進又未見其少遜于居士之退也。故鄉丹陽<span class='corr'>已</span>安堵矣！聞復棲遲檇李何邪？因風候問，尚冀以時自愛。</p>
</div>
<div class='div-other'><a id='mulu697' />
<p class='h2'>復爾保程居士</p><p>鏡水秦山，淨如蔆華新炤，不謂別來無時，翻成鋒鏑危亡之地，保障生民，恨無睦州巨履有大神變，其如法幢徒建何？客秋以賤恙欲就醫江外，所謂出隊云者，亦因行掉臂之說耳！乃居士責以厲滯磨昏，求人作士，急救宗門縣絲為務，顧山僧非其人者。然明諭則皆忠言讜議也，若云暑往寒自來；冬藏春自發、釋迦老子何日不放光動地、谿雲泉石無時不說法如雷？如旁友所昌言，正是時人窠臼，何居士亦雷同近日遽印可作佛門宗子哉？呵呵！若在廣潤門下，換骨洗腸重整頓，通身是眼更須參。請即以是意訊之旁友何如？</p>
</div>
<div class='div-other'><a id='mulu698' />
<p class='h2'>復仲英楊居士</p><p>遠辱魚箋，褒嘉過甚，蓋居士徒向山僧虛名耳！使見山僧實面，將恐醜拙難看，未有不廢然而返者也。</p>
<p>如來教所述種種，亦即是未見得楊純粹，如果覿面一見，則生死一著不可得、變難艱苦不可得，以至夙稟愚鈍，汩沒塵緣底，悉皆不可得矣！不見龐居士于一口吸盡西江水語下豁然大悟，便道：「有男不須婚，有女不須嫁；大家團圞頭，共說無生話。」豈不是親見目前無可得？使有可得，又安能湘水沈金，而以摝籬自賣哉？雖然，千里馳香法音求示，豈可徒然？山僧記得古德問僧：「向甚麼處去？」曰：「西山住菴去。」古德云：「我向東山頭喚你，你便來得麼？」曰：「不然。」古德曰：「你住菴未得在。」請居士向者裏通箇信與山僧，然後山僧開示居士未遲也。</p>
</div>
<div class='div-other'><a id='mulu699' />
<p class='h2'>復次牧馮居士</p><p>伏讀來教，自笑饒舌無端，然再四惟忖，不得不更饒舌一上也。先子輿有言：「君子所為，眾人不識。」諸方如是則可，門下亞聖大賢，心眼迥殊，豈亦惑夫悠悠之說邪？夫蒙舉止非敢曰君子，但以法門為公，正不敢認作一家一己事，所以今夏有唯一山幢高原立僧之舉，輒以己衣分授先師者衣之，俾說法舉揚，貴夫宗風不墜耳！昔玅喜謫梅陽時，有傳瞎堂遠公偈頌提唱以往者，玅喜駭曰：「老師莫年有子如是邪！」因寓書通誠，并寄贈圜悟所付己衣，然則在古明眼尊宿有行之者矣！而蒙亦只如蟲禦木，不意後先一揆合他古聖，若符節然！良以此心苟公未有不合者，乃諸方反見非謫，甚至比例父亡兄為代父生子。於乎噫嘻！何從得此傷倫滅理之譚？則又不止令人胡盧絕倒矣！夫代父生子，所謂昔無而今有者也。若夫三人者，皆十年二十年親炙先師，又先師屢言之蒙者，故今夏之舉，諸方當簡其提唱之是與不是，不必論蒙授衣之當與不當也。何也？苟其提唱無據，雖坐脫立亡，九峰拊背不肯奈何？果若合乎先師意旨，則真父所生子矣！安可以父沒，一旦未與卜其家室而遂棄其孤哉？世有喪心之兄焉如此，而諸方亦肯之乎否邪？以此固知古人重道不重衣，重道故心公，心公故眼明，眼明故不與其子彌光輩，而與其居恆未一睹面之同門者是也。今人重衣不重道，不重道所以識暗，識暗故心私，心私故惟貴遞相傳受之子徒，雖有同門超卓如遠公者，概不齒錄也。然蒙聞之：「其人存則其政舉，其人亡則其政息。」彼衣者，政也、虛器也；行解者，人也、真道也。故行解相應，即門下所謂苕帚柄亦可當柱杖。如其不然，諸方縱曰親相付授，不亦臨濟送直裰、竇八脫布衫之多事中更多事哉？請以質之門下，更請以質之諸方何如？</p>
</div>
<div class='div-other'><a id='mulu700' />
<p class='h2'>與開陽李居士</p><p>子瞻作《圜澤傳》具載三生石詩，今一讀之，猶然酸鼻，乃者公燕之會與居士別，蓋二十餘年矣！僅一餉而分岐，身前邪？身後邪？芒芒大有因緣，蓋有不可問者。雖然，君子千里同風，安用[石*國][石*國]抴毗邪與占波鬥額，而春寒秋熱，鼻孔自時時相挂，況三生亦世諦有耳，于第一義諦則無何也？世諦以有念為念，故一念涌千波；至人以無念為念，故一念包三世。三世既爾，十虛類然，十虛既然，則可謂：野色更無山隔斷；天光直與水相通。故吾與居士亦遊于至人之天而<span class='corr'>已</span>。當年蒙示〈戒殺文〉，祇嘗寶鼎一臠，邇來筆陣，想追屈宋而上之。然文亦道之華也，黃檗老人唱道于光黃之日久矣！子輿氏曰：「由孔子至于今百有餘歲，去聖人之世若此其未遠也；近聖人之居若此其甚也。」孰與生同井里有如居士者？然則茹其英而吐其華，又安可遜彼私淑，而曰無有乎爾哉？臨風惜舊，可勝縈懷。</p>
</div>
<div class='div-other'><a id='mulu701' />
<p class='h2'>復天中沈居士</p><p>敬披來教，用心至切，入處甚深，說理極透，子細簡點將來，不出仰山道底。昔雪峰目臨濟為白拈賊，雪竇則道：「夫善竊者鬼神莫測。」臨濟既為雪峰知道，未稱好手，況山僧痿痿羸羸？且恁過時，卻遭居士無端扭捏一上，令人太是不甘。雖然，山僧內中更有喫緊一則，因甚居士偏拈不著邪？</p>
</div>
<div class='div-other'><a id='mulu702' />
<p class='h2'>與虞尊高居士</p><p>尊翁丁季宦楚，皓首方歸，生入玉門之慶，又不當與足下斑衣載舞之歡，合作傳奇一部邪？流聞道路正復淒清不淺，況叨知愛者？因足下之誼，竊傷尊翁為國忘家數十年，廉如孫叔敖而功不獲食、守如田即墨而烈無從飲，思作天問，乃星辰則己易位矣、兩曜且復東行矣！彼蒼告余以無如何？可奈何？於尊翁未識荊，不敢通箋奏，惟左右道達之，託鴻訊問，不盡攸懷。</p>
</div>
<div class='div-other'><a id='mulu703' />
<p class='h2'>復長卿姚居士</p><p>貧道以菲躬眇德，儼然錫卓靈山，得不觸忌波旬？乃累大檀弘護，卒俾傾而復峙、隍而復平，然揣魔軍嫉妒尚未銷歇，幾欲搏風高翥，非敢逍遙物外，庶免矰繳之憂，而無如金湯德厚，未忍恝然孤負也。慚媿教言，褒嘉過甚，不覺回惶，稽于裁畣。統惟慈光炤諒，縣父母一片護持苦心。聞尚僦居城中，謹奏箋致謝，幸轉達之。餘俟面傾，弗備。</p>
</div>
<div class='div-other'><a id='mulu704' />
<p class='h2'>復奕遠祁居士</p><p>往歲在雲門，側聞倜儻不羈之風飫矣！方寵光未承為恨。至若令先君以翩翩佳公子，當佛滅又後五百歲，非內交于緇侶、非要譽于鄉黨朋友，乃不吝割捐巨貲，頓復千秋<span class='corr'>已</span>廢之名藍，誰在見聞之下不生隨喜之心？況儼然重以典席之命屬厥眇躬？然則匍匐捐糜以趨效焉未酬知遇也，抑何敢優游怠忽致方明詔？所媿摧殘樗朽，利生乏珍，而廣潤復有未了之緣，儻大檀宥其顓愚而寬假之，不以官守是責，俾閒身得轉徙于緱江鏡水之湄，庶奉教有辰矣！如不弛其鞭箠，則廣潤傾頹，亦檀護之憂也。恭傒後命，謹還趙壁，鄉老先生書，亦祈道達愚意。</p>
</div>
<div class='div-other'><a id='mulu705' />
<p class='h2'>復萬弢宗居士</p><p>伏讀來教，知一往嗜道之懷，不以人廢言耳！若謂寰區衲子學識盡羅胸中，非惟山僧不敢承當，抑不試故藝，尼丘蓋賤之！矧山僧忝為臨濟兒孫哉？重辱勝法見招，海鳥畏享大牢，雖其天性固宜，而廣潤屬有未了之緣，正難拈一放一，以卒妨大命，奈何遴選無私？更推有德，惟高裁其折衷之，弗備。</p>
</div>
<div class='div-other'><a id='mulu706' />
<p class='h2'>復彥遠胡居士</p><p>每聞河渚之間，有偃騫風塵，若楚士悲魯儒泣其人者，其向詣則未知何如也。既而稍悉其行藏，于子山與然之口，益向往久之。不自謂今春西子湖頭，遂獲劇譚傾倒邪？但恨一見不再見，惆悵實深耳！前惠手教無便鴻，抑譽太不虞，莫知云答，非怠也。費蘊老熱腸冷眼，真可謂素心人，其于道峰外護，亦<span class='corr'>已</span>畢殫其力矣！韓子遽、錢允武、潘天行、呂半隱數君子，承枉顧亦可人，餘則教顏尚未奉，祇挹清光耳！謹復弗備。</p>
</div>
<div class='div-other'><a id='mulu707' />
<p class='h2'>復鄴嗣李居士</p><p>江橋分手，寒暑倏更，貧道固東西南北之人也，兼之業風飄蕩，頃復自能仁而之吳興之道場山矣！道阻且長，鴻魚益窅，未審比來佳況何如？承屬梵君傳後之書，人事紛拏，久虛報命。今夏屬山中靜簡無為，方始就槁，因觀生感，未免有過激之詞，然東坡夢作《祭春牛文》，或以為太殺傷時；或以為喚醒無妨隨色摩尼亦就他人看去。不揣鄴嗣高明，更復以為何如也？侍者乞明州，特遣馳上，兵凶繼見，風雨不常，萬惟珍攝。弗備。</p>
<p class="head3">又</p>
<p>周生脫白，辱翰先容，美厥成人，孰大于是？然空山惟寂歷、六戶絕喧囂，加以殿艸未芟、槽廠先著，固非說紛慕華者之所服，又豈持梁躍駿者之能嘗乎？但既承嘉命，法無拒人，鱗翔羽泳，聽其自化而<span class='corr'>已</span>。謹復。</p>
</div>
<div class='div-other'><a id='mulu708' />
<p class='h2'>復幃燈凌居士</p><p>貧道謬託人師，德實涼儉，所以循山傍澗，散髮采薇之志，蓋自滄更桑變以來，己矢死靡他矣！不謂業風鼓蕩，爰自甬徂台，自台徂越，木偶翻為土偶所笑，竟莫知稅駕之鄉邪！今春之仲，又以吳興諸大君子挽茲道峰，樹高風王，益切顛殞之虞。所快門無俗駕，座有鴻儒，以為此生遭逢幸。雖以居士之美如英、美如玉，未即奉塵而譚，而令先君之精忠峻節，早知大德者之必有後，何意假令姊之善緣辱德音之下？逮清風披拂，如挹光儀，第媿聞時富貴、見後貧窮，不副來教之注存耳！所諭一如命安排，謹復不盡。</p>
</div>
<div class='div-other'><a id='mulu709' />
<p class='h2'>與荊谿諸護法書</p><p>山僧年登望七，百念俱灰，前冬有金粟之赴者，以先業為獍梟剝啄，萬不得<span class='corr'>已</span>強起一撥而反諸正耳！迺去秋復蒙大檀，再過武原，苦以龍池見挽，無論峻阪鹽車，力非罷駑所堪，抑天道好虛、地道流謙，今寰海名山東南望剎，不幸諸子往往有尸而祝之者矣！山僧又于祖父三席總一肩承紹，縱瑤田協夢，一粥皆緣，其若犯天地盈滿之戒、招人神嫉妒之愆何？然終諾大檀上荊谿者，以萬兄諸子方在鬩牆，不得不暫過而調劑之。及造龍池，復如命議安兩序者，以此間群情欲散。金粟又嗷嗷待餔，山僧不能曠日持久以候立住持故耳！今此來雖為海印道場，亦為繼席之人，伏望大檀早推賢者德愛山僧，則成我之恩等於生我之厚，將殞身而效命，尚銜結以何辭？否則惟有掉臂長往而<span class='corr'>已</span>。恐大眾一朝星散，禹門依舊鱷藏，先此披瀝丹衷，統惟高明炤察，是禱。</p>
</div>
<div class='div-other'><a id='mulu710' />
<p class='h2'>復獻吉沈居士</p><p>貧道徒有空名而無適用，方負非達而聞之媿，不謂樂道敦仁如居士固亦謬聽人言，而尤措意于區區者乎？前擬就梓檇李蓋有成說，既而深思征帆未北、馬首欲東，戀堀之蚖何以解嘲于當世也邪？即日過婁東，統承慈炤，則<span class='corr'>已</span>有為孺子而下榻者矣！深銘雅愛，敬謝嘉招弗備。</p>
</div>
<div class='div-other'><a id='mulu711' />
<p class='h2'>復香城姚居士</p><p>法城賴有牆塹，自先棲真開社鴛湖，早<span class='corr'>已</span>神交左右矣！不意金地之招遙及無似，江陵點首敢自沈吟。第才脫夏天衫，又穿冬月襖，得無令人不堪惆悵只堪憐者邪？豈不夙夜畏行多露？想在高明必能原之諒之。謹謝弗敏。弗備。</p>
</div>
<div class='div-other'><a id='mulu712' />
<p class='h2'>復尊素王居士</p><p>浪跡湖江，閱人如海，非無淵才博雅之士，至若門下之胸藏山澤氣薄雲天，則寥寥罕見矣！祇挹清光，恨以為晚，乃塞鴻越燕，各有天涯，遂不能長茲白社共闡大猷，愾歎如何？山僧衰頹易老，豈堪北地風霜？青淄之轍，旋即言歸，所望了諸未了，亦駕出天都二十四橋風月，尚有待于玄賞之人也。</p>
</div>
<div class='div-other'><a id='mulu713' />
<p class='h2'>復默全張居士</p><p>客冬承以僊丸見惠，藥我孔多。自審衰暮之年，似難少此，然安得移家東海，長就倉公之市邪？春杪將赴青州，去平江且三千里矣！廣川飲片，愈難索求，度惟頤神嗇思，節飲時餐，或能保有殘息再與居士軒眉一笑乎！希勤道業，長此永懷。</p>
</div>
<div class='div-other'><a id='mulu714' />
<p class='h2'>復明卿劉居士</p><p>途間忽爾沾恙，匆匆別來，心日搖搖如縣旌不置也。本空至，知即康安，殊可欣慰。山僧道德輕微，無能闡化大東小東，徒費居士心力周旋，貽累實深。北兵暫駐淮揚，今<span class='corr'>已</span>渡江多日，而廣陵專使復日催上道，北海之轍覺似難回馬首，或憑仗道力，以提挈新長老者福庇山門，則受賜多矣！流光似箭，人亦幾何？惟勤證無生，庶相見有期耳！幸加意。弗備。</p>
</div>
<div class='div-other'><a id='mulu715' />
<p class='h2'>復天石施居士</p><p>承乏天童四載，滄桑遞變，饑饉臶臻，而食堂萬指，人無菜色之憂，念賢喬梓弘護樂施之高誼，蓋未嘗一日忘心也。乃者浮兄急流謝事，復慮叢席虛曠，特于寰海宗工之內，遴選山僧，卒惠教臨之。雖門下為千秋法社計長久，而山僧蒙茲寵召不亦榮施多與！既辱知遇之隆，遄思先業之大，抑焉敢徘徊顧惜其間？但無奈老眼昏華龍鍾<span class='corr'>已</span>甚，且業與昭易眾檀，期修《華嚴》大懺。往有成約，或仗庇威光，了茲勝緣，而殘喘猶存得以祇奉塵譚，其在來歲朱明之候乎！趨命期期，統希恕悉。</p>
</div>
<div class='div-other'><a id='mulu716' />
<p class='h2'>復包兄元孺林居士</p><p>自甲午春，因含芳弟郵致魚箋于伯兄，不通音問又復五見青黃矣！喜客歲雪槱來得讀手示，知伯兄鮮健，合十加額者再。至若生世亂離，家園破壞，此堪忍界之所以為苦娑婆也。經云：「隨其心淨則佛土淨。」今土之不淨如此，豈天殃人禍之為與？皆由我輩往昔縱貪瞋癡、恣無明燄，不自淨其心之過耳！居今之世苟能改往修來，自可轉禍為福，業旋消故、殃不造新，將見天宮佛國，不難隨願受生，亦安往而不得其樂郊哉？雖然，世界等空華、諸佛同幻夢，自弟觀之佛國天宮，且如海上蜃樓，假有非實，而況其凡乎？古之至人在樂不荒、處憂不困，明斯道也。願伯兄與諸眷屬亦以此道牧心，自忘薺之甘、荼之苦矣！弟慚道德荒蕪，恒為業風鼓吹，昔自吳興之淮而之青齊，今復由淮之道峰且更再住天童，[番*支]北遷南迄無寧歲，未卜何年一筆勾下，尚得以衰暮之餘從兄于盤湖之沚掬水瀹茗，一暢其生平哉？尚冀聿修明德，以迓後祉焉！</p>
</div>
<div class='div-other'><a id='mulu717' />
<p class='h2'>復族弟含芳居士</p><p>聞過南徐即洩下不止，蓋此身虛妄，積劫以來眾苦蘊崇，所患非一日矣！然知苦斷集慕滅修真，從上佛祖鮮不因之而了辦己躬大事者，是故經言：「病乃眾生良藥。」豈不信哉？如今不用苓芡、白朮理氣壯元，但自內觀病從身生，身從業生，業從心生，心何所生？如此鞭策、如此起疑、如此考究，忽然洞徹根元，則千生萬劫所有苦本莫不霍然病<span class='corr'>已</span>。馬首垂東，弗及遣候，旅次客途，尚冀善為調攝。不宣。</p>
</div>
<div class='div-other'><a id='mulu718' />
<p class='h2'>復妹八姑晃道人</p><p>去春雪槱來，讀八姑手信，知令伯母與你殷勤事佛，專精向道之心。此心即是道心，亦即成佛作祖之正因也。若云福緣淺薄，思先母而不見，及欲聞山僧法信又不知更在何日者？此則著于世俗情見。情見若著，斯塵緣之所以征逐、佛道之所以背馳、世界之所以崢嶸、死生之所以往復也。今承專懇，無別開示，只要你與令伯母當下勦絕諸凡情見。情見若盡，方知春寒秋熱，老僧之法信不次傳來；夜寐夙興，先母之真儀不謀覿面矣！如此寧惟通晝夜而知？且無今古之間然。既無今古之間然，豈有東西之睽隔？東西不隔，無去無來，又何生而何死哉？你與令伯母，其尚勉之。</p>
</div></div>
<p class='juan'>布水臺集卷第三十二終</p>
</div><!-- end of div[@id='body'] -->
</body></html>