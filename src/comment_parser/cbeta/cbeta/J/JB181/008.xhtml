<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu270' />
<p class='juan'>布水臺集卷第八</p><p class="byline">住明州天童寺匡廬黃巖沙門道忞著</p>
<div class='div-xu'><a id='mulu271' />
<p class='h1'>序三</p>
<div class='div-xu'><a id='mulu272' />
<p class='h2'>皇明歷科程墨徵序</p><p>上大殊人，尼丘乙己，明道德之廣崇、統仁義之條貫，律天時而襲水土、繼往聖而開來學，蓋自有生民以來，未有盛于孔子者也。然其畏于匡也，特自信而曉諸徒曰：「文王既沒，文不在茲乎？」則奈何不言道而言文哉？豈非文即道之華也、道則文之精也？文之渟蓄為道爾、道文洩宣為文爾？然則文也者，豈易言哉？前夫孔子之道在帝王，帝王之道不可見，而見于典謨、誥誓則皆文也；後夫孔子之道在師相，師相之道不可見，而見於語言述作則皆文也。文有清濁，由道有汙隆；道有汙隆，而世運之升降恆繫之故。</p>
<p>觀唐虞三代之文，而唐虞三代之世可知也；觀漢唐宋之文，而漢唐宋之世可知也；觀六朝前後五代之文，而六朝前後五代之世可知也。夫文一而<span class='corr'>已</span>矣！而氣格高下，代更迥殊則又何也？由于刱厥區宇之君。故觀刱厥區宇之君，而一代之文又可知也。明太祖以匹夫起，行間撥亂世反之正，其俾天下重瞻日月光華，再見江山佳麗者不具論，論其施設頒宣化民成俗之道，莫不外飾內修，罔有宮壼之邇、要荒之遠，一時流風善政施及萌隸皆可教，後世抑烏怪？夫雲蒸霞蔚，煥乎郁哉！其文之昭而著盛而大也。</p>
<p>或曰：「三代之文尚矣！戰國之文譎詭，六朝之文務華絕根，唯漢唐差近古體，而宋與明則以帖括官人，束功令而拘繩墨，經生之所茹也，才士之所吐也，得之本無周于當世之務，其失也啟剽竊而開濫幸之門，以之扶顛則不足，于以蠹國則有餘。光熹之末之人可鑑己。」噫！光熹之末，雖高廟訏謨日<span class='corr'>已</span>弛矣，奚帖括之文之有哉？直謂帖括不足官人，則土木之災無須忠肅、寧藩之變無俟文成，二公何以尊安家國儼若子房借箸而籌策無遺也邪？</p>
<p>夫天有晴霾、地有山澤，人有死生、世有治亂。文之不能不弊也，由世之不能不亂也。亂而求其治、弊而復其初，故必有太祖之君，斯有大明之文。文豈易言乎？</p>
<p>廣陵同菴蔣先生以文鳴世者也。老我天民，自安衡泌。既采東籬之菊，亦擷西疇之芳。信能言乎夏殷矣！文獻恐遂無徵。由是亟選洪武乙丑以來制藝，止于崇禎癸未，二百七十六年之中，總帝十六元十七鄉會一百三十六科，凡得士若干人、文若干、首題曰「歷科程墨徵」以惠來學，心良苦矣！</p>
<p>於乎！先生是舉，奚啻有功學者，殆堪遺鏡百世之王，使百世之下由文而知世、由世而知太祖之訏謨，將必有君兢臣業思，所以平成夫天地；而罔或苟且焉者，則其文其世也，長見太和蒸洽雲漢昭回矣！寧有闇汶不章覯痻而倉兄者乎？先生心良苦哉！</p>
</div>
<div class='div-other'><a id='mulu273' />
<p class='h2'>靖揚雅序<span class='note-inline'>(代)</span></p><p>國家臣一四海，維祖宗霆蟄雨濡，三百年豐亨豫太，極于神廟。熹皇末造，寇攘式內，盜祲斯作。皇帝建元之初，既赫然誅內攘，乃命吏捕盜。守臣忘備，突踰河華東西，蹂躝數千里，由是江淮大震。廷臣建議淮海惟揚州，國之重地，東吳、西楚、閩廣、交廣，島夷卉服各賦職方，來獻于庭者咸涉其封，是不可無備，無備則擾，擾乃亂。臣昧死言：「惟茲帝臣二陽有文武材，宜備兵東南。」天子曰：「可。」</p>
<p>七年甲<span class='corr'>戌</span>，公受命眎揚。是歲，盜由商鄧入豫，明年陷中都，約姦民徐質等內應，圖為亂，公用分坊稽查之法，閱實其罪，笞殺之，盜用是不獲逞志于我。又明年掠舒及皖。又明年屠涇雄，攻殺縣令。是歲，場民饑，叫讙大呼合賊，婦子惶駭，途奔道竄莫知所出。公乃自往慰視，立黑鹼相勞苦如父母，更為申諭置禁，民感說至泣，叩首搶地散去。海陵安，盜氛以息，揚民以生，江淮清泚如故焉！</p>
<p>臣謹按公眎揚偉績以什數，遏亂最大；其遏亂之功以什數，除姦最大。蓋姦不除則亂不可遏，亂不遏則民不獲有其生。自遏亂以外，若一政、若課農，興孝興悌之條以什數，崇聖諭最大。自除姦以外，若誓師、若厲禁，訓兵練兵之方以什數，勸捐最大。雖皆遏亂而生乎民者，然非所以緩急存亡。他若按穎動，當事者不前，於以見公之慮；直方自命，不屈撓于權貴，於以見公之節；擁劍盾而敦詩書、坐帷幄而譚性命，於以見公之神之暇。然而國家生民不繫焉！故不書。若夫以好生不殺消盜氛、忠君報國壯皇猷，則又公遏亂致治之所以大者。</p>
<p>於乎！自內攘騰姦，忠良軛伏，人懷首鼠，動襲載尸。雖今天子多方揚厲之如初，方謂外庭之士，無復君國之憂。乃公于狂鋒四逞黃沙白骨滿望無際之秋，獨以忠君報國，號呼二三臣衛、千夫長、百夫長、父老子弟，卒使同仇有賦。庚癸無呼，為天子澂江海生民保首領。雖公豚魚之孚，爰以化邦，然感之即通、提之即醒，則又出夫帝力與民生至性，有不可誣者、於赫皇靈，冒茲下土，臣愚以為宜篹其事，譒之歌詠，光于史冊，以昭國祚靈長、上天篤厚有明之意。愚不敏，謹摹擬風雅，再拜稽首而屬詞焉。</p>
</div>
<div class='div-xu'><a id='mulu274' />
<p class='h2'>○新蒲綠序</p><p>過殷墟而興麥秀之歌，行周道而發黍離之歎。故國舊京，人非物異，一觸目警心之間，所謂欲哭則不可、欲泣近婦人。因歌寫怨聊攄憤懣，抑豈知有百世下從而諷詠之哉？</p>
<p>我毅宗烈皇帝，以英明之主數直凶危，家亡國破、宗廟丘墟，此天地人神所痛心疾首于甲申三月十九之變也。維今癸巳，去前莫春十閱星霜，當僧忞投老匡廬之日，雖倭遲遠道，浪跡崑陰，而雨露之思中懷悵，而因鳩諸同人共修薦嚴佛事，亦<span class='corr'>已</span>澂心滌慮潔蠲為饎矣！其如隱痛填膺，驅除不去乘間輒來，遂人各言所欲言，總詩文若干首篇，而什之日「新蒲綠」。於乎！新蒲細柳年年綠，野老吞聲哭，將何日而休哉？<span class='note-inline'>(杜工部〈哀江頭〉詩云：「少陵野老吞聲哭，細柳新蒲為誰綠？」建文聖帝詩云：「新蒲細柳年年綠，野老吞聲哭未休」。)</span></p>
</div>
<div class='div-xu'><a id='mulu275' />
<p class='h2'>三山艸序</p><p>余近得趙松雪墨蹟一幅，蓋史龍灣家藏，展轉至[車*度]轢嚴氏，嚴氏寶之<span class='corr'>已</span>數十秋，復割以奉余友潤兄者。余一日出以示黃梅二司馬，司馬曰：「佳哉墨妙，若出自顏光祿手，吾將奪之師矣！子昂非所嗜也！」余戲之曰：「得無以追蠡哉？」曰：「否！不然宋之社稷實敗亡于胡元氏，子昂非趙氏宗乎？委身而仕為翰林何也？」噫嘻！艸書字聖今古幾人擅長？至若子昂之筆，可謂夌躐一世矣！尤以節義少之不齒錄，況中材無所表見，徒附利沽、權詫謠俗，曾不顧有識之議？後此志士仁人所以泥蟠蠖屈長遯世，而不見知者也。</p>
<p>焦山如公以茂齡行腳，遍見東南諸大老，諸大老間嘗以法器目之矣！顧其人，義不苟合當世，當世亦尟有知其人者。終歲古寺閒房，翛然一衲，踽踽涼涼而<span class='corr'>已</span>。獨與余宛有夙契。始余施茶邗上，繼而歸隱匡廬，及出住明之太白，公恆遷徙從余遊，余固重公懷獨行君子之德，亦樂與之遊，而尤未知公之事苦吟也。</p>
<p>丙<span class='corr'>戌</span>秋，余既退耕五磊矣！公始從淮南寄余〈三山艸〉若干篇，且曰：「不吝施數言冠卷首。」夫余固嘗從事筆硯，至于詩，其尤正牆面焉，未之或窺也。然鏡諸孔子之言矣！曰：「小子何莫學詩？詩可以興、可以觀、可以群、可以怨。邇之事父，遠之事君，多識于鳥、獸、艸、木之名。」豈曰拈華摘豔、弄月嘲風者之為哉？</p>
<p>以余觀公之詩，溫厚靜深，一以己事相映發，其有得于魯論之旨多矣！然則公詩豈待余文以傳？傳其落穆不與一世浮沉如此者。蓋感二司馬之言，亦以曉晚近世，知所重在此而不在彼也。</p>
</div>
<div class='div-xu'><a id='mulu276' />
<p class='h2'>○鄮山集序</p><p>詩之義大矣哉！用之朝廷則為清廟之歌、明堂之奏；用之邑里則為祈年之頌、方社之謠。籥舞笙鼓，或歌或咢，賓祭可施，帷房可詠，征途可賦。故詩之為義大，而詩之為用廣也。若乃觸景傷心、因時致感，苦雨凄風之候、跼天蹐地之時，子不得于其父、臣不得于其君，貞而不見荅于其夫、信而不見諒于其友，人非木石，誰能無情？人之有情，尤水之有江河也。江河不使其流注，而堙之、塞之，則必頹山岳，漂廬舍，生民將有昏墊之憂矣！人情不令其宣洩，而抑之、鬱之，則必規圖報復，借寇興戎，天下將有殆哉岌乎之患矣！先王知其如此，一聽其悲歌號咷，天可以刺、神可以詬、君父可以諷誹、夫友可以怨訕，恬焉而莫之禁者，所以導民志、達民隱、孚上下、協人神，杜乖戾之原、開泰和之宇。詩之為義固不大與？詩之為用固不廣與？</p>
<p>由商至周，人萬其家，而寥寥三百，雖由孔子之刪，然穆如清風之吉甫，僅見〈嵩高〉、〈烝民〉二篇，則詩之難言蓋可知<span class='corr'>已</span>。今時學者既無吉甫、心眼復無小弁，真有不可得<span class='corr'>已</span>之情，徒句推字敲、棱磨縫合，各求肖其所宗。宗濟南則傑，為渾雄之調；宗景陵則麗，為清新之詞。昔也罪濟南、今也攻景陵，風雅之場未聞玉帛相見，徒以兵戎使乖戾之氣日中乎人心！殺機動，亂亡兆，吾不知天下將何底止焉？</p>
<p>異哉！源發高子之為詩也，直寫己衷、直抒己見。清新焉而悲壯愈甚、渾雄焉而刻畫彌深。甚矣！高子之詩有得於風雅之道也。或曰：「高子為今象先先生冢子。」先生蓋勝國名臣也。當獻闖二賊踐藉中原時，秦楚幾無完土，先生提一孤軍，開府鄖陽，賊獨畏先生居官清正得民心，越邑過都不敢窺藩者十年。及夏臺鼎遷，先生始角巾歸井里，周宗吉甫疑先生無讓焉！高子幼聞過庭之訓，所謂家學淵源固有自與。余曰：「不然！蒙莊有言：『鄭人緩也，呻吟裘氏之地，祇三年而緩為儒，河潤九里，澤及三族，使其弟墨。儒墨相與辯，其父助翟，十年而緩自殺。其父夢之曰：使而子為墨者余也。闔胡嘗眎其良，既為松柏之實矣？夫造物者之報人也，不報其人而報其人之天，彼故使彼。夫人以己為有異于人而賤其親，齊人之井飲者相捽也。故曰：今之世皆緩也。』」請即以此定高子，與今之為詩者案。</p>
</div>
<div class='div-xu'><a id='mulu277' />
<p class='h2'>旅堂集序</p><p>諸佛如來有十身相海，具足十華藏世界海微塵數大人相，一一相具足十不可說佛剎微塵數功德，乃諸德相不逮音聲之一，則又何也？豈非波騰四辯、舌覆三千，廣為有情示教利喜之所致與？使非梵音深妙令人樂聞，則說者雖無倦，聽者且猒生，欲其剖迷開覺而成就慧身也不亦難乎？此語言辭說，文身、句身之大有造於生人，而世出世間，若聖與仁，卒無能躍冶而外斯文者。所以能仁標號徽著迦文、尼山自命斯文在茲，五地稱雅思，淵才文中王。由是觀之，文之為道，至人得之可以化裁天地，陶鑄萬靈；英賢得之可以鼓吹休明，煇煌治道；處仁由義之君子得之可以興孝作忠、見君父於風雨晦明之候。劫波遠而可跡、古聖往而可追，則莫非文之所為。然而有文情、有文致、有紀律、有聲調、有肌有骨、有蒼茫之色。有澹遠之神，組織萬端、機杼百出，豈僅區區善讀三墳、五典、八索、九丘者之未可窺藩？即使泛博望之仙槎、馳穆王之八駿，投荒覽遠、選勝蒐奇，山閱須彌高、樹徵閻浮大，魚睹千里鯤、鳥覘萬里鵬，而心靈眼活無與焉！則亦多聞障智，浮識亂真，又安能手抉雲漢，幻出天韋，大中現小，小中現大，入無間出無方，語於作者之林哉？</p>
<p>錢唐為西浙名區，湖山靈淑秀發人文，至若生知夙慧則未有如彥遠胡君之獨擅其美者也。楊億之才成七歲、禰衡之學富髫年，所謂天授非人力矣！乃追風驥足困躓鹽車，未得一騁其萬里騰驤之步，而星辰早<span class='corr'>已</span>易位，日月旋復無光。君由是任情丘壑，銳志禪思，既汲幽以造玄，亦知微而之顯。故得語言深臻三昧之海、文字大入總持之門，筆陣排雲天，詞波倒三峽。其往也莫可遏，其來也莫可知，可拈莖艸化金身，可即毛端吞巨海，況復風雨之思、雞鳴之感，慮無不可見君父而敦彝倫者？豈若介甫之禪觀，徒得句于胡笳十八拍之為愉志哉？</p>
<p>余嘗上下古今竊謂：「昌黎、永叔之文，可以入事不可入理；明道、晦菴之文，可以入理不可入事。入事理而無礙者，其惟大蘇乎！」于君亦云故君始可與言文，而《旅堂集》之文，夫是以謂之文也。</p>
</div>
<div class='div-xu'><a id='mulu278' />
<p class='h2'>李寶應語塔序</p><p>羲、軒以前書契之用未興，民知結繩而<span class='corr'>已</span>，然各完真葆素，復性而致乎命焉！殆蒼頡造字，則天雨粟、鬼神泣。何也？禍亂之源兆于此矣！嗟乎！殷人作〈誥〉而民疑；周人作〈誓〉而民叛，固也，抑未有穴我金縢、藏彼奸宄，如新莽之以《詩．書．典．謨》攘奪神器者，然害僅于一身；禍止乎一世。</p>
<p>自宋及明，始以帖括著為官人之令，則往往真孝真廉之士，詘于科名；大奸大惡之徒，致身魏闕。傅虎以翼，搏噬生民，抉湯搗塹，寧曰：「城壞而宗廟且隨之矣？」此祖龍未死前知今日，所以欲焚而擯絕之也。</p>
<p>蒼頡之字，奚足尚乎？雖然楔以楔出，毒以毒攻，倒握魔王印、逆執六師幡。應以天龍、夜叉、乾闥婆、阿修羅、迦樓羅、緊那羅、摩睺羅伽、人非人身得度者，即皆現之而為說法，則又何嫌于叔則之語塔哉？</p>
<p>叔則高才達識，下筆有神，如傳賀對揚焦涵一二先生，使人讀之，不禁忠烈之氣、聖賢之思油然而生。真孝真廉，叔則何多讓焉？乃亦詘于科名，弗克大有為于時，蒼頡之字顧不足恨與。</p>
</div>
<div class='div-xu'><a id='mulu279' />
<p class='h2'>○北都城南放生社序</p><p>成湯網開三面，孔子釣而不綱、弋不射宿，當知放生法門蚤<span class='corr'>已</span>濫觴于東土之聖人矣！特以其時民性仁厚，使由不使知，俾無大戾斯<span class='corr'>已</span>耳！迨夫晚年，則殘忍<span class='corr'>已</span>甚、傷殺滋多，快鋒刀于一割，忘業報之悠長。於是我佛大聖既推本夫性命之理，復為溯流窮源昭示往業，而後知作因于始、果必隨來，真如形影之不可假易也。</p>
<p>故唐宋以後之仁人君子，翕然歸向，惻爾生慈，哀人畜之無常、痛形軀之慘裂，或脫刀碪于垂死，或蘇湯火於將危，尤念其餘生莫必託命無家也，遂有塹東海以為池、濬西湖而作沼，俾凡無足、二足、四足、多足，紅鱗翠羽，剛介柔毛之族，幸獲殘喘者悉游泳其間。此放生之社，在江南水國菱芡交加之地往往有之。獨大河以西至于幽燕皆千里高原，又人習騎射，而京師則四方輻輳，燕享之餘血肉盈俎羽毛委地，恬不知怪者非一日矣！</p>
<p>徹機上人生緣南國，遠禮五臺，憩止都門延慶寺，覿而愍之，乃即柴襄明、王惠吉、范睿五諸君子謀唱此舉，一時朝宰若金息齋、曹厚菴輩同聲附和。因購城南隙地若干畝，相度隆窪為室為池。方在經營之始，則蓮生陸地早發殊祥，泉涌金波頓成惠沼。由是東海波臣得脫枯魚之肆，十千天子預聞長者之經。其最異者，牝羊為枵腹而求餐、三犢因全生而戴德，咸皆夢告夙緣，豈非往業推遷人羊反復之明驗與？嗟乎報盡！一朝改頭換面，苟無宿命智通，雖有至親之父子、極愛之妻孥顛連在側，苦毒當前，誰則知之？則又安知彼四畜者非警聾覺聵而現身說法者乎？此在京放生之舉所亟亟宜講者也。雖然生放矣！命全矣！何以使彼我生<span class='corr'>已</span>盡、所作<span class='corr'>已</span>辦、不受後有之為快哉！先德有言：「護生須是殺，殺盡始安居；會得箇中意，鐵船水上浮。」請在社諸公，更下一語看。</p>
</div>
<div class='div-xu'><a id='mulu280' />
<p class='h2'>○北都城西紫竹院放生社序</p><p>佛十力中業力最大，諸業力中殺業尤大，良以殺業能障大悲心、能戕菩提種、能招來世三途惡報，能令生生冤對相仇，互相賊害，互相食噉無有窮<span class='corr'>已</span>。何故？凡有血氣者莫不有知，凡有知者莫不保命畏死，況碎之以刀俎、烹之以鼎鑊？使其籲天無路，毒痛糜軀，能遂晏然于懷乎？所以戾氣干和、乖氛致祲，兵凶繼作、喪亂臶臻，數十年來膏血沐川原、白骨連山嶽，皆此殺業為之釀致也。而俗習成風恬不知怪，固謂人靈而物蠢，殺亦何妨？然人矣！或觸網而殞身；物矣！反傷弓而畏曲，是則強弱有異，靈蠢奚分？且人物亦何常之有？玄鳥降而胚商、李生狂而變虎，是在一念之善惡而人物之轉環立現矣！</p>
<p>曹谿有言：「吾負汝金，不負汝命，欠債還錢，理應自償。」然則今之以命償我者，豈非昔我以命貰彼者乎？今我能不貸，彼則頫仰無累<span class='corr'>已</span>為大慶，況全之以生、復之以性，使其飛潛食息樂育無虞？將見慈祥德布，豈弟仁流？戾氣乖氛悉化為惠風甘雨，是則泰和充于國、善美浹于家，還顧影衾，不大有愉快者乎？</p>
<p>都城之西有紫竹院者，蓋內臣宗公施莊居為精舍者也。背城僻處活水環流，綠圃蒼疇一望無際，而羅青錯黛掩映眉端者，則西山群峰之奇勝也。一日容舒沈公與諸同人憩遊于此，睹茲勝概，慨然有發于懷，遂襄諸同志謀為放生之所。顧殿宇廊廡傾頹復甚，乃各醵金錢更番修葺，不旬日煥然復觀。又歲以雙月為期，遠近聞者無不踊躍隨喜，雲赴川趨。諸凡贖而至者，潛鱗翔羽及角蹄介毛之屬，咸各游泳自若安養得宜。復延僧眾，六時課修，預為生物莊嚴淨土。于是鐘魚交荅，唄梵遙傳，一時聞者見者各生慈怛互相勸化，而華膴珍鯖之家或止或戒，翕然移風無慮數十百家矣。</p>
<p>嗚乎！容舒方留心祖道，果能與同社諸公因放生而求厥無生之理，求之既切，豁然如龐襄陽之一口吸盡西江水，寧止為一身一世洗業致祥？且將使窮生盡劫，我之與物共遊常樂我淨之鄉，而後生不可得、死不可得，殺不可得、放亦不可得，乃至我之與物因業果報俱不可得，則利樂夫人世者又烏可窮哉？于時容舒與諸仁人聞是言<span class='corr'>已</span>，乃各合掌讚歎，發大殊勝心，仍即勒諸貞玟，以為永久之券焉！</p>
</div>
<div class='div-xu'><a id='mulu281' />
<p class='h2'>韓媧石畫象贊序</p><p>曹谿六祖，八十生為善知識，故當貿薪養母時，聞經即悟，卒以居士身，得受黃梅衣缽，寧直嶺南獦獠根性太利？蓋其素所從來有自矣！大溈祐公親豫靈山之席，特以三生曾作國王，竟懵然于寒拾之詰問，而木不能置荅焉。五祖戒機鋒迅捷，以雪竇之明敏，望巖而即退，況其下乎？然後生為蘇眉公，則語挫佛印，未免輸卻腰間玉帶，自以鈍根尤落箭鋒機，則又何也？流連詩酒之場、進退利名之域，一如老象沒溺汙泥，復安能有所振拔哉？山中苟乏老僧，世上休言宰相，今日三公鼎鼐，即當時之百衲杜多也。一迷于處胎隔陰之昏，且有惡聞三寶名字者矣！求其大願夙承不自忘念，如媧石韓公其人者，豈易企及乎？</p>
<p>公博學高文，於齊國為巨擘之士，雖今志尚勳業，未能即謝聞名之累，而以僧形自繪，必欲置身長林豐草之間，苟其得時則駕也，又豈屬忘靈山而以吾法自外哉？因其出圖索贊，喜為之題。</p>
</div>
<div class='div-xu'><a id='mulu282' />
<p class='h2'>○恍然臺詩小序</p><p>暮春修褉，詎止永和之年獨美，著〈蘭亭〉而芳流千載，其故何也？語不云乎：「山不在高，有仙則名；水不在深，有龍則靈？」況逸少之文與筆，使二者當之，將恐靈名兩失，而山水之謂稱或更有在，然則蘭亭之煒煌今昔不亦宜乎？</p>
<p>廣陵屢經喪亂，無論二十四橋，無復舊時風月，而芳草淒迷亂生，宮館城郭尤然，半是人民大<span class='corr'>抵</span>全非矣！唯卓月朱鎮君家，以先大方伯之遺澤汪濊尤尚未艾。宅東築土為臺，建亭其上，通以竹徑，雜以華陰。方其露溼梧桐，風傳夜漏，天階月上之時，輒恍然有會于中，因以名諸其臺。然臺僅止于是，而山水之高深，不可問也。</p>
<p>一日五雲蕭使君來訪，君殺雞為黍，并呼其子雲卿出見。鎮君以識曲周郎，相對風流太守，棋逢敵手、琴遇知音，由是分牌限韻，俄爾之間遂得五言四韻者，人各四章，不獨筆黛潑煙霞，抑亦五嶽起方寸，彌覺山島聳峙，天水淪漣，使人恍然有會于其間者，又不獨臺也。</p>
<p>於乎！使君與卓月皆滇人，聞滇山高壑浚，萬寶生焉！風土與人物，恆相類是，詩其蓋以是也夫。</p>
</div></div>
<p class='juan'>布水臺集卷第八</p>
</div><!-- end of div[@id='body'] -->
</body></html>