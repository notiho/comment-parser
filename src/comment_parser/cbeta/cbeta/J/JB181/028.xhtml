<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu615' />
<p class='juan'>布水臺集卷第二十八</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu616' />
<p class='h1'>尺牘</p>
<div class='div-other'><a id='mulu617' />
<p class='h2'>與化山三宜和尚</p><p>鵰梟狐兔充塞祖園，賴有二三老成輩為後學典刑，奈何哉石兄又長逝邪？棟折榱崩，弟不勝有將厭之之虞。聞兄為主後事，極欲親獻生芻兼申慰問，特以廣潤之行，無如馬首<span class='corr'>已</span>東何？石傘峰唯兄一柱擎天，尚冀慈愍聊通一線，俾方來有所棲泊也。薄尊乞叱辦靈堂，餘情萬種，不盡攸宣。</p>
<p class="head3">又</p>
<p>天台真在天上，弟自入廣潤來，即甬越近事，罔或知聞，況錢唐以外江西湖南，直付之夢想而<span class='corr'>已</span>。兄歸化鹿邪？典席雲門邪？抑卓錫皋亭邪？憶初度在桂子黃時，預遣僧拜祝者，欲亟聞真秏故也。日前于吼山獲讀尊錄稿本，竊自望洋而歎，復愍當世學者，卒多河伯知見，因不揣珠林標礫之嫌，敬著敘文弁首壽梓山中，以殺青未竟，先呈數紙奉覽，其有亥豖訛謬，則不妨明以教弟也。寸函千緒，神與俱馳。</p>
<p class="head3">又</p>
<p>獸蹄鳥跡交遍國中，想西子湖方在顰眉捧心之候，雖妍媚未必倍常，而水光瀲灩、山色空濛，應不失當年態度，況風流蘊藉有如兄者為之朝夕哉？弟本固陋無文，而台山即煙籠霞抹，勉而效顰，其如十里一岡、百里一曲，登臨則汗流至踵、周覽則四望無涯，又安從獲盡其概邪？雖然，祖園凋喪，莫赤匪狐、莫黑匪烏，兄如起而振興，尚敢附于同風千里之末，若曰嘲弄風月，寧直不韻，抑豈弟同仇者所願望于兄之心乎？《梓壽法錄》輒以俚言贅首，兄不之罪，則弟不朽矣！遠辱專使承厚貺，悚惕拜嘉。北風漸肅，尚冀為法珍調，以時自愛。不宣。</p>
<p class="head3">又</p>
<p>西子湖頭著一愚菴和尚，所謂金屋貯阿嬌，縱曰闔戶高眠多方謝客，亦此地無金二兩之說也。太白山門八字打開，成年論月，曾無軒車一過，空山寂寞，較兄似勝一籌。然鐵枷在項，脫卸無因，則相去兄之息吹野馬，其間又不能以寸矣！何日愁人相見愁人，愁眉共結，為痛說一番哉！蒲輪之召果爾爰下崆峒，弟當首疏集福力決西湖之水，俾同江漢以朝宗，然後甬波自赴東溟，恐終不能逆流而上，越彼曹娥三壩也。呵呵一笑，三春好景消盡凄風苦雨中，山色空濛當別有奇趣。應健飯為慰。</p>
</div>
<div class='div-other'><a id='mulu618' />
<p class='h2'>復天界覺浪和尚</p><p>翹渴之餘，忽承手翰，何啻晤言一室？及閱雪嶠大師末後定議，殷殷懇懇，所以為先法叔者至矣！某不揣愚蒙，謬為越中諸君子勉襄後事，非敢于雙徑、雲門二山之間，輢輕輢重，但相時度勢，只應如此耳！迦葉師兄有言：「金剛舍利，非吾等事。」邀師之靈，俾先法叔得配食國一之庭，乃為僧俗弟子為其師者所急先務，至于<span class='corr'>已</span>朽身餘，總之前水後山，又安往而不可者？高明以為如何？</p>
<p class="head3">又</p>
<p>向聞座下以弘法嬰難，某時僻處海州，不獲走一介使通問左右，然深仰剛中浩氣，足起後昆怠頑，增方來志力矣！昨森鑑歸自分衛，讀策頭賡和，具見法道為公，萬物一體之懷，吾與座下復何間然哉？若某直道不勝業耳！亦近為所識株連，敢謂御長風、破海浪有如座下者，第安常處變，直行吾素，覺一往晴空無謂，似得微雲點綴，差有光景可覘云爾！遠承遺問，深媿先施，敬因封祝，聊達鄙誠。弗備。</p>
<p class="head3">又</p>
<p>道以情封，知以見隔，舉世類然！獨不慧衰鳳自慚，乃吾師逢人說項，曾不以雲月是同、谿山各別為限，直欲混四海以為家，破町畦而一之，此豈尋常所可測識哉？匏繫一方，無緣奉塵。專使來，正有東甌質獄之行。方在飄爾，晨征報謝，未遑款曲，深媿不莊，餘唯珍嗇。不盡。</p>
<p class="head3">又</p>
<p>專使去後，即與靈嵒繼姪赴鞫東甌，庭決大杖，歸聽臬司研審，想別無重辟可加也。所不去心者，唯吾師未出姑孰，竊以為憂。昨常禪至自石頭，聞<span class='corr'>已</span>飛錫天界，寧第為吾師喜，喜群彙雲從將有在田之見耳！但道與世喪，人心正危，尤然天地閉而未開之象，尚冀吾師斂翮集㚇，相時變動。杞人之憂出自真誠，知不我誕也。</p>
<p class="head3">又</p>
<p>文王居羑里而演易，其有憂患之思乎！然孔子生篡逆之世，明王道，作《春秋》，予奪人之爵賞、褎貶人之君臣，而當世諸侯，反以玉帛見者不敢奸其禮、以干戈見者不敢逞以兵刑，則又何也？得非三分有二，西伯以旺化動殷疑；匹夫空言，尼丘以無民免世忌哉？雖然過在忽慢不思，先德嘗以此責棲賢舜、石門聰矣！竊觀來教，獨抱深長思，如此即不慧某亦得從茲寡過，況吾師寧復有後憂如前拙見之所云？然者承雅和後世，苟或從果詰因，則不慧三十韻，將必賴藉以傳，豈僅曰拋磚引玉而<span class='corr'>已</span>也邪？</p>
<p class="head3">又</p>
<p>先博山老人無恙時，走天下禪流，憧憧如鶩，而叢林遂為天下首冠。今化去未三十年，法雷不響、法雨無施，法堂前徒有衰艸彌天，與啞羊一輩食息于斯，為可歎傷又孰甚焉？客冬聞大師將應信州緇白之請往主其席，寧直博岫寒煙藉以歔陽，抑十八灘之水將從茲汜漲矣！既為則範公至自越州，復聞法駕返櫂白門，正在憂疑，頃承翰教，乃知藏經傑閣陳案未完，然博山泉石豈真不靈，遂不能令大師為一移幢乎？專使來，弟適有青淄之行，人事紛拏媟慢殊多，艸艸裁復，統惟慈原。弗備。</p>
</div>
<div class='div-other'><a id='mulu619' />
<p class='h2'>復華山見月和尚</p><p>杲侍者從華座納戒回邗，極道慈悲款接與夫壇場之整肅、軌範之周詳，可謂今日南山再見華峰矣！禪門學者病在莽鹵承當，故多豁達致禍；而毗尼之師恆為律縛，或不能造極玄關。何幸大師慧山高陟、智海深臻，起而闡化東南，此法門之頹可使振替而可立張者也。若夫愚拙如某雖有此心，抑年運既往，徒懷慕說之私，恐終無所裨益後昆耳！猥承獎藉，益惕淵水。</p>
<p class="head3">又</p>
<p>遙望華山片月，風露娟娟，不禁神思駿躍，第恨無因飛渡長江，一睹記光華耳！去秋九月，謬承寵召入京，皇上求道方切，再四慰留，今春大壽，遂不能敬致封祝，殊為歉然！然每于　上前揄揚道範，少申企慕之懷。茲者夏五之望，得　旨還山，水涸途遙，遷延<span class='corr'>抵</span>邗，僅一衣帶水，復以天使陪從，王程有限，促席晤譚又不獲願，緣慳何如？謹遣侍僧代問興居外，　上所賜二十五條比量衣裁凡三頂，分一奉高座，乞說戒禮佛時披之，幸邀福德，為　上增益遐齡也。所有不腆，敬呈別幅，臨楮可仞繾綣之至。</p>
</div>
<div class='div-other'><a id='mulu620' />
<p class='h2'>復靈嵒儲姪禪師</p><p>兩書勞問備至，兼以廣潤成褫惓惓之意，辱念何深？但去秋謝事天童，原欲煙波湖海、雲水江湘，即遯跡五磊非素志矣！況退廢之餘既病且朽，復更重理舊案邪？聞郡將歸心，台人戴德，令行吳越，在賢姪一人指南足矣！如拙輩痿痿羸羸者，聽其恁麼過時何如？專候起居，敬此辭謝。雷始收聲，天地<span class='corr'>已</span>肅，惟萬萬以時自愛。</p>
<p class="head3">又</p>
<p>靈鷲一袈裟地，印都寺之盡心焉于是，蓋老姪之所稔知矣！自奇兄散席<span class='corr'>已</span>來，回翔天下尊宿不無其人，而卒屬意于老姪者，誠以道德問學足以起寒煙衰艸，而被之快風靈雨者也。然久默斯要，不務速說，正以老姪方在四絕名藍，為之姑徐徐云爾！適今介在堅壁清埜之侯矣，則其灑埽奉迎，又安可<span class='corr'>已</span>哉？先德有言：「未有常行而不住；未有常住而不行。」而尼丘孔子曰：「我則異于是，無可無不可。」唯老姪亦以是意以踐往哲住則隨緣、去則亡矣之景況，遣情不作方便，直腰包頂笠、抴杖橫趨，豈不出他今人一頭地邪？更副以七言八句：「流水無心江海赴，山靈常望導師來；當年默禱真如響，此日天閽應未開。雲裏錫飛千嶂曉，松門虎出百神陪；楊岐栗棘好將護，珍重迻來鷲嶺栽。」</p>
<p class="head3">又</p>
<p>賤恙以脾弱血虛，不能將氣，故致戾橫下墜，乃庸醫不詳脈理，一投以溫燥之劑，遂幾于殆。蓋徒知膀胱過由冷溼，而不知歲月殫臻、風勞鬱結之薀崇，所患非一候、所傳非一經矣！尤硜硜按方以治，彼豈以人之疾為憿幸，直守古不通今？抑禍烈至此？何幸老姪以痛癢關天下之心，命來禪人，無煩慎眎，藥到病除，然究竟無他玅巧，不過六味地黃變通而<span class='corr'>已</span>，遂爾取效如響，信知盡大地是藥，非善財莫采；亦能殺人，亦能活人，非文殊莫辨耳！謹謝弗備。</p>
<p class="head3">又</p>
<p>兩度出山，動涉春秋，佛隴原上曉猿、靈鷲峰頭夜鶴，不勝凄清哀怨矣！然為父擔棺、為母執斧，曲盡釋尊茶毗淨飯大王之禮，使一闡提輩觀之，知吾門大孝如此，從茲棄倫絕物之譏，無所置其橫喙，則夫裨益生民，詎不大哉？台徑萎華，天風吹去，而山川明淨如洗，道鎮欽風，遠迎歸櫂，不日霞城梱踰，將使盲者視、聾者聽、疲癃殘疾者頫仰而得正焉！又何必三聖推僧吹毛電卷，而後謂之瞎卻滿城人眼邪？法門運泰抑何幸于吾身親見之哉？耿玉老今世馮張，第于己躬下事尚未脫灑，俾伊一口西江等閒吸盡，舍老姪其誰為之？肅候弗備。</p>
<p class="head3">又</p>
<p>前數日，亦風聞此矣！其詳不可得而知也。天城來始審中間委曲，彼婦之口，可以出走，誠今昔其有同然哉！但山僧自念法道波靡，誰揭狂瀾而東之？惟老姪與山僧共有此心。然山僧老矣！無能為也<span class='corr'>已</span>，在老姪春秋富強，正可行道利生，故今不必問其事之真假、禍之重輕，縱有彌天過患，山僧自出頭承當。蓋木陳叔也、繼起姪也，姪徐行而後叔耳！責在家長，言之自然順聽，千祈老姪穩處釣舟，一切坐斷，即山僧起倒亦不煩挂念。餘惟珍重弗備。</p>
<p class="head3">又</p>
<p>子與氏稱夷惠尹丘皆古聖人，然尤德同而道異，若山僧之與老姪，細簡生平，則師同開先、道同教外、燈同臨濟、源同太白、住同天台，及其弘法嬰難也則罪同條款，所不同者，靜躁之天殊、出處之途異耳！然日者同有西江之行，老姪以靈嵒羈滯、山僧復以淮海淹留，均于中道頓轍，則又何也？自笑生無定力，益之業風鼓蕩。客歲承淄青當道紳士兩辱見招，推免不獲，自今將度大河而北。維茲中春，慶逢嘉運，遂不能班封人而致頌，慊也如何？所望壽彌高而道彌大、臘日尊而福日長，造人等馬師、住世方寶掌，丕承先德、錫類後昆，則我願也。所有不腆，敬遣侍僧布陳，唯莞爾而貯存之。臨書可任，縈懷之至。</p>
</div>
<div class='div-other'><a id='mulu621' />
<p class='h2'>復神鼎雲外澤姪禪師</p><p>聖賢不作，大法垂秋，寧曰陽山如線，即先石磬亦大都寥寥，所賴支撐門祚如老姪之英靈後起者，又安辭厥責哉？數秋雁斷衡陽，惶寂持手札來，乃知移幢神鼎，嚴寒沍凍，不減諲老舊昔家風。山僧聞之喜而不寐者累夕矣！然竊惟至人化物，不專孤高峻<span class='corr'>已</span>，而在大慈近人者，誠以勞生薄祜，昧者眾、明者寡，小知劣見者多、上根利器者鮮也。若使輩輩如我，則諸佛無煩出世、祖師不用西來，即覺帝又焉事脫珍著弊，含容巽遜而汲引乎窮子哉？足下自是高明，然山僧必以芹曝為獻者，蓋欲老姪光闢化門，以大吾家戶庭耳！可以光大戶門，雖如佛果老人之闡化皇都未為分外，苟其路絕人荒，即法昌之萬壑單丁，恐無益乎祖燈也。紛紛裨販，不耐見聞，誠如尊札所云，然天下有道丘不與易，醫門多疾，自古類然！彼真學道人不見世間過，豈老姪式秉化權，顧于此輩反動生心念乎？所冀大哀曠濟，不猒水泥，寧舍己以從人、<span class='corr'>毋</span>俾人而就己，浩歸湖海，壯我宗猷，此則山僧所日引領而西望者也。道遠鴻艱，直攄衷曲，統惟炤悉。弗備。</p>
</div>
<div class='div-other'><a id='mulu622' />
<p class='h2'>復寶掌白姪禪師</p><p>青齊之行，因北方道法久湮，愚不自揣，竊冀為之少挽頹風耳！不意邗上紳士數次來迎，只得返櫂維楊。想老姪穩坐空山，霜飛木落，雲度秋窗，其清況當何如也？大能仁寺自得百公繼席之後，喜山僧無復返顧之憂。孰料老姪洎四眾，又欲挽回南國，復欲將雲門為山僧逸老之計。若邪秦望，在他人或眷其谿山勝常，流連不舍，而一寺兩門庭，建置又失宜，山僧夢想久不及此矣！至于能仁居在城郭，以昔年之山僧，尤尚憚其煩喧，況今龍鍾<span class='corr'>已</span>甚之人邪？晤期未卜，曷勝神馳？</p>
</div>
<div class='div-other'><a id='mulu623' />
<p class='h2'>與景星湛菴常姪禪師</p><p>覺帝金槍，文王羑里，人生禍患，焉可苟免？唯賢姪往往罹諸蹇屯，恬然以義命自安是矣！然危邦不入、亂邦不居，雖守道如尼丘，不諱微服過宋之行。彼台封之危亂如此，山僧久思安頓吾姪之地，蓋未嘗去心也。今幸象峰席虛，而南師諸弟子，固奉山僧為菟裘之營，因而再三慫恿轉請賢姪，所謂借華獻佛，殊非官路當人情者也。緬維南師與山僧交契三十年，象峰之不得其人，實山僧之憂也。所以南師化去，即命諸子仗庇吾姪。不意謀之不臧，風吹別調，致象峰一袈裟地，凄迷于寒煙衰艸者又八年。今者之舉，天實相之，足徵吾姪因緣在此，抑天童雪竇剎竿相望，而象峰大梅爰處其中。在雪竇，不妨賢姪節臘四序得展殷勤省問之禮；在山僧，則衰頹暮景，時拭拂籃與一過從禪室，豈不閒消白日，笑落空山也哉？統惟星言夙駕，無任跂予望之。</p>
</div>
<div class='div-other'><a id='mulu624' />
<p class='h2'>與大梅幟姪禪師</p><p>昨在乳峰不期與老姪同聚山中，法門骨肉，笑語一堂之上，雖三日，足使芥城頓空，劫石消盡矣！不審過此以往，更有此番樂事否邪？承喚王山人到寺，為諸禪傳寫先師道容，及山僧幻質，不覺留連數月，共計百十來幅，從此分形散影，布滿湖江。但穢惡無似之狀，不應與先師共宣流傳，豈不閻浮提中又多卻一場笑具哉？山舍澹薄，媟嫚王君昆弟，統希鼎言，曲為山僧謝過。弗備。</p>
<p class="head3">又</p>
<p>雪竇山水靈奇，興建弘偉，加以年代深遠，事蹟浩煩，又今奇兄和尚從劫灰之後，重安剎海、再尊風輪，功鴻業大，尤難頌說。竊謂雪竇中興一銘，雖作者如韓柳，苟非拋擲才力，未易鋪舒也。乃責諸蒙昧之山僧，則又何異羊耕而牛使之馳哉？然既承老姪慫恿再三，復不敢固違明命，胡話呈覽，所謂醜媳婦不免見公姑耳！幸教我，弗哂我，是祈是禱。</p>
<p class="head3">又</p>
<p>悟公西堂，越陌度阡，為修歲好，致感風寒，匆匆歸復明命，殊不安也。春行冬令，寒嗽可痊否？來翰，上堂二字以未拈香終不敢用。是矣！然尊錄卻又大書特書陞座云者，抑復何也？夫座者，即堂中之座也。離堂無座，離座豈別有堂乎？且禪典所謂陞座者，即朝廷登極時，及國家大喜慶受百官朝賀時，與今之官府朔朢排衙時，始登斯座者是也。所謂上堂者，即天子臨軒顧問群臣，與今官府坐堂比審者是也。例知上堂二字，凡早參晚參皆可稱之；若夫陞座，則非為國開堂，與降生成道、涅槃祝釐時不可稱也。叢林凋敝，古規罔聞，數年前有般杜田漢，漫以陞座列于未開堂之日，此其人皆斗筲庸妄、目不識丁。如吾姪則出入承明，飫聞典故，當世號為其文其獻者矣！今復入我法中，則當力行古道，式是方來，豈可濫同此等而一錯永錯乎？故老姪謂上堂二字不敢用，山僧直謂陞座二字尤不宜用也。然則如何而可？當如大慧住雲門洋嶼時，稱示眾為近之。尊錄<span class='corr'>已</span>如翰披讀了，璧此還趙。</p>
</div>
<div class='div-other'><a id='mulu625' />
<p class='h2'>復涼泉承關主</p><p>某弱歲入宗門，曰稽古太上，高風逸韻，若汾陽趙州輩，心竊向往之，凡就大有道者十餘家，中間五年黃檗，又十五年先師，摩厲叢林。頒白矣！乃道不勝習思，日朘月削，而學無成焉！亦長眠豐艸<span class='corr'>已</span>耳！又為同門推輓主天童，遂有卮言重語若干秩，露布諸方則皆某之黥欲息、劓欲補而莫由者也。去秋感時謝事，頗遂閒身，正欲一人半人所在俱到，庶幾布袋盛米供養知痛癢漢，況涼泉相去，宿春可造？則詣座迨將有日，不謂虛懷好問，教況先施，而美溢箑頭，尤深芒負，惟晚近亦猶夫人耳！而行言炤往牒，終晻曖而不章，雖其志趨縮朒無堅操，而以河伯之知自封者比比若也。今座下欿然存乎見少，若此，則古道于是乎在。以古自汰，未有不逮夫古者也。法門起色，謹為座下企仰不淺矣！臨楮軒眉，可任神往。</p>
</div>
<div class='div-other'><a id='mulu626' />
<p class='h2'>復大中禪師</p><p>別後每訪雲蹤，聞不住平田淺艸，復出鏡水秦山，正未審孤笻何託？忽接手示，知在雙髻，遠承天目流芳、近挹雪嶠雅韻，想造詣當益粹美，第恨無因，少奉塵譚耳！辱諭淨明所以為某地者，善不可加，但日有台寧廣潤之命，且聞彼間陵迴阜轉、山高隴長，雖曰梵剎，其實即湘衡間一龍山也，可以深藏愚拙，意頗樂之。若淨明，則襟帶嘉湖，鹽官一派，錯落如錦，而某復鱗廁其間，彼耽耽虎視者能遂晏然乎？是謂避溺而更趨焚也。色斯舉矣！在集宜翔。妨命之愆，惟祈曲宥。弗備。</p>
</div>
<div class='div-other'><a id='mulu627' />
<p class='h2'>復六輪座主</p><p>山僧道慚往哲、德媿時賢。徒以年運既往，謬為諸禪尸祝。奔蜂不能化藿蠋，在高明固當擇木以棲，如必欲謾相依託，則雖無旨酒，敢不奉以趙州之茶、東山鐵酸之餡？而道緣未偶，殊可惜也。然歲月不可把玩、老病不與人期，興言及此，即一刀兩段，未名性燥，其忽諸所諭，風鶴懷憂？擬山僧振以道力，不更諉之業報使然者殊無別法，但冀高座內不放出、外不放入，內心無喘，心如牆壁，忽爾一朝瞥地，則自然如靈山會上五百比丘，自悟本心如夢如幻，于夢幻中無有我人乃至能生所生父母。無相無所生，是中云何殺？除此欲山僧別作別為，是猶病眼者自見空華，而倩不病者代為之除，則非山僧之所知矣！</p>
</div>
<div class='div-other'><a id='mulu628' />
<p class='h2'>與黃檗出谷上人</p><p>滄桑迭變，世界更翻，幸黃檗一抔土，賴先老人威德之靈不一敗而塗地，然危而卒定、隍而復平者，伊誰之功？則又皆道力有以使之然耳！不慧向年參侍老人于此，朝斯暮斯、寢斯食斯，不第教詔之恩而育養之德，亦既中心藏之，無日而可忘者也。獨慚譾劣，謬為江湖尸祝，尤苦業風鼓吹，南北徂征迄無寧歲，所以先老人塔頭，與座下寒暄，皆不獲拈瓣香及通一音之好，負咎厥躬，匪一日矣！今夏素山義長老以省覲來天童，因其歸楚，特遣躬詣塔前，代展雨露之思，薄具齋金佑函，俱不成禮，庶鑒其一往積誠而<span class='corr'>已</span>。將子無死，尚復能來，不審何年邀福庇得一注瞻剎竿以遂生平哉？臨書可任，神往之至。</p>
</div>
<div class='div-other'><a id='mulu629' />
<p class='h2'>與基隆神英上人</p><p>緬違道範幾三十餘年，寧止人面改遷？而疇昔江山且不可復問矣！獨基隆一剎竿，賴道力加持，幸湛然不動，其俾常寂光土笑含先老人者不必論，而來遊來止如不慧輩之凡在依蔭中者，莫不荷戴有加也。雞鳴風雨眷念當年，未嘗不欲命駕西陵，問津沮溺，而無如業緣羈絆，行止非人何？今夏以素山義長老省視來天童，因其歸楚，特命躬詣座前，問訊起居外，有齋金侑函聊將芹獻，儻邀福庇，犬馬未即填溝壑，得把臂兩山，快譚十日，斯乃生平至願也。臨書懷想，不勝神來。</p>
</div>
<div class='div-other'><a id='mulu630' />
<p class='h2'>復佛可式姪禪師</p><p>來翰娓娓籌策禹門院事，以諸方謗議皆出自嫉口妒言，欲山僧全身坐斷者，極感老姪一片苦心。然山僧雖愚蒙不慧，于大本大原亦嘗奉教于君子矣！使今以一己名聞，獨畏人之多言，至于濯濯祖靈、皇皇父業、赫赫兄功竟爾棄同敝屣置而不問，恐小夫硜硜義難出此，矧山僧頗循理道者？但惟伏櫪餘生，不堪更受驅策，重以近沾齒疾，一痛幾斃，今稍涉事經思，則炎炎火動食飲俱艱。《詩》云：「如彼雨雪，先集維霰。」今也雨雪其滂矣！奈何？死喪臨頭，卒不自圖歸休之地也邪？所以日夜促諸檀護，早定代庖之人。乃晦齋諸君子，又以車勞馬疲，不能再陟諸方之庭計，惟屋裏販揚州，咸以旅菴月子年富力強，且受知先帝，或可釀致太平。諸檀雖有此議，然山僧若以為可，是開叢妒之門也；若以為不可，則搖搖身心有同臨崖之木、念水之龜，又不能坐俟河清矣！專盻來旌為一商確之，立候弗備。</p>
</div>
<div class='div-other'><a id='mulu631' />
<p class='h2'>復報國舟姪禪師</p><p>專人去後，復取你討孔聞之檄，與所寄吳興諸書，為之披閱一番，不覺喟然太息，益歎你介為之愚而杜田之甚者，請得以辨釋之。夫稱人倫之至而為百世之師者，孔子也；嚴善惡之條而示勸懲之法者，《春秋》也，然為親者則諱之，為尊者則諱之，何也？重君父之倫而大生成之德也。是故昭公娶于吳為同姓，孔子寧為己君受過，必以知禮對之，豈非為親者諱乎？河陽之會，晉文實以諸侯召天子矣！孔子則為之微其辭曰：「天王狩于河陽。」豈非為尊者諱乎？此尼山作《春秋》之義，明尊尊親親之道，以垂大訓于天下者蓋如是也。今你為攻擊孔聞暴揚師過，則于《春秋》家法大相違戾，反謂山僧為一孔聞忘生平道義，難塞《春秋》之責。今山僧即取《春秋》之義著為說，以聲古帆之罪，勘你介為之愚。中間于孔聞則或隱或躍；于你師則極口揄揚，所謂為親者諱、為尊者諱，此則山僧之所飽習而淹貫者，蓋孔子之《春秋》也。若你暴揚師過而謂屬辭比事而不亂者，或出盜跖之《春秋》，則非山僧之所得而知矣！恒言以城狐社鼠喻君側之奸，謂攻之則有城壞社崩之禍。你尚未明其故，又焉知《春秋》之義哉？謹將前說書出，就正于你高明之介為，然後付剞劂以遍質天下之為人臣為人子者。設有叛《麟經》、袒介為，以非山僧茲說，則當負荊請罪于報國之門，領取介為手中六十痛棒，何如何如？</p>
</div></div>
<p class='juan'>布水臺集卷第二十八</p>
</div><!-- end of div[@id='body'] -->
</body></html>