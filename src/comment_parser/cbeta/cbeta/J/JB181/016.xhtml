<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu340' />
<p class='juan'>布水臺集卷第十六</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu341' />
<p class='h1'>行狀</p>
<div class='div-other'><a id='mulu342' />
<p class='h2'>明天童密雲悟和尚行狀</p><p>師諱圓悟，號密雲，荊谿蔣氏子。四歲有成人之度，坐若禪思。八歲知念佛，每至春三二月，輒動世間無常之想念尤猛切。二十六歲因閱《壇經》，發心參究，計明大事因緣。二十七歲負薪過山彎，突見堆柴有省。三十歲棄妻孥，從幻有傳和尚脫白，執爨負舂身任眾務不以為勞，獨念己事未明、歲月飄忽，為之積憂成疾。三十三歲納僧服，矢明此事。告傳掩關千日，傳雖屢變徵師，師固未嘗爽厥玄旨，然傳獨不肯師，師亦終不自肯，以目前昭昭靈靈一似有物，如是者復六載。</p>
<p>一日偶城歸，過銅棺山頂，豁然大悟，覺情與無情煥然等現，覓纖豪過患不可得。師故常論：「劑限所悟，即有向上向下、最初末後。如世尊睹明星，初祖契拈華，還有向上事也無？還有末後句也無？諸方謂埽除悟跡，取東坡手忘筆、筆忘心為喻，老僧直不謂然。嘗有頌云：『迷悟都來第二頭，箇中唯悟可為儔；若還一息不由悟，觸境依前隨事流。五祖師翁靠此一著子，如座須彌山。』」圓悟道：「暫時不在即不堪。」良有以也，其悟處剋的如此。</p>
<p>時傳和尚<span class='corr'>已</span>先入燕都，四十歲偕報恩修特往省覲，傳見便問：「老僧離你輩三載，還有新會處也無？」師即出曰：「有。」傳曰：「何不呈似老僧？」師曰：「一人有慶，萬民樂業。」傳曰：「你又作麼生？」師曰：「某甲特特來省覲和尚。」傳曰：「念子遠來，放你三十棒。」師珍重便出。</p>
<p>一晚同眾侍立次，傳曰：「如人落水，坐觀成敗不救一救？」師即推攙眾兄弟出，眾不從，師曰：「爭怪得某甲？」又一晚，問：「是大盡小盡？」有者道：「是小盡。」有者道：「莫是大盡。」師曰：「敢保不在曆本上論量嗣是。」傳故為師示以師王迷子之法，師亦為傳縱以狻猊返擲之威，門外人見，方心魂欲死，而傳與師，師資相契<span class='corr'>已</span>超然情謂之表矣！</p>
<p>四十二歲，告傳還南，上天台，探禹穴，為周海門、陶石簣、王墨池所賞識，三公皆海內人望，復留神空宗有素，師與之本色相見，脫略窠臼，益敬服師，師後道化闡于海東，由三公始也。四十六歲傳返龍池，師因歸省，傳問：「你到諸方曾見什麼人？」師以腳打地，以手拍膝。傳曰：「你許多時一些氣息也無。」師曰：「和尚疑則別參。」傳乃撾鼓集眾，付師衣拂，師堅辭不受，傳詰其故，師曰：「待師天年，然後行止聽緣耳！」復命師及修入室，屬累扶持佛法，師即呈偈曰：「若據某甲扶佛法，任他○○○○○；都來總與三十棒，莫道分明為賞罰。」傳由是默喜，以為倚以支臨濟也。</p>
<p>四十九歲傳歿，師心喪，席苫枕塊，如喪所生者三年。五十二歲心喪畢，眾請繼傳開法，乃陞座舉揚，號令森然，至若提唱本有，指蹤極則，皆前此諸方所未見聞者。蓋禪宗自宋元以還，嵩少之庭久<span class='corr'>已</span>流為傳習，即江西、湖南別有商量浩浩，匪綿在工夫即密在話頭，列聖綱宗至為繩墨死盡，不道無禪，只是無師。天蓋假師一掀翻露布，洞示真元，後三十年來，說法之式駸駸，復返正始者師實啟之。自此出世六坐道場，祇以一棒接人，如大火聚觸著便燒、如太阿劍血不濡縷、如金翅鳥劈海直取龍吞，使學人言語道斷、心行處滅，琉璃缾撲落粉碎、摩尼珠驀面白拈，唯餘條條赤手又遭截去，升天伎倆枯竭無餘，擲地金聲不暇回顧，直饒乾坤大地、艸木叢林盡為衲僧，異口同聲各置百千問難，棒頭一指靡不結舌亡鋒，三賢未曉十聖罔通，等妙二覺曝腮龍門，更饒佛來祖來，不可放過；超佛越祖，放過不可。大矣哉！一切眾生之平等寂滅光明幢也。住五年，百廢具修，以故山行道，意殊不樂。一日因事上堂，舉話畢，良久曰：「者裏無人證明，且向別處尋討。」下座便行。</p>
<p>五十七歲遊匡廬，將之衡嶽矣！天台諸山削牘迎住古通玄寺。茅堂艸座，山衲十數輩，師為朝參暮請，一如坐大寶坊儼臨萬眾無異也。五十九歲復遷金粟廣慧寺，破屋敗椽，始或饘粥不繼，居六年，遠邇來學如赴召。師無作無為，而大廈崇成，食堂幾滿萬指。初師出龍池，夢至一處，見巨井足飲千人，適蓋亭其上，有偉衣冠者進曰：「此師住處也。」金粟故有千人井，蓋前定云。六十五歲，復循閩人之請，闡法斷際故山曰黃檗者，僅五閱月，返度嶺而甘露滂濡、群萌甲折。有男子盲無所見，嚮師求示，師為開覺，其來也扶杖而至，其往也掉臂而行矣！</p>
<p>清漳王大司憲志道亦致書通所得曰：「法錫南來，遂令黃檗千年道場儼然未散。祇此道場非古非今，然不因師來，爭知非古今也？」</p>
<p>大師為人不惜身命，寧使喪身失命，終不為開第二門，徹骨徹髓獨超千七百則，而遠近傳者多作棒頭商量，或言：「可度有智人，不可度無智人。」或曰：「止可度未悟人，不可度己悟人。」如此等見，蒼天！蒼天！敝漳近有僧歸，述六月一日上堂：「若汗淋淋時是，乾爆爆時如何？若乾爆爆時是，汗淋淋時如何？此是向茫茫無可據中抉出人人眼睛，令他自見。」其法施之惠及四眾，皆此類。</p>
<p>六十六歲又應鄮山阿育王寺，先是明州黃司李端伯久參壽昌不契，因赴春闈，小憩匡廬，夜坐有省，然開口則礙，雖屢激博山莫去膺，至是赴官見師語大驚異，因多方請師，具道所以願見之意，師乃就之。故開堂日指法座：「者便是司李大護法，于廬山開先寺撞倒底鐵山，今對人天眾前扶起去也，還見麼？」遂陞，一眾譁言：「善！」司李亦脫然首肯，故為師作真贊曰：「菩薩面！夜叉心！惡聲流播滿叢林；禹門浪急龍騰處，翻轉山河大地沈。佛也打！祖也打！眼光爍破四天下；阿師大似敗家婆，教得孩兒會相罵。牛頭沒！馬頭回！狂風驟雨滿天來；四方八面相追逼，縱有神通掣不開。行腳僧！會不會！腦後一槌百雜碎；沙界眾生結大冤，禿奴忒殺無慚媿。風顛漢！老成魔！諸方那箇奈伊何？巖頭獨現大人相，直向德山頭上屙。」然師殊無肯可司李之意，一回相見必深錐痛拶，不以檀越作從官少為假借，微獨李也。</p>
<p>方侍御震孺謁師天童，語及工夫不切實，師劈面便掌，方矍然汗下，遂呈偈曰：「倚牆靠壁多生迷，賺海偷天似也無；劈面原來真箇熱，更從何處說糢糊？」與王大司憲之言前薦得，一皆要津把斷，寧使生身陷地獄，不將佛法當人情。師之絕情離識、第一相為人，為若此也。</p>
<p>住鄮山三月，復為紳士與司李請住太白名山。當是時，師臘既日高，寺規模又極宏大，建炎之殿上干雲日，一朝從艸萊中欲斬新扶起，師固謙讓未遑也，乃不數年而幻出寶坊，飛樓涌殿萬礎千楹，崇宏壯麗冠絕一時，然尤不足以居來學。計袂連踵接而至者，極衣冠之國、達羇縻之邦，公卿貴人，接足頂禮，魋結編髮之君長，多自重譯函書問道，由是名聞。九重將葺長干大報恩寺，纘成祖文皇之緒，俾師唱道留都；師以老疾願終林麓再辭不赴，識者尤為歎服。蓋師生性剛直，壁立萬仞，意有不可，撩起即行。</p>
<p>門弟子有持某宰輔書住某院者，師深痛絕之，嘗語學者：「貞觀嚮道，欲瞻風彩，上表遜謝，往返三四，引頸就刃，神色儼然。吾敬道信大師，茅茨石室，累煩聖主，且請前行，吾從別道，澡身淨髮，結跏趺逝。吾敬汾陽無業，休心息念，斷絕攀援，賜紫及號，力陳昔誓，收付有司，恬然受刑。吾敬芙蓉道楷，牢著艸鞋腰包，住院去就之間，輕同學子，不為蚖蛇戀彼窟穴。吾敬應菴華祖，魏國弘基欲為龍池標師一扁，直峻辭謝卻。」他可知矣！故師住天童十又一年，拂衣者三，皆為緇素強留而止。</p>
<p>至辛巳年秋幡然出門，萬眾挽之不可，將比雲鶴遨遊海天矣！為祁大中丞彪佳與兄駿佳要止別業，故棧絕往來省師酬應，然四方問道者日戶屨晨滿如市，莫能禁也。</p>
<p>七十七歲，明州宋海憲特遣使迎師還山，且託中丞勸駕，不得<span class='corr'>已</span>過甬水，以天童屬累宋公，徑取道入天台，仍住通玄寺。通玄山紆路僻，澗肅林寒又頹廢久，師旋為葺理，而學者力作攻苦，加諸敺逐，有僕隸所不堪者，益親依奔赴而至。至孟秋七日，師以衰頓之故，竟爾趨寂焉！世壽七十七，僧臘四十四，六坐道場說法二十六年，化溢支那、言滿天下，以至日南景慕、海外欽風，且祠奉為中興臨濟之祖矣！乃晚年愍世說法者多陷牛跡，著說纍數萬言極論之不<span class='corr'>已</span>，若是其齦齦何也？師固曰：「與之直辨到底，待他開口不得、枯竭無餘，無可奈何，彼自心折而休矣！故彼曰身見，則以身見激揚之；曰一橛頭，則以一橛頭發揮之；曰極麤一棒，則以極麤一棒整頓之。或援古德機緣，即折之以古德機緣；或攀從上綱宗，即讞之以從上綱宗；或流為世諦言譚紕說繆論，即斷之以世諦言譚紕說繆論。」</p>
<p>唐子元竑有言：「彼示與師軋者，其人大都負大力深智，鳴鐘鼓、撼山嶽以相加遺，而師晏然踞坐，張空拳而八面應之，攻者屢變，應者不變，無不給也，即無不摧也。便後來聰明辨智之夫，知此道果不借他力，廢然失其增上慢心，頫首以入爐鞴。」其知言哉！卒之師說出而風聞寰海，江湖閩粵之人，雖猒飫保社，操鈯斧而山邊水邊者，莫不憮然自失，願就弟子之列。其與師軋者，至為狂詈、為凶短折、為吐光紅爛盡真，枯竭無餘無可奈何，而大慈攝受之心，師終無間也。</p>
<p>師凡缾錫所到，萬眾喧闐瞻禮恐後。晚居太白奔走天下，如一佛出現室中，未嘗以顏色假人、語言文字羅籠學者。當門踞坐如西河師子，人與非人驀頭生按。又普請煩重，廿里河干不時輸運，土木之役半出學人，玲瓏嵒負薪，鳥道嶔崎，動致頭破足傷，而眾等堪忍依止，辛苦都忘。一時英靈畢集，號曰「僧海」焉！</p>
<p>其嗣法弟子受師記莂者，自大溈如學、鄧尉法藏以下一十二人。過此以往，若招手橫趨，闚鞭即去，憑雲漢以高視、入西山而不還者，未之或知也。蓋師生平以真實心，行真實行，悟真實道，說真實法，化真實眾。</p>
<p>方其始貧，食力也耕稼、陶漁無不備嘗，繼而出家，苦為生死事大，歷一十三載窮神極慮，心力俱疲，然後打失從前，唯覺情與無情煥然等現，當其煥然等現之時，無復情與無情差別等相矣！所以折旋俯仰，咳唾掉臂，乃至垂手為人，策諸學者搬磚運瓦、挑土拽石，或喊或罵，與人詰、與物諍，固無事而非真實法門者也。復不以言教而以躬親，名利視若浮雲、金帛等諸糞土，故凡在及門，非甚不才，未有不孤芳自樹開鑿人天者。今一十二人外，如四明智遠、白雲悟西、皋亭智蘊、武林寂然、雙林海懷、翠巖通哲輩其選也。然則師承夙智悲，為法舟航，又奚俟神告朱君<span class='note-inline'>(上申)</span>，而始定其為慈受<span class='note-inline'>(深禪師)</span>後身哉？</p>
<p>崇禎十六年癸未，門弟子建塔天童，迎師全身歸窆幻智菴之右隴。適霖雨經旬，泥濘沒骭，而道俗哀哀奔送者萬人，非師化育之深，曷由臻此？</p>
<p>叢林公論師以賣薪出家遂傳衣缽，有類曹谿；求道猛切深徹法源，有類高峰；以一宗鏡炤空萬法，有類永明；聖凡彼我等心一視，有類元珪；豪貴當前臨機贈掌，有類三角。至于力爭祖命靡愛厥身，旋嵐偃嶽，弗震弗戁，其黃龍、大慧之流亞與！崛起尋常，中興濟北，傾企窮八表，芳躅映千秋，夫豈偶然者？</p>
<p>門人道忞謹狀。</p>
</div>
<div class='div-other'><a id='mulu343' />
<p class='h2'>開先若昧明和尚行狀</p><p>師諱智明，字若昧，海陵毛氏子也。父為郡小吏，沒廣陵，故師驅烏廣陵之東，隱精舍方數周，而都雅白皙眉目如世所畫善財者，其師愛憐之，少不以繩墨削。廣陵故豪華多少年，日牽引為鬥雞走狗、彈棋六博之事，師既生長任意便與人博，輒爭道不讓，其人怒欲鼠牙師而窘辱之，師大媿畏。家有僕善緣，得徒步日三百里，乃挈之遊，奮然登金焦過南徐，將蹤跡天下名山大水而問途焉！莫宿銀山菴，見其徒方經營相嘈雜，而方來又憧憧不<span class='corr'>已</span>，怪問之，曰：「山門將延三大師講《首楞嚴》，四方英賢戾至，子遠近誰里，將不為法來乎？」師聞而疑信半，且曰：「吾將觀焉！」旦日趨堂司，視門牓一《楞嚴》，必稔前五卷者與床曆。師從未聞經有所謂《楞嚴》者，復卒不得《楞嚴經》，既而購求乃得《楞嚴》者，誦則展誦如故，誦不終日誦，而前五卷者<span class='corr'>已</span>如建瓴下矣！於是竟誦。乃大師至，至則人人奮厲欣勇見師，反感切涕慕淋襟不自禁，卒仰天：「於乎！誓如今大師者。」而師志始由三大師決焉！三大師者雪浪恩和尚也。恩辨慧滉漭無涯岸，苟其詞河下注，則谷陵深高易面，況泐名相之石，齧章封句守之隄？故當時三宗之學幾明，而一世俶儻瑰偉之夫亦罕不揵鬐奮鬣其門。恩一尺箠赴之罔假，唯愛師超逸，雖師受如響，然恩未嘗不輸壼奧見淵微，蓋喜海有再授之經、三車負獨聞之說，故及門豎義則後至先鳴，雖一時嶄然見頭角者，亦自遜其捷足矣！</p>
<p>師既綸貫諸部，慧聲日遠，則慨然自命曰：「嗟乎！戒急乘緩止可自利，膺城自守亦不可利人，某微大師則溝中斷耳！不及此兼利所以報也，吾將為四戰之國乎！」乃南走越、北走燕，納尸羅于雲棲、叩禪扉于紫柏。既而聞其徒之老有善百氏家言、漢人魏人開元貞元之體曰堯山者，復躍然起曰：「於乎！五地聖人習之矣！不曰：『雅思淵才文中王』，是不可失。」于是日夜趍太行，瞻伊闕，徘徊伏牛，物色其人于古澗寒溜之下，卒獲其善者而還。于時則有南郡之命、紫柏之輓，不得固讓益作而曰：「嗟乎！吾所學欲有所用之也，用而不蓄將竭久矣！吾欲為吾用地也夫。」乃陟匡廬之巔，放赦餘聞思，泊然禪寂者三年。復循山之陽梯空杙險而上，百折得所謂古黃巖者，居之又十年，愛其山川秀美，且有終焉之志，而星渚都人士則又以開先輓矣！</p>
<p>當是時，玄學日親，四方勸請之命日至。言默而道光、身隱而名隨，珠媚于川、玉潤于山，師蓋無意也。一以慈炤臨之，不猥附合，亦不皦絕離，故來而畏敬、去而慕思，死而哀人父子。感往昔，雖墓之木拱矣如始亡，皆師有以致之也。</p>
<p>師學始汜濫，終渟滀，而究則淨極光通，如擷奇探勝者造幽嵒、出深壑，霄然洞開天際，頫而視下則千里一目，攬不盈掌，蓋其所眓者高，故其所指者遠。聖言淵博學士俴夷，苟非忘筌誰與見諦？然尤厚行而薄說，雖極辨海波翻，終則咨嗟感發，間有一座之間凄惋不勝而去者。生平以尸羅為足、禪那為腹、《首楞嚴》為清淨寶目。其入匡阜時，與三者偕來，而黃巖則自謂于《首楞嚴》有深證，牓所居曰「智光」者，志證也。故叢林有昧楞嚴之稱，而學者無異詞。</p>
<p>師道被東南，因在黃巖緣在楚，然其間則皆若前定。一昔黃巖有黃冠者來曰：「我，許氏之苗裔也，旌陽讖後八百歲，多得道者興散林莽同時僊去，我師命我當建玄元太乙之壇于此。」從徒數十，畚鍤俱具。師乃禱後山之龍，與之約曰：「雨我也，晴則君，讓君我則去矣！」俄而雲生劍岫風雨至驟，撼山莊雷電挾屋焉！羽人懼曰：「噫！佛氏之宮也，非我有，然師殆非常人矣！」</p>
<p>郢之役，陽朔安居，蘄春僧後至，度失期，間行甚迫，夜宿荒陂。有告者曰：「昧法師期改矣！孟冬八日也，我乃其衛法者。」既而夢師陞座，服布木蘭色，伽黎面黃，髮紺如蠃，蓋佛也。及至果然，而師衣如夢衣，故楚人至今尤敬虔焉！</p>
<p>其走燕時，僑旅邸，有善許負之術者，隔垣聞師聲，驚曰：「此宜擅大名，何為者？」趨謁則師也，結驩而去。</p>
<p>早歲孤騫自喜，行往一橐，中載《寂音僧寶傳》，當山水得意處則出而吟哦，既又頓足拊膺曰：「嗟乎！我獨不得與此八十一人者同遊哉！」則又泣，復傲然挈之而往窮山絕澗，至不能前復又還，遇岐路則脫屣占之，往往多獲道。中歲則精嚴玉立，有類清涼；晚忽超放，又類棗柏。眾固疑之，莫能測也。然規學子甚詳，有攜其室灑來覲者，班其師之下拜之，以為瀆無人，師訓立斥之、甌之。溫嶺來聘享禮有加而無主狀，則曰：「此慢而貨我也，貨而可行，如我法何？」摽之使去，其惜大體多此類。</p>
<p>師刱自襄南，終至秣陵，中間或荊或吳、或甌或越，說法三十年，大小經論四十餘座，四方遺問無虛日，身以外無長焉！去來不晨豫，意至則行，追隨者方喘急而師<span class='corr'>已</span>莽蒼在望矣！</p>
<p>崇禎四年夏五，以開先殿事遊西昌，忽示疾于淨土蘭若。六月十日手勒別諸護法狀，洎門人弟子遺誡，函封<span class='corr'>已</span>，自詣龕室跏趺，笑謂眾曰：「我且試耳！」遂奄然坐化，世壽六十有三，僧臘五十有八。門弟子奉龕歸開先建塔，葬全身于黃石嵒之前雙劍峰之下，體先志也。蓋師每歎此山水麗峰銛，文中武外君子哉！增人志力，居者多得道云。</p>
<p>於乎！師生而孤嬰，出家踽涼蕭寺，辛苦萬千，重以內無說德，外有賞心，不自殄滅足矣！乃能起勞侶奮行間，登覺者之城，休宮止舍莫之與禁。當師之隆，結軼玄途，追亡逐北，以紫柏之陵轢無嚴亦曰：「昧公天授。」迨其燕坐黃巖，山若為高、水若為深，當世仰之若慶雲焉！乃晚年喜建靈廟，恆暴露于外，竟不克願而終。何也？語曰：「人能弘道，其如命何？」詎不信哉？然馳走學者三十年，名震公卿間，一以遊戲三昧行心，死生若脫，豈曰法傑？亦人雄哉！</p>
<p>師有《智光》、《空響》諸集行世，嗣法門人若干人，剃度弟子若干人。忞不天，依師得度開發蒙昧，咨決于外十數年，乃今僅得與于執斧之役，恐師行業將放失，後學無所考鏡。竊閔然不敏，葺餘論次，為乞銘之狀，尚冀有以傳師焉！</p>
<p>道忞謹狀。</p>
</div>
<div class='div-other'><a id='mulu344' />
<p class='h2'>故兄知廣西平南縣事文林郎亦采林公行狀</p><p>公之先由殷少師得姓，世有顯人，曰「穎」，為晉黃門；曰「茂」，為隋右丞相，仕于唐；曰「藻」，為江陵府使，仕于宋；曰「訔」，為廣州司戶，仕于元；曰「詮」，以解元除評事判。潮自黃門入閩，而子祿守晉安，因家晉安，司戶值幼帝播遷，起兵會張世傑討賊，卒于軍；而子迪因家南海，評事既遷石壁，卒于官，葬大麻；而子孫因家大麻，由大麻遷新豐里，則公始祖八十八者也。</p>
<p>公諱淳，字崇古，曾王父山，王父一嵩，皆有隱德，不仕皇考。時慶則詠歌白沙陳文恭之風，薄進取，止于庠。唯公幼耽學，有能文聲，聲藹鬱甚，凡十就棘闈弗第，卒循資銓選得廣州司訓，凡八載弗遷。大吏廉知其能，則交章薦，稍遷廣西平南尹，政成例得州牧，以不能媚權司方垢索毛吹，冀中以禍，卒之無纖豪挂議，則以不及去官。凡公如此，一裁之義命，無諂上之容、躁進之失。</p>
<p>蓋公為諸生時，方慨然于周公、孔子、孟軻氏之傳，而環嶺以東秉觚牘者，則以公文為模範，一時貳州牧伯與薦紳先生之家爭致師席，其百里重趼趨門下者，歲不止以百數，然公卒教之以孝悌忠信無倦。有貴人子驕公，自以為不狎不順，擯之，而後諸生知公意之所在也，則人人刮濯，諸凡北面公者，皆有懿行可述。</p>
<p>其居司訓時，念國家承平既久，所在弟子員習浮靡寡能，媚于天子邦家民命之託，使萬有一而赫然震疊之及，則屈辱師聖非是。乃輯〈為學之要切〉于修己治人者八條，日為申儆，期與諸生更始。</p>
<p>平南交夷徼姦民樂于為訟，而贓胥污吏多行誨盜之方，故縱其首事，而招徠之民卒流亡莫有禁禦，公則淑問而得其情、哀矜以畏其志，納諸禮讓之域、示以禍福之門，凡陳嘗率育之道，靡不有志載焉如指諸掌。既而不獲大用，于時則退而居鄉，鄉人無少長，畏公如父、敬公如師。間有舉事過當者則不欲使公有聞，既聞矣則羞縮庰避眎不敢直，曰：「吾終不可以見長者。」惟公邑居<span class='corr'>抵</span>京國萬里，聖天子威靈德化，雖外薄四海而土瘠民貧，俗恬固陋，忘達識遠見漸靡久之，以至仁之屬、義之族不相知問，民生之鄙薄、風俗之不長厚，而公式生其間，蓋若有使之者。</p>
<p>公二十喪父，四十喪母，于生計蕭條之日而身孤母寡，弟妹方稚，公一提攜奉負以至于長。長則擇妻以妻、擇夫以嫁，凡嫁二妹，為弟再婚焉！初弟灝失怙過痛，得痰瘰疾，如是枕床席者連歲月，方趨救療則有糊口之累、欲行糊口則有內顧之憂，出入狼蹌莫與為生，公卒多方求善劑而調攝之如初。惟公性恬澹，不亟亟于富貴，而家貧親老不去心，逮喪母吳則哀毀蔬食，內盡其志、外盡其物，慮無有不得于心者，然終以不獲祿養為憾。每與家人道父妣事，未嘗不感<span class='corr'>慨</span>欷歔，泣數行下，則謂：「福輕禍重，賴先人與庭闈之訓，獲有寧宇，使子孫知為學與善足矣！曷求焉？」乃舉祿仕之所入者度，足以奉公賦餉，歲時其餘悉以分贍族人親友知識，置大宗小宗嘗食之田若干畝，與食貧亡役之妻子皆有以賚。而又與人以讓、遇物以誠，方居東時有虛以告貸者曰：「我公之鄉人也。我本字某名某，以某行某役困此需貸。」公曰：「是與？」曰：「是也。」則如其所稱之貸而貸之。凡負公貸者，若而人與若而緡、若而歲月旬日，公未嘗舉而問焉！</p>
<p>於乎！予行閱天下多矣！所睹州牧令長，以官為威、以法為阱，漁獵生民，吸肌膚以至于髓，既而墨薉彰聞上官論斥，則包苴請託踰巨萬，其有彌縫善巧歸獲自公者，則恐喝傳丞追呼遞卒，輜車繹絡載道，涂爛其盈門而至。既至，則伐徹近巷以大第居，割里人世守桑麻以連阡陌，僕御聲伎雜沓，飲食相過從，無舊識皆新知。苟其賤貧，雖期功厚善，妻子轉溝壑，不一哀悲賑恤之，反非笑焉者皆是也。此夫所謂為盜不操弧矢、攻而不用弦刃，欺父母未有罪、而弒君未伐者，方坦坦施施，騎從十百出入里閈，上先人丘隴，自以為丈夫子生人世得志一時，當如此者，聞公之風又何如施顏面邪？</p>
<p>公生穆宗五年，生十九年而補弟子員；生二十六年而進廩諸生；生四十七年而賜明經進士，明經六年而訓司廣州，令粵西平南則公六十矣！令三年而公歸，歸三年而公卒，從生至卒僅六十有六年。而崇事乎生人之理、孝友義讓之道，則未可以一二三四指籌而算。蓋公所得于天者甚厚、致力于學問者甚深，而又有達觀以大之、積憂重慮以淬礪之，以至如此，其醇且備也。</p>
<p>竊嘗論之，古今人品若范希文之惠族、王彥方之式鄉人、陽亢宗之心勞拊字，道光師儒皆有聖人之一體，而公則似乎具體焉者！然三君子受其豐而公享其嗇，故吾于三君子，尤獨為公難。</p>
<p>公先配孺人何氏早喪，止一女。繼配梁氏生二子又一女，長曰于達，邑廩生；次曰于逵，邑庠生。公沒之明年予始歸省，姪二子與宗老頫泣再拜，涕興以請曰：「日月有時將葬矣！唯是碣上之銘無辭以徵[巾*又]氏，唯吾叔言之，文余先君，子將賴以不朽，請狀之。」噫！吾忍狀吾兄哉？雖然，予奈何自遜固陋使吾兄遂泯滅，卒不稱知于天下後世哉？因次狀于左，以俟立言之君子采擇以傳。</p>
</div></div>
<p class='juan'>布水臺集卷第十六</p>
</div><!-- end of div[@id='body'] -->
</body></html>