<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu632' />
<p class='juan'>布水臺集卷第二十九</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu633' />
<p class='h1'>尺牘</p>
<div class='div-other'><a id='mulu634' />
<p class='h2'>與空林遠禪師</p><p>士燮憂生，蒙莊樂死，雖拘曠不同，至于均忘其羊，則臧之讀尚未見其多于穀之遊也，況惑志于喪，得咎休哉！乃今之若爾亡羊者，又不專在橫目，而在吾黨之碩大者矣！山空水涸，萬木凋殘，獨兄一人，徹本無生，去華存實，惟能齊物我、一禨祥，蜉蝣人間，世出世等舉無足以嬰寧，又何貳于夭壽而云慶且贊邪？雖然，麟鳳之為祥也、珠玉之為貴也，不自貴祥，而不能必世之不貴與祥也。稱觴九頓，三祝華封，所謂我用我法，兄第任之<span class='corr'>已</span>耳！俚言微幣，具存別幅，惟冀慈納。弗備。</p>
<p class="head3">又</p>
<p>手教所訓諸方事，非愛弟深至不爾，然愚衷竊計外寧必有內憂。幸諸方藥石弟，則弟生矣！辨云乎哉？茲者山中勤舊勖弟，臘八開戒，屬先制不可擅廢，而天童動止向為諸方繩準，非大方名德如某師為二師，亦無以光昭先烈。弟為慼然曰：「如我空兄者，所謂佛祖不為，以瑣末干之可乎？況某何如人者？屈無上之尊，罪莫大焉！請更計宜者。」則又進曰：「首開滹沱之席者，顛普化也，而兄眎運公；恆白鷲嶺之椎者，妙吉祥也，而師兼七佛。彼空師養志就閒，以荷法耳！豈真傲倪萬物，不空我相哉？且方丈與彼，所謂相視而笑莫逆于心者，苟藩垣未破，曷稱焉？」弟卒無詞以應，謹遣侍僧告白，惟辱命之。</p>
<p class="head3">又</p>
<p>靖退之節，雖知足之分生而素植，然自友朋之教益多矣！而兄之教弟尤甚，故今獲放懷于青松白石之下，豪毛兄賜也。客秋屢欲過訪，但未卜雲蹤攸寄；及鹿宕來，知在姚之山南北間，則弟患渫瀕死，雖今艸鞋稍健，聞方受供城中，恐過而勞煩主人，則又大不便也。特遣侍僧走候，區區豪素，不盡欲言。</p>
</div>
<div class='div-other'><a id='mulu635' />
<p class='h2'>復白雲鹿門西禪師</p><p>六十不造屋、七十不造衣，此方內常譚耳！若夫出格而遊方之外，如趙州八十猶行腳、寶掌千歲走支那，則兄與弟輩不過出幼孩稚而<span class='corr'>已</span>。六十二而造殿矗雲霄正是其時，彼五十稱壽而勞人遠祝，不亦笑殺二闍黎哉？忙不及走候，恕不過督。</p>
<p class="head3">又</p>
<p>承諭四明法道，全仗天童、雪竇、五磊三老牚持，走天下衲子造福一方，此在我費石二兄良然！若弟者本錄錄無所能人，頃以風波屢閱，憂畏嬰心，彌益虺虺，徒彰殘朽而<span class='corr'>已</span>，況毀求全而日至、過欲寡而未能？進退方維谷，敢曰不采無窮，高自矜伐哉？白雲古香火幾燼，賴法力復然耳！然山在有力之家，終必負之而趨，何幸掇而聽贖，此殆天誘其衷。語云：「鄰有喪，舂不相」，況兄以稱貸命？但環視周身，除楖栗敗天公外無長焉！盡底掀翻得綢一匹、布一端，附上聊充交關酒水之需云爾。統惟海含，死罪死罪。</p>
<p class="head3">又</p>
<p>法駕踰錢唐半載矣！每念白雲出岫朝莫斯還，豈長令碧嶂丹嵒寂而無侶邪？道者來，知返錫郡城，不能出山敘闊奈何？辱諭郡侯韋君，須弟同入天童為二家取和之說，使弟聞之不覺仰天長笑，且頫而深悲也。夫費兄不知何如？若弟自顧，竊為佛法中人，業唱道二山矣！職在開鑿人天，俾薦本有而超然塵勞之外者，乃不意自有怨結，致煩塵勞中人為我輩取和。昔阿難晨朝乞乳，為世尊身小有疾，維摩詰責言：「默住，阿難勿謗如來，莫使異人聞此麤言。」於乎！身為知識，須人和會是非，如斯麤言，又堪使異人聞邪？韋君幸無維摩詰護惜佛法心，使有此心，將以我輩為彼恥，又肯親出此麤言邪？兄得無近韋君而謬聽乎？請更詳之。</p>
<p class="head3">又</p>
<p>正想光儀，忽辱手教，彷彿如同面晤。第恨經年以來，異見異聞之事，不獲焚膏繼晷為一長譚耳！兄為韋君留城數月，卒就空王寶殿；而弟自先大師告寂，至今將百日，中間奔走雲門、退五磊、虛廣潤，勞而無功如此，徒以後事襄大師博道路之言。然則弟之虛名又何如兄實效也？大師蒙厚賻，而餘波復及不肖何邪？謹此復謝，無任神馳。</p>
<p class="head3">又</p>
<p>歷攷古今弘法嬰難，自師子尊者以下，無慮數十輩類，皆瑰偉權奇，生知博達之士，豈大川利涉必需善水舟師；而艱險危虞天，固不以等流嘗試與？夫弟本碌碌常行，乃膺天私篤亦得隨墮其中，顧何福要天而幸躡昔賢芳躅哉？今兄獨為弟拊膺致歎者，得<span class='corr'>毋</span>以弟尤存世俗知見，即以世俗所應唁傷者而唁傷弟乎！深荷厚遺，更銘雅愛，不盡不盡。</p>
</div>
<div class='div-other'><a id='mulu636' />
<p class='h2'>與臺山梅菴宜禪師</p><p>廣陵一別，不覺四見青黃，仁兄雖善藏六，其如豐干早<span class='corr'>已</span>饒舌，故弟稔知松門寒石之間有所謂伊人久矣！然彼此薶身千丈嵒前，無因擔簦造謁，日惟引領遙望赤城一片霞而<span class='corr'>已</span>。去歲之秋，忽接老人訃音，奔走涕洟，方殷泰山傾頹之感，而私心自計「竊有之子，我覯之歡」，乃舟<span class='corr'>抵</span>曹娥，又以靈輿歸四明不果願，然猶冀事竣言旋，尚得從兄一步石梁之梯。詎意夙業深重，陊茲彌戾車中，雖今天台咫尺，雲連太白之峰，而俗務羈人，無由擺撲，加之神勞病作，跬步難前，故特遣侍僧走候。春深霧重，萬惟珍重四大，為法為人自愛。弗備。</p>
</div>
<div class='div-other'><a id='mulu637' />
<p class='h2'>與雙林山幢禪師</p><p>前渡江邀金栗時，于虎林得接手詔，<span class='corr'>慨</span>然見黃居士不泯先和尚德業，與兄存沒無二之心，即欲具箋裁畣，以年譜雖<span class='corr'>已</span>脫稿，業鋟刻未完，是以遲遲至今。前書所以有援雲菴之說者，蓋山中兄弟正惡有以私意具述如來教云云故耳！今幸屬居士直筆，吾兄相與討論，則先和尚末後光明自應與歲月不能老矣！彼此同為佛祖兒孫，以筆舌不相饒，至今雌黃無<span class='corr'>已</span>時，弟心為之恫然日久，況同一師學，奈何其抑人揚己？狀中千祈勿以片字加人，庶泯末世諍競之風，則法門幸甚，惟兄與居士斟酌之。年譜率略，恐無以表章和尚，冀裁正為感。弗備。</p>
<p class="head3">又</p>
<p>阻江越邑，烽火連年。去歲稍通魚鴈，聞法駕復出隊江淮，邇來想<span class='corr'>已</span>還山矣！雙徑兵抄盜掠無寧日，而上剎在臨餘之交，不審鼓鐘魚磬尚鏜然水畣山酬罔或差敘否？匏繫一方，動止有礙，既乏夌雲之錫，又無縮地之謀，何時對譚一傾倒邪？特遣小師走訊，乞惠德音，以慰饑渴。</p>
<p class="head3">又</p>
<p>黃介老履道存誠，期紹千秋絕學，乃父子遭異變，豈禍生有自邪？抑無妄之災與？若無妄之災，則楚書曰：「楚國無以為寶，惟善以為寶。」我善矣！而彼不自以為寶，于我何？若禍生有自，則無論學道人不得為君親報復，律有明條。抑天時人事何如，而甘自冥冥決事哉？可哀亦可悵也。兄從江上來或知其故，幸以語弟，弟思白衣操三寸管能表章吾道，庶幾斯人焉！</p>
</div>
<div class='div-other'><a id='mulu638' />
<p class='h2'>復淨遠禪師</p><p>湖山明媚，風日和融，造託幽玄，扣關問故，飲最上之高流、飫稱心之雅論，開窗對古碧、迻榻就青陰，弟于茲時，蓋忘今夕是何夕矣！乃塵纓未脫，仙苑難留，徘徊松徑，話別谿橋，則又何啻下嵩山兮多所思，攜佳人兮步遲遲而<span class='corr'>已</span>哉？次日即趨神道路，訪靈兄于皋亭之西塢。承翰簡，遂不能以時裁畣，媿惋如何？武林谿口弟<span class='corr'>已</span>處處誌之矣！未審他日再來，還識桃源路否？</p>
</div>
<div class='div-other'><a id='mulu639' />
<p class='h2'>與隆慶唯一禪師</p><p>語風老人，開法從心之餘，可謂八十翁翁入場屋矣！但其真率不事事過慈明，其于紀綱叢林，弟竊有杞人之憂。近聞在嘉禾，得兄為第一座，此真所謂魚之有水，法社之隆，弟將計日俟之。但今叢林師法大壞，而學者知見如惡叉聚，弟每思得南公舉止、演祖手眼之宗師，而又挾先師之位望者數十，布滿天下，則法門痼疾，庶可救療。然上之化下捷如影響，況語風法匠耆年，又有兄之俊拔者為之激揚鏗鏘乎？所冀放出南山鱉鼻、長沙大蟲，或入室、或垂示，必深錐痛劄，去其膏肓必死之疾，則吾人幸甚！後昆幸甚！</p>
</div>
<div class='div-other'><a id='mulu640' />
<p class='h2'>與寶慶南源禪師</p><p>還山四十日，中間開戒結冬，分身支應不遞，有失候問，然每詢之往來禪者，知山門鎮靜、道體如宜，想今元正啟祚，萬物咸新，即日恭惟起居多福，必有征而無<span class='corr'>已</span>也。梅惠連以纍代簪纓，一朝落魄，旅寓江東殊可惻愴。前僦屋延壽王界，蓋去天童十里而遙，以地方寡偶，不果居。客歲白雲兄及黃蠡老與弟商量，惟側近上剎處最幽深，得山舍數間安其妻孥。彼既樂嘉遯，則鴻鴈有中澤之集，復朝日夕月乎？兄當自忘其遷[番*支]之憂矣！瑞艸生庭，不無多兄一事，但念其家世奉先黃檗老人，虞卿慕義彼何為者？況流先德之慈哉？乞尊裁示下何如？</p>
</div>
<div class='div-other'><a id='mulu641' />
<p class='h2'>復寶壽遠門禪師</p><p>去秋之暮，遽以弘法嬰非常之禍，由是奔走東甌往來郡會者，凡十閱餘月，即龍唐新住皆不能遣一介行李致訊左右，媿歉！媿歉！令先師石兄和尚，一代宗匠豈人微言輕，如蒙輩者所能暴揚一二，且又經浪師如椽愈難碔砆並玉矣！然既辱明命，兼承好木材公遠來，不敢以鄙陋固諉，謹按令師生平，得序文二千五百言，銘詞四百言，附柬塵覽，不審堪上石否？幸賜教，餘惟珍育。不既。</p>
</div>
<div class='div-other'><a id='mulu642' />
<p class='h2'>復東隱玉如法師</p><p>天上揚州一旦鞠為茂艸，獨東隱賴道力巍然于破戶頹垣之側。董氏持來書，知興居與法眷勝常，喜躍可言。退耕山寺，盎乏升斗之儲，而口門饒有數丈闊，加以累歲禾麥無秋，民間道殣相望，苾芻與檀林俱斃奈何？孟擬燈後以分衛來兼省諸道友，乃為大眾堅不聽前，故某禪特分丐維揚，所望鼎言吹歔，如同晤對為感。乾師傳侍者失簡，收<span class='corr'>已</span>逸前狀，煩再書來，當有以報命也。</p>
</div>
<div class='div-other'><a id='mulu643' />
<p class='h2'>與石盂慈築法師</p><p>別來數載，道躬何如？若弟則髮白面皺，居然衰頹老翁矣！返思三十年前，休夏寶山，散步黃蘆苦竹間，一誦功臣政「橋上山萬重，橋下水千里」之句，則寒清入骨，至今牛澗嶺下路，猶或夢寐踐之，乃匏繫有眾之累，不獲重理舊楫，一探往跡，奈何？渴想高誼，無緣對面，短函候問，不盡鬱思。</p>
</div>
<div class='div-other'><a id='mulu644' />
<p class='h2'>復全一禪師</p><p>一月靈峰竊聆緒論，心神俱爽，卻為業風飄蕩，更墮羅剎鬼國。昨帝城來詢，知道躬多福，清白之家風愈舊、赤窮之活業轉新，獨弟不解作何罪垢，桎梏天童？雖今能一筆勾下，超步靈峰，其如四方喪亂，分衛無門，未免多卻法如一番波吒也。相時而動，動罔不臧，兄必為弟肯可矣！蘭若固清幽，終是瀕海之鄉，密迻一步，似更深穩<span class='corr'>已</span>。語靈峰知事代弟埽榻恭俟，惟冀不吝，慈悲是禱。</p>
<p class="head3">又</p>
<p>蒙兄成褫，得遂肥遯之思，青松蔽日，碧澗長流，可謂安其所樂終產矣！奈負乘致寇，虺蜴為災，幾欲奮翥長征，遠翔天外，復虞孤兄三載周旋，所以措置靈峰之意。然陟險蹈危，未免以日為年，諸般廢閣，候問差沱，正復臨風悵望，不虞手示下頒，又審道躬嘉勝，殊為快慊。但論月留雲之致，日就荒唐；尋梅問水之蹊，<span class='corr'>已</span>成茅塞。非但曉猿夜鶴共佇清塵，而屋角新篁尚有待于披拂也。敬迓玄旌，速期命駕。</p>
</div>
<div class='div-other'><a id='mulu645' />
<p class='h2'>與本愚禪師</p><p>倏違道範，三見青黃，然高明之宇、冰雪之懷，未嘗不在羹牆寤寐中。擬以道路稍坦夷，非過訪則邀迎，庶幾風雨雞鳴，相見匪遐，乃本僼來，聞<span class='corr'>已</span>沒婁江涌石頭城，豈不益令人瞻日月而思悠悠邪？茲因侍者匈建康，想虎座猶在三山二水間。敬遣問興居，南山南、北山北，雲蹤所憩定以語我，俾他時得鷦鷯寄一枝也。若弟之謝事天童，知聞飫矣！故不贅。</p>
</div>
<div class='div-other'><a id='mulu646' />
<p class='h2'>復鑒吾禪師</p><p>客冬有短章奉候，兼奏謝事退耕之說，想<span class='corr'>已</span>達之慈座矣！昭陽賴道力，不惟無首領之虞，而雞犬桑麻猶然化日光天，邇來聞益歸命三尊，從此天人將熾盛，庶幾修羅亦衰殺恚瞋。獨弟四載天童豪無寸補，迨今投老空山，復受有眾之累，支繁幹折得不閔傷，然叨在月愛三昧中，或幸而免耳！茲因化士匈淮揚，豈曰九里借河潤？正以春風改律。即日恭惟起居多福，特申訊問，可任葵傾。</p>
<p class="head3">又</p>
<p>翰教諄諄，極承雅愛，然至人化物，不有己躬，所以地藏恆居地獄、迦文亦降跡娑婆。夫地獄陋矣！即娑婆亦異方賢聖，見聞隨喜，多生下劣心者，則何利何名而迦文顧樂生此土？誠以佛心所緣，緣苦眾生，蓋思有以拯拔之耳！彼青齊僻在海堧，禪道佛法不聞可知。因客冬大覺之請，自鄙愚蒙，敢云吾道其東，亦或為之兆乎？且歲直奇荒，抑弟不佞又不能卻夫慕羶之徒，人貧智短，計惟暫應山東，少弛祥光負擔，不謂其不可，遂有如來教所云也。語有之，「見可而進，知難而退。」當此紛拏之世，弟亦將三思而後行，若夫冒利沽名，辱乃宗黨，吾知免夫。冀寬高明之慮，幸無憂勞是請。</p>
</div>
<div class='div-other'><a id='mulu647' />
<p class='h2'>與同參友人</p><p>違教多日，時一往動，履蓋得之唯兄者甚詳。頃歲來，非但側身西望，即積翠亦邈如山河矣！豐艸之野兔正喧、高崖之蒼鷹未放，豈道不與時強邪？抑老漢無意後昆邪？然今世道方交喪，學者例乏行腳正因，而一等為人師，復大張聲利而綏之來，如二豎子既據中堅矣！彼庸醫復讙譊其側，雖俞跗奈何？則兄之引退，蓋宜而未可訿議者。然孟軻氏又曰「兆足以行」，何也？亦盍為之兆乎？因風候問，尚冀順時保愛。弗備。</p>
<p class="head3">又</p>
<p>范蠡為越謀吳，卒滅吳，俾越以霸矣！復逃越泛江湖，自號「鴟夷子皮」，凡三而舍去，皆致產千金，何經綸之宜于國家若此？聞足下亦然！募湖山不食之田而樹藝之，地力自盡，故凡所以飫四來者，皆不檀而辦，雖足下三十年，諸方豈以钁頭邊事與圃農自老者較賤良？然在阬滿阬、在谷盈谷，道之施設，亦無往不玅有如此邪！或疑足下有道是矣！不大行而小試，俾媟吾者為前聲奈何？予謂此正足下之有得于道者也。今之城隍聚落三三五五，豈乏拈椎而豎拂者？使足下不為此而為彼，則人之媟之也將愈甚，廢而中權足下有焉！亦以我為知言乎否邪？</p>
<p class="head3">又</p>
<p>兵戈繹騷，連年纍月，而寶坊適當孔道，非法力則蠨蛸將在戶矣！鐘磬誰偕金鼓齊鳴哉？矧珠米桂薪之日，食堂鶩去雲來，猶覘悲願之深者。獨某前後太白靈峰，豪無佐佑，而兩地禪者日往來行李踵接于庭，雖滄溟無不翕受，而沾濡莫<span class='corr'>已</span>，得不太無猒生邪？近況何如？敬此訊問。</p>
</div>
<div class='div-other'><a id='mulu648' />
<p class='h2'>與秀崑道舊</p><p>奉違教言，倏<span class='corr'>已</span>五更裘葛，多傳六環金錫，或夌邪水，或挂八公，不定在水一方，故每每徒向蒹葭結想耳！上剎旁城隅，兵火之後可保？滿架薔薇、沿隄榆柳青青依舊否？某邇來謝事天童，退耕山寺，不異出岫雲夌霄鶴，庶幾今春散步蕪城，定與高座再酌廣陵，濤上方水，潦倒尊前有日矣！又以大眾留，夙懷莫展可如何？因鴻便，敬此候問興居，時寒更冀為道珍愛。</p>
</div>
<div class='div-other'><a id='mulu649' />
<p class='h2'>與聖阜上人</p><p>往歲秦山過煩神用調燮，又以卞急之故，深負雲門諸公。呵呵！所不負者，惟大師一人而<span class='corr'>已</span>。上人棄儒從釋，固知不為刊落情封，然既墮身三寶，則天殆假上人以入道之緣也。無常生死，摩竭大魚，凡在有識，誰免噬吞？所以遠公有言：「生由化有，化以情感。乃至靈轡失御，生途日開，方隨貪愛于長流，豈一受而<span class='corr'>已</span>哉？」如此，則雖爾我極生猒離，尚恐錮習難痊，況寒而增之沍、燄而益之薪乎？所願上人，捐國棄俗，膏智車、秣明馬，涉江浮海，庶幾送者皆自崖而返，則上人自此遠矣！若復徘徊眷顧，甘與世緣俱盡，正恐禍將彌運，為之奈何？剎那變易，會面難期，肝膈之語，統惟神炤。</p>
</div>
<div class='div-other'><a id='mulu650' />
<p class='h2'>與澄霽上人</p><p>別來嘗想高懷幽韻，第恨無從促膝快譚耳！大隱菴庭前梅當益蒼、軒後竹當愈翠，以至敲風而吟、邀月而嘯，在二君必倍有佳致，而無如我輩年運往矣！鶴髮龍鍾，生意落穆，無復昔年態度何？然足下方富有春秋，及時有為，正其宜者。因風訊問，曷勝神來？</p>
</div>
<div class='div-other'><a id='mulu651' />
<p class='h2'>復南山塔主</p><p>先師墓銘上石，承諭出貲相助，夫為人後者，以丕承先烈為孝，況不孝非僅傳太白之燈，且又忝繼先師法席，豈于身餘敢懷鄙吝？正以有忌不孝名襲先師餘芬，欲多方而排擠者，若如命祇承，將謂于足下有所關通，故沉吟至今耳！然不孝聞昔古德有入西山者；有菴大梅者；有眯其雙瞳，如歸宗常者；有終身不道其姓族鄉邑，如三祖燦者。初未嘗不願其閒名立謝，而流芳遺烈至今未沫，豈非逃名而名我隨、避名而名我就者與？借非其人，縱鐫泰華之山、勒龍門之碣，將見人同勢滅、骨逐塵消，又烏識其誰氏之子哉？故不孝嘗詠龍山有曰：「碑版尚空專甲字，江湖偏譒隱山名；堪嗟無限方墳客，春艸年年帶雨生。」蓋此意也，則不孝之從違可知矣！伏乞足下即如媢嫉者之心，抑恆順眾生，不孝將從事先佛之訓焉！聊助不豐，深以為媿。</p>
</div>
<div class='div-other'><a id='mulu652' />
<p class='h2'>與徑山古囊監院</p><p>進以禮，退以義，得之不得曰有命，此孔氏家法也。況我輩出家兒，漚觀剎海電拂聖賢者哉？且人生一飲一啄莫非前定，使山僧依報合在寶山，遲速要當有日；設若不爾，雖奉敕住持，而雲居一粥之緣，早預讖于瑤田莊之土地神矣！聞費和尚目下<span class='corr'>已</span>入院，足下自是高明，恐稍存意見，則傷山僧法體非小，故特遣圓鑑以鄙意來疏通，幸足下即以提挈山僧者擁戴費和尚，則銘刻正復不淺矣！短章如面，有冀注存。</p>
</div>
<div class='div-other'><a id='mulu653' />
<p class='h2'>復月章瑜侍者</p><p>聚散風雲，浮漚起滅，從何而得山僧之壽誕？而足下與眾檀，必欲行世諦禮，并白將泰山邪水之官路當作人情哉？一行作住持，即苦多樂少，寧有承乏他方院子，便憂天下之憂而憂；荷擔越州之大能仁寺，顧反樂天下之樂而樂乎？山僧年登耳順，百事灰心，即今還轍廣陵，不過圖完向歲之殘局；至于興建法幢，非但無福，亦無此心力也。結箇鐵頭茅屋于長林豐艸之下，饑來喫飯，困來打眠，庶幾畢此餘生，斯為厚幸矣！不審有此大因緣否？鄉紳諸大檀護處，乞為我致謝不敏，餘不備及。</p>
</div>
<div class='div-other'><a id='mulu654' />
<p class='h2'>與泰雨徹上人</p><p>客冬過我，匆匆別去，殊為媟嫚。日者歸與念動，竊欲取道琅琊，則九仙五朵之空翠浮天，悉縣馬首。緬懷昔人遵海遊觀，不勝憑弔往跡之思，矧辱金地主人遙從海上招手也邪？第參隨既眾，未免取擾上方，為可媿嫌焉耳！相見伊邇，統惟垂炤。弗備。</p>
<p class="head3">又</p>
<p>一夏之中，叨蒙雅愛，得放懷林麓，日披襟以當無價之松風，天上即不可知，人間清福<span class='corr'>已</span>受用極矣！睠茲青山白雲，顧欲別而難離，但揚州專使再來，越國簡書旋至。人既勞于奔命，覺高臥殊為不安，秋後三日將俶裝就途。念星月天同，河山地異，從茲會面未卜何期？猛擬造城言別，又恐炎蒸酷暑，應接為勞。謹託管城君專申致意。人事紛拏，惟冀善為珍嗇金玉自愛。臨楮可勝縈懷之至。</p>
</div></div>
</div><!-- end of div[@id='body'] -->
</body></html>