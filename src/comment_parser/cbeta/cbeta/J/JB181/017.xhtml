<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu345' />
<p class='juan'>布水臺集卷第十七</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu346' />
<p class='h1'>表</p>
<div class='div-other'><a id='mulu347' />
<p class='h2'>建海印道場啟佛表</p><p>伏以真源湛寂，迥絕名相之端；慧鑒澄圓，本無能所之跡。忽因明而起炤，生分別之見知；俄植境以為心，結攀緣之識想。元常汩其至性，耽染入自迷流。雲布情封，哀覺天之難旦；星排疑網，傷意地之恆昏。三界一往無還；九居長淪莫出。枉受多生苦報，總因業樹之崢嶸；空遺永劫餘殃，一本罪華之糾結。非仗法流水洗，曷由滌垢除愆？</p>
<p>恭惟華嚴至教，遍炤慈尊，報圓十身，統十虛以為體；富有萬德，極萬行而彌綸。澄澄智海波光；皎皎秋空月滿。坐微塵之剎土，主伴同宣；轉根本之法輪，聖凡共證。經自龍宮誦出，不殊天鼓之騰音；懺從雞足傳來，儼若趺光之燭炤。契旨而真常立復；披誠而積垢全消。信含生所敬之天；允菩薩真慈之父。切念某，生當末運，忝作人師。繼往才疏，道有慚于先德；開來智短，學無補于後昆。五篇七聚多違無德，而檀膏濫受；四攝二嚴素缺寡修，而信敬謬膺。知聵聵而日朘；老冉冉其卒至。徒寸衷之鬱結；每中夜以旁皇。方思九土悠悠，正入猖狂之路；更念勞生擾擾，茫無解脫之期。墮三塗則支分腦裂；生五趣亦樂少苦多。或饑疫而災逢，況刀兵而厄遇？肝塗野艸，長為怨雨愁雲；骨亂黃沙，盡作征魂殢魄。由是涓今月日，僧延十眾高流；期剋五旬，晝夜六時行道，如法精修，運虛空廣大之殊心遍週法界；陳難說難思之供養出過諸天。誦禮華藏玄文；依持普賢行願。為此竭誠皈命，肅淨壇儀。炳智燭以煒煌；爇心香而靉靆。恭迎十方常住三寶，奉請塵毛八部龍天，降現道場，證明佛事。伏願眾聖遙臨，同樹王之始坐；千靈普會，等正覺之初成。重重剎網全彰；落落圓音溢聽。仍回象王之步；再奮師子之威。燒香散華，猶彼啟明東廟，智即滿于初心；低頭合掌，方之寄位南求，因早圓于此日。菩薩透龍門以直上；聲聞預嘉會而逍遙。群真之解脫玄門，普天共獲；慈氏之南中樓閣，率土同登。業盡有情，無復眾生名字；地窮空界，總為菩提覺場。微願如斯，必垂加被。</p>
</div></div>
<div class='div-other'><a id='mulu348' />
<p class='h1'>奏疏</p>
<div class='div-other'><a id='mulu349' />
<p class='h2'>應詔陳情疏</p><p>浙江寧波府鄞縣太白山天童寺臣僧道忞謹奏。為恭逢盛典，魏闕心縣，媿值龍鍾，葵丹勢阻，勉遵法旨，力疾趨程，謹攄愚忱，伏乞聖慈洞炤事。</p>
<p>恭惟皇上陛下，誕登覺位，示現金輪。蕩蕩慈風，扇二儀而布亭毒；煌煌睿德，御六氣而子蒼生。既振尼山之傳，緯樂經禮；復弘竺乾之教，達本明宗。茲蓋愍法運替淩之際，亟揮佛日金戈；將出黔黎昏墊之危，特示迷津覺岸。是以紫泥遙降蒲輪，下迨于艸萊；覺苑弘開蘭臺，重修于漢室。蓋振古以來于斯為盛，而水土餘生何幸而遭逢者邪？</p>
<p>維茲六月初九，恭承天使到山，齎奉璽書，開宣慈旨，將以衰朽僧忞躬詣神京，濫充顧問。夫踐土茹毛，尊親有日，車軌書文，敢後朝宗，矧正法垂秋，佛祖慧命不翅絲縣。</p>
<p>陛下夙記靈山，乘願建極，于治國齊家偃武修文外，唯孜孜以斯道為己任，此蓋歷來開創聖主所不謀而合之盛典。綸音雷動，八表均榮，固不獨僧忞私承寵眷感慶交集者矣！唯是僧忞薄祜眇躬，濫芋禪席，穴處嵒棲，洊經霜露，犬馬殘年不覺六十有四矣！頭白齒豁，步履艱難，兼山糜埜鶴之性，禮數罕修，使奉命陛見，威儀失序，挂御史臺之白筆、忞罪尤輕；政恐眼目昏重，顧答矛盾，冒觸威嚴，忞罪豈容擢髮？</p>
<p>夫皇仁浩蕩天寶，尤遂嬾殘之高；帝量包荒大觀，亦釋道楷之固。忞道微德薄不及二僧，固不敢矯飾高節致方宸命，但竊思昌隆盛世英賢間出，抱道潛修之彥可以翊贊皇猷、丕揚盛化，尚不乏人，顧以衰殘無似之僧忞濫污鳳簡。聞命之日，所以中夜旁皇媿汗交集，莫知所措者也。緣奉敕旨，敦嚴分，難故違以取罪譴，謹遵旨即日就道詣闕矣！至僧委係老病支離，不堪長奉龍顏，尤乞聖慈矜憫，使犬馬殘生早賜終老泉石，歌詠聖德，銜頂無窮矣！為此據實上奏，不勝翹禱屏營之至。</p>
</div>
<div class='div-other'><a id='mulu350' />
<p class='h2'>進天童密雲悟禪師語錄奏章</p><p>浙江寧波府鄞縣天童禪寺臣僧道忞謹奏：為恭懇天恩，賜將先師語錄入藏，以光祖道、以茂皇猷事。</p>
<p>皇上統承精一，道契真宗，性命之學尤深致意，至於古聖語言有關世道人心者，尤必廣布頒行，使若見若聞各達本性，方愜御衷，真覺皇之慈心，振古希有者矣！</p>
<p>道忞幸逢盛化，身叨寵遇，又每承天眷，追念先師，賜邈頂相，復刻遺編，感恩<span class='corr'>已</span>渥，復敢何求？唯是緬念天童先師圓悟，生當末運，興振禪宗，六坐名山，忘軀荷法，一時提唱機語，皆開鑿人天單明直指，日雖刻布人間，但未經入藏，恐漸湮沒。</p>
<p>道忞伏見宋景德年中，僧道原所著《傳燈錄》三十卷頒降入藏；元祐間，明教禪師契嵩所著《輔教編》三卷及《傳法正宗記》一十二卷亦賜入藏；乾道七年，僧蘊聞所進《大慧禪師宗杲語錄》三十卷亦賜入藏；元元統二年，僧善達密的理所進其師普應國師《明本語錄》三十卷皆賜入藏。此四者人雖異代，咸遇清時，道法耿光，于今維烈。況忞生值昌期之運，躬逢佛心天子重法之秋，誠千載一時奇遇。</p>
<p>謹扳前件事例，將先師圓悟語錄一十二卷，與忞所編年譜六十二帙，先經繕寫進呈外，伏乞俯鑒微忱，下頒鈞旨賜收入《大藏》永使流通，則正法眼千古長新，而願力恩普天均戴者矣！為此冒昧具奏，懇賜下部施行，忞不勝翹禱待命之至。</p>
</div></div>
<div class='div-other'><a id='mulu351' />
<p class='h1'>文疏</p>
<div class='div-other'><a id='mulu352' />
<p class='h2'>烈皇帝天壽聖節疏</p><p>象著龍文，式覘聖人之首出；籌添海屋，爰昭化日之舒長。體乾健以居貞，梅萼先春早放；歔陽和而布德，妖氛帶雪消融。艸木盡勾萌；山河齊點首。</p>
<p>某雲中野逸，化外編民。袒服犀顱，無與拜颺之典；茹毛踐土，敢忘庇育之恩。是用大集龍象，妙轉經王。燿帝網重重無盡之義天，恭資睿算；涌華藏種種難思之界海，克壯丕圖。欽願帝執其中，皇建有極。動也時，服也士，邁帝嚳之神靈；就如日，望如雲，等放勳之巍煥。垂衣裳而朝萬國，在在歌詠春風；舞于羽以格有苗，人人躋登壽域。金甌永固，寶曆嘗新。</p>
</div>
<div class='div-other'><a id='mulu353' />
<p class='h2'>烈皇帝薦嚴疏<span class='note-inline'>(甲申仲夏)</span></p><p>龍去荊山，曾動軒臣之哭；天崩杞國，每懷㑋士之憂。況千邦喪統馭之尊、萬姓失大明之炤？雖籲天以無路，庶叩佛而有靈。</p>
<p>恭悼某位皇帝身居黃屋，心眷蔀葑。寅畏一十七年，渠渠民瘼；饑寒千百億國，惴惴厥衷。破格求人，寧忘垂磻釣叟；轉環從善，不罪折檻朱雲。後宮無抴地之裳，儉率之風令可月著；尚衣有未明之詔，足臨之德[巾*又]可日書。方冀蠻夷貊狄之邦咸歸至化，詎難艸木昆蟲之類盡沐恩波？乃天地不仁，黔黎寡福。一旦潢池盜弄，九廟業矣震驚；俄爾堂奧虎生，百神居然罔主。夜臺幽邃，胡薤露之易晞；玄路迢遙，忽雲車其既遠。鳳闕崩頹於暴雨，悲深麥秀之歌；瓊支逆折乎飄風，怨切黍離之歎。月明故國，羇人回首；何堪綠黯芳郊，埜老傷心倍甚？僧某道遊方外、跡寄寰中，仰五嶽拔地之雄，光華猶昔；緬長松擎霄之勢，忠節自慚。敬仗佛光，嚴資僊馭。伏願夢破大槐國裏；眉豁彌勒樓前。剎海壞成，視等秋林之落葉；世緣聚散，悟同過眼之流雲。千聖不攜，己靈曷重？處處為人作主，頭頭本地風光。</p>
</div>
<div class='div-other'><a id='mulu354' />
<p class='h2'>告伽藍疏</p><p>穴復靈鰻，審骨身之具在；江浮瑞像，知蓮社之將興。明珠再至常聞，故鼎反來非一，況濯濯厥靈有赫，皇皇陰翊無私？祖令當行，敢託風雲之會；聖慈易格，願昭艸莽之誠。惟茲廣潤道場，向有巨鏞千石，聲傳空谷，疏疏清梵夕聯；響徹九幽，落落蟄閽晨啟。盡謂藏山之必固，詎同瓦缶輕捐？誰知有力而夜迻，幾隨凶鋒銷鑠？幸山靈之有在，致魔燄之徒張。赤海無故波騰；洪音自茲淵默。乘潮泛汐婆娑，海客時逢舞浪，翻風出沒，漁舟競見，無亦三閭之戀楚，殆將宗國難忘，故非伍子以沈江，寧有忠魂不化？</p>
<p>恭惟神聰，親承智者，密挈冥權，入夢丹宸。早看地轉天回，佛日尚縣金鏡裏，揚靈海甸，何吝神輸鬼運？鯨音還畣月樓中，繇是敬獻蘋蘩，仰咨天聽，伏願不辭弘力，速起沈淪。再扇雄風，傳金聲于覺苑；重挑慧炬，震師吼於石城。見聞增希有之思，圜通遍周法界；竦甬起瑞雲之色，廣潤普及含生。地獄停酸，三塗息苦。</p>
</div>
<div class='div-other'><a id='mulu355' />
<p class='h2'>募楞嚴方冊藏經疏</p><p>黛抹千山者春也，道如春而瀰漫宇宙；潛行大地者水也，道如水而觸處逢源。黃華盡顯真如，奚翅五天之祕誥？燕子深譚實相，況乎三藏之玄文？所以《圜覺經》也，豁圭峰之慧目；《十明論》也，洞邵武之見元。安公之句破《楞嚴》，良有以矣；無盡之病回《摩詰》，豈徒然哉？</p>
<p>太白名山，天童寺者，寰中巨剎，冠世寶坊。負海而消萬派之聲；臨台而止千峰之勢。風來水面，池波動朱藻之文；月到天心，嵒腹剖玲瓏之竅。繞戶駢蠃，排闥敷宣，則群象發揮；啟檻碧漢，當軒燕坐，則諸天寂聽。顧鷲峰其未沫；方畢缽以何殊？旃檀林長旃檀，伊蘭絕帶；師子眾隨師子，埜豻潛蹤。綠疏青瑣樓臺；棋布星分殿閣。乃南宮之琅函半蠹；北闕之玉軸未頒。與其遠莫致夫帝閽貝多重複，曷若近易為于檇李方冊裝潢？披展几窗明淨之前，一任鑽穿故紙；了殘星月交光之下，不妨看透牛皮。壯我雲壑之觀；起茲煙巒之色。功德輸於智者；山川有待其人。</p>
</div>
<div class='div-other'><a id='mulu356' />
<p class='h2'>靈峰修造疏</p><p>見瓊樓於一莖茅上，非功力之能加；撮大地於纖粒粟中，貴當人之自信。布髮果吉祥有地；插標豈大智無人？句章五磊，名山海上；靈峰古寺，丹嵒戛漢。碧嶂夌雲，象王舒迴顧之容；橫開寶剎，師子踞盤空之勢。力扞精藍，百畝春田邁種；靈苗獨秀，萬株行樹衝霄。逸翮常棲石城岡，千尋壯雉堞之雄，攪海狂風吹不入。梅華徑廿里，延妙嚴之路，眾香佛國步無差。徘徊峻水巖前，彷彿天河之下降；徙倚白龍潭上，依稀玉甲之開明。嶄顏削出崇閎，既門牆而岸岸；密護周遭袤郭，亦關鎖其重重。展矣！小有之天；允也！應真之堀。但昔本袈裟院子，蜂房螘室，寧曰一攃以維新？適今改龍象禪叢，容與超遙，庶幾更張而文舊。打開毗邪離庫藏，全憑木上座神通；平鋪給孤獨黃金，只在須達翁揮霍。空中樓閣，會看紙上飛來；物外乾坤，有冀筆鑯點出。</p>
</div>
<div class='div-other'><a id='mulu357' />
<p class='h2'>道場山募建法堂疏</p><p>妙善法堂，說詼塵剎；普光明殿，含受十虛。團圞四角六張；一畝三蛇九鼠。是以色身三昧，紅鱗偕翠羽齊彰；根本法輪，水鳥合樹林共轉。然覺地如如不動，昧者恆多；道場起倒相隨，時人罔測。苟不當機擊扣，誰堪直下知歸？所貴玉宇瓊樓，不被莖茅蓋卻，百萬億莊嚴，還他兜率宮中本有。庶幾華幢寶座，儼然特地斬新；須彌盧高廣，無俟燈王國裏迻來。鳴鼉鼓！響鯨鐘！南山雲下北山雨，會看紅爐飛彩鳳。輥木毬！橫雪刃！牛頭沒去馬面回，直教鐵鋸舞三臺。欲祈此話大行，更冀知音賡和。</p>
</div>
<div class='div-other'><a id='mulu358' />
<p class='h2'>茅竹園菴募僧田疏</p><p>風霜埜坫，出家兒況味蕭蕭；煙水百城，禪和子行蹤落落。大地上孤征而弔景，唯有古路之橫開；夕陽中獨偶以誰諧？無奈前村之不搆。逢人青眼少，莫定晨煙；問路白雲多，難期夜火。化城如可廢，寶所孰與歸？</p>
<p>東出緱江，菴名茅竹者，門當孔道，路透長安。既四通八達之途，亦九峰三台之徑，以故參玄上士雲擁而來，絕學高人川趨以赴。雖僧空不猒旅泊，乃佛土亦有郵亭。單安一宿之寮，人人大歇；缽貯千家之飯，箇箇飽餐。庶楖栗橫擔，透青山而直入；俾軍持攜去，傾白月以歸池。長者發大心，且喜布金有地；檀那出隻手，何怕獻珠無門？百劫種良因，莫當面錯過。一朝圜福果，直舒臂搴將矣！</p>
</div>
<div class='div-other'><a id='mulu359' />
<p class='h2'>募建東山翼善禪寺大雄寶殿疏</p><p>遄征來布塞，孫綝勸景帝以停驂，張晏在東山玄石為蒼生而起臥。亂落一天華雨，傳寶誌之弘譚；開經幾度薔薇，記青蓮之再至。龍蟠虎踞，地既盡極南天；鳳翥鸞翔，人亦高齊北斗。所以英標代稱俊彥；清梵世擅名緇。考園林，則東晉實崇；稽宮館，則六朝最著。金繩開覺路，淨名偕翼善同芳；寶筏度迷川，慈祖共瑄翁迭駕。溯當年之壯麗，奎煥天章；問此日之傾頹，災傷舞馬。然乘除相禪，物有盛而必衰；消長循環，運無往而不復。充國黃金塔現，讖符正法；當興合同船子，歌還驗在。機緣適輳，欽承祖德，仗庇佛光。莖艸拈來，會有賢于之出手；藏金傾布，寧無須達之興心？重增禪社徽聲，再起山川瑞色。庶東吳勝事，咫尺非遙；將江左風流，幾希不遠矣！</p>
<p>于時天童八葉孫道忞，因大咸咸子之發祥，感能悟一公之高舉，忝在見聞隨喜之下，益生歡喜贊歎之心，乃為之重復殷勤合十指爪而說偈言。偈曰：「何年翼善燬琳宮？遽爾興心問祝融；願大因之忘費浩，思深益自增悲恫。化城幻出尋常事，寶所追還蓋代功；佇看神輸兼鬼運，九天移下玉樓崇。」</p>
</div>
<div class='div-other'><a id='mulu360' />
<p class='h2'>梁皇寺募修佛殿疏</p><p>法菩提場，含靈共託；寶莊嚴剎，眾福攸基。所貴起蔽更維新，始免七零而八落。橫一梁！承一柱！靈利底不妨點著知歸；錐頭利！鑿頭方！慧心人斯解看孔著楔。果眼親兼手辦，將玉轉自珠回。鈯斧揮時，散櫟朽樗皆大用；泥牛吼處，鈍磚頑石悉翻身。然廣廈非獨木所支，淨業須群緣共結。布地黃金剛始諾，本一念以承當；六天宮殿欻然成，恣千生而受用。冥報捷於響應，智者宜善知時。欲廣見聞，重宣短偈。偈曰：「曾聞一笠蓋金身，報得梁皇信有因；風雨活埋前代寺，還將功德報同人。」</p>
</div>
<div class='div-other'><a id='mulu361' />
<p class='h2'>寶慶院募緣疏</p><p>縛三條篾住山，時因道泰；傾萬斛廩惠施，義出豐年。苟能施難施之財，頓教黃金滿世；果若住無住之處，何妨我國晏然？寶慶南公者，緇田嘉穗，法網逸鱗。早侍諸方，曾染五味禪指；晚趨太白，飽喫三頓獰拳。顯老之典客，十秋囊錐始露；會翁之監司，再稔香袖時飄。聿來金地之招，爰點江陵之首。肉山傾置淨缾，不謾蹋翻；胡亂由他鹽醬，隨時打發。金彈換渠泥彈子，尚乏百丈之田；飯桶空呈漆桶邊，若作金牛之舞。薄[利-禾+(囟/比)]嶺雲片片，猶然千古意分明；細切春雨絲絲，終覺一堂風冷。澹欲索廬陵米價，乞開盧至慳囊。</p>
</div>
<div class='div-other'><a id='mulu362' />
<p class='h2'>臨海新興法輪寺募緣疏</p><p>佛日將頹，法輪竟埋於荒艸；梵宮再闢，福田廣植乎檀林。明堂瓦雖插簷；香積塵仍封甑。口朝天！囊挂壁！罄縣無底缽盂；虛以往！實以歸！空走百城雲水。冷灶勝於熱著，緩急攸分；饑食易為飽餐，懷仰自切。但能割寡涓滴，匯成巨流；況復裒多修羅，飲皆滿腹？閻浮王有天下，無憂之受報，何崇供養初由？掬沙童子之往因不遠。君其善聽，我匪謾言。</p>
</div>
<div class='div-other'><a id='mulu363' />
<p class='h2'>施茶疏</p><p>趁燄之鹿，每喻歎於有道聖人；喘午之牛，恆見問於至仁君子。況肩摩轂擊之會，當流金爍石之秋？蒸氣則成雲，揮汗且成雨。望梅止渴，譚院之機智徒聞；借手行拳，趙老之風規具在。從鼻入！從口入！總與八字打開；有神通！沒神通！切忌當面錯過。果見微甘回齒頰，七碗詎云多？直得毛孔散生平，通身方慶快。覺來襲兩腋，須知下載有清風；拈出本尋常，誰道南方無者箇？攪長河為酥酪，盡在山僧杓柄頭；變大地作黃金，還他長者阿堵裏。大家各出手，共結利生緣。</p>
</div></div>
<div class='div-other'><a id='mulu364' />
<p class='h1'>啟</p>
<div class='div-other'><a id='mulu365' />
<p class='h2'>復平若陳侍御啟<span class='note-inline'>(諱朝輔)</span></p><p>譚不二之宗，雖資曼殊敲唱；迻燈王之座，還他摩詰神通。道不虛行；法寧孤起？</p>
<p>恭惟門下儒門師匠，白社金湯，示見宰官之身，本受靈山之屬。念先師有未了公案，俾不孝更斬新例條，爰惠德音，式頒佳貺。但某罷駑下駟，粥飯嘗行。坐斷太白峰頭，終慚先德；劃開玲瓏嵒面，且付當人。肅候來旌，恭還趙壁。</p>
</div>
<div class='div-other'><a id='mulu366' />
<p class='h2'>壽寶慶南禪師五十啟</p><p>伏審歲添五分；臘更二毛。孔生亶知命於當年；蘧子亦寡非于此日。秋晚之桂薑益烈，性自生然；歲寒之松柏後凋，質惟天賦。</p>
<p>恭以某師，明珠象荷，寶鑑親持。願海宏深，乘大悲而示見；慧光高燭，騰金日以流輝。襟同鏡水俱澂，方越徹而兩彊不下；意並長天共遠，匹杭標而二妙難分。衣挂千頃之雲，<span class='corr'>㲯</span>毿固以久落；頭挨大梅之雪，真實為之再芟。南陽之蛇虎無瞋、嶽頂之松妖不作。卻僊書于夢裏，寵辱何驚？迷華鳥于嵒前，玄微亦蕩。然口有碑而眾豎叢林，戶說勞勛；堂不開而道尊保社，人仰山斗。允惟法壇之傑；誕作緇侶之雄。某忠告早叨，曾沾濡于河潤；劻勷繼受，況分炤於鄰光？加以愾念同人，正復悲傷晚莫。盼庭柯之殞落，深自凄其；瞻喬木之鬱蔥，倍生踊躍。老成欣其尚在；矩矱諗所攸存。敬獻巴章，既式歌而且舞；載陳封祝，盍拜手以颺言？</p>
</div>
<div class='div-other'><a id='mulu367' />
<p class='h2'>請天目法師作羯磨啟</p><p>瞻風日久，幸託鄰光。慶承接塵之歡；敢冒屈尊之辱。但君子唯成人之美，上賢亦荷法為心。是故金粟如來恆預迦文之會，妙光大士敬白摩竭之椎。況叢林凄其如風、法社危若纍卵者哉？</p>
<p>惟茲孟夏將屆安居，有事般若真宗，必審尸羅淨學。五部推波離為師首，人天盼精祕以鶴翹。伏願按下千尺雲頭，敷我一潭華雨，儼然靈山再見，庶幾帛社重興。所有微幣，敬呈別幅。</p>
</div></div>
<div class='div-other'><a id='mulu368' />
<p class='h1'>銘</p>
<div class='div-other'><a id='mulu369' />
<p class='h2'>默齋銘<span class='note-inline'>(有序)</span></p><p style="margin-left:1em">毗陵雙白王居士遊方之外，遍參海內諸尊宿，其有道之士乎！然而肝腸雪皎，意氣虹高，往往路見不平，未免拔劍相救。當濟洞之有煩言也，居士則日掉三寸舌為之和會，盡心調變，精力亦幾頓矣！事竣乃得訪予邗上，相從兩月。予智識暗短，于世出世間無所置喙，所不能鏟地埽除者唯日用飲食而<span class='corr'>已</span>。居士于是廢然自返，坐忘視聽，內心無喘，忽恍然有造于離四句、絕百非之域焉！因自號「默齋」且請銘，故為之製詞曰：</p>
<p style="text-indent:0em" class="lg-abnormal"><div class='lg-row'>齋固有，本非功，莊嚴備，萬德充；泯表裏，絕邊中，虛無倚，包太空。六窗啟，九類同，群相得，恣融融；四字密，佛祖瞢，靡因以，辨來風。心畫竭，意技窮，智莫測，識罔通；所以黠，毗邪翁，唯一默，墮群宗。</div>
</p></div>
<div class='div-other'><a id='mulu370' />
<p class='h2'>慎獨居銘<span class='note-inline'>(有序)</span></p><p style="margin-left:1em">汪君中符，孝義敦仁，果毅以信，殆幾希乎！古俠而不侵，為然諾者也。今行年且五十矣！自以少方乘氣，壯復豪矜，行多忤于物理，深痛前非，知胡不夙，尤虞後過，寡而未能，乃揭慎獨而為居，庶法湯新以自警，抑將顯維謨承維烈繼序思不忘耳！于是為之銘曰：</p>
<p style="text-indent:0em" class="lg-abnormal"><div class='lg-row'>於穆道真，維人之轂；離道眯真，人車斯覆。靈轡失御，意馬奔蹴；惟情是征，與物為逐。暗室可誅，明庭有鞫；昧欺人己，安所顧復？維彼哲人，學非干祿；克己存誠，慎爾幽獨。指嚴十手，眎虞十目；葆合中和，還真返樸。天地迥高，萬有殊族；德化滂流，以位以育。乃知道真。不行而速；展布彌綸，如春滿谷。矧伊象賢？教之式穀；如臨深淵，如集于木。猗嗟汪君！爾居不黷；善甚至哉，介爾景福。</div>
</p></div>
<div class='div-other'><a id='mulu371' />
<p class='h2'>大鍋銘</p><p style="text-indent:0em" class="lg-abnormal"><div class='lg-row'>西江口吸，五熱身膺；智愚仰給，凡聖恭承。絕滲絕漏，日昇月恆；出無盡食，飽五湖僧。</div>
</p></div>
<div class='div-other'><a id='mulu372' />
<p class='h2'>雲版銘</p><p style="text-indent:0em" class="lg-abnormal"><div class='lg-row'>殿閣風微，雁堂寂寂；三令既申，水雲普集。金牛起舞，甘贄下食；眴目揚眉，令儀令色；法社千秋，欽承遺則。</div>
</p></div>
<div class='div-other'><a id='mulu373' />
<p class='h2'>硯銘</p><p style="text-indent:0em" class="lg-abnormal"><div class='lg-row'>方嶽貢，玉帛徵；陪黃卷，伴青燈。賢與處，聖與朋；爾作則，永為程兮！</div>
</p><p style="text-indent:0em" class="lg-abnormal"><div class='lg-row'>褱大璞，吐華英；居斯正，浥斯清。爾棄兮聖賢隱伏，爾出也天下文明。夫是之謂山翁老石交，而奕世稱同盟也。</div>
</p><p style="text-indent:0em" class="lg-abnormal"><div class='lg-row'>枕青山，漱流泉；出輔世，育才賢。文而質，靜而專；宜爾壽，萬斯年。</div>
</p></div>
<div class='div-other'><a id='mulu374' />
<p class='h2'>右丞硯銘<span class='note-inline'>(為子和堅禪人作)</span></p><p style="text-indent:0em" class="lg-abnormal"><div class='lg-row'>磨不磷，涅不淄；天寶玩，出明時。王摩詰，老幻師；咸珍蓄，濬妙思；爾子和，復有之。於乎神物兮！不詭隨；自今伊始兮！永受持！</div>
</p></div></div>
<div class='div-other'><a id='mulu375' />
<p class='h1'>提詞</p>
<div class='div-other'><a id='mulu376' />
<p class='h2'>宗門崇行錄提詞<span class='note-inline'>(有序)</span></p>
<div class='div-xu'><a id='mulu377' /><p style="margin-left:1em">《宗門崇行錄》者，為祁仲子季超所集。仲子生華膴有曠識，其於功名富貴猶掇之也。當神廟臨御萬方時，四夷百蠻罔不賓從。乃聞樂審音即知南風不競，於是溯邪谿之上流，樂平原之膴膴，爰搆山舍而居。雜石偕麛，餐霞味道，因得廣讀諸禪典，見其言其行，足以發藥當世者，彙成是書，業問序於先老人矣！後復釐為十門，謬余於老人之門，為有若之似，遂以提詞見屬。顧余內炤生平，自審缺然，鏡臨嫫母，顏若之何？余不敢，請辭焉！去秋復迻書再督，辭不獲免，乃展卷從事，叩其定行，輒綴於每門之右，門五章，章四句。</p>
</div>
<div class='div-other'><a id='mulu378' />
<p class='h3'>直心</p><p>佛法源海，語心為宗；心月孤圜，萬法光通。由心虛偽，四生流轉；況復祖關？深固幽遠。雲失鳥巢，月迷津渡；神有所昏，智有所瞀。皇皇先達，胡征遂克；揆厥所由，惟心質直；以質直故，慧沼漪漣。是故道人之心，其直如弦。</p>
</div>
<div class='div-other'><a id='mulu379' />
<p class='h3'>密保</p><p>孔規時習，湯儆日新；淑人君子，懷憂終身。吹毛利矣！用了須磨；於皇烈祖，訓也如何？洞明空劫，盡卻今時；適未勝習，胡不古師？乃作乃輟，或存或亡；豁達致禍，莽蕩招殃。隳成山於增簧，嗟及衣而反裳。</p>
</div>
<div class='div-other'><a id='mulu380' />
<p class='h3'>厲操</p><p>造道惟勤，近仁以毅；凡百有成，伊誰自既？傳衣迦葉，苦行頭陀；法航終古，載其恩波。如何我人？便安是規；夫豈無說？聖諦不為。恐落階級，聊以徜徉；水漲船高，在理何妨？行解相應，超然曰祖；予何言哉？請觀前古。</p>
</div>
<div class='div-other'><a id='mulu381' />
<p class='h3'>晦養</p><p>尺蠖之屈，申不跬越；蒼松耐雪，千齡斯拔。其拔維何？濯濯靈柯；上干雲日，下覆青蘿。器大成晚，早用匪福；道亦猶然，寧惟物獨？欲隱彌露，欲蓋彌章；非厚於天，果熟自香。幸而獲售，終喧物論；所以至人，遯世無悶。</p>
</div>
<div class='div-other'><a id='mulu382' />
<p class='h3'>高風</p><p>靈山佛法，付屬王臣；彼交匪紓，繄惟道徇。既徇吾道，式降厥尊；奭然光護，法以永存。歔嗟末年，亦孔之羞；引首低眉，罄折公侯。胡甘而辱，爰喪所守；冒利沽名，德不增舊。麟遊靈畤，鳳翔天外；我之懷矣，於焉有在。</p>
</div>
<div class='div-other'><a id='mulu383' />
<p class='h3'>清節</p><p>四大苦本，貪欲為因；沙門釋子！自古稱貧。日中一食，樹下一宿；鶴樹終譚，云胡致告。世情麗都，道味翛然；務道于華，掘地覓天。在昔尼丘，魯中之叟；飯蔬飲水，樂亦忘憂。雲霄目視，佛祖飛埃；毀形守志，予何人哉？</p>
</div>
<div class='div-other'><a id='mulu384' />
<p class='h3'>雅量</p><p>仲父之功，匡王定霸；器小來譏，神有所詫。刻雕眾形，澤及萬世；予之佗矣，何仁何義？乃涉境風，得喪交嬰；顏徵于色，詞發乎聲。寧乖法禮，亦啟紛拏；勿謂小疵，<span class='corr'>已</span>是大瑕。地覆天翻，我亦只寧；何以致之？行庭無人。</p>
</div>
<div class='div-other'><a id='mulu385' />
<p class='h3'>厚德</p><p>提婆推山，歌利割截；左割右塗，等心而挈。眾人不請，友而安之；於乎佛乎！何悲而慈？比丘師佛，當師佛心；況忍報復，怨害相尋。修己小嫌，忘佛大悲；剃髮染衣，抑復何為？爰有至人，海函山育；表此用箴，波旬之族。</p>
</div>
<div class='div-other'><a id='mulu386' />
<p class='h3'>慎微</p><p>破頭往矣！華鳥迸跡；供來諸天，洞山是斥。功猶不綴，過何可嬰？內省無惡，君子維行。尸居淵默，雷聲龍見；微乎忽乎！矚我如電。黃金之黃，白玉之白；貴其貞顏，恆無變易。一微涉境，勢就頹山；小德出入，終踰大閑。</p>
</div>
<div class='div-other'><a id='mulu387' />
<p class='h3'>無我</p><p>乘別大小，飲水分河；宗岐南北，入室操戈。調御善調，難調我執；盧醫拱手，膏肓病入。我病入矣！宇曖微霄；識且不達，見何能超？須彌之高，大地之廣；視彼虛空，終焉悵惘。以空無象，萬象光吞；善甚至哉！空獨為尊。</p>
</div></div>
<div class='div-other'><a id='mulu388' />
<p class='h2'>蘭譜題辭，為瑞先居士作。</p><p>茂叔愛蓮，淵明嗜菊；我敬蘭卿，獨生幽谷。風雪餐多，煙霞味足；吐而為芳，聞者神穆。葉挺太阿，華擎玉燭；安得君王？式卿嘉穀。燭炤民巖，劍誅佞族；皇路清夷受天百祿。</p>
</div></div>
</div><!-- end of div[@id='body'] -->
</body></html>