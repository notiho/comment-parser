<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu322' />
<p class='juan'>布水臺集卷第十三</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu323' />
<p class='h1'>塔銘一</p>
<div class='div-other'><a id='mulu324' />
<p class='h2'>佛日石雨方禪師塔銘</p><p>鷲嶺別傳之道，以不傳而傳；少林直指之宗，以無受而受。冷灰爆豆，枯木糝華，師子兒吼時，祖父母皆喪，此豈可以心思口議之與？然其間顯晦在人，興衰有數。盛之所以之衰也，周昭實濫幽厲之觴；微之所以適顯也，光武獨振炎劉之祚。國運且然，況法運而有不然者乎？是故大風止而大仰來，郢陽微而淮月炤。濤翻禹浪，蓋由涌水滔天；櫂轉慈舟，則自鑑湖一槳。道未墜地，識大以賢，然則祖述曹洞，憲章雲門，舍佛日禪師何適哉？</p>
<p>予與禪師竊嘗共侍基隆，其嗣好木材以遠門柱公之狀來謁銘，又以師同門愚菴盂翁與予交好，誼不敢辭，因得論次，而擇其身證利生之大者為序。</p>
<p>序曰：師諱明方，字石雨，檇李武塘陳氏子。父文錦，母徐氏，以艱嗣息故，聞虎林法相寺長耳定光佛靈應著遐邇，往禱焉！遂於萬曆癸巳正月之晦日生師。寶月懷吞，金環手握，所以靈根夙種，慧業生知，方就外塾，早<span class='corr'>已</span>卓異諸童矣！</p>
<p>年二十二偶遊雙塔，見寺僧行道威儀有感，昔緣有在，天誘其衷，遂辭親，棄家室，還投法相寺，從西築宗公剃落，首丘之義不忘本也。故師歸受業，眾請說法，有曰：「古定光！今法相！驀地相逢難度量；短十尺！長一丈！橫看成嶺側成峰，幾希惱殺丹青匠。無底缽盂一箇，斷鼻芒鞋一緉；海角天涯走一回，兩耳依然在肩上。」雲流天空，務開生面，益知師為不可測人也。</p>
<p>是歲甲寅秋，即與老宿靜安者結社修淨業。一日擊木魚高聲誦佛號，忽擿椎曰：「不惟西方，東土亦可生。」靜曰：「且莫艸艸，南泉三不是話子作麼生？」師芒無所置畣，日礙於中，膺為之痛。</p>
<p>次春，雲門澄和尚說法嘉禾，敬往參請，告以所苦，澄從容開導，工夫自此綿密，坐立稠人廣眾，闃爾之子于征有聞無聲矣！見儕輩往往商量公案弄齒頰，則歎曰：「禪若是，我也會得。」或曰：「你試道看？」師出眾作女人拜，儕輩愕然！迦陵在㲉，響遏群音，眾由是憚之。後閱《楞嚴》至「我真文殊，無是文殊，若有是者，則二文殊。」不覺身心世界打成一片，然冷地拶著未免吐吞不下，復走見澄。澄示以本色鉗鎚，仍命一人半人所在直須親到，冥鴻志天外。一聞澄誨，刻意拼茲生，一缽千家，孤身萬里去，徑裝包走江西、湖南參憨山清、無異來二師于匡博之阜，往還叩擊，快說無生甚洽也。惟來以師造語未玄，勉教死下工夫自能入作。無別證，還走越納戒雲門。</p>
<p>師自甲寅薙染至癸亥凡十載，于中登黃海，造衡廬，入天目，饑寒毗佛洞、風雨西方菴，灰心泯志如大死人，卻恨死了活不得，復下西峰過雲門。時澄爐韝洪開，江湖畢集如市，師挾袱入堂，要韋天約，矢不語，刻期七日徹證，沈舟破釜示必死無還心。</p>
<p>一日聞澄上堂曰：「放下著。」頓覺通身慶快，即呈偈曰：「平空一擲絕躊躇，轉眼風波徹太虛；會得竿頭舒卷意，放生原是釣來魚。」澄痛加訶斥，麾之而出。適于經行次，聞僧舉大慧語禮侍者淨剝荔枝話，遽豁然軒渠一笑。首座搊住曰：「道！道！」師曰：「恰值某甲持不語戒。」座奇之。</p>
<p>山門送亡僧，有問澄：「亡僧遷化向甚麼處去？」身甚戰掉。澄曰：「問話且置，把者戰掉底去了著。」師曰：「和尚何得以四威儀見人？」澄擬答，師卻作戰掉勢。澄曰：「賊！」師曰：「賊！賊！料虎頭編虎尾！通身環手眼，而虎卒莫肆其爪牙。」解制入室，澄問：「如何是一口道不盡底句？」師曰：「晨昏禮拜和尚也是尋常事。」澄曰：「趙州道無，意作麼生？」師曰：「和尚好下棋，某甲麤知。」澄曰：「他道有，又作麼生？」師矢口頌曰：「家家有幅遮羞布，放下便能當雨露；獨怪當年老趙州，擲卻頭巾頂卻褲。珠之景隨谷之響，畣又何過焉？」澄遂印以偈曰：「分明識得趙州狗，拾得鼻孔失卻口；莫于萬仞峰頭立，且向叢林陸沈走。」并授斷拂一枝，故師又自號「斷拂子」。</p>
<p>聞楚黃無念有禪師手段辛辣過諸方，諸方雅號「絕學道人」。往謁基隆與徵論，大為賞契。去隱黃安鷂子山，神光一道，萬境俱閒，恬然艸衣木食，蓋不知夏之日、冬之夜也。俄澄圓逝，奔赴雲門，復入天台，活埋香柏白馬之臥堅矣！然大法屬肩承，則<span class='corr'>已</span>有排闥而入者，不得<span class='corr'>已</span>起象田，應蘭芎，再應天華，梅破香包、月生海嶠，一時四遠趨風來至莫可遏。於是王大冢宰、祁大中丞等復請主雲門顯聖寺，門庭日闢，道望愈隆。杭司李黃公海岸、大中丞集生居士親詣座激揚，亟稱服焉！住凡三年至丙子，嚴印持、聞子將諸公又請主古杭寶壽院，誅荒滌薉之次，得前住石田熏卵塔，五百年沒荊榛，而師出之，咸謂：「前石田，後石雨，師殆石田再來云。」</p>
<p>既而風扇閩川，福唐王光祿響師之切，合諸紳士削牘來迎。戊寅請主長慶，己卯延入雪峰。辛巳應古汀緇素之請結夏靈山；秋開戒師峰；冬孝廉王蘇門、朱聯岳等請主普明，時虔州嵯峨、漳州三平俱以住持相延，師力卻之。壬午，居考亭靈峰，夏五為浙中諸檀護請還寶壽，是冬再過天華。癸未，屺瞻葛太常請興龍門，師以棟宇湫隘，為改易基陛，一撒新之。甲申嘉禾曹侍御請主東塔。乙酉歸龍門，夏循覺浪盛禪師與武林護法之議，率同門諸法裔，送澄和尚神位入雙徑祖堂，眾請垂示，更為陞座；秋卻皋亭佛日之命。是歲龍蛇起陸，所在招提遭劫掠，將及龍門，一眾回皇恿師暫避，師曰：「無庸也。內心無喘，外復何憂？」兇徒至，為雲霧所迷，果人剎不見而去。丙戌佛日勤舊及當山檀護三復敦請，至是應之開法弘戒，萬指圍繞。丁亥八閩部使者同闔郡紳僚遣官致幣，請興雪峰、芝山兩剎，師堅辭不就。時四方兵凶繼見，忽語眾曰：「世界如此，不若歸去好。」眾莫之覺也。每歲元正小盡，師以是日生，冬即以是日解，至戊子初三，即撾鼓上堂曰：「人人藤斗笠，箇箇水雲包；出門蹋著艸，途路更迢遙。到者裏不倒斷得一回，直饒說箇回途得妙就路還家，便是千里萬里。」又云：「只因你不能向異類中行？且道異類又如何行？」乃握指云：「一雞二犬三豬四羊五牛六馬，為甚麼七不道？參！」首座驚問其故，師曰：「我來日要上龍門。」座曰：「和尚幾時回？」師曰：「初八九便來。」初六至寶壽，初七上龍門，晚示微疾，次早命湯沐浴，屬託後事<span class='corr'>已</span>端坐不語。諸門人問：「和尚還有分付也無？」師曰：「更有甚麼分付？」值法師寄浮者偕諸山問候，師一見，微笑而寂。越九日封龕，顏貌如生，奉安丈室。一日山兵麇至，欲燬龍門，見師龕儼然，不忍與寺俱燼，舁而出之，百夫震虓，力莫能舉，由是群相驚異，寺賴以存。己丑中春，依法闍維，牙齒數珠不壞，頂骨糝五色舍利，門人收餘骼及諸不壞者建塔前山，瘞於金龜嵒下，世壽五十有六，僧臘三十有五。</p>
<p>師初主龍門時，葛太常慮師受別請，師曰：「山僧儻別赴，終當歸根此地。」今示寂本山，前語果不爽也。</p>
<p>師儀相清臞，面長有尺，秉心淵塞，律己霜嚴。珠回玉轉，其用世圜也；風卷雲流，其去住輕也；海湛天光，其襟懷之澄廣也；堂之高，簾之遠，其悟入之深而玄也；宗廟之美，百官之富，其語言三昧之絢爛有光乎祖域也，猶復謙光導物，慈忍居懷。所以一時賢士大夫樂與之遊；煙霞湖海之賓願就刀尺，即屠沽販負市儈輿儓之輩，莫不瞻顏而說志、聞教而悛心者也。至於翰墨之工，得一字而[王*貞]玟是託；詞章之妙，落一言而什襲為珍，固不足為師道矣！若夫橫抽寶劍，玅協弘通，則更有意不在言、來機亦赴者。</p>
<p>如一日上堂，有問：「七九六十三且置，父母未生前，還許學人會也無？」師曰：「問即不得。」「如是則不弄啼鶯舌，解吟無字碑？」師曰：「易拾爐中雪，難分海底燈。」「肯諾不全蒙師指，不犯師顏請借賓？」師曰：「好炊無米飯，供養莫將來。」「祇如將來又作麼生？」師曰：「恐喪我兒孫。」僧作女人拜云：「恁麼則借他香燭稱他壽也？」師曰：「新荔枝！新荔枝！」雙鎖金鍼，暗穿玉線，洞簾高卷，風起雒叢，宜其然矣！不有銘而志之，曷以懲頑儒，而大鷲嶺不傳而傳之統哉？銘曰：</p>
<p style="text-indent:0em" class="lg-abnormal"><div class='lg-row'>靈山密印，少室真乘；分張二五，化變鯤鵬。不傳而傳，無受而受；唯證相應，寧容聲口。二祖不往，達磨不來；華糝枯木，豆爆冷灰。師子吼時，父母皆喪；超宗異目，從來過量。葉綴華聯，敗乃祖胄；靈根密固，異苗翻茂。全因淮月，得炤郢春；道無今古，弘之在人。矯矯散木，浪躍中流；煙簑一槳，櫂撥慈舟。須彌橫空，日月輔轉；倬彼宸苔，豈合車輾？式生異人，承願而出；水繪魚蹤，空鐫鳥跡。真雖不幻，幻以顯真；紅爐翥鳳，石女產麟。不昧正因，徹見源底；平空一擿，雲開萬里。楊飛九月，燄結寒冰；九轉丹還，百煉金精。龍以蟄神，豹以霧變；雪送梅春，霜敷蘭艷。壁梭騰化，囊錐穎脫；嵒虎奮威，艸蛇驚活。川趨鶩集，湖海賢英；誠投慢折，名公鉅卿。天華散彩，佛日揚光；為霖為雨，迺梯迺航。風回洞上，光闢雲門；今時盡卻，空劫不存。吟鍼枯骨，唱玅非舌；泥牛海吼，木馬火躠。清波不犯，梭腸不控；文彩縱橫，竿頭變弄。湖蘸星辰，線穿海嶽；玉象倒騎，紅鱗掌躍。驪珠擊碎，夢戶推開；勤修供養，更不將來。皋亭葉落，歸根龍門；去留何吝？往有成言。回途得玅，就路還家；漁歌唱晚，櫂入蘆華。松虛夜籟，鶴空月巢；風嚴霜重，五天寂寥。舍利光流，金龜嵒下；薪盡火傳，千秋炤夜。</div>
</p></div>
<div class='div-other'><a id='mulu325' />
<p class='h2'>竹林林皋豫禪師塔銘</p><p>歲在丙戌，林皋和尚入滅，予聞之傷，哭之以詩曰：「狂波正倚障回瀾，砩響忍聞一夜殘；淮海潮鳴千社泣，金山浪打六群歡。盲龜尚自艱浮木，桂櫂誰同接險湍？堪歎衢昏良導隱，無能為勸一停鑾。」蓋慟之深，惜之至也。</p>
<p>今又八年，其徒某持師狀來，徵予塔上之銘。夫師豐功在泉石、至教溢湖江，彼窣堵巍然，必有天龍密而拱衛之者，靡予銘而淪沒哉？雖然，山有時而騫、石有時而泐、陵有時而下、谷有時而高，文無渝焉！銘之宜也，予則何敢辭？</p>
<p>按師名本豫，號林皋，晚稱晦夫，崑山陳氏子。幼不茹葷，喜燕坐，十九出家薙染蘇之堯峰寺，因誦《金剛經》有省，奮志詢方，瓢笠自隨。首參雲門博山，次參金粟密和尚，一橫機無所讓，最後參天隱和尚於磬山，機緣契合，乃依止焉！</p>
<p>一日，隱謂師曰：「豫上座，我疑你不會『廓侍者與華嚴相見』因緣。」師云：「非但和尚，盡大地人疑殺在。」隱曰：「盡大地人疑你則可，莫使老僧疑你？」師云：「恁麼則某甲罪過。」隱曰：「祇如興化與旻德賓主四喝，化云：『旻德會一喝不作一喝用』，且那裏是他會處？」師云：「放某甲過，別通消息。」隱曰：「不要下語。」師遂呈頌云：「賓主相逢，縱奪作家，喝下雲從見活蛇，棒頭突出通無犯，豈作親承解撒沙？」隱然之。</p>
<p>適金陵緇白請隱和尚住中山石湫寺，隱特命師往主其席，且授以偈曰：「中山深處可安居，就裏藏鋒得自如；門戶打開來宿衲，鉗鎚玅握勘承虛。宗乘了了曾淘汰，己分明明任卷舒；不是尋常流輩客，莫將心意更躊躇。」師赴焉！未幾出主武林寶嚴，復因姑蘇申大司馬范方伯之請，歸主堯峰，聲光日著，道大顯揚。</p>
<p>至崇禎戊寅，潤州陳銓部笪使君以竹林荒廢<span class='corr'>已</span>甚，非師莫能起，由是遣幣敦迎，師欣然就之。至則基陛之上別有僧居，乃即山之半披榛鑿石，刱為新寺，不數稔而輪奐郁然，炤耀江淮矣！居恆普請必赴，不容學者規避。逮住竹林則日雜傭作，躬勞眾務。然汾陽之夜參不廢，華祖入室之牌旦旦而縣，故參玄之侶莫不惕其法令周章，畏尤嚴父；旋復感其為人誠切，則又愛如慈母焉！尤更留心老疾，凡見方外龍鍾衰暮負挈瓢囊而至者，必從容勸住，與之盤桓朝夕，有若舊識然者。或時有病，則親簡藥石，手自煎煮。不幸物故，一概津送以禮，富貧不計也，礱石為普同以掩亡僧之骼。</p>
<p>師為軿手軝足勞極至腫，知事請師少間，師曰：「此輩皆為老僧而來，安忍視其暴露而不亟為厝置邪？」自以身既匡徒，必苦樂均之。五坐道場，未嘗間操匕箸背眾而食。有典座自取常住麵作[飢-几+丕]飥供師，師廉，問知其故，立命賠償庫司且擯逐之。所寓隨緣住持，不發化主；不通刺檀越；不倚權勢，以規免意外之禍。</p>
<p>住竹林日，有僧乞羅文學書，求郡牧程公為外護，師知之，追書責擯。後文學以前事語郡牧，牧甚多師，乃親執弟子禮入山問道，復於北固之下建菴曰「生生」者以奉師焉！生平慈腸悲腹，柔如脂韋，而浩氣剛中，又復確如金石。</p>
<p>崇禎十三年，歲大饑，江淮之間飛蝗蔽埜，民道殣相望，師食不遑處，罄以衣資賑諸饑者。</p>
<p>始參雲門，師為維那，今徑山費禪師亦居座下。有閩僧犯堂規，師欲舉罰，費關說焉！師厲聲曰：「老兄得恁麼鄉情太重，他日若為號令人天？」後費開法金粟，每每舉此誡諸學者。</p>
<p>出住石湫寺，側有廟神叵靈，里人常以葷祀。師為神說戒，誡神齋素，神即見夢於里之一方曰：「我受林和尚戒矣！勿以葷祀我也。」里人至今素祀卒以為常。</p>
<p>乙酉夏五，清師渡江入南徐，官民潰散，被甲執殳之士環寺門交錯也，師臨眾一如平時，無少沮焉！住竹林凡九載，殿堂像設、山門寮舍以至庖湢器用之屬，莫不事事完美，故閣閣橐橐、登登馮馮之聲未嘗一日停音也。</p>
<p>至丙戌冬十一月，旬有二日，示微疾，命止工息作。十七日說法辭眾，十九日沐浴更衣，定以明旦寅時去。適呂山主者有事廣陵，其子泣請父至為期。越午呂至，師屬託後事<span class='corr'>已</span>，乃端坐說偈而逝。世齡五十五，僧臘三十六，門弟子建塔窆全身于山門之左，方乃刻茲石，銘師之蹟，以志于丘竁、以告于來茲焉！銘曰：</p>
<p style="text-indent:0em" class="lg-abnormal"><div class='lg-row'>少室燈非世燄方，毗嵐風刮愈寒芒；二五分張六葉餘，光于千界月煇煌。明終無盡曷由爾？似而續者類僧王；年遠普通漸式微，綿綿濟北獨延長。師繼磬山稱後起，鉤深索隱揭其光；誠切為人無假借，起屍之德何允詳？會老華亭去不回，竹林千載冷秋霜；師一顧之寒燄發，家聲門祚頓然張。憧憧來者滇與蜀，秦鳳魯麟冀驌驦；江淮坐斷敢誰越？一劍當門大啟疆。愛日嚴暘人共戴，真慈至育師有常；漁歌唱徹歸晚浦，蹁躚雲外鶴空翔。師德允宜昭百祀，銘詩我作壽無央。</div>
</p></div>
<div class='div-other'><a id='mulu326' />
<p class='h2'>天童林埜奇禪師塔銘</p><p>李白之送友入蜀也，則曰：「山從人面起，雲傍馬頭生。」其早發夔城也，則曰：「朝辭白帝彩雲間，千里江陵一日還。」蓋蜀地山川險阻，自古記之矣！惟山峻水湍，故其人類性剛而果決，堅忍耐苦勞，以之向道則勇往易于入作，殆亦風土使然，不然或蹋殺天下人之馬駒，間世而一出焉！斯有之何？以緇雄代作，半起蠶叢之國。無論法眼、雲門，從金剛大士劈華嶽以分流，即臨濟兒孫光明炟赫統系相承以來，十傳則有東山演、十一傳則有昭覺勤、十五傳則有臥龍先、十六傳則有徑山範、二十四傳則有海舟慈，沿流至先師悟和尚，閱世且三十矣！復有今林埜禪師，豈五丁鑿道天，固為法社開象龍之路與！</p>
<p>師名通奇，林埜其字也。合州長樂人，本姓蔡氏。生而澄靜，不類孺子，不喜肉食。時年十歲，父母度其志向非塵網中人，因命依金鐘寺叔父道然為童行。十七歲剃落，性樂禪寂猒讀誦。至年十九，恥州縣僧庸碌不足尚，即慨然動他山之念。由是出峽南遊，猒飫江南講肆十有餘載，業息肩當湖。方期掩室千朝，翻閱如來一代時教，俄患痢瀕死，乃知經論之學非究竟法也。</p>
<p>時先師悟和尚正王化金粟，渴欲就參，為緇素留，不果往。適有傳粟示眾參禪偈，師聞之，懷疑不<span class='corr'>已</span>，極力冥搜，芒無所入。會粟過當湖，則加額曰：「天賜我也！」亟遣僧請益。粟曰：「教伊關中莫妄想。」益溟涬莫測，所謂心智為竭，殆如土木偶人者經歲。時忽一日失足墜樓，恍然而覺，遂成偈曰：「一念未生前，六戶絕消息；瞥爾揚雙眉，大似眼無力。」聞粟在吳門，即日破關走金閶，不以寒暄起居玉帛見粟，直奪角衝關，左屬囊鞬、右執鞭弭與粟相周旋，粟固奇之。</p>
<p>逮明年，粟赴鄮山，師亦隨往，偶檀護入山設茶，粟舉「洞山與泰首座喫果子」因緣，命眾下語，諦當方許安排。師時在眾，即曰：「食到口邊，被伊奪卻。」粟為首肯，叢林以此知名。</p>
<p>又粟因佛誕示眾：「世尊才出母胎，便解指天指地；你等諸人，尤向山僧擬討甚碗？」抴拄杖下座，一時打散。師于此全身脫落透頂透底，無復纖機留礙。凡侍粟十年，逢場對壘，兵交刀接，每每倒捋虎鬚，未或當仁少讓。既受屬累，尤居天童座下踰年，始應禹航廣化之命。</p>
<p>至壬午秋，悟和尚示寂，師奔赴通玄，眾議住持，枚卜同門，三卜而得師名，不容推遜乃繼席焉！提策方來，直據本有，雲薶雪擁，五見冰霜。群峰讓其高寒，禪侶慕其慈嫗，雖極枯澹寂寥，學者恆輻輳如歸。以出隊嘉禾，為闇齋、黃憲副堅留，勉住東塔，未幾迻主棲真。既而天童席虛，明州當道士紳，公議歸師，復遷居太白，前後蒞眾十年，夙興夜寐，寅畏小心，雖在安常處順之中，每懷臨深履薄之懼。然屈申以道，持正不阿，苟道在必申，不以利害權勢稍為貶損。方師初赴天童，山門以夙釁搆訟在郡，郡司李欲一瞻顏色，左右亦謂乘間得以相浼，師堅志不往。及司李專人請齋，為一赴，然竟席未嘗片詞于訟事，其持正皆此類。所以四坐名坊，非有子貢之先，一出輿情共舉，眎彼巧力而謀，與夫詭遇而獲者，顧不可風範一世也邪！</p>
<p>師應機接物，出語渾樸，不為趙昌之華、葉公之龍，徒事藻繪以炫燿見聞，至其一二見狀中者，則所謂想酢生液，雖未澆腸沃胃，要且使人慶快。</p>
<p>住二年，感微疾，眾請辭世偈，師瞋目曰：「要去便去，害甚熱大？」時有赤冶禪人求更名，師援筆書「行果」二字，乃曰：「行果圓成。」遂擲筆端坐而逝。世壽五十八，僧臘四十一，塔瘞全身于寺前新菴之左，予蓋有語封其戶矣！其門人古唐聞姪又以月山泉首座之狀來，乞予銘其塔。予媿不文，無以行遠，然辱在同門知師最悉，念非予，恐師行業久而遂湮，抑後有景行之賢將無由攷鏡而仰止夫師，則予責也。乃論次其大端，序而銘之。銘曰：</p>
<p style="text-indent:0em" class="lg-abnormal"><div class='lg-row'>達磨一宗，丕顯曹谿；南嶽衍長，曰讖于西。馬駒是育，血染霜蹄；[跳-兆+降][跳-兆+雙]一蹋，四海平夷。臨濟振興，光賁五燈；有嚴孫子，碩大無朋。世更太白，六五親承；雲蒸霞蔚，鳳翥龍騰。十二人中，師其後出；藞苴川僧，性實難匹。撒手危樓，翻身楖栗；機警用圓，風雨暴疾。起坐通玄，眾山為低；騰空漢迥，華頂雲迷。蘭滋芳甸，蕙紉春畦；聲馳湖海，著意攀躋。櫂歌東塔，灣弄棲真；漫天布網，萬里垂綸。鼇<span class='corr'>山</span>連釣，丹穴齊緡；鼓須彌浪，揚渤海塵。晚據天童，奠安太白；風漾文波，池涵素魄。逸翮摩蒼，神魚縱澤；合浦珠還，風規猶昔。馭眾圓合，律己端方；逢強不弱，遇柔寧剛。孤風卓卓，燁燁謙光；下無輿儓，上無侯王。行果圜成，出世功終；破沙盆碎，正法眼空。一錐無縫，八面玲瓏；嗣燈有人，光炤無窮。</div>
</p></div>
<div class='div-other'><a id='mulu327' />
<p class='h2'>靈隱嵩居如公塔銘</p><p>虎嘯則風生、鶴鳴而子和，夫物有自然之感通矣！矧躬師模而冶鑄乎人倫者？世道衰于晚葉，葉縣汾陽之風不再響，予猶及見楚黃無念禪師門庭嚴謐肅殺如秋，蓋一于霜摧雪、絕不以溫和姁嫗之者，然其規為先德痛斥、今時不離，使人超情越見者近是。常言我人生死根株深徹金剛輪際，苟非全喪，無始時來心豈易卒拔？彼依違四大偃仰塵勞之輩，直三途櫱種耳！焉可俾之入我法中而破壞我邪？故極其排斥詬厲，讎視方來如蝎，而方來卒無敢登其門者。計同時偕予親依僅三五僧，而嵩居如公實在其列。</p>
<p>如公髫年嚮道，丱歲披緇，乘戒俱急，而尤銳志禪宗。故義學之家，朗達如雪浪恩、高卓如雲棲宏。古心澄芳，稱毗尼最著之師；天童顯聖，號禪社特尊之彥，公皆奮臂長呼，與之箭鋒相直，獨伎倆枯竭，禪師無餘，由是伏膺禪師而動止規模之。寢削萬緣，罄空諸有，甘畢生作無意智人矣！眷靈隱祇園之勝，貰賃以居三十年古寺閒房，飯蔬飲水人無知者，而公亦不使之知。</p>
<p>迨晚年為故人觀如法師請居上竺之蒙堂，益遂閒心宴坐經行，殊矍鑠無老意。居恆不覆頭，嚴寒沍凍，雪頂蒼然畫就須菩提。有與公久住者，不見其拈弄紙墨，忽一日索筆書偈曰：「今年七十五，木人空裏走；雨打溼虛空，燈籠笑破口。」擲筆長逝。</p>
<p>公亦異矣哉！然禪師之道，實有以啟公也，是宜銘以志之。公楚人，武昌秦氏子，法名常如，禪師所命也。銘曰：</p>
<p style="text-indent:0em" class="lg-abnormal"><div class='lg-row'>生死根非淺智拔，一生辦在情枯竭，銘詩我作聲金鐵，書之擘窠劖之碣，雨洗風磨光不滅。</div>
</p></div></div>
</div><!-- end of div[@id='body'] -->
</body></html>