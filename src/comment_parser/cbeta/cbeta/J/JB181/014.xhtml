<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu328' />
<p class='juan'>布水臺集卷第十四</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu329' />
<p class='h1'>塔銘二</p>
<div class='div-other'><a id='mulu330' />
<p class='h2'>南澗箬菴問禪師塔銘</p><p>順治十三年乙未之歲，箬菴問禪師解夏磬山預告逝期。至年秋二十七日，蛻化于吳江之應天寺，世壽五十二，坐二十九夏。十月孟冬諸弟子迎龕歸南澗，依法闍維，越明年丙申二月十九日，奉靈骨入師所營之壽藏中。又明年丁酉，其門人曉菴輩來天童丐銘住山僧道忞，謹撮其徒絕流策公之狀而為之銘曰：<span class='note-inline'>(只取二句四句協韻，其一句三句<span class='corr'>有</span>不拘<span class='corr'>平仄</span>者，乃用以記之)</span></p>
<p style="text-indent:0em" class="lg-abnormal"><div class='lg-row'>龍驤邁種，式產靈窪；優曇瑞應，豈雜葦麻<span class='note-inline'>(一)</span>？矧師乘願？來為法艖；松陵望族，陽羨名家<span class='note-inline'>(二)</span>。父字安期，俞宗騮驊；號極淵博，著書滿車<span class='note-inline'>(三)</span>。晚憂無子，憯用懲嗟；乃供大會，百日無遮<span class='note-inline'>(四)</span>。師曰我來，宵戶流赮；厥聲載路，其泣呱呱<span class='note-inline'>(五)</span>。年方弱冠，遊神道涯；偶閱楞嚴，思益超遐<span class='note-inline'>(六)</span>。孰牖我明？燦發心葩；長跽磬山，乞敲鎖枷<span class='note-inline'>(七)</span>。山為徵詰，疑情愈加；矢入重關，大啟城闍<span class='note-inline'>(八)</span>。有翩者鳳，將遂求鸞；神警而寤，鴆振飛翰<span class='note-inline'>(九)</span>。皈投法雨，落䰂理安；光陰痛惜，策我血汗<span class='note-inline'>(十)</span>。首造金粟，才申問端；火蛇燒面，骨毛俱寒<span class='note-inline'>(十一)</span>。忘眠廢食，智落情刊；經茲淬礪，孤危絕攀<span class='note-inline'>(十二)</span>。磬山仍陟，文殊復參；豁爾開覺，風聲指南<span class='note-inline'>(十三)</span>。言前薦得，腦後抽簪；箭鋒屢試，編逼再三<span class='note-inline'>(十四)</span>。從茲穎脫，如龍起潭；機用自在，綱要底探<span class='note-inline'>(十五)</span>。濟河待漲，天目開嵐；磬山縣屬，大法宜擔<span class='note-inline'>(十六)</span>。旋命師攝，報恩名藍；師辭力矣！豈曰不堪<span class='note-inline'>(十七)</span>？狻猊在窟，睡虎方憨；心期自許，實遠且譚<span class='note-inline'>(十八)</span>。報恩委順，南澗化遷；武林檀護，競飛奏牋<span class='note-inline'>(十九)</span>。曳杖來歸，一住十年；家風嚴冷，條令森然<span class='note-inline'>(二十)</span>。同居衲子，戒抑短偏；貴真操履，實行為賢<span class='note-inline'>(二十一)</span>。尋常怒罵，稍忤扑鞭；影響聞風，望崖縮竣<span class='note-inline'>(二十二)</span>。身衣不勝，英發進泉；居無惰容，見者惕乾<span class='note-inline'>(二十三)</span>。院宇日整，蠃月明鮮；藏典伊蒲，信施委填<span class='note-inline'>(二十四)</span>。檀金客盜，虎警以悛；劫掠踵門，雷雨震蹎<span class='note-inline'>(二十五)</span>。甲申之變，賊彌郊埏；山房鎮靜，賴師卒全<span class='note-inline'>(二十六)</span>。慨念禪宗，近系失銓；續燈手輯，有光祖筵<span class='note-inline'>(二十七)</span>。龍鬚天目，遠造敻巔；高中兩峰，蟬蛻在焉<span class='note-inline'>(二十八)</span>！來瞻來禮，式敬式虔；乃知師意，重本所先<span class='note-inline'>(二十九)</span>。同門晦夫，圜逝竹林；遺命繼席，師為一臨<span class='note-inline'>(三十)</span>。抿龕入塔，語集餘琛；佛事既周，歸闔澗潯<span class='note-inline'>(三十一)</span>。專人三復，乃鑒其諶；安居結夏，來莫可禁<span class='note-inline'>(三十二)</span>。金山龍遊，元勤覺場；僉議揚化，非師莫當<span class='note-inline'>(三十三)</span>。牘齎公府，塔放寶光；我龍受之，奔走若狂<span class='note-inline'>(三十四)</span>。大陳法會，陞座舉揚；乃為磬山，恩酬瓣香<span class='note-inline'>(三十五)</span>。說張無畏，舌吐廣長；魚龍出聽，萬指躋蹌<span class='note-inline'>(三十六)</span>。山有廟祀，夏禴秋嘗；毛炰胾羹，籩豆大房<span class='note-inline'>(三十七)</span>。請以麵代，割爾犧將；非師道大，孰感蘄王<span class='note-inline'>(三十八)</span>？爰有大士，南海載歸；滲金沈渚，咸各請祈<span class='note-inline'>(三十九)</span>。神以夢告，宜師式依；與師何德？師慈世希<span class='note-inline'>(四十)</span>。大江楊子，風波險巘；往往覆舟，師實憫之<span class='note-inline'>(四十一)</span>。乃造輕舠，乃徵篙師；援危拯溺，無忝大悲<span class='note-inline'>(四十二)</span>。荊谿復輓，磬席久虛；義正首丘，往敢躊躇<span class='note-inline'>(四十三)</span>。躬親香火，灑埽庭除；先規罔替，來學與與<span class='note-inline'>(四十四)</span>。嘉禾漏澤，兵燹之餘；殿堂俱燼，鐵佛留軀<span class='note-inline'>(四十五)</span>。佛亦何心？血淚盈裾；感動群情，援師拮据<span class='note-inline'>(四十六)</span>。師焉至止，滌荒搆廬；半載落成，悲智所孚<span class='note-inline'>(四十七)</span>。食時分衛，靡間屠沽；相勸遏劉，廣惠貧孤<span class='note-inline'>(四十八)</span>。結社放生，樂及禽魚；秀人從化，卿宰延譽<span class='note-inline'>(四十九)</span>。淮撫恭順，自遠欽風；繇妻悍妒，手刃諸僮<span class='note-inline'>(五十)</span>。侍婢索命，為祟為訌；迎師說法，師音如鐘<span class='note-inline'>(五十一)</span>。情緣爍破，幻趣頓空；玉人自去，淮水仍東<span class='note-inline'>(五十二)</span>。順侯聆悟，留止文通；踐登道場，執禮愈恭<span class='note-inline'>(五十三)</span>。齋筵重疊，嚫施彌隆；師一顧之，罄散巖叢<span class='note-inline'>(五十四)</span>。淮陰漂母，祠墓艸封；賦詩悲弔，舟<span class='corr'>已</span>解㢥<span class='note-inline'>(五十五)</span>。瞻言百里，道俗追從；佇立以泣，德感何鴻<span class='note-inline'>(五十六)</span>？歸辭漏澤，高臥磬山；手封馬鬣，南澗之灣<span class='note-inline'>(五十七)</span>。盡揮昔居，免涉人寰；世緣永謝，畢遂投閒<span class='note-inline'>(五十八)</span>。日月無幾，莢數開蓂；忽語近侍，你策須聽<span class='note-inline'>(五十九)</span>。我今住世，有若晨星；往矣金車，託彼祖庭<span class='note-inline'>(六十)</span>。檜楫松舟，蕩漾蘆汀；將從船子，撇此幻形<span class='note-inline'>(六十一)</span>。詰朝解眾，飄然一輪；蘧廬大化，浮漚乾坤<span class='note-inline'>(六十二)</span>。風林月渚，間復留行；爰發櫂歌，旅泊自名<span class='note-inline'>(六十三)</span>。南澗既委，報恩復晤；乃往潯谿，別我檀護<span class='note-inline'>(六十四)</span>。檀護別矣！湖山道舊；周爰咨詢，告我不復<span class='note-inline'>(六十五)</span>。舟艤應天，范蠡所遊；師曰吉哉！泊然歸休<span class='note-inline'>(六十六)</span>。那伽不動，出沒自在；雲流天空，去來何礙<span class='note-inline'>(六十七)</span>？寶幢澗復，闍維金棺；火後莖茅，鐵蛇莫鑽<span class='note-inline'>(六十八)</span>。薪窮不盡，嗣燈有人；一缸長燄，予則奚顰<span class='note-inline'>(六十九)</span>？嗟師英特，磬山白眉；嗟師典刑，天下風規<span class='note-inline'>(七十)</span>。師道曰超，師德曰乂；師貌曰臞，師心曰戴<span class='note-inline'>(七十一)</span>。眼兮碧落，襟兮瀟湘；濯兮江漢，暴兮秋陽<span class='note-inline'>(七十二)</span>。月寫于身，風宣萬偈；機匹玄沙，語方大慧<span class='note-inline'>(七十三)</span>。師今往矣！吾宗式微；紅輪收炤，桂魄潛輝<span class='note-inline'>(七十四)</span>。曷昭來許？厥猷奕奕；山翁作頌，其詩孔碩<span class='note-inline'>(七十五)</span>。其風肆好，師固推雄；我若有福，往先道峰<span class='note-inline'>(七十六)</span>。師蓋知我，我敢負師；雲漢昭回，勒此豐碑<span class='note-inline'>(七十七)</span>。鬼神呵殿，天龍拱衛；休有烈光，千秋萬歲<span class='note-inline'>(七十八)</span>。</div>
</p></div>
<div class='div-other'><a id='mulu331' />
<p class='h2'>四明空林遠禪師塔銘</p><p>尼父徹環天下、子輿陳說齊梁，溈山七載單居，思他山而遠去；汾陽一言聳聽，起白馬而遂行。蓋開士志利生、聖賢樂兼善，固未嘗以硜硜小節靖退自高也明矣！乃末學唯干祿、吾徒亦慕羶，苟名利之可求，雖辱身而不顧，于是有竭私智、運巧能，擁篲權門，以希恩幸，糞金檀護規攫名坊者往往而是，彼獨行之君子，欲回一世之狂瀾，誰能執熱逝不以濯哉？矧今日之朝市山林尤更驚聞而怵見？則四明遠禪師之高尚，真足鑴世厲頑俗，奈何復散佚其行藏？不一法今傳，後微顯闡幽之謂何？予滋懼焉！</p>
<p>按師族姓本青浦朱氏，占籍鹿城，依出世法名智遠，字空林，晚寓遯世之思，又自號「泯岩道人」。幼孤貧，從其季父脫白於城之景德寺。寺故應院僧徒不專白業，師雖少，恆猒薄其所為，多與宿儒遊學，為詩琢句出人意表，同社爭譽之。感中峰「甘為浮詞又陸沉」之語，復棄去之苕，親依聞谷印大師，為授具易今名。</p>
<p>當是時，師志益高超、心期益遠大，慨時流無達識，益猒薄其遊處。逮之武原參密雲悟和尚于金粟，雖痛棒屢遭，未明厥旨，而締交唯一潤公，乃喜嚶鳴有胥和，由是結伴裝包之江右，參無異來和尚於博山。山以枯坐提話策諸徒，慈接雖殷，師無留意，復擬上敷棧原。由江達楚參無念有和尚于黃檗。</p>
<p><span class='corr'>抵</span>匡廬臥疾五乳山寺，瀕死而研幾益力，無楚痛聲。重潤公日走數十里為求藥餌，不忍詒其勞苦，乃相與買舟東下，再參金粟，始得疑情頓釋，礙物膺消。一時角立禪社之士方以拈頌淵玅相高尚，探師機辨河縣沛然若決，則莫不欿然自失，浩然歸重。然師堅矢不出人前，心慕雙徑雪老人住山之風，卜鄰石壁塢，雲埋雪灑一坐數秋。逃秦之客不知有漢，況復晉魏？師蓋有焉！</p>
<p>崇禎辛未，悟和尚遷天童，英賢畢集。同參寶慶融公排闥數之曰：「楊岐得力慈明圓，輔圓終其世，子發明不自悟和尚乎？今悟且住浙東望剎，興衰起廢，需人火急，以子之德之才，必能為叢林理棼息諍，乃不一出效賢勞，索居奚為？」師幡然起謝，即日渡江入天童，凡竭智盡能，一以荷眾為心者九載，掌記典客，歷領維那，再充化士，皆要職也。不擇地而安之若固，其他僧園物務事無洪纖情無上下，靡不周悉，悟和尚亟稱為老成人，一眾無間言，非至誠動物，何以獲上信友之若此哉？悟晚葉憂天童住持難其人，枚卜諸賢，師名三豫，則悟和尚之記莂師也徵矣！特師過為創時矯世退藏於密耳！</p>
<p>善夫！姚江邵子得魯之言師曰：「自五燈闃寂，學者苦志無過閉門作活，於從上師承啐啄覿面當機之用失之<span class='corr'>已</span>久。天童起而重整宗風，人始聞之駭，既而疑，終焉傳信遍中外盛矣！然所為授受衣拂者以徵信，非以誨貪而起諍，浸淫至今不復知師承所由重，逐名位如市販，幾於策馬以赴不求聞達之科，世諦所為比周設財，朋黨宗彊，恣欲自快；極機械之巧者，我法中曲盡其變。懷寶遯世君子之恭，於空師僅見之。」蓋知師之深者。</p>
<p>崇禎壬午悟和尚拂衣入天台，師既精力衰頓，不能從，未幾悟亦圓逝，乃重理住山舊斧焉！姚江求如沈子者，久參天童，以理學孝行為時宗尚，與師最為方外知交，故姚江人士嚮師如求如沈子，而師亦愛姚江人士礪名行、敦節義，納交姚江人士亦如求如沈子，師之不忍舍姚江人士，尤姚江人士之不忍去師也。因其營宣家塔阿蘭若為居止，復愛其在四明深處，故師無謙讓之言直受而<span class='corr'>已</span>。居無何，天關震於北、地軸坼於南，中原板蕩、山海交訌，而四明又當其衝，環堵皆戈甲。師與二三徒侶，日披簑荷钁，朝耕寒隴，暮斫青峰，未始以鋒鏑在前生豪毛規避想也。方師住徑山時，夜坐心怖，故啟扉山行數里，怖事即滅。以是知師于生死利害之關，早<span class='corr'>已</span>等之吹光割水。居恆之所守操履之真純，不于茲具見邪？</p>
<p>順治丁亥，潤公告寂，師赴弔錢唐為主後事，校讎其遺稿壽諸梓而後返。習習谷風，維風及雨，師至是亦無意人間世矣！由是徜徉山水，或吳或越居無定跡。然一往清風逸韻，流響人閒，時欲俎豆而尸祝師者幣相望于道。故崑山有水居冰菴之請、皋亭有山居黃龍之請、苕谿有村居石敦之請。師重違輿情，一如雁影臨江，不以峻辭拒、不為三秋淹，應之云爾。特以衛真<span class='note-inline'>(亦師故友)</span>之室、潤公之房皆在武林谿畔，昔常至止不能忘情，所以寤寐松筠、託詠滄浪，倚杖而歌曰：「石作牆兮竹作窗，天高庭戶勝銀缸；覓心不得知何處？折斷蘆華秋滿江。傷谷陵之易改，對澤國以興嗟；痛師友之淪亡，臨葛川而隕涕。」四月維夏，六月徂暑<span class='note-inline'>(師六月示寂)</span>，師蓋有隱于中，故不為瞿塘三峽之遊，而卒奄脫于拈華院者，豈漫無為而然哉？</p>
<p>師目微眇，有遠神，至性仁恕，表順裏方，敬以修己、誠以接物，與人言若慈嫗，而造次不忘禮法，規為措置，動合機宜，不乘人之不能揜以自取，生平無矯搴過舉之行，苟非其道，雖拱璧以先立卻矣！季布之然諾，有莘之取與畫如也在。崑楊子仲英拓洋湖別業，擬謝遣舊住者，而後館師，師曰：「豈以安我故，使人不安哉？」即日引歸於越。</p>
<p>早歲肆力工詩，詞翰連章瀉水注而不竭，參詢後不事繩削，有自然風水淪漣之致，猒末學不本道真，味著語言文字，住山後，舉生平詩頌悉焚棄無存，尚有記其〈風旛頌〉曰：「不是風動，不是旛動；鐵鞭打著，泥牛背痛。阿呵呵！見也麼？一犁春雨動耕鉏。」〈大隋劫火洞然頌〉：「舌是剛刀眼似錐，生殺臨機用較奇；劫火洞然無著處，大千爭似一豪釐。」則師之所蘊可知矣！</p>
<p>予交師在潤公後，而師之知予在潤公前，當匡山一晤時，即語公曰：「忞兄終成大器，惜未有師耳！」繼予參先師機緣不契，將發去，師特為予下清素之藥勸還金粟，嗣後共事天童，師職予職互為提挈，事咸有濟。及予掩關邗上，仍念晦堂之室不可無死心之徒，移書廣陵，督予歸侍。雖太白非朝堂，其如入者之見嫉何？一朝貝錦文成，即智如潤公，莫辨萋菲之口，獨師始終別白之。至予繼席天童矣，且為予直任三白羯磨之事，成褫予于此而後<span class='corr'>已</span>。於乎！師恩之盡、友誼之周，世孰有如師者乎？幸師披緇而為我法祥麟耳！即不幸而為士林君子，亦人倫威鳳，杭之標、越之徹、霅之晝，固不足以擬之矣！</p>
<p>師卒數月，其徒行巍等奉全身歸四明舊山塔以藏之禮也，靈章蘊公實主後事，屬予銘，予請公狀，稿就而公亦沒矣！僅登五十而云亡。</p>
<p>師生萬曆甲午至今順治丁酉，蓋方六十有四而化去。予少師，公復少予，數年之內，哭師未<span class='corr'>已</span>又哭公焉！人命脆危，身非金石，予亦秋林葉耳！萬有一脫而辭柯，則銘之未就，無以表師，又何以謝公哉？謹抆淚濡豪而著詞曰：</p>
<p style="text-indent:0em" class="lg-abnormal"><div class='lg-row'>靈山大法，千載流東；雷音一震，百蟄開矇。弘道利生，至人之事；於爍先猷，唯師克蒔。何以蒔之？悟入維泓；機泉始達，詞峽方傾。昔在金粟，頌說嘵嘵；廣長師吐，群言止囂。瞚息閬風，胡縣爾輻；恥彼爭食，羞同雞鶩。一犁春雨，偃松挂瓢；風鼓虺蛇，我耕我樵。嗟師衣毛，奚為不豎？割水寧傷，吹光豈窳？日居月諸，下土是冒；師恩友義，爰盡其道。隨順世緣，不礙不留；寒江雁影，碧落霞遊。生同幻寄，死復電枵；湖山委蛻，暢我逍遙。四明作冢，烏膽為碑；師有嘉行，我無諛詞。高邁杭標，秀凌霅晝；越徹洞冰，師居其右。世出世間，祥麟威鳳；清風峻節，千秋可誦。</div>
</p></div>
<div class='div-other'><a id='mulu332' />
<p class='h2'>揚州福國院大桑門德宗道公舍利塔銘</p><p>於乎！恚慢貪癡習結含生肌髓，苟可以逞其心志，則無機不鑱、無毒不肆，而不知植因如是，果必隨來。假使百千劫，所作業不忘，因緣苟遇，雖至聖如佛能空一切相、成萬法智，而不能即滅定業也，矧往來三界之人哉？第比丘與世異者，法應觀身如幻，不以恩怨居懷耳！豈遂謂夙業不今酬乎？故吾於德宗道公事，殊有深慨焉！</p>
<p>公諱明道，字德宗，族姓余，江西臨江府人，出家燕之萬安寺。于天啟七年至廣陵，初寓闕口，冬夏施茶湯備極苦行，衣穿肘露，推衣以衣人；噉棄飼餘，推食以食眾，時<span class='corr'>已</span>有肉身菩薩之號出于齊民之口矣！繼遷福國院，僅數椽，湫溢不堪風雨，公居而後施者川趨雲委，四方至止，指日盈千，乃旋廓乎基陛、增崇乎像設，樓閣殿堂巍峨璀璨，傾動一時。然公自視欿然，日接納往來，撫療貧病無虛晷，曾無倦容。</p>
<p>迨申酉之際，揚民由生而入死者十之九，東南子女從阿保而出為羈俘者七之三矣！然一登福國之門，莫不施以無畏底于安全；其有主贖而乏金二十三十者，為之稱貸而益之；或老弱而無歸者給以衣食；或家在白雲，欲往而鎩羽者周以資斧。計公所存活無慮數萬口，而江淮之民闔邑奉公，亦不翅如僧伽大士焉！</p>
<p>公既弘慈大願，利物為心，時亦舉用有神，發言屢中，故廩益傾盧至之囊、戶益滿顯人之履，而障蔽耽耽，遂有以伺公也。不知人蓋有因權假隙，侵公損公惡求多求於公者，而公之於人，則無美不成、無瑕不掩，忘身以急人之危、輸己以朢人之腹，固未嘗懷私以造勢、黷貨以干公者也。</p>
<p>於乎！公未<span class='corr'>抵</span>邗時，有亡名老宿，密告善士汝小泉者：「記之！當有肉身菩薩于茲建叢林，揚化導，且以三百金屬之曰：『以此為先唱。』」後公住福國而汝氏歸金，則公符夙讖矣！</p>
<p>餉舶有婦，積歲為狐所魅，狐忽殷勤語婦：「欲依公修行。」婦將之來，及門反走曰：「金甲神逐我，奈何？」于是公命之進，則進焉！狐如數百歲老翁，往往僧行有見諸藏閣者。</p>
<p>屠家有牛見夢于其婦曰：「我欲就福國院修行，汝當救我。」次日其夫牽牛詣市，牛疾奔入院。婦聞之，具以夢告，因備香俾牛見公，公曰：「著槽廠去。」牛乃點首，則公德孚異類矣！</p>
<p>高興平因先帝之變，頓兵淮右，虎視江東，雖史公道鄰以閣部之尊、重以天王之命親來視師，殊不為禮，于公則率諸將領朝夕膜拜之。</p>
<p>豫國大王之長驅入淮也，明師失守，縱兵屠戮三日周餘，黎民靡有孑遺焉！特先日見公，為公下令三軍不得入公院混公，則公之慈可以化忍、仁可以戢暴矣！若乃孀居造像，入圓通之夢以揮金；貧戶修壇，感大士之靈以倒橐。片言而息河神之忿諍；偶說而新韋天之服裳，則又公之道行足以通幽及明，有若此矣！乃以無罪從雉于羅，顧反不獲叨三方解網之仁，卒以是斃圜土焉！儻不以定業難逃通諸佛說，則吉夫誨迪、凶夫從逆者，徒眎天夢夢耳！彼聖賢垂世之訓，不幾浪譚哉！</p>
<p>公世壽五十九，僧臘三十有八。公嘗一日命小師簡本艸，抄夾棒二方，且曰：「我後時當用此。」不數日而難作，豈公真前知與？公沒之日，哭聲載道，道俗千餘人，舁歸茶毗，五色舍利見焉！由是爭相淘取，由灰及土，以至頂禮龕室，求而得者不可悉數。頂骨厚寸餘，彩豪奪目，牙齒堅潤如玉，諸骼亦咸發異香。眾感殊緣，歎未曾有，共議合諸不壞者，建塔于其院之後圃，丐予銘而藏之。</p>
<p>於乎！含生恣縱恚慢貪癡，日消鑠其靈光，彼三寸氣息猶存，非不踐藉當時、傲睨千古，及乎魂離㲉漏、識去革囊<span class='corr'>已</span>，不終朝而形腐、不終年而骨朽矣！求其堅貞不壞，舍利留靈，何異山而使之奔、海而使之立也邪？然則公生平慈悲喜捨，著為懿德淑行，固筆難盡書，第人口有碑，久<span class='corr'>已</span>豎之青徐揚豫者，不于茲焉益驗哉？況當怨對相尋之日乎？銘以志之，使六群輩與一闡提人，知所創而興焉宜也。銘曰：</p>
<p style="text-indent:0em" class="lg-abnormal"><div class='lg-row'>罽賓刃，鄴都傷；佛之聖，來金槍。因不滅，果斯彰；印文俱，形影相。有大士，顯揚土；福緣興，集風雨。駕慈舟，櫂忍櫓；貧者餔，病者煦。哀我民，直申酉；膏原野，十而九。眎與元，喘與口；其一存，咸所壽。狼折項，虎戢牙；幽明格，異類家。以何因？魔遂譁；呰金類，指玉瑕。宇旦旦，宙茫茫；知往業，今報償。恬以受，慨以慷；你霆擊，我安詳。天既定，人乃革；設利羅，晶五色。金可騫，焦可泐；此堅貞，窮千億。</div>
</p></div>
<div class='div-other'><a id='mulu333' />
<p class='h2'>淨明院思修惟公塔銘</p><p>惟石含玉，盡天下之山皆石也，而玉恆出乎崑岡；惟蚌孕珠，盡天下之澤皆蚌也，而珠必產乎合浦，豈非出者鍾天下山水之至靈，而從所出者亦莫不皆靈乎？</p>
<p>有明隆萬間，心燈尚微于世，其以說通無礙，職使如來者，在三學之輩不乏其人。至若稱法社特起之雄，則無踰杭之雲棲宏、燕之達觀可、東吳之雪浪恩、西吳之憨山清為尤著。然諸師或過于高遠，一于超放，未免後昆有不可企及之歎！求其下學而上達、庸德而中行，禪淨俱修、三根普被，則雲棲老人其庶幾焉！故當時出其門下士，如土橋、如鶩湖、如真寂，固<span class='corr'>已</span>如威鳳、如祥麟矣！即等而下之，亦不失為天外鴻、鳴皋鶴，乃知先德所謂：「東土持戒沙門，不如西天六群之眾。」良有以也。夫以躍冶之金為如此，況親投刀尺而受其裁成者乎？則思修惟公之可傳誦于世也固宜。</p>
<p>公生武林嚴氏，丱歲知出塵，以母寡弟幼不忍割，僅以白衣預雲棲之社；至脫白雲棲，受具大慈，年且不惑矣！又以雲棲共住規約之嚴，約諸徒子不得住，乃即教場山之陽，就樹縛茅以居，晝禪夜誦終歲不休。一日忽自念曰：「吾墮僧數有年矣，株守此不能廣求法藥以自利利他奈何？」奮然將遂棄去，都人士聞公去則遮道留，留且百方，公不聽，則以淨明廢院恢復挽公。</p>
<p>淨明者，處天龍龍華之間，道通閩吳甌越要會也。然僧無郵亭，旅泊而<span class='corr'>已</span>，故或循嶺而至、或渡江而來者，莫不煙水凄迷，有同失路。公慨然曰：「是不可行吾志乎？」入搆其中，乞食食眾，眾至如歸，浣垢藥疾弗替也更慰勞之，如是者十有餘年，住成大院。至甲申冬，南北分家，天下大亂，公乃告寂焉！惜哉！以公淵沖之資、淳一之性，不得聯鑣乎土橋真寂輩也，然化被都人恩沾雲水，亦庶幾乎預十科而無忝者矣！是宜銘而告來者。銘曰：</p>
<p style="text-indent:0em" class="lg-abnormal"><div class='lg-row'>倬彼錢唐，古稱佛國；道達江湖，玄賓載陟。憧憧往來，匪越則閩；淨明扼要，尤號通津。昔廢未修，水冷雲寒；厥路之艱，嗟行惟難。今焉來思，化城幻出；既宿且信，夢魂俱逸。胡自天迻，曷從地涌？有大沙門，德為世重。化艸為丹，化空為碧；處我雲堂，食我香積。今其歸矣！塔鎖靈龕；天龍拱衛，密布香曇。慈光雖掩，典刑則存；勒此貞玟，以保後昆。</div>
</p></div></div>
</div><!-- end of div[@id='body'] -->
</body></html>