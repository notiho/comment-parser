<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu586' />
<p class='juan'>布水臺集卷第二十五</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu587' />
<p class='h1'>祭文</p>
<div class='div-other'><a id='mulu588' />
<p class='h2'>告以直禪師文<span class='note-inline'>(一千五百廿八字)</span></p><p>於乎哀哉！兄竟蒙賊難而死乎！初兄在天童聞楚寇，虞黃檗老人之塔不寧也，歸護之，弟臨岐握手勉兄以再，兄曰：「道人家風，一刀兩段。」固心知非兆，而不虞如此也。</p>
<p>去冬弟歸省，獲晤令兄玄澤於廣陵，時淮楚交警，而訊兄無秏，弟時遂忡忡若負重憂於躬者，因約明春迎兄來東隱，亦慮兄或有不虞如此也。逮<span class='corr'>抵</span>章江，果聞有七月之變，於時霜飛艸死，凍雲欲雪，弟且冥冥若處大夜中，不辨昏曉矣！亟命篙師發南昌，遂不克設位告兄而去。今春三月再渡章江，以兄後事之故，趨問玄澤，玄澤告弟曰：「去歲光黃無寇，寇且不至黃檗，七月之事，直公殆隱乎，其權以辭禒也。」弟則心語曰：「若所云者，亦否亦然！」蓋兄固語弟：「我無福於躬；無德於朝廷，特以國家天潢之故，坐享百里侯封之奉，如生民膏血何？今吾既出家，而屢辭屢受，余罪也。」夫此固玄澤之所以有此說也。然弟實知兄死矣！則又不設位告兄而行者何也？亦於百分千分億千萬分中存此莫須有之一念，而稍寬假焉耳！</p>
<p>頃四月十日濟生來，言兄被難事甚悉，則兄竟死矣！不可贖矣！縱弟百其身亦無可奈何矣！處今之計，祇有設兄之位，告兄之靈而<span class='corr'>已</span>。於乎哀哉！乃至欲如向者之猶猶耳！望倖於一日一時斯須半刻，且不可得，又安望兄貿貿然來語於斯、笑於斯，陳古訓以規誨弟於斯邪？</p>
<p>故自聞兄訃以來，迄於今動止靡寧，蓋不啻日腸迴九矣！真如千車之輓我思焉；斗血之哽我咽焉！不及今引紙長書，臨文大號，將必有鬱結之疾、膈中痞滿之症，況兄去弟而死，又將百二十有餘日？今縱不能登穴呼些，以招徠兄魂；又不能吐一詞焉，位以告之，此在氾氾者義不敢出，矧弟與兄曠世之交哉？故由前以論，則神思芒昧不告可也；由後以論，則憿幸圖存或幾希於萬一，不遂告焉亦可也。不幸而至於今，既思窮望絕之如彼，又情無所將義無可逭之如此，則斷斷乎其宜告矣！而猶然不告者何也？將謂弟不知兄邪？而他人無弟之知兄者；謂弟不能言兄邪？而他人無弟之能言兄者，蓋能言則必知；知故能言也。</p>
<p>夫弟之知兄，非今日始矣！蓋自辛酉交臂於黃檗，兄時以王孫之重幽身叢席，方遂薙染，則群言交煽，彼碩大如某某者猶畏讋不前，弟獨以眇眇之躬，死生荷負卒成兄志，抑弟豈為分榮帝子，俾兄有德於我哉？蓋知兄法器，不謬為空王弟子耳！因與兄著槽廠者且三年。後弟參天童，兄亦再參天童。雖吳山楚水，不無屢間星霜，而彼此皎然，寸絲靡隔，故凡兄存之于心、發之于言、見之于行事，以至威儀動靜之微、瞚目揚眉之故，使弟為兄寫炤，操狀識以臨兄，端如優孟之于孫叔敖，衣冠扺掌無不宛肖，祇有人疑其生而不疑其死者，非夸兄以譽己也，蓋習兄之深實有如此知兄者也。</p>
<p>然則今又何其宜告而不告也？於乎哀哉！弟于此極難矣！較兄之終焉無可奈何者尤無可奈何矣！抑此無可奈何之故豈易言哉？將舉世有莫知其故者，亦惟兄上下左右之靈鑒之臨之，默而知其故焉耳！</p>
<p>夫兄既知其故矣！則弟不言其故可也，然兄知而世不知，將謂弟于兄遂如此爾爾也，則又不得不言其故。言其故，弟知兄大不說也。夫告者必有詞，無詞以告焉不可也。抑弟豈無詞哉？有詞於此，必求當于兄之心；求當于兄之心，則有詞而無詞矣！何也？使今弟徒以交情繾綣，含悲忍楚，哽於喑咽于兄之前？非但兄不屑聽，弟亦斷不出此矣！則必舉兄生平行業，從事乎師友者若何？深造乎大道者又若何？以至誠以遇物，恭以處己，濯人以德，飲人以和，木偶聲色之場；蟬蛻利名之域，大閑不踰，小德尤敦，乃今發最後之光明，經旬暑而貌顏如生、歷三刀而瘢痕無血，變渠魁之色、傷同道之心，庶幾師子之風、鄴都之轍哉！抑所謂求全象于既隱、得馬體于一豪者，不云無之，然弟知兄亦不受也。蓋兄道光用晦、德厚用藏，一于聖人遯世不見知，故證矣！以為無所得，博矣！以為蹄涔之莫窺，識達矣！而恫恫焉若顓愚之無知，言可法、行可則矣！而惴惴焉若無一節之足錄乎人！湘之南、潭之北，顒顒焉向風矣！而甘自陊于鄙埜固陋，豢養童禿之倫，俾無得以名貌焉！兄宜何如為心？弟乃舉向所謂塵垢秕糠者，陳芹設藻，胡跽合掌，唔唔焉對位而讀，則何異韶而鳴缶鈞天，而於於夏而裘冬而葛，圜而逗以方者也？抑兄掩耳返走之不暇，其誰為聽之哉？更若援莊生之說、釋部之譚，死生夢幻，祈解勉夫兄，則又所謂藞苴為虛空安耳穴者矣！故弟至今窮思竭慮，卒求一詞焉以報兄無有也。是以告焉不得、不告焉又不得，真于無可奈何中又無可奈何焉者！然則弟將奈何哉？亦終于無可奈何<span class='corr'>已</span>矣！於乎哀哉！</p>
</div>
<div class='div-other'><a id='mulu589' />
<p class='h2'>告寂音尊者文</p><p>康熙癸卯年月日，天童晚學道忞謹以潦水谿毛之供，致祭于圓明寶覺洪公禪師之靈，而言曰：</p>
<p>維師生知夙稟，慧性天成。書經目而終身不忘；思無停而萬言立就。早參明宿，悟真淨之高禪；晚閱傳燈，契汾陽之妙旨。頂王證真三昧；文字得大總持。蓋自有禪宗以來，博通經論，學富天人，雖代不乏賢，然未有如師之出秦入漢、左蘇右黃，風雷駐其舌、錦繡纏其腸者也。所以著為文字之禪、林間之錄、僧寶智證之傳，言言顯佛祖真詮、字字開古人生面，使天下後世之緇流，凡有志于斯道者，莫不大賢識其大者，以發明心地；小賢識其小者，以資益見聞。此師之時時教育我儕而為百世之師，我儕亦朝夕承師提命而為終身模範者也。</p>
<p>然由宋至今五百年，未有自謂因師悟入而附師門牆者，有之自靈嵒繼起始。夫繼起之師為漢月藏公，實出先師悟和尚之門，先師以其馳騁知解，恐流為荷澤神會之宗，間常移書規誨之。而藏公遂謂印心于師，庶幾叛去先師，不妨于天童可以忤言相牴耳！</p>
<p>前秋辛丑，繼起住金粟，金粟蓋先師道場也，竟公然毀侮先師，糊抹先師名號，謂曾昭告吾師業苾芬孝祀，倚師為得法之祖。以故不惟先師，并應菴以下之諸祖，莫不輕訶妄詆為不知禪。果爾！則師生平瀝肝雕腎發揮經論，所謂光輔祖宗者，非以利後昆，實為逋逃藪矣！是豈吾師心哉？抑忞聞之師曰：「古塔主去雲門之世，無慮百年而稱其嗣；青華嚴未始識太陽，特以浮山遠公之語，故嗣之不疑。」二老皆以傳言行之自若，其于己甚重、于法甚輕。古之人于法重者永嘉、黃檗是也。永嘉因閱《維摩》，悟佛心宗，而往見六祖曰：「吾欲定宗旨也。」黃檗悟馬祖之意而嗣百丈，故百丈歎以為不及也。夫古塔主去雲門之世眎師為甚近；青華嚴復有浮山為之證據，師且非之，矧乎杳茫之世，胸臆之譚？何所據而援師？是謂自誣而誣人，其為識亦卑且陋矣！奚悟師言之與有？</p>
<p>古今悟入之途亦紛而非一。釋迦睹明星而悟，明星可為釋迦之師乎？靈雲見碧桃；香嚴擊湘竹，角鳴雉堞，雞上闌干，不因柳毅傳書信，一聲江上侍郎來，與盤山之省發屠家、張無盡之觸翻溺器。昔人曾不以數者廢師承，彼假悟師言，乃祖宗夫師，則是溺器夫師矣！屠儈夫師矣！輿儓夫師矣！卑田夫師矣！雞角竹桃夫師矣！其于己未必重；而于法不尤輕也邪？</p>
<p>昔者季氏旅泰山，尼丘則曰：「曾謂泰山不如林放乎？」今靈嵒毀祖而媚師，豈師顧不如泰山哉？蓋師傑出叢林，為祖園翹楚。一朝罹患難、著逢掖，出九死而僅生，垂二十年重削髮，夷險無二致，故山谷極贊以為不肯低頭拾卿相，又能落筆生雲煙，況今歸復常寂光土，肯因粢盛豐潔，反冒昧從人而甘受非類之禋祀乎哉？知師斷不其然。然幽明暌隔，縱師吐棄，曷由證驗而表白師衷？盍亦薄言震之，俾莫不震疊焉！庶幾少塞覬覦而杜彼僥倖者之心；否則怏怏之徒，稍有不得乎師，其誰不可恩歸往哲而慢易前人？如是則徒可以叛師、子可以叛父、臣可以叛君，三五之倫將遂澌滅，奚有于佛祖之道哉？杞憂是懷，惟師其陟降而鑒臨之。尚饗！</p>
</div></div>
<div class='div-other'><a id='mulu590' />
<p class='h1'>見聞雜記</p><p>憨山清大師遣戍嶺南，因得修葺曹谿，晚年恩旨放還業，建逸老堂于匡山五乳峰下，適韶人再請還入嶺，遂示寂曹谿。蕭相國為卜兆厝其全身。時五乳徒屬，更迎師龕至匡廬，以青烏家言各人人殊，屢葬屢遷莫適從。會師俗弟子作牧豫章，復舁歸曹谿。將窆矣，而總戎宋公必欲易置含殮。及啟龕，則爪髮<span class='corr'>已</span>長，貌顏不改如生，由是即肉身奉供曹谿焉！</p>
<p>先師卒未久，即託生桐鄉為顏氏子。三歲不語，一日忽呼其父名，父訝之，師曰：「你蓋我前身弟子也。」後其父登兩牓司李五羊，師又叱其名曰：「吾不喜你占高魁，喜你官嶺南，吾因得至曹谿耳！」俄染疾公署，復謂其父曰：「你為我召督學使者魏公仲雪來。」父難之。師曰：「云我有命，渠必赴也。」魏公至，與之酬醋，驩若平生，徐語公曰：「我不起矣！煩子筆，銘我骨而藏諸曹谿之原乎！」遂卒。於乎！隔陰不迷，<span class='corr'>已</span>度越四果聲聞矣！復以往還久窆之身，起眎人天，非夙承大願力，而以死生作大佛事者，烏能然哉？</p>
<p>天台無盡燈法師，晚年說經幽谿，時魏璫方羅織公卿，緹騎紛紛四出，朝野莫不寒心，座下聽眾，間有竊議其事者，師訶之曰：「棄俗為僧，當遵佛制，彼朝政得失，豈我輩所宜言者？且逆璫擅作威福，不日戍皇陵，將作投環鬼矣！議彼奚為？」</p>
<p>迨先帝登極，師<span class='corr'>已</span>歸寂，踰年而魏璫之死，一如師語不忒，豈師有夙通邪？抑如蟲禦木也邪？我聞定慧堅持，淨光自發，師其以是也夫。</p>
<p>無念禪師住黃檗日，山寺岑寂無外檀，歲食力不贍，監寺融公有高行善尊養，置為恆產用以裕眾，方慶賴之，師獨議訶曰：「多藏必厚亡，他日禍吾叢林，必爾屬也。」後師與融公相繼化去，未幾，秦淮寇作，聞山寺饒粟，長驅就食，遂殘破焉！於乎！若師者可謂有遠識矣！</p>
<p>博山來禪師敬嚴法道，座下嘗五百眾，有誾首座者依之最久，一眾視誾如黃梅秀，應得師衣缽者。默叩師，師曰：「渠不得吾真血脈。」曰：「舉眾無如誾，師雖無意誾，獨不虞壽昌法道邪？」師曰：「便絕何妨？」遂無所屬累焉！</p>
<p>後師圓逝，誾亦出世，信之嬴山，然終不振而沒。雖不可謂師前識，觀師不肯妄有付授，蓋與大陽同意，而世無浮山可歎焉！然味師真血脈之一言，抑歎諸方之愚陋可笑也。朋從黨附，在往哲所極斥以為庸妄者，今皆俾之策名祖牒，以為非是則門庭不浩大、支葉不繁茂，其如呂秦牛晉，早以絕根敗蔕何？然則諸方雖存，實倍屣于師之絕；師雖絕，實千萬於諸方之存，然則諸方固不存而師又何絕哉？若謂其等絕耳！與其絕于庸妄也。孰與師？</p>
<p>天童悟和尚，因淑之賢臥病鄮山，命僧餽諸藥餌，僧曰：「心病還將心藥醫，賢公以不蒙師記莂，憂鬱成疾耳！參苓豈應病與藥者？」師正色喻之曰：「前人付授，謂其道眼精明，足以開鑿人天也。若名位得喪日嬰于懷，則生死心正未破，道眼安在哉？」竟無所付授，未幾，賢亦病卒。</p>
<p>海岸端伯黃公，以虎林司李赴召入京，時公<span class='corr'>已</span>望先師不肯可，而師于壽昌博山間置微喙愈嫌隙，屬舟中無事，簡先師語錄漫加雌黃，且塗抹焉！忽聞空中有厲聲而譴告者曰：「天童悟和尚，肉身大士也，你何為者而慢易其語言，罪將及你矣！」公由是驚悸失心，徑返匡廬剃髮，舟過維揚，親為予言如此。</p>
<p>吁！君子有三畏：畏天命、畏大人、畏聖人之言。公非不知畏也，特掩于一時生滅心耳！後弘光朝復返初服，起為儀曹郎，清師入石頭，不屈而死，天下卒以是多公焉！</p>
<p>淮僧定水、蜀僧白鷗、越僧蕭山、撫州僧鐵牛，皆叢林所知見為六群輩者。鐵牛依淑之賢最久；蕭山與白鷗曾參先師悟和尚，一親金粟，一近天童；而定水則出入天童、雲門二老之間，咸謂于諸師有得，往往以禪道詫謠俗，謠俗卒韙之莫辨，故定水且受天衣，為雲門信燒香矣！</p>
<p>俄越州亂，清兵掩捕至山，遂剚刃并燬其寺焉！白鷗為虎所傷、蕭山磔于寇、鐵牛亦支解王兵之手。</p>
<p>於乎！使數僧不即死，死而得正斃焉！其混真<span class='corr'>淆</span>俗未具論，而樹大櫱生，又孰能為吾宗諒者？佛法有靈，于茲驗矣！</p>
<p>明末闖賊寇中原，攻城破邑殺人如芥，淮蔡有男子憂不自全，日禱關聖祠求庇焉！關聖見夢，告之曰：「定業難逃，非我不你庇也。厥後二百日，你冤對至矣！你與王姓以九行者，已六生相賊戕，此生合渠殺你。或哀求彼有悔心，則可免，你審記之。」寤而回皇不去心，先是其女兄之夫有浮家外郡者，忽得病且殆，趍書督護姊甥，扶櫬歸里，重以母命行，弗樂也，及至彼而病者適愈，亟回韁而賊至矣！因棄所乘隱叢薄間，全隊<span class='corr'>已</span>過，餘一騎耳！顧見得之，即欲剚刃，乃疾呼其姓名，泣而丐哀。渠魁訝之，具述關聖夢告之言，渠魁驚曰：「若使殺人有報復，則吾百生酬償不了，奈何更添你邪？」扶掖就乘，揮之使去，騎驚而撲倒者三，渠魁倒戟卓之曰：「是焉得此沒用處漢哉？」歸而傷發于背而死焉！</p>
<p>復有男子避賊，臥于僵尸之下，夜有官屬，從騎甚盛，按簿閱諸殺傷者，至其名，則曰：「斯人合有棺，不應死此。」而男子則以有官自負也。既脫難矣！家族淪亡無所歸，有姪吏京畿，往依焉！且語之故。姪曰：「俾而登科擢第，我實不能，若異路功名，如拾芥耳！」乃為之納粟，例得縣佐，俄而病死，僅一棺耳。噫！世儒固言死生有命、富貴在天，抑知自作自受、報由業因，彼天與命，亦安能主張乎人哉？</p>
<p>有一士人，夢衣褐而黧黯者求救甚切，次日入市，見縛巨黿，適就刀俎，贖而放之。俄而其幼子肄業鄉塾，弄水沒于谿，晚而尋求，得諸水濱，艤舟救之，有物馱負，蓋所放之黿也，因得不死焉！</p>
<p>復有徽商附舟至一處，見犬繫于檣，問其故，則曰：「索負而償者，慮其逸，將入宰屠之肆矣！」徽商惻然，出金以贖，露重貲焉！舟人利其有，夜半縛置布囊投諸淵，犬亦赴水，盡力銜負得傍蘆灘。天明，復銜耕者之衣，牽至其處，解而得救。犬與黿固義俠哉！而放生得生，果因元不爽也？彼甘心逞志于一身一口，而致冤招永世者，抑獨何與？</p>
<p>北麻周承甫者，吳江縣學生也，因修河舫貰用平望張某桐油近十金，以張死，規負不還。其子從索反相訐告，而張氏固孱弱，無如何也。未幾，周亦病死。先一夕，張氏夢周衣絹領青綈袍，匍伏其家宇下。天明，犬生三子，有白項者在焉！呼犬故不應，以承甫名呼之，輒便翻跳躍而至，或遇親鄰舊識，則避匿不出。咄嗟！勞生不畏後世，方其三寸氣息尤存，陵人逮如不勝，豈顧謾心昧己哉？及乎報盡一朝，身毛<span class='corr'>已</span>出，未免搖尾弭耳，屈伏前人，況復三途一入，永劫難回？再復人身，其何日之有？業之化人得不寒心也邪！</p>
<p>戊子越中變亂，民間子女為官兵所掠者以萬計，有小民妻亦在掠中，其夫愛不忍割，蹤跡得于某部之卒，議金以贖。卒曰：「須三十兩乃可。」及如約而往，則又欲五十兩，妻曰：「爾窮漢，何從措辦以滿奴腹邪？我將死以謝爾矣！」遂自經，卒大怒，為剖腹抉腸復抴其屍，以懼諸掠者，乃投之廁。登時雷擊其卒，死跪廁前。快哉！當視天夢夢之時，而靈爽如此。《泰誓》曰：「天視自我民視，天聽自我民聽。」有以也夫！</p>
<p>己丑諸暨大疫，有一老者，持十金詣市買棺，且以直與賣者之家懇舁以歸。及門久候，寂無聲響，排闥入視，則僵尸八口，闔戶死矣！而簣中有老者，蓋買棺翁也，愍而殮之。夜復見夢致謝曰：「蒙子收骸，恩莫大焉！但我家人尚暴露奈何？我有七十金在某牆中，子破而出之，可作棺費，而灶下復有三十金，足以酬子矣！子其為我善為之。」覺而起金，一如其數。</p>
<p>又予家先伯早逝十餘年，伯姊將及笄矣！適有目疾，忽見身存慰為診脈且灼灸焉！遺艾一包金三兩，與伯姊藥石，視艾則蘄艾，金則皆十成白鏹也。復咄嗟語伯姊：「你母不曉事，女有疾，恬不求醫診視，命渠速請醫某來。」伯母稍遲違，則怒而擊破家釀一巨罈，審所擊物，蓋後槽石也。聞乳母有絮言，復怒曰：「我為愛女辛苦來，我豈閒神埜鬼者？語無狀當斥，念乳我者姑忍之。」又謂伯姊：「你母不操切焉持家？雞逸鄰巷為人掩捕矣！」驗之果然。如是者經月日，始別伯姊：「我試期在即，今暫去，你審自愛。」遂無聲跡焉！於乎！幽明一致，孰謂死而無知哉？</p>
<p>婁東海寧寺，有鐵樹一株，于萬曆十六年三月初八日，忽靈枝生幹，異葩煥發，牆壁瓦礫觸之咸作金色。又于崇禎四年，寺僧修塑羅漢，<span class='corr'>已</span>裝十七位矣，而因竭陀尊者未有檀施。歲朝，從其指端流光數道，達于門衢，不日而莊嚴畢備焉！九年四月八日，州人在寺興修佛寺，復感佛面舒光，傾動一時。順治戊子六月十四日，經藏又于中夜放光，衝宵達旦。夫何州無寺？何寺無經像？而海寧獨擅靈異者？以予觀婁人于三寶特信敬，尤復留神空宗，厥祥蓋有由然哉！</p>
<p>明末寇起關中，杜弢武為予言：「吾鄉民張氏素驍勇，有山莊傍河塘，李御史愛其林泉可樂，倩人求為別業，張弗許，李嗾有司逮以不法事。張懼禍，偕所知十八人竄身綠林。時歲大饑，人咸思亂，一哨而蜂叢螘聚，孰知其遂亡天下乎？」山翁氏曰：「昔之亡也，非其君昏則其政弊，亂有由然矣！明興三百年，無失道之君，特以官邪敗之，安危固不有數哉？獨恨彼虎而冠者腰金衣紫，貴為天子命吏，亦己父母烝黎矣！奈何肆其貪殘，剝民之膏、吸民之髓？遂俾天怒于上，人怨于下，一朝谷遷陵變，身之存者要亦無幾。然則彼虎而冠者，亦何樂而亡人之家國哉？」</p>
<p>甲申三月十九，闖賊犯闕，入據神京，宣諭大小臣工俱于二十一日廷見，投名牒者職如故。是日，百官畢集朝堂，始聞先帝龍去煤山矣！一象故越常儀，獨仰視大內，若飲恨然者。象奴以鐵鉤牽制，唯俯首搶地淚如泉注而<span class='corr'>已</span>。四夷館復有回回使者六人，亦召入不拜，賊怒欲置重辟，使者曰：「我受命聘中華，吾君知有大明天子，不知有易姓之禍也。歸告吾君，以貢獻來朝，則舞蹈何辭？今無君命，故不敢耳！」賊終莫能屈焉！二事蓋海陵魯生者目所親睹，為予言如此。傳曰「夷狄之有君」，信夫！然象真不媿唐之舞馬哉！</p>
<p>吳興王元振者，潘大中丞僕也。幼鬻昭度家，既長，贖為府吏。郡守起義，元振與焉！昭度子國瓚，亦在其中。事敗，同執縛，將就戮矣！元振固爭：「國瓚無辜，其家器械悉我儕所藏。」蓋徵餉國瓚，實也。國瓚父子六人，由是得免。其弟冀脫兄危，復自首為元振真身，亦怡然受刑焉！夫以死代兄，弟誠賢矣！彼元振何人，乃能身維故主之子，況故主乎？今之受國洪恩而不知有故主，對元振有媿容，尚何以視息于天下哉？</p>
<p>孝子張命長，山東安丘人也，壯為縣吏，任俠，睹諸吏受賕多不法，知吏不可為，則棄刀筆，歸耕隴畝。家有產甚薄，計俯仰不足以周事畜，然性至孝，深畏缾滋罍恥，一唯竭力是將，擬所食恆倍中農叵豫也。適母患眼甚苦，醫且百方莫效其一，尤痛不可忍，因默自禱天：「儻母夙業報當毀眼，願抉一目贖母愆，<span class='corr'>毋</span>使母長嬰痛苦也。」俄而母患果痊，欣然白母抉目，母力阻不允，自審違命非孝，假令昧己欺天或母痛轉劇奈何？乃躬就城隍稟明夙誓，抉一目焉！或曰：「張命長非孝也，孝子之道身體髮膚受之父母不敢毀傷，今毀目憂親，理固不可，抑命長自揣天不可欺，不知父母者人之天也？母天不允，亦可以謝彼蒼矣！必彊欲抉之，是謂執中無權，此不學之過也。」予曰：「子則學焉而不精，未逮乎中？其在張命長之下乎？《詩》云：『投我以木桃，報之以瓊瑤。』子知身體髮膚受之父母，不知還為父母酬以身體髮膚則是報也，匪傷也。又《傳》曰：『舜其大孝也與！德為聖人。』使舜而亦昧己欺天焉！且不可以為人，烏可以言聖？命長唯不敢昧己欺天，斯真完而素葆，目之曰孝子，張命長奚媿焉！」</p>
<p>甲申之變，三吳士大夫，有慷慨激烈攀先帝龍髯而死者；有因財致禍，受李闖酷刑而死者；復有屈節辱身，徼倖不死而卒不免于死者。詞林某某，蓋舍義而求生者也。乙酉夏五，清兵渡楊子，還挾重貲，避地江南，自慶出萬死入一生矣！于門生故吏之家，日飲酒高會，而閭閻早有聲言為先皇討不義之臣者，一鼓群從，遂縛以投諸江而死焉！夫死一耳！語云「死有重于泰山，有輕于鴻毛」者，言死貴得其所也。使某詞林知有今日之死，則將死于先皇上賓之日，而名且與天壤同流矣！奚為受制群兒而以醃醦至死哉？予尤悲夫今之學者，本為生死事大，乃返依違姑惜，不能<span class='corr'>抵</span>死忘生與之一決。然日遷而月化，亦逮于死亡而終無救焉！為可歎也夫！</p>
<p>小童阿戎，臨海鄉民子也，受直為能仁牧豎。一日牧牛山澗，適虎逸出牛旁，戎急高聲誦佛號，不去，復稱大悲菩薩名，久之乃去。歸言知事，知事曰：「虎凶獸，見當趨避，奈何慢易邪？」戎曰：「我即避，大牛或無恙，其如小者何？」至哉仁人之言乎！道衰民散，受人國家與夫荷擔佛法，而為容民畜眾之君子，安得忘身為物，悉心阿戎之心，庶道法家國其有瘳哉？</p>
</div>
</div><!-- end of div[@id='body'] -->
</body></html>