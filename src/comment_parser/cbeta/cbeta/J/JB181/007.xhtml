<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu257' />
<p class='juan'>布水臺集卷第七</p><p class="byline">住明州天童寺匡廬黃巖沙門道忞著</p>
<div class='div-xu'><a id='mulu258' />
<p class='h1'>序二</p>
<div class='div-xu'><a id='mulu259' />
<p class='h2'>四明雪竇山資聖寺志序</p><p>《春秋》一書，孔子作之以為《經》；左丘明表之以為《傳》；司馬遷攷古徵今，網羅上下數千百年之事，篹之以為《史記》。其間善善惡惡之條、是是非非之案，可以興、可以觀、可以感、可以廣聞達識，其有造於生民、有功于學者甚大。故此三書者，實天壤間一大典故，尤非群書之可得而擬也。厥後班孟堅變太史公《貨殖傳》為《志》，後世遂因之而志州、志縣、志民社，其原蓋一本諸《春秋》，然皆事拘方內，徒使人增長塵勞之見耳！求其摽落情封、神遊八極，使人超、使人遠、使人緣慮空而故我見，則方外山林志有足多焉！</p>
<p>明州雪竇山者，踞四明山心，重岡複嶺千巖萬壑奔攢涌注，匯于高空然後瀑落天半，下此數里皆絕壁。一竇飛流噴薄如雪，山由此張名竇之上，一亙綠野平川，宛如武陵之桃華源，而資聖寺實宅中焉！到門卻立，回翔四顧，則疊嶂倚空，錦屏開畫，遊者益警心駭目。</p>
<p>儼登蓬島寺，建於晉，盛於唐，極崇於宋之諸宗，稍歇於元之中葉，盡燬於明之末年。今之興復者，則我同門石奇禪師與其弟子山夫微菴師南輩，披蒙茸，斬荊棘，驅豺狼狐豹之族而鼎建者也。道嚴恂公久掌記室，不泯其師之功德重，畏此山勝蹟奇觀不覯于時，乃簡校山川、招呼泉石，按列聖之徽猷、集諸宗之法要、摭王臣弘護之芳躅，與夫蠟屐遊筇之跡、騷人韻士之篇，靡不探討而論次之，乃成此書，心良苦矣！然豈僅曰有功於此山哉？</p>
<p>予聞先佛有言：「曠野深山，聖道場地，皆阿羅漢所居，世間麤人所不能見。」矧雪竇壤接天台，固仙真之所來遊、山君水王之所至止。在昔聖師如智覺壽、明覺顯皆前後住持此山，固嘗著《宗鏡錄》百拈頌以惠來學。今其書遍布叢林，且流通高駒麗之國、日南海外之邦，亦足占此山從來法澤之汪濊有如此矣！獨宋之仁宗叨一夢遊，窅然喪其天下以不獲親踐為恨。苟使今志在御，時一披覽，不幾千峰寒色、雪瀑飛聲恍然几席之前，可神聆而目接之與，況數十世老古錐之面目具在哉？吾故曰：「使人超、使人遠、使人緣慮空而故我見，可補麟經、左史之所未逮」者，非誣也。讀者幸<span class='corr'>毋</span>徒作山林盛事觀焉！可也。</p>
</div>
<div class='div-xu'><a id='mulu260' />
<p class='h2'>高峰抱樸蓮和尚語錄序</p><p>西天二十八祖秉教外別傳之旨，遠自迦維東來震旦，愍此方學者溺於見聞不達性本，遂一埽文字支離之障，直示涅槃無相妙心，指南有準跂而遄歸不第。黃梅無姓兒，獲傳衣授法，即新州賣柴漢，且濬發夫得道如林者而徑為之岷源矣！又六傳至德山鑒、臨濟玄，則大作師子無畏吼音，直排斥佛祖為幻化老比丘，等妙二覺為擔枷鎖漢，十地滿心為客作兒，羅漢、辟支為守古墓鬼，三乘十二分教為拭不淨故紙。而後世焦芽敗種之夫，從而因噎廢食，殆將鐵爐步自冒抑，寧知得大機之百丈海，不卯歲離塵、三學該鍊乎？再來人之備頭陀，不閱《首楞嚴》發明心地？由是應機敏捷與修多羅冥契乎！</p>
<p>禪判官之永明智覺壽，不出入馳騖於方等契經者六十本、參錯貫通此方異域聖賢之論者三百家，卒折三宗之異義要歸於一源而著為百卷《宗鏡錄》乎！況夫蒐羅五教、吐納三乘，乃能不數他珍寶？參則真參，悟而實悟，因順風而疾馳載波斯之巨艦，有如抱樸蓮和尚者，宜乎其宗通說通開廓人天，一似披雲霧而見青霄者也。獨惜其緣不酬德、行嗇於藏，不獲布靉靆之慈雲、澍滂沱之敢澤，所設耆婆法藥，僅見之乎此焉！然嘗一臠而知鼎味，安在目全潮而始占其洪濤也哉？是在通人之自得<span class='corr'>已</span>耳！至於師之行業，一底乎粹美，則求仲韓太史銘之最詳，業與茲錄宣布久矣！今其徒晝中證公，復以弁首屬予者，痛師門祚日衰，謂予知言，為能光揚夫師也。</p>
</div>
<div class='div-xu'><a id='mulu261' />
<p class='h2'>顯聖三宣盂禪師語錄序</p><p>世尊有密語，迦葉不覆藏。夫一華拈出，覿體全彰，果世尊有密語乎？然而百萬人天咸皆罔措者，何也？昔者趙簡子，因姑布子卿以翟妃子毋恤為賢，欲試之，乃告諸子曰：「吾藏寶符於常山上，先得者賞。」諸子馳之常山上，求無所得。毋恤還曰：「<span class='corr'>已</span>得符矣。」簡子曰：「奏之。」毋恤曰：「從常山上臨，代代可取也。」簡子於是知毋恤果賢。則世尊拈華之旨蓋可心知，而百萬人天且碌碌如諸子，直以常山有符在焉耳！故四十九年從佛口生皆如諸子，而末後始以正法眼藏付屬摩訶迦葉者，所謂：「廢太子伯魯，而以毋恤為太子者也。」</p>
<p>西天無論<span class='corr'>已</span>，東國自有宗門以來，師師授手皆命世亞聖大人，雖機用羅張於李唐、語言絢爛乎皇宋，一如青天霹靂、旱地雷鳴，南山起雲、北山下雨，苟非毋恤之雄略，罕窺其意旨之所在者。沿襲至於元明之年，尊其師說而<span class='corr'>已</span>，無復神而明之之道，遂使從上真規死於繩墨、千秋堂搆墜之非人。彼步趨尤難，況奔逸絕塵得遊戲如風大自在三昧者邪？</p>
<p>三宜禪師，天岸祥麟、雲中逸翮。茂齡悟道石筍，抽洞上之條；早歲分燈空華，結雲門之果。尤復涉南北於數千里外、困風霜於二十年間，始歸而遯跡化鹿山之陽。會爾密澓公遷化，顯聖席虛，四眾輓之出世。於是果熟之香，風飄遍界；盈科之水，決而滔天。遂有陞堂示眾等語，皆脫略窠臼、鏟去塵封，直欲與五祖共唱巴歌、瞎堂同呼哨指。乃過踐偃師之跡，不許流傳一字，侍者隨聞記集，僅若干篇。余過吼山，始得讀於尼淨琦家，不覺掩卷拊几長太息曰：「此龍光射斗者也，曷為薶藏於此？」因持入天台為之參詳校訂，復捐貲壽梓公諸同好。於乎！師絃絕響、野干亂鳴，彼黃頭乳口尚往往以禪語衒侃社，況牙似劍口如盆，反深自弢藏有如師者？</p>
<p>往余與師同參黃檗，繼今丁亥蓋廿有餘祀，始獲對譚五雲山下，然皆法門當大無他。及逮過顯聖觀所為布置叢林締修堂舍，亦可謂二嚴無憾者矣！</p>
<p>當丙<span class='corr'>戌</span>之秋，因事徑拂衣去不顧，則視蚖蛇戀堀掩先業為己有者何如？而增上慢之從且以風流瀟散短之。龍象蹴蹋，抑豈跛驢所堪哉？</p>
</div>
<div class='div-xu'><a id='mulu262' />
<p class='h2'>南嶽山茨際禪師語錄序</p><p>孔子以詩書禮樂教弟子蓋三千焉，身通六藝者七十有二人，至于默而識之，其心三月不違仁，則顏氏之子殆庶幾乎！然不幸短命死矣！深期所以痛悼之也，故曰：「天喪予，天喪予！」又曰：「惜乎！吾見其進也，未見其止也。」嗟嗟！墓門有梅，有鴞萃止矣！而九苞之鳳、五色之麟，曾畢世而莫之遘者，何其中道折翼，復創於車子鉏商哉？此吾於山茨禪師不能無感傷焉？</p>
<p>師出報恩老叔之門，報恩高臥磬山三十載，學者非人物精奇，不容廁籌室。師以警敏之器、英發之資，茂齡親炙以迄于壯，故師於報恩也固<span class='corr'>已</span>升堂入室、三拜得髓矣！而報恩之於師，則殆於祐之有寂、演之有勤、杲之有光焉！會恩有東明之命，雅推師出世，然師心期方遠大，不欲蹈襲時常，住未有幾即拂衣去，深遯衡嶽。初止綠蘿菴，玄學多歸之。以口眾，艱於食，復下南源，三遷一依古德枯澹住持，磨礱鈯斧以砥厲方來，遂有垂示拈頌若干語，皆的的提持柄分者著子，殊無語言文字與人咬嚼，蓋與今時禾黍不陽豔，競栽桃李春者迥異矣！乃誤服野人之芹，竟爾一朝趨寂。於乎！顏淵死，孔子之道失傳。師如永年，吾宗可倚，孰謂鸞鳳竄伏、鴟鴞翱翔，豈真天不可與慮？道不可與謀也邪？雖然塗毒鼓聲尚未停音，當有聞之而命不全活者。師蓋未死，吾復何憂哉？</p>
</div>
<div class='div-xu'><a id='mulu263' />
<p class='h2'>翠巖古雪禪師語錄序</p><p>昔侃寧勇禪師，出楊岐之門，道聲不減雪竇，至于提唱之語尤為精峭，嘗曰：「風鳴條！雨破塊！曉來枕上鶯聲碎；蝦蟆蚯蚓一時鳴，妙德空生都不會。都不會！三箇成群，四箇作隊，向前村後村，折得梨華李華，一佩兩佩。」可謂抖擻尿腸，為人說禪。而南堂欲公尚道：「禾黍不陽豔，競栽桃李春；翻令力耕者，半作賣華人。」則說法之難也審矣！雖然，諸佛威儀進止，諸所施為無非佛事，故其示人也，或有以光明相好佛身焉；或有以飯食、臥具、衣服焉；或有以園林、臺觀、虛空焉；或有以菩薩化人、菩提樹、清淨土焉；或有以寂寞無言無說、無示無識、無作無為焉！豈僅曰語言文字乎哉？獨此方真教體，清淨在音聞，故雖德山、臨濟棒喝交馳，終亦不廢語言三昧。然求其縱橫辯肆、樂說無礙，一以理勝，不詭俗、不淫陋，言言見諦、句句超宗，非揚眉有正法眼藏、點胸有涅槃妙心，而能若是乎？</p>
<p>吾老矣！何幸尤及見翠巖哲公禪師其人者。公炙先師實當天童旺化之日，一時鳳毛麟角爭相騰蹋軒昂太白之門，唯公年齒最少志願獨堅，鑿索斧攛，晝鞭夜策，汲汲皇皇不間寒暑者十年，始浩然大徹。先師室中箠尺極嚴、許可尤審，肯諾之聲未嘗為耆年假也。直以侍者參得禪，為公助喜，則其屬望于公也可知<span class='corr'>已</span>。乃公方銳意住山，徑爾別去遯跡亮公舊隱，耕雲種月，一钁十霜，由是洪州道俗相率捐貲贖古翠巖，挽公出世為中興第一代祖，道遂顯著于時。</p>
<p>卓哉公也！幻有師翁不云乎：「除卻釋迦老子，福慧兩足有幾人焉？但於本領有實證則龍天必不相負。」況公律身之嚴、求道之切、奉師之恭謹、事眾之勤渠，固宜龍天推出，無足為公怪者。獨其問荅提綱，星馳電卷，發揮玄賾，光闡大猷，駸駸乎山谷。所謂青山白雲，開遮自在；碧潭明月，撈摝方知。鐵石崩巖，霜弓劈箭，不受然燈記莂，自提三印正宗，假令古佛出頭也下一椎，定當乃足多耳！惜乎先師未之見焉！敬為敘次，質諸當世明眼作家。</p>
</div>
<div class='div-xu'><a id='mulu264' />
<p class='h2'>嵩乳禪師語錄序</p><p>壽昌古佛始于大好山中翻出祖爺田地，便爾耕雲種月，身世俱忘。繼得博山為首座，相與龍吟霧起、虎嘯風生，由是父子之間和雲唱出大震洪音，而新豐一曲遂簧鼓于大江之西矣！博山老人從千尋樹杪蹋著一條活路，三十年來，只就玄途展手、鳥道接人，彼學者方措足無從、望巖即退，況復波瀾海闊、門戶天高，羅龍打鳳，獨貴超宗異目之夫，縱有齊眉共躅、見與師齊者，在所不屑焉！是以半生開法未嘗肯諾一人，猗與休哉！敬嚴法道，誰則如師？然從使門風壁立，不顧雲巖路相次斷絕，則余未免疑師之把住太甚也。</p>
<p>朅來淮海得讀嵩乳禪師語，深喜博山有後，及過山陽來青齊，則河北之彼緇若素，莫不知有嵩乳禪師，又莫不誦說嵩乳禪師，乃知禪師之道高德厚而入人深也。今時雛比丘之住村院而稱嗣祖沙門者，彼非不印可諸方，抑豈無侃社禪語哉？其奈縱然生摘得，終是不馨香。何故？余聞之大論曰：「多聞慧辯巧言語，美說諸法轉人心；自不知法行不正，譬如雲雷而無雨。」驗諸禪師之若此，雛比丘之若彼，得非所重在此而不在彼也邪？於乎！北溟有魚，其名為鯤，鯤之大，不知其幾千里也；化而為鳥，其名為鵬，鵬之背不知其幾千里也。彼鯤、鵬之化變，其誰使之然哉？然則博山老人之把住也有以也夫！</p>
</div>
<div class='div-xu'><a id='mulu265' />
<p class='h2'>徹嵒歇禪師語錄序</p><p>雪嶠老人風高一世，氣壓諸方，至於操切叢林匡領從眾，彼固夷然有所不屑也。及晚暮始住雲門，僅得徹嵒歇公一人，知明見諦、行超履卓，足傳語風之道、無忝默識之回矣！未幾出主雲門，旋遷慧日，俄而真歸寂示焉！</p>
<p>昔者顏淵死，孔子深傷而痛惜之，曰：「苗而不秀者有矣夫，秀而不實者有矣夫！」今公苗而秀，秀而實矣！乃零落于風雨之交摧，方來不獲受其利賴焉！是則為可深惜也。《詩》云：「誰能烹魚？溉之釜鬵；誰將西歸？懷之好音。」況能為公收斂遺穗，食我蒸民，慮無好音耳？懷之固宜也。故吾于古木本上座之刻是集也，樂而為之序。</p>
</div>
<div class='div-xu'><a id='mulu266' />
<p class='h2'>湛菴常禪師語錄序</p><p>賈誼當文帝興朝之日，即發為痛哭流涕長太息之言，不無過激。然治安無策，則漢庭之事可計日而覘其非矣！矧今日之禪門，可為痛哭流涕長太息者，奚啻如賈生所謂：「得以三四五六籌量而數計之與？」口口譚空，心心著有，雪竇馳聲百頌、峨嵋倍集千章，固自謂不難陵大慧、躐中峰而上之；然究其本領，茫無實證，非但乏為人手眼，抑且無利物誠心。以故高者籠卿宰、卑者結要權，既檀膏信脂可以廣招，亦法社名坊可以力攫，門庭燄燄，意氣洋洋，彼且不自知其為僧，又烏知夫行解相應之為祖哉？</p>
<p>我生不辰，際茲風頹瀾倒之秋，何幸尤及見夫說行俱到如吾湛菴常公禪師其人者！公始親近天童先老人，與今釋迦老子於往古過極無央世初發道心時同一軌轍，皆以陶師承事古釋迦牟尼佛，然我佛從是至二大阿僧祇劫，始悟本來無有少法可得，而受然燈記莂。公則冥搜力索，于十年之內，遂得疑團打破，土塊翻身，不禁風磨雨洗，重重覆護人天。所謂：行真而解的，解至而行光者非乎？自後出住台嶺，一安遠方小剎，殊無生情旺化、冀遷大院之心，然尤未足驗公生平。及平禍出明夷、災生無妄，經大患臨大難之際，直得水人毛豎、石女攢眉，乃公處之一如刀凌白水，火燬晴空，曾不少干其懷者。視彼高籠卿宰之夫，稍有利害當前，則跼天蹐地，憂畏百端；幸值風恬浪靜，則高揚己德、下眎肇公者之何如存心，豈非行在一處說又一邊？所以說向飛龍之前、行落跛鱉之後。惟公則如行而說、如說而行。如說而行，故其行也皆實際；如行而說，故其說也無支詞。雖今公語僅寥寥數卷，然皆一一胸襟流出。六祖有言：「字即不識，義即請問。」公則字義俱刪，一以陶家輪下所真參實悟之乾爆爆底禪，與諸方來共相咬嚼而已。</p>
<p>昔黃龍恭首座住衡之華光，罹有司民其衣。華光既遭回祿，而恭語錄獲于灰燼中，餘紙皆盡，而字畫無損，遠近爭傳，以為般若靈驗。如使般若有靈，則公茲錄方將炳耀于劫火洞然之中，又奚俟山僧揄揚贊說，而後流傳于世哉？公嗣法石奇雲，蓋近出雪竇之門，而實遠臻天童之奧者也。</p>
</div>
<div class='div-xu'><a id='mulu267' />
<p class='h2'>大梅法幢幟禪師語錄序</p><p>一華拈出靈山、五葉芬披少室，所謂直指之宗兼不立語言文字者。然一洞徹法源，則性海瀾翻、波光際天。如風穴慈明翁孫東山昭覺父子，唱彌高而和彌峻，直令千秋震響，寧惟一世警聞<span class='corr'>已</span>哉？沿至末流襲為卑近探之索然者無他，見解偏枯中殊不足故耳！</p>
<p>雪竇奇兄，敬嚴法道，座下親炙諸公多至一二十秋，未即放行，輒以缽袋子付我永嘉幟姪，諸方不無老凍儂，尤有官情世態之疑。乃今永嘉出住大梅，卒能力肩祖道，弘闡大猷。昨者過我天童，山僧諭眾特請陞座舉揚，親見其雷奔電埽，王應金春，唱提大有過人處，益信奇兄眼光爍破四洲天，而尤子肖我，豈鳥名山中真千里，塵譚神契固有素與？洪波浩渺，法海瀾翻，非深徹乎源底，殆難矣哉其沛然若決之如斯也。幟公謙退，方謂山僧譽過乎情，抑當世尚有高鑒之夫，其亟拈出而問之。</p>
</div>
<div class='div-xu'><a id='mulu268' />
<p class='h2'>大溈慧山海禪師語錄序</p><p>五峰學兄，發明禹海、記莂通玄，實為先師首出之子。適住溈山同慶寺，未幾即唱滅金陵。九鼎一絲幸不中絕者，賴養拙明公紹而繼之也。明公種田博飯最稱孤硬，而慧山海孫能于鋤畬種粟之間、撼樹插鍬之際，薦得己躬下事，與之互相唱酬固已奇矣！殆明公趨寂，遺以伽黎屬令繼席。在今時，短販之徒方且撾鼓升堂晨不待夕，乃海孫專人五千里走雪竇山中，力以天下第一名藍起我奇兄和尚，恂恂監院自守者十年，歲挽雪竇益堅。及奇兄力辭不赴，則又商諸山僧。山僧痛明公門祚衰薄，因以繼志述事勉令住持，然後瓣香拈出，露其一斑，則真本色住山人，實無刀斧痕者。山僧既愛其行<span class='corr'>已</span>高尚，且喜五峰學兄之法道有寄，故為之序次如此！</p>
</div>
<div class='div-xu'><a id='mulu269' />
<p class='h2'>巢枸集序</p><p>靈山正法眼、東土破砂盆，相共傳持者，寧僅四七二三類皆聖真降跡？即自曹谿散席以來，凡出而主導一方、建法幢立宗旨，未有不見超佛祖、學貫天人者。於乎！羽嘉不世出，應龍亦間生。迨夫年深代遠，則山雞貌鳳者有矣！孔雀充凰者有矣！而世乃少圓通之利眾、多德貫之眠雲，於是揚化一途遂為高尚者所夷然不屑。</p>
<p>夫稷顏同道，易地皆然，如徒使情耽丘壑，目視雲霄<span class='corr'>已</span>也，則處者之荒唐猶之出者之悠謬，又何以生泉石光，作山靈氣哉？</p>
<p>餘杭靈章蘊禪師者，靈根慧質、標格軼倫，且也世未遠於黃牛、居甚近乎風穴，則孑爾單丁之操、苦吟達旦之風，固其所素習者然也。獨憶三十年前，余<span class='corr'>已</span>倦游叢席，師方棄經論學參太白禪，一時龍象之眾，蓋三千有奇焉！至若五色麟、九苞鳳余直歸之師者，以師氣岸孤搴，不可控勒故也，未幾果於先師鎚拂之下，洞徹見元。繼余出山復拉師掩關邗上，故師與余相從最久，締交亦甚深。然師浙客孤搴，余亦廣蠻杜拗，相與目擊時流，遂共有不出人前之語。乃余生無定力，益之業風鼓吹，十數年來，不億毒流長河以北、惡播大江之南，正使海若揚波，殆將流澌不盡矣！唯師願屹如山，不為五欲八風之所搖撼，自操鈯斧，品火寒鐺，階多蛙蠙之衣、戶尟輪蹄之跡。世人欽風慕德，唯向青峰遙禮磬聲而已，罕識其面也。</p>
<p>適當雲披月嘯，觸景遇緣，亹亹發為篇章，輒使見者、聞者恍若清商振耳、白雪投襟。綿乎邈乎！不禁超世獨立之想，乃知師出緒餘尤能移我情，況其大者乎？</p>
<p>昔有忘名古宿深隱龍山，因洞山价密師伯二公披榛訪及，不得<span class='corr'>已</span>發數言酬荅之。故後世知馬大師一百三十人中有隱山禪師，且知隱山之非徒隱也。夫師之非徒隱，余知之矣！而天童門下復有如師者，世未之或知也。余故于師之所撰著亟為論次，而題曰「巢枸集」者，蓋師榜所居。吾因采而名其集，亦古之制爾，若夫殺青而壽諸梓，則余意非師意也。</p>
</div></div>
<p class='juan'>布水臺集卷第七</p>
</div><!-- end of div[@id='body'] -->
</body></html>