<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu540' />
<p class='juan'>布水臺集卷第二十二</p><p class="byline">住明州天童寺匡廬黃嵒沙門道忞著</p>
<div class='div-other'><a id='mulu541' />
<p class='h1'>書</p>
<div class='div-other'><a id='mulu542' />
<p class='h2'>復玉齊耿兵憲<span class='note-inline'>(諱應衡)</span></p><p>台臺踞菩薩地、見宰官身，苟非般若根深、正因力大，安能於心無事、於事無心，盡瘁家邦而復擷奇問道有如此也？承諭夢中問畣，語合經禪，尚存作主，與夫捏合之見。貧道以為台臺切忌作夢會，若作生死夢覺會，則當人腳跟下大事隱矣！不見舍利弗問彌勒大士：「夢中說六波羅蜜，與覺時同異？」大士曰：「誰是彌勒？誰名彌勒者？」所以古先哲人，當見此道時，直得十方三世盡。空法界，淨臝臝，赤灑灑，純一真實，人體安可強生節目於其間邪？即名品荔支淨剝皮㲉之說，大慧當時漏逗不少。石頭有言：「寧可永劫受沈淪，不向諸聖求解脫。」不審台臺以為何如？</p>
<p class="head3">又</p>
<p>家瘦民肥，心夷政簡，雖官署一山林也，可以返收視聽，可以省問己躬。第台臺所患，不在世緣轇轕，而在用世心深；不在玄途窒塞，而在理障太多。苟能絕言思路，忘管帶心，一以老維摩之空其室內、龐居士之勿實所無，心行而力究之。一朝緣起無生，方知趙清獻所謂：「默坐公堂虛隱几，心源不動湛如水；一聲霹靂頂門開，喚起從前自家底。」灼有恁麼事，然後即以從前自家底，為諸官民提掇，則公堂即玅善法堂，豈僅曰一山林已哉？</p>
</div>
<div class='div-other'><a id='mulu543' />
<p class='h2'>與念尼王海憲<span class='note-inline'>(諱爾祿)</span></p><p>往時曾嚮大名於耿玉老齒頰，昨歸台次甬，蒙虛懷下問，得三夕快聆謦欬。因知大檀靈根夙種迥越時流，第必欲固其形骸，然後求進斯道前，雖略陳管見，尚恐猶懷昔嫌，茲復引而申之，終希邇言之一察耳！詳夫含生所以流轉不息者，良由無始世來，不覺遺真循炤，因炤生能、因能立所，於無同異中突生同異。同為根身，異為器界，遂使山河大地萬象森羅判然對立，乃至四相崢嶸、我人見隔，生情動念，造無邊業、受無量苦，莫不厲階於此。經云：「十方虛空生汝心內，猶如片雲點太清裏。」佛言豈誣也？必如大檀煉形固體，庶幾長生而久視焉！無論惑夢幻為自己、執苦本為真常者何如？且一受其成形而不與之更化，則一塊然匏繫而<span class='corr'>已</span>。求其身遍十方、智入三世，如佛菩薩之雲興善利，我<span class='corr'>已</span>失之矣！抑亦偏小之見，豈通人至計也邪？即曰：「我畏處胎而或昏，隔陰而致迷耳！」是亦不然。何也迷？悟在此事相應不相應，而不在形骸之變易與不變易也？蓋與此事相應，則一念可使萬年，縱或舍報還來，決不流向別處。不見《雜華》有言：「譬如丈夫食少金剛，要當穿皮而出。」苟與此事不相應，所謂：「暫時不在，如同死人。」況復塵勞擾擾業識芒芒者乎？所冀大檀舍短從長，會萬物為自己，直向毘盧頂上任運施為，庶慰貧道之懷也何如？不盡。</p>
</div>
<div class='div-other'><a id='mulu544' />
<p class='h2'>復中柱張相國<span class='note-inline'>(附來書)</span></p><p style="margin-left:1em">端頓首座下。去冬聞飛錫北來之信，不勝翹仰，即大覺叢林有主，一切七眾人等奉金鎞無迷也，達和尚心願亦云圜滿矣！</p>
<p>端根器淺薄，傾耳法音，皈依久矣！未能遂解組之志，面奉開示，倀倀奚從？至西來大意，不可以文字求、意見索，欲拈疑義質吾師，而媿未能也。幸惠教先之，俾聞所未聞。</p>
<p>向年閒暇，曾修念佛持咒法門，慚無所得，近滯跡熱鬧場中身心交瘁，覺此事此志終不容釋，惟日夕念利澤及民、上報君國，庶幾寡過。然此願亦未易遽遂也。世出世不二法門，尤祈方便垂示，令迷途知遵，幸甚幸甚！敬具微儀，奉塵香供，破顏存之，亦云不遠之誠而<span class='corr'>已</span>。臨啟不勝，瞻企依切。</p>
<p>去冬辱台命，猥以大覺見招，自審衰騫，曷堪驅策？但念達磨一宗響絕，大河以北者彌運執殳言邁，亦聊為法前驅云耳！</p>
<p>閣下少掇魏科，壯居台鼎，不以位貌之崇，拒人千里之外，尤復孳孳法道，念不去心，非夙承大願，則蹩躠名場之不暇，奚有于空宗哉？來諭欲拈疑義相質，尚媿未能。夫疑者，信之根、悟之門也。是以先德有言：「大疑大悟，小疑小悟。」惟不信故不疑，不疑故不悟也。今閣下既有疑義可拈，正不必山僧惠教聞所未聞，但打併身心專一緣慮，切於疑處著力，瞥然打破疑團，則拈與所拈，覓其影跡了不可得矣！</p>
<p>世出世不二法門，無別方便，亦只要居士看透張中柱耳！若看得張中柱透時，則人尚不見，誰為世出世間之法邪？即今張中柱作麼生看透他，但於一切處一切時，能豪忽不自放過，豈直工夫打成一片，即行於世間，且無纖豪過患與人指摘。譬諸刃焉！向外則傷人，傷人斯有悖入之禍；向內則克己，克己反有歸仁之福。今人處處放過自己，而於他人則多方責備，恐於世出世間未知其可也。瞽矇之言，唯高明采擇焉！辱貺謹合爪以謝。</p>
</div>
<div class='div-other'><a id='mulu545' />
<p class='h2'>復柴菴吳相國</p><p>伏承來翰，滿祇忠膏義血，不忍竟讀。於乎先皇！英主也，乃數窮百六，喪厥家邦。回思甲申三月之禍，寧獨閣臺疾首？即艸莽如殘拙，亦復痛心不<span class='corr'>已</span>矣！抑聞之：「蕩蕩大千，空於覺後；明明六趣，有若華胥。」苟正眼觀來，則凡為蝸國，楚亦乾城，又孰存而孰亡哉？雖然，說夢癡前恐成剩法。不有閣臺之節義錚錚，彼鼠肝其父子芻狗我君臣者，必將假託乎斯言，而人道不幾澌滅與？</p>
<p>山僧二十年前即知海內有閣臺一人。今來昭陽，蒙不棄夷，卒惠教先我，則愈有以知乎閣臺也。</p>
<p>昔柳柳州作箕子廟碑而紀其德有三：一曰正蒙難、二曰法授聖、三曰化及民。夫閣臺不常忤權璫蒙貶黜乎！則所謂正蒙難者是也。不幸江海潢流明室之鼎，且南徙于黔矣！彼茁者雈莫不仰承新澤，獨閣臺身中乎清、廢中乎權，孝忠一線于焉少留，則所謂化及民者，是邪非邪？今天道茫昧，〈洪範〉、〈九疇〉之訓將遂湮夷，閣臺既文且獻，使有聖者從潭西而索求，當必有法以授之矣！獨山僧德不足以承先、道無能而啟後，雖私衷有激，而發為言詞者，不過候蟲時鳥自鳴自己，曷足以當大方之一噱？乃蒙許與過情，不令山僧媿深而芒負哉？咫尺不獲一聆謦欬，慊也，如何？隆儀謹對使拜嘉，臨楮可任企仰，弗備。</p>
</div>
<div class='div-other'><a id='mulu546' />
<p class='h2'>柬牧齋錢虞山</p><p>不孝幼為諸生習制藝，即知海內有以文鳴世，如老先生其人者矣！繼行腳遊方，間從碑銘傳志間見先生一二古文詞，益歎先生之文，非徒咀英而吐華者，其致廣大而盡精微、極高明而道中庸者與。</p>
<p>去歲因貴鄉許子，得廣讀先生《初學集》，益如橫開武庫、如深入寶山，如吳季札之觀樂，至韶而止。竊謂非胸藏萬卷，眼碧秋空，不可讀先生之文，抑先生豈徒以文哉？明治亂，植人倫，故先生之文為不可企及也。</p>
<p>今天下學者，尚惜先生之文涉世忌，不獲廣傳于時。然古文有抑于漢魏，淹于六朝，至唐稍顯，宋始著極崇尚，于元明之世，幾同《六經》而莊誦者，遷史是也。則先生之文晦諸一時，其章明于千萬世者，固有默司其柄者矣！然則嵒穴之士，欲聲施後世，非附先生青雲不可，抑先生至德作人，靡間朝埜。</p>
<p>緬維先師，崛興末運，振起先宗，為佛滅後再五百世，大法光明幢，是亦先生之所樂道者矣！今先師示寂且十七年，塔上之銘亦有操觚以論次者，而先師之道德終暗昧不彰也。竊謂人如先師，非先生之文不足以光揚至賾；文如先生，非先師之人不足以煥若昭回。彼長蘅異度之流、汰如竺璠之輩，尚得借託先生，矧俊偉如先師者？先生豈有愛焉末後光明點出筆尖頭，俾伊照天照地，非不孝一人之幸，實天下後世學者之幸也。猛擬肅莊登龍，請于下執事，奈為山門匏繫，特遣首座山曉，執狀牘與不腆之儀，代申鄙意，統惟慈原恕悉。臨書無仞翹企注瞻之至。</p>
<p class="head3">又<span class='note-inline'>(附來書)</span></p>
<p style="margin-left:1em">往在嘉禾，得見《李節女傳》，不但文詞爾雅。而尚論閨門風義原本於祖宗之教化，當墨穴世界，點出金剛眼睛，甚難希有。徑山有言：「予雖學佛者，然愛君憂國之心與忠義士大夫等。」正於數行文字，描寫出徑山老人鐵輪頂上圓明。自此鄙人八識田中，屈盤偪塞，種得此一段根苗。每至酒闌月落，香銷燈灺，此中影子落卸，未嘗不與老和尚相晤對於大圓鏡中也。</p>
<p>腐儒失學，拙集流傳，積年餿飯，嚼之便欲嘔噦，不知何緣得入慧眼？過為誇許，當是此土眾生應以聲論語言得度，如鄙人俚言樸學臭腐滿紙，老和尚亦放眉間白豪相光收入文字海中邪！以此知文字三昧，不可思議如此，往年擊節大篇，故是霜鐘相應也。</p>
<p>密雲尊者塔銘，十五年前<span class='corr'>已</span>諾江上黃介子之請矣！重以尊命，何敢固辭？第以此等文字，關係人天眼目，豈可取次命筆？年來麤涉教乘，近代語錄都未省記，須以三冬歲餘細加簡點，然後可下筆具稿。謹與曉上座面訂，以明年浴佛為期，爾時或得圍繞猊座，覿面商確，庶可於法門稍通一線；亦可慰吾亡友于寂光中也。上座還，手勒奉謝，蕭辰深山唯為佛法強飯自愛。</p>
<p></p>
<p>山曉回，披讀教箋惠然賜諾，許銘先師，真令不孝式歌且舞，躄踊俱興者矣！</p>
<p>竊惟不孝本一山林枯槁，四方不諒其固陋無文，輒以銘傳見委，往往辭不獲命，間亦操觚應其求索。獨先師窣堵波前一片石，于今十有八年，未得其當。每當鐘鳴漏盡之時，未嘗不五內回遑，惄然如擣。乃蒙老先生肯散墨華，俾留芳躅，使今狗馬即填溝壑，在所甘心，其他慕說之私，又奚可以言喻哉？</p>
<p>嘉禾《李女傳》深媿不成文理，及閱尊集則皆此物此志，方慶如蟲禦木亦自暗合孫吳，乃反謂：「拙言影子，落卸高懷。」何先生之與人為善，而顧自忘其大美也邪？經云：「雅思淵才文中王。」文如先生，真五地聖人之所習者。彼漢魏以還紛紛諸子，尚不足供唾棄，矧不孝之候鳥時鳴者乎？再遣山曉擁篲龍門，恭傒奎璧，佇雨遲雲，惟高空其沛然早及之。春風尚寒，有冀頤神善攝，長為南邦文獻，是祝是禱。</p>
<p class="head3">又</p>
<p>開歲以來，翹瞻雲漢，以日為年，不意王君山曉奉璋疊至。盥手開函，焚香展讀，儼若赫赫明明天王復辟，黯然而黑，頎然而長，眼如望羊，心如王四國，而我師復生焉！中間發微闡幽或貶或諱，文約指博，義正詞嚴，所謂：「法用春秋以繩當世。」則又雖有游夏，不能贊一詞矣！</p>
<p>自惟墓木既拱之先師，一旦借章麟筆，遂得孤光揭露，映照千秋，不覺情至而悲生，感深而涕隕。自今伊始，為不孝者宜何捐軀而報答也邪？</p>
<p>至若拙集加評，卷端授弁，亂九天之華雨、飛六月之嚴霜、此則老先生之正氣丹衷自橫自溢，卻不關不孝事也。</p>
<p>於乎！人生在三，事之如一，而戕倫賊義之夫，每每變易天常，斯人道所以鄰禽，亂亡所以相繼。孔子之懼，即先生之憂也。今人滅裂在三，倒披裳服，固揶揄先生之前，顙不有泚，抑獨何心哉？銘稿即依後命繡鐫，雙白歸忙，艸艸布復，嗣容專謝不宣。</p>
</div>
<div class='div-other'><a id='mulu547' />
<p class='h2'>復西遯超道人</p><p>星霜四閱，不通聞問，而臭味相孚，則無有閒然也。竊惟天下之無人久矣！非無人也，人而虧道喪真焉，猶之乎無人也；不虧道不喪真，則昭陽黎太沖與吾西遯道人，其幾矣乎！故山僧前柬昭陽曰：「微君福德持衰世，敢保閻浮盡化燐。」今昭陽且即世，以天下之大僅一西遯可名曰人。夫以曰人之西遯，乃復深諒山僧，使今山僧縱得一世之名，又不若西遯之見知見諒也。以西遯人也為人之所見諒，其人蓋自可知，然則山僧何修，而受知足下哉？先師塔上之銘，久空麟筆，創懷非一日矣！去秋所以重請虞山者，不過借託文言，以光昭先老人之徽烈，庶幾有以行遠耳！西遯固信山翁，決不幸虞山舞弄筆舌而雌黃天下也，況三峰為先師行二之子，則於山僧為同氣連枝，手右而戕其左，葉滋而掊其根，在他人或恬然為之不顧，辱在西遯見諒之山僧，斷不出此矣！或虞山信筆直書不留餘地，而猶子中如玄墓、如靈隱；即猶孫中如豁堂，如仁菴輩，走一使，持片楮焉而問山僧，豈可不手勒八行，專人請改？矧靈嵒之與山僧，猶稱當世籍咸者乎！見不出此，乃規為布置斡旋虞山，又動勞足下之管城君，是謂無識，且昧山僧。夫以明白之山僧，往往見疑於世，獨一不虧道不喪真之西遯諦信之，可慶也，亦可弔也。改易之銘，即如命定刊，雙白遠來多媟嫚，乞為山僧修飾弗備。</p>
</div>
<div class='div-other'><a id='mulu548' />
<p class='h2'>復靈嵒儲姪禪師</p><p>千里吳越山川相間，不能時託鱗鴻，唯從往來雲水詰問興居，得知痰疾一發旋愈，今遂平康無事，以為慰也。殘陽挂樹再荷天童，徒白巔毛無俾叢社，所幸飽柴足水，遠市離囂，豐儉可隨其家、寵辱不關於慮，得借以遂餘生耳！我山突兀、鬥諍堅牢，道德本荒疏、文章焉可恃？惟用道樹御野人法，行之數年，寂無形影，此則山僧自信較似差勝諸方也。</p>
<p>先老人塔銘，去秋始託虞山屬筆，七襄之報，諾以今夏浴佛為期，中間詞鋒有礙漢兄和尚，則山僧都未省覽，老姪既陰得其事狀，何不移牘山僧，俾為刪改，乃假手張靜翁斡旋錢牧老，抑復何也？雖老姪出乎機、入乎機，妙有化裁，但用之以待老阮籍，則所謂附同氣、荷同心之語，又似信不由中矣！老姪自是天生玅慧，山僧深媿賦性顓愚，然則患難欲其相成、德業欲其相劭，無乃太孤老姪之心邪！老姪言滿天下、道[番*支]江湖，先老人可謂有子有孫，是則借光多矣！</p>
<p>區區十八年來，松柏既實之枯骨寒原，遠煩玉步，或有媟嫚。得不深山僧之罪而消老人之福哉？乞泯此念，荷感猶多，改定銘詞，謹依雙白頒宣口諭，即如命施行矣！復謝不宣。</p>
<p class="head3">又</p>
<p>山僧向來於塤箎猶子之中，視吾姪最為厚善，以至忘名分、夷高下，甚欲舉爾住持天童者，愛爾施設文言豁達通暢，將來德業聞望殊有可觀故也。不謂爾於先師包藏禍心，每每筆舌譸張、雌黃無忌，山僧由是疏爾薄爾，不爾聞問者于今七年。</p>
<p>去歲，聞爾遷金粟，往來僧俗謂爾弁髦先人、欺侮尊宿，稱師翁則曰「天童大師」；祠三峰覺範則曰「振祖之堂」，北堂有先人廟貌，弗躬弗親、弗問弗仕，旬香月燈潦艸塞白而<span class='corr'>已</span>，大不敬，無孫禮也。</p>
<p>山僧以為金粟道場，乃先師發蹟之鄉，梵宇排空、香田遍界，在他宗之人承而襲之，仰瞻俯視，不興食德報恩之思，且非人類，矧爾孫子？以茲弘功浩業，易爾蠆戟蜂矛，直摧枯拉朽耳！顧何毒不消？詎爾梟獍為心，始終一德嗟嗟！「密雲彌布」之扁何刺爾瞳？亦自書「親聞室」三字，糊之又糊、抹之又抹，此爾為人神猒棄以去，山僧為四眾攀援而來之日，親對諸山檀護剖抉重封而開顯者也。於乎爾乎！抑何喪心悖理、欺祖逆天若此之甚哉？</p>
<p>昔人謂黃檗：「勝亦奇衲子，但晚年謬耳！」今爾晚年則一味窮欲極奢、抑人揚己，慢山突兀高踰須彌、貪壑汪洋深淪滄海，出入務同卿宰，則丹塗香柏之舟招搖而過市焉！受用擬埒王侯，則采買定窯之碗羅列而陳餐焉！靡靡服御遊從、事事動求精妙，罔思歲比荒戎、室十空九，今我身衣口食，非猶諸天報得，要皆信脂檀膏，減割妻孥施我而營福者也。四大苦本，爾之增苦也彌勤；五蘊元空，爾之描空也愈甚。反先聖之良箴、成後昆之惡習，不幾謬而倍謬乎？</p>
<p>最可恨者，本一南通小販，專賣李四囂虛。如山僧居廣潤時，爾應臨海天寧，鄰封打齋，諸山嘗套，爾則載之語錄曰：「廣潤某和尚請師上堂。」嗣後山僧與爾同遭吏議，名挂按君白簡，爾時祇託天城傳一口信上山僧，旋即門封戶閉，杳不知其所之矣！山僧裁荅爾後，自分臨難不可苟免，徑詣臬司投到，遲爾三月始來。至明年質獄東甌，爾則不勝怨天尤人，及乎杖決憲庭，爾之徒屬益怨山僧剛愎自用，輕出累爾，即爾亦謂：「此行不是法叔老和尚，小姪不願有生。」何事畢之後，遂有如許誇張之書見之《樹泉集》哉？豈非爾生平之言，類皆妝點出來，以欺世盜名者乎？</p>
<p>昔也按君參奏劾為妖言彌勒下生，今則以彌勒後身自命矣！然則當日何不一款招承，必高叫憲天以求哀赦，其故何也？昔也台邑圖形，杭都畫影，露布長書，會打繼起賊禿，今則以天台古佛自居矣！然則當日何不臨凡降世化導眾生，必通途畏過黃嵒、偏僻遠遶家子，又復何也？則是爾欲欺世而世不爾欺、爾欲盜名而名不爾盜，究竟一文偷不得，至今空作不良人，非爾之謂與？他若千籠百絡、結勢要權，謀徑山、攘金粟，正晝攫金之態、蚖蛇戀窟之羞，魔梵修羅之大慢、過慢、增上慢；火刀血塗之苦因、惡緣、極障緣，皆爾一身占盡矣！所以珊瑚枕上之淚，山僧為爾不啻日飲千行，久欲向爾深規切諫，未免慮爾驕矜傲兀，不能盡厥所懷。今因爾侮慢先師之故，始得乘間有言，所冀改往修來化凶為吉。然則畢竟如何即得？山僧不妨請爾所自比之妙喜杲，為爾作五丁力士開山通道置爾康衢，不見妙喜之言曰：「節儉放下乃修身之基、入道之要？」歷觀古人鮮有不節儉放下者。又曰：「日中則昃，月滿則虧，天地盈虛，與時消息。」所以古之人當血氣盛壯之時，慮光陰之易往，則朝念夕思，戒謹彌懼，不恣情、不逸欲，惟道是求，遂能全其令聞。若夫隳之以逸欲、敗之以恣情，殆不可捄，方頓足扼腕而追之晚矣！斯言也，在時流足稱金石之藥；對爾沈痾惡症，苟能去忌勤服，庶萬死起一生，否則福消報盡，厥戾非輕，恐不止于頓足扼腕之追矣！統惟鑒納，無任縈懷。</p>
</div>
<div class='div-other'><a id='mulu549' />
<p class='h2'>復靜香周居士<span class='note-inline'>(附來書)</span></p><p style="margin-left:1em">雙白居士於七日過南岡，歷言和尚待法姪法孫之寬大仁厚，而歔植繼堂頭尤深篤，自知孤負老人處甚多，聞督責之語，跼蹐無地惶媿欲死，辭婉意切，其來非泛常可默會也。</p>
<p>荃叨為法嗣，何敢向人一句？今法戰<span class='corr'>已</span>勝，小杖渠<span class='corr'>已</span>全受，義無再加大杖之理。學人傳語云：「有致靈嵒一書，欲付梓工。」荃清夜思維，似可商略，伏乞以稿見擲，令荃與看，使之感服，尤勝刊刻。即興朝治天下，撫妙于剿，況同枝共葉乎？萬祈和尚矜宥之，倘以荃言為不然，亦祈過吳門面呈一切，商萬妥而行可也。總在先師翁一脈，曲全之。幸甚！幸甚！</p>
<p>季冬承晤佛日，後將返櫂天童，俟新春過越共話平陽佳山水。不意曹谿金粟後先命至，敦偪殺人。緬思金粟一席，乃先人起家之地，頃以主失其道，門徑荒蕪，殊可惻愴。因過武原，擬商諸檀，擇一代司俎豆之人，始睹靈嵒所作所為，百種千端，日以陵毀先老人為賞心快意之事，真令天地雖寬有所不容、人神雖隔咸為抱憤。他不具論，即「密雲彌布」一扁，糊抹至三，況其小者？使先師尚在人間行道，將不深削跡伐檀之懼，而大畏于匡哉？此山僧聲罪致討，扶綱維常，義不容己。所以反正有錄、杜逆有說、賦感有詩、讀告有篇，移書以切責之，苦口叮嚀以訓誡之，故詞不一而足者也。</p>
<p>來諭述王雙老代渠修飾，謂自知孤負山僧處甚多。山僧自念道涼德儉，何能于尾大不掉之人有所歔植第就？楊太史、王雙老為渠經營一事，使非山僧左提右挈，引渠出于正大光明之域，恐終身為炤提鬼，不敢以面目對人矣！此或山僧歔植靈嵒之一班。然負與不負，則渠心自有靈臺、明神固有業鏡，山僧于彼非但無責望之心，即彼或謗或誹、欲解欲截，罔不如水遭割、如光受吹，而忍之弗校也。獨是先師為祖，繼起為孫，以孫蔑祖，以下陵上，為不可長此厲階耳！</p>
<p>夫自有天地以來，便有綱常名教；自有生人以來，便有父子翁孫。今驅三尺童子，使陵其祖、毀其翁，彼固瞿然有所不敢者。何也？天定之倫、性生之分，淪于肌、浹于髓，不可得而攸斁者也。豈靈嵒身為人天知識，非狂非惑，公然陵毀祖翁，必聞山僧督責之語，而後跼蹐無地惶媿欲死者，豈不零仃洋裏更歎零仃，惶恐灘頭重說惶恐乎哉？雖然，困于心、衡于慮而後作；徵于色、發于聲而後喻。或靈嵒賦性中下，理固有之，然蔑祖戕倫之罪逆，又未可以惶媿一言為之寬恕也。</p>
<p>所諭治天下撫妙于剿者，德布成湯，網開三面，蓋為赤子無知，窮迫弄兵故耳！若夫陳恆弒君，尼山請討，胡氏秉議，尚謂此舉不妨先發後聞。況山僧忝辱先師門下，靈嵒又屬猶子？既非匡人之比，則無俟上告天王、下請方伯，復不口誅筆討，故含濡隱忍以褫成其逆惡，將蒙出疆不越境、返國不討賊之誅，較許世子不嘗藥而弒其君父者，罪不綦大哉？是則山僧于先師為敗子、于名教為罪人，有不獲戾于上下古今之忠臣孝子志士仁人者乎？以上下古今之仁志忠孝，未有不敦倫而衛義者也，不審居士又何以矜宥山僧耶？極知尊意為先師一脈開曲全之路，然其告文自白素非先師一脈，奈何奈何？</p>
<p>與繼公書，臘底既封緘，俟新春寄託轉致，幸專人來附上，郵傳靈嵒為感。</p>
</div>
<div class='div-other'><a id='mulu550' />
<p class='h2'>再復靜香周居士<span class='note-inline'>(附來書)</span></p><p style="margin-left:1em">獅駕行急未及述，荃是夜同雙白至檗菴舟中一段話：「檗公楚人，帶性負氣，其平日文章施設全從氣骨上發揮，虛衷劑物以通彼我之意本非其能，然任事既剛，認過亦勇。」昨代靈嵒下山之時，原為本師禮足而來，豈嘗有宰官在意任心之過，以至傷於坦率如爾汝之呼？</p>
<p>重房輕扁之論，同來者皆為縮頸掐指，而彼尚不覺悟，其不留心於酬問可知矣！老人愛人以德，不忍姑息養其過誤，直提：「汝既為靈嵒嫡子，便須認得我家宗派。汝非吳江令，我亦非吳江編氓。」翻手一掌，當機剪截熊父母，此時似冷水澆背，陡然一驚，然後知老和尚一片婆心，無非慈愛子孫至意，不忍以門外疏親相待也。</p>
<p>舟邊語次，皆是銘感之詞，但云老和尚如是慈悲，非惟寸中知之，本師亦知之。今日原為本師而來，既承提誨，即可云榮及本師，老和尚從此可以釋然。如杜逆反正諸刻、似宜寢閣議論，俱可歇息矣！</p>
<p>荃今日不避杖叱，敢復進言：「荃等婚宦後學道之人，修持未熟，每於不及檢點處露出本來習氣，況檗公生平以骨氣自負，固不免偶錯。要其初來代師禮足之誠，蒙誨後受過不辭之勇，皆足仰祈慈炤，鑒諒于語言事跡之外。若云必反正、必杜逆，則老人一掌示其意矣！而又多乎哉！」萬祈弘宥寢此諸刻，不日容同雙白居士再叩函丈代荊何如？臨楮無任悚惕。</p>
<p>來翰述南岡艸堂山僧與檗菴一掌，及居士規諭檗菴之故。蓋山僧原以祖宗一脈待檗菴，若檗菴果以吳江知縣自待，則是門外人，又何必干預吾家事？抑山僧縱年邁，敢云非沙門釋子？然則掌檀越且不可，況掌吳江知縣？唯檗菴自任為靈嵒法子，則靈嵒亦是我家子姪，山僧尚可以家法繩之，又況檗菴哉？</p>
<p>聞檗菴因居士之言，即幡然悔悟，還是讀了兩行書，到底知文識墨，不敢自越倫常。雖然，檗菴唐突老僧，不過措大家一時腐氣，尚屬無心之失，不審靈嵒又何心行？種種毀侮師翁，落之于筆、見之于書，以至糊抹先師名號，使凡在先師門下者，莫不聞之疾首、見而痛心。非但山僧毅然有說，即古南亦正言對使，璧還趙珍，豈非事關彝倫義難緘默？所謂以吾從大夫之後，不敢不告者乎！</p>
<p>向使山僧狗馬，得隨先師早填溝壑，冥然幽閉重泉，無所覺知，斯亦<span class='corr'>已</span>耳！今不幸而殘喘尤存，奈何非木非石，甘自褎如充耳！不與君父同仇，則亦有靦面目，何以視息人間？故今居士正不必問山僧起倒，唯多方曉諭靈嵒克順克孝，勿以少陵長、<span class='corr'>毋</span>以小加大，舉從前之當門觸祖翁者悉改弦而易轍，則彼且皮之不存而山僧又毛將安附哉？否則縱令山僧三緘其口，豈天下後世盡皆戕倫滅義，相胥為獸為禽？抑于靈嵒豈真有暴秦之畏，遂無心非而巷議者？既從地倒，還從地起，唯高明其鑒裁之。</p>
</div>
<div class='div-other'><a id='mulu551' />
<p class='h2'>柬敬一主人郭子公</p><p>相去萬里，天各一方，而英聲義聞碑著南人之口者，如風傳響。語云：「道無脛而能至，名無翼而能飛。」于我公王斯為信之。</p>
<p>歲在壬寅，曾修寸函，託鴻問訊，想<span class='corr'>已</span>達慈座矣！去夏因　先帝有山陵之役，特遣門人旅菴輩，馳送薊州，意　殿下必入朝會葬，復修候左右，庶俾親承謦欬少慰遐思。不謂奉　旨勞免，仍復山河阻越，傷如之何？</p>
<p>今春有來自瀋陽者，聞檀越子祁生，蒙推屋烏之愛，遂使怖鴿驚魂，依光定魄。抑山僧何幸叨榮施？真勝祁生晝錦還鄉矣！然此案遭誣枉至于家破身亡，累遺親族莫甚，价人纘、曾二錢子為最慘。今兩家妻孥與其弟虞仲方叔咸遠配遐天，流離瑣尾，殊可惻愴。就使山僧縣同陌路、恝若途人，尚當興慈運悲，效先佛投嵒割肉之思，況屬檀那？承信施復有　公王、救世菩薩，二天可戴、慈蔭可依，忍恬然坐眎，不一告哀，又何顏廁緇流，而稱慈悲眷屬也邪？為此更瀆威嚴，伏冀少舒蓮目、普放豪光，使其停酸息苦，聽贖還鄉，則死生銜結，寧獨錢宗為然？即日升月恆之福，山僧沒齒亦難忘頌禱矣！翹首企仰，無任主臣。</p>
</div></div>
</div><!-- end of div[@id='body'] -->
</body></html>