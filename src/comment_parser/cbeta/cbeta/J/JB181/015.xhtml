<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu334' />
<p class='juan'>布水臺集卷第十五</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu335' />
<p class='h1'>塔銘三</p>
<div class='div-other'><a id='mulu336' />
<p class='h2'>敕賜五蓮山護國光明寺心空開法師塔銘</p><p>有明神宗顯皇帝，以佛心天子，手握金輪，統御萬方。端拱以致治、無為而化成，以故積歲有豐登，普天皆絃誦，民生其間婆娑永日，鼓腹謳歌，相與嬉樂乎昇平者四十年，一時熙熙皞皞之風，真足媲隆三代矣！而萬機之暇，尤復遊心內典，因諭近侍，簡校天下名山寺院，擇僧之有道行者，敕令住持，躬齎大藏以往，俾集名緇專誠披閱，上以福國、下以佑民，甚盛典也。而五蓮心空開法師首膺其選，由是名聞大內。時國母皇太后適患眼疾，意師戒德高崇必能消弭，乃遣內璫顧問，師為咒水一洗而痊，愈生信敬。</p>
<p>于時光宗尚居少海，特命受名於師，俾保聖躬。及其踐祚也，即日遣官省視，副以滲金大士焉！後毅廟繼登大寶，不忘先帝初心，復遣掌內官監印太監蘇晉霖等發內帑金若干，修崇勝蹟，則師實受三朝寵被，身為帝者之師矣！順世圜寂，則當表達上聞，請加誄諡，以終始朝廷眷顧之恩者禮也！</p>
<p>今滅且二十有七載，其孫海徹將謀遷師塔，始乞銘于予。予惟師剪荊棘、發天藏，以啟佑後之來者，其有功于山林髡士甚大，則銘之烏可後？顧予林下無顯望，曷由發揚乎師哉？雖然，不朽者言，予將終靳乎一言，則師朽卒無從以振厲後賢矣！予罪奈何？因摭師實以為之序曰：</p>
<p>師諱明開，字心空，成都龐氏子，為人性卓朗而梗橛。甫入鄉校，即圭角稜嶒，不屑雁行諸子矣！年十八，適宗人有死而無後者，巨富也，塾師聞而歎曰：「信夫！黃金空積聚，難脫鬼門關。」師即進曰：「若為脫得？」塾師曰：「出家修行即得。」師內銘於心。俄因小嫌拂意遂密逃，決志離塵間，行且疾馳，復赧言求丐，殊饑甚，念欲還家，忽群猴逸出其前，擲果而去，審視皆山栗也，因盡取食之，得前邁。遇一行腳僧，控所由來，僧為披削攜之出蜀。歷荊楚、陟匡廬，憩止金竹坪，學諸經咒，一年咸通曉。復下金陵，聽講經論於雪浪恩師之門，三年聲焉始默，心<span class='corr'>已</span>光通，益知般若之聞熏有素也，恩甚器之。然師志意高遠，不甘以語言文字埋沒此生。聞雲棲唱道東南，門風壁立，頗愜素心，即日挾複往聞法受具，親炙二年，復動寶掌芒笻之興，將欲蹋遍支那以求稱己所遊者。于是潔己輕裝，飄然雲鶴孤翔天外，然往往有欽其道貌、敬其行藏，至不愛貲財願割而祠奉者。有之抑攀援<span class='corr'>已</span>甚，謝卻無從，至絕襟裾捐衣缽而脫逃者亦時有之。截江渡淮，阻雨安東野廟，五日不食矣！適有挈榼叩扉以至者，言：「夜來神式見夢，俾餉師耳！」遍告鄉民，聚族爭謀供養，詰朝齋獻，而師逸去過雲臺睠山菴岑寂寓止焉！時有婺女瞷幽扉，復去之。乃入齊登瑯琊，觀海日，分衛諸城，忝缽于敬軒臧氏之家。而臧與師宛有夙契，心切因依，援師益力，然師亦愛其學佛知儒留書《雜華》大典。三年朝夕供奉，簪珥盈前，而師一如木人對華鳥，無欣猒見也。</p>
<p>聞九仙五垛玉筍參天、金莖插地，山光與海色競秀而爭流，子瞻直謂其不減天台雁蕩，心殊向往之切。及乎躡屩登山，則奇峰怪石，古洞靈巖，若環埤如列戟、若虎踞如師蹲、若鸞鳳之翀霄、若蓮華之初放、若應真仙子之遨遊乎蓬島者，殆不可悉索而數計焉！徘徊不忍去，則依巖結宇，面壁跏趺，危坐天柱峰之下凡三年。僧俗歸附，日新月盛，咸欲為師興厥禪叢。師因疇念茲山僻處海堧，雖雲堂有寺，而芳躅無聞者，固僧非祥麟威鳳乎！抑天章寶篆，未有以光被之也。且東武素悍而驕輕我，驟而建大寶坊則必嘖有煩言，正恐未可以慈悲攝受之耳！天作高山非萬乘荒之，曷由光且大哉？由是定議入請大藏于神京。</p>
<p>初至之日，京師大德群疑山非岱宗、寺非名剎，未易上聞紫閣，師但唯唯聽之護法龍天而<span class='corr'>已</span>。屬閒居無事，偶遊西山蘭若，適惜薪司內監王忠者在焉！與師相見，一語心契，遂以師名與山奏上，且白其狀。上大說，敕賜山曰「五蓮」，寺曰「光明」，仍手敕師管領御藏，遵持禮誦儲集弘庥，載賜紫伽黎金千兩，差御馬監太監張思忠齎藏以往。師如敕供誦，保安聖躬、為國祈祥、與民消災弭患<span class='corr'>已</span>赴闕謝恩，上復賜內帑金錢若干，命師重修殿宇。師奉旨鳩工，匪舒匪棘，載謀載惟，環翠以為城、倚天以作塹。因其高、就其下，端其表、宅其中，地不封而爽塏、宇不飾而虛明。越六載工竣，屢致山川效順，風雨時若。而後東武之民，始誕者信而慳者捨，悍而嫚侮者崇事而敬虔焉！皆師誘掖得方，善為利導，有以使之然也。</p>
<p>師神儀挻特，風度遒然，適而笑譚則山林振響，性尤剛猛，不可觸當。其義有所激，念有所之，則堅如金發若矢，雖千萬人鼎鑊在前，必往也。然詒謀作始復慮遠而思深，每灼事機運精力，恆曠百世邇如今焉！</p>
<p>居臧宅日，有座主講演，城菴邑令故往詰難，主偶挫詞，立待擯斥，師聞而倒舄馳前為之救義，令方機鋒迅發，師於結角羅紋處劈面便掌，一眾皇駭，師神色自若，令乃屈服，深歎佛法有人。</p>
<p>山中締搆方興，旋即建菴于帝城之東，撥僧往董其役，眾多疑，阻師曰：「是非爾所知也。今長老徹公，家世關東，以遼陽失守，航海依師，年少於眾而好攻摘眾瑕，眾短之。」師曰：「休矣！勿復言，他日山門與你輩，當賴此子安全在。」</p>
<p>師卒，公走燕居城菴。甲申之變，菴眾星散，遺公獨守。菴之比鄰，即平西王第也。王請清師討賊，全家被難，尸積如山，公挺然顧義而不顧害，為掩藏之。王故德公，而公之弟姪亦多仕清為顯官，時方鼎革，東武之悍而驕者復起侵漁山寺，眾乃迎公為長老。公既治內，復捍其外，山門果由是奠安焉！豈師諳練而達乎？抑亦夙慧而通乎？未可知也。</p>
<p>往來京畿，恆馭羊頭車子一兩，使僧推之，越邑過都，則相率來迎，遞程而送，蓋自齊至燕，凡持齋而信佛者多師弟子，其為眾所知識如此。生平長坐不臥，日誦〈大悲陀羅尼〉無虛晷。暇則為眾講演，而尤喜譚《圜覺》。將寂之日，命侍僧焚香設座，鋪置罘罳椅子於千佛殿中，侍僧以師將講說，如命嚴辦<span class='corr'>已</span>覆師，師問：「何時？」曰：「<span class='corr'>已</span>也。」乃拄笻陞座，眾集而師<span class='corr'>已</span>泊然逝矣！蓋崇禎二年元旦也。世壽六十有二，僧臘四十有四。僧俗弟子哀慕不<span class='corr'>已</span>，留供三春至四月八日，始依法闍維，則顏貌如生焉！向非履踐明白有見於道而能然乎？是宜銘而志之。銘曰：</p>
<p style="text-indent:0em" class="lg-abnormal"><div class='lg-row'>琅玡名勝，擅于五蓮；岱宗泰嶽，屏倚九仙<span class='note-inline'>(其一)</span>。神工斲削，鬼斧雕鐫；流霞飛翠，聳霧凌煙<span class='note-inline'>(其二)</span>。中有梵宇，輪奐何沺？閈閎特起，樓閣明鮮<span class='note-inline'>(其三)</span>。問誰伊始？在我昔賢；道焉斯備，德也式全<span class='note-inline'>(其四)</span>。詔頒奎璧，帑發金錢；昭格天子，結茲勝緣<span class='note-inline'>(其五)</span>。譚經匪舌，說法匪筌；繽紛華雨，蓋亦有年<span class='note-inline'>(其六)</span>。光我緇侶，澤我林泉；千松蘚裹，萬木蘿纏<span class='note-inline'>(其七)</span>。緣盡而滅，歸復重玄；猿哀落日，鶴唳空阡<span class='note-inline'>(其八)</span>。白鳥煙沒，秋水天連；青山自去，寶座依然<span class='note-inline'>(其九)</span>。林泉鬱鬱，包絡山川；佳城既築，靈骨是遷<span class='note-inline'>(其十)</span>。我來豈暮？師往不先；歌以載揚，百祀攸傳<span class='note-inline'>(其十一)</span>。</div>
</p></div>
<div class='div-other'><a id='mulu337' />
<p class='h2'>湖州禪定菴比丘尼大賢墓碣銘</p><p>春風之行萬國，與一雨之潤群萌也，凡有根[莢-(人*人)+?]，自非枯槁無餘，罔弗條達與遂厥生。惟大雄氏之道亦然！不分男女，靡間智愚，能如其說身體而力行之，其于超凡入聖脫死離生也，蓋如麵作䭔、如金貿市、如執券而索要、如白晝之經營，亦莫不從心所欲者。</p>
<p>世衰道微，持戒則僧不如俗、精進則女倍乎男，然未有食我桑黮不懷好音，如近代之庸妄可訝也。坐解脫之床、恣無明之燄，計其我慢，生滅己業，主鬼借宅矣！更胸臆籠人而真碑贗本，世亦混淆莫辨，然則所謂身體力行者，亦何自而詳之？先德有言：「觀其死生之際，如賈胡傳吏，留即留，去即去。」則吾于大賢尼事不能無感焉！</p>
<p>尼大賢者，出烏程朱氏族，父廌湖，生三子。長曰「士器」，官廉憲；年曰「士鼇」，掌銓曹；賢，蓋其仲子也。性嬐娓，幼無妣於母家，及笄而歸為倪氏婦，則恭謹尤篤，衣素飯蔬，卻鉛華弗御，曰：「吾畢生將近事女矣！」</p>
<p>時夫承基亦以[巿/又]績佐宛平，無幾何而承基卒。諗死生之大故、哀人命之脆危，因祝髮為尼，復具咨所以超越之道于雲棲宏、真寂印。後先二師，咸為指蹤安養，且曰：「正當念佛時，更究即茲念者畢竟為誰？是謂：『禪淨俱修法。』」于是服膺請從事焉！乃結廬別墅，一榻寒缸兀坐其中，或并日而餐、或數旬不出。</p>
<p>當是時，伯若年方貴顯，門炎可炙，母同有兩子一女，念其獨瘁也而隱之。賢固不為矯名行避離兄母，然畏涉塵緣分道念，雖以母命有所餽遺，與伯若年之時通音問，咸絕弗往來、辭弗拜受。即受矣，立惠饑寒，弗以私長。四壁蕭然，內戶不扃，盜入室至無所攜負且去，賢躬起傾瓿粟，謝遣之，其慈人愛物皆此類。若其灰心泯志，飲檗茹冰，則真有人世所不堪者，賢處之餘，三十年晏如也。</p>
<p>一日忽書其座右曰：「我九月十三日且去矣！」并遍告諸同行者。及期，眾咸聚，觀之如市。逮午，果跏趺合掌誦佛號而逝，玉墜雙垂異香滿室，七日而顏貌猶生焉！</p>
<p>賢生嘉靖辛酉年，三十三而薙髮，則萬曆癸巳也；又三十二年而坐化，則天啟甲子也。又二十年僧寂顯者，為承基之弟，始以其故處為十方菴，且請名當事，題曰「禪定」，則崇禎癸未也。賢始終無憾有如此者。顧其匋龕尚在宇下，顯議別塔瘞之，重其久而湮沒也，圖所以不朽。賢者走，乞銘于予，予悲末法人心懈怠，始則忍苦悍勞，終則名聞利養，差沱白首惆悵仍歸，而世尟明達將謂般若無靈如此。予嘉賢勞耕而卒穫，故樂而為之銘。銘曰：</p>
<p style="text-indent:0em" class="lg-abnormal"><div class='lg-row'>群生昧己兮！逐物以征。循名失實兮！外鶩色聲。我山巀嶭兮！業海蚴蟉。險墮四生兮！噬吞三有。六宇仝昏兮！迷雲垂布。芒芒大有兮！孰醒其故？悲生拯拔兮！佛日以暾。羅張教網兮！有萬其門。頓漸斯開兮！群機普被。如說而行兮！無思弗遂。如雨培根兮！如春和燮。萬卉千葩兮！實葟且曄。人亦有言兮！耕乃得禾。吁嗟末世兮！違負何多？始勤終怠兮！白首留連。鹵莽滅裂兮！報豈云偏？爰有淑媛兮！式生大家。絅衣未脫兮！螓首既髽。文鴛載隻兮！幻夢乃晨。靚妝淨洗兮！等若埃塵。託彼空王兮！覃咨明導。既獲要言兮！資深以造。一榻寒缸兮！諸緣寢削。弔景寧惸兮！家聲熇熇。進幢高豎兮！三十二年。報緣將謝兮！聲告人天。死生之故兮！夫豈小者？誰當敝屣兮？如棄斯也。嗟爾敗壞兮！不日而胹。曷為其故兮？我慢自侈。香飄玉墜兮！般若之靈。曰如不信兮！視茲碣銘。</div>
</p></div>
<div class='div-other'><a id='mulu338' />
<p class='h2'>明中憲大夫分巡兗東兵備道王公墓銘</p><p>崇禎元年戊辰秋七月，興化中憲大夫王公卒于家。十二年己卯九月，冢君貴一，舉公與元配陳宜人合葬于南亭之新阡。公婿大學士吳相國甡，擷公生平之大者著為詞，銘其墓矣！今順治十三年丙申，冢君復細論公終始事蹟請予曲紀之。</p>
<p>按公諱繼美，號元玉。高曾世居通州餘西場，父累贈奉政大夫綱，避倭遷興化，富而好義，凡邑中有大徭役，必首先率倡，縣凌侯與邑長者咸稱：「王君積德有餘慶，後必克昌。」生四子：繼曾、繼祖、繼芳，公其叔子也，性獨沈毅而端簡。甫入小學即嶄然立崖岸，矯矯諸兒中若雞群鶴，識者知為鳳沼英物矣！父以末致財，顧自謂：「吾操奇贏走四方，商賈家安有奢望，顧呫嗶詩書謾為儒冠誤邪？子無少長，當侍吾商，歲往來毗陵婁水間。」公慨然曰：「丈夫生當衣被天下，奈何以一身一家之故，日孳孳持籌而算為？」由是發憤志學，日成數藝，輒作于將吹毛師子搏象之勢。同舍生方環視為諧謔，而不知其氣陵一世，意欲出其長才有所用之也。未幾，補弟子員，明年補餼膠庠，嘖嘖有聲，大小試恆居首冠。以屢困棘闈，乃援例入北雍為國學生，一試而領丁酉賢書，三上公車而成甲辰進士，選授河南府孟津縣知縣，不以牛刀小試為嫌。下車清果稅，革黃河渡船掯索之弊，拔前大學士王鐸冠卷首。甫三月商民稱便，絃誦有聲，調知本府雒陽縣事。雒當七省之衝，重以藩王掣肘，送往事居最為繁劇，公廉明果毅，端方自持，一時號稱二鮑，以不善事按君大計調簡，丁未補福建順昌知縣。縣居劍州上游，山水暴發，漂民舍恆數千家。公備舟，募善水者操而往援，救活無算，痛民貧[巿/又]墨，善教罔聞，為之除火秏、革拘差，善者勸、惡者懲。刱水南書院，進民之俊秀者，既父且師而申訓之，三年給由，方伯大參，咸稱公政為八閩卓異。以獲罪按君，又挂白簡，謫山東鹽運司知事，家食三載，至乙卯陞江西貴谿知縣。以委署府同知侵漁帑金三千兩，公要其交割分明而後視篆。撫道為同知戚里，怒公不留餘地，復挂彈章改授松江府儒學教授，公掀髯笑曰：「使吾日煩俗史簿書與今往對名人彥士，孰為重輕？」欣然束裝受事課松士，凡居前列者俱後先接翼去為高岡鳴鳳。</p>
<p>庚申，由南雍助教陞刑部貴州清吏司主事，經略熊公廷弼一見公，即以邊事相期許，握公手曰：「先生當世有心人，吾為朝廷出死力幹蠱封疆，正苦軍前贊畫無人，非先生誰共裏厥事？」異己者聞之不懌，轉公戶部郎，尋奉敕總理密雲餉務。密為京畿左臂中原財賦轉輸之地，國家末造，戎政不修，餉肥貪墨其來舊矣！公建議以為上兵伐謀，其次財粟，蓋士馬性命攸關，司餉者所當珍惜如護元氣者也。頻年以來海內困於加派，則出者之源既竭，全宇疲于轉輸，則入者之額恆虧，況密兵非澤潞雄邊子弟之兵，密餉乃民髓民膏；千里饋運之餉，筮龜理財以養民為先。今沿邊一帶屯牧盡廢、樹藝久蕪，所仰給大司農者一皆取辦催科，不于此時省冗濫之端、清出入之竇，少寬民力而穌之命，則天下事正未可知也。乃按籍稽核，剔逃勾亡得清省銀米二十萬。胥吏謂：「宜中分之，輸官之半，皆公物也。」公正色曰：「你欲以吾為市邪？」并埽除銀三千兩，悉歸之縣官，具疏奏報<span class='corr'>已</span>，即日單車復朝命，而前後受事者畏其軋己，多方壅遏祕不上聞，公抗言本部大司農面。為公深墨如土，故京師有「鐵郎中」之稱。</p>
<p>是歲超擢山東布政司右參議，奉敕分巡兗東兵備道按察司僉事。拜命之日，公喟然曰：「沂兗久經白妖蹂蹸，城郭空虛，十無其一，譬諸尪羸之夫元氣<span class='corr'>已</span>散，唯有參芪差可延年撫議是也，大黃青枳所宜嚴戒勦說是也。方今百姓危于倒縣，乃必以虜級為功，恐東齊百萬生靈盡遭冤覆。夫攻培之法無心誤用之，而以上遺君父、下禍蒼生尤且不可，況欲假此為高官厚利父母妻子之澤哉？司臣所不敢出也。」檄郡縣吏：「為殲其元魁，恕其脅從。凡不得<span class='corr'>已</span>淪入妖黨者，不惟開其一面，且與以安全。無夫者為之嫁，無妻者為之娶。始鴻鴈有中澤之歌，黃鳥無剝啄之歎矣！」然大吏主勦而公主撫，由是相左，特疏調公就簡，公曰：「噫！吾本楚水書生，豈有私于東省哉？不過為今上愛憐赤子耳！吾子幼，以未能從吾宦且縈懷，顧殺人之父兄子弟圖保一官，其若吾子何？」徑拂衣南歸，行李蕭然，一如吳越遊學老塾師。歲暮還家，攜得古書兩篋，而公所多者惟黃蓋儀仗而<span class='corr'>已</span>。歸里之日，閉門謝事，日課子貴一與從孫延禧，俾就外傳而程督焉！</p>
<p>延禧者，公仲弟繼祖之孤遺也，公撫養教育視同己子。而子貴一實張孺人所出，陳宜人亦愛護珍惜不啻己子，蓋公能錫類，故宜人能不妒忌，所謂惠于宗公，神罔時怨，神罔時恫，刑于寡妻，至于兄弟，而御于家邦者，非公之謂與！</p>
<p>公幼懷澄清天下之志，長而不遇有司，至四十既壯，尚淹滯場屋，釋進士褐時且四十又九矣！老黃榜博一外知縣，復不遇上官，調繁調簡，乍陞乍降，邅回而不克進者僅十六年始達承明，出為司道庶幾可行其志矣！又以不遇上官，終卷而懷之騫迍阨塞，不當為公弔哉？然眾貪而我介、眾忍而我慈，由今論昔，向之墨穢而擅富豪者，今則子孫流為傭保矣！向之暴橫而躋顯要者，今則殘楊衰艸，翻為絕祀之魂矣！獨公襲素封之後，尚有郭內外田數頃，公賦之餘，饘粥桑麻足奉賓祭，子庠生貴一世守而勿失焉！孫仲儒憙儒敦儒悉淵源家學，有能文聲，固方進而未艾也。是則公之穫于人者嗇，而食于天者則己厚矣！復不可為公慶哉？予懷明德公，銘何敢辭？銘曰：</p>
<p style="text-indent:0em" class="lg-abnormal"><div class='lg-row'>明賤科目，黃甲是珍；入供臺省，出據要津。朋從揖揖，唱和詵詵；一仆九援，孰問豺麟？公登黃甲，久受苦辛；風窗雪案，後夜凌晨。五十筮仕，政歷多春；乃民乃社，維惕維夤。包苴羞薦，冰玉自璘；清滋眾惡，惠徒在民。柳下三黜，匪直也人；公實為之，自致騫迍。穹蒼曰否，天道唯均；枉終自屈，直道還申。公去何時？之子塵湮；幽宮作牧，玉宇歸鄰。天眷公德，厥後振振；封高馬鬣，祀享明禋。天豈公私？報你廉仁；謂予不信，曰有高旻。</div>
</p></div>
<div class='div-other'><a id='mulu339' />
<p class='h2'>敬山徐府君墓志銘</p><p>敬山徐君，諱德龍，越之諸暨人也。為人醇誠篤厚，持然諾，矜己讓。明萬曆間，歲販茶來京，都人愛之，得娶京師周氏女，生二子，長曰純修，次曰昌期，甫年十二，君以疾卒，二子與母煢煢在疚，留京則上無伯叔，終鮮親姻；歸里則舉目鄉關，雲山迢遞，不得<span class='corr'>已</span>落籍燕都，二子賴依蔭母家，僅免瑣尾流離之歎，母周氏亦以有子訓育，故得遂其柏舟孀志焉！然其間寒燈雪案之凄涼、飲檗茹荼之孤苦，殆有匪夷所堪者矣！</p>
<p>純修既長，以中官入侍禁帷；昌期繼晉黌儒，生三子，長天錫復補郡庠弟子員，由是書香不斷，家聲再振。周母且享年七十乃考終，卒以未亡人之身歸祔君之原壤。純修孝思無斁，重其久而先業遂湮也，後世子孫罔知水木根源之如此，故丐予。論次而為之銘曰：</p>
<p style="text-indent:0em" class="lg-abnormal"><div class='lg-row'>浮幢幻宅兮！天地蘧廬。他鄉異國兮！夢裏華胥。繄維節義兮！保爾孫子。千秋萬歲兮！封是幽居。</div>
</p></div></div>
</div><!-- end of div[@id='body'] -->
</body></html>