<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>布水臺集序</p><p>天童山翁禪師忞公，以密雲嫡子坐大道場，無舌說法，有聲如雷，施藥樹味，擊塗毒鼓，有寂子小釋迦之目。賈其餘勇作為詩文，如涌身雲、如灌頂水，文人學子用世間智測度，咸以為杼山晝、石門範之流亞。余頃讀其全集，為之心開意解，久之沈吟低回，欷歔煩醒而不能舍然也。</p>
<p>大慧杲禪師有言：「予雖學佛者，然愛君憂國之心與忠義士大夫等。」所謂忠義士大夫者：魏國張公德遠、橫浦張公子韶輩也。當是時，賊檜挾滔天之勢，把持和議，忘北轅之仇、甘左衽之辱。妙喜以壞衣髹髮之人，敢於左袒子韶抗權奸之議而觸冒其鋒刃，故魏國銘之曰：「嗟師何為？拳拳忠孝，欲迪群迷，俾趨正教。」唯其忠誠惻怛之至，根抵種性，槎牙肺腑，雖至於砍臂斬頭，亦將怡然順受，如斷蕅根、如解膠革，於毀衣焚牒乎何有？於乎！〈薦嚴〉之疏，龍髯馬角之深悲也；〈新蒲〉之錄，玉衣石馬之遐思也；〈春葵〉〈玉樹〉之什，空阬崖海之餘恨也。徵諸妙喜，以言乎其道則相符、以言乎其志則相協、以言乎其時世則宋世所謂忠義士大夫迢然不可再見，獨有一禪者孤撐單出，流連涕泗於陸沈滄海之餘，斯尤難矣。於乎！軍國，荊弓也；宗社，鄭璧也；吾君吾父，秦燕楚凡也。天穹廬！地松漠！今之人何其廣大，而禪者如是之隘也。東家食！西家宿！今之人何其圓通，而禪者如是之固也。山河葶藶，世界陶輪；有漏微塵，十方銷殞，今之人何其大覺大悟，而禪者如是之取著也。豈惟禪者哉？琉璃之誅釋種也，世尊樹下拒諫，而阿難愁悶慟哭。開寶之師，東山蘄春肉身為故國而泣血；天寶之亂，荷澤編管殘衲興檀度以濟師。是又何今之人廣大而佛祖之隘，今之人圓通而佛祖之固，今之人大覺大悟而佛祖之取著也？妙喜之言曰：「好善惡邪之志與生俱生。」永嘉謂：「縱使鐵輪頂上旋，定慧圓明終不失。」敢直下自信不疑，吾忞公其幾矣乎！</p>
<p>三世諸佛是三世中有血性男子，不忠不義之人埋沒此一點血性，謂之焚燒善根、斷滅佛性，披毛戴角、刀途血路相習以為固然，是可以為人乎？如是而為文，巧言綺語、譚玄說妙，如刻人糞作栴檀形，是可以為文乎？公同體大悲，惻然憐愍，以為今世之所崇尚者士大夫也，故現忠義士大夫身而為說法；士大夫之所崇尚者文字也，故又現聲名文句身而為說法。有人於一言半句汗下毛豎，留得此一點血性在人世間，即是不斷佛種，斯即公出世為人全提正令之綱宗也。於乎！公欲廣度河沙眾生盡皆作佛，而汲汲然磨牙礪齒，先教之以所以為人，夫焉有不能為人而能為佛者乎？</p>
<p style="margin-left:5em">海印弟子虞山錢謙益槃譚謹書</p>
</div>
<div class='div-other'><a id='mulu2' />
<p class='h1'>布水臺集序</p><p>布水臺集者，山翁和尚之禪之餘之所為集也。禪者之言曰：「行於心為禪。」然則禪有餘乎？荷大法者無執、懷勝業者不滯，繇山翁和尚之禪而深之，莫非餘也；暢之以一詣、包之以兼弘，繇山翁和尚之餘而大之，莫非禪也。或者曰：「儒之學依於實；禪之教說乎虛。」實故自形其不足，而虛則嘗見其有餘。儻所謂大道，是邪非邪？予智不足以知山翁和尚之禪，知其餘者甚矣！山翁和尚之禪之似吾儒也。</p>
<p>今夫先王之所秩、聖人之所訓，其要歸於正君臣、定父子，不離明倫察物者近是。是故父子者人之始也，君臣者人治之大者也。</p>
<p>吾嘗覽乎山翁和尚之集矣！祝聖人而悼天子，一篇之中三致意焉，壽有疏、薦有文，如歌如泣，君臣之義也。諸如〈靖揚雅〉推之也；《義僕傳》廣之也；其為翼孝，說養母文，篤於親也。進而之於師有父道焉，稱道勿絕，所謂孝也。繇師而上之百世之師，身焉、象焉、譜焉、經焉、堂焉、塔焉，不忘祖禰之意也，為死者言狀；自文林公傳、自廣陵先生而下，為生者言牘；自復古南詩、自送以直而下，悟發感寄，婉而有歸，無諍之篇，有懷之什，兄弟朋友之誼也甚矣！山翁和尚之禪之似吾儒也。</p>
<p>或又曰：「天下之道，儒者實之。」然而多實則多累，是故亂之以生死、撓之以得喪。及其敝也，至於悖聖人之言、廢先王之服、蔑君親之恩、棄昆朋之族。禪者即不然，死生則一之，得喪則齊之，泊然無所起於心而澹然無所繫於世，虛之謂也。是以累盡而理存，天屬雖離而孝不違、世典<span class='corr'>已</span>謝而敬不失。故曰守儒之說，實天下之虛，可以處治世；通禪之學，虛天下之實，可以處亂世。嗟夫！此又有為言之也。予智不足以知山翁和尚之禪，而謂山翁和尚之禪之似吾儒者，固其餘也。</p>
<p style="margin-left:5em">四明流寓雲間包爾庚題</p>
</div>
<div class='div-other'><a id='mulu3' />
<p class='h1'>布水臺集總目</p>
<ul class="">
<li>序一</li>

<li>序二</li>
</ul>
<ul class="">
<li>卷第一
<ul class="">
<li>風</li>

<li>雅</li>

<li>詩</li>
</ul></li>
</ul>
<ul class="">
<li>卷第二
<ul class="">
<li>詩</li>
</ul></li>
</ul>
<ul class="">
<li>卷第三
<ul class="">
<li>詩</li>
</ul></li>
</ul>
<ul class="">
<li>卷第四
<ul class="">
<li>詩</li>
</ul></li>
</ul>
<ul class="">
<li>卷第五
<ul class="">
<li>詩</li>
</ul></li>
</ul>
<ul class="">
<li>卷第六
<ul class="">
<li>序</li>
</ul></li>
</ul>
<ul class="">
<li>卷第七
<ul class="">
<li>序</li>
</ul></li>
</ul>
<ul class="">
<li>卷第八
<ul class="">
<li>序</li>
</ul></li>
</ul>
<ul class="">
<li>卷第九
<ul class="">
<li>序</li>
</ul></li>
</ul>
<ul class="">
<li>卷第十
<ul class="">
<li>碑銘</li>
</ul></li>
</ul>
<ul class="">
<li>卷第十一
<ul class="">
<li>記</li>
</ul></li>
</ul>
<ul class="">
<li>卷第十二
<ul class="">
<li>傳</li>
</ul></li>
</ul>
<ul class="">
<li>卷第十三
<ul class="">
<li>塔銘</li>
</ul></li>
</ul>
<ul class="">
<li>卷第十四
<ul class="">
<li>塔銘</li>
</ul></li>
</ul>
<ul class="">
<li>卷第十五
<ul class="">
<li>塔銘</li>
</ul></li>
</ul>
<ul class="">
<li>卷第十六
<ul class="">
<li>行狀</li>
</ul></li>
</ul>
<ul class="">
<li>卷第十七
<ul class="">
<li>表</li>

<li>奏疏</li>

<li>文疏</li>

<li>啟</li>

<li>銘</li>

<li>提詞</li>
</ul></li>
</ul>
<ul class="">
<li>卷第十八
<ul class="">
<li>贊</li>
</ul></li>
</ul>
<ul class="">
<li>卷第十九
<ul class="">
<li>贊</li>
</ul></li>
</ul>
<ul class="">
<li>卷第二十
<ul class="">
<li>贊</li>
</ul></li>
</ul>
<ul class="">
<li>卷第二十一
<ul class="">
<li>贊</li>
</ul></li>
</ul>
<ul class="">
<li>卷第二十二
<ul class="">
<li>書</li>
</ul></li>
</ul>
<ul class="">
<li>卷第二十三
<ul class="">
<li>跋</li>
</ul></li>
</ul>
<ul class="">
<li>卷第二十四
<ul class="">
<li>說</li>

<li>引</li>
</ul></li>
</ul>
<ul class="">
<li>卷第二十五
<ul class="">
<li>祭文</li>

<li>見聞雜記</li>
</ul></li>
</ul>
<ul class="">
<li>卷第二十六
<ul class="">
<li>警語</li>

<li>規約</li>
</ul></li>
</ul>
<ul class="">
<li>卷第二十七
<ul class="">
<li>尺牘</li>
</ul></li>
</ul>
<ul class="">
<li>卷第二十八
<ul class="">
<li>尺牘</li>
</ul></li>
</ul>
<ul class="">
<li>卷第二十九
<ul class="">
<li>尺牘</li>
</ul></li>
</ul>
<ul class="">
<li>卷第三十
<ul class="">
<li>尺牘</li>
</ul></li>
</ul>
<ul class="">
<li>卷第三十一
<ul class="">
<li>尺牘</li>
</ul></li>
</ul>
<ul class="">
<li>卷第三十二
<ul class="">
<li>尺牘</li>
</ul></li>
</ul><p>布水臺集總目<span class='note-inline'>(終)</span></p>
</div>
<p class='juan'><a id='mulu4' />布水臺集卷第一</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu5' />
<p class='h1'>風</p>
<div class='div-other'><a id='mulu6' />
<p class='h2'>春葵風</p><p style="margin-left:1em">乙酉之役，處士孫開遠舉義嘉禾，戰沒孤城，詩以誄之。</p>
<p style="text-indent:0em" class="lg-abnormal"><div class='lg-row'>藹藹春葵，向日而傾；曾我[執/目]御，誰則匪臣？</div>
</p><p style="text-indent:0em" class="lg-abnormal"><div class='lg-row'>交交桑扈，晨去其枝；青青子佩，悠悠我思。</div>
</p><p style="text-indent:0em" class="lg-abnormal"><div class='lg-row'>願言思子，章服生儒；蒿目神京，奮挺大呼。</div>
</p><p style="text-indent:0em" class="lg-abnormal"><div class='lg-row'>南風不競，北馬蹻蹻；孤城絕援，聲凄夜刁。</div>
</p><p style="text-indent:0em" class="lg-abnormal"><div class='lg-row'>鼓兵以出，白日為黃；結纓戰沒，豈曰國殤？</div>
</p><p style="text-indent:0em" class="lg-abnormal"><div class='lg-row'>彩仗雲旂，歸神天上；在帝左右，招之或降。</div>
</p><p style="text-indent:0em" class="lg-abnormal"><div class='lg-row'>相韓五世，博浪椎秦；子胡為者，舍生取義，殺身成仁。</div>
</p><p style="text-indent:0em" class="lg-abnormal"><div class='lg-row'>中原血戰，四海交腥；鴛湖湜湜，濯其潢涇。百祀流馨。</div>
</p><p style="margin-left:1em">〈春葵〉八章，六章四句，二章五句。</p>
</div>
<div class='div-other'><a id='mulu7' />
<p class='h2'>玉樹風</p><p style="margin-left:1em">玉樹旌孝節也。清師入邗，謝女希韞與母張氏同赴井。子宸救之，母絕，宸不忍去死焉。長子朝出護墟墓，遇害於途。于陛季子也，感母兄之變，亦悲憤而沒，故作此詩以哀之。</p>
<p style="text-indent:0em" class="lg-abnormal"><div class='lg-row'>謝家玉樹，鬱鬱邗溝；華開瓊萼，五葉綢繆。有風自北，折屋傾舟；飄然墜之，香潔誰儔？</div>
</p><p style="text-indent:0em" class="lg-abnormal"><div class='lg-row'>溫恭薦婦，朝夕斯寅；腥埃撲面，何以潔身？有冽者泉，託彼澄鮮；孰能芳桂，蕭艾同捐？</div>
</p><p style="text-indent:0em" class="lg-abnormal"><div class='lg-row'>宸也亢宗，文心雕龍；死母生護，卒嬰凶鋒。天何以醉？何神不庇？舍彼驕人，維此胥忌。</div>
</p><p style="text-indent:0em" class="lg-abnormal"><div class='lg-row'>摯爾希韞，靜女其姝；令儀令色，淑慎維圖。青鋒是佩，用戒不虞；見危授命，終殞厥軀。</div>
</p><p style="text-indent:0em" class="lg-abnormal"><div class='lg-row'>迅雷遄呼，親懼則然；忍看黃沙，昏晦無天。朝奔墟墓，齊思見賢，誰曰爾正，而斃戈鋋？</div>
</p><p style="text-indent:0em" class="lg-abnormal"><div class='lg-row'>陛幼孝友，性自天成；蘭芽方茁，風雨交攖。呼兄不至，聽母無聲；悠悠千載，閉此愁城。</div>
</p><p style="text-indent:0em" class="lg-abnormal"><div class='lg-row'>彗孛經天，白晝宵昏；煤山龍去，誰從如雲？嗟爾謝樹，實繁有柯；我心孔懷，是用作歌。</div>
</p><p style="margin-left:1em">〈玉樹〉七章，章八句。</p>
</div></div>
<div class='div-other'><a id='mulu8' />
<p class='h1'>雅</p>
<div class='div-other'><a id='mulu9' />
<p class='h2'>靖楊雅</p><p>皇臨命鄭公陽備淮海，卒靖淮海之亂也。</p>
<p style="text-indent:0em" class="lg-abnormal"><div class='lg-row'>皇臨孔章，昭茲若監；靡有爾勞，皇不爾鑒。仁則爾柔，威則爾悍；哀我東人，惠此良翰。</div>
</p><p style="text-indent:0em" class="lg-abnormal"><div class='lg-row'>良翰伊何？維鄭中州；嵩嶽之靈，申甫之儔。我東曷棘？于邗之溝；宛宛周道，四方來遊。</div>
</p><p style="text-indent:0em" class="lg-abnormal"><div class='lg-row'>來遊來王，高車大航；盜思襲矣！舞戈以狂。以偵以誘，裏我姦佌；不畏爾元，俾民流徙。</div>
</p><p style="text-indent:0em" class="lg-abnormal"><div class='lg-row'>我翰戾至，載安載集；募茲拳勇，弁為武什。毋啟爾戎，毋俾爾翼；既訓乃稽，盜偵斯得。</div>
</p><p style="text-indent:0em" class="lg-abnormal"><div class='lg-row'>既獲盜偵，我姦卒俘；正之皇刑，往即爾誅。爾誅爾悍，我柔我恃；闔胡不悛，覆狂以喜。</div>
</p><p style="text-indent:0em" class="lg-abnormal"><div class='lg-row'>翰曰吁哉！其饑而譁；予而父母，媿不而家。乃陟其疆，乃造其廬；大降厥心，畢叩且歔。</div>
</p><p style="text-indent:0em" class="lg-abnormal"><div class='lg-row'>民之歔矣！亂斯沮矣；民之舞矣！盜斯逋矣。其曰未逋，憂我厥肮；孰躋我圉？以泳大康。</div>
</p><p style="text-indent:0em" class="lg-abnormal"><div class='lg-row'>莫此大康，維翰實崇；式崇式庸，維皇之忠。維忠于皇，厥猷翼翼；秉皇之彝，訓于南國。</div>
</p><p style="text-indent:0em" class="lg-abnormal"><div class='lg-row'>烈烈東南，我翰營之；湯湯江淮，我翰清之。既清而瀰，王道之夷；于萬斯年，皇以治之。</div>
</p><p style="margin-left:1em">〈皇臨〉九章，章八句。</p>
</div>
<div class='div-other'><a id='mulu10' />
<p class='h2'>韓城雅</p><p style="margin-left:1em">韓城嘉瀚遠朱鎮君，宦生潮陽，復建節于其地也。</p>
<p style="text-indent:0em" class="lg-abnormal"><div class='lg-row'>溥彼韓城，瀕海之陽；蜃蛟所宮，鱷族維彊。昌黎作牧，文運開張；濟濟多士，賓于有唐。</div>
</p><p style="text-indent:0em" class="lg-abnormal"><div class='lg-row'>化雨千春，誰承遺則？在帝神宗，朱侯洵直。去詠甘棠，來歌九罭；乃誕嗣君，天鑒有德。</div>
</p><p style="text-indent:0em" class="lg-abnormal"><div class='lg-row'>維此嗣君，五色麟祥；允文允武，萬里騰驤。纘戎顯考，載鎮南荒；四郊以靖，海波不揚。</div>
</p><p style="text-indent:0em" class="lg-abnormal"><div class='lg-row'>鎮君出遊，虎纛龍旂；釃酒臨江，橫槊賦詩。敷其文德，率服島夷；來獻其琛，赤豹黃羆。</div>
</p><p style="text-indent:0em" class="lg-abnormal"><div class='lg-row'>嵩高誕申，玄鳥生契；矧伊鎮君，萬夫之傑？潮水泱泱，鳳臺嵲嵲；允矣九苞，式生丹穴。</div>
</p><p style="margin-left:1em">〈韓城〉五章，章八句。</p>
</div></div>
<div class='div-other'><a id='mulu11' />
<p class='h1'>詩一</p>
<div class='div-other'><a id='mulu12' />
<p class='h2'>送以直愚禪師之雲間，謁董太史乞黃檗和尚塔上之銘。</p><p style="text-indent:0em" class="lg-abnormal"><div class='lg-row'>間生亞聖人，愍世垂高格；奮跡光黃間，其道苦如檗。怒罵恣憑陵，佛祖驚且易；盡渠神通來，箇箇遭點額。住世八十霜，重譯流聲光；疾彼投名者，蛻委息影藏。豐碑久不豎，天龍嘗歎傷；愚公邵武輩，派出臞仙王。投簪叩籌室，一笑登其堂；為覓先師骨，洪波泛淼茫。持向雲間去，索取回天章；太史聲名重，文章繼子長。書之擘窠字，寶以金玉相；千載頌明德，景行永不忘。</div>
</p></div>
<div class='div-other'><a id='mulu13' />
<p class='h2'>送元白可公出天童</p><p style="text-indent:0em" class="lg-abnormal"><div class='lg-row'>青眼當初最直錢，等閒不把費君前；朅來相見出新篇，拍案槌呼感往年。豈為君詩動百千？為君眉底裏雲煙；春風吹翮又翩翩，刷羽臨岡問所先。予意言之君亦然，咄嗟為祝予思賢；予思何在西之偏？汾水滔滔清且漣。三十白來足不緣，泊然亭箸蛻而僊；古人細事尚光鮮，何況其中大者焉？君聽予歌志欲鐫，予歌未卒予心卷；法門大事悲若填，君不惜予誰共憐？</div>
</p></div>
<div class='div-other'><a id='mulu14' />
<p class='h2'>送鹽梅鼎禪師住南嶽</p><p style="text-indent:0em" class="lg-abnormal"><div class='lg-row'>大鳥高舉摶風翔，千里之行月聚糧；嗟彼屈蠖動求臧，進退猶如牴籓羊。我友鼎公氣摩蒼，雙瞳射得烏欲藏；龍象三千蹴道場，角蹄鐵硬數公彊。叢林號予難比方，方公眼惱足相當；吳山越水<span class='corr'>已</span>十霜，打包別我上衡陽。衡之高兮南極旁，迴鴈峰前日月長；金雞粟供僧中王，山君自此壽而昌。聞道年又告天荒，君去須教喜若狂；叢生茅茨搆君堂，黃華白水獻壺漿。待君果熟時飄香，奔走鈞天亟躋蹌。君不見！大鳥高舉摶風翔。</div>
</p></div>
<div class='div-other'><a id='mulu15' />
<p class='h2'>黃嵒山居即景十六絕</p>
<div class='div-other'><a id='mulu16' />
<p class='h3'>黃巖寺</p><p style="text-indent:0em" class="lg-abnormal"><div class='lg-row'>絕攀緣處路初入，解轉身時岫始開；排闥谿光金布地，厭簷山色玉成臺。</div>
</p></div>
<div class='div-other'><a id='mulu17' />
<p class='h3'>寨雲峰</p><p style="text-indent:0em" class="lg-abnormal"><div class='lg-row'>嶄顏不宿埜盤客，寂莫難留冠蓋群；日暮林號狐兔遠，開關只合延歸雲。</div>
</p></div>
<div class='div-other'><a id='mulu18' />
<p class='h3'>行龜峰</p><p style="text-indent:0em" class="lg-abnormal"><div class='lg-row'>嘉林不住況潛淵？脫體全彰界外天；自信生來能越格，六藏何用小家禪？</div>
</p></div>
<div class='div-other'><a id='mulu19' />
<p class='h3'>犀牛峰</p><p style="text-indent:0em" class="lg-abnormal"><div class='lg-row'>不耕祖父閒田地，肯守寒嵒異艸生；觸處尚嫌頭角快，又披風雨入高崢。</div>
</p></div>
<div class='div-other'><a id='mulu20' />
<p class='h3'>雙劍峰</p><p style="text-indent:0em" class="lg-abnormal"><div class='lg-row'>雙垂天末落群峰，日炤寒芒血暈重；在昔虛空曾剖判，至今風雨尚磨礱。</div>
</p></div>
<div class='div-other'><a id='mulu21' />
<p class='h3'>鶴鳴峰</p><p style="text-indent:0em" class="lg-abnormal"><div class='lg-row'>惜傷羽翰遠江潯，集老南天萬歲岑；翹首不無華表恨，戛然猶似發長吟。</div>
</p></div>
<div class='div-other'><a id='mulu22' />
<p class='h3'>香爐峰</p><p style="text-indent:0em" class="lg-abnormal"><div class='lg-row'>甄陶不費列中天，信是安排造物先；皎皎冰輪傳夜燭，霏霏薄霧散朝煙。</div>
</p></div>
<div class='div-other'><a id='mulu23' />
<p class='h3'>紅石嵒</p><p style="text-indent:0em" class="lg-abnormal"><div class='lg-row'>丹嵒嵌壁切雲霓，誰信通天步有梯？蹋著始知來處迥，虛空撲地萬山低。</div>
</p></div>
<div class='div-other'><a id='mulu24' />
<p class='h3'>羅漢嵒</p><p style="text-indent:0em" class="lg-abnormal"><div class='lg-row'>嵒背青峰月上遲，森森白晝走魈魑；雲長深鎖虎長嘯，何似當年護定時？</div>
</p></div>
<div class='div-other'><a id='mulu25' />
<p class='h3'>空生石</p><p style="margin-left:1em">石中空，可居人，而上平如砥，建閣其巔曰「空生」，因遂得今名。</p>
<p style="text-indent:0em" class="lg-abnormal"><div class='lg-row'>盡道孤危曾不立，誰知大地自空擎？欲看樓閣空中見，請向虛空背上行。</div>
</p></div>
<div class='div-other'><a id='mulu26' />
<p class='h3'>鷂子石</p><p style="text-indent:0em" class="lg-abnormal"><div class='lg-row'>憑高岸立志霄摩，豈易雄心付薜蘿？對月端懷天上兔，臨風恰欲過新羅。</div>
</p></div>
<div class='div-other'><a id='mulu27' />
<p class='h3'>姊妹石</p><p style="text-indent:0em" class="lg-abnormal"><div class='lg-row'>尋真偶共話煙巒，幾度秋霜鬢未殘，何事玉容人易老？冰心端不似伊寒。</div>
</p></div>
<div class='div-other'><a id='mulu28' />
<p class='h3'>瀑布水</p><p style="text-indent:0em" class="lg-abnormal"><div class='lg-row'>聊將一線放渠開，不覺流通露布來，莫怪險崖能箭急，江湖聲落<span class='corr'>已</span>如雷。</div>
</p></div>
<div class='div-other'><a id='mulu29' />
<p class='h3'>龍潭</p><p style="text-indent:0em" class="lg-abnormal"><div class='lg-row'>山外清谿門外菴，幾人親自到龍潭；腥風況復吹長壑，望眼何當迷曉嵐？</div>
</p></div>
<div class='div-other'><a id='mulu30' />
<p class='h3'>清源池</p><p style="margin-left:1em">古志雙劍峰頂有清源池，生蓮華大如車輪，而雍熙間，瀑布流下紅蓮一瓣，長三尺，闊一尺三寸。</p>
<p style="text-indent:0em" class="lg-abnormal"><div class='lg-row'>劍脊池開佛國蕖，劈流曾下雍熙初；靈根一瓣天然別，借問東林種似無。</div>
</p></div>
<div class='div-other'><a id='mulu31' />
<p class='h3'>布水臺</p><p style="text-indent:0em" class="lg-abnormal"><div class='lg-row'>落處分明誰解看？為伊覿面示來端；因高就下誠難惜，透頂還他徹骨寒。</div>
</p></div></div>
<div class='div-other'><a id='mulu32' />
<p class='h2'>哭廣陵三我蔣先生</p><p style="text-indent:0em" class="lg-abnormal"><div class='lg-row'>何當僊苑促雲鞃？濁世應難奏廣陵；天上少微淪月堀，人間白璧掩霜棱。方嗟後死來無幾，未意先刑去復增；吟就短章仍浩歎，臨書不覺淚如謄。</div>
</p></div>
<div class='div-other'><a id='mulu33' />
<p class='h2'>初住黃巖松壑，弟許為持缽乞浠，上歲杪以兵荒見困，寄次韻復之。</p><p style="text-indent:0em" class="lg-abnormal"><div class='lg-row'>望君如渴路思梅，蹋凌猶登布水臺；鶴骨未看雲外至，鱗音但說苦中來。自慚省己躬難勝，敢道求人口易開；且喜留將空缽在，免忝日後償他哀。</div>
</p><p style="text-indent:0em" class="lg-abnormal"><div class='lg-row'>顧我青山住<span class='corr'>已</span>殘，幾回風雨憑前闌；未將玉筍參天出，且等蒼松奈歲寒。大地斸開畬片片，虛空撲碎月團團；三條篾更牢加束，不為閒情便解寬。</div>
</p><p style="text-indent:0em" class="lg-abnormal"><div class='lg-row'>清宜嵒竇飽宜村，二比難兼共一䑳；為愛孤峰留晚炤，幾忘寒瀑瀉微湲。山光澹澹交眉睫，松韻悠悠送耳根；歠罷蒿湯茶步步，不知天子若為尊。</div>
</p></div>
<div class='div-other'><a id='mulu34' />
<p class='h2'>壽匡山炤法師六秩<span class='note-inline'>(四首)</span></p><p style="text-indent:0em" class="lg-abnormal"><div class='lg-row'>青山未住早居菴，謾道春光過二三；兜率尚然留缽袋，閻浮故自放癡憨。每惺頑石推先覺，為賣青松老翠嵐；成就逝多非一一，且攀千歲作司南。</div>
</p><p style="text-indent:0em" class="lg-abnormal"><div class='lg-row'>看輕沙界等纖漚，傲骨欺霜別出頭；未肯虛空言老大，那從甲子問春秋。啝哆快合嬰兒行，雪白胸鋪古澗流；卻笑年來難捉摸，生緣更復道蘇州。</div>
</p><p style="text-indent:0em" class="lg-abnormal"><div class='lg-row'>但見山青復又黃，誰知果熟自飄香？山河百二拱高座，華雨繽紛灑石床。太乙峰騰標月指，蘆華浪涌接人航；無能九里沾河潤，願頌千秋法水長。</div>
</p><p style="text-indent:0em" class="lg-abnormal"><div class='lg-row'>少同師席誼同仁，白髮相看一笑新；毛骨奇君真是豹，角蹄慚我苦非麟。更翻歲月思前事，別轉峰頭為故人；把手共攜天外望，海山落落何嶙峋？</div>
</p></div>
<div class='div-other'><a id='mulu35' />
<p class='h2'>同諸子度歲黃巖賦得通字</p><p style="text-indent:0em" class="lg-abnormal"><div class='lg-row'>共有凌霜節，相依話夕窮；威儀聲色外，形影寂寥中。故衲寒輕荷，新條綠暗通，何須千嶂放？<span class='corr'>已</span>見歲成功。</div>
</p></div>
<div class='div-other'><a id='mulu36' />
<p class='h2'>歲朝喜雪</p><p style="text-indent:0em" class="lg-abnormal"><div class='lg-row'>帝曆頒新日，瑤光塹玉臺；限催殘臘去，敕辦好春來。舉世傳清白，何山受點埃？誰知林下士，生眼碧如苔。</div>
</p></div>
<div class='div-other'><a id='mulu37' />
<p class='h2'>歲朝雪後見晴柬曹源、大中二公</p><p style="text-indent:0em" class="lg-abnormal"><div class='lg-row'>六出臨初節，依然㫰曉菫；豐和兆以協，艸木怒方娠。日月同今古，寒暄送故新；置身天地外，自見宇無塵。</div>
</p></div>
<div class='div-other'><a id='mulu38' />
<p class='h2'>春宵雪霽步月</p><p style="text-indent:0em" class="lg-abnormal"><div class='lg-row'>碧落初開雪後天，長空如洗月漫川；山形有貌分高下，樹影無支落正偏。寒重春風猶刺骨，光交午夜不成眠；披衣起步中庭裏，何似蛟宮玉殿前？</div>
</p></div>
<div class='div-other'><a id='mulu39' />
<p class='h2'>春前五日寄懷唯一道兄</p><p style="text-indent:0em" class="lg-abnormal"><div class='lg-row'>塞鴻將北燕南圖，寄問寒暄近復如；怯凍未開新歲筆，折梅先發去年書。莫嫌韻短句方絕，須信懷深海有餘；驛使怕傳春信後，計程隔夜到君廬。</div>
</p></div>
<div class='div-other'><a id='mulu40' />
<p class='h2'>春朝喜搴玉孫居士見訪，出登廬山歌飄然有出塵之志，別後復寄〈廬陵殘雪圖〉，次韻速之。</p><p style="text-indent:0em" class="lg-abnormal"><div class='lg-row'>恐妨春信到山家，竹塹疏籬戶未遮；何來天外雲中客？玉骨如梅雪綻華。眉間隱隱五嶽氣，顧之四壁流青霞；須臾慷慨出長言，牽曳西峰寒影邪。山峻光寒君自回，魚箋明日復傳來；水墨作雪祇淺深，半覆江天未盡開。誰云紙上幻空碧？自是君胸藏山澤；山澤可藏亦可迻，心眼胡為冷復赤。世路風波莫等閒，絕險幾人去復還；君之來處坦且平，千山況復破春顏；人生急景如風度，待等回頭<span class='corr'>已</span>遲莫。為君一夜索枯吟，嵒前拈出截流句；不見瞿曇語殃[歹*屈]，我住久矣君不住。</div>
</p></div>
<div class='div-other'><a id='mulu41' />
<p class='h2'>用前韻招搴玉孫陽江</p><p style="text-indent:0em" class="lg-abnormal"><div class='lg-row'>化鶴僊人歸故家，華表空看艸色遮；千載何勞歎陳跡？過眼還同浪裏華。君不見！嵒前一派煙嵐色，聚作風雲散作霞；閒情故為立斯須，半蒼半黃夕陽斜。丈夫作事莫徘徊，寬限遲君燕子來；桃華水蘸武陵春，古洞門將半掩開。君之眉澹千山碧，君之懷深彭蠡澤；問君山華火欲然，血點支頭為誰赤？孤蹤何似白雲間？日上月下任往還；有時卷歸滄海宿，有時淺抹青山顏。空生嵒畔危梁度，猿鳥幾回怨春莫；無限遊人盡迷蹤，況驚足底險崖句；待君來時通一線，別峰相見留君住。</div>
</p></div>
<div class='div-other'><a id='mulu42' />
<p class='h2'>送愚拙二禪人之雲間</p><p style="text-indent:0em" class="lg-abnormal"><div class='lg-row'>曉生鳳子出丹山，彩翎一搏入雲間；千年俊鷂趁不及，食牛之氣何閒閒？虎子鳳子種性同，榑搖況復起天風；一啄三泖便好歸，日月之下皆樊籠。歸來歸來將爾㚇，去天百尺之危峰；摘星辰而啖之，千秋萬歲何終窮？</div>
</p></div>
<div class='div-other'><a id='mulu43' />
<p class='h2'>秋日寄懷介子黃居士</p><p style="text-indent:0em" class="lg-abnormal"><div class='lg-row'>碧流清徹漱江蓴，上下同風只白蘋；時事況逢秋葉落，轉教天際憶真人。</div>
</p><p style="text-indent:0em" class="lg-abnormal"><div class='lg-row'>玉局文章都尉禪，脫空師語亦碑傳；無人過與價三百，贏得雙眸貫五天。</div>
</p></div>
<div class='div-other'><a id='mulu44' />
<p class='h2'>壽空林禪師五十</p><p style="text-indent:0em" class="lg-abnormal"><div class='lg-row'>新驚短鬢入霜豪，保社爭傳老白袍；是行便堪人藻鑑，無言不應古風騷。何如世年千朝酒？說甚天寒百衲裯？薑桂從來晚益烈，願同寶掌壽吾曹。</div>
</p></div>
<div class='div-other'><a id='mulu45' />
<p class='h2'>毅宗烈皇帝哀詞</p><p style="text-indent:0em" class="lg-abnormal"><div class='lg-row'>擾擾勞生罪日繁，九重聞<span class='corr'>已</span>懈天恩；雲車自去狩玄圃，玉曆誰傳守帝籓？山鎖諸陵驚落翠，月明深院怯黃昏；至尊勘破興亡夢，觸處應知達本元。</div>
</p></div>
<div class='div-other'><a id='mulu46' />
<p class='h2'>袈裟吟十一首</p><p style="text-indent:0em" class="lg-abnormal"><div class='lg-row'>孤光橫罩覺山涯，十界通身入一家；莖縷蘸乾生死海，何人出得者袈裟？</div>
</p><p style="text-indent:0em" class="lg-abnormal"><div class='lg-row'>全封一幅絕邊涯，稱體人人古式家；緋早縱岐誰欠少？過勞雞足護袈裟。</div>
</p><p style="text-indent:0em" class="lg-abnormal"><div class='lg-row'>識青布幔裏生涯，傀儡俳場盡作家；黠過靈山偏落節，袗衣換得獵袈裟。</div>
</p><p style="text-indent:0em" class="lg-abnormal"><div class='lg-row'>祖關終古罕窺涯，動著知君惡口家；卻笑跛師能解道，鐘聲咬破了袈裟。</div>
</p><p style="text-indent:0em" class="lg-abnormal"><div class='lg-row'>襤襂半聽逐雲涯，日炙風吹道者家；可怪春寒人不禁，朝陽日日補袈裟。</div>
</p><p style="text-indent:0em" class="lg-abnormal"><div class='lg-row'>盡將格則做生涯，誰信風流出當家？但看堂前三下版，何人不起整袈裟？</div>
</p><p style="text-indent:0em" class="lg-abnormal"><div class='lg-row'>棒頭點出者生涯，排闥春山曉入家；一句風前何所似？東京王長老袈裟。</div>
</p><p style="text-indent:0em" class="lg-abnormal"><div class='lg-row'>走聲當世遍天涯，若箇門風壁立家；寂莫芙蓉冷似鐵，民衣曾卻御袈裟。</div>
</p><p style="text-indent:0em" class="lg-abnormal"><div class='lg-row'>天書三降紫雲涯，拭目真人笑帝家；雪刃臨頭剛不顧，清風千載起袈裟。</div>
</p><p style="text-indent:0em" class="lg-abnormal"><div class='lg-row'>煙簑一漿旁江涯，風雨蘆灣處處家；打點莫霞來日好，趁晴且得曬袈裟。</div>
</p><p style="text-indent:0em" class="lg-abnormal"><div class='lg-row'>垂鉤獨汎海東涯，為有長鯨足猒家；十轄絲綸拋未盡，敢辭銀浪卷袈裟。</div>
</p></div>
<div class='div-other'><a id='mulu47' />
<p class='h2'>重陽前一日初度，絕學銓、商尊玄二上座以詩見壽，次韻復之。</p><p style="text-indent:0em" class="lg-abnormal"><div class='lg-row'>靡吾一日占仁先，經緯無聞綴錦篇；去日早驚毛有二，來朝且喜菊猶鮮。材艱繼祖慚前哲，道足傳燈憶後賢；何日三臺誇遍拍？萬年歡佇奏師絃。</div>
</p><p style="text-indent:0em" class="lg-abnormal"><div class='lg-row'>法社垂秋惜莫涼，吾生何以恰廝當？揮戈未返魯陽日，披霧先看豹變章。慧命從來空作壽，背肩若箇鐵為梁；不辭玉露凋楓葉，珍重黃華送晚香。</div>
</p></div>
<div class='div-other'><a id='mulu48' />
<p class='h2'>禪門四超方</p><p style="text-indent:0em" class="lg-abnormal"><div class='lg-row'>鬥海泥牛去絕聲，亂峰千疊向刀耕；不期黃葉疏雲水，何意玄言落翠崢？碑版尚空專甲字，江湖偏譒隱山名；堪嗟無限方墳客，春艸年年帶雨生。<span class='note-inline'>(龍山)</span></div>
</p><p style="text-indent:0em" class="lg-abnormal"><div class='lg-row'>天華講得墜如戔，誰信心工巧莫詮？回首虛空真露布，轉身嶽色正排連。尤滋謾語嘗同社，盍逐青峰入莫煙？高躅不知懷近遠，龐眉尚說政和年。<span class='note-inline'>(亮公)</span></div>
</p><p style="text-indent:0em" class="lg-abnormal"><div class='lg-row'>得意西江一句乾，菴居占斷古僊壇；空山曆準黃為紀，石庫書饒夢不餐。熟爛何人堪下口？摧殘祇自倚深寒；至今幽討禪棲處，風急雲仍白晝攢。<span class='note-inline'>(大梅)</span></div>
</p><p style="text-indent:0em" class="lg-abnormal"><div class='lg-row'>海國江天寄漫遊，目前蕩盡與誰侔？滿船載月收綸晚，一櫂扶風送客稠。垂手寧誇紅錦套，傳家贏得綠簑裘；為人更入洪波裏，春曉吳江凍不流。<span class='note-inline'>(船子)</span></div>
</p></div>
<div class='div-other'><a id='mulu49' />
<p class='h2'>送峻書記之大梅住山</p><p style="text-indent:0em" class="lg-abnormal"><div class='lg-row'>弔古予恆憶大梅，蘿龕爾況藉雲隈；荷衣應待深秋剪，松食須連曉露裁。將指隨流人得妙，急徵嚼碎核還來；真風要見當年社，莫謾投荒又一回。</div>
</p></div>
<div class='div-other'><a id='mulu50' />
<p class='h2'>又擬梅送之</p><p style="text-indent:0em" class="lg-abnormal"><div class='lg-row'>落英銷歇步餘芳，條例新攀豈故常？不羨傲霜華有韻，最憐濺齒果堪嘗。景邀明月來還沼，香引清風待襲裳；珍重好收殘核子，更鉏煙雨種斜陽。</div>
</p></div>
<div class='div-other'><a id='mulu51' />
<p class='h2'>次答趙將軍玉韻<span class='note-inline'>(十四首附來韻)</span></p><p style="margin-left:1em">世事于今難問天，十方諸佛也徒然；不如身逐浮雲去，圍繞山翁自在禪。</p>
<p style="text-indent:0em" class="lg-abnormal"><div class='lg-row'>男兒壯志薄雲天，羨甚奇勛勒燕然？拈起威音前一箭，千重甲透祖師禪。</div>
</p><p style="text-indent:0em" class="lg-abnormal"><div class='lg-row'>長青自古一般天，纔動風雲便不然；變態中知無別界，鋒刀頭坐少林禪。</div>
</p><p style="text-indent:0em" class="lg-abnormal"><div class='lg-row'>長安奕出又番天，我國誰知自晏然？寶殿苔生王不坐，區區終日熾然禪。</div>
</p><p style="text-indent:0em" class="lg-abnormal"><div class='lg-row'>避秦謾說洞中天，劫火空居尚洞然；百艸頭邊春薦得，鑊湯爐炭裏安禪。</div>
</p><p style="text-indent:0em" class="lg-abnormal"><div class='lg-row'>畫角聲催欲莫天，八千義勇總凄然；法身卻有驚殘夢，晝夜山河信說禪。</div>
</p><p style="text-indent:0em" class="lg-abnormal"><div class='lg-row'>謾言掘地討青天，仰射徒勞亦復然；箭後分明饒有路，誰惺北斗面南禪？</div>
</p><p style="text-indent:0em" class="lg-abnormal"><div class='lg-row'>粟散曾觀電裏天，大千何異泡如然？興亡不管蜀魂恨，一例消歸法喜禪。</div>
</p><p style="text-indent:0em" class="lg-abnormal"><div class='lg-row'>纖兒撞壞女媧天，局破難完自古然；野老摧心長飲泣，哀聲只恐到三禪。</div>
</p><p style="text-indent:0em" class="lg-abnormal"><div class='lg-row'>倒翻大海洗青天，火德吹教死復然；撥亂纔方成至治，曹谿不說太平禪。</div>
</p><p style="text-indent:0em" class="lg-abnormal"><div class='lg-row'>山河不見漢家天，仗劍何勞問計然？掇轉乾坤歸有道，赤松子去好逃禪。</div>
</p><p style="text-indent:0em" class="lg-abnormal"><div class='lg-row'>旬始忍看晝竟天，長錟一埽壯君然；殺人不眨將軍眼，作佛還他血性禪。</div>
</p><p style="text-indent:0em" class="lg-abnormal"><div class='lg-row'>帝化旁分閫外天，蘇途四海誼當然；問君何日昆陽戰？倚馬長書露布禪。</div>
</p><p style="text-indent:0em" class="lg-abnormal"><div class='lg-row'>聖哲從來不問天，數歸陽九豈其然？鬧籃扶出真天子，大地從教定似禪。</div>
</p><p style="text-indent:0em" class="lg-abnormal"><div class='lg-row'>黃茅霧塞綠楊天，一霎雲收便皎然；依舊大明依舊日，江山不動本來禪。</div>
</p></div>
<div class='div-other'><a id='mulu52' />
<p class='h2'>丙<span class='corr'>戌</span>孟秋送黃梅二司馬歸楚<span class='note-inline'>(諱日芳、之熉)</span></p><p style="text-indent:0em" class="lg-abnormal"><div class='lg-row'>九死從君再造朝，誰知風雨正飄颻？黃冠未奪孤臣願，楚魄尤煩弟子招。千里關山收夕夢，百年心史付重漻；采薇我亦理歸楫，匡阜期聽夜壑潮。</div>
</p><p style="text-indent:0em" class="lg-abnormal"><div class='lg-row'>箕子歸周孔子仁，君之處義亦申申；獨傷有策能先祖，堪歎靡階可哭秦。轡正勾芒猶念楚，風悲搖落豈思蓴？遙天永恨如何釋？請向空王問了因。</div>
</p></div></div>
</div><!-- end of div[@id='body'] -->
</body></html>