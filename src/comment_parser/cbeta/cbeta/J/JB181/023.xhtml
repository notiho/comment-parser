<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>布水臺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu552' />
<p class='juan'>布水臺集卷第二十三</p><p class="byline">住明州天童寺匡廬黃巖沙門道忞著</p>
<div class='div-other'><a id='mulu553' />
<p class='h1'>跋</p>
<div class='div-other'><a id='mulu554' />
<p class='h2'>題血書《法華經》後</p><p>佛如濟世大醫王，隨根說法療諸病；如病服藥無不瘥，病瘥然非不死方。天宮龍鬼及人間，教網羅張三百會；廣施法藥亦如是！以方便說非真實。</p>
<p>稽首《法華》最後譚，從前藥病俱捐棄；三乘歸約一乘門，彈指圜成正遍知。衣珠獲自本來有，非作故成離諸過；亦如父財子克承，受用無有留礙者。以無留礙戲論除，頓教火宅入清涼；露地牛眠芳艸地，春光依舊本風光。</p>
<p>所以玅！根境俱忘絕朕兆，聖凡景見大光中，萬別千差都一炤。法！覿面何勞尋專甲？大用堂堂知不知，鵝王擇乳素非鴨。蓮！亭亭獨出自天然，欻地千華生碓觜，婀娜笑倒東風前。華！一塵一佛國，一國一釋迦；胡越誰云天地異？不迻寸步越河沙。經！解語能言不是聲，絲絲柳線牽長日，滑滑鶯梭織曉春。</p>
<p>一字演經無量時，全經只在剎那宣；卷窮空劫不見頭，展滿十虛罔窺尾。日用勞生卷復舒，夜月晨風光陸離；革囊纏繳百千般，錯過頭頭自不知。伊余早歲竊知恩，金刀曾割紅蓮舌；瀝血流丹書此經，字字經兮字字血。以我身命即為經，盡未來際周法界；如經分布廣宣揚，普願見聞同證入。今此經王誰手書？力禪刺血以為墨；光通榴火珊瑚赤，七軸行行如貫珠。忘軀以為法如我，即如我願願力禪；分身如願與經俱，如空不沒湛然存。</p>
</div>
<div class='div-other'><a id='mulu555' />
<p class='h2'>題潘天玉所書《法華經》後</p><p>天玉潘子以自善根，生正信解，信解佛之知見，一念相應可以長御大車，疾登寶所。衣珠宛在，深嗟客作貧人；王膳不餐，長笑五千退席。於是閉關卻埽，覃思繹斯信解之不足，又讀誦之；讀誦之不足，復書寫之；書寫之不足，更請真寂永老題跋之。總之欲此七軸琅函流[番*支]大千之宇，俾凡有善根者，靡不信解受持讀誦書寫，一如潘子天玉，此其心也。乃申酉變革，真寂之跋，且隨兵燹遄逸，而潘子時亦隱如有失。</p>
<p>歲在辛卯，予赴道峰，潘子天玉始喜隨以是跋問予，予蓋未知真寂何如？然聞之先德矣！心迷《法華》轉；心悟轉《法華》，潘子果若心悟，則此七軸者，可以建立繇我，埽蕩繇我，何有於真寂之跋哉？</p>
<p>夫潘子抑知乎從世尊臍輪鼓氣，齒牙敲磕焉！而後有此三周九喻也。析音聲而求之，何者是法？又從潘子手腕運旋，紙墨淋漓焉，而後有此千行百帙也離點畫而求之，何者是經？是則經有時而湮、法有時而塞、跋有時而晦，而說者之與書者，蓋通往古貫來今，充乾塞坤，可以塵而說、剎而書、熾然而跋，而莫知其竟者。如此則多寶佛塔可以掌置他方、可以迻來此土，如鍼鋒葉、如陶家輪，於真寂之跋何有哉？於道峰之跋復何有哉？</p>
</div>
<div class='div-other'><a id='mulu556' />
<p class='h2'>書石衲道人家藏先司空所誦《梵網經》後</p><p>釋迦文世尊，舍金輪而登佛位；神宗顯皇帝，從佛位而御金輪。風雲匌匝，主伴重重，一時同班鵷鷺之臣，咸皆世主妙嚴之輩，故其列在三公九卿臺中省中者，莫不留神空宗、摳衣禪室，所以德行重當時、理學推名世，如越之石簣陶宗伯、墨池王大司空之類，蓋有由然也。</p>
<p>司空問道龍池，激揚先子，山僧以宗屬瓜葛，竊知公之一班。逮順治己丑，予且承乏大能仁寺，則于公居為甚近矣！其子石衲道人復從予遊，又從予得納菩薩優婆塞戒，乃示予以公生平所誦《梵網戒》本，且跽而請曰：「此先君司空公，受之雲棲宏老人者也。今某以先君之靈，復從師得誦茲戒，師必<span class='corr'>毋</span>吝手澤，庶幾家世傳之以為宗器可乎？」予謂：「《梵網》之流通諸夏也，通都大邑無在無之；第自司空公以及子之身兩世矣！服之無斁，此則希有者。」或疑公與道人皆菩薩優婆塞，菩薩優婆塞自有菩薩優婆塞戒，此非菩薩優婆塞之戒也。予謂：「千華臺上千百億釋迦，所誦之光明金剛寶戒，豈即蓮華臺藏世界，赫赫天光師子座上盧舍那佛之戒哉？三世一切佛，三世一切眾生之自性心地戒也。心地無相，而以事相求之可乎？是故經言：『唯佛一人持淨戒，其餘悉名破戒者。』言不達自性無相之心地戒也。達自性無相之心地戒，則全戒而全佛矣！全戒而全佛者，無戒而無佛者也。於乎！正言似反，誰當信者？使石衲道人一如司空公，必知予言之不誣矣！」石衲道人者，字予安，蓋明之孝廉亹也。</p>
</div>
<div class='div-other'><a id='mulu557' />
<p class='h2'>書重修梵筴大藏後</p><p>此藏經為商河郡王所請奉安城中心寺者，歲久屋老僧殘，經之壞於風蒸雨溼鼠傷魚蠹者有半，寺僧無力修理，復不忍其狼藉，因捨歸大覺院中。適東萊張相國、靜香周觀察挽余江南，承乏是院，乃命僧五十餘輩，於中或補書者、或募貲者、或出手裝潢者，自秋徂春凡七閱月，用金三百兩復成全藏，念因緣非偶，而成功之難如此，謹書顛末以告後來。凡居是院閱斯經者，幸專意護持，<span class='corr'>毋</span>外借；<span class='corr'>毋</span>塵坌；<span class='corr'>毋</span>為風雨鼠魚之所蠹傷，俾是經永鎮山門，常為人天法藥，則余之厚望也。敬稽首合掌而說偈言：「佛求半偈舍全身，百軸琅函豈小因？珍重大家生眼護，留將法藥惠天人。」</p>
</div>
<div class='div-other'><a id='mulu558' />
<p class='h2'>書憨山清大師語後</p><p>憨山老人居匡阜之七賢峰寺時，余實從之納戒，今老人圜逝，且三十年矣！頃余謝青州大覺院事，歸渡大河以南，乃于安丘準提精舍得觀老人示念外學。公法語，手墨淋漓，彷若慈容儼睹，余既不勝今昔興懷，復念公奔走道途，而事老人於艱虞險難之中，雖老人有以服其厥心，而盡瘁忘勞承事知識有如公者，亦可以風矣！勒數語于左方，而示後之展翫者，庶幾見賢思齊，幸無作筆墨觀焉可也。</p>
</div>
<div class='div-other'><a id='mulu559' />
<p class='h2'>書禪燈世譜後</p><p>此書壽梨棗在天童，其編次也在閩川，蓋予取福清吳君舊文而筆削者也。流通則在崇禎四年，至今甲午，凡二十有三夏，而徑山之《嚴統》始出，則又取予成說而頒為新條者也。</p>
<p>《嚴統》出，而海內紛然與之競辨者無他，以不應收天王歸馬祖之門。自馬祖之門有天王，則法眼、雲門皆為南嶽孫子矣！歷來兩宗世系，青原廣有載籍可稽，徒以玄素之碑、夏卿之銘與之徵詰，恐然否未知誰屬也。雖然！青原不以兩宗之去減其家聲，南嶽又豈以二派之留張大戶庭？彼睦州啟悟韶陽，乃使其承嗣象骨；圜鑑亦發明投子，而命其紹續新豐，則南嶽且為曹洞、雲門之所自出，奚有於法眼之區區者？如此則歸兩宗於青原，而南嶽之為南嶽者自在也。至若壽昌顯聖之光復吾宗，彼所謂豪傑之士，雖無文王尤興者，溯始流于涓涓，尚乃屈辱乎二老，況置于未詳法嗣之列，則吾豈敢？抑當日此書之成，予實無所攷鏡，故為之序曰：「間有說法當世、嗣代未詳者，但附于其宗之末。」而先師為增一語曰：「俟其詳者補之。」予敬服先師深長思，而小子愚不敏未之逮也。或曰：「雙徑之為思，乃始深長矣！汰虛承、存實繼，凜乎若峻夷夏之防者。」或又曰：「天下有道守在四夷，嚴外而不嚴內，尤之乎不嚴也。」予蓋未知二說何如？獨歎此書，本為不泯先德，孰知其反開諍論之端哉？語云：「功德天、黑暗女，有智主人二俱不受。」信夫！</p>
</div>
<div class='div-other'><a id='mulu560' />
<p class='h2'>書天童悟和尚語後</p><p>此乃先師為玅玄上人秉苣語也。因記崇禎辛未，余侍先師住今太白，時頹垣破瓦，滿院荒榛中有老屋一區，在法堂址，而上人與童顛二三輩，蓋十數春守香火於茲。一旦先師至，不五稔而復還歷代巨觀，上人以從心之餘，猶獲見之，故雪頂厖眉，日渠渠與眾作息，樂而忘倦。掩息矣！而先師實為之茶毗焉！力作於前，猒餐於後，誰謂耕而無穫哉？又十四年，予承乏茲席，其徒旭初明諒者出而視余，且請書軸後，志不忘也。余嘉乃孝，喜而為之題。</p>
</div>
<div class='div-other'><a id='mulu561' />
<p class='h2'>書謝氏一門五節傳後</p><p>歲在乙酉，清師入邗，居民喪于屠戮，羈俘者萬有餘家，獨謝氏薦生一門，母女子弟後先死者五人，咸以節著，靖軒趙進士為作歌五章紀其事，足徵青史矣！然予觀薦所著狀，而知薦妻張氏，當高藩困邗時，即與女希韞，籌所以應不虞之策莫如死長，故城陷之日，女先而母後，共投深井，蓋其素所蓄積有漸也。子于宸從井救母，冀有生理，不知氣盡寒泉。母生則生，母死則死，親屍在此，子將焉往？此謝氏三魂與邗溝一月所以長映廣陵之濤，而夜夜有清輝者也。若夫長子于朝之斃凶鋒也以墟墓出；幼子于陛之歸黃壤也以痛念母兄傷死非無為，節則有間矣！</p>
<p>雖然，千秋廟社，豈若蒿里之重，不有開城而揖賊者乎？百世君臣，奚啻母兄之恩，不有反面而事仇者乎？朝也陛也，情獨何深哉？故予敬次五歌大書其後，將以告夫天下後世龍樓鳳閣之家，必以謝世一門為法焉！</p>
</div>
<div class='div-other'><a id='mulu562' />
<p class='h2'>書李孝貞傳後</p><p>孔子傷明王之不作，則曰：「鳳鳥不至，河不出圖，吾<span class='corr'>已</span>矣夫！」夫鳳鳥河圖，特鍾物之祥，然且興兆明王，矧人瑞而尤卓者乎？</p>
<p>在明神廟間，嘉禾女子有李鳳者，生而淑媛，四歲喪母即悲痛踰常。及長，力肩事父任，慮以有行遠父也，遂終身矢不字人。父固貧儒，鳳益工女紅績飪以佐父讀，如是者近四十年。父適沾重恙，鳳則默自禱天，祈以身代，俄鳳煮藥飲父，乃有青鳥銜果落鐺中，一劑以起父之危，其貞孝感通有如此者，故一時名儒碩學，咸有歌詠[打-丁+吳]著以揄揚鳳德。</p>
<p>以予博觀黃虞之遠也、漢唐之廣大也、人倫生齒之浩繁也，詩書所論序、史傳所紀載、諸子百家所稱述、稗官小說所網羅，至于仁聖賢人忠孝節義瑰奇之行譎怪之夫，顧何類不有？獨鳳以幽閨女子，非有黃鵠之哀、柏舟之感，一根本至孝，乃能捐欲廢情、反常合道，有上下數千百祀不世見，而鳳見之者，此豈為檇李李氏一家一邑之祥<span class='corr'>已</span>哉？</p>
<p>明興三百年，太祖以承天啟運之聖人，洗清日月、釐正乾坤，功實不在禹下；復以聖子神孫繼繼承承，鳳蓋為萬泰和氣所蒸結耳！鳳鳥河圖出，豈徒然者？</p>
<p>說者曰：「鳳生萬曆十年，至崇禎二年乃卒，卒未二十年而明遂厄者何也？」予曰：「此鳳所以生當其時，死直其候也與。」</p>
</div>
<div class='div-other'><a id='mulu563' />
<p class='h2'>書李梵君傳後</p><p>節孝李梵君者，嘗從予問道天童，蓋甬東李進士仲偉女，文玉也三。生有異跡，甫離襁褓聞王母諷經輒解義，時<span class='corr'>已</span>知世緣浮幻，有願淨修，不字人矣！父母強之字，一醮丘氏子，即為夫別置媵，自勤白業。因夫赴省試，沒于江，披髮沿江號哭三晝夜，痛感人神，尸為之出。隨欲絕脰尸旁，親族相持亟勸，復勉之以義，始旛然！念夫有孀母，婢有遺胤，宜為夫存宗祧、奉旨甘，奈何即死？死易耳！要當為其難者。遂以義割情，且循初志，因剪髮自比於式叉摩那之致焉！故傳稱玉剛方節孝是也，然未知玉蓋有磊落不羈之致焉！</p>
<p>玉嘗一日在城菴聞鄉居回祿，屬蕩盡，則手舞而足蹈曰：「而今以後，始稱寸絲不挂矣！」此其曠懷達識，固非近代士大夫所能勉企萬一者，況義烈凜凜如彼也邪？子曰：「棖也慾，焉得剛？」近代士大夫方其搢笏朝堂，侃侃而論聲氣、講戶門，剛則似矣！一旦賊闖都門、敵臨城下，其早以妾婦之巾幗蒙丈夫之面顏何？求如玉之矢死從夫，何啻九牛而一毛哉？夫以祖宗之澤、先帝之明，非有甚惡於天地神祇，而卒蹈覆亡之轍者何也？惡為群狐城眾鼠社隳而墮之，所以別白是輩，抑俾幽潛發跡焉耳？此則天地神祇之意也。如歲有春陽而無秋肅，則昂霄之柏、聳壑之松，反不得與葩緣[山/(爪-(乏-之))]飾者較厥妍媸。及乎歲晚天寒，來凰之梧葉既飄、媾雨之丹楓亦落，而是二君者，始得以青青鬱鬱見焉！</p>
<p>故玉雖賢女子，使其不遭異常變故，則與中饋之里婦相較幾何？國莫不願有忠臣、家莫不願有孝子，然國維多艱，斯忠臣之孤芳乃著；家惟不造，始孝子義夫節婦之懿行式彰。然則忠孝節義之顯于時也，其家國之不幸乎！悲哉！</p>
</div>
<div class='div-other'><a id='mulu564' />
<p class='h2'>書幼孺凌生詩後</p><p>諸佛菩薩有如幻三昧，善能神通遊戲，往往出沒天上人間，或為君公主持世界、或為神王宰制幽司、或以冥權示為同事之攝，則或與人為父母、或與人為妻子、或與人為昆弟友朋，并其臣虜僕妾，而為之或順或逆、或壽或夭，巧設方便開其正信，使其修持，卒莫測其從所由來，此佛菩薩神力不可得而思議者也。</p>
<p>晟舍凌氏有子名正綖，年甫十三，童而聰慧過人，幼喪厥父，以孤子撫，孀母其愛之育之，不啻如明珠在掌也宜矣！然雖就外傳，概未嘗咄嘔而吟也。一旦有疾，忽作七言近體一章，從母索紙筆，直擘窠書之，而後掩息焉！其詞有：「金紫何曾一挂懷，石田茆屋自天開」之句，豈非以冥權行四攝者之明驗與？不然，一孩提之童耳，此煙霞物外之語奚宜至哉？</p>
<p>或曰：「凌童之為開士是矣！何不常住在世，明以佛法開解夫母？必使其憯逝傷懷，憐才致感，凄其手澤，肝膽交摧？聖人不為己甚之行，此復何居？」予謂：「去聖時遙，人心淡薄。當安常處順之時，語以氾氾悠悠之道，將恐人而說者未有見，出而喜者<span class='corr'>已</span>可知矣！惟其愛鍾于至性、痛發乎真情，而後重貲靡吝悉捐，以為之植福且遍叩諸方，亟求所以研幾乎死生者不遺餘力焉！則其利益夫母也不亦大乎？故吾直謂凌童之生也有故、死也有由，而有近于佛菩薩之神通遊戲者，非誣也。」</p>
</div>
<div class='div-other'><a id='mulu565' />
<p class='h2'>制書後跋</p><p>國一標名，清涼著號，至德下南陽之問、鄮山煥奎璧之章，久矣輪王不作，吾道寥寥。忞生丁末，運幸際昌時，重以道涼德儉，謬膺斯典，自應閉藏篋笥，庶幾無辱國恩。第上曾拈案頭敕書，有勒石天童用垂永久之詔。</p>
<p>緬惟皇上遇忞，怡顏問道，握手譚心，每敕近臣傳語老和尚：「審勿君王視朕，當如門弟子旅菴輩相接可也。」於乎！管仲有言：「生我者父母，知我者鮑叔。」竊謂上之知忞，殆復過之。然則言尤在耳，念豈忘心？此忞之所以日夜回遑而不能<span class='corr'>已</span>于懷也，所幸先帝位階十地，慧性明敏，一時因馬蹶而知解頓忘；聞雨聲而得大自在。所以升遐之日，付託從容，剋期坐化，允為百王足法，斯可尚耳！</p>
</div>
<div class='div-other'><a id='mulu566' />
<p class='h2'>書鹿門西禪師語後</p><p>鹿門西兄，晚棄講席，力參先師，時座下龍象甚眾，獨與予交契稱莫逆。迨予繼席天童，而兄亦住白雲山寺，相距不一程，故彼此意興所至，未嘗不命駕相從。後予退耕五磊，再遷廣潤，尤歲一二見。至應越之大能仁湖之道場、山齊之大覺院，則相距數千里，然後離悰別況，託之鴈足魚箋而<span class='corr'>已</span>。及予再住天童，則兄景迫桑榆，未踰年而化法，從此太白之堂，兄始音遐而跡遠矣！</p>
<p>今歲之秋，其門人道元信公繼主延祥，以省予來天童，乃出此卷示予。予腸痛西州，不勝懷傷今昔，且諗兄一往為法求人之切如此。道元既匪門外遊人，自應力肩師道，光啟白雲，奚俟予言而始勗勉哉？因其乞題，為書數語左方，亦慫恿之誼云爾。</p>
</div></div>
</div><!-- end of div[@id='body'] -->
</body></html>