<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>青城竹浪生禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>青城山鳳林寺竹浪生禪師語錄序</p><p>摘蘆已前盡大地人均是無事漢坐于良知府中渡江<span class='corr'>已</span>後面壁嵩山寶惜珍藏不知鈍躓了多少人家男女由茲群豪蜂起以致一箭落雙鵰而有一箭射一群者大鑒之下五傳而臨濟德山加以痛棒熱喝不分皂白活埋人于千尺井底今浪和尚自受老人缽袋之後入青城山廿有餘祀衣草食木洗月燒枯初有不出人前之語辛酉佛誕日老人七旬有二手劄命歸昭覺以繼席焉余亦奉　簡蜀臬會同于千松樹下接談間儼如舊識訝云原是舊時人不改舊時行履每見上堂小參法語接物利生機辯峻捷大有古人風概不亞諸方尊宿復示山中钁頭邊歇涼處書葉劃瓦之句披閱之餘如飲甘露坐清涼池盪淨塵襟渾超世表余撫掌而嘆曰此老不說隔夜禪亦不畫蛇添足白湯湯沒意味絕鵮啄勿棲泊設有緇素請益者驀伸足云此是新鮮佛法是汝等安身立命處若會得與正覺山前老漢無二無別若或未然復收足云還我話頭來其作用如是用劍刃上事接人直下逼生蛇化龍篤愛搔人痒處不容謦欬眨得眼來已落第二機也康熙癸亥九秋余特　旨內陞有門人翼雲如鵰者持稿問序余從行車中抽茆錐子聊贅數言弁其簡端乃喝風罵雨之儔弗敢旁綴一辭未敢云序。</p>
<p style="margin-left:0em;text-indent:1em">時康熙癸亥菊月賜進士第通議大夫四川等處提刑按察使司按察使特　擢內陞紹興塗山法弟胡昇猷拜撰</p>
</div>
<div class='div-xu'><a id='mulu3' />
<p class='h2'>序</p><p>調御師云但有言說都無實義孔子曰天何言哉四時行百物生其義一也然摘葉止啼敲鐘謝響廣長有舌不妨嚼破虛空芥子指迷悠然遍滿法界燈燈相續照去無明從來久矣所貴鐵漢當臺著手便判豎人天眼目絕聖凡蹊徑善乎吾師丈老人有言此間無隔宿禪與人參旨哉法兄竹浪和尚當少年時便飽法乳閱遍三藏胸中不留一字閉關涵養向丈老人紅爐裏翻身鼻孔下垂遂秉拂主昭覺三載大振宗風奪拄杖予拄杖因人施作無孔笛無絃琴震醒聾瞶又于青城山建立道場法筵宏邃雲門餅趙州茶聽人餐飲攪長河為酥酪擊海鯉而傾盆洵稱沒量大人座下衲子私集上堂語錄欲以壽世予謂和尚終日喫飯未嘗咬著一粒米和尚掃之大眾存之未為不可遂援筆而弁其首。</p>
<p style="margin-left:0em;text-indent:1em">時康熙己<span class='corr'>巳</span>歲陽月之吉涪溪法弟徹中和南題</p>
</div>
<div class='div-xu'><a id='mulu4' />
<p class='h2'>序</p><p>鳳林竹浪法姪繼昭覺吾兄法席有年又建青城鳳林前後幾二十載提唱宗乘舉其綱要都從自己胸襟流出并不依倚一物脫體瀟灑結制上堂頌古偈句頗繁亦不喜人記錄其語有門人羲哲羲奇穎參等竊積成冊癸酉冬因奉吾兄之命東下鋟錦江禪燈道經華嵒哲奇二子持以見示余讀之多所發藥視其所長猶不僅此至于躬行楷式衛護法門牢堅慧命擔當猶力余遂爾叮嚀哲奇應宜災棗其庶幾乎雙桂門庭不致寥寂也故序。</p>
<p style="margin-left:0em;text-indent:1em">時康熙癸酉冬長至日華嵒拙叔聖可德玉題</p>
</div>
<div class='div-xu'><a id='mulu5' />
<p class='h2'>序</p><p>青城鳳林竹浪和尚與余同出昭覺之門向西繞關三載踢脫鉤欄持個鈯斧子直入西山鳳林與遠公之故址為鄰寺廢已久破落荒涼于是卓標卑以自牧數歷秋霜華弊鼎新豁然模範道價日增洞徹十虛每于罅隙之間刀耕之暇拈提機要雙放雙收目為向上三昧隨色摩尼固是騰今耀古掣轉頹綱正謂祖令當行殺活全彰還丹一粒點鐵成金而四方衲子駢臻履跡始終鉗鎚而俾學者翻轉面皮策懈怠為精進礪根本為慧幢揭示樞機隨宜展演未嘗間歇繩以本分接人為道為珍遐邇傾心緇素嚮化風高玅諾施平等慈廢席斬新頓成寶所鐘鳴谷響冠絕一時昭覺老人年登七旬有二灑然退息撫提藩泉列大護法延迴昭覺代塵三制張羅鸑鷟垂釣鯨鯢而鉤針穩蜜不容滲漏凡舉揚法會與佛祖衲僧為孽為讎去縛解粘巧盡拙出宗通眼活拈砒霜化作醍醐照用齊行掀瓦礫鎔成珍饌縱橫無礙作用如斯謂是其人有得法上首如鵬持二會語欲下嘉禾剞劂流通徵余為序展閱三復若風林碧渚地闊天空俾森羅萬象無得諱藏明鏡當臺莫逃影質吾師晚年得人孤峻青出于藍能碎古佛心髓信托臨濟佳珍有不可攖之鋒卓卓超越偉偉端莊近其精采望風斂衽誰敢針頭覓鐵庶幾悟祖五百餘稔之倫風不墜耳余秖得向虛空釘橛為缽盂安柄今所序者惟序吾弟之行履若生佛已前一段大事因緣請明眼者代一轉語。</p>
<p style="margin-left:0em;text-indent:1em">時康熙癸酉九秋昭覺愚兄佛冤徹綱沐手拜撰</p>
</div>
<div class='div-xu'><a id='mulu6' />
<p class='h2'>序</p><p>粵維教外別傳實非文字之學鍛聖煉凡須是惡鉗錘整頓初機妙在師嚴如竹浪禪師參遍諸方仍歸昭覺于丈和尚麈拂之下而獲妙諦受托之後隱逸青城初誓不出人前有時孤峰頂上目視雲霄絕塵絕跡為懶瓚亮座主之儔有時十字街頭逢場作戲離相離名乃政黃牛端獅子之輩灑灑落落不挂寸絲以山林為終老之區殊覺康熙辛酉丈和尚年登耄齡有二意欲罷釣退閒偕當道宰官紳衿緇素手命三復恭迎繼席祖庭迫不得已持莖白棒歸來樹插竿于威鳳山間俾一切世人偷心死盡懸赤幟于駟馬礄頭令十方龍象望風相靡秉吹毛劍誰敢攖鋒用殺活機那堪覿面鉗錘嚴密水洩不通雙放雙收頻開樓閣大有逕庭不近人情余自<span class='corr'>己</span>酉秋試得造昭覺方炙法體獲領嘉談恍如舊識別後而趨宦海甲<span class='corr'>戌</span>春復奇覯楚江舟中偕遊吳越有門人翼雲羲哲自行囊中抽出師之佳稿見示余讀之不欲釋手喟然曰嘗閱宗門中有臨濟德山用此機要接物利生師之作略不亞先輩不謬為他家兒孫紹續淵源中興法運代有其人見師或出或處動為則而言為法胸中陶陶然不留一個元字腳茲不昧訂約于三生石上謹贅數言于篇杪所謂不立語言文字直指人心見性成佛之旨非但余不能述一辭饒古今明哲到者裏結舌有分余不敢向虛空釘橛也。</p>
<p style="margin-left:0em;text-indent:1em">時康熙甲<span class='corr'>戌</span>上元之吉原任貴州貴陽府修文縣知縣前四川順慶府寶城<span class='corr'>己</span>酉科舉人法弟張天鳳沐手謹書</p>
</div></div>
<div class='div-other'><a id='mulu7' />
<p class='h1'>青城山鳳林寺竹浪生禪師語錄目次</p>
<ul class="">
<li>卷第一
<ul class="">
<li>序</li>

<li>上堂</li>
</ul></li>

<li>卷第二
<ul class="">
<li>上堂</li>
</ul></li>

<li>卷第三
<ul class="">
<li>小參</li>

<li>開示</li>

<li>書問</li>

<li>文</li>
</ul></li>

<li>卷第四
<ul class="">
<li>頌古</li>

<li>分燈</li>

<li>贊</li>

<li>機緣</li>

<li>歌</li>

<li>四威儀</li>

<li>行繇</li>
</ul></li>

<li>卷第五
<ul class="">
<li>詩偈</li>
</ul></li>

<li>卷第六
<ul class="">
<li>法語</li>

<li>佛事</li>
</ul></li>

<li>卷第七
<ul class="">
<li>源流拈頌</li>
</ul></li>
</ul><p>目次終</p>
</div>
<p class='juan'><a id='mulu8' />青城山鳳林寺竹浪生禪師語錄卷第一</p><p class="byline">嗣法門人如鵬等編</p>
<div class='div-other'><a id='mulu9' />
<p class='h1'>上堂</p><p>辛酉四月初一于鳳林寺受本師手劄及撫臺杭愛提臺何傅藩臺劉顯第臬臺胡昇猷府尊佟世雍總戎王洪仁縣公王鼎臣錦官文武護法同門法兄懶石佛冤問潮都綱司恆一併諸山及檀信等啟請主昭覺上堂詣座云無水不藏波無山不戴雲師資授受木本水源拈帖云見麼者個是我本師及當道尊官紳衿士庶同門法兄于無量劫前積功累德實證親修底逗到今時各各打開無盡寶藏從三昧海中流出言言金石字字珠璣命生上座回昭覺鼎峙化門其中真風奧旨非心所測仍請表白當陽剖露宣畢便陞座水谷禪師白椎云法筵龍象眾當觀第一義乃云熏風初展萬卉齊彰旭日騰輝心光普映如斯現成何勞特地山野于此卓錫六載餐霞服霧矢志山林卑以自牧蓋為本師七十有二公案未完手翰下頒忖思志劣未敢應承復煩水谷天湛二法姪率眾來山敬遵慈旨不敢違命憶昔古德云去是住時因住是去時果去住與果因無可無不可敢問大眾去即是住即是良久云若無人判斷秪得兵隨印轉將逐符行結椎云諦觀法王法法王法如是。</p>
<p>佛誕入院　山門義不是路禮亦非門八字打開任意縱橫所以道十方無碧落四面亦無門以拄杖擊門限云猶有者個在新長老今日到來有條扳條無條扳例便入。</p>
<p>古佛　同類非身雖身非類兜率宮中別來錦官國裏重會不妨笑裏有刀第恐泥中有<span class='corr'>刺</span>好將布袋緊牢拴無智人前莫漏洩。</p>
<p>韋馱　分身百億應化三洲剎剎塵塵賴公弘護現將軍身魔黨潛伏示菩薩面正法久住。</p>
<p>佛殿　本不識汝名人人云是佛及我親到來千足與萬足我若禮你大同流俗若不禮你彼此同住咄二千六百餘年惹得多少人東卜西卜。</p>
<p>伽藍　靈山別後似久非久驀匝相逢元是舊友此大梵剎賴公固守。</p>
<p>祖師　你者一夥老胡捏怪無端卻將教外別傳之旨不顧本錢捏扁搓圓咄。</p>
<p>方丈　據此室行此令魔佛人天來乞命不是格外提持亦非世諦可論山僧不順人情正要諸人露些本分當日上堂詣座云泥蓮岸邊拾得底幾乎翻成滯貨四十九年所說者古今未曾道著末後人天眾前拈花總是全提殺活若無迦葉破顏也是一場懡㦬不肖兒孫不用者些絡索便陞拈香云此瓣香爇向爐中端為祝延今上皇帝聖躬萬歲萬萬歲欽願邊邦寧靜四海晏清逸民野老共樂昇平次拈云此瓣香奉為本省文武尊官紳衿士庶伏願股肱王室柱石法門再拈云此瓣香耑為傳臨濟正宗第三十二世上丈下雪本師醉和尚用酬法乳<span class='corr'>斂</span>衣就座大慈懶和尚白椎云法筵龍象眾當觀第一義乃云拈花有旨降誕無生有旨則遞代相承無生則法身常住若要正眼流通務在大家力助所以道孤掌不浪鳴兩手鳴摑摑生上座自違本院策蹇青城株守雲阿以息餘喘不覺六稔慈旨三復命回祖席助揚法化兼奉闔省當道尊官及同門各出手命迫不得已勉強歸來今日乃吾佛世尊降誕之辰欲為現前四眾說無生法既曰無生焉有說耶驀拈拄杖云十年于此曾為客次補今朝作主人賴有金湯撐化日法門信起振家聲卓拄杖下座。</p>
<p>洪仁王總戎為父道臻誕辰請上堂僧問月臨千江那個是本源師云歲寒蒼翠期松柏進云忽遇迅風競浪時如何棲止師云鯨波汩汩演三車進云乞師指個泊舟處師卓拄杖云會麼僧禮拜乃云杲日當空物無私照法眼圓明洞徹十方雀噪鴉鳴乃觀音之教體水綠山青悉文殊之境界頭頭顯露真常法法咸輝本有正與麼時與藥師如來同一鼻孔把手並行十二願海應時具足即此轉凡成聖報國忠君獲壽無疆介爾景福天恩地恩君恩親恩一時報畢今日因齋慶贊是我總戎洪仁大檀護為太翁道臻老先生嶽降之辰輿蓋來山營齋俵嚫敦請山僧登此寶華王座舉揚個事用酬罔極且積慶延齡一句作麼生道靠拄杖云若無天岸麒麟子怎得流芳百世香。</p>
<p>薦嚴請上堂金風方扇火向西流地軸回還天樞運轉赤帝于斯剛收律令恭逢地官赦罪良辰百艸頭邊玉露垂珠萬木叢中和鳴天籟此個時節海內衲僧縱橫自在天下人子報本之時今日是我鼎臣王護法懷香入山建盂蘭大會追薦先嚴虔請山僧登此猊座轉大法輪示真實相若存若亡均為兩利驀呈拄杖召大眾云即今仙遊皇清誥封驃騎將軍瑞軒王老先生洎西逝聯枝老幼先靈在拄杖頭上現神變相動地放光異口同音便道諸惡莫作眾善奉行但淨<span class='corr'>己</span>意是諸佛教此是大人住世時東征西討南攻北伐六十餘稔收拾得底來借山僧拄杖鼻孔出氣垂訓後裔若論明明不昧了了常知坐斷十方證無生忍一段大事因緣猶如萬里望崖洲何故[妳-女+口]寸刃不施歌九五大勳高豎作瑤墀。</p>
<p>辛酉冬結制上堂拈香此瓣香爇向爐中耑為祝延今上皇帝聖躬萬歲萬萬歲欽願化展羲皇河清海晏干戈末息八表無虞滿朝文武高尚伊周精忠崇德次拈云此一瓣香奉為本省當道尊官現前期主撫臺杭公大護法願祿位高陞股肱王室末後拈云此瓣香敬為上丈下雪本師大和尚以酬報莫報之恩祝無祝之壽上首白椎竟問向上宗旨即不問老人壽量有幾何師云沙界莫能該進云恁麼則銕笛橫吹金剛不壞師云贊嘆有分問如何是第一義諦師云鐘鼓分明進云恁麼則金聲振出千松碧祖庭春動起潛龍師云頂門上再亞一隻乃云擊碎虛空還他[渀-卉+文]量大人手段社印高提讓我臨濟兒孫聞聲悟道見色明心乃二乘人境界若約向上一路本無名狀奚假形聲千聖出頭正眼難窺所以道把住則乾坤失色放行則海水騰波敢問大眾把住好放行好若無人判斷山僧向第二義門出身去也今朝乃水官解厄之日諸方結制之期是我本師七十三齡之辰以拄杖右邊卓云山河大地一切眾生乃至百八煩惱一時解脫左邊卓云十方法界情與無情眉毛廝結中間卓云三世諸佛諸大菩薩乃至蚑行蠕動一時乘悲願力示現受生與我本師老人同一鼻孔把手並行只如諸方輻湊四眾景從又作麼生靠拄杖云千峰勢到嶽邊止萬派聲歸海上消。</p>
<p>佛冤法兄請上堂諸佛慧命列祖宗猷天下老和尚紀綱行腳衲僧衣線下事拈拂子云盡被昭覺拂子一串穿卻舉起則動地放光一為無量放下則萬機寢削無量為一不舉不放理事混融乃佛乃祖各居本位人人腳踏實地個個鼻孔遼天今日是我法兄佛翁和尚不遠百里而來營齋供眾請登曲彔木床舉揚佛法提挈後昆秖得勉強遵崇依模畫樣若論佛法二字一大藏教詮註不破今古知識未曾道著生上座與麼道可中若個具眼衲僧出來道長老你得恁麼強悍到者裏秖得無理可伸退身有分且道其中意旨如何良久擊禪床云天上有星皆拱北人間無水不潮東。</p>
<p>請古字佛冤和尚上堂摩醯正眼洞徹十虛迦陵仙音遍周沙界拈拄杖打○云者個是摩醯正眼復卓云者個是迦陵仙音中下之機對境還迷直饒聞見分明不無觸途成滯恁麼則橫揩日月不恁麼則豎抹乾坤恁麼中有不恁麼該羅萬有不恁麼中卻恁麼山僧口門窄不能下註腳仰勞大眾同詣我法兄和尚前耑請陞座與諸人道破。</p>
<p>太慈懶和尚請上堂問如何是背塵合覺師云好鳥背人鳴進云如何是背覺合塵師云孤峰當面卓乃云大造無私其奈春先梅吐玉大位不居卻有一人在上頭拈拂子云何如山僧拂子一味平常乾坤不能蓋載寒暑詎得變遷語其靜也風吹不入雨打不溼日月息威光山川失鍾秀百億須彌盧無邊香水海頭頭爾法法爾皆失本名渾是一枚拂子教中道惟此一事實餘二則非真拂一拂云放開一線風行艸偃左右逢源七通八達上至非非想下及金剛際塵塵爾剎剎爾隨事立名千差萬別所以道法隨法行法幢隨處建立又怎如吾兄懶和尚為一大事因緣出現于世襟懷秦國山川袖統昆明日月懸肘後靈符握吹毛寶劍衲僧拱手歸降龍象望風<span class='corr'>斂</span>衽末後歸來省覲老人卓錫大聖慈寺有時孤峰獨立俯視大方絕塵絕跡有時十字街頭逢場作戲離相離名今日營齋俵嚫兼命陞座爛打葛藤播揚家醜祖師道一佛出世千佛擁衛一花開敷萬花周匝積殊勝因作奇特事作麼生是奇特事喝云諸人耳在一聲中一聲徹入諸人耳。</p>
<p>解制上堂問如何是十五已前事師云不得離我者裏進云如何是十五已後事師云不得住我者裏進云不著前後不著中間時如何師云墮坑落塹居士問和尚陞座說法兩堂雲水作家個個爪牙具足解制作麼賞罰師云西溪水滸聲進云賞罰且止如何是賓中賓師云且喜居士入門來進云如何是賓中主師云座上只一人進云如何是主中主師卓拄杖云會麼進云如何是主中賓師云覿面不相親進云賓主分明透網鯨鱗作麼吩咐師云雷門布鼓挂當軒進云恁麼則搖頭擺尾去也師云且漫行恐人不肯乃云寶劍揮空天魔膽喪摩竭陀國親行此合落在昭覺手裏符到奉行作麼生說個奉行底道理呈拄杖云秖憑者個橫當宇宙豎抹乾坤倒弄顛拈超今邁古有時將丈六金身作一莖艸用有時將一莖艸作丈六金身用舉藥山解制云兄弟家東去西去向萬里無寸艸處去有者道出門便是艸又有道未出門亦是艸漫漫地者一夥老古錐用心不臧俾一切人在艸裏輥何也[妳-女+口]兄弟家東去西去固束腰包緊俏艸鞋且道與古人行腳是同是別最上一機頻履踐挐雲攫霧任周旋。</p>
<p>昇宇張居士鵬九毛居士請上堂金風微扇玉露垂珠寒暑迭遷韶華代卸不是神通妙用亦非法爾如然原來時節不相饒光陰如箭急驀拈拄杖云惟有者個秦地不收漢地不管不資雨露豈涉暑寒無去無來無變無易不滅不生不動不靜非虛非實非如非異能為萬象主不逐四時凋所以道目前無法意在目前不是目前法非耳目所到復卓云大眾委悉麼十法界二十五有一切眾生艸木叢林頑石土塊不動道場齊登覺岸而證真常今張毛二居士各傾囊橐剪吳綾裁蜀錦磨棱合縫與立嵒法弟造椹服援闔家眷屬于無相福田中植如意因結如意果乃請山僧打爛葛藤圓滿一樁勝事且維摩默然文殊贊善此意如何嘉珍不假從他覓只要當人直下看壬戌冬結制上堂問春回夏度秋去冬來四時不息韶華代卸且道西來大意還卸也無師云今日一通好雨進云遷與不遷且置向上宗乘事若何師云普天下人霑潤澤問上無佛道可成下無眾生可度獅子兒向甚麼處安身立命師云四棱著地進云即今鐘鼓分明人天交接因甚爪牙不露師云緊防性命乃云光透三千界明暗莫能該智出聖凡情形名總不立不墮有無階詎落于諸數。</p>
<p>元旦上堂真風未扇凡聖不容三艸二木各不相知纔展機輪光吞萬象情與無情列界分疆惟有沒量大人別資一路入林不動艸入水不興波有時放也日月齊明十方通暢有時收也乾坤黯黑水泄不通不放不收依前平帖帖地若是伶俐衲僧向頂[寧*頁]上著眼得路便行擺脫羇縻歸家穩坐元來成佛舊矣不假外求復聽一偈一戛徽音曲調長難同角徵羽宮商于中微妙無人和喚轉三陽映八荒。</p>
<p>解制上堂東勝神洲考鐘伐鼓西牛賀州側耳擎拳北俱盧洲白椎念贊南閻浮提解制上堂驚起燈籠露柱異口同音便道萬法是心光諸緣惟性曉本無迷悟人秖要今日了即今四眾臨筵人天交接心心相注眼眼相觀了個甚麼豐干不向呂公說跛鱉無端固執迷。</p>
<p>誕日上堂僧問未離兜率已降皇宮未出母胎度人已畢是否師云是進云今日和尚誕辰與先聖是同是別師云一字兩頭垂進云恁麼則先聖後聖其義不忒師云不勞贊嘆乃云佛祖關鉗拈提不起衲僧機要了無向背有時凝然湛寂針劄不入有時動轉施為萬別千差拈拂子云若向者一毫頭上薦得根源始信悟不由師名同正覺坐斷報化佛頭擊碎聖凡窠窟往復無際動靜一如所以道盡法界身本無出沒大悲願力示有去來㘞一聲下座。</p>
<p>盂蘭會上堂天步南旋金曜西轉二儀合轍萬卉隕初此個時節山河大地各輝本有艸木叢林齊露真常驀拈拄杖云惟有者個世界未成先有此物世界壞時此物不壞不隨四序流轉詎逐寒暑變遷所謂有物先天地無形本寂寥能為萬象主不逐四時凋明眼衲僧不入第二門不起第二見太陽門下日日三秋明月堂前時時九夏脫或未然依前頂天履地鼻直眼橫從少至老秖是個張上座時值中元<span class='corr'>佳</span>節佛制盂蘭藩臺劉護法輿蓋親臨設無遮大會追薦普天下佛子成佛已竟驀召眾云且道居何國上打麵還他州土麥唱歌須是帝鄉人。</p>
<p>癸亥秋昭覺退院歸青城舊隱上堂紹祖三齡建法幢慵將世味立封疆綱維提挈魚龍逐<span class='corr'>麈</span>拂聊撝獅象藏幸爾滹沱源未竭神州法運正當陽余今矢忘居林下仍復裁雲補毳裳。</p>
<p>甲子崇慶州青城山鳳林寺豎經樓正寰洪居士請上堂白雲清淺普賢家風竹樹短長文殊境界溪聲鳥語觀音禁門沒量大人到者裏無著腳處眾中還有不甘者麼其或未然鳳林為伊出氣驀呈拄杖云者個將三千大千世界一口吞卻看他三措大向甚麼處安身立命如斯說話也是為他閑事長無明舉世尊于布髮掩泥處指云此處宜建梵剎時帝釋將一莖艸插地云建梵剎竟世尊贊云善哉善哉你看者一夥老古錐只可于無智人前賣俏誑惑癡聾鳳林欲建梵剎袖領十方檀信各發囊金諸山尊宿赤手相扶取大面之松六頂之柏眼眼相看心心相注同一境界隕首證盟且道與古人還有優劣也無良久云十年瓢笠挂青城紺殿岑樓越樣新法運漫隨王化入頻敲毒鼓振家聲。</p>
<p>乙丑營經縣樂道菴恒耀首座豎殿請上堂密運玄機乃真人境界綸音初展露格外風規放大人相圓褁十虛撾塗毒鼓群魔膽喪山河大地常轉法輪明暗色空合談般若頭頭顯露法法齊彰卓拄杖云若向拄杖頭上薦得根源就路還家不動腳跟而登覺岸坐微塵裏轉大法輪如或未然別資一路今古由來建梵宮惟憑赤手巧施工功成果滿檀林鬱瓜瓞聯芳繼象龍。</p>
<p>丙寅鳳林寺豎大殿上堂大位不居我國晏然大功不宰處事而嚴大道無名附物而靈大法無從應時而通眾中有識時節者麼三世諸佛以此時節樹大法幢擊大法鼓吹大法螺演大法義山僧應此時節初開爐鞴魔佛齊烹始懸赤幟開人天正眼提持臨濟機要拽轉頹風拈弄德山消息挽回法運即不無只如今日鎮寰洪公茂白廖公各傾囊金建大功業兼誘緇素同上青城鼎新佛殿永垂不朽一句作麼生道更聽一頌齊伸赤手破天荒緇素于斯建法幢一片新風吹大野從茲千古漫流芳。</p>
<p>戊辰青城開爐真鑄真亨王居士請上堂拈香云此瓣香在天垂象在地成形入水不騰波入林不動艸端為祝延今上皇帝聖躬萬歲萬萬歲欽願佛化王化齊行金輪法輪共轉次拈云此香高而無上廣不可及淵而無下深莫可測任性縱橫能變能化爇向爐中奉為當道尊官及本州紳衿士庶現前請主伏願扈衛王室金湯末祚再拈云拈起乾坤增瑞通貫古今放下十方黯黑消息全無第二回拈出爇向爐中供養昭覺上丈下雪本師醉和尚用酬法乳伏願壽等須彌德逾滄海龍象之宗人天正眼<span class='corr'>斂</span>衣就座雲徹法姪白椎竟乃云峰巒疊翠竹樹陳祥碧澗雲生霜花競秀元來現成公案何勞掘地討天若是此中人須行此中事若行此中事須是此中人卓拄杖云都向者裏薦取。</p>
<p>至節上堂問如何是冬至以前事師云群陰剝盡進云如何是冬至以後事師云一陽來復問如何是背塵合覺師云風暖鳥聲碎進云如何是背覺合塵師云日高花影重問如何是父母未生前本來面目師云頂[寧*頁]上七叉八篆進云如何是父母生後事師云腳跟下橫三豎四僧禮拜乃云機輪轉處草木楊眉坐斷當陽乾坤失色語其動也遍周法界語其靜也泯跡潛蹤所以道先天而天弗違後天而奉天時若以世諦流布讓伊有分若約正眼流通則不然驀拈拄杖云看木上座如何行履百萬億須彌盧百萬億日月百萬億四大部洲百萬億香水海一口吞卻且盈虛消息向甚麼處流轉諸佛眾生何處安身立命卓拄杖下座。</p>
<p>真瑞孫居士入山辦齋請上堂參贊化育老僧亦須扶樹微陽還知麼律管灰飛萬彙萌梅梢吐玉柳垂金霜花炯炯鋪平地六雪霏霏[雨/弗]翠岑地軸右旋六耦盡天樞左轉一奇生吾家有個住山句不屬陽收不屬陰內有一句有殺有活有縱有奪若辯得出始知日行南至其或未然依前冬至寒食百單五。</p>
<p>佛成道日上堂真風纔扇萬籟皆惺至化初行海天一色大道無名遇緣即宗如天普蓋似地普擎頗奈吾人自昧所以釋迦如來捨金輪之寶位子夜逾城于正覺山中六年苦行忽睹明星了明心地大眾古時天地日月星辰與今時天地日月星辰未曾差別人人皆見為甚麼二千六百年前只悟得個釋迦直至如今不曾悟得一個半個汝等要見明星麼以拂子向空點云參。</p>
<p>上堂心珠朗耀亙古恒明性海汪洋纖塵不涉湛寂凝然本無形狀動靜二相了然不生光灼灼平帖帖今乃元旦首期欲作一家燕賞請三世諸佛及十二類眾生以金剛輪際為灶空輪為釜水輪為量三草二木作薪風輪為炊須彌盧作飯香水海為羹地輪為桌且道向甚麼處鋪設舉拂子云仍向山僧拂子一毫頭上鋪設不寬不窄無剩無餘無言童子出來吹無孔笛彈沒絃琴唱無生曲奏無生樂拂云還見麼擊云還聞麼諸佛眾生異口同音道我適會供養今復還親覲。</p>
<p>解制上堂問如何是青城體師云主山高案山低進云如何是青城用師云晨昏鐘鼓分明進云體用雙彰時如何師云我沒氣力僧擬議師打出問如何是百尺竿頭重進步師云我者裏一尺也無僧禮拜師笑云龜毛拂子長丈二蔥嶺傳來落鳳林喝一喝。</p>
<p>誕日上堂問如何是萬仞峰頭重進步師云不露頂僧進步云是某甲安身處麼師云亦任鑽龜打瓦乃云最初一句把斷封疆末後一機不通凡聖青山無透路海水不揚波去就一源死生同域驀拈拄杖云承斯恩力三世諸佛得之隨宜施設各建道場有權有實談空談有付之自然而今落在生上座手裏逗到今朝五十四年是我母難之辰且道報恩一句如何通信良久拽拄杖下座。</p>
<p>佛誕上堂道本圓融觸處皆通道本無言一氣溷元道本無體匙挑不起道本無知接物應機還識應機麼卓拄杖云于此薦得古今無異轍聖凡沒兩般世尊云天上天下惟我獨尊是則也是正眼看來漏逗不少若是靈利衲僧直饒祥徵萬載瑞應千齡亦是堂前生瑞艸何故喏二千六百年來許多血氣男兒出他綣繢不得。</p>
</div>
<p class='juan'>青城山鳳林寺竹浪生禪師語錄卷第一終</p>
</div><!-- end of div[@id='body'] -->
</body></html>