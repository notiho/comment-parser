<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>青城竹浪生禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu337' />
<p class='juan'>青城山鳳林寺竹浪生禪師語錄卷七</p><p class="byline">嗣法門人圓鑒錄</p>
<div class='div-other'><a id='mulu338' />
<p class='h1'>源流拈頌</p>
<div class='div-orig'><p>第一世南嶽讓禪師詣曹溪參六祖祖問甚處來師曰嵩山祖曰什麼物恁麼來師無語遂經八載忽然有省乃白祖曰某甲有個會處祖曰作麼生會師曰說似一物即不中祖曰還假修證也無師曰修證即不無污染即不得祖曰即此不污染諸佛之所護念汝既如是吾亦如是。</p>
</div>
<div class='div-commentary'><p style="margin-left:1em">拈云昔年溪山異今朝雲月同。</p>
<p style="margin-left:1em">頌云瑤琴暗室久埋塵纔挂獅絃韻自清一曲喚回山水淥乾坤大地總皆春。</p>
</div>
<div class='div-orig'><p>第二世馬祖一禪師衡嶽山中習坐禪讓知是法器到山問曰坐禪圖作甚麼師曰圖作佛讓乃取一磚於石上磨師曰磨作甚麼讓曰磨作鏡師曰磨磚豈得成鏡讓曰磨磚既不成鏡坐禪豈得成佛師曰如何即是讓曰如牛駕車車若不行打車即是打牛即是師無對讓示偈曰心地含諸種遇澤悉皆萌三昧華無相何壤復何成師蒙開示心意豁然。</p>
</div>
<div class='div-commentary'><p style="margin-left:1em">拈云一座無罅塔子卻被車牛踏破。</p>
<p style="margin-left:1em">頌云機關穩密似重圍影艸隨身探一回磚子磨來成玉鑒從教千古漫流輝。</p>
</div>
<div class='div-orig'><p>第三世百丈海禪師參馬祖侍祖行次見一群野鴨飛過祖曰是什麼師曰野鴨子祖曰甚處去也師曰飛過去也祖遂搊師鼻負痛作聲祖曰又道飛過去也師於言下有省次日祖陞堂眾纔集師出卷卻席祖便下座師隨至方丈祖曰我適來未曾說話汝為甚便卷卻席師曰昨日被和尚搊得鼻頭痛祖曰汝昨日向甚處留心師曰鼻頭今日又不痛也祖曰汝深明昨日事。</p>
</div>
<div class='div-commentary'><p style="margin-left:1em">拈云秖因貪步白雲殊知打失鼻子。</p>
<p style="margin-left:1em">頌云父子閒行過別峰無端野鴨唳長空鼻頭扭破難為語再叩玄關兩耳聾。</p>
</div>
<div class='div-orig'><p>第四世黃檗運禪師參馬祖值祖遷化時百丈廬於墓側師乃請問丈平日得力句丈舉再參因緣老僧被馬祖一喝值得三日耳聾師聞舉不覺吐舌丈曰子莫承嗣馬祖去麼師曰不然今日因師舉得見馬祖大機大用然且不識馬祖若嗣馬祖已後喪我兒孫丈云如是如是見與師齊減師半德見過於師方堪傳授子甚有超師之見。</p>
</div>
<div class='div-commentary'><p style="margin-left:1em">拈云灼然一段真風幾乎話作兩橛。</p>
<p style="margin-left:1em">頌云一條拄杖兩人舁舁去舁來沒倚依話至盡頭頻吐舌雙收雙放展玄機。</p>
</div>
<div class='div-orig'><p>第五世臨濟玄禪師在黃檗會下睦州為首座勉令問佛法的的大意檗便打如是三問三度被打遂辭檗檗令參大愚愚問甚處來師曰黃檗愚曰黃檗有何言句師舉前話復曰不知某甲有過無過愚曰黃檗恁麼老婆心為汝徹困猶覓過在師於言下大悟云元來黃檗佛法無多子愚搊住曰者尿床鬼子適來道有過無過如今又道佛法無多子見個甚麼道理速道速道師便向大愚肋下築三拳愚拓開曰汝師黃檗非干我事師回黃檗檗曰來來去去有甚了期師曰秖為老婆心切檗曰大愚饒舌待來痛與一頓師曰說甚待來隨後便掌檗曰者風癲漢來者裏捋虎鬚師便喝檗曰侍者引者風癲漢參堂去。</p>
</div>
<div class='div-commentary'><p style="margin-left:1em">拈云東林殺牛不如西林之樂祭。</p>
<p style="margin-left:1em">頌云神威凜凜歷沙場疋馬單刀戰大荒一片腥風吹宇宙分茆列土莫封疆。</p>
</div>
<div class='div-orig'><p>第六世興化獎禪師初為臨濟侍者後在三聖會中為首座常云我在南方行腳一遭拄杖頭不曾撥著一個會佛法的人三聖聞得問曰汝具甚麼眼便恁麼道師便喝聖曰須是汝始得又到大覺為院主一日覺曰聞汝道南方行腳一遭拄杖頭不曾撥著一個會佛法的人憑個甚麼道理師便喝覺便打師又喝覺又打來日從法堂過覺召院主我直下疑汝昨兩喝師復喝覺復打師又喝覺復打師曰某於三聖師兄處學得個賓主句總被師兄折倒也願與某個安樂法門覺曰者瞎漢來者裏納敗闕脫下納衣痛與一頓師于言下薦得臨濟先師於黃檗處喫棒的道理。</p>
</div>
<div class='div-commentary'><p style="margin-left:1em">拈云不是一番寒徹骨怎得梅花撲鼻香。</p>
<p style="margin-left:1em">頌云不顧危亡履薄冰棒頭喝下解翻身自從識得君王寶善法堂前打客賓。</p>
</div>
<div class='div-orig'><p>第七世南院顒禪師上堂云赤肉團上壁立千仞時有僧問赤肉團上壁立千仞豈不是和尚語師曰是僧便掀倒禪床師曰看者瞎驢亂做僧擬議師便打趁出。</p>
</div>
<div class='div-commentary'><p style="margin-left:1em">拈云仁者見之謂之仁智者見之謂之智。</p>
<p style="margin-left:1em">頌云可徵可久能化能變有時神頭有時鬼面魔宮虎穴入正受佛德海中會出現大千世界總難藏浩浩皇風成一片。</p>
</div>
<div class='div-orig'><p>第八世風穴沼禪師參南院院問南方一作麼商量師云作奇特商量師卻問此間一棒作麼商量院拈拄杖云棒下無生忍臨機不讓師師於言下大徹玄旨。</p>
</div>
<div class='div-commentary'><p style="margin-left:1em">拈云本是一條拄杖用之則行捨之則藏有甚奇特。</p>
<p style="margin-left:1em">頌云提起當陽殺活機難容擬議落思惟玄關踏倒無今昔肘後靈符不放低。</p>
</div>
<div class='div-orig'><p>第九世首山念禪師居風穴會中一日侍立次穴乃垂涕告之曰不幸臨濟之道至吾將墜於地矣師曰觀此一眾豈無人耶穴曰聰明者多見性者少師曰如某者如何穴曰猶恐耽著此經不能放下師曰此亦可事願聞其要穴遂上堂舉世尊以青蓮目顧視大眾乃曰正當恁麼時且道說個甚麼師拂袖下去穴擲拄杖歸方丈侍僧問穴曰念法華因甚不秖對和尚穴曰念法華會也次日念與真園頭同來問訊穴問如何是世尊不說說真云鵓鳩樹上鳴意在麻畬裏穴曰汝作許多癡福做甚麼何不體究言句乃問師師曰動容揚古路不隋悄然機穴顧真云何不看念法華下語。</p>
</div>
<div class='div-commentary'><p style="margin-left:1em">拈云拈起毫端風雨快者回不作探花郎。</p>
<p style="margin-left:1em">頌云太古音稀玄酒浴獅絃欲斷鸞膠續家貧幸有克家兒裕後光前真富足。</p>
</div>
<div class='div-orig'><p>第十世汾陽昭禪師遊方參七十餘員善知識末後到首山問百丈卷席意旨如何山曰龍袖拂開全體現師曰師意如何山曰象王行處絕狐蹤師於言下大悟云萬古碧潭空界月再三撈摝始應知首座問曰見何道理便爾自肯師曰正是我放身命處。</p>
</div>
<div class='div-commentary'><p style="margin-left:1em">拈云大人虎變君子豹變。</p>
<p style="margin-left:1em">頌云有像身中無相身雙張權實絕疏親夜明符子輕拈出照破河山千萬層。</p>
</div>
<div class='div-orig'><p>第十一世石霜圓禪師謁汾陽經三十年未許入室每見必詬罵一日訴曰自至法席不蒙指示念歲月飄忽<span class='corr'>己</span>事未明有失出家之利語未卒汾叱曰是惡知識敢裨販我怒舉杖逐之師擬伸救汾掩其口乃大悟曰是知臨濟道出常情。</p>
</div>
<div class='div-commentary'><p style="margin-left:1em">拈云明修棧道暗度陳倉。</p>
<p style="margin-left:1em">頌云三十年來曾抱拙偶然拾得峰頭月輝天鑒地果奇哉普映千江一輪攝。</p>
</div>
<div class='div-orig'><p>第十二世楊岐會禪師久依慈明總院事每咨參明曰庫司事繁且去他日又問明曰監院異日兒孫遍天下何用忙為師俱罔然一日明出師偵之小徑搊住曰者老漢今日雖與我說不說打汝去明曰知任般事便休語未卒師大悟一日明上堂師問幽鳥語喃喃辭雲入亂峰時如何明曰我行荒艸裏汝又落深村師云官不容針更借一問明便喝師亦喝明連喝兩喝師禮拜明曰此事是個人方能擔荷師拂袖便行。</p>
</div>
<div class='div-commentary'><p style="margin-left:1em">拈云不因樵子徑爭到葛洪家。</p>
<p style="margin-left:1em">頌云雲峰鳥語露先機野艸離披更不疑拂袖便歸珍重歇兒孫大有遍寰區。</p>
</div>
<div class='div-orig'><p>第十三世白雲端禪師參楊岐岐問受業師為誰師曰茶陵郁和尚岐曰聞渠過橋遭攧有省作偈甚奇特能記否師即頌曰我有明珠一顆久被塵勞關鎖今朝塵盡光生照見山河萬朵岐笑而趨起師愕然通夕不寐黎明咨決適歲暮岐曰汝見昨日打毆儺者麼師曰見岐曰汝一籌不及渠師復駭問意旨如何岐曰渠愛人笑汝怕人笑師大悟。</p>
</div>
<div class='div-commentary'><p style="margin-left:1em">拈云目極不須頻話會風流公子出朱門。</p>
<p style="margin-left:1em">頌云芒鞋踏破湖湘月話舊元來風味別笑裏太阿出匣時撝空遍界流鮮血。</p>
</div>
<div class='div-orig'><p>第十四世五祖演禪師參白雲端問南泉摩尼珠話雲叱之師領悟獻投機偈曰山前一片閒田地叉手叮寧問祖翁幾度賣來還自買為憐松竹引清風雲為許可令掌磨事未幾語師曰有數禪客從廬山來皆有悟入處教伊說亦說得舉因緣問伊亦明得教伊下語亦下得秖是未在師疑自計曰既悟了說亦說得明亦明得如何卻未在參究累日忽省悟從來寶惜一時放下遂走見雲雲為手舞足蹈師一笑而已後示眾云吾因此出一身白汗明得下載清風。</p>
</div>
<div class='div-commentary'><p style="margin-left:1em">拈云當年摩羯令幾喪目前機。</p>
<p style="margin-left:1em">頌云隨色摩尼設問端當機覿面不相瞞十方世界如楟子始信壺中別有天。</p>
</div>
<div class='div-orig'><p>第十五世圓悟勤禪師為五祖侍者一日部使詣祖問道祖曰提刑少時曾讀小艷詩否有兩句頗相似頻呼小玉元無事秖要檀郎認得聲提刑諾諾祖曰且仔細師問提刑會否祖曰他秪認得聲師曰秪要檀郎認得聲既認得聲為甚卻不是祖曰如何是祖師西來意庭前柏樹子聻師忽有省遽出見雞飛上欄干鼓翅而鳴乃曰此豈不是聲遂呈偈曰寶鴨香消錦繡圍笙歌叢裏醉扶歸少年一段風流事秖許佳人獨自知祖遍謂耆宿曰吾侍者參得禪也。</p>
</div>
<div class='div-commentary'><p style="margin-left:1em">拈云見色非干色聞聲不是聲。</p>
<p style="margin-left:1em">頌云古今同轍不同輪撥轉樞機越樣新聲色堆頭留不住千峰頂外有孤層。</p>
</div>
<div class='div-orig'><p>第十六世虎丘隆禪師謁圓悟悟問見見之時見非是見見猶離見見不能及遂舉拳云還見麼師云見悟云頭上安頭師聞脫然契證悟叱曰見個甚麼道理師曰竹密不妨流水過悟肯之有問悟曰隆藏主柔易若此何能為悟曰瞌睡虎耳。</p>
</div>
<div class='div-commentary'><p style="margin-left:1em">拈云官不容針私通車馬。</p>
<p style="margin-left:1em">頌云窄路相逢頻試問揚鞭指處的家鄉徽音不借宮商曲調轉陽春清韻長。</p>
</div>
<div class='div-orig'><p>第十七世應菴華禪師依虎丘半載頓明大事隆忌日師拈香云平生沒興撞著者沒意智老和尚做盡伎倆湊泊不得從此卸卻干戈隨分著衣喫飯二十年來坐曲彔床懸羊頭賣狗肉知他有甚憑據雖然一年一度燒香日千古令人恨轉深。</p>
</div>
<div class='div-commentary'><p style="margin-left:1em">拈云秖為當年逢敵手一回思想一傷神。</p>
<p style="margin-left:1em">頌云擊鼓其鐺事若何狼煙息盡罷干戈太平不許持弓弩落落猶夷唱哩囉。</p>
</div>
<div class='div-orig'><p>第十八世密菴傑禪師參應菴一日菴問曰如何是正法眼師曰破沙盆菴頷之。</p>
</div>
<div class='div-commentary'><p style="margin-left:1em">拈云雲從龍兮風從虎聖人作而萬物睹。</p>
<p style="margin-left:1em">頌云六陰剝盡一陽來檻外梅花鬥雪開法眼分明該萬象沙盆元未強安排。</p>
</div>
<div class='div-orig'><p>第十九世破菴先禪師參密菴時密住靈隱師分座有道者請益曰猢猻子捉不住願垂開示師曰用捉作麼如風吹水自然成紋。</p>
</div>
<div class='div-commentary'><p style="margin-left:1em">拈云一堂風冷淡千古意分明。</p>
<p style="margin-left:1em">頌云月到天心處風來水面時一般清意味料得少人知。</p>
</div>
<div class='div-orig'><p>第二十世無準範禪師初謁育王佛炤炤問何處人師曰劍州炤曰帶得劍來麼師隨聲便喝炤笑曰者烏頭子也亂做後至靈隱破菴為首座同遊石筍菴有道者請益猢猻子話師于侍傍大悟。</p>
</div>
<div class='div-commentary'><p style="margin-left:1em">拈云一點水墨兩處成龍。</p>
<p style="margin-left:1em">頌云懷州牛喫禾益州馬腹脹天下覓醫人炙豬左膊上。</p>
</div>
<div class='div-orig'><p>第二十一世雪巖欽禪師在無準會下每遇入室舉主人公便可[跳-兆+孛]跳舉衲僧巴鼻佛祖爪牙更無下口處此病礙在胸中十年後過浙東天童育王兩山佛殿前閒行抬眸見一株古柏觸著向來所得境界一時颺下礙膺之物撲然而散始見徑山老人立地處正好三十棒。</p>
</div>
<div class='div-commentary'><p style="margin-left:1em">拈云雖然拾得一隻眼睛卻把佳珍喪盡。</p>
<p style="margin-left:1em">頌云祖師牙爪衲僧巴鼻露柱燈籠土塊頑石子雞啼白一轉霜參天古柏有誰識咦赤骨律九天雲盡真消息。</p>
</div>
<div class='div-orig'><p>第二十二世高峰妙禪師參雪巖纔問訊便被打出後入室巖便問誰與你拖者死屍來聲未絕便打出一日偶睹五祖演真贊云百年三萬六千日反覆元來是者漢忽有省後侍巖次巖問日間浩浩作得主麼師曰作得主又問睡夢中作得主麼師曰作得主又問正睡著時無夢無想無見無聞主在什麼處師無對奮志入龍鬚越五載連單人推枕墮地作聲廓然大徹如在網羅中跳出元來秪是舊時人不改舊時行履自此安邦定國天下太平一念無為十方坐斷。</p>
</div>
<div class='div-commentary'><p style="margin-left:1em">拈云匙挑不上風吹不起主人公面目大約只如此。</p>
<p style="margin-left:1em">頌云數載殷勤無朕跡同行共住不相識鄰單驀地推枕頭打斷虛空腿一隻。</p>
</div>
<div class='div-orig'><p>第二十三世中峰本禪師因觀流泉有省詣高峰求正峰打趁出既而民間訛傳官選童男女師問忽有人來問和尚討童男女時如何峰曰我但度竹篦子與他師於言下徹法源底峰付偈曰我相不思議佛祖不能視獨許不肖兒見得半邊鼻。</p>
</div>
<div class='div-commentary'><p style="margin-left:1em">拈云本是一國之師為甚麼被蹄泉裏淹煞。</p>
<p style="margin-left:1em">頌云古徑林泉逢故友呵呵拊掌笑無休德生有德暗通津犯鼻揮斤陳好手。</p>
</div>
<div class='div-orig'><p>第二十四世千巖長禪師參中峰峰問日用事如何師曰念佛峰曰佛今何在師擬議峰厲聲叱之懇求法要峰舉狗子無佛性話師參三年聞雀聲有省峰復斥之師憤然夜半忽鼠翻貓器墮地作聲恍然開悟復往質峰峰問趙州何故云無師曰鼠偷貓飯峰曰未在師曰飯器破矣峰曰破後如何師曰築碎方甕峰乃微笑囑曰善自護持時節若至其理自彰。</p>
</div>
<div class='div-commentary'><p style="margin-left:1em">拈云若以色見聲求未免隨邪逐惡。</p>
<p style="margin-left:1em">頌云未透情城如火急夜頭鳥語通消息前途更有一重關老鼠無端打破甓。</p>
</div>
<div class='div-orig'><p>第二十五世萬峰蔚禪師謁千巖巖問將什麼與老僧相見師豎拳云者裏巖又問死了燒了在何處安身立命師曰漚生漚滅水還在風息波平月映潭巖又問不是心不是佛不是物是個甚麼師以坐具打圓相叉手而立又斫松次師拈圓石作獻珠勢云請師酬價巖曰不值半文錢師曰瞎巖曰是你瞎是我瞎師曰瞎瞎巖命分座說法。</p>
</div>
<div class='div-commentary'><p style="margin-left:1em">拈云直饒問答分明亦是髼頭弄傀儡。</p>
<p style="margin-left:1em">頌云金山有璧臥荒丘信手拈來不易酬三獻楚王仍不識秪因價重等閻浮。</p>
</div>
<div class='div-orig'><p>第二十六世寶藏持禪師參萬峰峰付法偈曰大愚肋下痛還拳三要三玄絕正偏臨濟窟中師子子燈燈續焰古今傳。</p>
</div>
<div class='div-commentary'><p style="margin-left:1em">拈云如水投水似空合空。</p>
<p style="margin-left:1em">頌云兔角杖能挑日月龜毛繩解縛龍蛇平沉宇宙囂氛盡祖禰相承是當家。</p>
</div>
<div class='div-orig'><p>第二十七世東明旵禪師參寶藏藏問云心不是佛智不是道汝云何會師向前問訊叉手而立藏云汝在此許多時還作者個見解師乃憤然至第二日驀然打徹呈偈云一拳打破太虛空百億須彌不露蹤借問個中誰是主扶桑迸出一輪紅。</p>
</div>
<div class='div-commentary'><p style="margin-left:1em">拈云直饒打破太虛空僅可無智人前賣弄。</p>
<p style="margin-left:1em">頌云七竅初分漸別離無陰陽地驀逢渠從今結個忘年友起坐相隨不放伊。</p>
</div>
<div class='div-orig'><p>第二十八世海舟慈禪師參萬峰舉楞嚴經但有言說都無實義話求決峰劈口兩棒攔背一蹋趯云者是實義師覺有會隱居洞庭山二十九載僧問當日有何所見隱于此師曰昔問萬峰但有言說都無實義峰便打從此不別參僧曰請言所以師曰但要人知痛癢是實義是妙心言說盡是皮毛僧笑云如此見解生死尚未了何得言悟未在不見道心不是佛智不是道耶師遂棄菴詣東明明問見何人來師云萬峰明云萬峰即今在什麼處師罔然明云如此不曾見萬峰師歸客寮三晝夜寢食俱廢忽香燈繩斷墮地頓然大悟。</p>
</div>
<div class='div-commentary'><p style="margin-left:1em">拈云未開口已前薦得略較些子若待棒下知歸早落言詮了也。</p>
<p style="margin-left:1em">頌云二十九年尋實義溪聲鳥語咸花費猛然扽斷爛燈繩擊得虛空齊粉碎。</p>
</div>
<div class='div-orig'><p>第二十九世寶峰瑄禪師在俗為木匠與海舟造塔斧傷足求為僧充火頭一日負柴舟見云將棘刺作麼師云是柴舟呵呵大笑云是柴拿去燒師遂起疑參究偶因火燎面難忍以鏡炤之豁然大悟呈偈云負柴和尚喚作棘火焰燒眉面皮急祖師妙旨鏡中明一鑑分明玄要的。</p>
</div>
<div class='div-commentary'><p style="margin-left:1em">拈云鏡中明妙旨萬里望崖州。</p>
<p style="margin-left:1em">頌云同氣相求不識名同聲相應不知心丙丁童子無情見燎卻當年舊面門。</p>
</div>
<div class='div-orig'><p>第三十世天奇瑞禪師參寶峰問甚處來師曰北京峰曰秖在北京別有去處師曰隨方瀟灑峰曰曾到四川麼師曰到峰曰四川境界與此間何如師曰江山雖異風月一般峰豎拳云還有者個麼師曰無峰曰因甚卻無師曰非我境界峰曰如何是你境界師曰諸佛不能識誰敢強安名峰曰汝豈不是落空師曰終不向鬼窟裏作活計峰曰西天九十六種外道汝是第一師拂袖便行峰付法偈曰濟山棒喝如輕觸殺活從教手眼親聖解凡情俱坐斷曇花猶放一枝新。</p>
</div>
<div class='div-commentary'><p style="margin-left:1em">拈云箭鋒相注即不無要且當仁不讓。</p>
<p style="margin-left:1em">頌云無煩千里訪知音掣電之機豈讓情好手手中呈好手紅心心裏中紅心。</p>
</div>
<div class='div-orig'><p>第三十一世無聞聰禪師參天奇奇問苦樂皆心因何外取師曰秖為不了奇曰是非皆事因何妄承師曰錯認定盤星奇曰迷悟皆人因何不懂師曰早知燈是火豈向四方求奇付法偈曰道者心同慈姬心爭教赤子因群陰輔成架海金梁棟佛缺方知補浩任。</p>
</div>
<div class='div-commentary'><p style="margin-left:1em">拈云龍蛇易辯衲子難瞞。</p>
<p style="margin-left:1em">頌云師資嘉會豈尋常虎穴魔宮任主張佛祖位中留不住電光石火露行藏。</p>
</div>
<div class='div-orig'><p>第三十二世笑巖寶禪師參無聞問十聖三賢<span class='corr'>已</span>全聖智如何又道不明斯旨聞厲聲曰十聖三賢爾已知如何是斯旨速道速道師下語不契一日水邊洗菜適菜墮水圜轉捉不著忽有省攜<span class='corr'>籃</span>歸見聞聞問是什麼師曰菜聞曰何不別道一句師曰請和尚別問來師一日與聞圍爐次聞曰人人有個本來父母子之父母今在何處師曰一火焚之聞曰恁麼則子無父母耶師曰有則有佛眼覷不見聞曰子還見否師曰某亦不見聞曰為什麼不見師曰若見即非真父母遂呈偈曰本來真父母歷劫不曾離起坐承他力寒溫亦共知相逢不相見相見不相識為問今何在分明舉似師聞曰即此偈堪紹吾宗。</p>
</div>
<div class='div-commentary'><p style="margin-left:1em">拈云定慧力莊嚴歷劫不思議。</p>
<p style="margin-left:1em">頌云應機接物如煦嫗今古無殊豈等倫曠大劫來真父母十方世界現全身。</p>
</div>
<div class='div-orig'><p>第三十三世幻有傳禪師聞燈花爆聲有省直造北方參笑巖求證巖曰汝將從前得力處一一說來為汝印正師具實說至語半巖驀趯出鞋曰向者裏道一句看把師話端打斷通夕不寐明晨佇立擔下巖見喚師師回顧巖翹一足作修羅障月勢師當下豁然。</p>
</div>
<div class='div-commentary'><p style="margin-left:1em">拈云剛被太陽收拾去卻教明月送將來。</p>
<p style="margin-left:1em">頌云入理深談話半途芒鞋躍出觜盧都燈花爆出當陽旨明月堂前繼祖圖。</p>
</div>
<div class='div-orig'><p>第三十四世密雲悟禪師挑柴過山灣見一堆柴突露面前有省棄家入龍池依幻有和尚脫白請益幻幻曰汝若到者田地須放身倒臥嗣後惟加罵詈師慚悶交加一日城歸過桐官山頂忽覺情與無情煥然等現大地平沉時幻遷北京師乃往覲幻問汝有新會處麼師曰一人有慶兆民賴之幻曰汝又作麼生師曰某甲得得來禮覲和尚幻曰念汝遠來放汝三十棒師抽身便出一日幻問忽有人問汝如何秖對師驀豎拳幻曰老僧不曉得者是甚麼意思師曰莫怪和尚不曉得三世諸佛也不曉得一日幻舉拂問師云諸方還有者個麼師震威一喝幻曰好喝師連喝兩喝歸位幻囑師扶佛法師呈偈曰若據某甲扶佛法任他○○○○○都來總與三十棒莫道分明為賞罰。</p>
</div>
<div class='div-commentary'><p style="margin-left:1em">拈云桐官山頂悟去杓卜聽虛聲何故聻賺殺許多人向柴堆裏覓宗猷。</p>
<p style="margin-left:1em">頌云龜毛舉起驗當陽一喝如雷脫體張賞罰分明無固必從教定國與安邦。</p>
</div>
<div class='div-orig'><p>第三十五世破山明禪師十九遊方至講席聽楞嚴至七處徵心八還辨見恍有入處每看古人公案如銀山銕壁自誓不明此事終不放下如此住楚之破頭山艸衣木食三載一生伎倆般盡打并不下看高峰語錄以七日為限做了五日兩眼昏花如有氣死人一日發極到萬丈懸崖上立定云悟不悟性命在今日辰時立到未時之際眼前惟有一平世界更無坑坎舉足經行不覺墮落崖下將足損了夜半翻身忽痛大悟密舉從前如獲故物高聲叫云屈屈一居士詣前問云腳痛麼師劈面一掌云非公境界師足痊遍歷諸方末到金粟謁密雲和尚密問那裏來師曰雲門密曰幾時起身師曰東山紅日出密曰東山紅日出與汝甚麼相干師曰老老大大猶有者個語話密曰我既如此你者許絡索又是那來師震威一喝便出次日進方丈密命坐師曰昨日走得今日走不得了密曰做賊人心虛師曰是賊識賊密頷之。</p>
</div>
<div class='div-commentary'><p style="margin-left:1em">拈云舉足下足踏翻一平世界動轉施為運用本地風光。</p>
<p style="margin-left:1em">頌云撒手懸崖沙界空凡情聖解一時融掀翻大海無涓滴放出東山日正紅。</p>
</div>
<div class='div-orig'><p>第三十六世昭覺醉禪師參遍諸方後至破山處問昔僧問雲門如何是佛門云乾屎橛意旨如何山曰脹壞了我餓壞了你師曰疑殺天下人山作臥勢云老僧不參禪秖愛伸腳眠師復疑駭動靜似一個有氣死人相似一夜因倒穿了鞋腳套不上擬伸手拔有省入方丈辭山出峽參天童密和尚于萬工池一見便問萬里趨風乞師一接密便打師一喝便行密趕上和行李打脫一日上太白頂拖柴因竹簽傷足血迸污地忽聽梆鳴聲振山谷忽然大悟歸堂浴後進方丈作禮云某甲有些快活密作聽勢師便打兩個噴嚏密打云那裏失利來者裏拔本師又兩喝密連打云翻不快活了師拂袖出復至蜀之大寧寺謁山山問你從南方走一回帶得甚麼寶物來師豎一拳山曰別我七八年一點氣息也無師曰若有氣息則不歸了山肯之。</p>
</div>
<div class='div-commentary'><p style="margin-left:1em">拈云失利於太白峰拔本於大寧寺誠如貨賣當時也須不離行市。</p>
<p style="margin-left:1em">頌云梆振靈臺驚海嶽喚回劫外一枝春渾然刺破虛空骨大地茫茫血染騂。</p>
</div></div>
<div class='div-other'><a id='mulu339' />
<div class='div-other'><a id='mulu340' />
<p class='h2'>乙亥春日與文博圓鑒禪人</p><p style="text-indent:0em" class="lg-abnormal"><div class='lg-row'>無文印子即吾宗心佛眾生體亦同吩咐福城鑒上座高懸肘後驗獰龍</div>
</p></div>
<div class='div-other'><a id='mulu341' />
<p class='h2'>密蜂頌十首</p><p style="text-indent:0em" class="lg-abnormal"><div class='lg-row'>律令森嚴至化隆君臣道合萬機通家齊國治從來事共扇淳風宇宙中</div>
</p><p style="text-indent:0em" class="lg-abnormal"><div class='lg-row'>氣宇如王孰敢攖鋒鋩拉著便傷人天衢直造花陰下得意歸來罷問程</div>
</p><p style="text-indent:0em" class="lg-abnormal"><div class='lg-row'>冒雨衝風透別林百花叢裏露全身馨香翠色無相礙任運能追冶艷魂</div>
</p><p style="text-indent:0em" class="lg-abnormal"><div class='lg-row'>同聲相應適天機一志騰霄詎放低時節到來忙不徹無花那肯戀空枝</div>
</p><p style="text-indent:0em" class="lg-abnormal"><div class='lg-row'>身如楟子量如淵方寸元來世界寬漆桶打通滋味別管教個個絕廉纖</div>
</p><p style="text-indent:0em" class="lg-abnormal"><div class='lg-row'>浩氣鴻鉤非義襲高原平地信翩翩花神難禁纖腰客腳下無絲任縱橫</div>
</p><p style="text-indent:0em" class="lg-abnormal"><div class='lg-row'>濟濟英才各逞能通身負蕊獻功勳於中設有非同志把定牢關不放行</div>
</p><p style="text-indent:0em" class="lg-abnormal"><div class='lg-row'>封疆穩密不通風消息洞開理大同戰將如星排御級雍熙秩秩扈王宮</div>
</p><p style="text-indent:0em" class="lg-abnormal"><div class='lg-row'>頻懷幹蠱日兢兢佐命應當輔化成片片赤心垂統緒毋容外侮勢相侵</div>
</p><p style="text-indent:0em" class="lg-abnormal"><div class='lg-row'>八表無虞總放閒時清道泰悉相安怡然愷悌家常事一桶山河傲兩間</div>
</p></div>
<div class='div-other'><a id='mulu342' />
<p class='h2'>山居十首</p><p style="text-indent:0em" class="lg-abnormal"><div class='lg-row'>古岸卜幽居雲深最得宜林疏風拂霧竹密竟成籬水野通龍穴山孤鳥道危蓽蓬如欲卓地設自然基</div>
</p><p style="text-indent:0em" class="lg-abnormal"><div class='lg-row'>茆屋結陵東徒教古徑通疏簾邀月侶甕牖飲良朋瀑布飛空碧松聲遞韻豐終朝何所事學圃種蔬菘</div>
</p><p style="text-indent:0em" class="lg-abnormal"><div class='lg-row'>寄跡隱林泉窮崖野水邊支鐺和月煮枕石傍雲眠鳥笑知村遠猿啼識異廛浮生如幻夢是以住山巔</div>
</p><p style="text-indent:0em" class="lg-abnormal"><div class='lg-row'>一杖倚岩廊孤危踞上方松濤濃欲滴竹翠醉風狂字水如仙掌群峰列錦章嘉賓來化外共賞白雲鄉</div>
</p><p style="text-indent:0em" class="lg-abnormal"><div class='lg-row'>俾牧衡門下煙林作四儔巉巖為屏障野鶴伴陵丘樹老先凋葉花豐蝶興優陶然忘世味枝隱傲王侯</div>
</p><p style="text-indent:0em" class="lg-abnormal"><div class='lg-row'>散步翫春還山前萬卉妍筍抽因地煖花發向陽巔柳岸拖金縷風梭織綿川誰能知此意與我作忘年</div>
</p><p style="text-indent:0em" class="lg-abnormal"><div class='lg-row'>一陰傳夏令滿苑颯熏風細艸青還碧荷華白間紅烹茗筵異客採藥命山童烏兔飛如箭光陰日不同</div>
</p><p style="text-indent:0em" class="lg-abnormal"><div class='lg-row'>籬園蟋蟀鳴小[颱-台+吉]送秋聲水落溪源瘦葉黃山色更松枯如龍豎艸腐見礄橫數[打-丁+(邱-丘)]商絲曲誰將好韻賡</div>
</p><p style="text-indent:0em" class="lg-abnormal"><div class='lg-row'>葦絮飛如雪征鴻漸履霜六陰消息斷一線續微陽觱發侵山寺鄉關客思長從來稽古帝至日不巡方</div>
</p><p style="text-indent:0em" class="lg-abnormal"><div class='lg-row'>養素棲崖壑居恒百事便充衣裁檜葉種月墾畬田放曠登高岸樂饑有活泉買山學小隱抱拙渾忘年</div>
</p></div>
<div class='div-other'><a id='mulu343' />
<p class='h2'>廛居十首</p><p style="text-indent:0em" class="lg-abnormal"><div class='lg-row'>廛市建菴居羞慚百不如凝塵風自拂室闇有蟾蜍衲破慵為補無心讀梵書黃牛師子輩畢竟罔儔渠</div>
</p><p style="text-indent:0em" class="lg-abnormal"><div class='lg-row'>城頭吹畫角聲細落來遲消息通玄府枕邊夢破時茆簷縣皓月風喊宇前籬公案元成現當人毋自欺</div>
</p><p style="text-indent:0em" class="lg-abnormal"><div class='lg-row'>遁跡臥琴臺拙無應世才怡然消歲月適意任徘徊喚馬須相嗒呼牛豈更唉行藏歸造物孰敢別安排</div>
</p><p style="text-indent:0em" class="lg-abnormal"><div class='lg-row'>溷俗同塵歇浮名卻可埋幻身鄰酒肆絕跡步花街未蓄瑹賝貨生薑舖久開來沽須待價元不挂招牌</div>
</p><p style="text-indent:0em" class="lg-abnormal"><div class='lg-row'>時暢沒絃琴玄機越古箴調高驚豎役興至若難禁妙應機先曲惟將達此心喚回山水淥幾個是知音</div>
</p><p style="text-indent:0em" class="lg-abnormal"><div class='lg-row'>鎮日放憨居浮華事久除并無塵世累那有道心虛紫芋充枵腹裁雲補毳袽閒來柳陌上春沼數游魚</div>
</p><p style="text-indent:0em" class="lg-abnormal"><div class='lg-row'>幻質寄閻浮元無事可休長街騎竹馬短巷賣風流肉案尋彌勒酒樓應覓牛翛然超世表佛祖位難留</div>
</p><p style="text-indent:0em" class="lg-abnormal"><div class='lg-row'>金風來上苑菊蕊傲霜嬌露白凝青女梧桐葉正凋莎雞方振羽鶴唳九皋遙節屆催何急人情日漸澆</div>
</p><p style="text-indent:0em" class="lg-abnormal"><div class='lg-row'>乾坤為大廈化育駃如馬陰卷藏於密陽舒復在下小人之道消君子來無假寒極雪花飛日行南至也</div>
</p><p style="text-indent:0em" class="lg-abnormal"><div class='lg-row'>山河無畏榻萬象為衾枕生佛本同源魔軍咸共景群英醉利名惟我夢先惺但以效廛居何能稱大隱</div>
</p></div>
<div class='div-other'><a id='mulu344' />
<p class='h2'>村居十首</p><p style="text-indent:0em" class="lg-abnormal"><div class='lg-row'>十室煙村裏於中有俊英誅茆宜縛屋緶竹若為城抱義心初靜居仁身自清柴餘容易拾水近可支鐺</div>
</p><p style="text-indent:0em" class="lg-abnormal"><div class='lg-row'>廬成信有時縱廣丈餘基地固桓楹穩千泉旋鑿池窗疏黃葉補簷矮月來遲共話松巢鶴爰居心緒怡</div>
</p><p style="text-indent:0em" class="lg-abnormal"><div class='lg-row'>處世若浮漚胡為得久留朝來彷彿暮春至倏經秋碌碌何時歇勞勞那日休百年如電拂所以息馳求</div>
</p><p style="text-indent:0em" class="lg-abnormal"><div class='lg-row'>幾驗落花紅頻居山水中往來無俗客談笑有村翁贊育雖難及持身蹈古風造莖無縫塔八面最玲瓏</div>
</p><p style="text-indent:0em" class="lg-abnormal"><div class='lg-row'>谷風習習微楊柳正依依田畯初傳檄農功始動機披星擎耒出戴月負鋤歸一度春霄至乘時助範圍</div>
</p><p style="text-indent:0em" class="lg-abnormal"><div class='lg-row'>乘興步南塘荷華逆順香長堤鶯弄柳小徑蝶穿芳啜茗侵莓石論詩韻夕陽更來濠上翫魚樂鬥風狂</div>
</p><p style="text-indent:0em" class="lg-abnormal"><div class='lg-row'>金菊傍籬黃西風入畫堂開煁宜續火布戶禦嚴霜掃葉防寒逼廚空應積糧一年生活計莫待急時忙</div>
</p><p style="text-indent:0em" class="lg-abnormal"><div class='lg-row'>情忘百累休無事挂心頭名利難為攝塵寰豈逗遛時乎聞說詭徙倚翫松丘潔身隨去就不必類巢由</div>
</p><p style="text-indent:0em" class="lg-abnormal"><div class='lg-row'>愚愚忘所倚洞鑒玄微旨兔角杖龍蛇龜毛繩虎兕森羅陳舊面萬象示心髓大地如許寬咸歸方寸裏</div>
</p><p style="text-indent:0em" class="lg-abnormal"><div class='lg-row'>吾居村落東村事僅相同村樂堂階奏村歌阡陌中村田依序種村地及時攻村市沽村酒竟成村裏翁</div>
</p></div>
<div class='div-other'><a id='mulu345' />
<p class='h2'>船居十首</p><p style="text-indent:0em" class="lg-abnormal"><div class='lg-row'>逃名故買舟暫泊釣磯頭慣擊帆前月頻邀柁外鷗澄清方舉櫂水曲始拖鉤運柁通三島拋篙過十洲</div>
</p><p style="text-indent:0em" class="lg-abnormal"><div class='lg-row'>寓志五湖遊蘆花兩岸幽江皋盟野鶴邀月誓為儔漁火燒汀遠沙禽伴水流訪賢逾小浦興盡復移舟</div>
</p><p style="text-indent:0em" class="lg-abnormal"><div class='lg-row'>萬里一帆通銀濤漾碧空潮聲來勢險日影映江紅水順艫行速風調勿轉蓬澄潭留不住別港鉤獰龍</div>
</p><p style="text-indent:0em" class="lg-abnormal"><div class='lg-row'>搖曳逝江濱汪洋水脈淳煙波騰浩渺遠岸峙連峮鮄鮊依篷動鴻音落澗漘長年垂直釣未見上鯖鱗</div>
</p><p style="text-indent:0em" class="lg-abnormal"><div class='lg-row'>皎月出雲端中流竟截瀾漠歌驚野岸帆影覆江于柳線穿煙碧蘆花宿鷺寒身居煙水外落落且盤桓</div>
</p><p style="text-indent:0em" class="lg-abnormal"><div class='lg-row'>興至轉扁舟仍挨古埠頭片雲堪作餌纖月可為鉤易見赤魦鯉難逢稱意鯈幾回欲罷釣欲罷不能休</div>
</p><p style="text-indent:0em" class="lg-abnormal"><div class='lg-row'>江村添意氣任運成家計此岸喚舟人咸歸彼岸去智愚偕攜手貧富俱相濟苦海駕慈航度生為正事</div>
</p><p style="text-indent:0em" class="lg-abnormal"><div class='lg-row'>篷窿渾似菴舞櫂過湘南問道親漁父論心就月談援琴歌永矢呼酒且湛酣夢入黃粱枕俄驚燕語喃</div>
</p><p style="text-indent:0em" class="lg-abnormal"><div class='lg-row'>雪夜江城闊瑩然境亦隆風清冰似玉露冷樹愈豐閒寂無人語嚬呻有澤龍海天皆一色罕遇打魚翁</div>
</p><p style="text-indent:0em" class="lg-abnormal"><div class='lg-row'>歷遍海雲鄉曰歸見歲陽縱橫知水性清濁識滄浪打鳳罦收訖羅龍網不張御風歌款乃仍復隱崖廊</div>
</p></div></div>
<p class='juan'>青城竹浪生禪師語錄卷七終</p>
</div><!-- end of div[@id='body'] -->
</body></html>