<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>青城竹浪生禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>青城山鳳林寺竹浪生禪師語錄卷第三</p><p class="byline">嗣法門人真純等編</p>
<div class='div-other'><a id='mulu13' />
<p class='h1'>小參</p><p>辛酉昭覺結制小參今晚生上座要與諸人商量佛法汝等從木以來者一段大事因緣各各具足眼同見耳同聞鼻同嗅舌同論手同執捉腳同運奔何用山僧饒舌縱然說得天雨四花地搖六震且喜沒交涉欲與諸人商量世法自少至老飢而餐渴而飲寒添衣熱乘涼纔道東鄰茶便識西舍酒南頭買賤北頭賣貴出而作入而息又誰不知但預以約法三章每日上來下去切忌撞著露柱若撞著不惟頭破腦裂猶恐觸碎鼻頭二時粥飯切忌咬著一粒米若咬著不惟信施難消水也消他一滴不得長連床上切忌瞌睡若瞌睡不惟孤負<span class='corr'>己</span>靈閻羅老子筭飯錢有日在。</p>
<p>小參呈拄杖云舉不顧即差互擬思量何劫悟山僧舉也舉了諸禪德顧也顧了不曾思量秖是欠悟在且道悟個甚麼莫是耳聲眼色麼莫是鼻香舌味麼莫是身覺觸意攀緣麼莫是轉八識為四智麼莫是轉四智為三身麼若是者些節目人人從朝至暮從夜至曉昭昭然在心目之間何迷之有既是未迷適纔又道欠悟在畢竟有個悟底道理參。</p>
<p>小參盡大地是個真人全體時時為汝諸人說無生法秖是土曠人稀相逢者少何故[妳-女+口]如日月推遷鳥飛雲騰山青水綠頑石土塊樓臺殿閣露柱燈籠總總林林皆是現成公案所以道塵說剎說熾然說無間歇若是具眼衲僧于一機一境一毫頭上轉過身來上與祖佛為師高樹法幢演大法義建功立業到此田地不妨高揖釋迦不拜彌勒十方諸佛俱站下風奴呼菩薩婢視聲聞有甚過犯脫或未然有寒暑兮促君壽有鬼神兮妒君福。</p>
<p>小參說法不依時便是非時語即今是甚麼時若道是臘月十四人人盡知何必重舉不是十四又落非時若有道得分明底<span class='corr'>卻</span>在生上座肚裏其或未然生上座在你肚裏總不恁麼不免隨時變遷逐物流轉遂成一頌臘月十四日分明共見聞滿堂雲水客那個是知音咄。</p>
<p>壬戌元宵昭覺解制小參即今一期已竟山僧住持事繁未曾與眾兄弟打葛藤大丈夫阿誰無分都是頂天履地覓佛底人何必要山僧處分是則也是欲尋個無心道人如星中揀月所謂慈舟不棹清波上劍峽徒勞放木鵝。</p>
<p>壬戌昭覺結制小參今朝十月十四衲子安禪結制大家廝結眉毛了卻從前底事凡為展缽開單提持衣線下事一切動轉施為如有所立卓爾打破黑漆桶底不負出家之志坐斷百尺竿頭始信前有餘地。</p>
<p>小參小盡二十九大盡三十日公案本現成何事從他覓韶華不再來光陰如駛急報爾參禪人各各宜省惕推倒銕崑崙不受閻羅氣常秉智慧劍佛魔一齊劈跳出金剛圈口開吞栗棘日用本尋常明明與歷歷仁者見之仁智者見之智衲子分上喚作甚麼請轉一語。</p>
<p>小參心緣不到處如隔一重關力提不起時似石墜澄潭若離心意識實乃出家兒一念不生前後際斷動靜一源始稱俊敏臨濟門下又則不然有時孤峰獨立廓步大方有時十字街頭和光混俗常用咬豬狗手腳逢佛殺佛遇祖殺祖魔宮虎穴七縱八橫騰騰任運今宵堂裏還有此人麼設有不妨與昭覺相見。</p>
<p>小參諸佛說不著祖師提不起于中有一物無頭亦無尾且道是何物[妳-女+口]書記翼雲答云一聲天際外非將物可比師作聽勢云依稀似曲纔堪聽又被風吹別調中復云莫是在天垂象在地成形陽舒陰卷運用四時是此物麼莫是在聖不增居凡不減在阬滿阬處谷滿谷山河大地依之建立艸木昆蟲由之發生是此物麼莫是寒欲添衣熱欲乘涼飢則易餐渴則易飲是此物麼驀喚堂主主應諾師云切忌撞著露柱。</p>
<p>小參舉金佛不度爐泥佛不度水木佛不度火真佛內裏坐者則公案從上老古錐評論者多總是順水推舡逆風把柁者希是他老趙州路出多岐枝蔓繁衍惑亂人家男女大都令人討腳跟不著殊不知未舉<span class='corr'>已</span>前自惑了也昭覺今日抱個不平也要諸人共知金佛不度爐一場懡㦬泥佛不度水一場懡㦬木佛不度火一場懡㦬真佛內裏坐障自悟門生上座如斯批判亦任諸方檢點。</p>
<p>壬戌除夜小參月有三十日今宵最可良梅吐春先玉霜壓石蓮香燈籠與露柱動地而放光明明歷歷地何須問帝鄉既然明歷歷且道明朝有甚麼事高聲云新歲客情多打躬作揖忙。</p>
<p>癸亥解制小參三冬<span class='corr'>已</span>過一期事畢歷盡鹹酸風煙始息此眾無枝葉惟有諸真實所以山僧不敢向虛空中打橛彈沒弦琴唱村田樂和光混俗共樂昇平更有一樁好事與眾兄弟商量明日束腰包裹艸鞋至窮岩埜水百艸頭邊有個人不可不逢逢著畢竟喪身失命。</p>
<p>戊辰青城結制小參舉龐蘊解道十方同聚會個個學無為此是選佛場心空及第歸敢問大眾既是無為作麼生學觀世音菩薩將錢買胡餅放下手來卻是饅頭。</p>
<p>小參諸佛無法說祖師不會禪明明元不悟思想<span class='corr'>卻</span>成顛形聲猶未兆真機始現前還會真機麼不見祖師道在眼曰見在耳曰聞在鼻嗅香在舌談論在手執捉在足運奔識者喚作佛性癡人喚作精魂眾兄弟要識佛性麼良久高聲云逢人切莫錯舉。</p>
<p>小參舉洞山禪師有首座來省覲待茶次驀拈果子云有一物明歷歷黑似漆上拄天下拄地常在動用中動用中收不得召大眾云且道是甚麼物良云對眾頌出師資嘉會敘寒溫果桌分明列示人信手於中拈一粒騎聲蓋色絕疏親洞山老莫匆艸等閑白地栽荊棘瞎<span class='corr'>卻</span>眼睛人多少。</p>
<p>解制小參握拳云握則非掌本無伎倆展掌云展亦非拳萬法安然屈指握展與人點眼縮手云不展不握何處摸[打-丁+索]此四句能殺能活能縱能奪若是明眼衲僧向者裏薦得一生參學事畢且道結角羅文一句作麼生道良久云噁。</p>
<p>己<span class='corr'>巳</span>青城結制小參心隨萬境轉轉處實能幽隨流認得性無喜亦無憂此是古人語句且道如何是你眾兄弟隨流得妙底境界[妳-女+口]以杖左右指云幾乎又成聖解。</p>
<p>小參一機纔動萬法齊彰一念純真萬緣休罷大道本無殊因根有利鈍若是丈夫漢一聞便了不受人處分不食人家殘羹剩飯我王庫內無如是刀隨處作主遇緣即宗得路便行歸家穩坐所以道上士一決一切了中士多聞轉不信縱有如斯作略到鳳林門下好與三十痛棒且作死馬醫。</p>
<p>小參吾人一段事勿將作容易深山雖寂寥趣步有餘地結制一月來還疑此事未問東便答西都盧不相似千聖出頭來驀豎拳云皆從者裏去咬破銕饅頭任君伸腳睡竿木可隨身逢場而作戲大好出家兒切勿負<span class='corr'>己</span>志設或再依俙水難消一滴漫莫學庸流翫時而愒日如斯之等類云何納信施勗爾兄弟們個個宜努力踏翻生死海不受閻羅氣獨踞大雄峰佛祖之苗裔上與三世佛同鼻孔出氣柳巷及花街亦任閒游戲撐起潑天門堪任為柱石個段好來由切忌又切忌。</p>
<p>除夜小參參禪無別法秖要生死切庭前石敢當<span class='corr'>晝</span>夜熾然說試問參玄流云何而不瞥三十日到來欲忙忙不徹閻羅筭飯錢作麼生打怗若是克家兒何須動唇舌目擊便知歸從不受人惑大地及山河元來非他物百花叢裏過不沾伊片葉聞聲不是聲見色非干色耳明眼自聰鼻香舌味潔六用一時通是名真快活地獄與天堂魔宮并虎穴任性縱橫游那得有差別獠虎咬大虫波斯嚼生銕吽㗶吒。</p>
<p>解制小參元宵正月半事事成一片花市列成行星橋排兩岸惟有水牯牛久不歸欄惘驀鼻牽迴來打鼓普請看快便疾如風元來無二見家山耕白雲種月錦江畔人天共集時仍嚼銕酸餡。</p>
<p>庚午結制小參如來禪祖師禪主山高案山低曠大劫來個自<span class='corr'>己</span>因甚人人俱不薦總被眼色耳聲瞞參玄客毋放寬咬定牙關緊捏拳了生死超方便休把光陰當等閑百尺竿頭須坐斷懸岩撒手沒畔岸聖凡情人我見都盧一刀成兩段大丈夫莫留戀擺脫萬劫習愛纏涅槃心菩提岸森羅萬象在目前雖然不是目前法也要當人著眼看阿呵呵會也麼選佛場開庚午科。</p>
<p>解制小參舉難難難猛火著油煎十石油麻樹上攤未免傷鋒犯手易易易築著磕著百艸頭上祖師意略較些子也不難也不易能所未忘侵早下床腳踏地少賣俏山僧今日不懼諸方檢點恁麼批判若個衲僧于龐公處薦得所謂千載同風代不乏人于山僧未開口前承當所謂日日修習空花梵行時時晏坐水月道場如或未然萬古碧潭空界月再三撈摝始應知。</p>
<p>為玄圃鄧居士對靈小參居士乃雅安茂才世胄名儒憚其人事之繁冗父子徙于青城之鳳林猶如舊識依依然偕居以持經為日課以禮拜為佛事高齡八十有五無恙而終經中道惟此一事實餘二則非真老居士還識此一事麼震威一喝云向者裏就路還家任性自由三世諸佛惟此一事轉大法輪歷代祖師惟此一事建大法幢十方龍象惟此一事而證真常顧左右云還有餘事也無卓拄杖云來年自有新條在惱亂春風卒未休。</p>
<p>為延慶玉白和尚對靈小參白雲繚繞幽鳥哀鳴時節若至大悅行人恭惟玉白和尚珠江應跡說法錦官住世七十餘年建功立業展大經綸一旦撒手還家寸絲不挂能事已畢蒙諸山耆宿都綱司及孝徒普明等請山僧對靈垂示祖道句子辭之不獲秖得承當不見道此處幽深玄遠無人能到遂震威一喝云天得之以清地得之以寧君王得之日應萬機文武尊官得之股肱王室海宇奠安四聖得之不增六凡得之不減道者得之攪長河為酥酪變大地作黃金四民得之東頭買賤西頭賣貴耕者耕而讀者讀蚑行蠕動得之各證無生且道玉翁和尚得之作麼生聻卓拄杖云含元殿裏絕商量六國安寧化日長于一毫端現寶剎到頭何處不家鄉。</p>
<p>為自悟尼對靈小參齠齡薙染節操清貞緇門之格式白業之風規時乎而來也猶如萬籟醉東風一塵不染時乎而去也好似皎月映洪濤豈停滯魄昔日射洪獲利住世七十年渾同昨日今朝移花兼蝶至斯晨錦官折本覷破浮華掉背大歸圓寂買石得雲饒孝徒寂定請山僧對靈說法到者裏不惟無法可說且無起口處驀卓拄杖云悟上座在山僧拄杖頭上現大人相動地放光與汝緇素人等道諸惡莫作眾善奉行橫按拄杖云自淨<span class='corr'>己</span>意是諸佛教復放下拄杖云會麼香水海中任縱橫人間天上閒游戲。</p>
<p>癸酉冬至華嵒法叔聖和尚命小參片葉孤舟勢轉東銀濤玉浪一帆通殊知古佛遙招手暫泊江皋釣澤龍有麼問昔日世尊三七日中思惟如是事如何是如是事師云如是事且止如何是世尊立地處進云即今我等一七日中總不見得師云正要闍黎親薦驀拈拂子云者個從本以來無言說無名字無往來究竟平等總無變遷若向者一毫頭上薦得根源一生參學事畢不勞無繩自縛掘地討天其或未然隨類現形動地放光去也拂一拂云天以之垂象地以之成形五岳以之孤峻四海以之澄清君王以之應機百官以之治民九有四生情與無情以之隨類立名各輝本有且道在衲僧分上如何作用良久自代云飢餐渴飲閑坐困眠徹生本是住山人只因奉命南遊久欽本堂法叔老人特詣山頭省覲何期眾兄七期限滿命徹生代勞爛打葛藤惜乎胸中無個元字腳到者裏無起口處拈則古人公案以圖塞責舉昔有二僧行腳一曰行腳一曰腳行爭論不<span class='corr'>已</span>共質地藏禪師各執其是地藏云我與你二人註破行腳腳行腳行行腳二僧從此有醒且道地藏與二僧說甚麼卻悟去合下甚麼語若無人判斷生上座不妨重下註腳行腳腳行徒理論腳行行腳稍相近等閑踏破太虛空宇宙平沉巒嶽靜。</p>
</div>
<div class='div-other'><a id='mulu14' />
<p class='h1'>開示</p><p>昭覺居首座寮落堂自結制來以經旬日未審諸兄作何活計倘有所疑不妨出來大家評品看良久無人出復云今晚奉方丈老人命生上座落堂與眾兄商量若道商量兩字到者裏秖得滿面慚惶原夫達磨鼻祖西來不立文字單秉直指人心見性成佛初遇梁王機緣少扣秖得逾梁歷魏鈍滯九年若非二祖斷臂以求安心幾乎掩面而歸所謂直指宗猷傳至于今亦已久矣若道此事為難豈不見長慶捲簾靈雲見桃花香嚴擊竹何難之有耶此事若易趙州三十年除二時粥飯是雜用心湧泉四十年尚自走作香林四十年方成一片試問眾兄畢竟如何下手眾下語不契復云不是者個道理攢花簇錦豈干汝事此事元在你日用中求昔日龐居士有云日用事無別惟吾自偶諧不離日用尋常動靜處體會吾人固有之物非義襲而取若除此外別有者亦是頭上安頭倘或于此轉得身吐得氣許伊詣方丈裏喫棒有分。</p>
</div>
<div class='div-other'><a id='mulu15' />
<p class='h1'>開板</p><p>懸則塞滿乾坤擊則聲徹三界諸佛之慧命人天之標準現前多少伶俐衲僧管教覷之不及且道利害在甚麼處猛擊云諦聽諦聽。</p>
</div>
<div class='div-other'><a id='mulu16' />
<p class='h1'>書問</p>
<div class='div-other'><a id='mulu17' />
<p class='h2'>復上本師啟丁巳</p><p>六月十九日敬接慈命焚檀九頓諷至再三喚徹生回堂不覺茫然生自南歸每于啣哺周旋靡非謨慮法門掃地柱石難求于癸丑秋啟古字山法兄佛冤和尚回堂甚適所願將祖庭大任一肩擔荷不惟生等快滿素心兼錦官緇素紳衿云日月出矣爝火潛輝法門之幸邇聆潛行舊隱法門紀綱一旦拋卻未識何意徹生展讀之初如伏日飲冰祖庭大任非行弗履非德弗居豈小補哉生之劣質行寡力微僅可深藏幽谷以待餘年伏乞慈憫置生于補次之外如有復我志必他山謹啟。</p>
</div>
<div class='div-other'><a id='mulu18' />
<p class='h2'>復同門眾法兄</p><p>獲展華藻兼錫厚貺謝謝茲讀老人慈旨云佛方丈之內江老僧近日食減事繁前途似有限欲移西關以待委息恨大眾無依爾可收拾回堂代勞幸甚目及此語令人可嘅何也其昭覺祖庭必要德行具足宗說俱通者方可維持弟之行履難瞞眾位高矚儜劣之志侏儒之貌百無一能且年逾不惑尚無三尺之童以堪應對其祐可徵惜乎生逢亂世長遇流離悟學二樁徒張空譽弟之矢志今生決不敢妄為非不為也實不能也欲云抱恨來生又同癡人說夢蟲臂鼠肝付之造物煩諸兄轉達老人調轉陽春為幸是祝是禱此復。</p>
</div>
<div class='div-other'><a id='mulu19' />
<p class='h2'>復法兄冤和尚</p><p>敬接華翰并讀佳刻如獲至寶錫我百朋句句放光言言動地俾青城艸木揚眉頑石起舞不惟啟我茅塞而兼洗其心垢誠為教予多生之良惠也謝謝諭云俟弟閱藏隆周耑申虔請以繼祖席云云弟之俾志僅可浮游窳墮窮壑幽棲消磨歲月以聽其素耳謹復。</p>
</div>
<div class='div-other'><a id='mulu20' />
<p class='h2'>達良揀王文學</p><p>解臂以來蓂莢幾凋所領淑談恒潛方寸恭惟居士熙明日集動定咸亨繼往開來癡蒙獲惺云令郎出家一事見居士不惟口無吝言且容無吝色可謂再來龐公也世間布施多途惟舍子出家功增莫及。</p>
</div>
<div class='div-other'><a id='mulu21' />
<p class='h2'>結制請佛冤和尚上堂</p><p>伏以兼葭凝露玉幹垂煙坤元密運潛符水官明昇嘉誕鵷鶵展翼萬禽瞻仰獅子遊行百獸騰奔恭惟佛翁堂頭和尚伸兜羅綿手拯接迷途舒金色臂示演真宗談無談之心法祝無祝之聖壽慈雲布于四方甘霖澍于八極沾一滴而百味皆同佩一機而千機鼎勝揮盡狼煙光嚴象座伏願杖頭有眼點出威音消息拂子無聲吼絕支那異響法雷一震四眾瞻依共發精虔合為拱躍。</p>
</div>
<div class='div-other'><a id='mulu22' />
<p class='h2'>請嵋雪和尚主金純寺</p><p>伏以錦江積翠徵法源于萬古提唱一音演正宗于局外藉華王之寶座舒佛祖之弘慈眾望允歸合詞虔請恭惟禪師猊座肘符久握智印深潛接濟上之流傳受靈山之遺囑有住持僧寂定偕諸檀越生逢季運正法凋零欣沾花雨扶起金純之赤幟仰餐甘露飽茹芙蓉之乳麋不惟金純久湮毒鼓且喜文師洪規再振權施今日之宣揚實補當年之缺陷伏願憫斯緇素大作津梁豁開戶牖運末法之三車驀垂一足點龍象之正眼俾諸有情開智海以同源接引群芳總法身為一體敦請象駕特布微忱。</p>
</div>
<div class='div-other'><a id='mulu23' />
<p class='h2'>代陳新軒崔騰宇等通啟</p><p>伏以芙蓉城畔三籟雝雝緣鼓角井參宮裏八方冉冉靄禎雲綱維在手挽回三百年之逝浪正令全提挈轉五千人之悵惆恭惟嵋翁大禪師撝千聖之遺蹤打開八字擢萬載之勳猷總括三才掃盡劫灰喜臨病市之醫王重敲法鼓再振黃鐘之曲調鶴鳴九皋河溢千里居如枯木止水晏坐十方出似飛鳳遊龍祥徵庶類毋俾正法凋零企窺彗星朗耀深資典型用消同異伏願滴水滴凍布袋解開入淖入泥牢關把著鏟卻法堂之艸吹起衲上之毛三輪普現一印頓圓四眾瞻依合虔靜聽。</p>
</div>
<div class='div-other'><a id='mulu24' />
<p class='h2'>長至日請佛冤和尚上堂</p><p>伏以眼空四智炯炯祥煙彌八極舌覆三千翩翩瑞氣布寰區寒梅吐玉碧海澄清恭惟堂頭法兄和尚紹祖峰頭掀翻圓悟之舊案華王座上扶起濟北之頹綱放大人相瓦礫增輝法演一音山川競秀某不揣愚庸敢攀座右雖無三聖之能願伸興化之手賁然不吝于斯時有釋吞冰于日後伏願白雲臺畔縱奪雙拋一陽宮裏齊行照用不失瞻依之四眾普使獲利于人天緇素臨筵忻餐法味。</p>
</div>
<div class='div-other'><a id='mulu25' />
<p class='h2'>柬臬臺胡護法<span class='note-inline'>(諱昇猷)</span></p><p>恭惟仁風浩蕩海宇欽瞻碧鏡高懸蒼生有賴全提正令做官做佛何殊辭峰孤迥談心談性皆然至于往復無際動靜一源理事圓融塵塵三昧在老法兄得之已弟自癸亥秋仍歸青城舊隱重整山房將經樓搆畢時豎大殿所以不曾耑使恭候待叢林稍妥躡芒有自臨穎馳神依依不悉。</p>
</div>
<div class='div-other'><a id='mulu26' />
<p class='h2'>柬戶部尚書胡護法</p><p>恭惟德登熙明聲鴻海內恩隆八表艸木騰輝岩谷之士偕歌堯舜之風芻蕘之氓共沾周召之澤調羹補袞總賴高明黎庶瞻風崩首延眸桑門全仗大力金湯青城古岸元來不俗弟居一隅顏曰鳳林係無量壽佛之道場也于甲子秋興工重搆經樓佛殿業已告竟祈老法兄賜額光賁俾瓦礫生輝以垂不朽。</p>
</div>
<div class='div-other'><a id='mulu27' />
<p class='h2'>達曉元和尚</p><p>別後數稔欲晤無由幾擬追風柰足下無雲是以為歉邇聆高樹法幢以開來學扶起沙盆真風不墜弟惟以焚檀遙仰可謂古佛再來<span class='corr'>羨</span><span class='corr'>羨</span>頻蒙口光常射青城希逢便羽少候興居罪罪時中便艸聊疏鬱結俟來春耑使恭候。</p>
</div>
<div class='div-other'><a id='mulu28' />
<p class='h2'>達佛冤法兄</p><p>蒲月分襟瞬息秋至紅葉侵霜菊花滿苑觀此<span class='corr'>佳</span>景似喜憂相半也弟擬法兄初度親趨恭祝相別南行惜乎雨阻一月泥淖沒膝江波浩渺情實難堪于十月朔日詣老人膝下始知潛行華萼亦喜憂相半也喜者法兄歸故里說鄉談飽煙霞高枕自娛憂者老人八旬在邇藥石誰代祖庭誰托法門誰繼慈悲之心安在哉語云父母之年不可不知也一旦繫小子失丈夫是可忍乎既欲歸隱宜名正言順一辭而退與後昆作個標準再望歸來相商何人繼席俟老人相安又作良圖也不悉。</p>
</div>
<div class='div-other'><a id='mulu29' />
<p class='h2'>甲<span class='corr'>戌</span>秋于嘉禾上本師啟</p><p>違巾一載萬里神飛錦雲過檻頻積隱懷緬惟老人動履咸亨策蹇無恙佛誕日敬修三啟并稿二冊繫于便羽想已陳覽其錦江全錄六月工竣將數十年衛法之苦心今與老人完局因乏錢糧只印一百二十部寄六十部付伏虎端于運回昭覺餘各流通生來春有燕京之遊想老人天壽定與趙州埒齡兼有眾法兄左右聽安恃此俾生無慮矣俟北歸來再禮雙鳧謹啟。</p>
</div></div>
<div class='div-other'><a id='mulu30' />
<p class='h1'>文</p>
<div class='div-xu'><a id='mulu31' />
<p class='h2'>孔雀明經序</p><p>調御師子靈山初會說菩薩法凡聖交參人天並集內有個血氣男兒名沙底者聞佛出世忻樂瞻仰斯大因緣曠劫難遭誠忘世業職供樵薪殊知蛇潛朽木傷其左足之一指悶絕躄地于次忘所以冀佛垂慈大施法藥示現孔雀明王之金身乃談希有未聞之妙法此經流布可以解冤釋結可以益壽延齡可以袪世災迍可以福國祐民今玄明悟修者係本郡人世胄有家蜀難之後覷破浮華薙染披緇參詢知識莫後歸來補修名藍塑佛裝經幽明兩利信有年已時將耋齡老當益壯但有利益無不興從支笻募眾刊此經全部壽世流通以終老局倩予作序弁其經首樗櫟之材敢充楝宇吾佛之功德如海吾兄之密行如淵豈能疏其萬一哉。</p>
</div>
<div class='div-other'><a id='mulu32' />
<p class='h2'>為艸堂耨雲法兄語錄後跋</p><p>粵維三教之遺跡一葦之別傳無非挽迴亡子之狂心耳如我釋迦文佛愍念一切眾生為一大事因緣出現于世四十九年談經三百餘會收束許多出格男兒末後于多子塔前談無所談驀地拈花示眾百萬人天中出個沒勾當漢破顏微笑遂將正法眼藏付伊傳持二十八世復有婆羅門將法印袖入中國名曰教外別傳既云教外焉得有言乎所以教中道是法不可示言辭相寂滅又曰因言而顯理安得無言乎如我艸堂法兄負昭覺老人之缽袋子開法于閬水亦有年矣所行無言之道因紳衿士庶十方衲子悉叩其門迫不得已接引歸來遂有上堂小參開示頌古拈古好事者日錄成帙俾四眾人等就路還家也予癸亥秋昭覺謝任仍歸青城舊隱一日有爾聞明幻二姪持稿見示展卷讀之言言見諦字字放光信滹沱一脈代有其人予欲無言可乎茲不揣堊墁之業遂贅數語于篇末敢獻大方琟琢之手請嘗試之以為何如。</p>
</div>
<div class='div-other'><a id='mulu33' />
<p class='h2'>錦江禪燈後跋</p><p>原夫真常者本無形狀元非比擬放則萬行圓滿收則千機寢削菩提涅槃真如佛性金剛圈栗棘蓬光明幢日月燈種種異域皆從此中流動充滿附物立名難越其閫奧也然而附天自高附地自寧附日月代明雖云物無私映尚不能灼盡昏衢附之于燈能破千年暗室言體孤明獨照言用續燄聯輝所謂冥者皆明而明終無盡此書不曰禪錄而名禪燈者俾傳之無盡也豈非佛祖慧命之燈乎自世尊拈花迦葉微笑乃至斷臂安心明鏡非臺染污不得即心即佛一喝耳聾顯大機用脅下還拳于中卓樹光明幢如寶絲網因而光光相羅遍攝寰區也本師丈老人初蒙雙桂師翁印心已來七座道場播揚宗旨末後還蜀節度使坤育張公偕見任寮寀請闢圓悟祖庭三十餘載應機接物之暇于劫灰堆裏捃拾殘篇斷簡蒐羅諸家語要合集一書名曰錦江禪燈癸酉秋命徹生負稿東下楞嚴災棗第將古今知識從真常體中印明大事因緣共相敷陳一段光明幢聯綿一盞無盡燈雖云去聖時遙且靈山一會儼然未散乃吾師衛法之苦心也慨久遠之無徵待傳述之有自間有挂漏收攝未備不能無望其同志高明者尋討補入云爾。</p>
</div>
<div class='div-xu'><a id='mulu34' />
<p class='h2'>嗣燈和尚語錄序</p><p>諸佛奧旨列祖關鍵天地樞機眾生本源是合一道也豈有兩般耶佛佛授受而授此也祖祖相傳而傳此也天地運動而運此也眾生不知返本還源而迷此也一切世人蔽在貪愛暗室各有一座光明幢不能返觀自照所以煩他諸佛列祖互相出世用惡辣鉗錘與人拔楔抽釘解黏去縛如日月塵天映破人人黑暗無明待披雲見日個個知有如嗣燈禪師妙年薙染廿齡圓具遍參尊宿落節于雙桂師翁拄杖頭邊負命于密行老人椎拂之下樹插竿于雒源懸赤幟于滏水凡上堂法語截銕斬釘石火電光難容湊泊所謂如太阿鋒似大火聚近之則燎卻面門觸著則通身紅爛總是返觀自照擺脫根塵識自本心立地成佛有法孫雪浦楚石二子袖稿東下嘉禾剞劂入藏流通時予亦寓楞嚴編較錦江禪燈鋟梓未終二子持以問序予曰令師翁芳名播于兩川面兩川之人序之矣甘露澍于雒源而雒源之人序之矣予不敢揚塵于潔白地上墜露于滄海皋邊惟不副來機聊贅數語雖為缽盂安柄且徵淵源有自。</p>
</div>
<div class='div-other'><a id='mulu35' />
<p class='h2'>募藏經引</p><p>吾佛世尊于劫初時見大地一切眾生沒溺愛河遂誓云我世世生生能捨身命若獲成佛拔濟其苦于是勇猛精進捍勞忍苦修種種苦行興種種供養三大阿僧祇劫頭目髓腦國城妻子難捨能捨難行能行末後于第十減劫方堪成佛總要接迷流出愛河人人解脫越三界超死生教個個成佛縱是上根利智必假熏修而成須從路徑而登若無王藏教典開示悟入曷得其門而進焉所謂渡河先用筏到岸不須舟此經乃般若之舟也能渡生死之苦海耳崇陽之北有山名青城者麓有古剎曰鳳林劫火之後秖存鴻規于甲子間重建經樓正殿左右廓廡佛像儼然金壁交輝惟乏藏經唐勞虛設茲持短疏緣募十方宰官長者居士善人各發囊金勷成勝事庶樓閣頻開共入毘盧性海將來龍華會裏成佛有自謹疏。</p>
</div>
<div class='div-other'><a id='mulu36' />
<p class='h2'>募龍牌引</p><p>爰夫世出世間恩之重者莫大于天地君親師也然此五者上至聖人下及村役豎子盡皆知之其天地親師之恩人人得而酬報者蓋近故也君恩非遠時乎有忽不能日慎耳所以古人付之菴觀寺院託其緇侶每逢朔望晨鐘暮鼓代一方檀信祝釐以報之鳳林禪院仰十方緇素捐資初成不足之功雖多惟萬歲牌不可無者何也有牌則有位有位則神有主而人有依所謂洋洋平如在其上已靡懷不及之仁者宜發囊金以勷成不惟報恩于目前此乃千古之龜鑑也是引。</p>
</div>
<div class='div-other'><a id='mulu37' />
<p class='h2'>重建大通寺碑記</p><p>灌陽之南六十里許有名藍大通寺始刱唐初歷有年矣山環水秀虎踞龍盤接踵嶓岷引源六頂三十六峰之輔霧中天台之弼冠青城而帶味江背孤鶴而袖天造地設聖宜居焉因甲申之難大革湯火鞠為茂艸町畽鹿場雖存佛殿經樓俱成老屋星光墜于佛頂月帆挂于眉間有僧湛融齠齡薙染遍謁諸方至風穴失利昭覺拔本遂罷參自歇于康熙丁未夏卓錫此山重整樓閣廓布山門裝潢佛像從豎廓廡久湮香火煥然一新檀信瞻禮有雪皋之坊智勝如來有垂慈之恃僧徒濟濟人傑地靈誠乃劫後之奇遘也請予銘之以垂不朽。</p>
</div></div>
<p class='juan'>青城山鳳林寺竹浪生禪師語錄卷第三<span class='note-inline'>(終)</span></p>
</div><!-- end of div[@id='body'] -->
</body></html>