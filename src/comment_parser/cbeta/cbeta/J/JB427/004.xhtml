<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>青城竹浪生禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu38' />
<p class='juan'>青城山鳳林寺竹浪生禪師語錄卷第四</p><p class="byline">嗣法門人真純等編</p>
<div class='div-other'><a id='mulu39' />
<p class='h1'>頌古</p>
<div class='div-other'><a id='mulu40' />
<p class='h2'>世尊初生</p><p style="text-indent:0em" class="lg-abnormal"><div class='lg-row'>指天指地眼睜睜四顧徒增滿面塵七步周行重註破何須更道我唯尊</div>
</p></div>
<div class='div-other'><a id='mulu41' />
<p class='h2'>天上天下惟吾獨尊</p><p style="text-indent:0em" class="lg-abnormal"><div class='lg-row'>久入無聲三昧忘卻從前花費道個惟吾獨尊彈壓群英出類雖然緇素分明料掉不知進退當時想是無人若有豈容誇貴</div>
</p></div>
<div class='div-other'><a id='mulu42' />
<p class='h2'>虛空為鼓須彌為椎誰人打得</p><p style="text-indent:0em" class="lg-abnormal"><div class='lg-row'>若把虛空來作鼓須彌椎打正相宜有人問我曾聞否掉臂搖頭三不知</div>
</p></div>
<div class='div-other'><a id='mulu43' />
<p class='h2'>黃龍三關</p><p style="text-indent:0em" class="lg-abnormal"><div class='lg-row'>佛手驢腳與生緣龜毛繩子一串穿街前欲賣無人識擲向威音那畔邊</div>
</p></div>
<div class='div-other'><a id='mulu44' />
<p class='h2'>殃崛魔羅產難因緣</p><p style="text-indent:0em" class="lg-abnormal"><div class='lg-row'>入城分衛事如何恰值他家產難婆待得回頭相借問誠言一語轉淆訛殃崛魔殃崛魔賢聖法起干戈原來覿面機關密匝匝春風水面過</div>
</p></div>
<div class='div-other'><a id='mulu45' />
<p class='h2'>無住為本立一切法</p><p style="text-indent:0em" class="lg-abnormal"><div class='lg-row'>無欠無餘無必無固法法圓融頭頭顯露無住為本兮妙協難量立一切法兮沙界罔措咄咄好鳥不栖無影樹</div>
</p></div>
<div class='div-other'><a id='mulu46' />
<p class='h2'>大顛擯首座<span class='note-inline'>(二)</span></p><p style="text-indent:0em" class="lg-abnormal"><div class='lg-row'>正令當行豈肯饒通身泥水為兒曹吹毛不向眉間挂怎得門庭百世高</div>
</p></div>
<div class='div-other'><a id='mulu47' />
<p class='h2'>世尊涅槃</p><p style="text-indent:0em" class="lg-abnormal"><div class='lg-row'>本來不生道甚麼滅說妄談真總勿交涉八十年來不自由無端告眾云休歇而今沙界沒藏身縱有依前打不徹</div>
</p></div>
<div class='div-other'><a id='mulu48' />
<p class='h2'>女子出定</p><p style="text-indent:0em" class="lg-abnormal"><div class='lg-row'>文殊多事女子何慳世尊饒舌罔明落圈笑他一夥鬧似麻正眼看來均不智各欲于中展大猷同坑土色元無異</div>
</p></div>
<div class='div-other'><a id='mulu49' />
<p class='h2'>趙州訪二菴主</p><p style="text-indent:0em" class="lg-abnormal"><div class='lg-row'>月映寒潭團似鏡天空任教走風雲贏乖賣俏堪何用殺活齊彰總現成趙州老大無情偶然白地生荊棘刺瞎許多人眼睛</div>
</p></div>
<div class='div-other'><a id='mulu50' />
<p class='h2'>趙州命僧洗缽盂</p><p style="text-indent:0em" class="lg-abnormal"><div class='lg-row'>擔簦行腳不勝疲粥罷仍教洗缽盂靈利衲僧汲勾當千年話柄落招提</div>
</p></div>
<div class='div-other'><a id='mulu51' />
<p class='h2'>二僧諍論行腳</p><p style="text-indent:0em" class="lg-abnormal"><div class='lg-row'>偶遇爭禪客徒勞論是非堪笑採樵者柯爛不知歸</div>
</p></div>
<div class='div-other'><a id='mulu52' />
<p class='h2'>僧問雲門不起一念還有過也無門云須彌山</p><p style="text-indent:0em" class="lg-abnormal"><div class='lg-row'>問處較危荅處險六月飛霜徹骨寒從今識得雲門老須彌頂上擲鉤竿</div>
</p></div>
<div class='div-other'><a id='mulu53' />
<p class='h2'>虛空</p><p style="text-indent:0em" class="lg-abnormal"><div class='lg-row'>蕩蕩非今古圓裹無餘剩且不立一塵誰將物我論月斜風靜無人掃燕子嘟來水面漂</div>
</p></div>
<div class='div-other'><a id='mulu54' />
<p class='h2'>那吒太子析骨還父析肉還母然後現本身為父母說法</p><p style="text-indent:0em" class="lg-abnormal"><div class='lg-row'>兩段分來氣宇豪豈知瘦處不容刀本身說法雖然玅養子之緣莫可逃</div>
</p></div>
<div class='div-other'><a id='mulu55' />
<p class='h2'>情與無情共一體</p><p style="text-indent:0em" class="lg-abnormal"><div class='lg-row'>動植飛潛總一家南泉說夢指庭花當陽拔出眼中屑幾箇男兒是作家</div>
</p></div>
<div class='div-other'><a id='mulu56' />
<p class='h2'>百丈再參馬祖</p><p style="text-indent:0em" class="lg-abnormal"><div class='lg-row'>一喝如雷沙界空凡情聖解一時融自從雙耳聾來也直至而今總不聰</div>
</p></div>
<div class='div-other'><a id='mulu57' />
<p class='h2'>百丈野狐</p><p style="text-indent:0em" class="lg-abnormal"><div class='lg-row'>圓音一演別胡笳不落錯兮不昧差五百生來甘受屈徒勞撾鼓助毘茶</div>
</p></div>
<div class='div-other'><a id='mulu58' />
<p class='h2'>趙州狗子佛性有無</p><p style="text-indent:0em" class="lg-abnormal"><div class='lg-row'>趙州狗子佛性有萬象森羅顛倒走海底蓬塵飛上天明暗色空揚家醜</div>
</p><p style="text-indent:0em" class="lg-abnormal"><div class='lg-row'>趙州狗子佛性無聖解凡情總是虛坐斷威音前底事青霄獨露一輪孤</div>
</p></div>
<div class='div-other'><a id='mulu59' />
<p class='h2'>龍潭紙炬</p><p style="text-indent:0em" class="lg-abnormal"><div class='lg-row'>聊將紙炬示當然拈弄原來理事圓爍破從前陳暗室逢人切莫道為禪</div>
</p></div>
<div class='div-other'><a id='mulu60' />
<p class='h2'>草履覆龜</p><p style="text-indent:0em" class="lg-abnormal"><div class='lg-row'>皮裹骨兮骨裹皮朝三暮四數無虧直饒艸履能覆得未免和身入水泥</div>
</p></div>
<div class='div-other'><a id='mulu61' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>提起貓兒法令行恁麼時節豈容情當陽排下天門陣怎許將軍眨眼睛</div>
</p></div>
<div class='div-other'><a id='mulu62' />
<p class='h2'>三聖問雪峰透網金鱗以何為食</p><p style="text-indent:0em" class="lg-abnormal"><div class='lg-row'>一語頻將作探竿分明點破會還難雷門布鼓高懸著際會風雲擊一鞭</div>
</p></div>
<div class='div-other'><a id='mulu63' />
<p class='h2'>慈明室中將一盆水一口劍一緉艸鞋凡來入者即云看看擬議即打出</p><p style="text-indent:0em" class="lg-abnormal"><div class='lg-row'>草鞋盆水驗英賢艸木叢林悉膽寒止止何須誇別鑒千山海嶽現毛端</div>
</p></div>
<div class='div-other'><a id='mulu64' />
<p class='h2'>二鼠侵藤</p><p style="text-indent:0em" class="lg-abnormal"><div class='lg-row'>識得儂家穩密身侵藤二鼠了無尋等閑撥轉澄潭月照破山河越樣新</div>
</p></div>
<div class='div-other'><a id='mulu65' />
<p class='h2'>文殊手持利劍欲殺瞿曇</p><p style="text-indent:0em" class="lg-abnormal"><div class='lg-row'>手持利劍逼瞿曇讎報讎兮冤報冤就裏機關休錯過從教高著眼睛看</div>
</p></div>
<div class='div-other'><a id='mulu66' />
<p class='h2'>世尊陞座文殊白椎</p><p style="text-indent:0em" class="lg-abnormal"><div class='lg-row'>文殊白椎世尊陞座百萬人天均皆負墮點檢將來二俱是錯錯錯東澗水流西澗水南山雲起北山落</div>
</p></div>
<div class='div-other'><a id='mulu67' />
<p class='h2'>經首[米-木+八]字</p><p style="text-indent:0em" class="lg-abnormal"><div class='lg-row'>八不八兮以不以人天共見難舁舉瞿曇弄巧翻成拙尾作頭拈頭作尾</div>
</p></div>
<div class='div-other'><a id='mulu68' />
<p class='h2'>七處徵心</p><p style="text-indent:0em" class="lg-abnormal"><div class='lg-row'>那得心來七處徵根身器界了無痕直饒徵到無徵處猶是虛空點一塵</div>
</p></div>
<div class='div-other'><a id='mulu69' />
<p class='h2'>八還辯見</p><p style="text-indent:0em" class="lg-abnormal"><div class='lg-row'>特地無端辯八還瞿曇密密喚阿難當時若有參玄客擊碎頂門只一拳</div>
</p></div>
<div class='div-other'><a id='mulu70' />
<p class='h2'>清淨本然云何忽生山河大地</p><p style="text-indent:0em" class="lg-abnormal"><div class='lg-row'>天空日朗雨歇風清山不在高有仙則名水不在深有龍則靈清淨本然兮藏頭露尾山河大地兮荷動魚行無邊法界分明也震地風雷醒物情</div>
</p></div>
<div class='div-other'><a id='mulu71' />
<p class='h2'>應無所住而生其心</p><p style="text-indent:0em" class="lg-abnormal"><div class='lg-row'>無住無心都不立虛凝浩蕩潛空寂包羅萬象露堂堂函蓋乾坤浮逼逼</div>
</p></div>
<div class='div-other'><a id='mulu72' />
<p class='h2'>佛語心為宗無門為法門</p><p style="text-indent:0em" class="lg-abnormal"><div class='lg-row'>百八全該一句通毫端不涉示真宗無門衍出漻天戶千聖同途轍不同</div>
</p></div>
<div class='div-other'><a id='mulu73' />
<p class='h2'>舍利弗夢中說六波羅密</p><p style="text-indent:0em" class="lg-abnormal"><div class='lg-row'>自家作夢自家原徙倚翻成隔夜禪誰是誰為彌勒者德雲不在妙高山</div>
</p></div>
<div class='div-other'><a id='mulu74' />
<p class='h2'>婆子燒菴</p><p style="text-indent:0em" class="lg-abnormal"><div class='lg-row'>卓錫孤峰大有年當頭一拶太無端針鋒撥動山河轉脫體風流格外傳</div>
</p></div>
<div class='div-other'><a id='mulu75' />
<p class='h2'>天童太師翁一棒不作一棒用</p><p style="text-indent:0em" class="lg-abnormal"><div class='lg-row'>首尾分明殺活齊縱橫拈弄在臨時通身手眼施為別祖佛頻吞喪命軀</div>
</p></div>
<div class='div-other'><a id='mulu76' />
<p class='h2'>不是心不是佛不是物</p><p style="text-indent:0em" class="lg-abnormal"><div class='lg-row'>不是心兮不是佛無身本自潛空窟任教世界廓如許獨冠群芳高突兀</div>
</p></div>
<div class='div-other'><a id='mulu77' />
<p class='h2'>四喝</p><p style="text-indent:0em" class="lg-abnormal"><div class='lg-row'>一喝如雷脫體張乾坤一色鑑當陽從今不挂根塵線撒手無依蹈帝鄉</div>
</p><p style="text-indent:0em" class="lg-abnormal"><div class='lg-row'>一喝猶如踞地獅驚回幻夢冷依依元來一段尋常事格外風流更不疑</div>
</p><p style="text-indent:0em" class="lg-abnormal"><div class='lg-row'>一喝聊將作探竿渠儂逼殺骨七寒未曾眨眼機先墮又隔千山與萬山</div>
</p><p style="text-indent:0em" class="lg-abnormal"><div class='lg-row'>一喝不作一喝用死蛇便當活蛇弄李公顛酒罵張公石女騎魚歌彩鳳</div>
</p></div>
<div class='div-other'><a id='mulu78' />
<p class='h2'>若立一塵家國興盛不立一塵家國喪亡</p><p style="text-indent:0em" class="lg-abnormal"><div class='lg-row'>一尺水一丈波萬別千差不較多有時一陣狂風起大地乾坤挂綠蘿平怗怗兮復寥寥元來無事付兒曹家國興盛兮水中明月不立一塵兮亦是徒勞</div>
</p></div>
<div class='div-other'><a id='mulu79' />
<p class='h2'>再犯不容</p><p style="text-indent:0em" class="lg-abnormal"><div class='lg-row'>把斷封疆不放低誰知別澗有多啼任從滄海桑畬變那許珍珠撒淖泥</div>
</p></div>
<div class='div-other'><a id='mulu80' />
<p class='h2'>三玄三要</p><p style="text-indent:0em" class="lg-abnormal"><div class='lg-row'>第一玄石女能彈古太弦分明一調無生曲不落宮商角徵邊</div>
</p><p style="text-indent:0em" class="lg-abnormal"><div class='lg-row'>第二玄銕牛吼處井生煙大地乾坤開正眼無容擬議落言詮</div>
</p><p style="text-indent:0em" class="lg-abnormal"><div class='lg-row'>第三玄金烏夜半走南天七曜神驚和魄落癡人只當個釐錢</div>
</p><p style="text-indent:0em" class="lg-abnormal"><div class='lg-row'>第一要赤眼泥人贊冷灶無端撞破銕琉璃多向風前陳巧妙</div>
</p><p style="text-indent:0em" class="lg-abnormal"><div class='lg-row'>第二要混沌無端鑿七竅十方世界坦然平明暗色空都笑倒</div>
</p><p style="text-indent:0em" class="lg-abnormal"><div class='lg-row'>第三要石頭瓦礫灼然道萬象森羅笑不休疥狗泥豬鬧浩浩</div>
</p></div>
<div class='div-other'><a id='mulu81' />
<p class='h2'>四料揀</p><p style="text-indent:0em" class="lg-abnormal"><div class='lg-row'>奪人不奪境家山有路苔封冷明月清風翠掃開白雲依舊行深嶺</div>
</p><p style="text-indent:0em" class="lg-abnormal"><div class='lg-row'>奪境不奪人落來此處幾年深坐斷十方無別物銕笛頻吹格外音</div>
</p><p style="text-indent:0em" class="lg-abnormal"><div class='lg-row'>人境俱不奪黃鶯啼處春花落林下水邊得自由孤明不借峰頭月</div>
</p><p style="text-indent:0em" class="lg-abnormal"><div class='lg-row'>人境兩俱奪宇宙平沉咸寂寞狼煙息盡海教乾虛空又被風吹落</div>
</p></div>
<div class='div-other'><a id='mulu82' />
<p class='h2'>四賓主</p><p style="text-indent:0em" class="lg-abnormal"><div class='lg-row'>賓中賓龍騰虎驟帶風雲等閑踏斷玄關路含靈蠢動也翻身</div>
</p><p style="text-indent:0em" class="lg-abnormal"><div class='lg-row'>賓中主未涉程途跨步武木人攜手上高臺脫略機先韻太古</div>
</p><p style="text-indent:0em" class="lg-abnormal"><div class='lg-row'>主中賓仲尼溫伯久通津目擊從教重註破更于何處覓疏親</div>
</p><p style="text-indent:0em" class="lg-abnormal"><div class='lg-row'>主中主日輪杲杲正當午沙界元來一箇身同聲相和何須舉</div>
</p></div>
<div class='div-other'><a id='mulu83' />
<p class='h2'>昭覺本師一日示眾云八十叟老顛東半夜于兩廓經行撞著露柱掉了話頭何人拾得送還老僧代作此○以兩手作擎勢云在者裏</p><p style="text-indent:0em" class="lg-abnormal"><div class='lg-row'>道空不空似物非物不屬青黃那同皂白入水不沉入火不熱元來不值半文錢萬兩黃金買不得</div>
</p></div>
<div class='div-other'><a id='mulu84' />
<p class='h2'>鐘樓上念讚床腳下種菜</p><p style="text-indent:0em" class="lg-abnormal"><div class='lg-row'>淵默而雷聲尸居而龍現一等好風流切忌久留戀</div>
</p></div>
<div class='div-other'><a id='mulu85' />
<p class='h2'>十八女子不繫裙</p><p style="text-indent:0em" class="lg-abnormal"><div class='lg-row'>桃紅柳綠十分春會也徒增眼裏塵幸有東村王大伯等閑擊碎水天痕</div>
</p></div>
<div class='div-other'><a id='mulu86' />
<p class='h2'>僧問趙州純清絕點時如何州云猶是他家客作漢</p><p style="text-indent:0em" class="lg-abnormal"><div class='lg-row'>凜凜寒光萬里涼山河大地絕承當趙州老子舌無骨喚轉風雲蔭八荒純清絕點兮家無二主他家客作兮民無二王</div>
</p></div>
<div class='div-other'><a id='mulu87' />
<p class='h2'>牧牛頌和韻</p>
<div class='div-other'><a id='mulu88' />
<p class='h3'>尋牛</p><p style="text-indent:0em" class="lg-abnormal"><div class='lg-row'>曲徑迢迢特地狂溪山歷遍碧雲房分明不異形聲外戴月披星為甚忙</div>
</p></div>
<div class='div-other'><a id='mulu89' />
<p class='h3'>見跡</p><p style="text-indent:0em" class="lg-abnormal"><div class='lg-row'>野壑苔深跡不多那堪細柳隔煙蘿譁云跡在牛還在舉步揚聲蹉過他</div>
</p></div>
<div class='div-other'><a id='mulu90' />
<p class='h3'>捉獲</p><p style="text-indent:0em" class="lg-abnormal"><div class='lg-row'>驀劄逢渠喝一聲疏狂劣性自醒醒龜毛繩貫遼天鼻芳艸瓊花不敢侵</div>
</p></div>
<div class='div-other'><a id='mulu91' />
<p class='h3'>調治</p><p style="text-indent:0em" class="lg-abnormal"><div class='lg-row'>扭轉鼻頭不放過昂昂氣宇漸消磨撝肱便解歸欄圈動靜忙閒意自和</div>
</p></div>
<div class='div-other'><a id='mulu92' />
<p class='h3'>馴伏</p><p style="text-indent:0em" class="lg-abnormal"><div class='lg-row'>傲骨楞楞一個身屈伸俯仰絕纖塵煙純電策俱拋<span class='corr'>卻</span>鐵笛聲驚海外人</div>
</p></div>
<div class='div-other'><a id='mulu93' />
<p class='h3'>歸家</p><p style="text-indent:0em" class="lg-abnormal"><div class='lg-row'>信步徐徐轉到家滿腔風月興偏賒從今不向東西牧隨分相將納一些</div>
</p></div>
<div class='div-other'><a id='mulu94' />
<p class='h3'>存人</p><p style="text-indent:0em" class="lg-abnormal"><div class='lg-row'>落落忘機逸海山騰騰任運自閒閒雨衣雪笠懸崖畔拊掌呵呵笑兩間</div>
</p></div>
<div class='div-other'><a id='mulu95' />
<p class='h3'>雙忘</p><p style="text-indent:0em" class="lg-abnormal"><div class='lg-row'>湛然物我渾融融萬法殊途觸處通蕩蕩悠悠無限意縱橫世外播玄風</div>
</p></div>
<div class='div-other'><a id='mulu96' />
<p class='h3'>還源</p><p style="text-indent:0em" class="lg-abnormal"><div class='lg-row'>索寞玄微越化工機超物表若癡聾虛明一段無今昔碧落青霄映晚紅</div>
</p></div>
<div class='div-other'><a id='mulu97' />
<p class='h3'>垂手</p><p style="text-indent:0em" class="lg-abnormal"><div class='lg-row'>颯颯春風撲面來翛然適意樂優哉西來曲調頻敲唱唐土西天夢眼開</div>
</p></div></div>
<div class='div-other'><a id='mulu98' />
<p class='h2'>十無頌</p>
<div class='div-other'><a id='mulu99' />
<p class='h3'>無根樹</p><p style="text-indent:0em" class="lg-abnormal"><div class='lg-row'>無根樹子太郎當蔭庇寰區沒覆藏不與群芳分玉露森然元未屬陰陽</div>
</p></div>
<div class='div-other'><a id='mulu100' />
<p class='h3'>無弦琴</p><p style="text-indent:0em" class="lg-abnormal"><div class='lg-row'>頻將三界為琴體韻出陳年太古音一調不妨驚海嶽茫茫大塊盡回春</div>
</p></div>
<div class='div-other'><a id='mulu101' />
<p class='h3'>無鑐鎖</p><p style="text-indent:0em" class="lg-abnormal"><div class='lg-row'>玲瓏不借良工手百艸頭邊拾得來鎖著虛空無縫罅波斯撫掌笑咍咍</div>
</p></div>
<div class='div-other'><a id='mulu102' />
<p class='h3'>無底缽</p><p style="text-indent:0em" class="lg-abnormal"><div class='lg-row'>個樣生成亙古今那堪大冶共陶甄有時托出含元殿海宇都盧一缽盛</div>
</p></div>
<div class='div-other'><a id='mulu103' />
<p class='h3'>無孔笛</p><p style="text-indent:0em" class="lg-abnormal"><div class='lg-row'>非長非短非巨細奏出徽音添意氣不墮宮商角徵羽橫吹別調乾坤易</div>
</p></div>
<div class='div-other'><a id='mulu104' />
<p class='h3'>無底籃</p><p style="text-indent:0em" class="lg-abnormal"><div class='lg-row'>寬窄方圓殊未定滿盛法界無餘剩和風拋向路傍邊諸天歡喜羅剎憾</div>
</p></div>
<div class='div-other'><a id='mulu105' />
<p class='h3'>無底船</p><p style="text-indent:0em" class="lg-abnormal"><div class='lg-row'>舳臚無底復無情滿載清風恁縱橫苦海渡頭和月泊希逢隔岸問津人</div>
</p></div>
<div class='div-other'><a id='mulu106' />
<p class='h3'>無孔錘</p><p style="text-indent:0em" class="lg-abnormal"><div class='lg-row'>越格團圞無拘繫風吹日炙經<span class='corr'>年</span>歲等閑拋出示人天擊得虛空齊粉碎</div>
</p></div>
<div class='div-other'><a id='mulu107' />
<p class='h3'>無星秤</p><p style="text-indent:0em" class="lg-abnormal"><div class='lg-row'>首尾拈提事事清其中斤兩自分明從教貧富難添減情與無情一秤稱</div>
</p></div>
<div class='div-other'><a id='mulu108' />
<p class='h3'>無縫塔</p><p style="text-indent:0em" class="lg-abnormal"><div class='lg-row'>八面稜稜峭碧空且無階級太玲瓏昂昂卓出威音外佛祖魔軍站下風</div>
</p></div></div></div>
<div class='div-other'><a id='mulu109' />
<p class='h1'>分燈</p>
<div class='div-other'><a id='mulu110' />
<p class='h2'>翼雲如鵬禪人</p><p style="text-indent:0em" class="lg-abnormal"><div class='lg-row'>獅子林中別有奇等閑哮吼震全威羅龍打鳳從君弄獨占群英上上機</div>
</p></div>
<div class='div-other'><a id='mulu111' />
<p class='h2'>正果了因禪人</p><p style="text-indent:0em" class="lg-abnormal"><div class='lg-row'>正覺山前一段事相承幾至三千祀而今吩咐果闍黎好向孤峰提祖意</div>
</p></div>
<div class='div-other'><a id='mulu112' />
<p class='h2'>紹梅真瑞禪人</p><p style="text-indent:0em" class="lg-abnormal"><div class='lg-row'>孤標卓立範圍中八面玲瓏氣宇雄打雨敲風施妙用曹源法眼賴君通</div>
</p></div>
<div class='div-other'><a id='mulu113' />
<p class='h2'>古燈德明禪人</p><p style="text-indent:0em" class="lg-abnormal"><div class='lg-row'>迢迢萬里為尋師踏破玄關也太奇七尺烏藤親手付滹沱正脈任提持</div>
</p></div>
<div class='div-other'><a id='mulu114' />
<p class='h2'>恒耀寂光禪人</p><p style="text-indent:0em" class="lg-abnormal"><div class='lg-row'>嵩原的旨遞相傳心契心兮達本然吩咐風流獅子客熙怡微[口*寅]震山川</div>
</p></div>
<div class='div-other'><a id='mulu115' />
<p class='h2'>指南真德禪人</p><p style="text-indent:0em" class="lg-abnormal"><div class='lg-row'>一默原來達本初禪流惟證契如如鋒前莫教機相讓赤手頻將祖道扶</div>
</p></div>
<div class='div-other'><a id='mulu116' />
<p class='h2'>蒼石真雲禪人</p><p style="text-indent:0em" class="lg-abnormal"><div class='lg-row'>透過玄關理事融獅獰獨踞大雄峰時清便唱無生曲喚醒癡頑道脈隆</div>
</p></div>
<div class='div-other'><a id='mulu117' />
<p class='h2'>羲哲真忳禪人</p><p style="text-indent:0em" class="lg-abnormal"><div class='lg-row'>目前無法可相傳萬象森羅理事圓且喜闍黎親薦得從教收放在毫端</div>
</p></div>
<div class='div-other'><a id='mulu118' />
<p class='h2'>羲奇真一禪人</p><p style="text-indent:0em" class="lg-abnormal"><div class='lg-row'>急水灘頭好放舟波濤雖險妙隨流絲綸直透蒼龍窟信有鯤鯨上釣鉤</div>
</p></div>
<div class='div-other'><a id='mulu119' />
<p class='h2'>穎參廣成禪人</p><p style="text-indent:0em" class="lg-abnormal"><div class='lg-row'>吹毛利劍久藏鋒信手拈來吩咐雄魔佛齊揮全大用頻敲毒鼓振宗風</div>
</p></div>
<div class='div-other'><a id='mulu120' />
<p class='h2'>三峨寂定禪人</p><p style="text-indent:0em" class="lg-abnormal"><div class='lg-row'>濯錦礄邊執釣竿金鱗昂首逐波還鉤頭月餌渠吞吐映破機先第一玄</div>
</p></div>
<div class='div-other'><a id='mulu121' />
<p class='h2'>文煒真智禪人</p><p style="text-indent:0em" class="lg-abnormal"><div class='lg-row'>巾缾十稔事殷勤氣宇如龍獨護君拄杖一條吩咐汝從教吐霧與吞雲</div>
</p></div>
<div class='div-other'><a id='mulu122' />
<p class='h2'>渾全真昂禪人</p><p style="text-indent:0em" class="lg-abnormal"><div class='lg-row'>曠大劫來始聚頭等閑撥轉便知休長行開個生薑鋪喫著須教白汗流</div>
</p></div>
<div class='div-other'><a id='mulu123' />
<p class='h2'>活一傳馨禪人</p><p style="text-indent:0em" class="lg-abnormal"><div class='lg-row'>窈窕狻猊覓所歸獅王窟裏奮全威山形拄杖親吩咐亦任顛拈接上機</div>
</p></div>
<div class='div-other'><a id='mulu124' />
<p class='h2'>自竺了悟禪人</p><p style="text-indent:0em" class="lg-abnormal"><div class='lg-row'>急水磯頭坐要津金鱗始遇展絲綸鉤竿吩咐悟禪客月餌頻拖釣巨鯤</div>
</p></div></div>
<div class='div-other'><a id='mulu125' />
<p class='h1'>贊</p>
<div class='div-other'><a id='mulu126' />
<p class='h2'>文殊菩薩</p><p style="text-indent:0em" class="lg-abnormal"><div class='lg-row'>本不知名姓非男亦非女動則遍周沙界住則清涼山裏阿呵呵會也麼曠大劫前諸佛師原來慣愛騎獅子</div>
</p></div>
<div class='div-other'><a id='mulu127' />
<p class='h2'>觀音菩薩</p><p style="text-indent:0em" class="lg-abnormal"><div class='lg-row'>赤赤兩隻足白白一雙手或坐補陀岩或乘風雪走以眼觀世音聲塵俱沒有耳裏獲圓通諸佛不請友雖是南海岸上菩薩元來娑婆國中教首</div>
</p></div>
<div class='div-other'><a id='mulu128' />
<p class='h2'>觀音站像</p><p style="text-indent:0em" class="lg-abnormal"><div class='lg-row'>久佇苦海岸頭秖為婆心太切度盡眾生願乃休歇唐安城裏相逢鑒源室中敘闊莫道兒孫多饒舌一番會了一番別</div>
</p></div>
<div class='div-other'><a id='mulu129' />
<p class='h2'>玉潔法弟像</p><p style="text-indent:0em" class="lg-abnormal"><div class='lg-row'>齒德俱尊人天榜樣三建道場此山無上誤認摘蘆老子原是玉潔和尚二十餘年道義交于今光向毫端放</div>
</p></div>
<div class='div-other'><a id='mulu130' />
<p class='h2'>自贊</p><p style="text-indent:0em" class="lg-abnormal"><div class='lg-row'>者箇無情老漢作事總沒畔岸出頭便遇劫風披緇卻遭桑變硬掙強要安排說法亦無解見有時虎穴橫身有時魔宮出現乃是雙桂嫡孑元來昭覺後燄</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>六十餘年方外遊伶俜辛苦不知休于今脫出精窮相遍界都盧總弗收總弗收世無儔隨身于木任風流</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>意氣全彰縱橫殺活坐斷千聖機踏翻萬靈轍罵人須教瞥打人須教徹山河大地法中塵日月星辰眼裏屑孤峰頂上打雨敲風十字街前橫㧡豎抹偶然撞倒須彌盧帶累虛空流鮮血賊賊笑殺鬧市古彌勒</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>公從那裏來我認不得你思量半晌間忽然纔想起曾中毒於雲峰見山月而打失鼻子復落節於昭覺聞風鈴而<span class='corr'>佳</span>珍喪矣坐斷佛祖關鍵威儀不秉些兒似空合空如水投水元來無去就那得有依倚</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>嘗拈笤帚柄埽卻聖凡情問禪都不會問字說不清者樣懵懂漢可親不可近能搔人痒處慣發人私蘊隨方偏愛惹怨施恩不欲報恩雖然不是天然種艸且喜公驗分明</div>
</p></div>
<div class='div-other'><a id='mulu131' />
<p class='h2'>八仙<span class='note-inline'>(甘青雲請贊)</span></p>
<div class='div-other'><a id='mulu132' />
<p class='h3'>漢鍾離</p><p style="text-indent:0em" class="lg-abnormal"><div class='lg-row'>心為萬象宗君是群仙首左之與右之名利弗能誘尸居而龍現淵默而雷吼梅花幾點疏星清風吹緣塘前柳</div>
</p></div>
<div class='div-other'><a id='mulu133' />
<p class='h3'>呂洞賓</p><p style="text-indent:0em" class="lg-abnormal"><div class='lg-row'>風又不成顛又不相他年一見黃龍始信永金是誑笙歌叢裏醉扶歸直至而今無趨向喜君誠信可存存青松樹下裝模樣</div>
</p></div>
<div class='div-other'><a id='mulu134' />
<p class='h3'>曹國舅</p><p style="text-indent:0em" class="lg-abnormal"><div class='lg-row'>富貴不能盈貧賤不能移丈夫之志氣進退自知機形固可使如稿木心固可使如死灰簡板喚出白雲浮欸欸還從洞府歸</div>
</p></div>
<div class='div-other'><a id='mulu135' />
<p class='h3'>張果老</p><p style="text-indent:0em" class="lg-abnormal"><div class='lg-row'>住世猶未久二萬七千年滄桑輪奐幾非仙卻是仙不妨奇特只是心堅張果老休懊惱驢兒被人偷去了幾莖修竹埽彤雲銕壁銀山俱靠倒</div>
</p></div>
<div class='div-other'><a id='mulu136' />
<p class='h3'>銕拐李</p><p style="text-indent:0em" class="lg-abnormal"><div class='lg-row'>獨鬢髼頭麤中顯秀有時葫蘆裏出神有時以拐杖為友常將白眼看世間一味安貧而守舊只是土曠人稀若逢必祝君壽</div>
</p></div>
<div class='div-other'><a id='mulu137' />
<p class='h3'>韓湘子</p><p style="text-indent:0em" class="lg-abnormal"><div class='lg-row'>似仙非仙似俗非俗不知你是何許人卻來我者裏賣卜長年提箇花籃一雙白手如玉頻來閑事不管秖愛與人致福</div>
</p></div>
<div class='div-other'><a id='mulu138' />
<p class='h3'>藍彩和</p><p style="text-indent:0em" class="lg-abnormal"><div class='lg-row'>耍耍樂樂大智閑閑丟丟迭迭大言炎炎南樁壽筭八千秋玉笛橫吹去復還有時獨立孤峰外頭髮髼鬆帽亦偏</div>
</p></div>
<div class='div-other'><a id='mulu139' />
<p class='h3'>曹仙姑</p><p style="text-indent:0em" class="lg-abnormal"><div class='lg-row'>肌膚若冰雪淖約若處子一生受人謗是非總不理嘗把破箍籬舀乾大海水孤身萬里遊從不求伴侶阿呵呵<span class='corr'>卻</span>是你歸去來兮歸去來長笑一聲煙霧裏</div>
</p></div></div></div>
<div class='div-other'><a id='mulu140' />
<p class='h1'>機緣</p><p>囚門上座詣關前請益問云三教心宗如何傳授師答云三教心宗不可傳可傳依舊落言詮當人自究方堪得萬別千差總一般門得入遂禮謝。</p>
<p>師看羅密云適纔相看不在那裏去來密云不在內不在外不在中間畢竟在甚麼處師和聲便掌云在者裏密云我三十年行腳今日始知痛痒便禮拜。</p>
<p>臬臺胡公諱昇猷請齋問云久聞貴教門庭孤峻秖是不得箇閒工夫領教師云居士錯也若論此事人人具足未曾欠少士云在何處師云在日用處開口道著出手寫著出足踏著豈有閒有忙若是則有兩個主人公也秖在覺而常照照而常覺主人常在家裏士云妙在覺照二字師驀喚云老先生士應諾師云是甚麼士云蒙禪師開示啟我茆塞今得借路徑過也師云認著依前還不是便起身云謝齋。</p>
<p>師廊下行冰燄問無夢無想主人公在甚麼處師和聲便掌云會麼燄不契待行三兩步師喚云冰燄燄回首師云是甚麼燄豁然大悟。</p>
<p>智崖問金剛經云三心不可得畢竟是那箇心可得師云我者裏一箇也無你有許多心那崖云難道世尊說虛耶師云世尊不虛是上座虛從此契入住山影不出人。</p>
<p>幻菴胡居士舉蘇子由參死心心見來便問死心死學士死燒作兩堆灰向甚麼處相會請師兄代一轉語師云寶帳挂皮裘士云再請頌出師云若從地倒還從地起離地求起決無是理士云今日卻與死心相會也師云且莫詐名頭。</p>
<p>崇慶州王州牧諱玉賢入影堂問云者幾位是真是假師喚王護法賢應喏師云是真是假賢吟詠間師震威一喝云還我話頭來賢當下知歸禮謝而去。</p>
<p>內江金沙先生即師受業師也參堂云堂中冷否師云分明忘<span class='corr'>卻</span>因先生一問如今徹骨寒了沙云如是此處不可無火師云卻熱也相視而笑攜手出堂。</p>
<p>師隨眾薅草次有禪客問鳳林路向甚麼處去師下鋤云者塊地犁得不熟所以草多客再問鳳林路向甚麼處去師連下鋤云諸方火葬我者裏活埋。</p>
</div>
<div class='div-other'><a id='mulu141' />
<p class='h1'>歌</p>
<div class='div-other'><a id='mulu142' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>雞鳴丑<span class='corr'>[毯-炎+監]</span>毿布衲覆腳手一覺睡到大天明不敢向人生捏扭平旦寅萬種千般入畫頻洗面揩乾眉兩道恒沙諸佛裏藏身日出卯萬里河山光皎皎頭頭盡是本來人何須更向聲前討食時辰折腳鐺兒煮白雲九有四生俱飽滿惟留一片點空心禺中已一切尋常無諱忌開畬翻轉白雲根悉是山翁日用事日南午陳年破衲裁荷補世界都盧一線穿鍼鋒頭上潛佛祖日昳未鵲噪鴉鳴百雜碎大啟圓通接眾流清淨耳根無自昧晡時申拈起布毛示淨人眼耳明明俱塞卻那將佛法作人情日入酉三門佛殿騎雲走露柱燈籠笑不休許大虛空合<span class='corr'>卻</span>口黃昏戌百念消磨空兀兀松鼠吹滅架前燈虛堂皓月從簾入人定亥潦倒窮身絕對待星辰圍繞地禪床天和明月作被蓋夜半子蒙頭一覺如小死翻身推下枕頭來打斷虛空兩隻腿</div>
</p></div>
<div class='div-other'><a id='mulu143' />
<p class='h2'>適意歌</p><p style="text-indent:0em" class="lg-abnormal"><div class='lg-row'>一瓢一衲樂天涯那有絲毫罣礙他放去收來無拘束優游適意興偏賒新彌勒古釋迦幾能放下老煙霞增即錯減即差八橫七縱任周遮心境寂物理華一回拈起一回<span class='corr'>佳</span>肆志如如多脫洒許大乾坤安不下惟餘一箇老實頭長把虛空作大廈</div>
</p></div></div>
<div class='div-other'><a id='mulu144' />
<div class='div-other'><a id='mulu145' />
<p class='h2'>關中四威儀</p><p style="text-indent:0em" class="lg-abnormal"><div class='lg-row'>關中行香霧擁如雲弗漏洩怎許外人聞關中作角邊生白[噗-口+白]朝與暮內外空索索關中坐寂寞中快活沒思量亦任蒲團破關中臥衲衣覆頭腳放齁鼾無夢向人說</div>
</p></div>
<div class='div-other'><a id='mulu146' />
<p class='h2'>山中四威儀</p><p style="text-indent:0em" class="lg-abnormal"><div class='lg-row'>山中行策杖出三門剛下腳踏碎多少雲山中住紫煙籠[竺-二+淥]竹無人埽等閑風自拂山中坐黑漆燈籠箇不用撥內外光灼灼山中臥曲肱枕一箇翻身來好夢都忘<span class='corr'>卻</span></div>
</p></div></div>
<div class='div-other'><a id='mulu147' />
<p class='h1'>行繇</p><p>己巳佛誕日首座如鵬西堂真雲監院真智等詣方丈禮畢白云諸方尊宿俱述行繇特請和尚垂慈以曉未聞師曰難言也山僧生不逢辰所處皆劫火流離所遇皆酸風苦雨首座曰從上以來亦皆如是師若不言後昆失準師曰諸子所言皆是但遭遇非嘗恐人難信耳首座曰躬行履踐焉有不信耶師曰汝等再三殷意不得不述其原予乃川東定遠縣人父姓王母陳于明季崇禎七年甲戌正月二十八日已時生預晚先嚴夢僧投宿次日誕余有生已來不茹酒葷乳名和尚吾母茹葷飲乳必噀吾母已而齋戒六歲入鄉校雖群不黨九歲頗解作文十一甲申時丁獻逆之變父母兄姊盡遭劫歿東奔西馳艸宿露眠無不經歷十五戊子偕親友逃至遵義有總戎姓王諱榮時見予體清語親友曰寒家乏嗣與我作子何如眾親相許十九壬辰伊生一子予屢辭出家竟不聽二十一甲午持齋學經置僧衣履二十二乙未遂往榮昌縣羅漢寺禮有餘師薙染二十四丁酉冬依瀘州方山雲峰寺體宗和尚座下受沙彌戒訖辭戒和尚歸寺至法堂逢侍者無住問云汝往那裡去予云詣方丈辭和尚回住曰汝家在那裡予珍重住再問汝家在那裡予提起臥具竟趨方丈住遂白和尚曰此子大有來歷從此和尚待與尋常不同嘗聞提挈究參不輟越明年戊戌二月十九于丹墀遣香渾忘時候忽月從山凹而出一見了然通身快暢如放下重擔相似遂說偈曰吾心不大此月不小從今一見千了百了時有尊證師號大任在寺閱經余入寮舉似任曰汝向火爐頭道一句來看予云三世諸佛于此轉大法輪任曰者是古人底再道予云歷代祖師得此利濟群生任曰再道予云再道即不堪一日任師命作燈籠偈予云不知何式任師聊舉數句作樣予云是者個式我亦作得便云四面如壁靈光照室萬物齊現歸來是一任師看了便曰汝可諸方親近知識去不可埋沒自<span class='corr'>己</span>遂將常住抑之戊戌冬入雲峰圓具<span class='corr'>己</span>亥春結伴行腳遍參尊宿各有機緣不契甲辰遊峨峰宿萬年寺遇紫芝禪師問曾到洪樁坪否予曰一天煙雨壓樓臺紫曰好則好秖是沿路螞蟥多予曰不敢下口紫云你不曾遭著在予喝云今日卻被者畜一口紫休去乙<span class='corr'>巳</span>秋上成都至艸堂見淡竹和尚問久嚮道風得來禮拜澹云窮長老有甚麼道予曰某甲徹底窮請師一濟澹搖手歸方丈予出法堂云悔不當初次上昭覺值大殿上梁老人揚下笠子問云老僧大殿未起汝來作甚麼予曰誠聞大殿未起得來助力老人云木植重千鈞作麼生相助予以兩手作抬木勢云阿起老人掉背不顧知客引入客堂茶次老人至齋堂問知客適來幾個禪和子請來有話商量予剛入門老人便問你從那裏來予曰峨峰老人云普賢與你說甚麼予曰恭惟和尚萬福老人云還有喏予禮拜了依位而立一日落堂予出問大地了無一物某甲將心著在甚麼處老人云大地且置汝將甚麼喚作心予以坐具摵一摵老人云秖得一跳予曰和尚堪作什麼老人卓杖云者個喏予曰蓋覆他不得鼓掌歸位侍者野月謂予曰和尚有留兄意予曰觀方知彼去去者不至方值上堂予問在阬滿阬在谷滿谷還有向上事也無老人云有予曰如何是向上事老人云諦聽鈴鳴予曰得來會文殊卻遇著觀音于此胸中礙膺頓釋機緣頗多不及枚舉丙午佛成道日本師出源流一紙收納門墻偈曰西山雪積銀千傾東嶺濤翻萬樹松亦任滄桑世改更搖風簸雨毒魚龍戊申春本師命詣長松請梵夾龍藏回昭覺己酉冬本師命下東甌刊雙桂師翁年譜并月幢法兄語錄入楞嚴藏室其本師語錄辛亥九秋將板運歸昭覺流通壬子總理院務是春伐木修普同塔院及老人壽塔院癸丑春就老人塔院掩關乙卯夏因世變眾堅請出關是冬辭本師入青城山鳳林閱藏四稔戊午冬經完本師手劄命回昭覺主持佛法幾番固辭庚申春次命手劄亦辭辛酉春耑水谷天湛二法姪持本省當道宰官紳衿請啟本師再命同門眾法兄啟來山敦請迫不得已秖得勉強應命于佛誕日入院壬戌泉臺胡公相託刻千佛名經一部募眾刊法華經一部法任三載百廢俱舉癸亥倩青鳥李再蘇與老人遷塔基是夏捐衣缽建老人壽塔是冬因病辭院務仍歸青城調理甲子秋眾勸經營修建于是落從興工造佛書樓七楹大殿五楹齋堂廚庫六楹禪堂五楹滿堂聖像備旆戊辰冬告竣癸酉冬本師復命往嘉禾補藏刊錦江禪燈流通海宇翼雲羲哲等攜手語錄稿下嘉禾災棗附楞嚴藏室予之絡索敢言大播諸方所謂自揚家醜實難言也其未了公案皆是階級邊事付之他時久立珍重。</p>
</div>
<p class='juan'>青城山鳳林寺竹浪生禪師語錄卷第四<span class='note-inline'>(終)</span></p>
</div><!-- end of div[@id='body'] -->
</body></html>