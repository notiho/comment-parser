<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃蘗無念禪師復問</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>黃蘗無念禪師醒昏錄原序</p><p>從上祖師種種垂慈，如三玄要、四料揀、五位、九十七圓相、拈椎豎拂、行棒行喝、輥毬打鼓、燒畬斬蛇、野狐貓兒、須彌山麻三斤等話，直下似崩崖怒濤，猛風迅雷，聞者頭破，目之眥裂，真是奇特西影卻笑它這一泒不唧溜漢，說平實禪，老婆禪賺他兒孫臥冷地，忍俊不禁，向渠徒眾鼓粥飯氣，牙齒敲磕，其徒不隱家醜，脫入紙墨。舉似居士、居士，謾讀一過，灼然奇特，遂使從上諸祖伎倆盡失結舌。有分時有傍不肯的向予道：居士！居士莫謗他古人好。古人垂語，如荊棘刺，難下足故如鐵釘飯；難下口故，西影拖泥帶水。有甚奇特，堪超佛祖。余曰：子且莫草，草子第知。諸祖語如刺如鐵，而不知西影語泥裏有刺，米中有鐵，使你冬瓜瓠子不知不覺，傷足傷齒，不尤勝古人耶？雖然古人今人都是一期方便，隨痾設劑，寧有勝劣？你若作古人解，今人解誰勝解誰劣解？豈惟辜負西影？抑且埋沒諸祖。其人茫然而退。</p>
<p>公安無修居士袁宗道書</p>
</div>
<div class='div-xu'><a id='mulu3' />
<p class='h2'>黃蘗無念禪師復問原序</p><p>黃蘗無念禪師得無師智思與大心眾生開佛知見，以報佛恩。一時，宰官、居士以此事來參叩者，不覺老婆心切，向一座無縫塔上透個機關，所謂官不容針，私通車馬也。然雖如是，猶恐觀者執語生解，影外認影，足外添足，則此一番葛藤又須快刀剷斷，清淨眼中可容如許金屑乎？六祖有云：諸佛妙理，非關文字，常笑老子饒舌賺人。只諸佛妙理四言，<span class='corr'>已</span>是一篇大文字矣。即說不關文字為諸佛妙理，恐曹溪滴水未夢見在。昔世尊說法四十九年，卻言我于法未曾說一字，作如是解者，可以印黃蘗復問矣。未離海底千山暗，纔到中天萬國明，請師為我更薦一轉語也。</p>
<p>萬曆壬子仲春遯園居士顧起元書于嬾真草堂</p>
</div></div>
<div class='div-other'><a id='mulu4' />
<div class='div-other'><a id='mulu5' />
<p class='h2'>黃蘗無念禪師復問上帙目錄</p>
<ul class="">
<li>原序<span class="note-inline">(顧起元)</span></li>

<li>第一卷<span class="note-inline">(復問)</span>
<ul class="">
<li>復鄧太史<span class="note-inline">(二篇)</span></li>

<li>復梅司馬<span class="note-inline">(三篇)</span></li>

<li>復尼澹然<span class="note-inline">(三篇)</span></li>

<li>復劉太史<span class="note-inline">(三篇)</span></li>

<li>復王憲副<span class="note-inline">(五篇)</span></li>

<li>復方督學<span class="note-inline">(三篇)</span></li>

<li>復袁考功<span class="note-inline">(四篇)</span></li>

<li>復袁太史<span class="note-inline">(一篇)</span></li>

<li>復陶太史<span class="note-inline">(二篇)</span></li>

<li>復焦太史<span class="note-inline">(二篇)</span></li>

<li>復傅考功<span class="note-inline">(一篇)</span></li>

<li>復李孝廉<span class="note-inline">(一篇)</span></li>
</ul></li>

<li>第二卷<span class="note-inline">(復問)</span>
<ul class="">
<li>復鄒司寇<span class="note-inline">(一篇)</span></li>

<li>復劉金吾<span class="note-inline">(二篇)</span></li>

<li>復岳司馬<span class="note-inline">(一篇)</span></li>

<li>復左督院<span class="note-inline">(一篇)</span></li>

<li>復董太史<span class="note-inline">(一篇)</span></li>

<li>復汪司馬<span class="note-inline">(一篇)</span></li>

<li>復黃司馬<span class="note-inline">(一篇)</span></li>

<li>復蔣文選<span class="note-inline">(二篇)</span></li>

<li>復李太守<span class="note-inline">(一篇)</span></li>

<li>復陳稽勳<span class="note-inline">(一篇)</span></li>

<li>復瞿太守<span class="note-inline">(一篇)</span></li>

<li>復丘參將<span class="note-inline">(二篇)</span></li>

<li>復顧孝廉<span class="note-inline">(一篇)</span></li>

<li>復蘇兵憲<span class="note-inline">(一篇)</span></li>

<li>復孫比部<span class="note-inline">(一篇)</span></li>

<li>復陳少卿<span class="note-inline">(二篇)</span></li>

<li>復胡侍御<span class="note-inline">(一篇)</span></li>

<li>復李司徒<span class="note-inline">(四篇)</span></li>
</ul></li>

<li>第三卷<span class="note-inline">(復問)</span>
<ul class="">
<li>復梅司馬<span class="note-inline">(四篇)</span></li>

<li>復王司空<span class="note-inline">(二篇)</span></li>

<li>復潘兵部<span class="note-inline">(二篇)</span></li>

<li>復喻文學<span class="note-inline">(一篇)</span></li>

<li>復中海師<span class="note-inline">(一篇)</span></li>

<li>復毛文學<span class="note-inline">(一篇)</span></li>

<li>復李文學<span class="note-inline">(一篇)</span></li>

<li>復鄧文學<span class="note-inline">(一篇)</span></li>

<li>復王文學<span class="note-inline">(一篇)</span></li>

<li>復樊居士<span class="note-inline">(四篇)</span></li>

<li>復高麗僧<span class="note-inline">(一篇)</span></li>

<li>復天倪師<span class="note-inline">(一篇)</span></li>

<li>復岳司馬<span class="note-inline">(一篇)</span></li>
</ul></li>
</ul></div>
<div class='div-other'><a id='mulu6' />
<p class='h2'>黃<span class='corr'>蘗</span>無念禪師醒昏錄并附錄總目</p>
<ul class="">
<li>原序<span class="note-inline">(袁宗道)</span></li>

<li>第四卷<span class="note-inline">(醒昏錄)</span>
<ul class="">
<li>法語<span class="note-inline">(二十六則)</span></li>

<li>酬問<span class="note-inline">(三十則)</span></li>

<li>偈<span class="note-inline">(六首)</span></li>

<li>牧牛圖頌<span class="note-inline">(十首)</span></li>
</ul></li>

<li>第五卷<span class="note-inline">(附錄)</span>
<ul class="">
<li>小傳　　南皋鄒元標</li>

<li>贈無念上人序　　復所楊起元</li>

<li>書龍湖圖贈無念上人　　卓吾李　贄</li>

<li>無念上人誕辰　　卓吾李　贄</li>

<li>贈別無念禪師　　定宇鄧以讚</li>

<li>送無念禪師赴豫章請　　衡湘梅國楨</li>

<li>送無念禪師還楚　　定宇趙用賢</li>

<li>贈無念禪師偈　　五臺陸光祖</li>

<li>因無念禪師示客偈　　訒菴方　沆</li>

<li>讀龍湖集寄懷念禪師　　如真李　登</li>

<li>禪那歌　　荊父胡懷玉</li>

<li>贈無念禪師偈　　澹園焦　竑</li>

<li>論禪　　石公袁宏道</li>

<li>再晤無念禪師紀事　　石公袁宏道</li>

<li>本住法頌壽念師八十<span class="note-inline">(有序并書)</span>　　憨山釋德清</li>

<li>開黃蘗山記　　石公袁宏道</li>

<li>法眼寺記　　石公袁宏道</li>

<li>護塔文　　長公梅之煥</li>
</ul></li>

<li>第六卷<span class="note-inline">(附錄)</span>
<ul class="">
<li>行由　　侍者懷淑錄</li>
</ul></li>
</ul><p>黃蘗無念禪師下帙目錄<span class='note-inline'>(終)</span></p>
</div></div>
<div class='div-other'><a id='mulu7' />
<p class='juan'><a id='mulu8' />黃蘗無念禪師復問卷之一</p><p class="byline">語溪參學比丘明聞刪訂</p>
<div class='div-other'><a id='mulu9' />
<p class='h2'>復鄧太史定宇</p><p>僧數十年，涉水登山，只為這件事未得，餘習淨盡，所以終日挨拶尋個鐵石心腸，無情漢子撩起就行，竟不可得。古云：佛道非遙遠，久長難得。人雖有一二相知，不免聰明領略。或遇境逢緣，觸發知覺，認得個光影坐此窠臼，如鐵橛相似。及乎問著本分事，不是說些義理，弄出許多機關，便作默然良久。若與他同侶反招累墜，世情利害，作喪殺人，不透此關，難出陰魔之手，只能入淨，不能入穢，入佛入不得魔入，順入不得逆，便有人境之分，限量之隔。何故？是他見識不忘，氣質未化，被人一折，便生嗔恨。若不一刀兩段，大有事在。</p>
<p class="head3">又</p>
<p>屢承師友錐劄，又恐見諦不實，難逃順逆二境奔馳南北，借是非場，假利害劍，磨煉習態，方得疑情頓脫，見惑銷融，外無他求，內無所守，纔見達磨直指之道，不費絲毫氣力。僧<span class='corr'>已</span>年暮，精神漸減，難奉人情，只好歸山放闊空懷渴飲饑餐，閒遊倦眠，只待瓜熟蒂落，大寂光中作個滿散矣。</p>
</div>
<div class='div-other'><a id='mulu10' />
<p class='h2'>復梅司馬衡湘</p><p>臺下靈州之役，其作用妙處，與卓老談之久矣。嗣後聞拂衣之說，豈有他哉？蓋謂生死難明，欲于風波中求出頭耳。夫道本無方，迷於執方；丈夫事業，無妨道也。不曰不離法場而證菩提乎？然未可謂功業真無妨道也，不有捨淨飯之位而入雪山者乎？要之，隱現無所不可，惟不辦生死之心，徒爾效顰，則真不可耳，令愛真靈照復出不知若翁果龐居士否，居士沉金帛于水矣，若翁獨不能沉功業於水乎？</p>
<p class="head3">又</p>
<p>接手書，感承遠教所云世緣素輕近益脫，然獨疾痛一關，不能打透，明知四大假合有身為患。僧謂人之至親者，身至難者患苦必先打透，此關有個出身之路，然後便好逢緣作戲。借境煉心縱患苦，臨身亦脫然無累，蓋身是苦本，亦云極樂。若離苦求樂，譬如捨礦求金。若即苦是樂，又是認礦作金。古人到此舌折辭窮切，不可退惰，只要猛省，返身一擲何如？</p>
<p class="head3">又</p>
<p>數年在江西，每聞鄧老道及公經濟之才，並見詩疏稿當今真難得此人也。又云：國家幸有此長城之寄，更復何慮我輩林下人得以安心學道真大快事？及某回來，又聞公以出世自任，山僧甚不然，豈可將世間第一等便宜都要占盡了也？留下此一著與山林野人過日罷，何得攙行奪市？昔龐老亦是楚人公，豈龐老復出乎他一家洞明大法，來去自由，今果有此大手段大力量否？幸以所得處見教一二，何吝法之甚，令愛大法<span class='corr'>已</span>明公信得及否？若信得及，不妨與之商量，彼決不負乃翁也。</p>
</div>
<div class='div-other'><a id='mulu11' />
<p class='h2'>復尼大士澹然<span class='note-inline'>(即衡湘公女也)</span></p><p>來書言言，真切可惜，精神向見解上去了。孔子三千徒眾，個個聰明博達，善學愚者，止顏子一人。近時學道者，譬如猜謎，或于公案，或于話頭上，猜著歡喜，也當悟了一番，縱把三藏十二部、一千七百，則都明白了也。只是播弄精魂，不如收攝真神向，那黑漫漫處要曉不能曉，要說不能說，眼睜睜地，如機關木人相似。到此更加逼拶，豁然㘞地一聲，頭破腦裂，如夢忽醒，方知從前見解都是夢言。尊翁聰明豪俠，真不可及，不免被伶俐所使，忽日老苦臨身不能治也。不若勸渠趁此強健時，向那神筭不到處，計較難測處，見聞不及處，討個分曉，縱有神機妙用，能所是非，一齊休歇，惟有饑食倦眠而<span class='corr'>已</span>，只待報緣一盡，符到奉行。</p>
<p class="head3">又</p>
<p>山中兀坐不聞動息，未知近來見地何如？學道須趁初心猛利，就要討個分曉，日用對境逢緣，纔得出脫。不然，日久月深，漸忘精進，依舊流於世情耳。近時學道人只圖口舌便利，見識聰明，及乎病苦，臨身一些也用不著，又不恨自己念頭不切立志差錯，反說先聖，也只如此，且莫錯會好。古聖一言半句，如吹毛劍鐵釘飯木扎羹塗毒鼓，無你側耳處，無你下口處，無你著意處，無你近傍處，狹路相逢，貶眼錯過。到這裏，情消想絕，思盡神窮，寒暑兩忘，寢食俱廢，正於無可捉摸處，驀忽猛省，馳求頓歇，再不隨聲逐色。到此地位，但是聰明解會，能巧神通，脫手讓與他人，終日如癡如訥，空腹閑心，世人亦不識鬼神，覷不見閻老子無處著眼，纔是個頂天立地的漢子。</p>
<p class="head3">又</p>
<p>昨見尊翁以楞嚴晦昧為空相，示此問，正為自己細惑未盡，見識不化，生出許多見解，不知總是緣境晦昧，明被明昧，曉被曉昧覺被覺昧，總之，不識真空所在故也。自性真空，觸物而應，臨機而變，你向何處知曉他？譬如睡著無夢無覺時，你知在何處？忽然響聲驚覺，知從何來？要省響聲未至，知未生時，是何境象？切莫作睡醒會好，尊翁膽略，聰明可遵，唯這著子，不敢奉承。何也？見識太廣，機巧太多，被伎倆氣魄參合，難得淨盡，豈不聞為學日增，為道日減減到自不知處。雖有六根，置于無用之地，又有何虛空，大地晦昧名相耶？</p>
</div>
<div class='div-other'><a id='mulu12' />
<p class='h2'>復劉太史雲嶠</p><p>接來教，感謝奉行，從此外學愚訥，內非虛閑，不負高明之望也。願公深根固蒂，莫被境風搖動。要信尊顯成壞。乃是前因。非今生人力為也。若信得過，識得破腳跟穩當。趁此境風大進是非裏煆煉出世英雄，豈俗士可知？僧奔馳人境，非求名譽，只恐今生錯過，萬劫難逢。伶俐漢腳跟須點地脊梁，硬似鐵遊戲人間幻視萬緣，脫去知解。及至作用，不落窠臼，纔是觀自在也。</p>
<p class="head3">又</p>
<p>聞公時刻不暇，常有不如意事。人生世間都在事物中安身。大智慧人自有出身之路，不被事擾，先識得自己，所以脫洒自由。道眼未開時。被事所轉。常有如意不如意的在心。總之不識本命元辰也。公氣魄豪俠不凡，只恨不在<span class='corr'>己</span>分中打點。若趁早回頭討個分曉，便好遊戲三界就事安身。不然。我是我事是事縱做得勳業，格天功名。蓋世源頭上不清徹。才力氣魄只在名利窠裏。臨命終時，依舊黑漫漫地。不如放下門外事，向那理會不及處。猛著精彩，著力打點，著力查考。忽然英雄憤發，爆地一聲，脫胎換骨。不求無事，分明絕矣。</p>
<p class="head3">又</p>
<p>前日未了公案，只今何如。予見公性勇猛，恐無入處，生退墮心，權露光影，令暫歇腳耳。切莫以此便休。古宿有三種接人：下根人來，除境不除，法中根人來境法俱奪；上根人來，全體作用，不立崖岸。除是金剛牢強，銅頭鐵額漢，到這裏便有通變的手眼。今夏入山，大家多買柴炭，鍜煉一番，陰氣銷盡，倘一日洗面摸著鼻孔，大有得力處在。</p>
</div>
<div class='div-other'><a id='mulu13' />
<p class='h2'>復王憲副豐輿</p><p>別後不聞一音，未知今日又作麼生？想大進不待問矣。公既省得自己反觀萬緣，猶如夢幻。古人到此，意盡言窮。若是義解之流，饒他識量衝天，聰明蓋世，到這裏無插足處。方知前頭工夫易得。後步工夫最微，十地菩薩量等三千大千世界說法不可思議，見性如隔羅<span class='corr'>縠</span>。等覺菩薩，了色即空，悟空即色，法量未滅，智識有限，饒他說法，如雨如雲。總是度量智是量邊事，終非究竟僧。數十年只為這件事，不避寒暑，窮參力究，困苦勞形，逼得身心，無逃奔處。一日掇盒送櫃，不覺失手，櫃蓋倒來，打頭作痛，豁然猛覺，踢破無明，掀翻識浪，數十年愁苦一旦休息。外緣既寂，內識不停，鼓作精神，滔滔變化，遇境逢緣，六根不歇。後閱古宿公案，遇著<span class='corr'>個</span>沒意味句，盡力不能吞吐，當下失身喪命，直得無事可守，無本可據，不免依原托缽度日以待歲盡而已。</p>
<p class="head3">又</p>
<p>純夫對卓老言會公於福州時，將淆訛詰問他，渠說都是哄人的公說，只此一言，毫髮盡同也。卓老笑云：觀公之言，不必問學可知矣。不唯辜負古人，亦乃自欺瞞耳。不知先聖憐憫眾生，沈沒苦海，無可奈何。設此淆訛公案，智識不能解，利，口不能言。若是宿有靈根，遇此公案，如箭入心，結滯胸中，欲透不能，欲罷不能懷下聖胎年深日久，噴地折，嚗地斷，生死利害纔奈何。我不得，方好與人解粘去縛，抽釘拔楔。若果到此六根休歇，心腹空閑，決不作此註解矣。令郎信根大利，切不可把識見染污他，逼拶到不通氣處，忽然猛省，方曉香嚴一擊忘所知那一句子，纔不負他靈根聰明處耳。</p>
<p class="head3">又</p>
<p>蜀楚間關數千里，何時得一覿面也？世上業緣足以累人，不是有力量漢，誠難擔荷。公向此熱鬧門庭，佛事熾然，真是不壞世相而入實相也。雖到此地，未稱究竟，此時色力充實，強自支持，臘月三十日到來，又作麼生？抵敵公平生全力在于性命，命根不斷，是非鋒起。我此昭昭靈靈，乃自生後入此殼漏子，被現前種種業力驅使，如今三界二十五有，莫不依此為憑仗。以此當主人公屢聞辯論奇特，乃是依此發出來的支節，恐無始習氣未得勦絕，於應緣處則不相應矣。功名富貴，真是令人可愛。大慧斥云：做得官，大的無明大，做得官小的無明小。這老漢兩句淡話，令人思之。有味學道人，真如大火聚，一切大小名相俱不依倚，世上夢幻，無有窮極，要得大醒，在于何劫？倘便道一談，幸幸！</p>
<p class="head3">又</p>
<p>一別十餘年矣，不得日侍左右，飫領教言，徒懷戀慕耳。宗社寂寥，無如今日，單傳一路，荊棘叢生。海內參學者雖眾，各執己見，不肯知非，欲得個返本歸源，光揚祖室者，其在公乎！此段事決非小根淺識者所能擔荷，若非銅頭鐵額、漢子渾身是膽，未敢撒手懸崖。若肯直下赤手空拳一肩擔荷，何惜餘光照臨窮谷耶？不審日用事作麼生迎接？僚屬時，政務冗雜時還生忻厭否？逆境逼迫時，心安寓否？事不稱意，時心一如否？六根對物時，人境兩空否？形骸分散時，來去自由否。望一一明示。</p>
<p class="head3">又</p>
<p>別後不奉，道誨久矣。不審動定如何？近日士大夫以聰明意見，將暫時岐路指為究竟，便拋入無事甲裏，道力不能勝，業力浸淫，打入塵勞內，幾與飲酒食肉不礙菩提，行盜行婬無妨般若。此等外道同一窠臼，如此豈唯生死大事？不得力即小小利害，<span class='corr'>已</span>自手腳忙亂了也。如居士根力，道眼迥異，時輩想不蹈此病。古德云：學道如鑽火，逢煙且莫休。竿頭進步，是所望耳。至于日用行持，尤宜綿密。昔李漢老<span class='corr'>已</span>明大事，而大慧猶叮嚀之曰：日用間當依黃面老子所云違其現業，除其助因。此乃了事漢無修證中真修證也。居士家尊奉五戒，謹護三業，此乃悟與未悟所共之行，如日用飲食，必不可廢者，莫將逆行菩薩偶爾示現之跡，便附會入一切無礙見解。自己一人，其毒猶小，展轉相傳，寫烏成馬，將來無忌憚之流，殆不忍言。山僧往年見刺不破，雖不敢自抉藩籬，誤出示人，亦未免有圓滑托大之弊。今喜宰官中黃慎軒、袁中郎兄弟輩，同時回頭，苦心參禪，真實修行，守護戒寶，此乃法門之幸事也。居士是法中有力健兒，但恐休歇太早，智不入微道，不勝習耳。若不回頭，此紙，即同臘月扇子也。</p>
</div>
<div class='div-other'><a id='mulu14' />
<p class='h2'>復方督學訒菴</p><p>時承遠教知公，道念愈切，菩提愈親。逆勢趨貧，誰人肯作？古云：世情日短，道路遙長，<span class='corr'>己</span>見不忘，千生隔越。今既到此，切莫便休，但盡凡情，別無聖解。何為凡情？或遇順則喜，遇逆則怒，愛則著，憎則離，是則稱，非則毀，乃至善惡取捨，種種分別者是。若到凡聖情盡，迷悟見消，又何明之有？只恐覺明未化，見識猶存，境風觸動，辯論不絕。古云得意忘言道易親，若不徹底窮根，終非到家時節。般若如火聚，儘力不能緣，世情如標膠，逢著便粘去。以相似之言，記憶于懷，於四大身中，妄認個不生滅性，末後窮年悔時晚矣。</p>
<p class="head3">又</p>
<p>純夫到得手書聞舟中得悟者三，一路辯論甚妙，覺得從前都不是。此語雖好，總是見解，不如忽然猛醒，披襟一笑，更不道是我非我省多少精神不然，如夢說夢，縱悟得一千遍，與己何干？昔所謂傾囊布施之言，總成寐語矣。若得夢醒，更不復夢做夢。說夢總是自己，豈有一人之身自作？昔是今非之見耶？純夫道公與王豐輿不相信，非二公不信僧，無可信處，但願二公自信，不隨人腳跟轉，就是達磨西來覓個自肯的不可得。純夫說二公盡被他轉動腳跟詰其來由，依舊在門外打之遶。如此學道，不但哄人，亦乃自哄。</p>
<p class="head3">又</p>
<p>昨承慈念，感愧難當，願公愍正法寂寥，拼捨見聞，報佛恩德。苟或參決未透，鑑辨未明，被愛惡情欲纏縛於思惟，測識之中，卒未免于毫釐千里之謬。蓋世學者，莫不以識見解會分別能所為知。至於聰見不及處，則以為知有未盡，理有未窮，仍向古人冊子上旁求博采，漁獵見聞，見人說得相似，便作道理會去。殊不知本有妙明清淨無為之體，<span class='corr'>已</span>陷于知知識識之中，忽被業風吹向境緣浩浩地，依舊與情意輥作一團，自己分上了無交涉。如此者，喚作辜負己靈，埋沒先聖。古云：知之一字，眾禍之門，豈虛語哉？近時士大夫學道說，得頭徹尾徹，下筆四六尖，新寫得攢花簇錦，一逢利害，便自作主不得，不知學道何為？</p>
</div>
<div class='div-other'><a id='mulu15' />
<p class='h2'>復袁考功石公</p><p>素服公筋骨如鐵膽壯，神雄但開口應對，便不本色，不覺被機語氣魄瞞過。何也？好奇勝之過耳。令弟聰明才學，出自天然，要緊處毫釐，不肯放過，真不可及。二公乃是公安二聖復出世也，令兄亦肯好學，雖入義路去了，念念不休，若得回頭，未可知也。劉太史見地<span class='corr'>已</span>明，只欠懸崖撒手，在公權巧，曹溪一脈不絕也。寂寥中，看古宿省益人處，錄呈數段，請教似同志者，共覽何如？</p>
<p class="head3">又</p>
<p>別後數載，知所造日益精明、見佳刻、戲笑、怒罵，皆為佛事，真法門梁棟也，不知令兄何如？今居清要之官，兄弟一處，終日共話無生。昔東坡言：世間那有揚州鶴，今觀公兄弟受用，豈不勝腰纏騎鶴者萬萬倍耶？又見令弟與梅楊和書云：學道事甚大，非一面作功，名受富貴，耽聲色，料理世情，一面又去學可以了得。又云：古人四十年打成一片，除粥飯二時是雜用心，何等勤苦專一？今纔有所得，便以為一切無礙，恣情作業，不知地獄債何時還也？可畏可畏！如令弟所云，誠是未可輕易抹過僧，謂如世間種種事業，做官做人，聰明氣魄，詩文草聖，一切從心意識擬得的盡讓與公家兄弟，只有聰明擬不得的意識行不得的。這一著子，還讓與老僧受用何如？近有一疑無人為我破得僧與鄧公相處數十年，承其過愛相信之深真知己也。今一旦捨我而去，雖日夕思念，竟不知在何處。公具慧眼者，必能看得，透畢竟鄧公真在何處？若能破我此疑，莫大之恩也。</p>
<p class="head3">又</p>
<p>生平求友不了之，悵得一面足下悉為酬盡海內談心學者，本不具眼，又不遇人，所以盡成辜負去也。焦先生輩奈患聰明太毒，難教淨盡受症，在極微細所知愚處，故不能渾融境風，卒來湊泊猶在種地不空，出皆渣滓，舉筆開談，不無根蒂，為人手眼，說法導迷，如將勦賊先破其巢，然後擒如探囊。今時學者不經本色開導，多是鼓唇意度，博一肚皮道理親師近友，只圖撥些勝負，那得半個虛心空腹者哉？這件事若欲求人，正好于聖明之下，大闢鑪冶，煆煉群雄，閃電光中，攝取得三兩個英靈者，佐助宗乘，使佛燈不墜，含識乘恩，功莫大焉。蘇雲浦有超格之資，筋骨之士，當用鉗鎚，不可放過。梅長公到京，諒納入知己中，此公到是個貨，赤歷無染，膽壯神雄，正可優任，奈不生鼻孔，無把捉他處，願宛轉慇懃造就得出來，不同弱質無氣味者。至囑至囑！</p>
<p class="head3">又</p>
<p>適逢來教，聞發憤志，斷除助因此念既發，定成聖果。承寄汾陽一段因緣，我前在藏裏揀出，欲勦絕鄧公見解，不覺老僧也被他打失鼻孔，至今痛恨無地，又承寄來，不知是我仇敵。我費盡數十年辛苦，學得禪道零零碎碎，盡被揭擄一空依舊只還得個粥飯僧耳老窮無倚，空守寒崖，閑時栽得些惡辣物事，管待禪客，倘不棄來，我山中也要奉上一碗，辣出一身白汗，到這裏全身放下，一步一看，除我一身之外，更有何事？縱有說的明的、修的學的總是剩語，此話非公力量超群斷，不敢陳上。</p>
</div>
<div class='div-other'><a id='mulu16' />
<p class='h2'>復袁太史石浦</p><p>陶公云：足下是真了手漢，不任欣慰。雖然，切不可以此為是。若自認是，終無日新之用。學如大海，漸入漸深，故曰無盡藏。僧入山來，愚訥兀坐全無活計，數十年所學不知向何處去了，依然只是個住山僧耳。山中人無別事，只有幾個法親，常在心中。若得無法可執，無見可逞，吾事畢矣。</p>
</div>
<div class='div-other'><a id='mulu17' />
<p class='h2'>復陶太史石簣</p><p>聞公學有大進。僧甚慶喜。非夙植德本。焉能如是懇切邇者。學人只圖充闊神機。增長見識。與己何益。果有真志。二六時中。切不可放過。逼到有眼如盲有耳如聾。更加逼拶。忽有個省力處。就是得力處。果爾到此慶快平生。方知佛不欺人。故云。未到家鄉惟務到。及乎到了也尋常。又有何玄妙能巧向人言哉。又莫作平常會。纔道平常便不平常了。公既不被生死羅籠。便好游戲人間。幻視萬緣。書中道。某是了手漢。不知即日用應酬了。抑另有了處。若另有了處。如夢說夢。若即事了。何處是了這裏分疏得出方具隻眼。不然秪自欺耳。</p>
<p class="head3">又</p>
<p>自領教來會卓老言渠遨遊四方，至南北二都尋求師友，不見有一人實為生死。惟公志氣真切，只是路徑不同，但向聰慧氣魄上著力，不肯退步，知非近時士大夫，秪要會得事事分曉，說得道理，如佛祖相似，不知反成壅塞，我此門中無你分，曉處無用氣魄處，只貴息機忘見耳。某無一能，只這著子不肯泛然左挨右拶，直得途窮路絕，覷透淵源，饒他千聖出來，也須吃棒。</p>
</div>
<div class='div-other'><a id='mulu18' />
<p class='h2'>復焦太史澹園</p><p>金陵別後，消息茫然，李卓老化為烏，有以法臺視之，不知了手何如？若以為未了，則彼自掛冠以來，精進殆無寧刻，豈以聰明豪傑勤苦數十年而猶未耶？若以為了，則又安所憑據。公素具法眼，且卓老亟稱海內知己，惟公一人，故今所疑難，不得不以相質。此段商量，正是出生死關頭處，不作比方人物看望明，以示我海內人文零落命脈。如線都中固材藪不知，尚有足任者否？先時箇中自不乏人，然或為毀譽所嚇，或為疑信所搖，不免改換腳步半途而廢，真可惜也。</p>
<p class="head3">又</p>
<p>大令郎欲搆靜廬置野朽于座右，共商個事，不惟吾宗有托，且殘喘得所賴矣。復接手教知遽斷世緣。傷哉是造化之妒，賢不俯，就人好事也。人生此世，顛沛坎坷，大數不無，千古英賢不足類，是老翁臨此劇痛。何如學問陰毒最隱最微，十地菩薩尚有未盡為道，若不經百萬惡煞，照鑒檢察不出近世學人不取自悟，多遊識逕，攀緣他家糟粕，比合自己根塵一段無味無生底，徑截不肯推究，講太平禪，說脫空話，個個都似毫無錯謬，一旦飛災罹厄，八面衝來，渾無把捉，待事過理融，已鷂過新羅矣。若秪討論些義味逍遣，悶懷浮沉，世俗乃可要濟生死關津，豈能得乎？實務了此大事，須卸卻一生裝載乾竭，累積珍藏將至玄至妙的能覺能悟的陰結不化的隱隱，在臟腑中作奇作怪的，劫賊陰魔，通身打落，罄教淨盡，全無倚托，如靈魂不得附屍相似，倒向平地上，忽轉過身來，纔有一星見量現前，急須吹毛鏟落，無令纖土停針，方許少分相應。</p>
</div>
<div class='div-other'><a id='mulu19' />
<p class='h2'>復傅考功泰衡</p><p>接蔣考功書，道公吞過栗棘蓬，三個不受人瞞僧特過訪，果不虛也。若非夙植德本，累劫薰修，焉能一信至此？雖然切不可認著。何也？若作聖解，迷在中途。所以前步工夫，只圖見性後步，須要透出重關，覷破生死。譬如駕船無風浪時，撐篙盪槳之人也都扶得柁，若遇風浪滔天，須是久慣的稍公柁柄在手，隨波上下，安穩無憂。到恁麼時，便好逢場作戲，隨寓安身，出格利生，無處不可。若有毫釐未盡，強作主宰，卒境一至，瞥爾情生。雖有見識聰明，都用不著，實自欺瞞，非先賢之罪也。</p>
</div>
<div class='div-other'><a id='mulu20' />
<p class='h2'>復李孝廉</p><p>來云：怕死忽到，不知趣向，若真怕死，且看這一怕死的從何而起？查來查去，不論年月，如水濕麻繩，漸漸緊來，逼到無用力處，連那怕死的查考的一齊粉碎。生尚不可得，死從何來？切莫知解過去了。</p>
</div>
<div class='div-w'><p class="pre"><span class='note-inline'>(直隸蘇州府吳縣信士丘紹光，法名明囑室人。<br/>殷氏法名明禪男丘隅，法名淨孝，　捐貲刻此。<br/>無念和尚復問第一卷。<br/>九章朱袞對稿：<br/>長洲金之鳳書，　金陵蔣成榮刻。<br/>天啟乙丑僧自恣日姑蘇兜率園　識)</span>。</p>
</div>
<p class='juan'>黃<span class='corr'>蘗</span>無念禪師復問卷之一<span class='note-inline'>(終)</span></p></div>
</div><!-- end of div[@id='body'] -->
</body></html>