<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃蘗無念禪師復問</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu92' /><a id='mulu93' />
<p class='juan'>黃蘗無念禪師附錄卷之六</p>
<div class='div-other'><a id='mulu94' />
<p class='h2'>行由</p><p class="byline">語溪參學比丘明聞刪訂</p><p>吾師名深，有字無念，別號西影楚黃麻邑人也。父熊，母黃氏。生于嘉靖甲辰。二月十七五歲。失怙。寡母甘貧無倚。年十有六，因患痘垂絕。兄與叔父議許出家，乃甦。比愈，送遊蕩山，祝髮三載。偶一日，有一方僧至，師慇懃恭敬。方僧曰。你既出家。當為修行生死事大。若不修行，必墮輪迴。師問曰：如何是輪迴。僧曰。十方一粒米。重如須彌山。若還不了道。披毛戴角還。師悚然曰。如何免得輪迴。僧曰。雲游四海。參求善知識。指明心地，方得解脫。師問曰：那裏有善知識。僧曰。伏牛五臺。師聞此說，密走出外，欲往伏牛，不知去處。遇一僧，引至徐州七尖峰，彼有知識，號大休。師至休<span class='corr'>已</span>示寂。因問一禪僧：當時有何言句開示往來？僧曰：昔有一僧，從峨嵋來，為道甚切。一到要見休，正在茄園架瓜。僧至園中問：如何是西來意？休指茄曰：黃瓜茄子。僧不契，再問休曰：莫勞道黃瓜茄子。僧終不契。下山別參一禪師，禪師曰：你從何處來？僧曰：尖峰來。曰：大休有何言句？僧舉前話，禪師合掌曰：真大慈悲吾。師聞舉，惘然曰：彼問西來意如何便答黃瓜茄子禪？師曰：你問他去。師終日迷悶，不得明了，往伏牛。又問一禪師，禪師曰：你自參會好。復往北京問諸名宿，皆不肯說。嘉靖丙寅，登壇受戒後，疑情結滯，胸中成痞。復往五臺遍問明師詣東臺參秋月，月曰：你就是善知識。師又問：黃瓜？茄子？月曰：且放下在此過夏，聽楞嚴經。師住月餘，雖日聽經，與此事，大不相干。早晚又求問月曰：在此住有日，自然明白。師下山。又問一僧，號無窮窮曰：古人求道：二三十年受盡，百般辛苦，方得明白。你不曾受一些辛苦，如何就得明白？師問曰：如何苦修便得？窮曰：立禪不睡，打七煉魔。喫麩嚥菜，跪門乞食。年深月久，習氣磨盡，自然明白。師依此行，跪門乞食，不顧形命。遍參江浙名宿，復欲往終。南至襄陽，遇一僧曰：不必往終南古來名宿，出于伏牛，此山號為隱山龍象，皆萃于此。師即與同到伏牛，至掃帚，漫入場，打七正昏沉，中有一名宿，號雲外入堂。小參曰：咬定牙關緊捏拳，話頭常舉在目前。十年不明西來意，老僧替你下黃泉。正中，師病，待一七醒，至靜室中，叩問西來意，求之再三外曰：我住此山四十餘年，只得個輕安寂靜，實未識西來意。師問：如何是輕安外？曰：我昔會十二眾，立志參禪不明，心不休，三年後各人散去。我心未止，在七房內打七，昏沉如山，渾身不能轉動。堂頭和尚曰：你上山拖柴遣開，昏沉便罷。若不得開，我辦下一綑攬竿替你打散這魔王，我便上山去，拖柴腳手都移不動。走到半山，至一大石下，自曰：我這一回至少有三百攬竿，不如死在石下一頭撞去。恰似有人以掌托住渾身，如萬繩解脫腳，似登雲回來。和尚曰：你今日山中得了好事，自此<span class='corr'>已</span>後，冉無昏沉。師便辭出，到堂中打七待期滿，復往五臺。路逢一僧，號寶珍，見師苦甚，謂曰：我師是善知識，號古清師。問：既是善知識，有何教誨？珍曰：昔有一僧，號無盡事，我師三載，求道甚切。先師問：盡你喫我三年飯，如何不還我？飯錢盡曰：我不昧心。先師曰：那個是你心？盡茫然而出。至飯後，叫無盡。如何不送飯錢來？盡曰：我不曉得那個是心。先師怒罰佛前，頭頂一磚跪。至晚飲食湯水都忘喫，渾身汗流，跪至更深。眾曰：你且放下磚，待老師起來。再頂。盡曰：你各人去睡，莫管我騙了老師飯喫。若不知心跪到。明年跪至五更，聞雞鼓翅而鳴，拋下磚，擊門喊曰：接飯錢先師曰：如是！如是！師問曰：當時送個甚麼還飯錢？珍曰：你去問他。師曰：他在那裏？珍曰：他往終南去了。師又加一重疑，同到五臺大小靜室，無處不到，一一請問，對曰：他心不與你相干。復至北京參遍融師未開口，被他一喝，唬得膽裂心驚。復往山東，見一禪師，姓孔禪師曰：我四十人辛苦方得此事，你的疑我替你了不得，除非自了始得。復往伏牛打七，到第四七中，猛然得個輕安，方曉得雲外言語，真實不虛。雖然，只是疑情不散。又問一禪師，禪師曰：禪難明白，不如念佛求生西方，容易仗阿彌陀佛威力，慈光攝受，臨命終時，生于彼國，花開見佛，豈不快哉！師依此語。回至麻城，結菴于丫杵山，閉門禁足，晝夜六時專求往生。雖然，終日念佛，心中疑滯不散。待三年畢，又復遍參江浙，轉至廬山，會大安禪師，安問曰：汝號甚麼？師曰：無念。安曰：那個是無念？師茫然無對。傍有一僧跪求開示，安曰：起來轉一轉。僧便轉。安曰：誰叫你轉？僧曰：老爺叫我轉安一喝。師正不識，無念，又被這一喝憂悶下山，至舟中大病，飲食都不下，自嘆曰：無念自不識，枉做人。在世上友朋勸曰：且從容喫些茶水，是你忙不得的。復回本山，正憂悶。中有二人至，請師誦經。師辭曰：我不會誦經三辭不獲免。後至經堂，會幾友，夜坐，敘數年行腳，友人曰：何不問你自家？師曰：如何是自家？對曰：拿物非手，喫飯非口。師聽說每朝喫飯時，不覺失手碗在。卓上分明是手口，如何不是？行住坐臥，恍惚如夢，忽然夜中有哭，笑二聲相觸，猛然開悟，喜倒臥床睡至五更，友人至榻前問：你昨夜見個甚麼？師又茫然無對，昨夜歡喜，驚散十分，又轉生煩惱，不覺大病，不進飲食。主人請醫下藥，師曰：我十分精神，想失八九。醫曰：也只勞神太過。心火逼急，兩眼皆腫。師自嘆曰：今年若不識無念，自縊而死。友人曰：你有此志，今年必得五月餘，身未沾席，食未充飽，終日如夢。一日，從榻坐起，出門偶見麵一盆在，當路掇起，送至櫃中，見有果籠，將手推開，不覺失手櫃，蓋打頭，渾身汗流，撫掌笑曰：遍大地是個無念，何疑之有？從前疑滯一齊看破。友人問曰：你見個甚麼？師曰：親見你，我纔得個逍遙自在。巳卯，石潭居士延住龍湖。辛巳，卓吾居士來訪，夜坐問曰：你見處？說說看？師從始至終，一一吐露。居士曰：你且放下。師心下沒有理會，同住四十餘日邀過黃安居士請眾友會，每日交談，你只放下。師曰：我沒有甚麼放下！得住月餘，回龍湖看淆訛，公案不省。漸漸有疑，請問石潭居士，居士曰：你還要看經？師曰：我不識字，不知看甚麼經？居士曰：看維摩經。楞嚴經雖好，你看不得。師曰：如何看不得？居士曰：此是最上一乘的文章，我也理會不來。師聽說如箭入心，他把我做那樣的人看回到龍湖就看楞嚴，看到知見立知即無明本，忽然疑病，又發四五年的歡喜，全然失散。疾往黃安，居士一見，問曰：工夫何如？師曰：我有一疑。居士曰：疑個甚麼？師曰：知見立知。居士正色曰：這個不是你知見。師又不契。居士邀眾友到駟馬山會，有講僧至，同會夜坐，居士問曰：清淨本然，云何忽生山河大地？法師講罷，居士曰：無念你說看。師將開口，居士將師膝上一推，曰：這個聻！師忽猛省，歸至龍湖，靜坐數日，平生所得的杳無蹤跡。從此以後，疑惑淨盡，不遇本色宗匠，惡辣鉗鎚，墮在識見海中，鼓腹搖唇，以為自得。擔閣數年，愧感鄧公相信之極設盡計較欲，勦他識見，不知自己腳跟未穩，先喪<span class='corr'>己</span>命。忽省十地菩薩，夢見眾生身墮大河，欲救度故，起勇猛心，發大精進，驀地猛省人法兩空，始得入門，全無干涉。從今而後，只是舊時人不做。舊時夢偈曰：四十餘年不住功，窮來窮去轉無蹤。而今窮到無依倚，始悔從前錯用功。</p>

<div class='div-w'><p class="pre"><span class='note-inline'>(女弟子胡淨護、　呂淨念、　顧淨思，捐資共刻。<br/>無念和尚行由　天啟乙丑自恣姑蘇兜率園識)</span>。</p>
</div></div>
<div class='div-other'><a id='mulu95' /><p>大明國河南汝寧府光州商城縣黃蘗山法眼寺侍佛禮懺莊嚴淨土應<span class='note-inline'>(巳)</span>七孝徒<span class='note-inline'>(某某)</span>洎合山緇白孝眷等詞傷　圓寂，本師深有無念大和尚示生于嘉靖甲辰年二月十七日午時，於湖廣黃州府麻城縣太平鄉高岸村遊蕩山，袁家坳社下受質住世甲子五百有四干天啟七年丁卯歲七月二十八日巳時在于河南，汝寧府光州商城縣南黃蘗山法眼寺示寂。悲仰本師念公和尚，夙乘願輪，力摧見網，超舉拂拈槌之常格，露炎燄毒鼓之真機。苦參四十餘年，不與萬法為侶，幻住八十四歲，未將一字與人。雖李老志量沖天，慢習猶嫌俠骨，即鄧公天資近道，宗脈早慟斯人。所以二十載求友勤渠，應知粥飯時為人親切。迨夫榆景逾揚，遠照之暉，譬彼晨星獨耀，高旻之峻雲集。遍諸方，耆碩鷗，遊傾一代名卿得髓得皮，此外憑誰付囑？日面月面，今時難共舉呈。方期與趙州齊年不覺巳優曇瞥現。瑞煙珂雪，泥洹示希有之祥；寶網金臺，窣堵湧神工之助。奔赴則林木變白，攀號則大地鯨音，悼人日之西淪，驚夜珠之自失。況<span class='note-inline'>(某)</span>等身依慈怙，莫報　重恩。大事未明，難免南泉。一哭祖意，夢在虛勞。首座裝香，茲當本師<span class='note-inline'>(巳)</span>七之辰，故遵古宿清規之典。伏願生則定生安養，蓮開此日，滅而不滅。毘盧莖化，全身劫火洞然時漫，道隨他去也。古鑪冷湫地，方知落處分。明體眾生未度，不取正覺之願。王即沙界現前，不捨一法為佛事。巖頭滴水踢翻處，滿月當空潭底孤燈吹滅時，大千照徹。與麼別峰相見，空教孝子帷下哀哀，若待補處下生，只恐癡人眼前夢夢，仰仗三世諸佛特地證明，留與後代兒孫共伸回向。涓今吉旦修設該羅法界，利濟四生，凡聖圓融，冤親平等，水陸無遮，諷經禮懺燄口，普利法施，道場一供，上報四恩，下資三有，恭祈佛力，大利幽明。</p>
<p style="margin-left:7em">黃岡弟子樊志張法名常燈述</p>
</div></div>
</div><!-- end of div[@id='body'] -->
</body></html>