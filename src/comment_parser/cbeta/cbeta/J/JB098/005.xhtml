<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黃蘗無念禪師復問</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu72' /><a id='mulu73' />
<p class='juan'>黃蘗無念禪師附錄卷之五</p><p class="byline">語溪參學比丘明聞刪訂</p>
<div class='div-other'><a id='mulu74' />
<p class='h2'>小傳</p><p class="byline">南皋鄒元標</p><p>昔韓公上佛骨表尉潮陽與大顛往來留衣別士縉疑之，予謂此公聰明蓋世，能轉法華，必不為一疏便了。生平其言顛曰：實能外形骸，以理自勝，不為事物，是非窒礙。夫曰：以理自勝，猶未深悉，其義也，公亦達矣。歐陽蘇子，才高八斗，好與諸僧往還。歐公曰：時于其人，察其氣魄，有為世用者，而蘇子則時遇可人，箭鋒相射，蘇公亦有逼人處。諸先生皆一代鴻碩，好與方外人遊者，何哉？蓋身處火宅，入林樾，睹蕭蕭數竹，頓令心地清涼，亦以夙因，故予束髮，每到蕭寺，五臟若冰，不可言說。鄉里中所與二三僧，唯推魯摻作田畝無敗行，然亦足敬也。浪游南北，所接僧非無赫然為世頂禮者，大都落風流，講解窠臼，儼然如天竺。古先生者，實難其人。庚寅，以吏部郎謫南比部，時大司成新建鄧文潔公為祭酒，忽有無念禪師過，公以賢關不便，款洽禮而之。予衙齋，予亦館之別室。旬日，茶飯外無他語，文潔過，詰曰：作何究竟？予曰：無語。文潔曰：此透體，漢無錯過。予曰：無忙在別去。又數年，念公過而訪我古樹下，坐對蒲團，相視而笑。予賦詩數首別念公又別去數年，不知念公入我深也者，念公名深，有楚麻城人。早年，父母謝世家長者，習其有奇，因縱之披剃。一日，有名宿謂曰：生死事大，須是參得。明始不負一生出世念。公啟曰：何之？示而之伏牛，伏牛不契，又之七，尖峰之東，臺之五臺之燕，薊之丫，住山之廬山，摻苦行者數十餘年，凡五嶽名山，無不跋涉。其所參承名，師曰大休，曰秋月，曰無窮、曰古，清曰遍融無不頂禮其所承指示也。曰黃瓜茄子曰提話，頭曰還飯錢。有言靈承如天帝。語未明也，如負鬚眉，不肯下，誓死而<span class='corr'>已</span>。志堅功苦蓋垂數十年，諸知見若片雪，紅爐即證諸名。宿名宿首，肯始下山。次與卓吾李長者友長者以不善藏為世忌。公終身左右之，有告之曰：大貴人方怒熾曰斫首，穴胸何妨？予因是而知，念公之定也。諸縉紳聞而爭倒屣直，浙豫章七閩焦太史陶祭酒、黃庶子、王方伯、袁考功，皆降心相聚，念公時有啟發，如大雨普布，隨根生活，諸士縉欲徙舍舍，公未數日，即飄然去，野鶴冥鴻，不可縶矣。世有自稱妙悟，以為必依宰官大臣而闡揚佛法者。予竊謂清虛苦空，佛之大旨，不從一草一木降心，而從萬紫千紅處逐，世佛之道有是乎？嗟乎！狂慧風熾，毒流衿珮，念公獨藏鋒遯世，此所以貌古風高，獨步一世也。浩浩空門，龍象有幾，予柰何不思作念公小傳念公懿行最夥，以俟逸史。夫使韓歐蘇諸君子及文潔公起，必以元標為知言。</p>
<p>論曰：世儒好闢佛，佛不可闢，所以闢者狂禪耳。念公名行冠一世，恂恂若處子，棲隱一山，當楚中州界，遙瞻紫氣，隱隱隆隆，豈無謂哉？</p>
</div>
<div class='div-xu'><a id='mulu75' />
<p class='h2'>贈無念上人序</p><p class="byline">復所楊起元</p><p>世皆知佛為出世之學，予以為出世不足以盡佛，佛亦精于經世者也。後世稱君道者，孰大于堯堯在位五十載，不知天下治與不治，乃遊于康衢，聞兒童謠曰：立我蒸民，莫匪爾極。不識不知，順帝之則。又有老人擊壤而歌曰：日出而作，日入而息，鑿井而飲，耕田而食。夫作息飲食泯識知而順帝，則堯之所求于民者止是耳矣，而後世言治者莫加焉。蓋道極于此，故治亦極于此也。世之所以成人者，日用而飲食也。本何識知之有？唯治民者，或乘以私智，猶投石于定水之中，而波浪起。以知應知，以識應識，是以天下擾擾多事。禹之言曰：堯舜之民，皆以堯舜之心為心，寡人之民各以其心為心。嗟夫！帝降而王其辨，固在是歟？非民心之有異，乃存于<span class='corr'>己</span>者未定也。予觀佛之說，汪洋浩蕩，縱橫變化，不可窮詰，而究其實際不出于現量，過去心不可得，未來心不可得，現在心不可得。如此則念念寂滅，雖有知識，安可停哉？如此則日出不顧，日入日入，亦不顧日出耕田，不顧鑿井鑿井，亦不顧耕田，如耳、目口鼻不相踰而互為用。如此則善不知愛，惡不知憎，生不知欣，死不知惡，大道之世，何以踰此？予故曰：佛精于經世者也。彼出世者，西域所歆艷，亦往佛所立之名色，而佛因之也。不然，道固無有不出世者也。奚必立出世之名，然後出世哉？昔有僧聞，鼓聲舉鋤，大笑而歸。百丈曰：俊哉！此是觀音入理之門。後喚其僧問：何所見？僧云：某聞鼓聲歸喫飯，此真悟入實際者也。使其遂陳所見，堪作何用哉？無念上人，初參學善知識，遇善知識，于蔬圃中植蔬跪問佛法大意，善知識曰：黃瓜茄子上人不契辭去，歷盡辛苦，幾喪身命，忽地夢醒，方大徹悟。依舊是黃瓜茄子也，黃瓜茄子誰不識之？而上人獨不識，必待歷盡辛苦，幾喪身命，疑團啐破，然後識焉。又奚怪夫陶唐之民，處帝堯爐錘間五十年，然後知作息飲食之事哉？帝堯之于其民，竭其一生之精力，尚且五十年，然後民知如此過活。矧後之治天下者，未嘗竭其精力，安可復望哉？帝堯之求于民者，合下止于如此，尚且積之五十年，矧後之求于民，不止如此也，又安可復望哉？唯後世不能竭其精力以求于民而求于民者，亦不能止于此。是以能竭其精力，以求于民而求于民，止于此者，莫過能仁氏也。夫竭其精力以求于民者，乃竭其精力以自求者也。求民止于此，乃自求止于此者也。是故通于佛法者，然後可入堯舜之道，而世之學佛者，區區於西方淨土及了生死而<span class='corr'>已</span>。其惑者至求福田，利益廣，施財寶，造寺度僧，以為功德，儒者恥之，遂謂佛之教足以惑人，而讎疾之不復深，惟其理，而吾儒之學竟止于粗淺，而不足以入堯舜之道，此其故不可不一明也。予賦性最拙於孔孟之言，茫然未有得也。近因博之釋典而參之舊學，殆似有可以發明者，遂不自揆，而以經世言佛。蓋言經世者，謗佛而言出世者，亦謗佛也，均一謗也，不若言經世矣，無念上人，其謂之何？夫三乘十二分教不出黃瓜茄子中黃瓜茄子豈出世者耶？</p>
</div>
<div class='div-other'><a id='mulu76' />
<p class='h2'>書龍湖圖贈無念上人</p><p class="byline">卓吾李　贄</p><p>此石湖景也，有石在兩水之間，石殊不巨然其屋可比。維摩丈室，能容瞿曇一千二百五十，諸大弟子與俱者，風吹竹戶，月落深潭，朝煙暮霞，足稱幽雅。湖之西，架木為閣，直侵湖上，其名曰芝佛院，有上人來居之，其名曰無念，吾不知上人，果能無念否也。夫周子講道于此多年矣，一旦乃能得上人於戒律之外。雖上人亦不以戒律，故滿足其意，而時時與十方賢聖窮究真乘，觀其心不無念不止也。湖之勝，愈以有加，而芝佛之院，棲佛之樓，結構煥然，非徒然矣。雖然，真乘可冀無念大難。夫學道者，大都其心欲細，細則能入其氣。欲麤麤則能出意，欲其柔柔，則善縱志欲其強強，則善奪守；欲其密密，則神不可窺發；欲其疾疾，則魔不敢近。方正也而遽奇，雖八面掠敵可也；甫奇也，而忽正可使千聖落膽矣。彼以天地為棟宇者，將以為大矣，不知特醯罈之雞耳，以宇宙為幕席者，自以為快矣，不知特甕牖之子耳。要皆以一人之知慮，而欲測無窮之佛智。以一<span class='corr'>己</span>之度量，而欲忖無盡之佛事；以一二之手足，而欲遍無邊之佛國。是以北轅轉疾，去楚轉遠，非有至人，又安足與議至道哉？上人若無念乎無念，是以語之。</p>
<p style="text-indent:0em" class="lg-abnormal"><div class='lg-row'>石湖有潭，無念居之；石湖有屋，無念止之；石湖有經，無念會之；石湖有佛，無念念之。昔念石湖，今念自己，念而無念，石湖澄止。</div>
</p></div>
<div class='div-other'><a id='mulu77' />
<p class='h2'>無念上人誕辰</p><p class="byline">卓吾李　贄</p><p>有僧無念，學道精勤，眾人不知目為庸僧，我與念僧相伴九載，知其非庸，以念無故。何謂念無？與俗人處？念即自同于俗，不見俗故，將念離俗，是故一時賢人，目之為俗。然念僧真實俗也，與賢人處念，即自同於賢，不見賢故，將念希賢，一時俗人，目為賢然念僧，真實賢也。嗚呼！佛澄塗掌，羅什吞針，念僧不能，但不可以念。僧不能故，而遂高視澄公與什公也。汾陽腥穢，布袋街頭，念僧不肯，但不可以念。僧不肯故而遂下，視汾陽與布袋也。是歲也，<span class='corr'>己</span>丑是日也，二月十七，念僧生身，實當是日。載茶載歌，載觴載詠，聊以為歡，共登無遮道場，永以為好，不妨遊戲三昧念僧，其欲為名高乎？抑且俗與同也，俗與同，則十方無壁落為名高，則大地生荊棘，得力不得力，皆于是乎在。咄咄！吾且觀之。</p>
</div>
<div class='div-other'><a id='mulu78' />
<p class='h2'>贈別無念禪師</p><p class="byline">定宇鄧以讚</p><p>余最善念，蓋嘗求無焉而不獲，今乃知不必無矣。何也？念性本無非斷，故無以覺此則為佛，以此覺人則為師。予常以語人人如聾如啞。今年秋，無念上人來自楚，余留居五日，則見其不寂不亂，庶幾前所謂無念矣。然上人謂我曰：前念即凡，後念即佛，是猶在轉移之間。夫既知念性本空，則無煩惱而非菩提，無生死而非涅槃。如釵釧是金，非融故金；泡沫是水，非滅故水。是以舉一眾生而諸佛並攝，舉一念而法界全收，又何前後之有歟？上人爽然曰：如是！如是！茲其歸也，書以貽之。</p>
</div>
<div class='div-other'><a id='mulu79' />
<p class='h2'>送無念禪師赴豫章請</p><p class="byline">衡湘梅國楨</p><p>余得念師朝夕越十五年，平生礙膺之物，一旦消釋，是師大有造于余也。師所居黃蘗山，僻嶮而瘠磽，豺虎之所盤據，人跡所不到。師與徒眾披荊榛，刱廬舍，擇可耕者耕之。緇素麇至，堂廡日臻，巋然一大叢林矣。師每言為道，真切無過。鄧定宇三十年如一日也。今海內志道者多，而江西為盛，故其意常在江西。茲赴請往，余老且病，不能從期，以明春歸，如期而不歸。余即老病當扁舟從之，還結夏于黃蘗山也。</p>
</div>
<div class='div-other'><a id='mulu80' />
<p class='h2'>送無念禪師還楚</p><p class="byline">定宇趙用賢</p><p>不佞於佛理，未窺一班也。然亦時時好從學佛人遊獲聆緒，論其貢高，執有者，謬謂<span class='corr'>已</span>得法要，而不知竟落偏義。苦行談空者，自許既證大覺，而不知亦墮迷情。蓋法等虛空，而心執有無，覺海滉漾，孰窺真際？宜不佞之疑而增畏也。庚寅春仲，胡山人荊父過白下荊父，故善言名理稱，辯才無上，乃數推無念禪師不事語言，直契宗旨不佞因得一叩威儀，少承謦欬，目擊道存，無所容聲，然後知菩提自有密義，大乘自有正法，爽然心開，幾不虛此生矣！禪師復且杖鍚還楚不佞，恨從游之無幾，而又愧攀留之無術，輒呈短章，聊識私仰，云爾。</p>
<p>頭白於今侍遠公，南宗誰復悟真空？帝城鐘曉秋雲杳，一葦相將度楚東。</p>
</div>
<div class='div-other'><a id='mulu81' />
<p class='h2'>贈無念禪師偈</p><p class="byline">五、臺陸光祖</p><p style="text-indent:0em" class="lg-abnormal"><div class='lg-row'>有念念為邪，無念念即正，炳炳大師言，指我成佛逕，末季學語流，勦襲皆戲論。有無屬二邊，正邪非自性。一落語言筌，執藥翻成病；人言無念師，宗門提正令，本出庸流家，薙髮修苦行。歸依于空門，遍參求悟證。疑破黑漆桶，皮毛脫落淨。入佛兼入魔，非凡亦非聖。我聞如是言，稽首遙禮敬。師忽入白門，隨眾得參請，果聆玄妙談，聾瞽詫觀聽，辯才若風生，說法似泉迸。德山臨濟機，的的在杷柄。老夫愚鈍人，未能領上乘。嘗聞古尊宿，如實語相應，出言昧本真，天壤隔分寸，鬥爭堅固時，魔佛互衰盛。吾黨二三子，擇法孰為勝？歸來讀我書，聊取意根靜。</div>
</p></div>
<div class='div-other'><a id='mulu82' />
<p class='h2'>因無念禪師示客偈</p><p class="byline">訒菴方　沆</p><p>余將北行報滿，以暑甚小，憩城南會無念禪師自楚黃石湖來，因與王水部圭叔朝夕參承，彼此甚適。客曰：無念特禪，寂枯槁者之為耳。二君與游不虞，妨正道而廢職業耶？噫嘻！有是哉？自無念之，偕余山中。予見其饑餐倦息，朝盥夕浴，而未嘗有怠事也。又見其風月清佳，據梧支策，獨來獨往，若神遊太虛，而不知其出於塵埃之表也。有時接見士大夫主賓應酬，杯盤交錯，徐察之，無厭色也。有時揮麈談空，則理不必天地有而語不必千。聖道者無念肆言之，吾兩人肆聽之纚，纚乎若旁之無人也。蓋無念而無不念，無不念而實無念，吾師乎？吾師乎？予且將終身與之游，安知其妨正道而廢職業耶？遂作偈以示之。偈曰：</p>
<p style="text-indent:0em" class="lg-abnormal"><div class='lg-row'>真空妙智鏡同圓，枉廢磨礱歷歲年，到底憑君拈撲破，始知父母未生前。</div>
</p><p style="text-indent:0em" class="lg-abnormal"><div class='lg-row'>白牛閃爍秘形山，牧子招尋日往還，鼻孔拽來繩忽斷，方知秪在故園間。</div>
</p><p style="text-indent:0em" class="lg-abnormal"><div class='lg-row'>空谷何緣自應聲，洪鐘待叩為誰鳴？從他巧覓知音者，唯有聾人聽得真。</div>
</p><p style="text-indent:0em" class="lg-abnormal"><div class='lg-row'>真性圓明照大千，還如片月落平川，云何逐影生差別，昧卻中天一點圓。</div>
</p><p style="text-indent:0em" class="lg-abnormal"><div class='lg-row'>穿衣喫飯原無事，兀坐閑眠豈是禪？學道不從聲色薦，工夫歷劫總如然。</div>
</p><p style="text-indent:0em" class="lg-abnormal"><div class='lg-row'>無邊空界任周流，一性能將一切收，影裏覓心那可得，大如捨海認浮漚。</div>
</p></div>
<div class='div-other'><a id='mulu83' />
<p class='h2'>讀龍湖集寄懷念禪師</p><p class="byline">如真李　登</p><p>承惠龍湖集細讀數過，乃知字字句句皆大乘法，要且直截簡明，當下即得本心，無可增減者，師接引來學功德，懋哉懋哉！別後二律錄呈。</p>
<p style="text-indent:0em" class="lg-abnormal"><div class='lg-row'>杖鍚凌西去，龍湖煙水深，江山雖隔面，風月自同心。有念塵蒙鏡，無情芥逗鍼。瑤琴時獨撫，天際托知音。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>錮疾悲無始，輪迴似掌翻，何期虛白室，即是涅槃門。人去遺規在，心亡性自存，秪今開寶月，可復遣重昏。</div>
</p></div>
<div class='div-other'><a id='mulu84' />
<p class='h2'>禪那歌</p><p class="byline">荊父胡懷玉</p><p>庚寅歲，客白下同念禪師結夏鷲峰寺，一時慕道之士，多落知解，窠臼偶然有感作禪那歌，并求印可。</p>
<p style="text-indent:0em" class="lg-abnormal"><div class='lg-row'>禪那廓然包太古。非色非空不可睹。海底波斯駕鐵船。個裏何曾有佛祖。白象無端降梵宮。天上人間擊法鼓。周行七步復拈花。心印相承入東土。碧眼胡僧坐不言。一花五葉蔭寰宇。馬駒踏殺天下人。棒喝縱橫互賓主。傳燈邇來千載後。衣缽生塵野干吼。須彌欲傾龍象愁。念師忽起信不偶。披衣孤坐萬緣空。白雲紅葉堆窗牖。鹿女啣華虎受降。魔王問。道展兩手。無非無有無非有。鼻孔雙垂牙在口。雪峰毬趙州狗。八角磨盤空裏走。維摩杜口毘耶城。瞬目揚眉成過咎。本來如是絕纖塵。劫火洞然亦不朽。德山持缽太連涎。末後一句阿誰扣。禪師劃開死生關。明月清風自為。友人我山無明酒。日對空王勤抖擻。夢裏翻身不離床。稱錘是鐵原非垢。憶昔燃燈授我記。有情共證金剛際。無鬚鎖子兩頭搖。摩尼卻向衣中繫。歷劫恒沙光不殊。五陰浮雲亦難蔽。定非定慧非慧。世尊乞食入舍衛。靈山一會坐儼然。華藏莊嚴開聖諦。白毫日照毘盧閣。芥納須彌何廣略。金毛獅子鐵圍山。作者好求無病藥。泥牛耕月火生蓮。八風不動坐寥廓。北斗藏身水逆流。黃面老子難摸索。說與閻浮世上人。火急回頭猶是錯。</div>
</p></div>
<div class='div-other'><a id='mulu85' />
<p class='h2'>贈無念禪師偈<span class='note-inline'>(時同卓吾住龍潭湖)</span></p><p class="byline">澹園焦　竑</p><p>念公過金陵，予日與談禪，得其慈力，一時涉入，如幻三昧。此其機緣，非在一期果報間也。賦此以贈。</p>
<p style="text-indent:0em" class="lg-abnormal"><div class='lg-row'>春深聞爾百花潭，曾與維摩共一龕，浮世無成悲小草，空門何意見優曇？龍知聽法歸池缽，馬為馱經度嶺嵐，烏榜宗風今欲振，好傳消息遍江南。</div>
</p></div>
<div class='div-other'><a id='mulu86' />
<p class='h2'>論禪</p><p class="byline">石公袁宏道</p><p>禪有二種：有一種狂禪，於本體偶有所入，便一切討現成去故。大慧語李漢老云：此事極不容易，須生慚愧始得。往往利根上智者得之不費力，遂生容易心，便不修行，多被目前境界奪將去，作主宰不得。日久月深，迷而不返，道力不能勝業，力魔得其便，定為魔所攝持，臨命終時，亦不得力無盡。居士云：世間粗心於本分事上，不曾于十二時中密密照管，微細流注，此是業主鬼來借宅耳。此病近于高明者，往往蹈之。又有一種，不求悟入，唯向事上理會，以念佛習定為工課，纔見人提起向上一著子，便要抹去。見執法修行者，則讚歎見心上乾乾淨。淨灑然不挂一事者，反以為不修行而疑之謗之。此等雖外，面無破綻可摘，其實心火熠熠，如欠二稅，百姓相似。至于遮障宗乘，害佛慧命，亦終為地獄種子而<span class='corr'>已</span>。蓋凡近于沉潛，又往往坐此病也。余游天下所見者，大都不出此二種，而執法修行，不求悟入一病，尤為近來無靈根者之所托逃。今年再會念公，始知宗門尚自有人，佛祖大事，猶有可與激揚者耳。而念公猶然謂我曰：大事未明，如喪考妣；大事<span class='corr'>已</span>明，如喪考妣。大事既明矣，若之何如喪考妣耶？又引古德云：此事須悟始得，悟後須遇人始得。若悟了遇人的，當垂手方便之時，著著自有出身之路，不瞎郤學人眼，若秪悟得乾蘿蔔頭，不唯瞎卻學者眼，兼自己動，便傷鋒犯手。予乃歎曰：此事以悟為極則矣，誰知悟後政自有事耶？若予者，雖幾番有所解，入然猢猻，子實未捏殺水牯牛，實未得純熟也。若硬休去，是未大死而求大活也。悟且未能，而況于大慧所云之大法乎？況于奪饑人食，解耕夫牛，為人抽釘拔楔乎？此念公既悟以後之事，非予事也。</p>
</div>
<div class='div-other'><a id='mulu87' />
<p class='h2'>再晤無念禪師紀事</p><p class="byline">石公袁宏道</p><p>余山居九載，再遊南北，一時學道之士俱落蹊徑。至白下晤焦先生使人復見漢官威儀有來詢者，余曰：焦先生洪鐘也，試往扣之。及予歸柳浪而念公適至老成典型，居然在目，蓋予之耳不聞。至論余之舌噤，而不得吐久矣。撫今思昔淚與之俱。夫使海內人士，無志大乘，則<span class='corr'>己</span>若也。生死情切，則幸及此二老尚在，痛求鍼劄。余非阿私所好者，蓋予參學二十年，而始信得此二老及自謂不至誤人。若但欲持戒學語，則無事此老錘鑿矣。</p>
</div>
<div class='div-other'><a id='mulu88' />
<p class='h2'>本住法頌壽念師八十<span class='note-inline'>(有序并書)</span></p><p class="byline">憨山德清</p><p style="margin-left:1em">不慧披，服道風三十餘年矣，竟無緣一睹光相，且以業力驅馳幻海，將二十年如托異國，故與法門諸大知識音問益遠。頃投老匡山，望黃蘗剎竿咫尺間，側坐白毫相中，日蒙照拂，無由一致。問訊前秋，陳無異居士入山道及老師慈念慇懃，是知先蒙攝受者，非一日矣。不慧何緣過辱加被之如此也，感謝無量。比來宗門寥落，野干亂鳴，殆不堪聽所幸老師踞窟獅子，雖全身未露，而爪牙無敢攖者，時聞吼音，為之慶快，惜乎頹波日倒，難以障迴狂瀾也。若不慧者，忝辱法門，無一得可指，寧不虛生愧死耶？頃侍者廣捨來，知老師法筭，喜登上壽，人天集慶不慧愧衰質不能從法會之末，聊陳頌祝少見一念嚮往之忱。所願法身常住，道化無方，豎金剛幢，為眾歸仰，無任翹勤瞻望之至，不腆薄供，惟慈納受。頃者復有曹溪之行，奉覲之緣，當在龍華三會耳。言之，耿耿神與此俱。</p>
<p>今上御宇之三年仲春二月十有七日，迺黃蘗山無念禪師四百八十甲子之辰也。唯師少志向上，蚤悟自心，開頂門之正眼，豎無畏之高幢，法門歸重，衲子趨風，莫不指歸第一義，令入自信之地，誠末法之津梁，長夜之慧炬也。宗門寥落，賴師獨振其家，聲不慧，雖未承顏，而心光相照，不隔一毫，以法忘情，無彼我相為日久矣。嗟予老矣，愧不能一接麈尾，以結法喜之緣耳。今幸值師示生之辰，十方宰官、居士緇白眾等，各持供養而興慶，讚不慧聞而歡喜。私謂：悟無生者，離壽者相，非四相之可遷，安可以世諦而擬之耶？乃說本住法頌，敬遣侍者，遙持香華，用申讚歎。是以滴水而稱大海，以一隙而睹太虛，非敢盡其涯量，聊見微忱，以法供養之意耳。而說頌曰：</p>
<p style="text-indent:0em" class="lg-abnormal"><div class='lg-row'>諸法自性本寂滅，湛然不動如虛空，世界森羅及萬象，唯此一法之所印。佛未出世祖未來，此本住法無欠闕，草芥塵毛體自同，白牯貍奴亦知有。何況眾生各具足，而與諸佛性平等。平等自性無生滅，又豈四相之可遷？不來不去無始終，是故名為本住法。若人悟此體如如，一超頓絕凡聖見。正眼開時生死空，迷悟兩關當下闢。<span class='corr'>已</span>過關者掉臂行，獨蹈大方無滯礙。猶如獅子自在遊，非是野干可隨逐。揭開五蘊封蔀茅，露地披襟坦然坐，是名無畏解脫人，從此常依本法住。唯師了此本住法，獨踞黃蘗最高峰，魏魏不動若須彌，萬象森羅齊頞首。日月游行若電光，世界山河鏡中影，良以心空身亦空，混融萬法無起滅。是故一塵與空合，而與虛空共一體，一切微塵亦復然，身與微塵等無二。身塵既入法界空，自性體與虛空等，此空即是本住法，入此法者壽無量。空中世界任起滅，一切聖凡從去來，是法不動相常住，此是大地眾生壽。眾生既與諸佛同，吾師豈與眾生別？但願吾師常化生，證入眾生無量壽。</div>
</p></div>
<div class='div-other'><a id='mulu89' />
<p class='h2'>開黃蘗山記</p><p class="byline">石公袁宏道</p><p>無念禪師少年苦參，至四十，始了初創金地龍潭參禪最號勝處。此地隔城二十餘里，已為閑寂，而師復有深藏之志，又得黃蘗山蓋。師去黃檗正愚兄弟來龍潭時也，急遣使邀回對談數日，語卒抵掌黃蘗之勝云：山極峻，頂獨平，上有荒田數畝，麋鹿成群，如嬰兒頭上饑虱，每钁山藥充食後徐行庵外，看群鹿戲鼓掌談之，則皆星散，有荒田可耕，野菜可食，麋鹿可作伴，此福宜為衲子受予志決矣。遂入黃蘗山，為終老計，且貽書我曰：貧道<span class='corr'>己</span>事未明，向天涯覓寶藏勞碌三十餘年。今識海少停，只合插钁山居，以盡天年。予曰：此山寂寞久矣，應有所待，其待師耶？遂書其顛末以識之。</p>
</div>
<div class='div-other'><a id='mulu90' />
<p class='h2'>法眼寺記</p><p class="byline">石公袁宏道</p><p>余見天下衲子多矣，窮山僻谷，或未盡見，然求苦參密，究具宗門，正知見者，如吾友無念禪師，實近日海內之優曇也。禪師，麻城，人名深有十餘歲，而遍參諸方，口無味，身無衣，足無履者，幾三十餘年。凡宗門大老，若遍融、雲外、大安大方輩靡不咨叩，久之，豁然有入。始卓，<span class='corr'>錫</span>于麻城之龍潭湖，與異人李卓吾為友。後復厭喧寄棲商城之黃蘗山，山勢博大崇聳，迥無人跡，念公見而愛之，涉其顛，復睹平衍，乃曰：是可田！詢之山下。民則曰：此商城張太學田也。歲久不治，<span class='corr'>已</span>同石田念公曰：田雖荒，可墾僧眾居此參禪，念佛之暇，令其開荒種畦，可足一年糧，吾可藉此為終老。計會十兄弟訪李異人及念公于湖上念公，自山中來語及山中事。是時予同年范光父令商城，予走一字語之。光父欣然，以檀施事屬太學，太學大喜，願盡以施僧念公。念田荒蕪已久，非數年可盡闢者，今受田當并受糧，田荒糧重，恐反成累。遂語太學曰：檀越以全田見施，極是利益，但恐僧人一時難墾，願開一畝，則僧完一畝之糧，太學如命。于時龍湖本色衲子，安分度日，不為虛浮，無忌憚之行者半居此山，剪荊棘，治蓁楚，虎豹之與居，猿狖之與伍。數年以後，佛殿僧舍粗可居住。衲子躬耕自鋤，自種自食，無求于世，即道可辦，居然有古叢林之風。予聞而喜之。嗟乎！十方檀施，極非細事，耕種而食，雖較勞苦，而食之無愧。且古大善知識，皆親自鋤田，栽菜腰鐮，荷鍤不以為苦。後來學者，纔有一知半解，便思坐曲彔床，受人天供養。次者鼾鼾飽食，褡帽長衣，燒香煮茶，作山人冶客之態，耕種之事，愈所恥而不為末法衰替景象於此可見。今黃蘗如是，何異古百丈、黃蘗乎？又聞其上麋鹿　多躁田苗，僧皆架屋，夜守佛聲浩浩山答谷應四季有野菜黃精可食。予又聞而樂之，願與念公共住。昔五祖演云：今年一寺庄田，顆粒不收，不以為慮，唯一千五百衲子，一夏舉一個狗子無佛性話，竟無一人發明，深為可憂。今黃蘗山中諸衲子，其有能發明狗子無佛性話者，有耶？無耶？或有所待耶？皆未可知。然近日狂禪熾盛，口談此事，現成一切無礙者，項背相接，與其豁達，空以撥無因果，真不如老實修行念佛之為妥當也。願念公嚴立藩蘺，與此清淨道侶老于此山，其有詑詑然為無忌憚之言，行無忌憚之行，口角圓滑，我慢貢高者，不許停此山，一時一刻，庶幾兒孫相傳法堂之草，永不復生矣。</p>
</div>
<div class='div-other'><a id='mulu91' />
<p class='h2'>護塔文</p><p class="byline">長公梅之煥</p><p>恭惟無念禪師宿斷鈍根，早磨慧劍，言語文字，不立大心，直取法王，艱難險阻，備嘗拼命，始歸樂國，一掃三塗六道頓超，萬劫千生，正法眼方開，老婆心復切未明如喪明如喪，似有情癡。一法纔通，萬法通更無理障成<span class='corr'>己</span>以成物，總此一成救世，如救焚急于自救點化者百之一二。唯鄧宗伯尤高足之後許可者十之二三於家，司馬有祝予之嘆。東宮衛尉西有道人管各窺其一，班竿更期于百尺，西方有聖人出焉，未能或之先也。東土以我公歸兮，更莫為之後矣。誓不盡不佛，何忍遄歸？然有寄有還，豈容久戀？爰成寶塔，用備藏舟。當如來誕生之辰，正浮圖合尖之日。息形并息，影翛然七尺之軀；忘死未忘，骸聊爾一杯之土。瑯函留半偈，何須開石槨之文舍利吐毫光不用借漆燈之焰。<span class='corr'>已</span>無曉夢迷蝴蝶，一任空山哭杜鵑獅子潛聲林鳥，猶疑說法；麒麟高臥，野狐不敢浪眠。此日雍門，<span class='corr'>已</span>不隕孟嘗之泣；他年華表，復何有丁令之悲。求大藥而駐朱顏，只爭蚤暮；置虛器而運死，想一視與亡骨。且與俱朽矣，身隱焉，用文之？煥聞木樨轉語，不謂見而知之；標黃蘗遺蹤，或有聞而起者。敢云譽墓，聊榜傳燈。</p>
</div>
<div class='div-w'><p class="pre">　<span class='note-inline'>(直隸蘇州府吳縣事。<br/>佛弟子陸明、和室人、明、杜女淨、孟淨、仲淨、季淨玉，<br/>　陸目室人明月女淨貞淨秀　捐貲敬刻此。<br/>　無念和尚附錄一卷　九章，朱袞對稿。<br/>　禹門金之龍書，　金陵蔣成榮刻　丘淨孝助板，<br/>　天啟乙丑僧自恣日姑蘇兜率園識)</span>。</p>
</div>
<p class='juan'>黃蘗無念禪師附錄卷之五<span class='note-inline'>(終)</span></p></div>
</div><!-- end of div[@id='body'] -->
</body></html>