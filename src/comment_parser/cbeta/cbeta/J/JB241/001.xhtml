<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>鐵壁機大師語錄序</p><p>聚雲以嵩山之髓作波而平山大師得聚雲之髓也負縱橫之才迅箭鋒之用門庭孤峻行履端嚴如壁萬仞即當代諸老宿當為吐舌豈紛紛野狐見解所敢張喙於側耶繼往開來舉聚雲中興大慧之燈傳於未艾臨濟正宗其在茲而益振矣余憾不及見聚雲惟瓣香以事平山為師承一脈天下後世知余具赤肩不為盲引所惑也。</p>
<p>崇禎壬午秋九日廬山千丈崖頭陀弟子熊汝學稽首和南謹識</p>
</div>
<div class='div-other'><a id='mulu3' />
<p class='h2'>鐵壁機禪師語錄引</p><p>宗門語句有遮有表隨表隨遮隨遮隨表遮何以故原無言說故表何以故私通一線故表隨遮何以故使人自悟故遮隨表何以故發人疑情故祖庭秋晚波旬議橫語錄盛行未摸宗旨以為遮則嘔盡心脾以為表則茫無消息一盲眾盲識法者懼鐵壁禪師生來異相莊嚴靜裏光明莫揜入聚雲之室蓋以有年接大慧之傳盡得其髓入廛垂手說法利生語錄數卷表表遮遮遮則密在汝邊表則堂堂共睹捧讀再四忍俊不禁特拈絡索以俟同志古德云顏色規模恰似真人前拈弄越光新及乎入火重烹煉到終歸是假銀又云學道如鑽火逢煙切莫休直待星現歸家始到頭試以遮表二則為爐以目為火以一時別語錄與師語錄從中煆煉然後知師在火焰上說法我等聽法於表處見火遮處逢煙也雖然且道那句是遮那句是表。</p>
<p>賜進士出身吏部尚書郎前紫薇舍人今菩薩戒弟子古戎秉素道人牟道行弘悟稽首謹識</p>
</div></div>
<div class='div-other'><a id='mulu4' />
<p class='h1'>慶忠鐵壁機禪師語錄　目錄</p>
<ul class="">
<li>序</li>

<li>卷一
<ul class="">
<li>上堂</li>
</ul></li>

<li>卷二
<ul class="">
<li>上堂</li>
</ul></li>

<li>卷三
<ul class="">
<li>秉拂</li>

<li>普說</li>

<li>小參</li>
</ul></li>

<li>卷四
<ul class="">
<li>示眾</li>

<li>茶話</li>
</ul></li>

<li>卷五
<ul class="">
<li>法語</li>
</ul></li>

<li>卷六
<ul class="">
<li>機緣</li>

<li>問答</li>
</ul></li>

<li>卷七
<ul class="">
<li>鞭策語</li>

<li>佛事</li>

<li>像讚</li>

<li>自讚</li>
</ul></li>

<li>卷八
<ul class="">
<li>詩</li>
</ul></li>

<li>卷九
<ul class="">
<li>頌</li>
</ul></li>

<li>卷十
<ul class="">
<li>偈</li>

<li>聯芳</li>

<li>歌</li>

<li>銘</li>
</ul></li>

<li>卷十一
<ul class="">
<li>頌古</li>

<li>拈</li>

<li>別</li>

<li>評</li>

<li>徵</li>

<li>代</li>
</ul></li>

<li>卷十二
<ul class="">
<li>頌古</li>

<li>拈</li>

<li>別</li>

<li>評</li>

<li>徵</li>

<li>代</li>
</ul></li>

<li>卷十三
<ul class="">
<li>頌古</li>

<li>拈</li>

<li>別</li>

<li>評</li>

<li>徵</li>

<li>代</li>
</ul></li>

<li>卷十四
<ul class="">
<li>頌古</li>

<li>拈</li>

<li>別</li>

<li>評</li>

<li>徵</li>

<li>代</li>
</ul></li>

<li>卷十五
<ul class="">
<li>雜著</li>
</ul></li>

<li>卷十六
<ul class="">
<li>書問</li>
</ul></li>

<li>卷十七
<ul class="">
<li>書問</li>
</ul></li>

<li>卷十八
<ul class="">
<li>書問</li>
</ul></li>

<li>卷十九
<ul class="">
<li>書問</li>

<li>請啟</li>
</ul></li>

<li>卷二十
<ul class="">
<li>行狀</li>

<li>塔銘</li>

<li>祭文</li>

<li><span class="note-inline">(附)</span>年譜</li>

<li>外藥病隨宜二卷</li>

<li>慶忠集二卷</li>
</ul></li>
</ul></div>
<p class='juan'><a id='mulu5' />慶忠鐵壁機禪師語錄卷之一</p><p class="byline">嗣法門人幻敏重編</p>
<div class='div-other'><a id='mulu6' />
<p class='h1'>上堂</p><p>崇禎<span class='corr'>己</span>卯十月望日縉紳四眾等請師開法聚雲拈疏云雲煙蝌蚪篆籀彩毫乃隨處無礙大法輪<span class='corr'>已</span>被高田眾檀越轉了若也未見未聞且聽維那宣讀讀畢以拄杖擊法座云須彌盧退位舜若多潛形拄杖子無端惡發一任手疾眼親遂陞座拈香云此瓣香輝天鑑地徹古通今息裹真空凝成幻有爇向爐中供養諸佛諸祖天下大和尚此瓣香首出眾類萃拔群倫有情全仗生成天地以之贊化爇向爐中奉祝當今皇帝萬歲此瓣香補袞調羹鹽梅鼎沸在隱在顯為金為湯爇向爐中奉為滿朝文武闔國公卿護法宰官建寺檀越此瓣香一枝挺秀三聚粹精無動無搖根深蒂固爇向爐中供養朝陽堂上月明師翁用酬戒法此瓣香神出鬼沒氣辣煙腥硬似風雲軟如金石爇向爐中供養傳靈山道脈六十二世上吹下萬大和尚用酬法乳<span class='corr'>斂</span>衣就座維那白椎云法筵龍象眾當觀第一義師云方丈<span class='corr'>已</span>出了座<span class='corr'>已</span>登了香<span class='corr'>已</span>拈了還要觀甚麼第一義且向第二頭著眼豎拂子云三世諸佛也不識汝等還會麼汝等既未會山僧喚作甚麼若無山僧喚作底怎知汝等未會若無汝等未會怎知三世諸佛不識三世諸佛為汝等出世山僧為三世諸佛出世更有為山僧出世者麼速道速道一僧出云踏破梅梢月休云火煉丹師云撞木鐘進云踏破了也師云撞木鐘僧歸眾師云撞木鐘乃云聚雲新木鐘扣擊得玲瓏千聖齊掩耳雪火一鑪紅若是伶俐衲僧自具一副快便手腳纔見宗師眼目定動早<span class='corr'>已</span>錯過了也所以下雨地必滑天晴日光達喝中賓主棒下縱奪敲骨取髓痛下針錐玄節要關拈一放一謹嚴高古細密簡明末後轉身異類親切只得葫蘆苕帚四方八面一場打鬨且道如何是即今為人處有意掩罏還點雪無心張弩更開弓復舉黃檗往江西見馬大師大師<span class='corr'>已</span>遷化適百丈為大師廬墓檗向前作禮云某甲特來見馬大師不期無緣望和尚將從前參大師機緣舉似一兩則丈遂舉一日再參馬祖祖見丈來遂取拂子豎起丈云即此用離此用祖掛拂子於舊處良久云你已後開兩片皮為人又作麼生丈亦取拂子豎起祖云即此用離此用丈亦掛拂子於舊處祖震威一喝丈直得三日耳聾黃檗聞舉不覺吐舌師云今日山僧為先師廬墓汝等既欲山僧開兩片皮亦舉則參先師底機緣與汝等汝等若不吐舌也是鐵打心肝喝一喝維那再白云諦觀法王法法王法如是下座。</p>
<p>聚雲老人盡九上堂陽九陰六家給人足陰六陽九直須知有九九<span class='corr'>已</span>盡衲僧鼻孔本正茲乃先師盡九兼是山僧賤辰生死從來不相干且自因齋慶讚。</p>
<p>上堂以拄杖打圓相云天上星辰日月卓拄杖云地下走飛魚鱉橫按拄杖云佛法不用商量豎起拄杖云一任衲僧捫摸珍重諸人好承當莫把稱錘喚作鐵不喚作鐵且道喚作甚麼。</p>
<p>高田二府夫人請上堂舉秦國夫人計法真力究狗子無佛性話倏爾洞然無滯作偈呈慧祖云逐日看經文如逢舊識人莫言頻有礙一舉一回新所以道是法平等無有高下獻珠記八歲龍女擲刀可千數屠兒人人鼻直眼橫箇箇頂天立地古今無異凡聖豈殊只為不究目前因之種類各別豎拂子云還見麼喝一喝云還聞麼見得的聲香味觸常三昧聞得底明月影臨千澗水復擊禪床云今日不宜錯下註腳。</p>
<p>上堂一棒一條痕久雨復還晴一摑一掌血凄風驚落葉須彌頂上著錐子海底波斯痛不徹到此方知世界寬珊瑚枝枝撐著月。</p>
<p>上堂問如何是生死不相干之處師云孤城小市十字街前如何是鬼神覷不破之機師云還見座上麼行到水窮山盡處何如師云看你作麼下腳如何是百尺竿頭師云險進步後如何師云普僧禮拜師乃云鬼神覷不破還歸破灶墮生死不相干到底是瞞頇水窮山<span class='corr'>已</span>盡未是大究竟百尺竿頭人不見百花春如上閑言長語若到慶忠門下一句也用不著何以故我王庫內無如是刀。</p>
<p>淨信誕期請上堂虛空皮打皺海底復生花分明只在面門上幾個逢渠幾個差急著眼漫咨嗟伶俜衣下有光霞光霞透紺目澄清渾宇宙今日當陽用得親是名極樂無量壽以手作接引勢云南無三界大師。</p>
<p>謝事椽書請上堂舉文遠侍趙州行次州曰這裏造得個巡舖文遠云把公驗來州與一摑遠曰公驗分明過這文遠廝兒只解硬處拖鍬若是慶忠還他一摑時但云夾帶未許常利不用庶得公私兩全恁麼告報設有人問請和尚說佛法因甚純舉王法但向道佛法王法原非兩案不是照詳便是照驗右仰眾等通知一應帖票契文須憑上裁判斷今日謝事椽書設供諸人不許向前問話何故鄉下有田宜早種衙門無事莫頻來。</p>
<p>佛成道日上堂未離兜率<span class='corr'>已</span>降王宮未出母胎度人<span class='corr'>已</span>畢一點明星是瞞頇慶喜徒勞重添屑卓拄杖云逢人不得錯舉復舉聚雲老人上堂云出眾者三十棒不出眾者三十棒出眾不出眾三十棒可惜當時座下沒有伶俐衲僧只得道個直下三玄<span class='corr'>已</span>露何曾三要無施落花流水空去殿前古柏當機若是山僧在時值恁麼道但作禮三拜看又如何折合。</p>
<p>出隊歸上堂拈拂子作搖鞀鼓勢云[車*度]轢轢轢輥輥不是胭脂不是粉以拄杖橫肩云上一山放下拄杖云下一嶺橫按拄杖云十字街前好合本有麼有麼僧出師便喝僧云某甲話也未問因甚就喝師云交易頭上有火進云請再道師云人情送隻馬買賣不饒針日無生活計任是斗量金鼕鼕。</p>
<p>上堂僧問如何是如來禪師云問這話作甚麼如何是祖師禪師云問這話作甚麼如何是超佛越祖禪師云問這話作甚麼如何是芍藥花開菩薩面師云三門前四個五個如何是棕櫚葉散夜叉頭師云殿後邊七雙八雙問福足慧足時如何師云指上南山翠袖裏東海深問今日設供善女與凌行婆是同是別師云是同是別進云恁麼則與拄杖子同門出入也師喝一喝僧禮拜師云可惜許便下座。</p>
<p>元旦上堂諺語云立過春漸漸溫慶忠道遇元日漸漸吉漸漸溫且置漸漸吉又作麼生弓拋劍棄狼煙息海晏河清樂太平僧問雙竹顯聚雲之兆嫩桂光普覺之風如何是的揚慧祖宗乘一句師云遲日江山麗進云四百年來事今朝令轉新師云春風花草香。</p>
<p>劉成玉脫白請上堂這個無可名許他寄名這個不可白許他脫白具得這般手眼任運歌舞成拍良久云嶺前松嶺後竹飛花片片成珂玉玲瓏琬琰出珠林南岫東溟山海足待價珍連城璧相隨來也承誰力擊禪床云記取記取。</p>
<p>上堂天上月正圓人間號月半煙火壯花飛鑼鼓聲相亂不道定制九旬何拘三月為限更有長明不夜光大家著眼齊觀看。</p>
<p>上堂問如何是離心性法界師云金風催葉落如何是即理事法界師云黃花燦晚秋僧拍掌云這是甚麼法界師云要會前句則易要會後句則難僧便喝師亦喝僧復喝師乃云生也生也行人顰蹙滅也滅也野老謳歌堂頭既云入滅即今如何慶生莫是求生本自無生耶錯莫是未滅何曾暫滅耶錯若會得這兩錯一任說理說事可中更無兩頭論性論心個裡全無滯搭橫施逆用倒弄顛拈未為分外驀豎拂子云水牯牛來也。</p>
<p>上堂天上十九八七六地下五四三二一東家壁上耕田西家灶裡種地蝦蟆腳板遼天蟭螟眼裡鬧市恁麼告報切勿委悉若不委悉問取觀音大士。</p>
<p>中秋說戒兼與成都居士披剃上堂喝一喝云還委悉麼若也知委參學事畢脫或未然且向唯心處薦取拋棄家園也是唯心辭親割愛也是唯心斷除鬚髮也是唯心投師學道也是唯心披五條七條二十五條也是唯心從茲梵行具足在在光明時時皎潔所以道吾心似秋月光明真皎潔無物堪比倫教我如何說攝律儀戒諸惡莫作吾誓不為汝說攝善法戒眾善奉行吾誓不為汝說饒益有情戒普度一切眾生吾誓不為汝說除是不說外一齊付汝等汝等應受持。</p>
<p>辭眾上堂臨行一句分明在拄杖頭邊別有天此是吾家真宗旨珍重諸人莫妄傳。</p>
<p>師受請住酆都平都山地藏寺。</p>
<p class="head2">三門</p>
<p>古人到院動輒引個門字慶忠到院全無忌諱只要腳跟點地隨我進來。</p>
<p class="head2">佛殿</p>
<p>巍巍堂堂磊磊落落禮拜亦得巍巍堂堂磊磊落落不禮拜亦得今日新地藏到來禮拜底是不禮拜底是良久云禮則彼此恭敬不禮各自稱尊。</p>
<p class="head2">祖師殿</p>
<p>拈花會上赤鬍鬚棒喝堂中沒巴鼻但有干木盡隨身逢著場來還作戲前三三後三三俱向這裡來如一不到三十拄杖。</p>
<p class="head2">伽藍</p>
<p>青蓮白社鬼沒神出至願未完這裡且住卓拄杖云珍重珍重。</p>
<p class="head2">三教堂</p>
<p>舉<span class='corr'>傅</span>大士頭頂道冠身披袈裟足穿儒履謁梁武帝帝問曰大士是道耶士提起袈裟大士是佛耶士翹一足大士是儒耶士以手指道冠這大士用心不臧直令佛心天子分疏不下若是慶忠則不然喚作道亦得喚作儒亦得喚作釋亦得。</p>
<p class="head2">方丈</p>
<p>周圍百寸前後十尺魔外潛形佛祖難覷中間有個獨尊道是衲僧巴鼻喝一喝。</p>
<p>上堂拈疏云離形絕相文彩全彰字黑紙紅點畫不露維那試道看顧法座云十方無壁落四面亦無門踏過空王殿毗盧頂上行遂陞拈香祝聖畢次拈云此瓣香精英赫奕顯發有時不自空來豈從有得爇向爐中供養上吹下萬先師大和尚用酬法乳就坐維那白槌乃云無上妙道迥絕言詮但有傳宣俱為戲論山僧即今事不獲<span class='corr'>已</span>只得向古人邊舉似昔日地藏云眾生度盡方證菩提地獄未空誓不成佛新地藏則不然眾生未度<span class='corr'>已</span>證菩提地獄本空誓必成佛設有個漢出來云佛之一字吾不喜聞但向道有水皆含月無山不帶雲再白椎師下座。</p>
<p>沈子佩孝廉請上堂問子佩居士名奕瑋且道父母未生前名甚麼師云山青水綠進云這個與居士相去多少師云月白風清僧禮拜師乃云秖這是是甚麼千言萬言言不出千行萬行踏不著若果踏得著平山何難舉趾若果言得出平山何難道破豈但平山即諸佛諸祖古今賢聖亦難踏著亦難道破子佩居士自青雲得路後欲追丹霞嬾庵之步溯水西上得覯平山復自峨眉而轉覓從派於山野雖然佛法無多子久長難得人倘日後果能踏著道破不妨出平山一頭去。</p>
<p>上堂問某向偏位中來請師向正位中接師喝云是偏是正進云豈無方便師便打問如何是大修行人安身處師云野寺含青靄進云還有趣向處麼師云長江泛白波乃云言發非聲喝一喝云喚作聲得麼色前不物豎拂子云喚作色得麼言發非聲有照有用色前不物為實為權照用權實賓主歷然恁麼分明簡辨一任舉似諸方。</p>
<p>上堂西來直指大意顧鑑頻頻舉似佛印面上兩行如來胸前卍字舉起也毗盧喪其全身放下也普賢失其本事不舉不放又作麼生說似一物即不中。</p>
<p>說戒上堂頭上是天腳下是地棒打石人頭嚗嚗論實事兩頭不管中間不繫釋迦彌勒觀音勢至行藏虛實自家知一句了然超百億顧大眾云且道是那一句聻。</p>
<p>上堂說理說事纏腳縛手論教論宗缽外生涯歸燕何須鉤簾出蠅豈在穴紙真語者實語者若是好秀才會用之乎也。</p>
<p>上堂橫按拄杖云慣弄靈蛇之勢赫赫萬層活捉生馬之威昂昂千里撒漫天網打稱意魚放破空矢落沖霄鶴點即不到到即不點正恁麼時且問是誰家風月僧競出師下座以拄杖一時打散。</p>
<p>上堂豎拂子云會麼長者長法身短者短法身拾金還是窖金人夜來混沌顛落地萬象森羅總不經上大人可知禮妙湛總持不動尊佛祖位中留不住一腳踏翻明月村誶大吉利。</p>
<p>上堂今日月中十五集眾上堂打鼓甘草不別黃連牛肝豈異馬肚一生慣住娑婆不願超佛越祖復喝一喝云觀音妙智力能救世間苦。</p>
<p>淨信祈嗣請上堂問如何是賓中賓師云虛空呈寶劍如何是賓中主師云陸地淹孤舟如何是主中賓師云山僧有分如何是主中主師云闍黎無分乃云若說有法明明歷歷若說無法澄澄寂寂若說亦有亦無法非非是是畢竟如何豎拂子云拂子別行一路去也應如是長壽如是富饒如是果位如是男女放下拂子云收卷餘懷無一事他年滿眼慶三多。</p>
<p>解制上堂十五日<span class='corr'>已</span>前有法說十五日<span class='corr'>已</span>後無法說有法說也海晏河清無法說也乾坤失色海晏河清乾坤失色要識一貫兩個五百正當十五日當陽迥鐵壁更請問如何通身手眼具結制四月期<span class='corr'>已</span>圓放開一路何拘繫復舉洞山寶鏡三昧云臣奉於君子順於父不順非孝不奉非輔潛行密用如愚若但能相續名主中主師云所謂主者有天下之主有一國之主有一家之主有一司之主如我宣慰檀越自割土分茅來其勤王事每立奇勳茲因後主馬萬年嗣職特令壽山古雲二座到山尊崇檀度為求帶礪悠長是善能相續者也相續之義畢竟如何十影不勞鞭策力萬年豐境樂無虞。</p>
<p>上堂匝地紅輪輝宇宙十方無土亦無心山僧不是輕饒舌撲碎虛空沒點痕。</p>
<p>上堂豎拂子云牛頭沒馬頭回凄風驚落葉愛日暖林輝惟有衲僧沒四序隨緣普化一聲雷喝一喝。</p>
<p>師受都憲文葦庵同兄孺白司李陳蝶庵令子六符暨闔郡紳衿請住涪州吟翁寺入院。</p>
<p class="head2">佛殿</p>
<p>覿面巍巍若可為吟翁寺裡正來歸桓因插草今何在惟有迦文動地輝即於是日。</p>
<p>上堂拈疏云有文句名說通無文句名宗通且道這個是說是宗是有是無者些且置欲識向上關頭但看下腳一步維那宣疏師遂陞座拈香云此一瓣香慈煙永結悲焰常明淨穢不分其馨異同豈別其味今則第三番拈出爇向爐中普申供養伏願一人行健萬國寧界地敝豐城之境汗馬御調狼煙息河江濬覺海之波造廬命錫自天來擊壤歌謠從野至老稚存亡獲益農工商賈安饒慧命傳不盡之燈人天樂無窮之慶就座維那白槌竟僧問宗通說通且置如何是向上一路師云快馬跨金鞭進云坐斷報化佛頭憑誰利生接物師云虛空眉滿地進云始信路遙知馬力日久見人心師云衣冠束帶正當時問黃時靈山演教今日吟翁說法是同是別師云月照鑑湖飛琥珀進云如何是拈花大意師云風臨黔水閃鱗龍問牙如金爪口似血盆吞佛噉祖的來時和尚作麼生接師震威一喝進云良醫三十載毒殺許多人師云傷著也乃云法幢纔展未許帶水拖泥利濟初行那堪絲來線去不見睦州凡遇僧來便云現成公案如何是現成公案聻雪到青山云不老風來綠竹嚮笙簧更聽同鄉一曲多年不作枌榆夢六甲神符急如火翩翩栩栩飛上天誰是莊周誰是我囉囉哩喜相逢仰高俯就兩人龍法門何幸瞻五柳相將攜手過靈峰擲拂子喝一喝再白槌下座。</p>
<p>六符陳文學法名燈譜請上堂問儒釋門庭角立如何是兼濟路頭師以拂子向空劃一畫云見麼進云恁麼則桂林藏獅子法海起獰龍師云不是過去問斷臂酬雪嶺解帶鎮金山當時得個甚麼師亦以拂子向空劃一畫云見麼進云有個沒量大人不斷不解還得也未師云不是過去僧禮拜師又以拂子向空劃一畫云吾有一字之關福全慧全壽全不獨文經武緯兼之虎嘯龍旋既為是父是子且有兄難弟難龍神八部生喜賢聖佛祖成歡出世能超九萬入世可化三千是甚麼字恁般奇特顧視左右云普。</p>
<p>上堂以拄杖作把釣勢云短杖簑衣意氣濃垂釣溪畔有芙蓉嫩雲西岫東拖水小竹橫煙順接風洙泗泗州原不異浮杯杯渡一般同游鱗寧向直中餌莫負拋綸海上翁道者出師云是僧是俗進云莊生不覺為蝴蝶蘇子空擬作比丘師云雲從龍風從虎聖人作而萬物睹本乎天者親上上律天時本乎地者親下下襲水土土能生金金主三六九九九八十一一歸何處卓拄杖云囌嚧㗭哩娑婆訶。</p>
<p>上堂說玄說要滴水難消拈提因緣順應時節昨半偈居士預呈問道一頌四十年來未暇遊只愁腳跟欠穩欲參宗印到溪頭有疑不妨問來傳心負笈三更蚤明眼人瞞不得透頂玄機一句抽那一句是透頂玄機請居士出來道看若是道得出山僧性命在半偈手裡居士向前作禮云木落水寒人老髮師呵呵下座。</p>
<p>五果山靜主請上堂佛說五果四向不在人間天上而今鐵面斬新更請單刀直上有麼有麼蝶庵居士出師便喝士云此一喝有多少重師以拄杖作秤勢士拂袖歸師下座。</p>
<p>上堂良久云喚作清淨法身錯過了也喝一喝云喚作圓滿報身錯過了也目顧四方手指上下云喚作千百億化身錯過了也畢竟如何錯錯錯。</p>
<p>上堂維那白椎師云今日太說多了便下座。</p>
<p>元旦上堂月白風輕處堯天舜日新蒼崖懸碧蒂幽谷隱寒津虛室生光燄長空絕幻雲雨滋蘭竹茂石映斗星橫伏虎山頭嘯潛龍水內聲乾坤踏破後大地吼雷音此吹萬先師住朱提山朝陽洞語也試問這乾坤作麼生踏頓足一下還見麼這雷音又如何吼喝一喝還聞麼若也聞見分明借婆帔子拜婆年和氣溫風遍天下脫或未爾惟祝皇圖標有道同瞻佛日照無窮。</p>
<p>上堂舉南泉云王老師自小養一頭水牯牛擬向溪東牧不免犯他國王水草擬向溪西牧不免犯他國王水草不如隨分納些些總不得見恁麼說話大似掩耳偷鈴山僧卻不然青牛對白牛江水向中流若問其間意起眼看孤舟且道與王老師相去多少。</p>
<p>上堂柳絮走毛毬梨花飛蛺蝶腦後抽獠牙秤錘渾身血東海正揚聲南山喜不徹此語若大行莫謂是予說。</p>
<p>聞慈母王孺人謝世上堂去去實不去途中須善為來來實不來路上莫虧為如我慈母胎教恩深卜居德厚喚作虧為得麼兩次割股救夫長年持齋奉佛喚作虧為得麼及至世亂莫容乘時先退喚作虧為得麼豎拂子云途中路上莫商量來去惟乘斯願長斯願既乘無來去無來來去自平常。</p>
<p>上堂烏龜向火乃劫前未兆之機碓嘴開花實教外別傳之旨露迥迥山明水秀孤燦燦日往月來庭前柏子正呈機座後桃花<span class='corr'>已</span>映色正恁麼時是誰家曲調卓拄杖云止止不須說我法妙難思。</p>
<p>上堂天上無彌勒地下無彌勒日出滿山紅蘆開兩岸白葦渡碧眼僧花拈黃面客撞著石波斯幾個知恩德擊禪床一下。</p>
<p>啟藏上堂以字不成以八字未是八金鉤解遼天二人左右掛佛祖不敢前三藏居其下且道是甚麼字這奇特以拂子作火云若人識得參學事畢。</p>
</div>
<div class='div-w'><p class="pre">　　<span class='note-inline'>(敕建南海普陀山法雨禪寺嗣法孫別庵<br/>　　　　統捐衣貲四十兩重刊<br/>　　　鐵祖語錄十卷<br/><br/>　　　　　　　　　嘉興楞嚴十經坊（夏維寧　倪爾繩）刻)</span></p>
</div>
<p class='juan'>慶忠鐵壁機禪師語錄卷之一終</p>
</div><!-- end of div[@id='body'] -->
</body></html>