<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu297' />
<p class='juan'>慶忠鐵壁機禪師語錄卷之十七</p><p class="byline">嗣法門人幻敏重編</p>
<div class='div-other'><a id='mulu298' />
<p class='h1'>書問</p>
<div class='div-other'><a id='mulu299' />
<p class='h2'>復武隆沈醫官</p><p>閱門下來問乃醫書所載養生之說非禪亦非玄矣即就玄而論玄之一字眾妙之門玄之一字眾禍之門何也如云玄關一竅少人知那裏是少知處此竅若有定位則落後天若無定位則屬杳冥認非有非無則墮中道除是領會得豈不為眾妙之門耶如以取坎填離陰顛陽倒黍米出胎飛神謁帝報盡還落輪迴甚至彼家燒煉破宅殞身豈不是眾禍之門耶況以玄較禪禪如世諦中鄉科甲牓玄如吏員雜職玄乃生滅種子禪是無漏正因門下所云任督陰陽丹田存想性命二門尾閭泥丸氣海昇降等語乃邪見輩於幻身中妄指的名相四大色身壞時都歸無有執而行持如何敵得生死見得妙心楞嚴經云晦昧為空空晦暗中結暗為色色雜妄想想相為身聚緣內搖趣外奔逸昏擾擾相以為心性一迷為心決定惑為色身之內不知色身外洎山河虛空大地咸是妙明真心中物譬如澄清百千大海棄之惟認一浮漚體目為全潮窮盡瀛渤汝等即是迷中倍人如來說為可憐憫者世云醫道通仙道我謂佛道無不通矣正如門下治病一般用王道則人參白朮偏多用霸道則大黃巴荳偏多須知有時不得不霸雖霸亦王有時不得不王雖王亦霸積功累行亦復如是至若禪則萬應靈丹可以起死回生安魂定魄非王非霸乃急救之良方矣門下必欲此生消災雪罪超生脫死當下與佛祖並立宜先用一服消毒散將從前雜毒瀉盡澄攝身心澄攝之久乃緩緩提撕云如何是我本有的妙心行住坐臥茶裏飯裏如是提持若以操存舍亡是妙心此心無定若以手舞足蹈是妙心此心靡常若以一念不生虛空無物是妙心此心空寂畢竟如何是妙心二六時中那拘久暫逼拶提持不輟便覺身心輕安妄念不起水火自濟即根本淨戒得養生之益也由戒生定一息萬有萬有一息勝陰陽顛倒也因定發慧則治世語言資生業等悉順正法自超玄入妙也從此三學圓明十年運轉打破疑關妙心自見那時拈土成藥呵氣皆靈休國手謾說神仙盧醫扁鵲所不及也山僧何故如此饒舌良久云病多諳藥性得效敢傳方。</p>
</div>
<div class='div-other'><a id='mulu300' />
<p class='h2'>復秤叟居士</p><p>熊沈二居士掉臂而去秤叟猶自賊過安弓雖然於響石邊<span class='corr'>已</span>著箭矣最喜的是當頭一棒作獅子吼要問棒未擊時是聲落在何處吼還是不吼還是者其間下得一轉語便是火裏嚬呻從地踴躍果知痛癢奚用下毒手為。</p>
</div>
<div class='div-other'><a id='mulu301' />
<p class='h2'>與止止居士</p><p>自平山別後往來人輒問門下定動則知道念彌堅工夫日益且公署中每以佛理禪道蒞事俾一縣子民宮墻桃李津津向化草偃風行正所謂不賞不怒民勸民威省卻多少力也令郎書中敘及門下渝城往返馮夷為崇不勝勞騷王荊公言我得湛堂一轉語做宰相曰是甚麼門下若實得是甚麼底受用則勞騷得失盡付之無何有也願立定腳跟為法門望。</p>
</div>
<div class='div-other'><a id='mulu302' />
<p class='h2'>復武隆譚明經</p><p>山野把釣枳江為求破浪忽得雙鯉頻臨身心快可不審鉤頭之意還識取也未。</p>
</div>
<div class='div-other'><a id='mulu303' />
<p class='h2'>復古孝廉請上堂<span class='note-inline'>(附請啟)</span></p><p style="margin-left:1em">髮弟子古心率合堂弟子等合十啟伏以盲人覓日扣盤以求畢世未睹光天跛漢貪程策杖而往平途尚憂惡塹不遇明師誰將點破每逢開士不憚扶持黃面老子拈花蚤逗機緣碧眼胡僧摘蘆全通消息一宗相續萬法無差恭惟和尚是僧之表於法為王放不下眾生擔子與物常關割不開諸佛念頭逢人思度既為吹萬老人伶俐兒郎橫也好豎也好信手所拈欲撐大慧祖師圓通門戶推不能避不能舉念皆切隨呼隨應喚出瓶裏之鵝疇重疇輕喝斷手中之秤有人救得貓兒急把草鞋頂出豈反不如狗子且將蒲團坐穿<span class='note-inline'>(心)</span>等其骨多濁而胎亦優婆塞俗緣即是枷繩苦海未能跳脫去比丘眾理障亦成桎梏懸崖那得筋斗來多鈍根少利根父母不以蠢兒廢教迷師渡悟自渡佛祖豈是凡人難修數年望聚雲而墮淚謂我等何獨無緣一旦入地藏而瞻容知聖人原無棄物曾結制期點點石頭依法座再望鉗冶鎔鎔雪汁滿洪爐十方仝飲半甌茶丈六盡藏一莖草伏願慈悲不吝方便常施饑漢向冷廚忍息是火之燈窮兒守空囊且拈止啼之葉柏樹庭前實離離大意不過如此木樨花上香噴噴老宿瞞得誰人蓋凡性最易遷移譬之絲隨染成可青可白而師教絕無沾滯政如花以鏡現非色非空指定禪心免作隨風之柳透開本性乃為出水之蓮恭候棒臨敬瞻拂豎謹啟。</p>
<p>堂上說話不貴周遮室裏呈機渾身殺活圓通無盡之燈少室雙林之髓居士此番更進一步山僧又豈被蓋囊藏不揣粗野暫全肯諾。</p>
</div>
<div class='div-other'><a id='mulu304' />
<p class='h2'>復沈子佩居士<span class='note-inline'>(附來書)</span></p><p style="margin-left:1em">拜違函丈如子去母寤寐歌言宛若吾師莊守我上鼓鍾將之忘其苦葉之涉川也弟子根性魯昧初知此事非不好樂但如鴻漸著書石上效人口動驗之身世之間便爾把握不住比自瞻仰師範以暨皈依覺日用尋常隨波逐浪中道味轉親世緣轉淡即心與境我見未化然時自克厲藏舟于壑大力者負之而趨丈夫當如此世出世無二法也昨承法誨如睡斯醒如饑斯飽敢忘鞭策保任以期不孤吾師記囑之恩但畢竟疑情如何盡命根如何斷秪如踏著道破後轉身一句又如何薦取弟子到者裏恰似有墮睡夫之枕奪饑人之食者通身汗下吾師憫其真誠何以委悉開示痛下一頓針錐耶翹切翹切小舟一泊忠南禮師翁塔即於廿八暮抵夔門人事淹留明晨東下北征時迫未審歸來即得趨侍左右一當棒喝否中心依依願言不盡惟吾師慈照井仙兄行耑沐以俟栽教不宣弟子燈胤和南上和尚侍者。</p>
<p>吾宗有大權唯大智人用之吾宗有大實唯大志人體之吾宗有大機唯大至人證之機權實之不一而智志至之在我我果智志至大實無有大大者大大既無則大小非大小之說不得說也又說甚麼地水火風根身器界乃至夢覺上下苦樂虛實鴻漸鼓鍾把握不把握耶此中妙在一我只不可作我會除是會得來縱處道味世緣我見人相中未嘗見有道味世緣我見人相之相者其間藏天下於天下且猶不可奚復待克厲藏舟於壑哉從來明人不做暗事居士今後寧作白拈漢子母為夜行丈夫何也假如世界未成丘壑未就舟楫未具即有大力向那裏施設負箇甚麼趨至何所所以道不許夜行剛把火直須當道與人看居士還見麼若也見得山僧最喜底是保任二字如是保任疑情自盡如是保任命根自斷踏著道破也如是轉身薦取亦如是耳古人云你有拄杖子我與你拄杖子你無拄杖子我與你奪了拄杖子既無拄杖子又奪箇甚麼既有拄杖子又何必與之山僧權為居士以空拶空以有追有妄說箇註腳如天人六道羅漢聲聞緣覺菩薩諸佛眾生有情無情虛空大地真如佛性是有拄杖子者也若遇山僧即與他拄杖子如盡卻天人六道羅漢聲聞緣覺菩薩諸佛眾生有情無情虛空大地真如佛性是無拄杖子者也若遇山僧即奪了他拄杖子山僧恁麼委悉恁麼開示恁麼針錐墮了睡處枕還要打得鼾奪卻饑時食致令常充滿通身白汗下依然乾暴暴居士須當下瞥脫又何拘拘於棒喝討冷煖也來書謂井仙兄行耑沐以俟裁教但井仙<span class='corr'>已</span>出井矣今如願付雙鯉持來乘著且同朝天去。</p>
</div>
<div class='div-other'><a id='mulu305' />
<p class='h2'>答譚明經</p><p>聞聲悟道見色明心觀音菩薩將錢買胡餅放下云原來是饅頭若委悉得者則公案方知大海裏渴殺多少人大倉中饑殺多少人奚必區區求空逃空耶門下所云枳江之魚豈能吞海底之月未審鉤頭之意向何處識取山野把箇直實鉤竿為求負命原非限定枳江大海只要肯圍圍洋洋攸然而來自爾在在鉤線滿口香餌何愁不一釣便上。</p>
<p>來書謂大地本一法王身胡餅依舊是饅首山野不作者般見解然雖如是門下性命<span class='corr'>已</span>在山野手中又愁箇甚麼秪愁洪波浩渺白浪滔天難得直實委悉耳不見船子問夾山云垂絲千尺意在深潭離鉤三寸子何不道山擬開口被船子一橈打落水中山纔上船子又曰道道山擬開口子又打山豁然大悟乃點頭三下子曰竿頭絲線從君弄不犯清波意自殊山遂問拋綸擲釣師意如何子曰絲懸綠水浮定有無之意山曰語帶玄而無路舌頭談而不談子曰釣盡江波金鱗始遇山乃掩耳子曰如是如是付囑<span class='corr'>已</span>山乃辭行頻頻回顧子復喚云闍黎山乃回首子豎起橈曰汝將謂別有乃覆船入水而逝門下向那離鉤三寸處進步自有豁然大悟底路頭出來會得點頭三下底意旨必知覆船入水而逝底消息還知直實公案麼口說無憑做出始見。</p>
</div>
<div class='div-other'><a id='mulu306' />
<p class='h2'>與懶憨上座</p><p>兩承惠顧見上座氣宇對諸執事人深幸但秪盡寒溫而別未敘及法門大節有汾陽武居士匆匆至山野前云昨日今朝事不同山野徵云是何故答云者幾期被他家兒孫顛倒我要與和尚算帳山野以熱茶劈面潑云算箇甚麼士便儱侗禮拜山野云大遠在見士不會山野但拍案呵笑而<span class='corr'>已</span>雖然觀居士身口叨呾似有喜狂不禁之狀山野從容喻問乃云弟子問憨師宗旨教我直捷便了云他不耐煩說今和尚莫顢頇我但如此就罷然直捷一著固不可無山野聞就罷二字豈得袖手不援耶即以直捷言之如世尊纔生便一手指天一手指地道天上天下唯吾獨尊秪宜直捷便了何故又離王宮至雪山六年苦行睹星悟道乃至四十九載絡索末後始拈花付囑龍樹乃續祖脈中之鹽梅秪宜直捷便了何故又造大智度等論分性別相達磨初祖號直指單傳秪宜直捷便了何故又將楞伽經四卷付神光云即是如來心地要門令諸眾生開示悟入臨濟棒下得悟秪宜直捷便了何故又說三玄三要照用權實料揀賓主三句四喝等語洞山過水睹影得悟秪宜直捷便了何故又立君臣五位偏正兼帶諸說溈山仰山秪宜直捷便了何故又示諸般圓相香嚴在百丈會中問一答十問十答百秖宜直捷便了何故又在擊竹處明心大慧參學時<span class='corr'>已</span>具諸方遏捺不住底手段秪宜直捷便了何故又在佛果處打脫乃至明教嵩中峰本秪宜直捷便了何故語錄數十卷之多並前後諸祖聖賢亦秪宜直捷便了何故手眼常異種種各別直捷便了傳燈間或有之然但備禪師之數非我釋迦大醫王大慈父之忠臣孝子也譬之世諦稱忠臣必有撥亂反治致君澤民之事業稱孝子必有晨昏定省竭力養志之肫忱豈以名實未稱一能一德而擅標青史旌揚者哉佛祖公案亦復如是上座既<span class='corr'>已</span>受天童老人法印還蜀山野敢謂直捷便了說話在天童即得天童以下不得何也二十年前教網簾纖宜用直捷以救二十年後直捷濫觴必須宗旨以救前後固無二道又不得不因時救焚極溺也大地有情淪喪苦惱不止一途而佛祖聖賢極拔救濟非是一法如救人於水豈辭得手足淹濕救人於火豈辭得腦額熱煩儻云我但居清涼處乾地只可稱自了漢子豈號得垂手大士耶自了佛祖所不取又安能直捷便了乎應病與藥因地下種推類可知以直捷便了便是的當覺前來諸佛諸祖宗旨論說悉成多事緣古較今似今人比前代伶俐十分有是理哉若沿襲流弊不止致令兒童樵子俚夫俗婦縱口說禪胡打亂喝指東畫西麤言詈語窮嘴薄舌佛祖命脈果如是耶直捷如海上方子宗旨比醫家難經海方非不或中定不能懸斷生死作世明醫又如父母為子訓家粥飯秪可尋常日用至款待上賓豈廢得五味調和諸般餚饌蔬品耶武居士自謂憨師接人捷快三問一喝便了以山野所說煩瑣難救即今居士狂病大倡看直捷便了又如何救得也從上古人未嘗不千里同風書通問答但有圈點交者有酬白紙者有擲之水火者有扯碎坐卻者有云不解弄筆頭文句者有對來人痛罵打擯者有望風禮拜伸謝者有坦然不答者有接得潛去者願上座莫蹈者些陳跡不妨法道遊戲據實答我作後學眼目猶之梨園臺上生旦末丑強作悲歡離合其實事同一家那分彼此幸勿懷我人而見棄。</p>
</div>
<div class='div-other'><a id='mulu307' />
<p class='h2'>復冉明經</p><p>界地忙忙多類燕人浪子孰是不忘來時之路而興還家樂業之想者接來書深快野懷但還家之法只要導引得人資糧克裕路頭正大踐履平實緩急合宜㘞地處進前一步荒蕪間橫按慧刀至若三華五氣生死猜慚果因前後等說悉是途中遣興語耳咦還見麼日暮鄉關何處是煙波江上使人愁晴乾須速走莫待雨漓淋門下腳跟又當如何耶。</p>
</div>
<div class='div-other'><a id='mulu308' />
<p class='h2'>復吏部秉素牟居士<span class='note-inline'>(諱道行附來書)</span></p><p style="margin-left:1em">吹萬大師<span class='note-inline'>(道行)</span>里人也化被他方教滿諸眾而里中人獨未親其作略受其鑪韝愧恨何限幸遇和尚智過於師垂手為人捧讀語錄欣喜無盡<span class='note-inline'>(道行)</span>但得見和尚即如見大師矣和尚千五百人善知識人天愛戴隨處安樂但近日寇氛四熾結眾群處不無勞費儻肯一瓢一缽千峰萬峰自有一箇半箇提瓶挈笠其為適更適也月明和尚塔在朱提去郡城不二三十里和尚若肯南詢則敝郡當首為卓錫之地矣小引二首略盡私淑大師歸依和尚之意臨楮曷勝頂禮。</p>
<p>山僧住平山時曾有一說願將自<span class='corr'>己</span>節節支解百碎千零托向人天眾前秪是無人作對無人賞命豈料古戎城裏出箇白拈賊埋伏向金紫行中說遮說表論武論文贓私既在理法難容縱有老聚雲鄉曲之情除毒手那許再犯有日通身火聚遍界紅輪拽那白拈到紅輪火聚上三回九轉鎔成一塊寒水纔忿得我儂者口冤氣。</p>
</div>
<div class='div-other'><a id='mulu309' />
<p class='h2'>復涪陵文檀越</p><p>渝城黎既白過我道及檀越乃蜀中人傑海內方家紙墨飛光悟點畫三昧山衲幾欲曳杖倒屣向檀越筆尖頭上少通消息俾識取根源書空寫水亦邂逅幸事也不期平都解席竟作棲霞守拙想無何諸方學侶東扯西曳止衲東明又興結夏之舉閱來翰諄諄大抵欲縱紲祗桓給孤遺事山衲何敢固辭但恐俛仰螳臂不無任大之艱其或緣在三生端擬虛星之月。</p>
</div>
<div class='div-other'><a id='mulu310' />
<p class='h2'>復圖南譚縣尹</p><p>自平都得藉金湯別後銘之在念常思居士丰神淳厚實政實心膏澤于民仁風萬里非獨子民得庇亦且法苑沾光真所謂即世法以見佛法者也山野道虧佛印德愧南泉雖兩承借座瓶鵝之談恒以未得盡箇中為恨忽於舟次公郎枉顧不棄法門薄淡覓取從派固是播菩提勝種於令子抑實以大事因緣望居士也復接來書依稀如面儻肯於政事之餘一提撕自<span class='corr'>己</span>大事則烏紗頭上束帶腰間自有觀音大士在也圓通妙應豈虛語哉。</p>
</div>
<div class='div-other'><a id='mulu311' />
<p class='h2'>復譚文學</p><p>來書有靜室焚香一坐思敲門瓦子欲從實地上一腳登開四大又無住足從虛無裏一拳打破虛空亦難粉碎似墮黑夜商量語也又云不方不圓非聖非凡鬧處自靜忙中有閒生滅俱無思議徒然若是打開何佛何仙似落知解相似語也須知此事不患不聰明唯患太聰明門下欲了明者事是必從實信實志實行上看破一回放下一回親見一回那時腳跟點地粉碎虛空纔有說話分。</p>
</div>
<div class='div-other'><a id='mulu312' />
<p class='h2'>復月崖居士為師祝壽<span class='note-inline'>(附來偈)</span></p><p style="margin-left:1em">只因㘞地一聲來現出語言棒喝醜千古招人罵不休如今笑破兒孫口阿呵呵忽然手中筆[跳-兆+孛]跳上兜率陀天觸著大肚和尚鼻孔露地白牛作歌舞慶雲滿空。</p>
<p>相別未久善能商量乃至數數覓我贓私不審居士是何心行也如云拳築掌摑大喝痛棒纔是親切我謂居士說話太小心了些子且不無拳築掌摑大喝痛棒時又不親切耶古德云心地隨時說菩提亦只寧事理俱無礙當生即不生說有生也瞞居士不得說無生也瞞居士不得所以者何瞞居士不得。</p>
</div>
<div class='div-other'><a id='mulu313' />
<p class='h2'>復明經文華叔居士<span class='note-inline'>(附來偈)</span></p><p style="margin-left:1em"><span class='note-inline'>(修)</span>根器下劣信嚮宗門雖亦有年然作輟因循疑關莫破昨蒙師承指示似覺猛省亦知婆心不棄愚昧安所得金剛錘助一擊之力也書偈以呈偈曰亦知塵網誰為脫所幸童心絕點埃本地風光無盡取白雲明月有時開泥牛含笑徒歌舞寢燕空隨自去來況復因緣僅咫尺何妨踏破古蒼苔十數年來夢裏過看來佛法正無多青黃滿目惟吾取海底踏翻渾不波一奉吾師面目來從前雲霧盡情開豈知本在青天上何處可容些子埃畢生奔擾為誰忙忙至疲勞何所長卻道光陰忙似箭不忙徒自增悲傷。</p>
<p>山僧素性不愛說詩復不愛說偈昨因眾居士以詩偈見我故委宛酬他不過將錯就錯以楔出楔<span class='corr'>已</span>耳是果有元字腳留於胸臆哉若常常以釣話罵陣你來我去則人世目我為詩偈僧非本色僧也來諭謂多年信嚮宗門予最喜的是信嚮二字既是實實信嚮決不宜向詩偈邊信嚮語默邊信嚮句意邊信嚮何以故脫卻語默詩偈外須知別有好商量說箇商量二字山僧亦是萬不獲<span class='corr'>已</span>若要婆心指示也是金剛錘一擊愚昧猛省也是金剛錘一擊作輟因循也是金剛錘一擊疑關未破也是金剛錘一擊恨器下劣也是金剛錘一擊門下還信嚮得及荷擔得及麼倘若未然且看下來註腳亦知塵網誰為脫是那箇縛汝所幸童心絕點埃清水不藏龍本地風光無盡取一句道破白雲明月有時開雲散月落後又作麼生泥牛含笑徒歌舞休說大話寢燕空隨自去來且信一半況復因緣僅咫尺又恐當面錯過何妨踏破古蒼苔石頭路滑十數年來夢裏過即今醒也未看來佛法正無多有韻實窮天下字無人讀盡世間書青黃滿目惟吾取切莫眼花海底踏翻渾不波未是安身立命處一奉吾師面目來是誰家曲子從前雲霧盡情開家無小使不成君子豈知本在青天上是甚麼何處可容些子埃明白轉身還墮位畢生奔擾為誰忙將謂將謂忙至疲勞何所長元來元來卻道光陰忙似箭有箇不忙的在不忙徒自增悲傷也須疑著匆匆野語並錄一笑。</p>
</div>
<div class='div-other'><a id='mulu314' />
<p class='h2'>與陳蝶庵居士<span class='note-inline'>(諱周政)</span></p><p>士大夫欲成就此段大事看來最先要箇信字信能成一切種智信能證菩提道果信能為聖為賢信能超佛越祖信能度一切苦厄乃至忠孝節義盡性至命超度宗親極拔群迷世出世間經大傳遠無不從此一信而建立是知大信大悟小信小悟不信則不悟也須知者不信之人縱佛祖聖賢在世亦無如他何所謂七能三不能是<span class='corr'>已</span>古來士大夫從信入道者不少今略舉其一二如給事馮楫濟川居士自壯歲遍參後依佛眼一日同眼經行法堂偶童子趨庭吟曰萬象之中獨露身眼拊公背曰好聻公於是契人紹興丁巳除給事會大慧禪師就明慶開堂慧下座。</p>
<p>公挽之曰和尚每言於士大夫前曰此生決不作者蟲豸今日因甚卻納敗闕慧曰盡大地是箇杲上座你向甚處見他公擬對慧便掌公曰是我招得越月特丐祠坐夏徑山榜其室曰不動軒一日慧陞座舉藥山參石頭馬祖得悟因緣慧拈罷公隨至方丈曰適來和尚所舉的因緣某理會得了慧曰你如何會公曰恁麼也不得囌嚧娑婆訶不恁麼也不得㗭哩娑婆訶恁麼不恁麼總不得囌嚧㗭哩娑婆訶慧印之以偈曰梵語唐言打成一塊咄哉俗人得此三昧公後知邛州所至宴晦無倦嘗自詠曰公事之餘喜坐禪少曾將脅到床眠雖然現出宰官相長老之名四海傳至三十二年秋乞休致預報親知期以十月三十報終至日令後廳置高座見客如平時至辰巳間降階望闕肅拜請漕使攝邛事著僧衣履據高座囑諸官吏道俗各宜向道扶持教門建立法幢遂拈拄杖按膝泊然而化漕使請曰安撫去住如此自由何不留一頌以表罕聞公張目索筆書曰初三十一中九下七老人言盡龜哥眼赤竟爾長往公以建炎後名剎教藏多殘燬施印凡一百二十八藏有語錄頌古行世此第一箇從信入道為世出世間經大傳遠之灑脫漢子也侍郎李彌遠普現居士參圜悟一日朝回至天津橋馬躍忽有省通身汗流直造天寧適悟出門遙見便喚曰居士且喜大事了畢公厲聲曰和尚眼花作麼悟便喝公亦喝於是機鋒迅捷凡與悟問答當機不讓及遷吏部方在壯歲遽乞祠祿歸閩連江築庵自娛一日示微恙索湯沐浴畢遂趺坐作偈曰謾說從來牧護今日分明呈露虛空拶倒須彌說甚向上一路擲筆而逝此第二箇從信入道為世出世間經大傳遠之灑脫漢子也樞蜜徐府字師川每侍其父龍圖謁法昌及靈源語論終日公聞之藐如也及法昌歸寂在笑談間公異之始篤信復丁父憂念無以報罔極請靈源歸孝址說法源登座問答<span class='corr'>已</span>乃曰諸仁者秪如龍圖讀萬卷書如水傳器涓滴不遺且道尋常著在甚麼處而今捨識之後者著萬卷書底又卻向甚麼處著公聞灑然有得遂曰吾無憾矣源下座問曰學士適來見甚麼便恁麼道公曰若有所見則鈍置和尚去也源曰恁麼則老僧不如公曰和尚是何心行源大笑靖康初為尚書外郎與朝士同志者挂缽於天寧之擇木堂力參圜悟悟亦喜其見地超邁一日至書記寮指悟頂相曰者老漢腳跟猶未點地在悟顆面曰甕裏何曾走卻鱉公曰且喜老漢腳跟點地悟曰莫謗他好公休去此第三箇從信入道為世出世間經大傳遠之灑脫漢子也古今士大夫中從信入道如上因緣甚多但不可一一枚舉耳時因令郎六符來書有舟中捧誦法語似知非知有路無路茫無定見不敢下手不敢不下手笑也不得哭也不得日夜不安何時得和尚一棒打殺到也自在想吾師佛祉日增不識家君得日親棒喝否惟願慈悲垂教之語山僧閱罷喜動眉睫何也火宅中一條路忙教著出去愛河裏七根繩強拽將進來乃世諦家人父子之常今六符奉親以道持身以信正與大孝釋迦報恩之說契合若矢在弦上詎可不發乎況居士秉胎仙老人九皋之靈受王太孺人趨庭之訓幼以名士得聞是一番灑脫也繼而舉於鄉中於國兩榜爭先魁聲永播德政仁風口碑載道是二番灑脫也復有作述妙隨宜之用詩文傳信口之章是三番灑脫也既於世法無不灑脫於出世法又當何如哉要知者些灑脫俱屬有漏俱是生滅終歸於盡若欲做箇大灑脫人從劫至劫亙古亙今須是於性命關頭上疑得透轉得身吐得氣為妙直如者性命關頭畢竟作麼生疑此疑關在邇在易非遠且難也即如居士云見山僧之後數日寢食不安如有所失看失的是甚麼從此敬信禮拜供養看禮供的是誰展轉導引幸不得紳衿士庶盡行向上一路致令合宅寶眷家人父子從僕婢女一齊斷殺持齋禮誦行善果是求令聞耶資談柄耶全鄉曲耶三者不然是甚麼心行者段風光縱佛眼也覷他不著只交付可喜可幸<span class='corr'>已</span>耳而今從誠信中復添箇恒字山僧曾擬者恒字之形以示人曰一日二六時中須豎箇決定心勿令此心少曲暫如是久亦如是常如是變亦如是順如是逆亦如是者不曲底心就是直養是生直是驀直去之直者恒字就是行健是自強是恒久不<span class='corr'>已</span>之恒書至此筆端愈覺難禁然葛藤繁興且放過一著唯居士信之體之行之證之剎那今古切莫負此根器。</p>
</div>
<div class='div-other'><a id='mulu315' />
<p class='h2'>復譚侯府士心</p><p>竹樹叢森苔蘚映色幾作白眼林下人然而朝抵暮還去來往返不知等著是誰耶屢承護念並荷金湯邀我把釣臨江破浪鯤鱗還肯出頭世外匝地普天也未不然山野此行徒歌月明滿載也。</p>
</div>
<div class='div-other'><a id='mulu316' />
<p class='h2'>復無著居士</p><p>聞則可死不聞不可死是果必於聞耶可聞是文章不可聞是性道是果不必於聞耶所以云男兒自有沖天志不向如來行處行不見僧問趙州如何是道州云墻外底僧云我不問者箇道州云你問那箇道僧云大道州云大道透長安看者則機緣何等捷近何等快便居士既信嚮得及切莫忽忽悠悠急須進步驀直到家拍掌大笑那時方知溪山雖異雲月是同山僧不過導引之人耳復有何法為居士輕重哉。</p>
</div>
<div class='div-other'><a id='mulu317' />
<p class='h2'>復石砫宣慰檀越請住白牛山<span class='note-inline'>(附請啟)</span></p><p style="margin-left:1em"><span class='note-inline'>(萱)</span>垂老深屵懸慕江天之鶴播生末俗甘偕澗樹之猿爰夫未出甕中不揣欲攀座上小春曾十候難爭碩望車塵大簇光期臨願納野人石供所慮涪山丹井士大夫投轄言留相傳菊隱深溪老占錐遺蹤尚在恃茲為贄或仗能來肅此代躬更祈永住。</p>
<p>朝走三千暮行八百徘徊腳底是名禁足纔談實相又道虛空舌端反覆是名禁口彼處無卜候分此間無言留分山僧亦無能來永住分三者既空是名永住是名能來是名言留是名十候是名結制是名參學是名供養是名福果還識麼逢人則出出則不為人逢人則不出出則便為人且問者番是出是不出點即不到到即不點。</p>
</div>
<div class='div-other'><a id='mulu318' />
<p class='h2'>復夔門岳以虛文學</p><p>承惠佳韻不但陽春曰雪乃聯珠頌古矣至於向上一事唯在另具眼孔一切語言文字又是第二義說話誠如來韻所云一拳打碎者虛空虛空無相向何處下手有何過患要打碎他古人垂一語是必有真實受用處貴了了見不貴相似說話若果具打碎虛空手段大號以虛既打碎了又作麼生以請看者虛空打得打不得者裏要看足跟瞥脫要具擇法眼要真實底修證不然一貫之唯不改之樂難言之氣從心之旨竟成虛語耳居士倘覷破夢幻空花來就吾宗堅實法門幸也率復不盡。</p>
</div>
<div class='div-other'><a id='mulu319' />
<p class='h2'>復見廷任居士</p><p>高年精進世所希有欣喜何極但法門大事成編成軼在稍緩也閱來語較之前來儘有活機求之實證眼孔絕無其中多相似說話居士秪宜大死一番親見徹底方知此事不在舌頭上倘一語驚人自有不辜負者。</p>
</div>
<div class='div-other'><a id='mulu320' />
<p class='h2'>復月崖居士<span class='note-inline'>(附來書)</span></p><p style="margin-left:1em">甲申春日巫夔災陷舟次夔門僅以身免蕩芥子小艇直抵水洋溪畔暮泊曹溪因無問津者未得登山謁本師和尚悵也何如聊拈鄙語志達幸勿以弟子為念也瞿塘夜浪拍天漢雞犬魂驚人奔竄獨駕小舟破浪風悠然自適登彼岸曹溪一宿覺依稀不見六祖未為奇永嘉到後見六祖我見了後到曹溪劫劫地走真堪哂師承恩大頻呼醒多少眾生哭愛緣可憐尚不哭自性任他明來暗來哉四方八面來不來明日石砫觀音閣且喫一頓大飽齋。</p>
<p>涪陵一往無非夢幻空花而上下東西豈是腳跟能事其如拄杖子不本分何自別居士固見歲月遷移坐臥經行宛若聚耳聚目雖往來傳誦不一而江關之近況悉知山僧於新正望前二日解制吟翁應石砫譚期主之請舟至焦崖得值貴役閱來書知為山僧遠計最確而護念實敫匡廬名勝素所欲往但居士王事在躬不若稍待俟石浪轉棹那時山僧直下林間之志庶得萬全矣來供諄勤無乃太過古宿云是真精進是名真法供養何理事不昧至此修多羅教如來原為家裏人說倘若留神只貴鈯斧子鋒利不被葛藤絆倒何幸如之且喜道心彌切實慶余懷從此甚深堅固不動三種三昧應須獲證復得來偈益見罣礙全無當大任者順逆兩途都不介意既能如是寧復瑣瑣至若山僧以殘喘之年木葉乾殼任之而<span class='corr'>已</span>所憂者寇賊蜂起克樂溫燬李渡忠酆梁墊南援西掃不遑寧處逃亡顛沛有不可言者縱是眾生定業傷殘何其甚耳山僧雖叨靜地詎能<span class='corr'>已</span>於念乎居士聞之寧無惻然耶牛山定期安眾忽經旬日門下相從者覺多孟浪不能數數傳音旆轉何道幸為慰我。</p>
</div></div><p style="margin-left:7em"><span class='note-inline'>(嗣法門人幻敏重刊)</span></p>

<p class='juan'>慶忠鐵壁機禪師語錄卷之十七終</p>
</div><!-- end of div[@id='body'] -->
</body></html>