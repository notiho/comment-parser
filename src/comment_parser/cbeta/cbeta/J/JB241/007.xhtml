<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu21' />
<p class='juan'>慶忠鐵壁機禪師語錄卷之七</p><p class="byline">嗣法門人幻敏重編</p>
<div class='div-other'><a id='mulu22' />
<p class='h1'>鞭策語</p><p>今之學道人多鮮克有成者病在好逸惡勞重服飾喜美餐續人我勤雜論究共實總為不明因果不體智行不切生死所致吾恐虛消虛受不惟無益而反有損矣悲夫。</p>
<p>今之叢林古之叢林今之大眾古之大眾今之所以不如古者學行公私之間而<span class='corr'>已</span>古則學人而能行今則行人而不學古則公人而忘<span class='corr'>己</span>今則私<span class='corr'>己</span>而存人若欲廚下有溈山碓房求盧行磨室見演祖廁架逢慧祖必恥而不為也安望其如古哉。</p>
<p>參禪人無直實久遠之功每每向文字語言上尋討縱有見處似之也遇境逢緣自是不得他力殊不知者文字之學是醍醐是毒藥若於此中求禪猶舍堅實而取糠秕也所以古來聰明伶俐而得禪者百中一二愚魯恒實而得禪者十常八九是知有學之不如無學也明矣。</p>
<p>僧有聰明伶俐而親道學者貪生怕死而慕長生者長生道學禪之緒餘也道學無禪必腐長生無禪必促夫禪之益於人也如此胡為而不重哉。</p>
<p>有謂禪教乃出世之法而世諦中人如何做得去是禪教不礙人而人自礙禪教也又焉知禪如大海教似百川凡在宥者無不受其波而沽其潤。</p>
<p>夫為僧不樂習教參禪是猶欲科中而不事詩書也重外典不肯究性地是猶熟稗史而不精舉業也科中不得依舊還作常人性地不明未免有泥犁之患學者不求妙悟一向談心論性講道說理如縫卵之來蠅腥羶之聚蟻秪圖目前飽滿暢快到底沉湎於車塵馬足穢濁坌壤之間不能成其大也。</p>
<p>參禪人要無倚靠纔有倚靠則較是非計得失之念存於胸中而正念不能勝之矣正念既微工夫如何得力日久月深反生疲厭退墮之想欲打徹此事不亦難乎學者欲了明此件大事無他秪要將著忙二字置在心目閒時時逼拶刻刻追尋一有是字則因循慵惰之氣散虛豁蕩忘之志消日就月將無事不辦也。</p>
<p>下手做工夫須從難克處克去難斷處斷去若起熱燥相續心此係覺識種子煩動急下蒲團向清冷閑靜處走上幾回提起話頭如大將臨敵魔軍自敗也又如世間鑠銀爐韝火候未到汁水中銅鈆之氣若雲霧奔馳火候既到漸見停止而色足矣將來營用施為無不快心稱意學者鍛煉身心亦復如是。</p>
<p>參禪若有見處務積功行以培之此事如火裏精金愈鑠愈光石中美玉愈磨愈瑩若得少自足枉費前功縱有光瑩之質決不能成美器而濟急時。</p>
<p>學者重道德如重金玉遠貪欲如遠蝎蛇蝎蛇之害止是一身貪欲之苦千生百劫金玉之富稱快暫時道德之美貽傳永世。</p>
<p>參禪學道貴戒定慧甘清苦樂證修有擔荷徒清苦無證修失之僻徒證修無擔荷失之餒徒擔荷無清苦證修失之躁數者備學斯見矣淨戒為禪之基正定是禪之本妙慧乃禪之用三學全道在茲乎。</p>
<p>菩薩畏順境不畏逆境逆境來時只消箇忍字成就如許事業若是順境坐在坦途一無所成今之學人往往向逆境中打不過者總是為生死心不切故也與菩薩尚隔霄壤即有超佛越祖之談誰其信之。</p>
<p>有等謂禪乃大根器人纔參得我輩不如老實念些佛看些經持些咒行些行倘三年五年十年二十年恒如是說如是行是心亦可參禪矣只恐因循苟且如無柁之舟洪波白浪臨頭看爾作麼把捉。</p>
<p>加功損悟腫不益肥頓悟漸修日劫相倍若肯向者無漏業中下箇種子豈但不失人身他生異世轉得頭來自然處處占些便宜。</p>
<p>參禪要盡偷心方有相應處有等名字學者明知此事是絕頂關頭亦知自<span class='corr'>己</span>未曾踏到只是把我慢架子高豎起不肯屈折於明眼人決擇彼又烏知退者進之階虛者實之本謙者益之源乎。</p>
<p>學者我病有四如自<span class='corr'>己</span>行不去又勸人莫行此是借人遮<span class='corr'>己</span>之我也自<span class='corr'>己</span>身心不端正慣求學道人瑕玼此是障善隱惡之我也有等纔聞明眼知識住世或便呈一偈上一書覿面問幾句話其實自家黑漫漫底遂到處誇斤賣兩此我在求名也有等根信儘好行履儘端但得一知半解便去閒靜處躲著身不樂遇人此我在自足也嗚呼稱讚是白業譖毀是黑業成美為大人成惡為小人黑白美惡之際苦樂大小繫焉不蹈此轍便是好手。</p>
<p>參禪要得箇不自欺底肚腸行得一步方動那一步見得一著方走那一著倘一向虛空擲骰子又是掩耳偷鈴。</p>
<p>學者不得一概倣傚知識行徑知識處世有順逆之權若順而傚之有進有益逆而傚之非墮則魔矣。</p>
<p>參禪若得見到履實當思報恩報恩一法秪宜潛牙伏爪修翼養鱗以俟風雷雲霧若六種稍有未就唯是反諸<span class='corr'>己</span>不可求諸人。</p>
<p>師勘弟子甚易弟子勘師甚難學者先要具雙擇法眼象季時代多有魔屬混於禪教中破毀正法假如縱口談禪隨心說教若戒行有虧悉非祖佛真種子矣。</p>
<p>學者以為<span class='corr'>己</span>之心為人何事不辦以愛慾之心愛道何道不成世之愚人者甚多財色為最道之益人者亦盛見性為良學者先淨其愚然後可以獲益。</p>
<p>做工夫不得畏首畏尾思前算後若肯和身放下剋期定日可以成功。</p>
<p>學者做工夫有死了活不得有活了死不得死而若活猶有用處活而不死全沒交涉矣。</p>
<p>參禪要斷命根命根卻有三種斷得前一種能明心見性斷得後二種能坐脫立亡倘見性明心自可分身揚化徒立亡坐脫未免塗路之苦陰隔之昏三種俱斷永證道果。</p>
<p>做工夫若有少得須要檢點自<span class='corr'>己</span>斷得底是那幾件習氣心行與古德何若切忌鹵莽造次大口頻開取笑識者。</p>
<p>做工夫若有一知半解須在眾中煆煉眾中能成就行力增長識見銷磨惰逸若一向恥居學地圖自便自安久之徇情縱意不足觀也。</p>
<p>參禪要斷習氣斷得一分有一分受用斷得十分有十分受用如不能斷習氣而求禪是猶適燕而南行蒸沙欲作飯其可得乎。</p>
<p>學者做工夫須行上正路莫緩莫急步步從實處踏去不歇不休自有到家時節若只向口角邊言句上徒捷徒快縱然見得境緣到來十人有九箇不能作主反失信起謗成魔外種。</p>
<p>參禪要深信有箇悟門然者悟處唯當人自知有口向人說不得明眼人前藏不得有等做工夫蒲團未熱忽爾被昏沉將妄想裏著渾沌一下醒來便道見某菩薩某佛某光乃至種種境界以為得悟不知純是妄識緣影若悟道必如是臨濟棒下得悟高亭隔江招手得悟湛堂聞鄰人讀出師表得悟又見箇甚麼來久而不返群邪易入矣。</p>
<p>參禪做工夫中有喜魔怒魔毀犯魔訕謗魔增勝魔卑劣魔偷安魔自足魔好談說魔乃至悲泣歌舞水邊林下山石崖前自由自得不樂見人種種不覺不知悉是魔著須是心如太虛空不令如上魔事插腳唯明明歷歷提起本參話頭工夫自得力也。</p>
<p>有等參禪執於妄想頓歇清淨本然了無一物名之曰悟又引六祖本來無一物之語以證之遂置心在無事甲裏不起疑情不求進步如此何異落空外道無想天人殊不知清淨無物乃教乘極則非拈花別傳之旨復引祖師之言相證者是只知清淨無物而不識本然本來也。</p>
<p>學者不得以教語便當宗乘須知者一大藏經只是要人還家路引六度萬行乃途間資糧至若到家受用即三世諸佛亦難說出倘以教為宗是將鋀石作黃金也。</p>
<p>參禪悟門有三種信悟解悟證悟信解乃途路之樂證悟則到長安矣。</p>
<p>參禪乃無漏正因一念發心<span class='corr'>已</span>勝多聞一息得定<span class='corr'>已</span>超漏劫況復見到說到用到證到者乎然雖如是切不可未得言得未證言證譬如貧人妄號帝王自取誅戮之慘。</p>
<p>參禪人要箇潔淨器皿勿令雜毒入內若是打頭不遇端正師把邪言邪語蘊在胸中縱逢真師執而未化反生疑不信佛亦難救矣。</p>
<p>參禪如行遠路無論舉步急緩只是不可間歇若一向畏途之遠止而不行何日是到家日子。</p>
<p>學者居稠人廣眾之中務令息事勿令造事事息則智慧生煩惱滅事造則福緣消無明長無明長而人我競持智慧生而道德弘著至于參隨知識有緣則住無緣則去去而無怨住而有禮斯為古今儀範。</p>
<p>垂手為人或順或逆皆為方便一揚一抑總屬提攜遇之者不以機心測度一概同觀智種靈苗方獲殊勝。</p>
</div>
<div class='div-other'><a id='mulu23' />
<p class='h1'>佛事</p>
<div class='div-other'><a id='mulu24' />
<p class='h2'>達磨初祖忌</p><p>航海而來隻履而去饒他去白來明要且沒丈夫氣南梁不識<span class='corr'>已</span>非作家北魏活埋著甚死急一花五葉平地風波傳法救迷無本可據賺陷神光雪冷腰間斷卻手臂十月五日設忌齋三歲孩童信不及。</p>
</div>
<div class='div-other'><a id='mulu25' />
<p class='h2'>臨濟祖忌</p><p>六十痛棒拂蒿枝卻似頑嚚卻似癡末代兒孫冤苦甚一回拈起一回悲三玄三要照用料揀賓主權實三句四喝此是大師喫棒後平常調攝底藥石茲值小廝兒瞥地之期用作供具亦不為分外呵呵。</p>
</div>
<div class='div-other'><a id='mulu26' />
<p class='h2'>大慧祖忌</p><p>拈香云老人此日忌辰和尚先期出隊者瓣香拈亦得不拈亦得和尚先期出隊老人此日忌辰者瓣香得亦拈不得亦拈爇向爐中且莫當面熱瞞還須禮拜則是。</p>
</div>
<div class='div-other'><a id='mulu27' />
<p class='h2'>行者舉火</p><p>有緣遇著無緣錯過莫道出家未曾摸著鼻孔山僧將八人送你則箇既是如許大眾齊在因甚只用八人送他驀攛火炬云看。</p>
</div>
<div class='div-other'><a id='mulu28' />
<p class='h2'>聚雲老人秉炬</p><p>以火炬向上此是老人住世以火炬四方旋繞此是老人垂手以火炬向下此是老人圓寂既是住世垂手圓寂一眾悉見悉知又何必者些絡索喜得性命落在不肖兒孫手中只消以火一齊燒卻且道如何是報恩一句良久云蒼天蒼天。</p>
</div>
<div class='div-other'><a id='mulu29' />
<p class='h2'>應九</p><p>一三如三二三如六三三如九此老人語一二如三二四如六三六如九不肖兒孫語兒孫語兩句玄一句要老人語一句要兩句玄茲當應九之辰權作供具拈香爐中喝一喝。</p>
</div>
<div class='div-other'><a id='mulu30' />
<p class='h2'>百期</p><p>師朗聲云和尚答云作麼作麼者百期向甚麼處去來答云甚麼處去來恭賀清安萬福答云也不消得拈香作禮。</p>
</div>
<div class='div-other'><a id='mulu31' />
<p class='h2'>入塔</p><p>兩手擘碎虛空山龍水龍齊至昨日有人從峨眉來令朝卻向五臺去來亦任來去亦任去唯有兒孫最伶俐來去且置且道擘碎虛空何人補得還請先師證盟捧骨身入塔。</p>
</div>
<div class='div-other'><a id='mulu32' />
<p class='h2'>禮酆陵聚雲老人舍利塔</p><p>山不常青水不常綠中有不變黃金骨顯發聚雲光昭是處鐵壁兒郎親拜掃不用哀號不用慟哭惟含一點不白冤通身有口難分訴老人慈悲伏惟圓鑑。</p>
</div>
<div class='div-other'><a id='mulu33' />
<p class='h2'>開山灼然師掃塔</p><p>一直如弦一清如水破衲單瓢終身行履遺下者些蟲豸惹得為弟底儘力扶起作麼生是扶起底道理好將悲願度群生莫向深山枯寂裏。</p>
</div>
<div class='div-other'><a id='mulu34' />
<p class='h2'>為開山設忌</p><p>六月望前一日特為開山設忌兩堂雲水齊瞻知恩報恩如是作麼生是恩誅茆豎草憑誰力畢竟如何報電卷星馳秪自知。</p>
</div>
<div class='div-other'><a id='mulu35' />
<p class='h2'>聚雲老人三周</p><p>一去十入甲子晴空白晝說鬼且喜今日重來撤下靈邊牌紙大眾還知麼慶忠孝滿。</p>
</div>
<div class='div-other'><a id='mulu36' />
<p class='h2'>禮聚雲老人塔</p><p>去時不覺知何日今得旋來踰二年不是兒孫無面目秪緣水牯解遼天粗香薄獻不堪供養咄。</p>
<p class="head3">又</p>
<p>別去多年宛同此日言猶在耳心豈忘之如今某甲歸來一任老人指示良久目顧四方云為憐青松渾無樹不<span class='corr'>羨</span>禾分八畝田。</p>
<p class="head3">又</p>
<p>三腳驢子頭戴角龜哥日午吞皓月無毛鷂子滿空飛大蟲咬著蟭螟腳。</p>
</div>
<div class='div-other'><a id='mulu37' />
<p class='h2'>巴臺三目和尚塔</p><p>穿雲透霧涉水登山北面禮師忝列同參塤箎迭奏和樂且然鴈行分影鼻孔一般願賢弟不忘聚雲委託放光照於祖室階前我兩人務全師資道義且謾說兄難弟難作禮三拜露膽傾肝。</p>
</div>
<div class='div-other'><a id='mulu38' />
<p class='h2'>忠南陳五玉追嚴</p><p>拈香云此一瓣香天上不管地下不生西方隱跡東土無名高佛法僧之寶蓋斷業繫苦之鉤繩狼煙豈擾兵燹何驚云壽壽無量追遠遠超昇悔過過<span class='corr'>已</span>釋報本本圓成今日爇向爐中特為陳老先生呂氏夫人作一往生公據聽吾偈惜莪無計仰慈尊火裏蓮花遍界金欲覓椿萱何處是子規啼罷正三更。</p>
</div>
<div class='div-other'><a id='mulu39' />
<p class='h2'>為知庫舉火</p><p>知庫寶光專持金剛為眾不輟臨去吉祥即今舉火特為表揚良久攛下火炬南無大行普賢菩薩。</p>
</div>
<div class='div-other'><a id='mulu40' />
<p class='h2'>天谷居士追嚴</p><p>拈書云此瓣香在臣為忠在子為孝在兄為友在弟為恭在山僧為起死回生超凡越聖因甚如此奇特不見道聞性空時妙無比思脩頓入不思議無緣慈力應群生明月影臨千澗水天谷居士意循其本先達嚴慈不欲尋枝且超宗屬一瓣心香爇向鑪中普伸供養良久云一瓣心香特地來青煙繚繞五雲臺宗親有幸齊歡悅脫化蓮胎越聖階。</p>
</div>
<div class='div-other'><a id='mulu41' />
<p class='h2'>吳道人遷化</p><p>珍重目前句切忌未生時草枯鷹眼疾月滿兔兒肥吳道人惺惺著他時後日莫受人瞞攛下火炬。</p>
</div>
<div class='div-other'><a id='mulu42' />
<p class='h2'>聚雲老人設忌</p><p>二十年前冤家路窄徹皮徹骨徹髓昔時聚雲今朝慶忠宛同一日茲值僰蠻子放身捨命之期雖則粗拈一瓣檢點將來也是淚出痛腸。</p>
</div>
<div class='div-other'><a id='mulu43' />
<p class='h2'>別峰上座舉火</p><p>皆時老僧夢撐逆舟渡汝而來今日汝定時立刻辭老僧而去吾不負汝汝豈負吾諸仁者還識麼攛下火炬。</p>
</div>
<div class='div-other'><a id='mulu44' />
<p class='h2'>附月崖為聚雲老人設忌語</p><p style="margin-left:1em">流水常存今古脈高山不斷去來雲青青岩桂花香遠歲歲秋風雨露痕今日是聚雲老和尚忌法孫燈紹萬里希遘拈香禮塔無物供養生平善笑聊以為敬且道笑箇甚麼。</p>
</div></div>
<div class='div-other'><a id='mulu45' />
<p class='h1'>像讚</p>
<div class='div-other'><a id='mulu46' />
<p class='h2'>達磨初祖<span class='note-inline'>(六)</span></p><p>神光之師般若徒得得支那妙有無千百年前不唧溜分明辜負一枝蘆。</p>
<p>碧眼跣足絡腮鬍甘作摘蘆江上客不是撞著斷臂人幾乎弄得沒交涉咄現怪作麼。</p>
<p>一航纔來一葦即去來來去去為何事雙龍眼底著瞞神光臂間失志闔國人追不更回千古萬古空相憶。</p>
<p>不聽般若師言以致九年枯坐閉口努睛蒲塌上何異當年一枝蘆。</p>
<p>身首似孤峰鬚髮如荒草贏得隻芒鞋便是傳家寶好好葉花滿地倩誰掃。</p>
<p>水遠山遙他邦異域道箇不識摘蘆過渡來處猶賒去時太卒二齒打落當門一隻草鞋辜負。</p>
</div>
<div class='div-other'><a id='mulu47' />
<p class='h2'>應供達磨</p><p>亦無遠惡亦無掩善一葦蘆航分兩岸天堂不賞地府不判磊磊落落聞慶讚江江星月可明處處香花正燦當陽寫破是誰平山鐵壁老漢。</p>
</div>
<div class='div-other'><a id='mulu48' />
<p class='h2'>繡達磨</p><p>者郎當漢子浪裏踏蘆何如實地平穩到處現醜張乖那堪圖利合本千針萬劄縱相宜頂門一下要惺惺。</p>
</div>
<div class='div-other'><a id='mulu49' />
<p class='h2'>觀音大士<span class='note-inline'>(三)</span></p><p>童子合掌處韋馱捧杵間更有壽者相眼中聽流泉且問觀音大士又在何處聻。</p>
<p>有時海上有時紙上妙圓通身何須執相咄若將耳聽終難會眼裏聞聲始得知。</p>
<p>楊枝淨瓶磐陀石塊頭上有簪腰間有帶珠輪手中得大自在。</p>
</div>
<div class='div-other'><a id='mulu50' />
<p class='h2'>童子拜觀音</p><p>紫竹林南海岸疊膝跏趺月霄漢珍重童子兒應如是禮讚。</p>
</div>
<div class='div-other'><a id='mulu51' />
<p class='h2'>御製觀音</p><p>大士觀音四八妙相或在皇宮或居海上梵音潮音說法時打鼓弄琶齊和唱。</p>
</div>
<div class='div-other'><a id='mulu52' />
<p class='h2'>水月觀音</p><p>水底月天上月手攜瓶子足踏葉隨流得妙隨世粧我今稽首如是說。</p>
</div>
<div class='div-other'><a id='mulu53' />
<p class='h2'>應供彌勒</p><p>腹大口方彎眉跣足明州笑掣顛慣唱陽春曲天人多敬禮閻老無拘束三三兩兩在人間去者去兮住者住。</p>
</div>
<div class='div-other'><a id='mulu54' />
<p class='h2'>十八子戲古佛</p><p>者古錐老沒正經惹得諸子戲弄無端撞著慶忠一齊收來聽用爾大大小小還發歡喜心麼。</p>
</div>
<div class='div-other'><a id='mulu55' />
<p class='h2'>古佛</p><p>頭圓腹圓光圓六根四大尊嚴雖然佛無今古一見喜地歡天。</p>
</div>
<div class='div-other'><a id='mulu56' />
<p class='h2'>尊宿</p><p>尊宿居正位極曜面北朝會取南方無著眼看得高。</p>
</div>
<div class='div-other'><a id='mulu57' />
<p class='h2'>十王朝地藏</p><p>十王朝地藏地藏不知地藏臨十王十王不曉十王若曉即同地藏地藏若知即同十王何以故不度眾生不成佛端的輸他者一籌。</p>
</div>
<div class='div-other'><a id='mulu58' />
<p class='h2'>梓潼帝君</p><p>菩薩應世或俗或真以何為驗七曲文衡。</p>
</div>
<div class='div-other'><a id='mulu59' />
<p class='h2'>紅黃菊</p><p>菊花不獨占中央半是紅兮半是黃知他原是隱君子喜隨秋日在垣墻。</p>
</div>
<div class='div-other'><a id='mulu60' />
<p class='h2'>響石</p><p>眾人之愛無足愛秤叟之愛愛可珍不琭不落非鐵非金璞而不華實而有聲豈共楚人之泣寧同趙氏之爭鐫作佛亦得不得亦瓏玲乘時若也點首何愧予之讚稱。</p>
</div>
<div class='div-other'><a id='mulu61' />
<p class='h2'>佛花紀</p><p>禮懺懺禮罪性空花紀紀花佛光映欲識圓通居士身問取壁上曇華信。</p>
</div>
<div class='div-other'><a id='mulu62' />
<p class='h2'>侍御田公像</p><p>須達長者給孤身到處林園作主人悉檀兩世猶懷澤弘護一宗更永名青松未能方其操丹灶或可似其神無無大士今何在遺來影像自繩繩。</p>
</div>
<div class='div-other'><a id='mulu63' />
<p class='h2'>天寧居士影</p><p>天寧應世賓城渝城居常不變處亂何驚住無所住金剛為心壽踰古稀清素有恒和南敬讚允矣淨名。</p>
</div>
<div class='div-other'><a id='mulu64' />
<p class='h2'>黃善人施茶</p><p>三輪隱處真甘露幾番熱惱得清涼未到<span class='corr'>已</span>來誰無分木人戴草妙承當趙州老曾顯揚一掬須從者裏過半間茆屋憩歇場尊貴不妨隨念喫樵耕漁牧頻傾嘗水府宮前南濱岸習習風生萬類光。</p>
</div>
<div class='div-other'><a id='mulu65' />
<p class='h2'>元陽張道影</p><p>者漢適纔遇在南樓又來紙上索字說是元陽恐非將謂張道不似鶴胎松質且行功進步還須驀直去。</p>
</div>
<div class='div-other'><a id='mulu66' />
<p class='h2'>聚雲老人影<span class='note-inline'>(三)</span></p><p>聚雲裏有箇賊出入行藏難可測青天白日換人晴慣碎虛空為巢穴愛擎風愛拏月撞佛撞祖定打殺多少應捕覓形蹤處處逢他捉不得<span class='note-inline'>(方禪德請)</span>。</p>
<p>老凍齈川藞苴慣來葛藤裏橫身又去泥水中撒<span class='corr'>刺</span>不貴石火電光之禪卻取見地行履齊具目今眼底無一人半人思古則推尊大慧臨濟惹起冤家來聚頭描得影子真箇似<span class='note-inline'>(月崖請)</span>。</p>
<p>者漢誰描畫描畫成懊惱笑罵諸方禪申明佛祖道江家田堡鄭男村龍有龍睛虎有虎爪<span class='note-inline'>(衡山請)</span>。</p>
</div>
<div class='div-other'><a id='mulu67' />
<p class='h2'>聚雲禱雨多應</p><p>玄黃蒼蒼我師非雨風雷電我師違我師我師何所似何所似兮任所宜。</p>
</div>
<div class='div-other'><a id='mulu68' />
<p class='h2'>自讚</p><p>燒不然浸不濕劈不開摶不聚擊則有聲睹而無色攪攪人前卒不休是之謂慶忠鐵壁<span class='note-inline'>(泰興焦道成請)</span>。</p>
<p>是真是假眼小膽大險崖上慣好推人即饒讚他有甚搭撒<span class='note-inline'>(陳文學請)</span>。</p>
<p>者漢喚爾作佛未見許可喚爾作祖未肯承當說短道長三寸舌劍移南換北一生真狂惺惺中非惺惺商量裏絕商量磊磊落落昂昂藏藏不在常州蘇州便在山上水上腳頭腳底沒遮攔畫骨畫髓難畫項咦<span class='note-inline'>(月崖熊居士請)</span>。</p>
<p>光郎當白拈漢喚作臨濟兒孫渾身拖泥帶水喚作大慧兒孫卻又乾暴暴地喚作釋迦兒孫雲門棒下難轉畢竟如何問取峭崖居士<span class='note-inline'>(峭崖請)</span>。</p>
<p>不飲酒不食肉不近五辛不遠戒律縱縱橫橫轂轂轆轆諸方笑他不合時宜他則為之流涕痛哭噓咦咄是何物元來元來直不藏曲<span class='note-inline'>(健衣缽請)</span>。</p>
<p>頑冥無知混沌莫測鼻直眉橫口南耳北供養者弗昇天魂譖毀者豈落地魄說向人前不直錢郎郎當當六三百<span class='note-inline'>(億書狀請)</span>。</p>
<p>渾渾噩噩倜倜儻儻笑裏藏刀言中有響險崖上推人平白地捏謊但將鼻孔向兒孫唾罵人天無伎倆喝一喝<span class='note-inline'>(童真善禪人請)</span>。</p>
<p>平地土堆無風波浪我元非我相豈是相五花六綠付丹青天上人間頻景仰<span class='note-inline'>(桂禪人請)</span>。</p>
<p>火裏蓮花流中波浪高高處出頭深深裏藏往覿面當然是誰慶忠鐵壁和尚<span class='note-inline'>(朴素道人請)</span>。</p>
<p>眼內有睛皮下有血一生慣風流為人要為徹而今更欲賣身去不作貴不作賤將來營運施為到也不辜本利<span class='note-inline'>(莖禪人請)</span>。</p>
<p>身猶栗棘口似血盆疊膝一坐如意縱橫袈裟燦爛人天眼說法從來不帶唇咦你是何人<span class='note-inline'>(旨禪人請)</span>。</p>
<p>一看破二錯過做樣打模是誰話墮阿呵呵見也麼東方甲乙木南方丙丁火<span class='note-inline'>(白岩禪人請)</span>。</p>
<p>連我亦假說甚麼真形畢竟無何須問影一看破二話墮三腳驢子空裏磨<span class='note-inline'>(靈禪人請)</span>。</p>
<p>覿面親承第二義畫影圖形豈居一落三落四偈讚頌試問那箇是真實仔細檢點將來連者話也不該說底<span class='note-inline'>(石砫馬宣慰請)</span>。</p>
<p>一几一榻一跏趺長縷腰絛氣志粗揮麈欲談誰薦得逢人不話趙州無<span class='note-inline'>(明禪人請)</span>。</p>
<p>願力弘深登山涉水承事聚雲中興大慧亂離裏接人末運中任委但得禪名在世間一任信者信疑者疑譽者譽毀者毀<span class='note-inline'>(杲監院請)</span>。</p>
<p>一生多生茶裏飯裏承事供養恭敬頂禮相將俛仰到驢年說甚虛空生耳<span class='note-inline'>(真禪人請)</span>。</p>
<p>通身塗毒通身有響不鼓自鳴人間天上是甚麼鼕鼕還要索我題箇讚子<span class='note-inline'>(眉首座請)</span>。</p>
<p>龜毛拂子長袈裟只依舊跏趺坐盡野狐涎眉日豁開師子吼明明底事舉示人暫者暫兮久者久<span class='note-inline'>(惺禪人請)</span>。</p>
<p>硬如綿軟似鐵通身膽沒心血八面玲瓏不雕不琢<span class='note-inline'>(本禪人請)</span>。</p>
<p>描不成畫不就將無同莫須有猴愁摟搜頭狗走抖擻口<span class='note-inline'>(了禪人請)</span>。</p>
<p>卞和抱璞鑿石喪淳蒼頡作字鬼神夜泣慶忠傳影識我非真且道孰優孰劣明眼者試定當看<span class='note-inline'>(朗禪人請)</span>。</p>
<p>行則同行立則同立覿面者誰當陽不識佛祖位中樂自圓從前不作閒遊戲<span class='note-inline'>(行樂圖松侍者請)</span>。</p>
<p>三百六十骨節八萬四千毛竅丹青一筆圖成我儂真箇好笑還識笑底道理麼良久云不審不審<span class='note-inline'>(誠副寺請)</span>。</p>
<p>咄哉老鐵弄巧成拙賣盡風流虛空打橛妄談般若不拘古例似者樣阿師當受何等業報冷時各自冷熱則大家熱<span class='note-inline'>(妙德禪人請)</span>。</p>
<p>者箇褦襶生來古怪說話不沾唇牙論談未有遮蓋佛祖也似仇讎並無德能可愛咄<span class='note-inline'>(童行禪人請)</span>。</p>
<p>巧弄白拈神出鬼沒心行不臧老而益毒一向僥倖行險誰知贓私露出據款結案又作麼生賊賊<span class='note-inline'>(三山首座請)</span>。</p>
<p>描畫不出讚嘆不及聽則無聲睹而有色引起禪客來參惹得冤家路窄還見麼你無拄杖子與你奪了拄杖子<span class='note-inline'>(衡首座請)</span>。</p>
<p>世尊拈花作賊人心虛迦葉微笑奴見婢殷勤達磨面壁瞌睡非小臨濟德山不唧溜漢今日汝等將鐵壁老僧畫影圖形堪作甚麼邊事速道速道<span class='note-inline'>(指禪人請)</span>。</p>
</div></div>
<div class='div-w'><p class="pre">　　　　　　　　<span class='note-inline'>(普陀嗣法孫性統重刊)</span></p>
</div>
<p class='juan'>慶忠鐵壁機禪師語錄卷之七終</p>
</div><!-- end of div[@id='body'] -->
</body></html>