<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>慶忠鐵壁機禪師語錄卷之二</p><p class="byline">嗣法門人幻敏重編</p>
<div class='div-other'><a id='mulu8' />
<p class='h1'>上堂</p><p>師受請住石砫三教寺入院。</p>
<p>三門　謂是孔聖之門不見數仞垣墻謂是老氏之門又無虛無妙徼謂是釋迦之門妙莊嚴路何有但進一步無拘彼此。</p>
<p>接引殿　朝往西天暮還東土天上人間稱無住是即是也須大家出隻手。</p>
<p>三清殿　圓陀咜光灼灼無端頭上添隻角謂是三清便有五濁白髮紅顏且喜淖約叩齒云吾奉太上老君急急如律令敕。</p>
<p>玉皇殿　舉帝釋同世尊行次世尊云此處好建梵剎帝釋拈一莖草插地云建梵剎竟這釋提桓因也解插草為標修造極易因甚七賢女覓無陰陽地卻又罔措須知有末後一著快參快參。</p>
<p>藏經殿　舉黃檗禮佛次宣宗皇帝問云不著佛求不著法求不著僧求禮拜當何所求檗云不著佛求不著法求不著僧求常禮如是還識如是麼遂展具三拜。</p>
<p>方丈　據此室行此令妖氛野怪齊追擯山僧但主於斯一任閱經看律談論。</p>
<p>上堂拈香云者瓣香恭祝今上皇帝聖躬萬歲萬歲萬萬歲伏願御金輪而建極坐寶位以臨民慶集一人咸寧萬彙者瓣香奉為臺爵勳貴伏願文經武緯戛玉鏗金義膽忠腸為霖為雨者瓣香專為大宣慰司主伏願挽天福壽山無量海無量善來貴祚前三三後三三者瓣香名不得狀不得常在動用中動用中不識今日四番拈出敬為傳靈山道脈六十二世上吹下萬先師用酬法乳維那白椎法筵龍象眾當觀第一義師云辭卻青山頂緩步過松林漫將三藏義轉出太平春古德云太平治業無象野老家風最淳只管村歌社飲那知舜德堯仁新三教者裏則不然畏天命畏大人畏聖人言何故天視自我民視天聽自我民聽再白椎師下座。</p>
<p>佛成道日鑄釋迦像上堂紅爐飛玉片雪火正投機此日無今昔咸言成道時正恁麼時莫是泥塑木雕成道耶莫是銅鑄鐵寫成道耶莫是筆圖紙畫成道耶喝一喝云龍蛇易辯衲子難瞞。</p>
<p>閱藏上堂三空問布施退妖孽之星供養獲人天之福此外還有得底分也無師云快馬繫孤舟曰座上不勞頻拈出趙州猶剩下禪床師云曹溪有路人皆到梅嶺誰能得熟來曰今日卻被不肖兒孫檢點師便打乃云門墻桃李正芬芳兩岸搖金柳線黃天上團圞人間半始知圓滿是道場復舉西堂智藏百丈懷海南泉普願侍馬祖翫月次祖曰正恁麼時如何西堂云大好看經百丈云大好供養南泉拂袖便行祖云經入藏禪歸海唯有普願獨超物外且道現前眾等又作麼生。</p>
<p>閱藏上堂顧視左右云是法住法位良久云還見麼汝等經師論師律師各各商量與山僧全沒干涉。</p>
<p>太保秦良玉供法衣上堂師捧衣云只者箇靈山會上喚作正法眼藏山僧手中喚作金襴袈裟秦太保忠貞侯喚作保境護生慶餘福遠何以故願弘不了靈山囑同歸界海作梯航。</p>
<p>上堂三目和尚出師便喝目云者一句不消答得師云別來<span class='corr'>已</span>久幾乎錯過目拂袖歸眾眉山首座云萬壽象王與南賓獅子鬥額和尚見麼師云白雲影裏快乘舟座云適聞擊鼓[跳-兆+孛]跳上某甲掌中遏捺不住和尚大須仔細師云善問不如善答座以坐具返擲師云作家作家座云莫瞞頇好師擲下拂子乃云祖師心印狀似須彌論義擬去千里萬里向上之機還同大蟲戴角看來好笑驚人即如我檀越忠貞侯獨步坤維補天接日捨識之後向那裏安著峭崖居士祭祖追先俎豆陳時對何處瞻依只者些子乃萬應靈丹阿誰無分左右逢原滿眼滿耳入世烈烈轟轟出世灑灑脫脫驀豎拂子沒量大人來也且道即今還有知恩報恩分也無。</p>
<p>峭崖馬宣慰迎祖忠貞侯真容於觀音庵請上堂師卓拄杖云庚寅閏冬十五觀音庵前打鼓不獨妙應圓通特地超佛越祖正恁麼時且作麼生舉唱良久云坤維獨步用世行乾侯錫忠貞餘復何言伏惟尊重。</p>
<p>上堂舉一不得舉二依舊從頭起當觀猶非正觀貞下又啟元三四五六七去歲今朝今日去七六五四三新年年是舊年年牛頭沒馬頭回遲日暖動地輝世間多少閑四序此心能有幾人知喝一喝。</p>
<p>修侍者為巴掌和尚百期請上堂雪似楊花落誰作無米炊沙界渾成飯又見日輪暉淨法界身本無出沒大悲願力示現受生既為善知識何辱何榮有緣則住緣盡則行以大圓覺為伽藍以世界海作舍宅人是北人賊是南賊熊耳庵中著忙瑞光洞裏藏拙冤遭兒孫不容卻來洗青賣白據款結案又作麼生十旬三月百二時反覆元來只者是。</p>
<p>陳燈本請上堂燈能矚暗大覺空界咸在其中本之則無十聖三賢那許下腳肩雲荷月迥脫羅籠透海穿山豈涉途徑火不能燒水不能漂居常不變遇險無驚畢竟承誰恩力主人公是箇鐵饅頭。</p>
<p>舉首座分席上堂黃面瞿曇拈示自是桃花貪結子金色頭陀破顏錯教人恨五更風今日不著便與伊重打算節候不相饒蹉過成疚患成何等疚患只為鐵老漢口門太寬除非汝諸人一齊抬舉眉山出來塞卻猶較些子。</p>
<p>上堂問三聖逢人即出興化逢人不出阿那箇是師云覿面相逢不識渠進云如何是當機一句師云輕風搖柳線夜雨凍春寒進云和尚又作麼生師震威一喝。</p>
<p>上堂高更高天在下厚還厚地為薄何物容虛空窄何人壽佛祖滅何水深大海竭何事堅金剛裂。</p>
<p>上堂燈籠騎佛殿露柱照三門僧堂齊合掌廚庫解吹笙正恁麼時被山僧腦後一捏急忙道箇誐誐喃哈囉吽。</p>
<p>馬宣慰得後主度僧請上堂問佛生迦毘國洪映南賓城有何記莂師云桂子月中落天香雲外飄進云還檢點得出麼師云丁一卓二乃云一花開世界起一子圓大地收虛空開口笑萬象齊起舞法眾合掌歡山僧頻頻舉還識舉底道理麼音樓玉柱久懷胎產箇男兒果俊哉不論功勳見尊貴九重天爵自然來。</p>
<p>檀越誕期祈嗣請上堂問太常居士生後姓冉未生前姓甚麼師云萬古元不老進云即今皈向大乘和尚還點化也無師云一物鎮長寧進云恁麼則與龐居士同門出入去也師云無鬚鎖子兩頭搖復舉龐蘊居士父祖遊宦將家貲盡棄湘河更不瞻前顧後只道得箇有男也不婚有女也不嫁大家團圞頭共說無生話看者居士雖得一家超脫也是徐六擔板未契三教為人處。</p>
<p>佛誕馬宣慰母沈太夫人請上堂問昔城東老母因甚不得見佛師云高天厚地進云今南賓夫人何緣得見和尚師云水綠山青進云夫人與老母是同是別師卓拄杖進云和尚與如來差別幾何師亦卓拄杖僧拂坐具云者箇聻師云君方掃雪尋松子我<span class='corr'>已</span>開榛得茯苓進云恁麼恭惟降誕也師云年年此日此日年年昔時者裏東土西天金盤捧足九龍吐泉恁麼恁麼蠡海驢年即今及節應時光耀人天去也時時佛誕生刻刻駕象日子在思親鄉母居懷男地啐啄妙同時子母長相憶憶則憶於同同中還有異子為大孝尊母則升忉利浩劫不別離亙古無來去來去任相逢相逢秪者是且道是何宗旨舉步蓮開稱悉達無憂樹長號摩耶。</p>
<p>師受請住雲集寺入院。</p>
<p>三門入門便棒打草驚蛇入門便喝無風起浪即今入雲集之門又作麼生。</p>
<p>佛殿秪者是是甚麼壘壘落落黃面跏趺咄若喚作佛則吾豈敢。</p>
<p>方丈三賢魂驚十聖膽膻衲僧到此全沒帳算喝一喝。</p>
<p>上堂南濱釣罷又長溪戎馬無容眨上眉一曲陽春何處是就中還有幾人知喝一喝。</p>
<p>囑三山上座上堂問末後一句始到牢關時如何師云四山僧同曰學人不會師云悟眉號是羅鬍子乃云也大奇也大奇末後句妙難思汝諸人還見麼那門外漢不是山僧悄地舉則機緣又怎得進門聽吾偈全身放下隱山隈頭角纔成喜兩開展轉由吾相分付雷轟電掣出潛來。</p>
<p>檀越建圓通會請上堂吹法螺擊法鼓大神歡小鬼舞應供尊者眉毫長面然大士眼光普人天之田久磽确謂是箜篌是音樂有漏笊籬無漏木杓稽首皈依淨智妙圓多多拜上油蠟紙火。</p>
<p>師誕期請上堂山僧行年五十看看有些健氣腳板不會談禪眉毛無甚妙義都盧舉似無生無生又居學地拂子與我齊年我長拂子一歲驀豎拂子云喚作拂子卻是山僧喚作山僧卻是拂子畢竟喚作甚麼六百甲子滿一半今日與伊頻打算相將攜手過驢年果老倒騎[車*度]轢鑽。</p>
<p>上堂貴買朱砂畫月打牛打車不別憎檻欣籠奈何磨磚作鏡爭得鳧脛天然不長截鶴續之則疾召大眾云且道阿膩吒峰今日有幾人作舞。</p>
<p>上堂天可載地可覆山可浪水可烈日可冷月可熱惟有佛法不可說設或可說也是捫鐘捫籥。</p>
<p>到白巖寺上堂逼塞虛空古白巖三冬凝靜翠生苔到來不是閑遊戲只要諸人眼豁開。</p>
<p>上堂無繩自縛好肉剜瘡畫地為牢平空說謊須是恁麼人始解恁麼事。</p>
<p>順治乙未季冬朔日師受請住梁山太平山慶忠禪寺入院。</p>
<p>上堂方斗喚作太平山棲賢一名慶忠寺知他誰是箇中人大家扶起者巴鼻。</p>
<p>結制上堂卓拄杖云黃檗六十棒者是那一棒喝一喝云臨濟四喝者是那一喝還識者喝麼立賓立主為實為權還識者棒麼有玄有要能縱能奪汝等諸人作麼生會喝一喝卓一卓。</p>
<p>上堂年來不欲成多事豎箇拳頭也勞力朝粥午飯信口餐早眠晏起沒瞌睡雲水諸方去去來西來大意誰相憶噫。</p>
<p>上堂世界恁麼廓為甚鐘聲披七條三三五五七七八八鳥豈是鸞鹿焉為馬白雪陽春為誰歌無端畫地之乎也喝一喝東桃西李柳花楊花。</p>
<p>上堂如何是佛黃面瞿曇無面目如何是祖達磨不從印土來如何是道家家門前火把子如何是恒久心朝更夕改如何是生滅心一念萬年設有箇旁不肯底出眾道鐵老漢得與麼顛倒但拍掌呵呵大笑。</p>
<p>上堂舌頭久挂壁上看來全沒算帳舉起也毘盧形潛放下也普賢膽喪瓠子灣曲未仁冬瓜儱侗不像一目索訶萬國州無生有曲幾人唱。</p>
<p>陳總戎請上堂諸佛大道愈行愈遠西來的旨轉說轉多直饒不說不行看來有甚交涉所以古今尊宿升堂入室豎指擎拳執叉張弓冷棒熱喝正如國家用兵出於萬不得<span class='corr'>已</span>或學人喝下挑鋒謾藏伏卒或知識棒頭掠戰寬設陷坑一縱一擒能殺能活切忌前吞後撓猶貴東和北拒雖然如是還知祭風臺一著麼。</p>
<p>文文學請上堂西來大意如何說潑水掃地相公來座下若有讀書人向道吾無隱乎爾山僧不讀書亦不熟文句耳之於聲也手之舞之足之蹈之顏淵喟然歎當仁不讓於師阿呵呵見也麼喝一喝上大人可知禮也。</p>
<p>文官長請上堂擊禪床云起去拂一拂云伺候著良久云隙晷偷光杖兔角星芒射眼拂龜毛不是山僧行正令崑崙叫屈舜若逃喝一喝云畫公打口鼓喝退堂聲下座。</p>
<p>上堂天一半地一半蘇州有杭州有打破蔡州城踢倒黃旛綽不笑牛首伏羲則罵孔明諸葛惡惡四時無春夏一雨便秋冬。</p>
<p>上堂一棒一條痕一摑一掌血[石*暴][石*暴]石人頭下下從實說求空未必空逃空何曾脫信口說來不是塵信腳踏遍清風月抽身即轉謝家村到口便吞吳人酪相逢此日盡君歡匝地紅輪山海赤○。</p>
<p>郎副戎請上堂官斗山看雲起打鼓山下白雨山上有僧雲鶴隨境中無事將軍喜狼煙息村歌舞冬至寒食一百五卓拄杖一下。</p>
<p>上堂呵呵笑云向上一路千聖不傳問今日鄧居士皈依座下和尚還傳麼師云傳進云因甚又傳師云我不同千聖。</p>
<p>上堂石土地不會說禪看破普願瞎驢子腳只三隻播弄楊岐水牯牛脅下書某甲溈山話墮土狗子口內覓象牙趙州有無李四唼著舌根血在張三口裏看來看來真箇真箇何以故一二三四五。</p>
<p>順治戊戌佛誕日師受請住忠州牛首山雲巖禪院。</p>
<p>結夏上堂順風吹逆風吹夏日長燕子歸幾處黃鸝樹上催休錯過趁時宜萬里晴空一鶚飛復舉世尊纔出母胎便一手指天一手指地張乖太甚周行七步著忙太甚雲門要一棒打殺不平太甚山僧舉似人天眾前揚惡太甚即今還有旁不肯者麼喝一喝云高山流水深深意自有知音笑點頭。</p>
<p>上堂天之高也奚足高地之厚也奚足厚海之深也奚足深空之大也奚足大惟有拄杖子頭頭越格卓一卓云今日郎向二施主有齋。</p>
<p>上堂主山高案山低左青龍右白虎年年三百六月月二十五逆數順數數到牛首山雲巖寺大殿裏恰似佛幻三月前鞔底鹿皮鼓一喝居士打口鼓師呵呵大笑。</p>
<p>上堂吾宗迥別有口難說設或有說早不中節如說如行轉不相應顛顛倒倒卻也恰好說如是行如是元來元來如是如是喝一喝。</p>
<p>上堂隔林聽枝鳥話說真箇好不似廣南蠻語音無起倒。</p>
<p>福田知玄禪德訃至上堂小春纔至朔風吹正是爐烘雪點時忽聽訃音矜冷淚又聞隻履動西思愁雲有暈遮空月愛日無光暖面眉傳法度迷誰助我喪予一歎引傷悲。</p>
<p>順治辛丑三月廿日師受向化侯譚公洎本山耆舊等請住南城山寶聖寺入院。</p>
<p>上堂釋迦如來撒土拋沙又道四十九年無一字歷代祖師牽藤引蔓豈止千七百則之多即今人天座上又作麼生良久云喜得山僧無口。</p>
<p>佛成道上堂喝一喝云明星出矣還有共見共聞者麼良久云如天普蓋如地普擎如日普照如月普明如海普納如空普容如人如物如俗如僧如如不動如有如無復喝一喝曙色未分人盡望及乎天曉也平常。</p>
<p>元旦牟總戎祈嗣請上堂師以拂子○元正啟祚○乾父坤母○坎男離女○鼻祖耳孫○○。</p>
<p>袁總戎供大衣上堂舉袈裟云此是寶善居士占底便宜教老僧向甚麼處著。</p>
<p>牟總戎供大衣上堂活卓卓影團團須彌小芥子寬無歇腳沒遮攔喝一喝云粉碎虛空為條幅平沉大地總福田。</p>
<p>師滿花甲上堂甲子三百六看看今日足過此更如何滿散修齋粥前三三後三三豐干子歸去來作接引勢。</p>
<p>上堂癸卯年七月秋雨暘若登大有人歡喜鬼無愁一枕清閒忘歲月三杯濁酒度春秋。</p>
<p>彌陀會上堂多年不相逢一見懊憾起我自何來汝欲何去四方八面淨穢誰分九品蓮臺濁清頓<span class='corr'>己</span>他的咱我的你西天老白眉東土豐干子。</p>
<p>上堂大雪冬至一年一度大寒小寒轉盼新年東家杓柄長西家杓柄短龍鱗開夜晏波斯嚼寒水魚把門蝦打鼓廚前灶後逢白拈失卻一塊大豆腐六六三十六五五二十五唵部[口*臨]穆力陵印兔那麼麼寫喝一喝云亂統作麼。</p>
<p>上堂黃鶯唱鵓鳩鳴綠柳岸白花汀白花汀上聽鵑聲高山流水啼不盡無端又降釋迦文指天指地太造作一回舉起一回瞋且道瞋他作甚麼不見道事從生處有人向靜中忙。</p>
<p>上堂豎拄杖云九退一還一十八退二還一十七退三還一十持載譬地覆幬譬天譬如北辰喻之日喻之月喻之空喻之海啐是法非算數譬喻之所能解期圓上堂驀拈拄杖云豎一豎家家門首長安路橫一橫兩頭無路絕中邊卓一卓任是佛祖也難摸所以此事千斤不換父子不傳遇著智人長揖相送今日乃侯府譚公同黃任二參軍入山若為持齋不飲則不與揖若為表揚勝會則不與揖若為參求請益則不與揖唯是挺身向前放寸天膽展戰儒舌掀倒禪床喝散大眾罵得山僧無容身處山僧則深深與揖還見麼雖具一雙貧衲手未嘗低揖等閒人。</p>
<p>葦菴文居士參師歸無病坐脫訃至上堂葦菴葦菴作者般去就應喫吾三十棒何以故早知燈是火飯熟<span class='corr'>已</span>多時。</p>
<p>普賢菴尼本容梵行師徒請上堂昔時觀音院今日普賢庵明明祖師意說甚未生前若見本容即見觀音若會梵行便會普賢普賢與觀音不即一纖毫不離一纖毫不遠一纖毫不近一纖毫不同一纖毫不異一纖毫腳跟由來點地鼻孔一向遼天清淨自在萬德莊嚴還知落處麼只為分明極翻今所得遲。</p>
<p>上堂舉中峰和尚自敘行由云我乃識量依通非悟也還見學解悟解麼說箇解早是學也說箇悟早是迷也。</p>
<p>上堂觜吧吧說是名禁口腳忙忙行是名禁足眼睜睜是名觀心意擾擾是名入定會得此數轉語一任把茆蓋頭佛也不作其或未然且莫造次。</p>
<p>童真書狀寫師真請上堂老漢六十餘一恰被兒孫煎逼不是紙墨塗抹便將胭粉沾滯鬚髮墨裏藏針臉面荷花向日一身紅黃遍體滿座洪鐘扣擊只知眼目人天不覺烏焉馬是說向季哥孟哥笑倒張三李四咦。</p>
<p>慈運山主寫師真請上堂平地骨堆無風起浪薄舌窮口吐尺談丈說得虛空起舞萬象森羅一音演唱冤遭丹青不仁以幅綾紙圖上六綠五花倔倔疆疆福城上座寫師真請上堂者箇和尚全沒算帳說法不帶唇齒打人豈止百棒腹中點滴也無慣好興波作浪古去今來人間天上。</p>
<p>康熙丙午二月廿日爵臺譚公郡侯劉公鎮臺任公暨闔郡縉紳諸山耆舊等請師重興忠州治平禪寺入院。</p>
<p>佛殿基地為基址天為椽四方八面盡闌千一畫三爻成四柱扶起大覺作伽藍日月星辰照燈火江湖淮海湧源泉佛祖定位鬼神幽潛喝一喝喚作百無禁忌慶忠老漢於此開山卓拄杖三下。</p>
<p>臘八上堂僧問治平初創法席新開請和尚答話師云昔時者日此土西天進云法不孤起仗境方生如何是現前境師云三間風雨屋八面芰荷池進云如何是當機句師云問得恰好乃云昔日世尊悟道三歎奇哉看來此件大事真箇奇特不可以智知不可以識識非有心得非無心通上智輕意蹉過下愚蠢蠢難明是以大道寂寥知音者鮮山僧自丁丑於聚雲堂上登曲彔木弄鬼眼睛嗣後過東往西圖南適北橫說豎說譬說喻說塵說剎說隨宜說熾然說不覺閒言空語狼藉成編或視為綺語或視為脫空或視為譎誕或視為圓滑任隨兩謊獨一拿三道三而今說道治平院裏喜得舌頭不出口良久畫○相云植柳溪頭空界月當年曾照舊園林。</p>
</div>
<div class='div-w'><p class="pre">　　　　　　　　<span class='note-inline'>(普陀嗣法孫性統重刊)</span></p>
</div>
<p class='juan'>慶忠鐵壁機禪師語錄卷之二終</p>
</div><!-- end of div[@id='body'] -->
</body></html>