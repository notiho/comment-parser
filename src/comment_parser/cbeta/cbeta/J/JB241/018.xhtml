<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu321' />
<p class='juan'>慶忠鐵壁機禪師語錄卷之十八</p><p class="byline">嗣法門人幻敏重編</p>
<div class='div-other'><a id='mulu322' />
<p class='h1'>書問</p>
<div class='div-other'><a id='mulu323' />
<p class='h2'>復蝶庵居士<span class='note-inline'>(附來書)</span></p><p style="margin-left:1em">法音垂示遂近二千言此接引佛中不多見者念<span class='note-inline'>(周)</span>自垂髫時即喜翫楞嚴後因讀成唯識論不契又見講僧演說膚淺如守晦愚庵之徒心竊鄙之遂慵懶不學偶得萬松評唱一帙悅而珍之然亦不過取其機鋒棒喝之趣借為文字禪究竟一野干而<span class='corr'>已</span>釋褐以來初則刑名錢穀潦倒無休既則戰守馳驅應接不暇佛國真隔如瓜哇矣直至一官塞上篤病將終一心迴向作絕命詞皆歸依淨土語時有門人王嗣緒者乃父以參禪坐化手抄公案數百則一一尋味始知不屬談柄不屬戲論更遇守道朱崑海先生大暢宗風時時以話頭相問答而念益堅然終以不親覿活佛為憾今秋天使賊盜充斥出仕無門得遇吾師一傾蓋而不覺心死信有宿因也徒以隻身旅邸兒女遠離四五妾婢漸就饑寒未免持缽沿門為糊口計不然蚤髡此數莖日侍蓮座耳即此可悟有生之苦不待他日見閻羅老子時也來教信之一字不勞囑付獨恒之一字實是缺陷未委吾師何法以麾不恒之魔如大慧謂馮給事云梵語唐言打成一塊今如何令恒不恒亦打成一塊如李侍郎謂虛空拶倒須彌今如何令不恒病根亦同須彌拶倒如徐龍圖讀萬卷書捨識之後無處安著今如何令不恒冤業亦同萬卷消滅凡此皆<span class='note-inline'>(周)</span>所參求不透反墮疑城茫茫無棲泊者奈何奈何如使隨班聲喏依樣畫蘆以無柁之舟泛拍天風浪恐信亦無用安能使彼三宰官得我而四耶幸再垂慈一針<span class='corr'>刺</span>血莫負來吟翁寺一番也。</p>
<p>閒坐方丈無可語者纔欲著本圖利布箇縵天網子豈料冤家路窄就遇疾風暴雨齊來呵呵不入驚人浪爭得稱意魚未免拌命當他一回倘獲從心不枉者番行腳閱來諭敘始末真懇且見本色惜乎未遭辣手若是遭他辣手正所謂自到城中著衣喫飯抱子弄孫色色仍舊既亡拘滯之情亦不作奇特之想苦樂兩忘真俗俱泯野干師子總名孽畜刑名戰守亦是時宜到此直令閻羅老子無容膝處又豈有佛國之隔淨土之歸乎懸崖撒手自肯承當絕後再甦欺君不得誠哉是言今則未爾不無從頭話會一大藏教如標月指了知所標畢竟非月後來講者演者不知佛祖所說經論錄乃猿嘯之腸鵑聲之血遂爾胭說粉說譬說喻說得膚得髓論淺論深在人不在法也若是知泥裏有<span class='corr'>刺</span>不妨踏著也痛如云知見立知　即無明本　知見無見　斯即涅槃一僧不識義乃破句讀之曰知見立　知即無明本　知見無　見斯即涅槃從此得悟因號安楞嚴是可鄙得耶一法主問古德云清淨本然云何忽生山河大地古德厲聲曰清淨本然云何忽生山河大地法主悟去是可鄙得耶佛告富樓那如我按指海印發光汝暫舉心塵勞先起可恨渠輩鼻孔沒氣被世尊當面熱瞞若是有氣息的卻問云如我按指海印發光世尊舉心塵勞先起看他黃面瞿曇如何祗對又云識陰若盡則汝現前諸根互用從互用中如是乃超十信十住十行十迴向十地乃至等妙二覺圓滿菩提歸無所得可見世尊屢屢將指頭放在諸人口裏只是不知咬若曉得咬自鄙他不得故曰在人不在法也有一論主來見古德古德云聞汝善講論是否答曰不敢古德指一塊石問云論中說三界唯心萬法唯識者塊石在心內在心外論主無語可知者論主平日只是尋行數墨學比量非量而不識現量境界若識現量自然隨緣作主遇物明宗拈來便用用處不疑豈被他問著所以云從現量入者氣力麤可入佛境界又能入魔境界從比量入者氣力細只入得佛境界不能入魔境界如上論主是不知現量而可鄙者也僧問如何是佛乾矢橛如何是佛麻三斤如何是正法眼破沙盆如何是諸佛出身處東山水上行如何是超佛越祖之談餬餅問僧南方一棒作麼生商量僧曰作奇特商量答曰不然僧問和尚者裏一棒作麼生商量答曰棒下無生忍臨機不見師問古人因甚入門便喝答曰打草驚蛇又云有時一喝如金剛王寶劍有時一喝如踞地師子有時一喝如探竿影草有時一喝不作一喝用者些機緣如雞之卵石之寶玉之無瑕金之不變古今人參此悟入者甚多得受用者不少縫罅不通水洩不漏心識不到擬議不來見到者裏證到者裏用到者裏踏到者裏閻家老子覷他無分先後業障如湯消水如大火聚逢著便燎如塗毒鼓聞者便死有何生死不了有何言句不透有何諸聖可慕有何<span class='corr'>己</span>靈可重故機如門之樞貴在圓鋒如劍之刃貴在利樞圓則活鱍鱍地刃利則血筋不留是果有旨趣可取乎文字可惜乎萬松評之唱之是猶缽外安柄蛇腹添足只知背脊朝天不覺腦門著地引蔓牽藤尋香逐臭惑亂後人無有了日是真談柄真戲論書之寫之珍之重之總付之蜣螂彈子而<span class='corr'>已</span>縱有金玉入眼成醫豈不聞好事不如無乎大慧云在家參禪勝出家兒數倍山僧信大慧所說是真語者實語者何以故在家人是非名利經過婬房酒肆見過順逆好歹行過一知回頭便一斷永斷屠兒放刀成佛婬女立證道果是也倘若看不破底出家兒偷心未除如石壓草其實不如他在家勇猛決烈山僧不敢以髡頭緇服望居士但願居士如崔趙公一夜就了明此事不忘觀音妙應火裏燦朵芙蕖欣躍人天眼目世世模範饒益豈同小小耶至若恒與不恒如人飲水冷煖自知又不是神又不是鬼能飛騰變化用法術麾他不過因時之語耳如云承言者喪滯句者亡離卻言句外別有好商量既離言離句梵語唐言且無處著用打成二字作麼一拳拳倒黃鶴樓一腳踢翻鸚鵡洲有意氣時增意氣不風流處也風流是知只貴意氣風流不在踢翻拳倒處住足拶倒須彌乃途路之樂若無後語又爭算得李侍郎到了家堂前露柱久懷胎產箇孩兒頗俊哉未解語言先作賦一操便取狀元來試觀未解語言之賦萬卷詩書果無處安著耶果同徐龍圖消滅耶者裏但恐居士不疑若肯疑到極處莫道居士沒奈何即山僧亦沒奈何諸佛諸祖亦沒奈何參禪人不得到那沒奈何田地只是要有棲泊處依箇樣子挨些把捉隨他音聲腳跟動轉既不能生無住之心由<span class='corr'>己</span>之樂又安能泛拍天風浪隨流得妙乎居士於此倘拍掌大笑又勝如上三宰官一頭去也豈止與他同例<span class='corr'>已</span>哉然雖如是復有大慧云往往利根上智得之不費力遂生容易心便不修行多被目前境界奪將去作主宰不得日久月深迷而不返道力不能勝業力魔得其便定為魔所攝持臨命終時亦不得力理則頓悟乘悟並銷事非頓除因次第盡行住坐臥切不可忘了其餘古人種種差別言句皆不可以為實然亦不可以為虛久久純熟自然默默契自本心不必別求殊勝奇特也又古德云作有義事是惺悟心作無義事是狂亂心狂亂由情念臨終被業牽惺悟不由情臨終能轉業故山僧前說恒信二字堅居士志行固錦上花火裏油然亦落草之談非山僧本意其實欲居士於性命關頭疑得透轉得身吐得氣打破疑城大洒大脫亙古亙今逍遙自在耳如今也不管他心死心活宿世今生是恒是信有用無用但有一喻教如樹之枝宗如樹之根根之與枝都與山僧不相干涉只要人識得大地之土一得其土森羅萬象任運無窮時有侍者在傍云請問和尚如何是土山僧云腳下底聻者不會山僧豎起筆云看如是不惜眉毛之語一並錄上豈但頂門一針要且通身血濺居士倘有當仁不讓手段來到吟翁寺一句問得山僧進退無門纔是莫負的樣子。</p>
</div>
<div class='div-other'><a id='mulu324' />
<p class='h2'>復冏卿曹公</p><p>佛仙兩途乃大丈夫能事而禪之一字非筆端可擬者山野每常憶及是人憾不多得唯拙守山林蹉跎泉石<span class='corr'>已</span>耳只今運逢陽九正至人君子保合利貞之時忽聞老先生潛隱三教知命樂天不勝忻忭窮通得喪自是無關奚待嘖嘖者哉熊居士值山野於平都東明兩處屢索贓私未免深入虎穴當他毒口不棄法門得續方外之緣昨接翰札始知曾占一體雅愛弘深茲幸駕臨咫尺則見大親有自三生之願可期也暫復。</p>
</div>
<div class='div-other'><a id='mulu325' />
<p class='h2'>復御史廖公維義</p><p>得讀莊語錦心靈骨躍然芝眉知圓通應身不泯也山野自脫古槐蕉鹿每慕白眼青睛其奈時勢為艱法久成弊珠目無論金石難齊致令岌洋之韻隱聞子輿之辯復起鼎足雌黃是可得而<span class='corr'>已</span>耶早逢高鑑彼我何更饒舌哉隨宜一說以山中無事不過隨時遣暇之談難堪筆錄且愧泥水多端葛藤繁露成編成帙只可作學侶好事之觀何幸得邀法言弁首雖出望外光裕彌多肅此致達未盡覶縷。</p>
</div>
<div class='div-other'><a id='mulu326' />
<p class='h2'>寄悟眉居士</p><p>三世諸佛在眉毛上轉大法輪山河大地在眉毛上流通生長未審居士之眉還悟也未近況若何須過石峰一晤。</p>
</div>
<div class='div-other'><a id='mulu327' />
<p class='h2'>復壽崖居士<span class='note-inline'>(秦府西賓)</span></p><p>小除<span class='corr'>已</span>過佳節將臨溫風解程門之凍岸柳搖袍綠之金門墻桃李芬芳有自來矣山野佇看雞窗傳語鳳翥齊鳴出北圖南飄颻摶風之翮居士得無易東道南之慶乎至若誅茆掘土乃方外學侶邊別業無煩數數留念聽機緣斟酌行事。</p>
<p class="head3">又</p>
<p>繼往開來乃仁智邊事居士既得英才之樂而成<span class='corr'>己</span>成物志有所舒矣惟是知命樂天理亂付之不問至若狼煙兵燹自有臨機定動之權倘驚疑大過又失之怯耳願以此自裁。</p>
</div>
<div class='div-other'><a id='mulu328' />
<p class='h2'>復月沙陶文學</p><p>時接來翰知非池中物也且各正屢常敘及第恐摶風激水尚忙翮翼無暇煙霞泉石之想若果覷破古槐蕉鹿則賢聖極頂性命關頭儘堪遊戲到者裏只消請看石上藤蘿月<span class='corr'>已</span>映洲前蘆荻花明中暗沙裏金擲刀花墜運水搬柴得非取次語乎。</p>
</div>
<div class='div-other'><a id='mulu329' />
<p class='h2'>復馬非群</p><p>日前接來書深喜志量遠大但法旨歸趣難盡筆端世之入悅聖道出悅紛華者尚多未敢動轍啟口門下果有至願不妨頻頻而來。</p>
</div>
<div class='div-other'><a id='mulu330' />
<p class='h2'>復恒持禪人</p><p>古人欲明者箇餐風宿雨重趼百舍不以為勞山野亦備嘗之賢座此番行腳得大金湯猶為快事也千里飛札不忘山野山野亦未嘗不矜念賢座歷來未有之苦辛世態既爾為之奈何萬望二六時中惟<span class='corr'>己</span>事為重則抵京在是面山野亦在是耳。</p>
</div>
<div class='div-other'><a id='mulu331' />
<p class='h2'>寄方伯曠公昭</p><p>宗門者段大事即盡性立命以前消息非外是別作生涯也門下既是篤信惟於行住坐臥食息起居居常處變處刻刻提撕時時在念久之純熟自有相應時節若擬議商量說理說事又非山野教人本懷矣自平都別後結夏東明值月崖熊居士與山野有般若眾大快方外之雅秪以貴任之遠羽書未易自視缺然近得來音始知大鎮江西子民多賴茲因熊居士榮還聊修短札敬達永懷倘肯於公冗中無忘箇事自不以山野為念夜夜同眠朝朝共起起坐相隨語默居止何嘗日遠日疏乎。</p>
</div>
<div class='div-other'><a id='mulu332' />
<p class='h2'>復秉素牟居士<span class='note-inline'>(附來書)</span></p><p style="margin-left:1em">壬午夏奉書之後遂無聞問常自思惟恐弟子分身一札和尚以為狂妄不肯置之門外然和尚古佛出世誰敢狂妄鄙言分身法即無剎不現耳雖然狂妄者不敢狂妄不肯者不妨不肯從上宗乘不惟師不肯其弟子且弟子不肯其師如我不重先師道德之類是也至旁參別證師友之間彼此不肯猶多非倔也宗門無究竟法若肯相肯即是究竟聞老住錫相近老肯和尚否和尚肯老否若相肯者如前所說若不相肯是老與和尚各得一邊至若弟子與二老亦只半肯半不肯何也若全肯即是辜負弟子也和尚若欲弟子於二老全肯則必二老不避兵戈攜手同行直上雞足取道遵義弟子於遵義道旁驀然一見即問二老如此時勢上山作麼二老云我上雞足不離於座那時全肯二老未為晚也。</p>
<p>千里同風不須面見將謂居士是箇人猶有遵義道旁驀然之待耶分身一札言之甚詳說也說了註也註了思惟也思惟了何必山僧絡索但無聞問之後未審還聞問不若也聞問自不恐狂妄不肯門外門內分古分今也然狂妄二字亦應奇特何也三世諸佛從狂妄轉大法輪諸大菩薩從狂妄分身揚化歷代祖師天下老和尚從狂妄超出生死普利群迷知狂妄者必不狂妄但恐不狂妄耳倘肯狂妄何幸如之至若從上宗乘父子兄弟師友全肯半肯究竟非究竟重不重之論正為粑脫野狐輩作一龜鑑俾伎倆不止於黔驢名實無成於金拂是必腳頭腳底末後牢關如說如行言行相顧所以天下後世知而不敢效見而不能行纔教做妙協兼帶玉線金針看他是何等作略若一向彷彿說話得無戲論乎與山僧亦曾相識亦曾不識若半肯者與居士同見若謂全肯辜負山僧居士不妨疑著其餘邊半肯全兵戈雞足取道山座行同離晚正眼觀來悉是居士邊事與山僧全沒干涉何以故金沙雖別翳目是同兩目白青者自是瞞他不過。</p>
</div>
<div class='div-other'><a id='mulu333' />
<p class='h2'>復吏部侍宁黃公<span class='note-inline'>(諱近朱)</span></p><p>闃寂山林蹉跎泉石忽枉高軒清居簡出愧汗良多復承來諭非儒非道非釋中間自有機竅說話乃黑夜商量非本色究竟語也何以向上一路千聖不傳當日靈山會上世尊拈花迦葉破顏亦屬止啼黃葉豈有實法繫縛人哉又云溪山各趣米飯是同石峰齋室山僧曾書一聯無佛可為方許餐齋喫粥有心待悟且須掃地行堂居士還見麼不然請來看看好。</p>
</div>
<div class='div-other'><a id='mulu334' />
<p class='h2'>復文太史安之<span class='note-inline'>(附來書)</span></p><p style="margin-left:1em">前寓萬州從熊自翁處得讀和尚豎拂緒言知宗風未墜自翁秉無畏之智修堅苦之行入衛半載精進日聞雖根器夙成而導引有屬和尚弘慈仰窺一斑矣法筵載徒可勝浩歎彌切懷思<span class='note-inline'>(安之)</span>學道逾年津涯杳若值茲　先皇蒙禍國步式微許國有身未卜其所行當匝部洲為行腳斷絕文字以畢餘生不諗此後機緣終當向和尚盡此肝鬲耳便風上候不悉。</p>
<p>月崖居士自萬州西上值山野于忠南道及左右識量迥別根信過人山野聞之喜動眉睫何期寇氛為崇靡克晤懷近聆喬轉甸都京民多福津梁柱礎固急切於今時而盡性至命寧緩待於異日耶知熊居上與左右有斷金之雅而山野又得續方外之緣不揣未同聊申其說忠南素庵田檀越曾作兩世悉檀欲蹈懶公挂冠之塵見山野於石峰寓剎山野以偈勗曰吾宗弘護大施檀戎馬忙忙喜到山珍重臨行無別句勤王二字是真傳彼隨答云鞅掌勞勞媿伐檀於今幸得禮溈山勤王二字承師旨始信西來無別傳左右於此下箇疑情若說勤王是直指之旨何用碧眼西來若說不是直指之旨因甚又有真傳無別之句久久提撕驀爾摸著面門方曉一箇鼻頭兩孔出氣任性逢原無可不可先皇亦未蒙禍左右向那裏許身文字與左右何讎欲畢生斷絕行腳說至此山野肝鬲盡向左右也者段機緣正好堅究力參無勞瞻前顧後。</p>
</div>
<div class='div-other'><a id='mulu335' />
<p class='h2'>復天谷居士<span class='note-inline'>(附來書)</span></p><p style="margin-left:1em">得侍吾師慶快平生但世緣相迫暫作六月之息居士一呼弟子回首相會時看說箇甚麼。</p>
<p>倏焉相逢忽爾云別總喚作夢中語話也如是為是居士自肯承當只不合向瞿按臺處透漏消息待居士來時驀口痛打一頓。</p>
</div>
<div class='div-other'><a id='mulu336' />
<p class='h2'>復止敬泰公翼明</p><p>公皈師座下別號圓通一日見化主以上中下三則為引導緣起公登疏云圓通居士非上非次菜也述而米鄉黨是師答云殺人不眨眼將軍手段鬼神覷不破和尚家風山僧纔安箇鉤頭餌子便被圓通覷著好根莖好根莖王荊公有言我得湛堂一轉語做宰相曰是甚麼居士但看非上非次是甚麼於此知道下落稱鎮臺錫伯爵始教作威遠將軍也正好乘時切莫錯過山僧也有一偈鐵壁和尚全沒算帳身在山中口懸市上。</p>
</div>
<div class='div-other'><a id='mulu337' />
<p class='h2'>辭相國呂公<span class='note-inline'>(諱大器附來書)</span></p><p style="margin-left:1em">公在平西閱師錄有省過南賓以書迎師略曰時無禪氣<span class='note-inline'>(大器)</span>略有禪心咫尺崇光瞻挹心切便擬單騎榻前一瀉夙心山深道棘懼滋地方之驛騷也不棄愚忱惠然一賁可勝懸企晤巴掌上人攜之偕行為禱。</p>
<p>高峰頂上結茆庵不學無為不學參拄杖欲將同國柱青山留我且癡憨後展轉數書有云心與心相印見不見當無拘也但鈍根人不能望氣承當須和尚拈花面授庶幾省卻俗子草鞋錢耳師亦辭又書云屢迓禪錫竟爾定入雲林知高尚之趣非苟可以世法相物色也因行轡在即拜領師範當以異期翹首高山有如覿面麤香一瓣永世無忘師閱畢呵呵大笑。</p>
</div>
<div class='div-other'><a id='mulu338' />
<p class='h2'>與涪陵孔昭文明府</p><p>摶風激水出北圖南乃世諦能事盡性立命超佛越祖又出世本旨居士取魚乎熊掌乎文章事業實同孔雲恩愛田園還類肘柳既覺前非胡不今是看破二字庸詎山野嘖嘖耶涪陵一晤果屬奇緣翰札頻來儼如覿面溪山固可助笑貌形身有隔未談心即舉古德機緣又恐錯會多矣昔溈山問仰山忽有人問一切眾生業識茫茫無本可據子作麼生驗仰云若有僧來即召云某甲僧回首乃云是甚麼待伊擬議向道非唯業識茫茫亦乃無本可據後尊宿頌云一喚回頭識我否依稀蘿月又成鉤千金之子纔落薄漠漠窮途有許愁還見麼。</p>
</div>
<div class='div-other'><a id='mulu339' />
<p class='h2'>復三山上座</p><p>上座自東明奉書時山僧云門外漢待他來痛打一頓和南時山僧云門外漢為仁由<span class='corr'>己</span>問禪時山僧云門外漢怪事怪事呈偈頌時山僧云門外漢絡索作麼啟安期定規時山僧云門外漢莫閑管遠奔時山僧云門外漢又恁麼去也是那些辜負上座巴掌那笨漢既卸擔子好好擔著左顧右盼傳言遞語討甚麼碗。</p>
</div>
<div class='div-other'><a id='mulu340' />
<p class='h2'>復峭崖居士</p><p>昔日維摩詰示病文殊往問云居士病從何來維摩答云一切眾生有病故我亦病眾生病除我病亦除來書既云抱病書中圓相是病耶非病耶圓相之點是眾生耶自<span class='corr'>己</span>耶復見來頌云明鏡高懸未照時冬瓜喫盡樹丫枝黃葛樹上生桃李倒跨泥牛水面飛俾山僧憂喜交集喜底是居士夙具靈根眼孔猶較些子憂底是入悅聖道出悅紛華腳跟尚踏不著所以云若有欲知佛境界當淨其意如虛空遠離妄想及諸取令心所向皆無礙從上明公大老文臣武將入此門者不是恃聰明資談柄圖名譽依樣畫葫冬瓜印子參須實參證須實證密密綿綿或順或逆忙裏閒裏打成一片得斯受用如護明珠不輕播弄喪卻家珍然後隨時保養聖胎施同體之悲憫念一切消融貪愛種子不續惡業因緣熟處要生生處要熟遇境逢緣把得定作得主雖居世間不捨道法照耀今古眼目人天到者田地生死去來得大自在分形應類悉由乎我作箇林間翛散士世外空閒人好不脫洒咦。</p>
</div>
<div class='div-other'><a id='mulu341' />
<p class='h2'>與平西李將軍占春</p><p>林間散衲得叨大將軍留念前接飛翰<span class='corr'>已</span>知氣骨不凡有非常運出非常人立非常功定非常業正諺語所謂識得兵中意快活過一世者須知者非常快活底奇特更奇特勝妙最勝妙蓋色騎聲高天厚地雄張露布迥脫物表虛空不能包裏語默該他不得棒不著喝不散亙古亙今好風光也此風光人人有分箇箇圓成只要於忙裏閒裏順逆靜鬧無思念無夢想中討箇分曉得箇落處直令閻家老子魂飛魄散宿業冤對瓦解水消如金翅掌海直取龍吞香象渡河截流而過草莽裏捧出天子不知有<span class='corr'>己</span>萬軍中奪得高標無容思議放刀成佛赤肩擔荷無踰於此昔有僧問趙州和尚一物不將來時如何州云放下著僧云一物不將來還放下箇甚麼州云放不下擔取去其僧大悟者擔子豈但者僧即出世佛祖在世聖賢六道四生含靈蠢動有情無情亦擔取著雖遠近輕垂不同而負荷任委則一於長生界中荷擔者靈官王將軍是於尊貴界中荷擔者聖帝關將軍是於無量壽界中荷擔者護法韋將軍是三將軍皆於非常快活風光中得大無礙得大自在得大安隱故能各乘本願遊戲神通應以將軍身得度者即現將軍身而為說法豈虛語哉茲緣掌教無學敘及大將軍耿耿忠赤接日挽天尊崇三寶慈愛生靈必欲野語言慰山僧只得權化麟閣上銅鈴兒哆哆呵呵隨聲應和何以言外百千三昧法因風說與個中人。</p>
</div>
<div class='div-other'><a id='mulu342' />
<p class='h2'>復胡屏山居士</p><p>閒觀世事好不怕人渴纔掘井能有幾箇覓得水來山僧住聚雲知有居士會晤後見決烈氣概不無驚喜者漢是那一生於我法中討底便宜在疆場數十載到還記得便恁麼去知箇下落得箇究竟又是記後曇華之張木也第覺路遙遠習勝道微只恐恒久二字咒鍊得不靈輕輕境緣就隨他去了大丈夫逆順兩途原不算著止一素位綽綽有餘況真得學道受用步步踏實者哉居士云三十年來作馬牛謾誇宰相與公侯公侯宰相世所欲者而云謾誇必有箇快樂過於他處還知麼若也不知也須著忙茲以耳順之年後面還有幾箇耳順猶曰某男修庭某男修樓某妻妾安置未妥大限到來看者夥人物去閻羅王前說得箇情不替受得苦不人之處世心為主智為子身為役識為奴倘智不入微心不作主甘被奴役播弄瞞謊而主不覺一旦冤家路窄業相現前子不就父奴役四散獨受悽楚天上人間驢胎馬腹隨業受報無有了期人生若不稱色力康健尋條出頭路安樂門苦苦戀著者些冤親世世牽纏有甚好處居士罕近山僧然<span class='corr'>已</span>從派痛痒相關信筆一紙權作六月黃連或用得著也未可知。</p>
</div>
<div class='div-other'><a id='mulu343' />
<p class='h2'>復渝城吳太守中蕃</p><p>林間野衲世上散人雖無益於江千實垂鉤於界海白眼松羃每不見棄青睛玉敝渝城猶自拋磚石寶珠光夜曉未免驚疑抱璞投誠頻年墮淚瑤函忽接獎譽過情豆爆冷爐肝膽欲吐來翰嘉餚美饌山野添醋和鹽俾賓主歷然三生有幸耳所云色線縫天巧謝括針之石女夜繡烏雞難通暗中一線綸竿鉤海機求負命之潭鱗頻年點額何如破浪出溟自愧冥頑無當指點何處不稱尊借君拍板聊作戲以逢場不謂調高惟嫌和寡剔我眉毫試觀心於對境酒肆婬房拾得憨布袋一生受用不盡不能無議便可商量迅雷不及掩耳巴錦既<span class='corr'>已</span>蕭條此際憑何色起儒云致中和天地位萬物育宣聖當春秋之世詎中和之未致耶林泉原無禍亂于今作麼昇平經云一人發真歸元虛空世界悉皆銷殞釋迦<span class='corr'>已</span>成道果而空界猶存詎真元之未歸耶是知在心不在境在人不在世居士若不以跡見而以心見不以心見而以山野之見見自覺蕭條禍亂起色昇平悉成剩語倘肯捧底一椎不在晝日三接當仁不讓棒下無生莫愁兩手不硬金湯豈敢饑惄惟敫聊酬一偈。</p>
</div>
<div class='div-other'><a id='mulu344' />
<p class='h2'>復白太守浣初</p><p>居士於我法門久登信位無乃香山再來耶若果爾鳥窠處參底不應忘卻來書謂尋梅嶺上問柏庭前禪是何物而可窮詰乎是中無下口處無湊泊處聾聵利鈍在人不在禪也居士說禪心識差排領略太甚有禪可參有心待悟所得之遲只為分明極也盡大地覓一如愚若訥了不可得一向打瓦鑽龜騎牛覓牛岐路中又泣岐路何日是了朝堂林下一般出世入世不別決烈漢既<span class='corr'>已</span>覷破四兩烏紗一條帶肯甘令情繩見網籠罩纏縛哉令郎謂居士善笑只是不知求解說於山野難道山野又知解說與倘居士能解說于令郎知也獨令山野知解說于居士乎。</p>
</div>
<div class='div-other'><a id='mulu345' />
<p class='h2'>復李解元鹿樵</p><p>來諭每讀無入不自得之語恍恍如失至吾家門庭澹泊不能扭繩捻索作昧心事和尚謂我是非說話山野看門下到也是箇貨恰似將家寶盡形就市與人賭賽定價一場只是收拾不得盜蹠猶可下客愁人慢藏之誨寧不戒然哉門下既為尼山鐵臂山野不獨作雪嶺銅頭古德云若教孔孟超生死難表瞿曇是丈夫我道此言猶失殊不知當仁不讓朝聞夕死不動之心難言之氣是何等利害何等直實今人到不得者田地所以較是論非分三家別兩戶說玄說妙者箇那箇作戲論語也知門下不欲直作抱枝蟬所云富貴貧賤夷狄患難彌留數載相戰相持迨今家園壞了金銀盡了奴僕散了詎非蟭蟟之殼脫耶獨此一物鎗刀不入水火不著饑寒不到如逢故人如得賢子相伴相持于十載顛連之中詎非所抱之寒枝耶聚雲放過若翁則可山野放過門下未然曩者門下謂者箇由來處處安山野道芒鞋拄杖數十年竟不知者箇為何物今日被門下道破可喜可幸特走眉山前來萬望一通消息倘不吝遠誨即倒屣圖晤門下亦知山野直欲向萬丈崖巔猛力追劄令人無躲閃處當信有轉身之步撒手之句無言之旨何必又說山野驚駭門下頓挫門下令門下走門覓路踏破芒鞋也南山之竹斫盡重截任公之鉤深慚輶細其或夜靜水寒輕舟浪漫又恁麼去也。</p>
</div>
<div class='div-other'><a id='mulu346' />
<p class='h2'>復陳監紀嵩愷</p><p>道路何寬乎世路何窄乎人心何大乎心之所以不能包太虛量沙界天上人間自在逍遙者忙也有忠心焉有孝心焉有人心焉有道心焉誠能全忠全孝世間心盡矣誠能盡性至命出世心盡矣若夫貪名慕寵嗜色淫聲汶汶碌碌於浮雲蝸角之人心奚足論哉倘能覷破空花留心堅實則出頭天外阿誰是我亙古恒存常住不壞乘悲了願遊戲神通有何不可。</p>
</div>
<div class='div-other'><a id='mulu347' />
<p class='h2'>復楊撫院守知</p><p>人生七十古來稀稀更稀者亙古恒不老也世間有子萬事足足常足者子孝父心寬也不老者何壽之以仁也子孝者何事之以道也所以釋迦出井從仁父王母后咸生樂天內親外戚悉證道果又不區區在晨昏定省箕裘燕翼間較得失也故稱之為大孝能仁可見聖人不自族舉大地物我而族之其為族不亦大族乎聖人不自嗣以性本而與天下共嗣之其為嗣不亦大嗣乎忽接來翰並閱詩章始知父樂無生子懷宗鏡正類吾宗兒孫得力祖父不知說話如是父子百劫千生天上人間承歡遊戲詎同世間情愛大限一至幽明異路苦樂莫知者耶因果經云子孫成佛成仙皆由父祖陰功積善所至令郎既有出世大志願公高著慧眼綽綽有餘不然縱能素位動忍於浮生世局中何日是了林間野語幸宥未同。</p>
</div>
<div class='div-other'><a id='mulu348' />
<p class='h2'>復胡兵部際亨</p><p>林棲不復過高軒久矣矧李村之僻地乎屢傳明公護念敫敫故爾焚香掃石詎意溪邊笑冷寧不令松間白眼人倍增一番悵望耶從上尊榮諸大老如楊李蘇黃者不勝枚舉或興出鵝之問或啟借座之談或詰之以青松白字或示之以雲天水瓶言言針芥句句箭鋒載在傳燈流通不朽豈徒然哉得荷雲函依稀如面其用世赤心<span class='corr'>已</span>見之彩筆多矣昔迦文如來以大法託之王臣國士常為諸一切作不請之友今明公以朋友知交四字邀約山野山野何人而當明公邀約哉第人之生也直直之為言真也實也存心真實行事真實以之處世則素位在我以之出世則即物明宗無往而非真實者教國教民山野豈敢為霖為雨明公念之在家父子在國君臣方外師資一而<span class='corr'>已</span>矣緣聚雲先師憫念末法波旬肆橫佛道祖庭危如累卵不惜蹁趼遍訪明宿縱值二三任性擔板未肯悅服再遇朝陽乃大慧未斬之脈由是傾誠座下一片血心中興祖道奈何法大機微酬唱無鄰不免夜光之疑和璞之泣杜漸防微因時救弊之熱腸隱隱逗露于著述中記近百卷離亂以來委託失人燼燬者過半山野不忍先師數十年導人向上陰翊　皇圖之苦心漸歸淹沒怒臂支持勉為補刊一則為界地開拓慧田一則俾山野少酬法乳倘斯舉就緒芒鞋拄杖六步寬行過雷門撾布鼓以大圓覺作證鑑正重輪明月為朋臺一山川草木會文友用矢口二字合相知撐十虛六極定交誼與明公入乎其中出乎其外在在遊戲時時播揚庶幾大學之明親融通于俗真二諦周易之艮止能得乎至善三生而區區岌洋山水蘭臭斷金之把臂莫逆又在斯話之下矣。</p>
</div></div>
<div class='div-w'><p class="pre">　　　　　　　　　<span class='note-inline'>(嗣法門人幻敏重刊)</span></p>
</div>
<p class='juan'>慶忠鐵壁機禪師語錄卷之十八終</p>
</div><!-- end of div[@id='body'] -->
</body></html>