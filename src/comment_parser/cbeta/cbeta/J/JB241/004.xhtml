<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慶忠鐵壁機禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>慶忠鐵壁機禪師語錄卷之四</p><p class="byline">嗣法門人幻敏重編</p>
<div class='div-other'><a id='mulu14' />
<p class='h1'>示眾</p><p>示眾禪雖不滯因果參禪人要知因識果若是真為生死底自然二六時中有箇覺照看出家為何事將何報國王水土師親深恩檀信脂膏行人血汗超脫祖宗究竟自<span class='corr'>己</span>一有此心決定肚子潔白體態慈悲立志行事真實遇著箇知識就是他下種子田地傾心破膽於座下功圓行滿得箇好結果去須知此段田地種苦得苦種甜得甜種瓜得瓜種豆得豆如影隨形似聲傳響云何有等昧卻此因恥受師承煆煉喫了叢林底飯專去冊子上搜求口角邊尋討不肯向自<span class='corr'>己</span>腳跟下得箇實在落點即有見處如藥汞銀遇火飛去日久月深養了一肚子貢高我慢全不知長大由恭敬短促由輕蔑底因果反在此知識處說彼知識長彼知識處說此知識短將自<span class='corr'>己</span>生死大事置在一邊且不照管一向就是販買賣底見識甚至挑梭是非紊亂規矩或知識憫其習氣未化委宛調護以清眾心彼不自忖度謂知識也要將就我一著仔細檢點將來只成就得知識慈悲忍辱自<span class='corr'>己</span>種下苦因有何勾當今日爐韝新開山僧不宜如是血口幸得此中無者般人不妨道破使不墮此類於大事因緣易了了也第一不得謂山僧入泥入水說果說因作座主見解。</p>
<p>示眾鐵壁山有毒眼蛇還見麼若見喪身失命時有一僧入方丈求道破師書一蛇字令僧送與西堂堂接得便扯碎僧復舉似師師云我原向道傷人。</p>
<p>示眾竹篦子話教汝等講道理亦講得頌亦頌得下語亦下得只是與竹篦子了不干涉山僧亦為頌出貴圖一番舉起一番新也頌云竹篦子好商量隨家豐儉絕承當殺人放火焦光贊馬上拋刀楊六郎。</p>
<p>觀梅示眾一枝恒報舊年春巧笑依稀意可人淚墮如珠寒雨濕情翩似珮凜風屯熱腸願寄香驚袂冷眼長看影化神為<span class='corr'>羨</span>孤根偕我志冰魂幾點帶霜陳。</p>
<p>示眾後堂欲究曹洞宗旨師云諸昆仲山僧居興龍時曾有僧問如何是正中偏答云鷺鶿恒伴老鴉飛如何是偏中正巢蓮烏龜覷水月如何是正中來匝地紅輪現十方無寸土如何是兼中至九月桃花紅似火三春桂蕊色如金如何是兼中到日午打三更如何是君恭<span class='corr'>己</span>無為化坐致太平春如何是臣一掃狼煙空索索端的輸他塞外才如何是君向臣不為飛熊呈彩兆直鉤早<span class='corr'>已</span>契宸衷如何是臣奉君赤膽忠腸良輔弼清名無處不流芳如何是君臣道合賓主迭為咸有慶如天好生樂唐虞如何是誕生王子金盤纔捧足寶馬自飛來如何是朝生王子男兒無志昂藏老誰不鳴珂遊帝鄉如何是末生王子龍在淵時全體現未容眨眼動香車如何是化生王子猛虎步地視耽耽不犯當頭那回互如何是內生王子尊貴自然無縫罅四方八面不通風恁麼說話大似打缽安柄畫蛇添足雖然如是若要做箇過量人腳頭腳底乾暴暴濕淋淋一毫艱險也推不得必以臨濟當庭逕曹洞定基本溈仰金針玉線雲門豁達春風法眼明星朗月誠能融通得諸大老用處自覺頭頭顯事事明到者田地更有大法要透且道大法作麼生透不妨頌出大法從來險處處帶淆訛碎說曲還直團來少是多少是多絕情思一鼾天地老數步水雲齊有時雞作馬有時犬為驢一拳一掌一面血眉毛卓豎眼麻迷參。</p>
<p>聖節示眾穿衣喫飯隨緣枕石棲雲依舊長將日月海山願祝吾　皇萬壽。</p>
<p>示眾小盡二十九大盡三十日山中無甲子報道是除夕不是水盡山窮卻也推車拄壁急須掉轉腳跟依舊龜哥眼赤咄。</p>
<p>示眾我若一向舉揚何以負墮尊貴水牯墓石懷胎兒孫隨群逐隊。</p>
<p>示眾慶忠門下一人通身是眼看不見一人通身是耳聽不著一人頭頂天腳踏地形影不得全且道誰是其人若指得出許具超方眼。</p>
<p>示眾露柱揚眉笑不徹燈籠開眼淚潸潸笑底是彌勒肚子大淚底是釋迦口門寬更太息那黑而老兒平白地晝夜受熬煎正當恁麼時被慶忠長老驀鼻扭著問他何名何姓急忙道箇不看經不念佛不打坐不參禪看是甚麼人行履。</p>
<p>示眾慶忠朔望前一日考功汝諸人須通身放下若放不下其功未圓朔望後一日羯磨汝諸人須盡情發露若少覆藏其罪更大正當朔望日石輥解吹笛復請問靈籤筒中有三七倘喚作上堂入室洞口桃花也解笑人。</p>
<p>佛涅槃示眾雙煙起處虛空殞輪象轉時大地悲曠劫前來流下淚至今日炙與風吹。</p>
<p>示眾淋淋珠雨落春深野鳥喃喃弄巧音慵臥雲房芳草綠等閒打醒日三更咦還見莊周蝴蝶麼。</p>
<p>示眾佛祖滅情菩薩羅漢折情眾生任情慶忠打情作麼生是打情底道理眾生也打羅漢菩薩也打佛祖也打汝諸人各自檢點看。</p>
<p>端陽示眾屈原昔日全沒帳汩水無端成蕩漾惹得人心逐境狂龍舟鼉鼓競爭障徜徉何似衲僧意衲僧眼裏有天地無邊綠水<span class='corr'>刺</span>秧針無限清風柳線繫荷傘知熱蓋先張艾虎無心門裏覷斯時有貫觀音錢一咬一嚼五三四禪和子須仔細過未現在無可據窮諸玄辯周金剛到此吞聲還飲氣。</p>
<p>解夏示眾欲參自<span class='corr'>己</span>生前事針劄難逢此日長悟去方知無我累迷來不覺為人忙纔聞沙聚親成塔轉盼頭邊別有霜報與兩堂雲水客莫將結解謾商量營盆示眾日日是好日因甚此日喚作佛歡喜時時是好時因甚此時纔可報親恩若也會得和羅飯熟禪悅充滿過去恩現在恩未來恩一齊報盡脫或未然幾番熱惱縱清涼無限蔽蒙悲風木。</p>
<p>示眾二八月天晝夜一般忙者忙如箭閒者閒似山閒忙都不涉畢竟是何年良久云休用蠡測海莫以管窺天。</p>
<p>中秋示眾斯夕有箇光明環到處分身到處看有人問道何處是影在長江體在天恁麼道若說是天上月管取飲洋銅吞熱鐵有分。</p>
<p>結冬示眾拂子打虛空一摑痛殺給孤悉達纔聞耳直眉橫又道洗青賣白箇中何人具眼且看三條椽下。</p>
<p>冬至示眾普向堂中祝聖延虛空開口問堂前燈籠報道陽來復依舊從頭水底天。</p>
<p>小除示眾文殊洗青普賢賣白釋迦心堅彌勒口闊唯有慶忠沒情勾引三百五百齊來過者小年都盧無法可說索鹽奉馬妙機先箇中唯許仙陀客。</p>
<p>結夏示眾今年歲至壬午米麵柴鹽最苦爐內正好乘時乘時烹佛煉祖還見慶忠用處麼良久喝一喝。</p>
<p>佛誕示眾周行七步誰相識目顧四方亦依稀梵宮此日無今昔堂堂降下天人師。</p>
<p>示眾歡喜日盂蘭盆焚孝紙薦宗親唯有衲僧識見別拳頭巴掌是知恩。</p>
<p>示眾三周二五九南辰和北斗兩路不通風大家要知有非是沒說抑且無口任從橫拖倒拽山僧一曲囉哩囉及盡去也。</p>
<p>示眾陽春小愛日明花開滿地是黃金黃金滿地人不識識得真金不是金休把著急追尋平都水萬州迎分明一道通霄路多少來人錯問津。</p>
<p>示眾佛生四月八眾請不說法來時道無口一抬又一捺此四句一句奉釋迦老子一句酬東明大師一句與現前法眾一句留山僧自<span class='corr'>己</span>還撿點得出也無○○○○分得分明太特煞分明分得特煞人。</p>
<p>解夏示眾收著布袋口驢馬畜生走放開布袋口驢馬畜生有三千里外不識渠七尺單前承誰力若是具眼衲僧見恁麼道拍掌呵呵向異類中行去。</p>
<p>示眾年年此日是臘八傳聞竺乾悟悉達惟有山僧不解禪只要諸人眼會瞎諸方要人雙眼圓明因何聖佛者裏要人眼瞎良久自代云切忌被那一點星子換卻。</p>
<p>示眾天花滿岫白地火一爐紅云是迎新景卻有送寒風到者裏新也不得舊也不得終也不得始也不得春也不得冬也不得冷也不得熱也不得畢竟如何誶忘卻了也。</p>
<p>示眾結冬九十日畢竟無巴鼻解卻又如何特地演伽陀去不去住不住貓兒狗子恒獨步亦非解弄舌鎗卻也雄張露布四方八面沒遮攔回互不回互回而更相涉不爾依位住住後事作麼生飽炊無米飯長歌懷<span class='corr'>采</span>薇。</p>
<p>示眾古人道才高之者把三藏以研窮智淺之流覽五乘而課誦擅自分別面皮厚多少須知念佛佛念磨盤空裏轉按豆遮睛一舉一回新趙州不喜聞慶忠卻喜見先後無孔鎚各各得一半那一半車不橫推理無屈斷。</p>
<p>示眾慶忠門下不許鑽龜打瓦一味本分草料肚飽學人有與伊喫肚饑學人無與伊喫十數年前口邊即得十數年後口邊不得一向釘樁搖櫓又是當面蹉過。</p>
<p>示眾中秋無月我今為說雨滴簷前風吹禪客絃管聲消雲山同色但把一燈應箇時節○。</p>
<p>示眾麥地牛生草沙河馬捉魚紅爐水種火梅花夜讀書此吹萬先師法身偈不肖兒孫則不然眉毛先生鬍鬚後生兩箇八兩元是一斤。</p>
<p>示眾家家秤鎚都是鐵東邊燒火西邊熱切莫去參佛祖禪致令眼中重添屑。</p>
<p>示眾聞說牛山未見牛幾經冬夏幾春秋我來一目無餘事山自高兮水自流。</p>
<p>解夏示眾法傳像末可笑可嗟水潦鶴逐隊隨群缶鐘惑在在處處達磨被毒而轉思大誓不出山良有以也老僧自到太平寒暑無恙明月清風蟬琴蛙鼓足以壯聽觀平地高山松門竹徑儘堪當行樂時禽好鳥花謝果圓饑餐渴飲閒坐倦眠內有學行精勤外無魔軍橫擾於心足矣此外更何求哉雖然如是須知路逢平處險無勞人向靜中忙。</p>
<p>開爐示眾平地掘深坑硬處好取土方圓無矩規烹煉佛與祖霙花帶葉燒野菜連根煮來參慶忠禪休論甘與苦。</p>
<p>歸浯江示眾疏椽亮壁我還居為錫臨江話歲除念老卻忘新舊曆身閒無礙去來輿貼符懶把門庭整坐敘羞談佛祖餘雪裏有懷頻送炭紅爐大敞待霙渠。</p>
<p>江陵醫官請示眾舉文殊謂善財云是藥者採將來善財遍觀大地無有不是藥者卻來白云遍觀大地無有不是藥者殊云是藥者採將來善財於地上拾一莖草度與文殊殊接得拈起示眾云須知此藥亦能活人亦能殺人師云若論殺即桃仁杏仁薏苡仁益智仁也獨活他不來若論活縱檳榔柯子川鳥荳蔻亦狼毒他不去活也不道殺也不道何以故茵陳瓜蔞仁白芨官桂四君子皆紫石英不辭常山滑石過穿山甲攜急信子茯神遠志齊來黃柏門冬求我枳殼枳實山僧豈拘生地熟地吝惜馬渤牛溲未免膏<span class='corr'>肓</span>便灸頂門便針拍膝云還聞麼豎拳云還見麼若也聞見分明須到者裏始得倘未到者裏少加熊膽還要細辛者破鼓皮切忌大戟半夏。</p>
<p>示眾舉古德云野老負薪歸催婦連宵織看他家事忙且道承誰力問渠渠不知特地生疑惑傷嗟今古人幾箇知恩德山僧卻不恁麼野老負根歸唱道忙生拍說甚風雨寒那管雪山白和泥又合水團圞生與熟肚內飽齁齁便是知恩處試看知恩疑惑相去多少知則人人有分疑則千山萬山。</p>
<p>示眾虛空開口笑端的是何因珍重眉上弓放下便平穩還識虛空麼即如肖宇獨弩單鎗埋兵掉鬥通身是膽寸鐵無前破敵衝鋒勤王報主也只是箇虛空開拓田廬營家治業子肖孫賢弟恭兄友忠孝傳家義方啟訓也只是箇虛空捐資護眾處俗回真敬信三寶趨向大乘也只是箇虛空既總是箇虛空如何是笑底道理山僧不惜眉毛分明道出良久云諦聽諦聽。</p>
<p>向善人誕期示眾萬古恒不老一物鎮常寧識得其中意日午打三更不說有生不說無生澗底碧潭空界月兔角龜毛幾度春。</p>
<p>示眾每見近日禪林中多畜養豬生借口學行衣單鹽茶之助然僧者淨也明眼人尚如此況盲昧者乎應須行化以代之夫不可播殺業種子於當來也聽吾偈檀度時開令造福學行衣單無不足寧使口淡及身寒願摧刀山與劍樹。</p>
<p>考工畢示眾若向山僧未開口<span class='corr'>已</span>前薦得早落三落四了也那更待法堂前草青青地臨濟宗旨有三句四喝三玄三要照用賓主料揀權實作麼生一喝如金剛王寶劍直饒就喝一喝更要答我一喝如踞地師子難道又喝一喝不成一喝是探竿影草看如何緇素一喝不作一喝用作麼生鋪陳誰是照誰是用作麼生說箇同不同試照用看有理中玄要有事裏要玄理事融時玄要何在一二三且置如何是一句具三玄一玄具三要底機用人境賓主亦復如是三句四喝自然分明纔能任運臨時或應物現形或全體作用或機權喜怒或現半身或乘獅子或乘象王一一湊泊得來更要知道落處如一棒一喝便可正宗臨濟恁麼則成死棒死喝焉有今日猶記聚雲曾問及此老僧答云三拳一掌分玄要明明未許話疏親應憐逐句尋言者無端錯認定盤星聚雲未肯點首力究三年始得瞥地參方道者欲做臨濟滿分兒孫不得辜負臨濟好喝一喝。</p>
</div>
<div class='div-other'><a id='mulu15' />
<p class='h1'>茶話</p><p>茶話穿衣喫飯行住坐臥迎賓待客運水搬柴何處無語話分豈但喫茶時為然所以道塵塵剎剎皆無空闕折旋俯仰盡在其中只是不容商量不容擬議擬議商量錯過了也不見昔有二上座到趙州州問曾到趙州否座云不曾到州云喫茶去復問一上座曾到趙州否座云曾到州云喫茶去院主問不曾到趙州喫茶去且從曾到趙州為甚麼亦叫喫茶去州喚院主主應諾州云喫茶去你看他何常奇特亦何常破綻若承當得來方知木人頭戴草門口舌非言茶話喫茶饒他開口問話饒他稽首分明一曲小陽春怎奈三三又如九黃花燦金芽走一番啗著一番清者回淹殺趙州狗還有解問話者麼三巴掌出師歸方丈。</p>
<p>惺監院請茶話退<span class='corr'>己</span>為人黃頭歡喜退人為<span class='corr'>己</span>碧眼含悲惺禪人原與山僧同參一旦渾爾我忘執著以監院是任時之溫飽役之緩急內外相信遠近相感則一切話從此究竟奚獨一茶話而欲山僧說哉但山僧昔日做工夫亦在監院時得力因有本行偈子今日不違所請欣然贈之六載住聚雲終日閑無事行也懶去行念佛不著意板響粥飯來纍垂一餐去正欲做工夫妄想及瞌睡四大不堅強剛被揶揄鬼發願施教化方木投圓器頗賴無情老當陽舉執事監院臨我身種種多憂慮一三七日間提張又調李止想做粗夫苦行作佛事晨早上單床一踢渾天地連誶四五聲大笑不知止數載被他瞞相逢只者是薑油醬醋茶豆麵柴鹽米報與參禪者離卻心意識若能依此行畢竟有消息且道如何是離心意識底消息自代云飯甑兩頭空。</p>
<p>茶話松西堂問如何是第一玄師云腳下黃龍走如何是第二玄師云腦後鯉魚肥如何是第三玄師云打中間底如何是第一要師云未問卻好道如何是第二要師云秦嶺雞聲妙如何是第三要師云放出吞空鷂問如何是先照後用師云掣電轟雷如何是先用後照師云轟雷掣電如何是照用同時師云放汝三十棒如何是照用不同時師云且拋絲綸隨緩浪依稀新月又添鉤問如何是一喝如金剛王寶劍師云利如何是一喝如踞地師子師云威如何是一喝如探竿影草師云鑑如何是一喝不作一喝用師云圓問賓看主時如何師云路聲風走葉主看賓時如何師云山色石留雲賓看賓時如何師云斷雲飛野鶴主看主時如何師云露柱燈籠舞問如何是奪人不奪境師云丫角女子攜雲去無端留下繡鴛鴦如何是奪境不奪人師云一拳拳倒須彌盧剔起眉毛看惡發如何是人境兩俱奪師云此時山僧都不會如何是人境俱不奪師云十字街前慣掣顛總不恁麼時如何師喝一喝乃云昔日盧仝稱七碗今宵鐵壁兩三杯星馳電卷興答問習習風清若迅雷復喝一喝。</p>
<p>師誕日茶話㘞地一聲無從來鼻頭氣斷無從去我欲對眾話無生眾人謂我懸弧日汝等作麼道一僧云某甲道不得師云許汝喫茶。</p>
<p>石砫馬宣慰令僧壽山永真詣寺箔玉皇閻羅金像請茶話斬釘還削鐵一箭中紅心驀豎竹篦云還知落處麼若也知得應以將軍身得度者即現將軍身而為說法神出鬼沒減灶添兵雪刃銀戈旌旄旐旟得勝鳴聲雄張露布驚起玉皇上帝閻羅大王一齊走到茶甌裏信口吞入無礙藏中霎時金光遍體揚新抑舊作大佛事具大莊嚴得大受用成大因果還知端的處麼放下竹篦云永矣榮真福壽兮山海齊茶話臺上一爐香茶斟三箇棗恁麼不恁麼只要當下了茶斟三箇棗臺上一爐香鼻孔原在面何須更舉揚若是咬豬狗底手腳纔聞舉著踢起便行八字打開當陽覷破便解喫飽茶睡滿覺又來討甚麼碗除夕茶話年年有箇三十夜窮漢鬧炒富漢熱若無債主上門來便是人間好時節大眾既解喫茶何用東說西說喝一喝。</p>
<p>茶話舉一僧到古德處德云船來陸來僧云船來問云船在那裏僧云船在河下其僧去古德謂近侍曰適纔者僧是作家師云即今若有問山僧船來陸來但云細雨落江舟又問船在那裏但云中秋遠明月恁麼答話且道與古人差別多少此夜一輪隱清光何處無。</p>
<p>茶話睜眼覷著舉箸拈著張口咬著滿盤托著是那些辜負汝等良久云我歸方丈汝歸堂相逢只在秋江上。</p>
<p>除夕茶話秤錘移到徹稍頭蜣螂輥彈臨極處老鼠鑽上牛角尖森羅萬象齊歸一大眾還識一之歸處麼除夕若逢九大家要知有撞著腦後腮牙齒原在口久立珍重。</p>
<p>茶話豎指云巍巍山嶽打○云皓皓明月良久云寂寂虛空喝一喝云恒恒大覺任是有名有相怎似無言無說設若有說也是將錯就錯作麼生是錯茶來喫茶飯來喫飯。</p>
<p>茶話舉手云三世諸佛覷不見還見麼設或見不可喚作眼歷代祖師聞不著還聞麼設或聞不可喚作耳既不喚作耳又不喚作眼畢竟喚作甚麼昨日南賓依然城市今朝三教宛是山林山林城市不別賓主之句歷然賓即是主主還同賓全主全賓全賓全主賓主兩忘作麼生道久立謝茶。</p>
</div>
<div class='div-w'><p class="pre">　　　　　　　　<span class='note-inline'>(普陀嗣法孫性統重刊)</span></p>
</div>
<p class='juan'>慶忠鐵壁機禪師語錄卷之四終</p>
</div><!-- end of div[@id='body'] -->
</body></html>