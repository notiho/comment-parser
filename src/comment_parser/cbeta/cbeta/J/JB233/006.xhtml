<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu19' />
<p class='juan'>介菴進禪師語錄卷六</p><p class="byline">住秀州三塔景德禪寺嗣法門人圓法編</p>
<div class='div-other'><a id='mulu20' />
<p class='h1'>機緣</p><p>師舉臨濟大師云。有一無位真人常在汝等面門出入。未證據者。看看眾無對。師顧遠。門禪師云。如何是無位真人。遠一喝。師云。畢竟是何面目。遠以袖掩師口。師云。別道。遠云。鼻孔依然向下垂。師云。三世諸佛為甚麼不知有。遠云。相逢盡道休官去。師云。狸奴白牯為甚麼卻知有。遠云。林下何曾見一人。師對傍僧云。汝何不看他下語。</p>
<p>僧問大事未明乞師指示。師云。與我過竹篦來。僧便呈。師接得便打。僧云。為甚打某甲。師云。汝這般逐塊漢。不打更待何時。又打。</p>
<p>素弘參師云。汝還識我麼。弘云。識即不無。爭奈落二落三了也。師便打。弘禮拜。</p>
<p>一晚師指琉璃問素弘。經云。如淨琉璃內外明徹。為甚有時明。有時暗。弘云。一任和尚分別。師云。分別且置。畢竟作麼生。弘云。打破琉璃來向和尚道。師云。破時又如何。弘頓足三下。師云。正好喫棒。便歸方丈。</p>
<p>牧山參纔禮拜。師便打。山便喝。師云。更喝喝看。山云。好個話端。師云。且坐喫茶。</p>
<p>師與牧山茶次。有兩居士在坐。師顧士云咬咬菱角。士罔措。師將菱拗作兩橛分士。山云。作家宗師。師云。難瞞衲子。山云。兩重公案。師便打。山擲下菱角。師云。山僧罪過。山便出。</p>
<p>師一日問眾。我身體不安。汝等還安也。未素穎答云。老老大大作這個語話。師頷之。</p>
<p>僧參作虎聲。師作怕勢。僧擬議。師云。這掠虛漢直打出。</p>
<p>茶次。師問天真茶味如何。真無對。師問天巖云。你作。麼生。巖遂潑茶。師云。未在。巖遂出。</p>
<p>師問。古璧你一向在諸方。參得底與我拋卻東洋大海裏去。舉拂子云。向這裏道將一句來。古云。某甲禮拜和尚。師打一拂云。更道。古便禮拜。師亦打。</p>
<p>羅子先居士參。不是物話。師問。今日事如何。士云。十方三世秪是這個喚作一物便落窠臼。師云。如何是你不落窠臼底。士佇思。師云。纔涉思惟。千里萬里。便打一如意。</p>
<p>師問。如何是探竿影草。一僧云。情知和尚出某甲手腳不得。師謂僧云。是你答底。那僧云。是。師云。卻是你出我手腳不得。</p>
<p>師一晚論一喝不作一喝用。僧云。和尚曾有語麼。師云。有。僧遂問。師便打。僧擬答。師云。當時有人與麼問。直打折一條拄杖子。僧云。說甚麼當時語未了。師又打。</p>
<p>元旦東巖問。堯風蕩蕩。舜日熙熙。新年頭佛法。請師祝聖。師舉如意云。萬歲萬歲。巖云。恁麼則一人有慶。兆民賴之。師云。亙古亙今。巖云。還許學人讚歎也無。師云。試亂統看。巖便禮拜。師云。今日且放過。</p>
<p>既白參。師以杖畫地云。向這裏道一句看。白拂坐具。云。道個甚麼。師便打。白喝。師云。胡喝亂喝。白云。還喚作喝得麼。師亦打。白禮拜。</p>
<p>履坦參師云。道得也一棒。道不得也一棒。意作麼生。坦云。自遠趨風。合施三拜。師便打。坦云。今日始遇作家。師又打。坦云。和尚得與麼老婆心切。師云。你那裏見得。坦喝。師亦打。</p>
<p>師舉趙州勘婆話問。疏我那裏是他勘破處。我云。瞞和尚不得。師云。勘破了也。我擬議。師便打。</p>
<p>師問祖印。清風拂翠竹。白日印青天。且道是何意旨。印云。秋來分外涼。師哂之。</p>
<p>一日既白呈頌次。師云。那一則頌也未。白云。早<span class='corr'>已</span>頌過了也。師云。何不呈似老僧看。白展兩手師便打。</p>
<p>天蔭參師云。那裏來。蔭云。吳江。師云。這樣大水爭得到這裏。蔭云。無毛鷂子潑天飛。師云。昨日雨。今日晴又作麼生。蔭云。和尚不得分身兩處看。師便打。蔭便喝。師又打。</p>
<p>師為亡僧舉火回。僧問。亡僧遷化向甚麼處去。師云。貓。僧擬議。師劈面掌出。</p>
<p>僧參師云。那裏住。僧云。普賢寺。師云。曾見普賢麼。僧無對。復問。洞山麻三觔意旨如何。師云。我適上山來。走得氣急。歇歇向汝道。僧茫然。師云。去。</p>
<p>一僧求開示進堂。師云。你做什麼來。僧云。巡山。師云。昨夜賊來偷竹子去。你還知麼。僧罔措。師云。你且去巡山。</p>
<p>僧問。如何是學人親切處。師云。一棒兩條痕。</p>
<p>僧問。如何是祖師西來意。師云。金風吹秀水。桐葉落莓苔。</p>
<p>居士問。盡大地是刀鎗。不動干戈如何得勝。師云。山僧從來不眼花。</p>
<p>陸君重文學問。經云受持四句偈等。不知那四句是。師提起數珠云。向這裏會取。士禮謝。師示偈云。瞿曇宣妙偈。不屬前後句。當機覿面提。我無隱乎爾。</p>
<p>高峰僧參師云。你是高峰那。僧云。是。師云。既是高峰。為甚在我腳下。僧無語。師便打。</p>
<p>主峰參師問。那裏來。峰云。江北。師卓拄杖云。還識得這個麼。峰云。瞞某甲不得。師便打。峰禮拜。師云。納敗不少。</p>
<p>主峰入室。師豎起拂子。峰便喝。師云。從上佛祖盡向這裏流出。你還見麼。峰云。這夥老古錐又恁麼去也。師云。你甚處見得。峰又喝。便禮拜。師云。三十棒。一棒。也少不得。遂擲下。</p>
<p>師與曹司農看山翁錄中　　上問。參禪悟後人。還有喜怒哀樂也無。山云。逆之則怒。順之則歡。師云。金明則不然。曹云。和尚如何。師云。但對道不是喜怒哀樂。曹大悅。</p>
<p>禹公參師云。那裏來。禹云。棲雲。師便打。禹禮拜。師亦打。茶次。語及參禪。師云。我這裏無禪與你參。禹云。恁麼則孤負學人來也。師云。原來是個禪客。禹云。和尚<span class='note-inline'>(不得)</span>壓良為賤。師云。識甚好惡。</p>
<p>僧問承聞和尚。有四破如何是破破。師云。卸甲倒戈全體現。如何是不破破。師云。阿旁獄卒悉皈降。如何是破不破。師云。王令<span class='corr'>已</span>行天下遍。如何是不破不破。師云。將軍塞外絕煙塵。僧禮謝師便打。</p>
<p>師問眾云。昔年我在興善時。聞殿上賊偷靈聖去。曾有一問。既是靈聖。因甚被賊偷卻。眾無下語。今日汝等著語看。主峰云。也是抱贓叫屈。師頷之。</p>
<p>居士問。供養百千諸佛。不如供養一個無心道人。既是無心。為甚受人供養。師展兩手示之。</p>
<p>又問。猝風暴雨中路相逢。如何躲避。師云。看腳下。</p>
<p>陸元度居士參師云。南老人錄請得來麼。士云。在。師。云。在那裏。士展兩手云。請和尚看。師云。且待來日。</p>
<p>僧問。昔有一鬼障佛光明。失其兩眼。只如打破琉璃又作麼生。師云。遍十八。</p>
<p>僧問。經云。毀謗三寶應墮惡道。即如打僧還有罪過否。師云。不罪過。僧云。為甚麼不罪過。師云。得人一牛還人一馬。有甚麼罪過。</p>
<p>師同蔡子穀居士。閱雪嶠和尚初參龍池幻老人機緣幻豎一指云。會麼。雪云。這個喚作甚麼。幻微笑。次年又參。穿草鞋直上方丈。幻云。你草鞋猶未脫也。雪云。何處見草鞋來。幻又微笑。師對居士云。你看他兩處微笑是何意旨。士看畢。復問云。還是肯他不肯他。師云。但看即得。士云。一點水墨兩處成龍。師亦微笑。</p>
<p>師問田道耕居士云。田中事作麼生。士云。荒蕪久矣。師云。將何納稅。士云。也要和尚出隻手。師云。何苦殃及。士便禮拜。師示偈云。良田本得不多爭。道眼分明豈斷耕。且喜秋成家業穩。法門零落賴扶撐。</p>
<p>師經行。次立住問眾云。龐公倒身。靈照相救。趙州抱柱。南泉出手。金明也不倒身。也不抱柱。汝等作麼生相救。眾下語不契。師云。蒼天。便歸方丈。</p>
<p>侍僧云。當時無趣無幻二老人。常在范蠡湖頭。步月。有機語載在錄中。師云。我未住金明時。石雨和尚在敬畏庵上堂。僧問。如何是無趣塔中事。石云。金明寺前看取後。石遷化。我住金明這段因緣。為是神通法爾。為復別有奇緣。侍僧無對。令眾下語。一云。難逃業債。一云。月沉湖底靜。千古逼人寒。一云。溪深杓柄長。一云。龍騰雲起。虎嘯風生。師云。有甚交涉。眾請師代語云。不因同道者。埋沒老天封。</p>
<p>師揀藥次。一僧呈偈。師接搓作團問云。且道是病。是藥。僧云。是病。師便打。復喚一僧云。你道是病。是藥。僧云。是藥。師亦打。汪居士云。藥病總不是。師亦打。</p>
<p>師與王言遠方伯茶次。談及法門事。乃云。近見得道者易莫非菩薩否。師云。居士你豈不是菩薩。只恐不自信耳。士點首。</p>
<p>僧問。如何能由境滅。師云。闍黎。進云。如何境逐能沉。師云。還見老僧麼。進云。如何境由能境。師云。此間無老僧。目前無闍黎。進云。如何能由境能。師云。目前無闍黎。此間無老僧。</p>
<p>師垂語云。數珠顆顆圓活。為甚被一線穿卻。勇云。知恩報恩。師云。那裏是知恩處。勇云。船外風聲。師云。沒交涉。真化云。全承渠力。師便打。</p>
<p>僧問。諸方要出頭。和尚為甚不肯。師云。任他浩浩地。我觀大清國裏沒有個出頭底。僧云。如何是出頭底。師云。石敢當。</p>
<p>僧舉古德月落後相見話。師云。月落後作麼相見。眾下語不恰。自代云。三十年後。要舉此話也難得。</p>
<p>一日行者著境師以杖擊之。者聞鬼神相喚云。和尚來也。我們去。行者方脫。師垂語云。若道無鬼神。為甚他與麼道。若道有鬼神。他為甚懼老僧。眾下語師代云。金明今日失利。</p>
<p>師問。何花為尊貴。眾無對。師示偈云。不屬陰陽造化功。劫前開出少人逢。若知問處真消息。一朵優曇火裏紅。別傳答云。天然尊貴絕施功。睫上分明處處逢。若可拈將來舉似。依然瞽者睹青紅。呈師。師云。如子所見。以何為證別。即禮拜。師便打。別云。請和尚歸方丈。師乃休。</p>
<p>師問別傳如何是出頭一句。別云。天上天下。師云。猶未出頭在。別便喝。師云。好一喝。別默然。師云。你問我。別如前問。師云。去取水與老僧。別禮謝。</p>
<p>曹秋嶽居士看師法語次。師云。連日被眾居士相逼。今日又塞責一上。士云。正是和尚老婆心切。師云。又被你居士看破。</p>
<p>曇維那入室。師舉臨濟大師。橫也打。豎也打如何意旨。曇云。徹骨徹髓。師云。子如何免得。曇云。某甲知恩有分。師云。如何是你知恩處。曇便掌。師云。你亦捋虎鬚那。曇便禮拜。師云。只如人問你。獅子窟中事你作麼生。曇便喝。師云。還別有麼。曇云。有請和尚問。師云。老僧問過了。曇云。某甲亦答過和尚了也。便出。</p>
<p>僧請問工夫。師云。你會喫飯否。僧云。飯會喫。師云。將甚麼喫。僧云。將口喫。師云。口不自動如何會喫。僧云。將心喫。師云。心無形相作麼生喫。僧無對。</p>
<p>懶若參纔入門。師云。看檻若呈坐具。師便喝。若亦喝。師云。更下一喝看。若云。又要某甲再道那。師打云。也少這棒不得。若禮拜云。謝和尚證明。師亦打。</p>
<p>曇維那舉女子出定公案。師云。文殊。罔明。出得出不得。且止你喚什麼作定。那云。今日不說。師云。為甚麼。那云。明日向和尚道。師云。子見如是<span class='corr'>已</span>。喫我三十棒了也。那便禮拜。</p>
<p>項別駕參問。涅槃心易曉。差別智難明。請問和尚如何差別智。師云。差別且置。涅槃心在什麼處。士云。弟子只是說不出。師云。這便是差別了也。</p>
<p>性侍者參禮。師與一掌。性云。和尚可聞雷麼。師又掌。性禮拜。師云。可惜兩掌。性一喝。師云。好一喝。性擬答。師與一喝。性禮拜。師便打。</p>
<p>僧問四大分離法。性在何處。師云。水漲船高。</p>
<p>三僧參禮。師便打。一僧喝。師云。不是那一個。看打左僧。左云。這老漢漏逗不少。師又打右。僧云。放過則不可。右僧云。今日只得口啞。師云。且參堂去。</p>
<p>頂居士參三不是話。一日呈解。師盡情掃闢乃云。此事不從人得。士問云。師從何得。師舉茶杯。士佇思。師云。你作麼生。士舉拳。師正色云。死了。燒了在甚麼處。士無對。師震威一喝。士驀然。禮拜。師以如意打云。見何道理。便禮拜。士云。道過了也。師云。今好留心。</p>
<p>除夕。徐敬可。朱晉臣二居士參師。敬可問。年三十夜到來時如何。師云。窮。士云。新年佛法作麼生。師云。明日向你道。士云。除卻新舊。正當恁麼時如何。師喚小童云。打茶與居士喫。</p>
<p>黃道婆避大兵歸。參師云。你避在何處。婆云。避在和尚處。師云。因甚我不見。婆云。若見依前眼裏又添沙。師云。若見則不避在和尚處。</p>
<p>師一夕與隱崧孫樹下經行次問。馬祖三十年不少。鹽醬意旨如何。隱云。問他作麼。師云。也須知始得。隱云。老和尚又如何。師云。古木交加。一天風月。</p>
<p>師與祖巖論及宗門中事。巖云。若論平實。一路猶可商量。陟險一機。人難措置。師云。正好下語。巖云。須是和尚始得。師云。杜撰禪和。巖云。且放過和尚。師云。亂統。巖禮拜云。真豐罪過。師云。卻是我放過你。</p>
<p>師問田頭云。你在家種田。出家種田。若道同原是俗人。若道別。為甚在家六科。出家亦六科。田頭罔然。</p>
<p>師翫月云。汝等看。月在樹裏。樹在月裏。一僧云。秪在目前。師云。你參學多年俗氣也不除。</p>
<p>師遊何山前有獅象。兩山即垂語云。獅子迴旋。象王奮迅。此名何山。復是何物。古首座云。瞞和尚不得。素維那云。綠陰深處囀黃鸝。別書記云。行人更在青山外。師問斐公云。你聻。斐云。兩眼對兩眼。師云。何不道獨坐大雄峰。斐云。有和尚在這裏。師云。墮也墮也。斐云。讓老漢一頭地。師擊禪床三下。斐云。又上一層霜。師云。大好山水。</p>
<p>師問一士云。既是宜興貨。為甚麼在你店裏。士無對。師代云。和尚莫搶奪行市。</p>
<p>曹方伯赴任廣東過。別師送至門。伯云。乞和尚行道。法師驟步云。至此以代遠送耳。遂歸方丈。</p>
<p>師問。哂菴興化受臨濟付後。復向三聖大覺。為復顯揚家醜。為復別有商量。菴云。和尚是何心行。師云。正要你疑著。菴云。疑著則錯。師云。如何是不錯底。菴轉身便禮拜。師打一拂子。</p>
<p>師問。竹菴殃崛產難因緣。你作麼生。菴作呱呱聲。師云。是男是女。菴珍重作禮。師便打。</p>
<p>師問。竹菴女子出定。文殊乃七佛之師。因甚出不得。罔明初地菩薩因甚卻出得。菴云。文殊用盡腕力。錯用牛刀。罔明因風吹火。迥出乾坤。總是一狀領過。師云。秪如老僧常在定。子作麼生。出菴遂高聲云。和尚。師良久云。汝道老僧出不出。菴便捧壺作斟茶勢。師大笑。</p>
<p>桐邑陸大勝居士舉世祖問。木陳和尚云。如何是孔顏樂處。答云。一個閒人天地間。又問。玉林和尚答云。憂心悄悄。此二語和尚以為何如。師云。金明又不然。陸云。乞為垂示。師云。我與居士且喫茶。陸大悅。</p>
<p>師問。佛音。螞蟻負一座須彌山。遶四大部洲轉。汝還信得及否。音云。信。師云。作麼生。音便扣桌一下。師云。亂道。</p>
<p>可度參師。舉如意云。道道看。度云。道什麼。師云。當知受用不盡。度云。知恩報恩。師云。作麼生。度抽具便出。師到三塔方丈問主峰長老云。這是什麼像。主云。送子觀音。祈求必應。師云。與人祈。何不自求一個。主云。求底不是子。師云。恁麼更須著力。</p>
<p>師一日看花問。潤生。花紅耶。眼紅耶。心紅耶。生微笑便歸堂。師示以偈曰。花不自紅。心眼非憐兒。擲下釣鼇磯。雖然微笑歸堂去。也是如蟲禦木機。更下語看。生云。再犯不容。師云。亂道。</p>
<p>衡山參纔展具。師便打。山喝。師云。是何意旨。山擬答。師又打。山又喝。師復打云。且道是賞。是罰。山禮拜。師亦打。</p>
<p>山鐸在維那一日入室次。師曰。不是心。不是佛。不是物。是個甚麼。在云。露。師曰。昨日有人恁麼道。三十棒趁出了也。在云。要打便打。說甚昨日。隨聲便掌。師約住曰。者瞎驢亂作那。在云。賺吾來也。師曰。且莫亂統。今日事作麼生。在震威一喝。師拈拄杖。在便出。</p>
<p>在維那次早復入方丈作禮。師曰。昨日公案未圓。子試圓看。在打露柱一掌云。癡樁樁地作麼。師曰。怎奈目前何。在云。者一掌合是某甲喫。師便喝。在亦喝。師。曰。三喝四喝後又作麼生。在連喝兩喝。師曰。識此一喝。恩大難酬。在珍重禮三拜。師遂出源流法偈付之。辛亥秋。逾祖覺公參人事畢。師曰。諸方參得底。拈向一邊。道得也打。道不得也打。覺便喝。師云。除卻者喝更道看。覺云。特來親近和尚。師以拂打云。是賞。是罰。覺便禮拜。師又打。覺豁然大悟云。將此身心奉塵剎。師度拂子與覺。覺隨接打傍僧一下云。是則名為報佛恩。師云。子當珍重。</p>
<p>師與銓部文鐙岩居士茶次云。及東岩山鐸二子在廬山話。師云。昔有貴鄉黃海岸。令嗣來貧道病中失晤。士云。黃老師無嗣。師云。今日幸晤。士云。斷橋老人在何處。師便揮扇一下。士乃俛首。師云。請茶。</p>
<p>南庵主看臺幃。師云。你被紅綠換了眼睛。主云。換他不得。師云。如何換他不得。主豎拳。師云。你問來。主問。和尚如何。師云。紅紅綠綠。主點首。師云。紅紅綠綠你如何會。主云。臺子四隻腳。師乃休。</p>
<p>許無聲文學請師開示。師云。曾看語錄否。士云。曾看臨濟在黃檗喫棒公案。弟子領會得。師云。你作麼生會。士云。待和尚棒便會。師云。與麼則落七落八鈍置了也。士佇思。師云。我有三十棒。你未入門早<span class='corr'>已</span>喫我。也還知麼。士罔然。師云。你但參取這棒去。少頃。士禮拜云。真馨不待和尚棒。師云。你喚什麼作棒。便打。士踴躍而退。</p>
</div>
<div class='div-other'><a id='mulu21' />
<p class='h1'>問答</p>
<div class='div-other'><a id='mulu22' />
<p class='h2'>僧持興福牧雲和尚十問<span class='note-inline'>(乞師代語)</span></p><p>問。雪子落紛紛。因甚變成雨。師云。漏逗不少。</p>
<p>問。河路既通楓橋。船因甚不到。師云。利動君子。</p>
<p>問。久旱逢甘雨。物情皆喜。為甚麼石敢當。只是不點頭。師云。作家。作家。</p>
<p>問。昨日雨。今日晴。覆盆之隙尚可容光。庭前竹子心裏日月。如何炤臨。師云。一莖。兩莖。斜三莖。四莖曲。</p>
<p>問。路逢劍客須呈劍。不是詩人莫獻詩。且道函人與矢人相見要得投分。呈個甚麼即得。師云。用呈作。麼。</p>
<p>問。相看兩不厭。只有敬亭山。且道敬亭山具甚麼眼。師云。清風匝地。</p>
<p>問。一錢為本。萬錢為利。早晚時價不同。因甚滯貨不脫。師云。阿誰識得伊。</p>
<p>問。炙背可以獻天子。大好笑事因甚載留典籍。師云。今古罕聞。</p>
<p>問。色斯舉矣。翔而後集。因甚山梁雉鳥撞入網中。師云。達者方知。</p>
<p>問。既是村僧理合隨緣。因甚只想山中。師云。今日失利。</p>
</div>
<div class='div-other'><a id='mulu23' />
<p class='h2'>答鐵輪法孫監院大慈庵八問</p><p>問。歇心堂七穿八穴。為甚卻向桃花塢裏卓錫。師云。不是苦心人不知。</p>
<p>問。慈行樹拄地撐天。因甚含元殿蓋覆不得。師云。汝不枉為我孫。</p>
<p>問。百步溪魚行水濁。鳥飛毛落未審亮。座主即今甚處安居。師云。切忌妄通消息。</p>
<p>問。掛笠軒目視雲霄。毘廬師。法身主拋向爛草堆頭。阿誰著眼。師云。待虛空撲地卻向汝道。</p>
<p>問。示耕室個個披蓑頂笠。露地牛全無巴鼻。為是溈山舊例。百丈繩規。師云。三十年後有人悟去在。</p>
<p>問。大慈院釣風弄月。打水魚驚。還是為人句別有道理。師云。莫謗老僧。</p>
<p>問。勝山居竹影。穿窗蘆花透室。畢竟為祥為瑞。師云。汝廬山到此一千八百里。腳下猶帶泥水在。</p>
<p>問。廿泉池世所罕。逢大慈近日朝烹暮煮。為甚無人飲著。師云。老僧許伊具眼。</p>
</div>
<div class='div-other'><a id='mulu24' />
<p class='h2'>答僧問十智同真</p><p>僧問。如何是汾陽十智同真。師彈指一下云。會麼。僧云。不會。師云。逐一問來。</p>
<p>問。如何是一同一質。師云。軟如綿。硬似鐵。</p>
<p>問二。同大事。師云。飢時飯。倦則眠。</p>
<p>問三。總同參。師云。魚龍蝦蜆。</p>
<p>問四。同真智。師云。貓兒偏解捕鼠。</p>
<p>問五。同遍普。師云。總跳不出。</p>
<p>問六。同具足。師云。阿誰欠少。</p>
<p>問七。同得失。師云。衣破露出肘。</p>
<p>問八。同生殺。師云。倚天長劍逼人寒。</p>
<p>問九。同音吼。師云。驢鳴犬吠。</p>
<p>問十。同得入。師云。看腳下。</p>
<p>問。甚麼人同得入。師云。突出難辯。</p>
<p>問。與誰同音吼。師云。一掌一握血。</p>
<p>問。作麼生同生殺。師云。賞罰分明。</p>
<p>問。甚麼物同得失。師云。拋出大家看。</p>
<p>問。阿那個同具足。師云。眼裏無筋一世貧。</p>
<p>問。是甚麼同遍普。師云。空裏念摩訶。</p>
<p>問。何人同真智。師云。無孔鐵鎚。</p>
<p>問。孰與總同參。師云。清風拂白月。</p>
<p>問。那個同大事。師云。啣鐵負鞍。</p>
<p>問。何物同一質。師云。漆桶不快。</p>
</div>
<div class='div-other'><a id='mulu25' />
<p class='h2'>答龍岩問六刮</p><p>問。如何是就毛刮塵。師云。你問我答。</p>
<p>問。如何是就皮刮毛。師云。忠言逆耳。</p>
<p>問。如何是就肉刮皮。師云。賴知痛癢。</p>
<p>問。如何是就骨刮肉。師云。直教他死不得活不得。</p>
<p>問。如何是就髓刮骨。師云。墮也墮也。</p>
<p>問。秪如髓又如何刮。師云。待剎竿倒卻。即向汝道全豁。問。臨濟大師云。第一句薦得可與佛祖為師。如何是第一句。師云。千聖莫測。云。第二句薦得可與人。天為師。如何是第二句。師云。突出難辨。云。第三句薦得自救不了。如何是第三句。師云。有問有答。云。三句<span class='corr'>已</span>蒙師指示。最上宗乘事若何。師云。徹骨徹髓。云。即今。堂奧中事又作麼生。師云。終不向你道。云。臨行一句有何分付。師便打。全一喝。師云。再喝喝看。全禮拜。師云。禮拜始得。</p>
<p>師云。落葉知秋晚。逢煙見火遲。歸鴉鳴古木。幾度好風吹。有應時底。不妨道將一句來。梵為云不道。不道。師云。為甚不道。梵云。只為公案現成。師云。現成在何處。梵便喝。師便打。</p>
</div></div>
<div class='div-other'><a id='mulu26' />
<p class='h1'>垂問</p>
<div class='div-other'><a id='mulu27' />
<p class='h2'>即事十二問</p><p>秀州古寺莫不南面。且道金明為甚獨背卻。</p>
<p>人皆曰。富若陶朱。及乎到此。為甚赤骨[骨*歷]地。</p>
<p>檇李亭覿面相呈。為甚往來寺前不見。</p>
<p>一擊忘所知。更不假脩持。且道他香嚴悟個甚麼。</p>
<p>盡法界是個阿字圖。為甚有入與不入。</p>
<p>天封室。貴在藏鋒密用。為甚相逢便劈面一錐。使人無迴避處。</p>
<p>古云。范蠡湖有龍出現。今此潭深水清。為是浪得其。名。為復風雷乘便。</p>
<p>獅子窟中應無異獸。因甚有此狗子。</p>
<p>范蠡大夫越國臣子。為甚卻居吳地。</p>
<p>遍地葛藤如許得。何神通不被絆倒。</p>
<p>百城環繞。川流不息。千佛閣坐斷要津。且道各逞神通。為復別有道理。</p>
<p>一條白鍊掛在山門。見與不見總被穿卻。如何免得此過。</p>
</div>
<div class='div-other'><a id='mulu28' />
<p class='h2'>祈雨垂問</p><p>各處人人妄想。為甚祈不得雨。自代云。正好疑著。一處不妄想。為甚卻自得雨。自代云。秪是少他不得。</p>
<p>天道至公無私。為甚有得。有不得。自代云。蒼天蒼天。</p>
<p>師垂問老僧。要塑一尊祖師像。且道祖師法身高多少。自代云。請和尚度取。又云。恰好。</p>
<p>即事垂語。雪月爭明。梅花大笑。為甚麼卻被露柱不肯。自代云。不經一事。不長一智。</p>
<p>垂語。好肉生瘡不為分外。因甚要割而治之。自代云。貴圖天下太平。</p>
<p>師喜隨眾務。一日侍僧勸止。師即垂語云。百丈一日不作。一日不食。為復無人代作。為復為人榜樣。眾下語不恰。乞師代語。師云。慚愧。</p>
<p>師垂語。人人有個鼻孔。為甚不知香臭。一僧出。禮拜。師便打。</p>
<p>臘八日。陳渭如居士送善財來。師問天。隨云。今日善財入門。你作麼生。隨云。正是好消息。師云。好在什麼處。隨云。在這裡。師云。親切道一句看。隨云。穿衣喫飯。便禮拜。師打。</p>
</div></div>
</div><!-- end of div[@id='body'] -->
</body></html>