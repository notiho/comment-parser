<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu97' />
<p class='juan'>介菴進禪師語錄卷八</p><p class="byline">住嘉興先福寺嗣法門人真化等編</p>
<div class='div-other'><a id='mulu98' />
<p class='h1'>偈頌</p>
<div class='div-other'><a id='mulu99' />
<p class='h2'>五言律</p>
<div class='div-other'><a id='mulu100' />
<p class='h3'>贈張恒所醫士</p><p style="text-indent:0em" class="lg-abnormal"><div class='lg-row'>曾受醫王囑。深棲桃杏林。千般枯草料。一片活人心。指下定生死。機先按古今。丹爐煮明月。赤土變黃金。</div>
</p></div>
<div class='div-other'><a id='mulu101' />
<p class='h3'>哭鴛湖先師</p><p style="text-indent:0em" class="lg-abnormal"><div class='lg-row'>法門何不幸。大廈忽然催。落月誰能挽。遺風莫可追。憶恩深痛切。睹蹟轉傷悲。令予失依怙。翻思沒一詞。</div>
</p></div>
<div class='div-other'><a id='mulu102' />
<p class='h3'>和無趣老人參禪偈三首</p><p style="text-indent:0em" class="lg-abnormal"><div class='lg-row'>參禪覓玄要。終不明妙道。拋卻自家珍。更向外邊討。頭頭意地行。物物胸襟擾。何日歇狂心。當下一時了。</div>
</p><p style="text-indent:0em" class="lg-abnormal"><div class='lg-row'>參禪莫執坐。隨事忙閒做。處處盡生機。法法皆顯露。使得十二時。盤旋八角磨。日用不留心。驢年也弗悟。</div>
</p><p style="text-indent:0em" class="lg-abnormal"><div class='lg-row'>參禪真妙訣。只要話頭徹。莫謂佛祖疑。貴在生死切。等閒一覷破。稱錘元是鐵。撒手上高山。踏破澄潭月。</div>
</p></div>
<div class='div-other'><a id='mulu103' />
<p class='h3'>壬寅夏送主峰都寺歸淮</p><p style="text-indent:0em" class="lg-abnormal"><div class='lg-row'>立事須當早。為人貴老成。謙光深有益。養德重無爭。揭起頂門蓋。露出鬼眼睛。此日炎炎地。途中仔細行。</div>
</p></div>
<div class='div-other'><a id='mulu104' />
<p class='h3'>端午</p><p style="text-indent:0em" class="lg-abnormal"><div class='lg-row'>日日是佳節。頭頭現本光。不知榴火熱。便覺艾心涼。煮石堪為供。烹泉聊作漿。山中無監曆。勝世有端陽。</div>
</p></div>
<div class='div-other'><a id='mulu105' />
<p class='h3'>癸卯八月示羅子先居士五秩<span class='note-inline'>(法名真性)</span></p><p style="text-indent:0em" class="lg-abnormal"><div class='lg-row'>真性起天命。心靈蚤<span class='corr'>已</span>知。謙光無以尚。隱德莫能施。蟾桂愈聞遠。幽蘭益見奇。淨居香滿座。頑石展雙眉。</div>
</p></div>
<div class='div-other'><a id='mulu106' />
<p class='h3'>訪黃坡蔡子穀居士</p><p style="text-indent:0em" class="lg-abnormal"><div class='lg-row'>清秋動野思。撥棹訪君廬。路僻驚鷗問。山遙破浪舒。盡溪觀古致。就燭讀新書。令我幽齋榻。烹珍帶月茹。</div>
</p></div>
<div class='div-other'><a id='mulu107' />
<p class='h3'>春日即事簡埽菴譚司業</p><p style="text-indent:0em" class="lg-abnormal"><div class='lg-row'>春晴鳥語碎。雲淡露天涯。盤礡松門古。茆茨竹逕賒。山寒苔裹石。林暖蝶穿花。不覺思樵路。經行日易斜。</div>
</p></div></div>
<div class='div-other'><a id='mulu108' />
<p class='h2'>五言絕句</p>
<div class='div-other'><a id='mulu109' />
<p class='h3'>金明古蹟六詠</p></div>
<div class='div-other'><a id='mulu110' />
<p class='h3'>檇李亭</p><p style="text-indent:0em" class="lg-abnormal"><div class='lg-row'>檇李傳誰氏。溪頭更立亭。自堪香味別。千載憶枯櫺。</div>
</p></div>
<div class='div-other'><a id='mulu111' />
<p class='h3'>范蠡湖</p><p style="text-indent:0em" class="lg-abnormal"><div class='lg-row'>泓水何清澈。名賢尚隱蹤。傾心時鼓棹。栩栩越仁風。</div>
</p></div>
<div class='div-other'><a id='mulu112' />
<p class='h3'>天封室</p><p style="text-indent:0em" class="lg-abnormal"><div class='lg-row'>腐楹重整立。闢土露針錐。碑砌茆簷下。真風未易窺。</div>
</p></div>
<div class='div-other'><a id='mulu113' />
<p class='h3'>一擊軒</p><p style="text-indent:0em" class="lg-abnormal"><div class='lg-row'>竹密餘蒼翠。乘軒事可追。帚邊聞一擊。不失兩行眉。</div>
</p></div>
<div class='div-other'><a id='mulu114' />
<p class='h3'>獅窟</p><p style="text-indent:0em" class="lg-abnormal"><div class='lg-row'>蝸涎成古篆。空谷賴殘顏。叢樹參天碧。曾無毛異還。</div>
</p></div>
<div class='div-other'><a id='mulu115' />
<p class='h3'>龍潭</p><p style="text-indent:0em" class="lg-abnormal"><div class='lg-row'>珠吐危樓畔。波騰雉堞陰。臨淵情未<span class='corr'>已</span>。風冷動幽吟。</div>
</p></div>
<div class='div-other'><a id='mulu116' />
<p class='h3'>示徒</p><p style="text-indent:0em" class="lg-abnormal"><div class='lg-row'>學道本無難。知羞心自安。莫將輕放過。徒取面紅看。</div>
</p><p class="head4">又</p>
<p style="text-indent:0em" class="lg-abnormal"><div class='lg-row'>識得知非處。偷心何所安。頭頭皆是道。玉石不相瞞。</div>
</p></div>
<div class='div-other'><a id='mulu117' />
<p class='h3'>夏日口占</p><p style="text-indent:0em" class="lg-abnormal"><div class='lg-row'>赤日炙耕牛。田衣挂樹頭。蓬門常不掩。竹室冷如秋。</div>
</p></div>
<div class='div-other'><a id='mulu118' />
<p class='h3'>示乞食</p><p style="text-indent:0em" class="lg-abnormal"><div class='lg-row'>敲出虛空骨。結取世外緣。缽盂開口笑。個個要周全。</div>
</p></div>
<div class='div-other'><a id='mulu119' />
<p class='h3'>天巖</p><p style="text-indent:0em" class="lg-abnormal"><div class='lg-row'>天生巖自高。峻嶒莫可上。我獨杖其頂。群峰悉相向。</div>
</p></div>
<div class='div-other'><a id='mulu120' />
<p class='h3'>東巖</p><p style="text-indent:0em" class="lg-abnormal"><div class='lg-row'>東巖尤且孤。突兀依山戶。常被老僧嫌。推窗日輪午。</div>
</p></div>
<div class='div-other'><a id='mulu121' />
<p class='h3'>警策</p><p style="text-indent:0em" class="lg-abnormal"><div class='lg-row'>佛法本無多。因循便錯過。六根俱顯現。觸處別無他。</div>
</p><p class="head4">又</p>
<p style="text-indent:0em" class="lg-abnormal"><div class='lg-row'>急急莫蹉跎。光陰焂忽過。憶時小兒戲。今又白頭何。</div>
</p></div>
<div class='div-other'><a id='mulu122' />
<p class='h3'>心空及第</p><p style="text-indent:0em" class="lg-abnormal"><div class='lg-row'>虛空撲落盡。渠儂總不知。豁開頂門眼。露出珊瑚枝。</div>
</p></div>
<div class='div-other'><a id='mulu123' />
<p class='h3'>本地風光</p><p style="text-indent:0em" class="lg-abnormal"><div class='lg-row'>笑傲日悠悠。從來絕外求。經行及坐臥。何處不風流。</div>
</p></div>
<div class='div-other'><a id='mulu124' />
<p class='h3'>現成受用</p><p style="text-indent:0em" class="lg-abnormal"><div class='lg-row'>耳朵兩片皮。牙齒一具骨。熟睡到天明。洗面摸著鼻。</div>
</p></div>
<div class='div-other'><a id='mulu125' />
<p class='h3'>漁</p><p style="text-indent:0em" class="lg-abnormal"><div class='lg-row'>釣盡寒江月。披蓑煙雨深。錦鱗纔入手。不是等閒吟。</div>
</p></div>
<div class='div-other'><a id='mulu126' />
<p class='h3'>樵</p><p style="text-indent:0em" class="lg-abnormal"><div class='lg-row'>慣入虎狼穴。梯雲樵轉幽。只知泉石伴。那識有王侯。</div>
</p></div>
<div class='div-other'><a id='mulu127' />
<p class='h3'>耕</p><p style="text-indent:0em" class="lg-abnormal"><div class='lg-row'>翻轉劫前田。生涯到處全。倦來無別事。放倒钁頭眠。</div>
</p></div>
<div class='div-other'><a id='mulu128' />
<p class='h3'>牧</p><p style="text-indent:0em" class="lg-abnormal"><div class='lg-row'>放下鞭繩了。牛兒方始淳。一腔短笛後。驟過綠楊濱。</div>
</p></div>
<div class='div-other'><a id='mulu129' />
<p class='h3'>湖上步月</p><p style="text-indent:0em" class="lg-abnormal"><div class='lg-row'>皎皎無倫匹。湖頭深夜行。橘皮猶未製。白水咽香清。</div>
</p></div>
<div class='div-other'><a id='mulu130' />
<p class='h3'>口占</p><p style="text-indent:0em" class="lg-abnormal"><div class='lg-row'>瘦竹庭前勁。幽蘭石畔舒。明明西祖意。不會更何如。</div>
</p></div>
<div class='div-other'><a id='mulu131' />
<p class='h3'>聞人自欺拈偈策之</p><p style="text-indent:0em" class="lg-abnormal"><div class='lg-row'>明珠產老蚌。白藕出淤泥。清淺一湖水。遊魚何自迷。</div>
</p></div>
<div class='div-other'><a id='mulu132' />
<p class='h3'>除夕</p><p style="text-indent:0em" class="lg-abnormal"><div class='lg-row'>兀坐卓然真。人間作故新。春雷連夜發。全露法王身。</div>
</p></div>
<div class='div-other'><a id='mulu133' />
<p class='h3'>移竹</p><p style="text-indent:0em" class="lg-abnormal"><div class='lg-row'>喜爾操有節。亦且得虛心。自予親手植。慎初成茂林。</div>
</p></div>
<div class='div-other'><a id='mulu134' />
<p class='h3'>廛居即事</p><p style="text-indent:0em" class="lg-abnormal"><div class='lg-row'>徑幽苔地滑。門靜竹風寒。車馬曾無跡。惟聞鳥語歡。</div>
</p></div>
<div class='div-other'><a id='mulu135' />
<p class='h3'>與世高上座</p><p style="text-indent:0em" class="lg-abnormal"><div class='lg-row'>獅子窟中事。善哮吼者得。今得本無得。無得得亦得。</div>
</p></div></div>
<div class='div-other'><a id='mulu136' />
<p class='h2'>七言律</p>
<div class='div-other'><a id='mulu137' />
<p class='h3'>金明即事</p><p style="text-indent:0em" class="lg-abnormal"><div class='lg-row'>范蠡湖頭影草枯。百城連落入清波。斷碑橫岸堆蒼蘚。截壁分煙挂紫蘿。盤曲杏松巢鶴瘦。凌空樓閣老僧多。扶笻笑看忘珠者。擬索池中五色螺。</div>
</p></div>
<div class='div-other'><a id='mulu138' />
<p class='h3'>壽石雨和尚</p><p style="text-indent:0em" class="lg-abnormal"><div class='lg-row'>擬師之壽不尋常。何物堪能為比量。雲縱丹山看消長。風翻碧海探溫涼。虛凝浩蕩乾坤永。塵淨經綸日月長。演盡無生咸妙協。森羅齊拱法中王。</div>
</p></div>
<div class='div-other'><a id='mulu139' />
<p class='h3'>重陽送一初法弟住院次來韻</p><p style="text-indent:0em" class="lg-abnormal"><div class='lg-row'>九日霜華特遞來。行行令我脫襟埃。多年室掩秦溪默。一旦光搖濮地開。麈尾乍揮黃落木。錐頭纔卓綠凝苔。喜君不棄連枝惡。永正淳風過狹垓。</div>
</p></div>
<div class='div-other'><a id='mulu140' />
<p class='h3'>答汪玉水居士還家韻</p><p style="text-indent:0em" class="lg-abnormal"><div class='lg-row'>荒郊若個肯還家。舊業從先不屬賒。韻起墨花<span class='note-inline'>(閣名)</span>驚昔夢。句生東雅<span class='note-inline'>(堂名)</span>動人嗟。城煙斷處維摩默。巷月輝時顏子誇。豈似未歸流浪客。相攜林下草深遮。</div>
</p></div>
<div class='div-other'><a id='mulu141' />
<p class='h3'>廛居</p><p style="text-indent:0em" class="lg-abnormal"><div class='lg-row'>偶爾從緣得敝廬。何期城市有山居。六窗扃碧塵煙淨。一戶常開車馬稀。接巷絃歌咸妙道。隔鄰雞犬總玄機。廛居莫謂無幽趣。黃獨深煨香又肥。</div>
</p></div>
<div class='div-other'><a id='mulu142' />
<p class='h3'>題雪牛</p><p style="text-indent:0em" class="lg-abnormal"><div class='lg-row'>懶擎頭角隱林泉。徹骨冰姿絕影鞭。吼斷青山眠夜月。吸枯滄海臥晨煙。無心香草從他異。有意藍田疑自偏。漫道牧童收不得。一陂寒色倩人憐。</div>
</p></div>
<div class='div-other'><a id='mulu143' />
<p class='h3'>酬姚自先居士次來韻</p><p style="text-indent:0em" class="lg-abnormal"><div class='lg-row'>廛居弘蔭勝青山。曲徑苔封野衲閒。折拄杖拋蠡水畔。破芒鞋挂雉城間。愛培疏竹影蕭寺。喜對喬松日啟關。兀坐蒲兮忘歲月。何期垂念道風還。</div>
</p></div>
<div class='div-other'><a id='mulu144' />
<p class='h3'>蠡湖放生</p><p style="text-indent:0em" class="lg-abnormal"><div class='lg-row'>何緣舌味起貪饕。作盡傷心殺活燒。蠢蠢不知循業至。靈靈爭昧本因招。慈開死結三祗釋。悲放生冤萬劫消。快看飛潛縱林壑。自承恩處總逍遙。</div>
</p></div>
<div class='div-other'><a id='mulu145' />
<p class='h3'>答天游駱居士來韻<span class='note-inline'>(士之祖復齋公為車溪法門昆季)</span></p><p style="text-indent:0em" class="lg-abnormal"><div class='lg-row'>祖業荒殘尚有墉。七穿八穴顯真宗。野翁曾示青緇讖。趣老剛遺車復蹤。澗底水狂猿弄月。嶺頭雲淨鶴鳴松。蠡湖獨坐無聊賴。何幸知音一擊鐘。</div>
</p></div>
<div class='div-other'><a id='mulu146' />
<p class='h3'>示法燈祖印祝髮</p><p style="text-indent:0em" class="lg-abnormal"><div class='lg-row'>一入緇門喚作僧。形骸拼捨好拳膺。離塵須要離生滅。斷髮還當斷愛憎。微細威儀宜謹慎。幽玄妙道莫粗矜。從今刻志超前轍。擉破皮燈即法燈。</div>
</p><p style="text-indent:0em" class="lg-abnormal"><div class='lg-row'>割愛辭親到我林。勤行行業要純諶。偷心死盡方堪指。惡習全除始可箴。印破虛空為祖印。心融塵垢是真心。一朝僧相非輕易。猶入紅爐百煉金。</div>
</p></div>
<div class='div-other'><a id='mulu147' />
<p class='h3'>壬辰春與埽菴譚司業話舊拈贈</p><p style="text-indent:0em" class="lg-abnormal"><div class='lg-row'>先師底事灼然彰。舊案拈來意更長。著作堂前輝化日。普明寺畔雨秋香。一溪煙水人難測。滿苑光風劍不藏。愧我匪才成懶癖。幸逢佛法有金湯。</div>
</p></div>
<div class='div-other'><a id='mulu148' />
<p class='h3'>壽文節法師并賀重建真如寶塔</p><p style="text-indent:0em" class="lg-abnormal"><div class='lg-row'>行藏六十絕偏圓。獨步高風鴛水邊。慈影<span class='corr'>已</span>彰忻草木。法音恒震利人天。香飄薝蔔千秋業。花擁真如百世緣。一段春光鋪地錦。長年此日更鮮妍。</div>
</p></div>
<div class='div-other'><a id='mulu149' />
<p class='h3'>壬辰夏贈海鹽覲周徐居士用費隱和尚韻</p><p style="text-indent:0em" class="lg-abnormal"><div class='lg-row'>先聖儀容固可涼。潛行密用賺諸方。見超今古人難測。道絕形名不易量。生滅未忘情自異。盛衰才論實堪傷。可憐滿地滔滔者。帶累毘耶愁斷腸。</div>
</p></div>
<div class='div-other'><a id='mulu150' />
<p class='h3'>次韻酬仲璘徐居士</p><p style="text-indent:0em" class="lg-abnormal"><div class='lg-row'>慧華香噴出林前。透石穿雲非小緣。海上揭開春暮月。齋頭全露夏初天。珠回玉轉忘情用。武緯文經不昧傳。轟地一聲雙眼碧。驅邪還幸握金鞭。</div>
</p></div>
<div class='div-other'><a id='mulu151' />
<p class='h3'>天池退院酬澹菴潘居士韻</p><p style="text-indent:0em" class="lg-abnormal"><div class='lg-row'>春雲冉冉揭巖扉。卉木樅然隔世非。新月帶梅扶嶽出。晚霞和鶩泛湖歸。明堂文質來清韻。古殿幽閒照紫微。幾度光臨愧何似。素風搖竹步依稀。</div>
</p></div>
<div class='div-other'><a id='mulu152' />
<p class='h3'>壬辰冬同右文摩雲子先新在眾文學居士過隱川插草即事</p><p style="text-indent:0em" class="lg-abnormal"><div class='lg-row'>病骨扶橈度隱川。風霜凜冽亦堪憐。短蓑纔褂桑枝上。破笠剛懸鋤影邊。一個瓦鐺烹隴月。半間茆舍拾蘆煙。自來只為荒田地。博飯謳歌答眾賢。</div>
</p></div>
<div class='div-other'><a id='mulu153' />
<p class='h3'>示舒中上人入閩用韻</p><p style="text-indent:0em" class="lg-abnormal"><div class='lg-row'>子為何事入禾西。幾度擔囊扣我扉。棒下知歸猶是鈍。言中領會未堪齊。若能爆地一聲斷。始可乘風千里棲。莫謂山居便無作。也須相喚食莖虀。</div>
</p></div>
<div class='div-other'><a id='mulu154' />
<p class='h3'>癸巳春子先昆季請觀梅拈贈</p><p style="text-indent:0em" class="lg-abnormal"><div class='lg-row'>每對清姿便解愁。秪因春色有根由。雙雙共氣情真異。朵朵連枝意自幽。碧榦光搖擎麗日。玉葩韻競醒昏眸。芬芳庭際誰知<span class='corr'>己</span>。疏影橫斜香噴樓。</div>
</p></div>
<div class='div-other'><a id='mulu155' />
<p class='h3'>答吳秀才來韻</p><p style="text-indent:0em" class="lg-abnormal"><div class='lg-row'>兩度霜風撲面傾。殘林若處脫然清。危樓破格披煙露。老幹扶疏帶月擎。就局門舒人氣爽。通津路滑浪波平。滿庭黃葉天成現。一鑒高明非色聲。</div>
</p></div>
<div class='div-other'><a id='mulu156' />
<p class='h3'>回院自慨</p><p style="text-indent:0em" class="lg-abnormal"><div class='lg-row'>揭開古蹟示初因。力挽頹風<span class='corr'>已</span>九春。自喜陳綱彰有目。卻悲荒院繼無人。少林面壁尋知<span class='corr'>己</span>。船子拋綸為錦鱗。肝膽一時俱裂破。陶朱公里石頭蹲。</div>
</p></div>
<div class='div-other'><a id='mulu157' />
<p class='h3'>秋日口占</p><p style="text-indent:0em" class="lg-abnormal"><div class='lg-row'>城市山林幽且靜。蓬門永晝掩芳菲。喬松未許閒禽宿。勺水頻添赤鯉飛。石塌蟲吟蘭萼秀。竹窗風淡荳蔬肥。草堂獨坐日當午。自剪煙霞補毳衣。</div>
</p></div>
<div class='div-other'><a id='mulu158' />
<p class='h3'>甲午春喜遠門禪師見謁拈贈</p><p style="text-indent:0em" class="lg-abnormal"><div class='lg-row'>憶昔福城宛不同。誠如私意出群雄。吸乾滄海燈燈燄。踏斷煙霞脈脈通。洞濟激揚光化日。主賓互換振家風。欲言嬾癖衷腸事。盡在相看一笑中。</div>
</p></div>
<div class='div-other'><a id='mulu159' />
<p class='h3'>示卜右文居士五十</p><p style="text-indent:0em" class="lg-abnormal"><div class='lg-row'>疇昔經綸翰史功。今朝更不與前同。陶然半百知天命。呱地全彰繼祖風。無影樹頭雲挂彩。不萌枝上日初紅。湖邊滿座輝珠玉。笑看丹青入畫中。</div>
</p></div>
<div class='div-other'><a id='mulu160' />
<p class='h3'>自述</p><p style="text-indent:0em" class="lg-abnormal"><div class='lg-row'>自知髭白起腮邊。惹得空花笑大千。懶向滄浪探珠玉。老來廛市守山川。家風孤冷渾忘歲。祖席重輝亦待年。人事不關搔首處。滿林松竹鎖寒煙。</div>
</p></div>
<div class='div-other'><a id='mulu161' />
<p class='h3'>詠梅</p><p style="text-indent:0em" class="lg-abnormal"><div class='lg-row'>素心冷澹越精神。逸世孤風不異真。瘦骨櫺櫺扶皓月。清臞落落出紅塵。香飄斷碣驚殘夢。韻起空山惱亂人。自笑煙霞千嶂外。一枝獨占上林春<span class='note-inline'>(梅下有蜂頌碑)</span>。</div>
</p></div>
<div class='div-other'><a id='mulu162' />
<p class='h3'>贈蔡子穀居士用來韻</p><p style="text-indent:0em" class="lg-abnormal"><div class='lg-row'>潦倒弘深護法王。高林絕巘莫遮藏。赤心布地雲門子。瘦骨擎天金粟香。拼命驅邪驚閃電。橫身扶正凜冰霜。誰知具有無欺眼。共助金明破院涼。</div>
</p></div>
<div class='div-other'><a id='mulu163' />
<p class='h3'>金明佛閣雪月燈次古韻三首</p><p style="text-indent:0em" class="lg-abnormal"><div class='lg-row'>若處林亭一夜無。寒光燦燦是銀壺。纔思古德盆成句。又睹楊岐床滿珠。勢壓萬煙排玉嶂。平鋪千澗遶冰湖。樓頭興起誰能共。六出翻飛擊野鳧。</div>
</p><p style="text-indent:0em" class="lg-abnormal"><div class='lg-row'>一燈懸起黑雲無。四壁輝煌映寶壺。光徹昏衢彰斷喝。影垂暗室露真珠。鰲山人佛陶朱里。火樹天仙范蠡湖。此夜一期千古勝。光明炤曜宿蘆鳧。</div>
</p><p style="text-indent:0em" class="lg-abnormal"><div class='lg-row'>夜閣塵囂闃寂無。嬋娟窈窕出晶壺。楹簷繞砌連城壁。林卉均嵌耀乘珠。遍布靈山標月指。潛光繡水浸天湖。憑欄自喜披衾翫。長嘯一聲驚起鳧。</div>
</p></div>
<div class='div-other'><a id='mulu164' />
<p class='h3'>丁酉春朱欽臣居士請看梅即事</p><p style="text-indent:0em" class="lg-abnormal"><div class='lg-row'>裴西古苑展丰神。物物陳前致趣真。巖畔步來無俗客。溪邊訪得總幽人。寒香縹緲渾鋪雪。疏影徘徊絕點塵。竟日書齋談道話。更聞枝上鳥爭春。</div>
</p></div>
<div class='div-other'><a id='mulu165' />
<p class='h3'>贈徐完愚居士五十<span class='note-inline'>(法名真果)</span></p><p style="text-indent:0em" class="lg-abnormal"><div class='lg-row'>樅然佳景好徜徉。更有奇觀不我藏。鴛水渡頭輝寶日。鶴洲林外駛仙檣。漁歌時聽臨崖草。埜色遙看隔岸芳。莫道懶傭無物贈。卻將閒事作商量。</div>
</p></div>
<div class='div-other'><a id='mulu166' />
<p class='h3'>羅子先居士請看梅即事</p><p style="text-indent:0em" class="lg-abnormal"><div class='lg-row'>丰標挺勁轉精神。一度相看一度真。兩樹交加藏達士。半庭俛仰可畸人。美哉見色非千色。<span class='corr'>羨</span>爾居塵不是塵。排榻坐來時供茗。暗香浮動石頭春。</div>
</p></div>
<div class='div-other'><a id='mulu167' />
<p class='h3'>答三宜和尚<span class='note-inline'>(時講法華經)</span></p><p style="text-indent:0em" class="lg-abnormal"><div class='lg-row'>法苑凋零賴有人。寒巖煦日展陽春。雲門堂奧恢猶古。長水波濤翻更新。<span class='corr'>斂</span>鍔吹毛全殺活。高懸毒鼓絕疏親。何當陋室飄香至。一朵青蓮映水濱。</div>
</p></div>
<div class='div-other'><a id='mulu168' />
<p class='h3'>施約菴居士五十</p><p style="text-indent:0em" class="lg-abnormal"><div class='lg-row'>二月風光特地新。知非蚤<span class='corr'>已</span>卓然真。浮華力挽行藏古。樸素堪垂節操淳。法苑金湯聲歷歷。儒林砥柱色璘璘。更持一脈維摩旨。桃實分香海嶽春。</div>
</p></div>
<div class='div-other'><a id='mulu169' />
<p class='h3'>戊<span class='corr'>戌</span>夏住敬畏菴步周居士韻</p><p style="text-indent:0em" class="lg-abnormal"><div class='lg-row'>百城環座一殘林。古佛家風不用尋。糲食充腸聊展缽。惡衣遮體恰無心。未聞瓜熟論甜苦。那探渠成別淺深。自喜春山秋水處。殊非知有莫知音。</div>
</p></div>
<div class='div-other'><a id='mulu170' />
<p class='h3'>戊<span class='corr'>戌</span>臘日回院見庭梅被殘示眾</p><p style="text-indent:0em" class="lg-abnormal"><div class='lg-row'>久植空庭望蔚然。何期運歉病堪憐。枝殘還有新條發。榦老寧無瘦玉鮮。澹泊韻敲情更惜。蕭疏風冷骨猶堅。斷碑埜叟時同晤。不覺仰噓月到椽。</div>
</p></div>
<div class='div-other'><a id='mulu171' />
<p class='h3'>即事示徒</p><p style="text-indent:0em" class="lg-abnormal"><div class='lg-row'>寂寞山中事可嘉。肯將真實博虛華。蜃樓易得人情悅。蝸屋難逢智士家。廿載寒暄親試隱。千年風月若為嗟。如松之操誠然別。得到湖頭且喫茶。</div>
</p></div>
<div class='div-other'><a id='mulu172' />
<p class='h3'><span class='corr'>己</span>亥秋壽譚司業七秩</p><p style="text-indent:0em" class="lg-abnormal"><div class='lg-row'>纔聞芳桂擬何知。剛憶東君初度時。香韻不踰方自樂。風清所欲恰神怡。毫端瀉出碧天氣。研底挨開明月池。鄙野總無羊犬贈。聊呈隻手笑鴟夷。</div>
</p></div>
<div class='div-other'><a id='mulu173' />
<p class='h3'>元旦雞聲二首<span class='note-inline'>(陸元度文學請)</span></p><p style="text-indent:0em" class="lg-abnormal"><div class='lg-row'>獨占元聲莫可爭。轟然由此發機生。詎因德感驚人夢。猶且靈鳴醒物情。宿草啣恩酬未足。臨風披意語初呈。朱翁絕唱聞堪頌。音韻還應仔細評。</div>
</p><p style="text-indent:0em" class="lg-abnormal"><div class='lg-row'>且喜年朝鼓翅鳴。信乎德備起群英。自聞臘至承君放。始覺春回賀聖明。慈轉殺機因莫重。仁離庖慘得非輕。最初一句誰能和。試聽窗禽答太平。</div>
</p></div>
<div class='div-other'><a id='mulu174' />
<p class='h3'>慨時</p><p style="text-indent:0em" class="lg-abnormal"><div class='lg-row'>嗟見秋林鮮老成。不求妙悟不求精。金剛衣底何曾煉。寶鏡塵中孰為明。著意閒花違法式。無心炤燭逐風情。最憐一等飄零者。鐵棒臨頭作麼生。</div>
</p></div>
<div class='div-other'><a id='mulu175' />
<p class='h3'>癸卯春送主峰首座重整三塔寺</p><p style="text-indent:0em" class="lg-abnormal"><div class='lg-row'>慨古悲今必自強。行難行事始相當。奮回法社風塵地。力整僧堂戎馬場。一語維持山鎮永。八荒傾動日遍長。龍淵幸爾重拈起。糞火堆中道更香。</div>
</p></div>
<div class='div-other'><a id='mulu176' />
<p class='h3'>禱雨戒殺</p><p style="text-indent:0em" class="lg-abnormal"><div class='lg-row'>禱之久矣復何詞。慘酷聲號誰反思。樂意觸神招大旱。縱心殘物誤非時。燒枯業海慈龍現。炙倒情山悲雨施。願得世間存少愧。莫愁無雨不生粢。</div>
</p></div>
<div class='div-other'><a id='mulu177' />
<p class='h3'>廛居</p><p style="text-indent:0em" class="lg-abnormal"><div class='lg-row'>一等山居出市廛。豈圖大隱作生緣。種瓜得荳引溪上。刈草成蔬傍屋邊。飯後欲茶閒掃葉。課前排榻謾垂簾。更看明月來窗白。鈍钁高懸取用便。</div>
</p></div>
<div class='div-other'><a id='mulu178' />
<p class='h3'>示耕即事</p><p style="margin-left:3em">丙申仲夏。予解蠡湖院事。抵隱川示耕尋月。挂笠枕流。頗有村居之興。旦暮朧間。翛然獨步。不覺咿唔。偶成十二章。非為騷人。捧腹特以。舉似耕耨。不孤道行云爾。</p>
<p style="text-indent:0em" class="lg-abnormal"><div class='lg-row'>村居莫道少相資。物物分明不我欺。百合香芬桑底玉。日葵花放隴頭姿。螻鳴壒[土*(天/韭)]開心眼。蛙鼓池塘醒夢岐。自得個中真境趣。何勞數墨透牛皮。</div>
</p><p style="text-indent:0em" class="lg-abnormal"><div class='lg-row'>盤曲桑蹊儘可資。黃花翠竹總無欺。插鍬處露祖師意。剷草時揚古佛姿。牧笛風吹賡別調。樹標月影接多岐。茫茫未解村居事。徒使人開兩片皮。</div>
</p><p style="text-indent:0em" class="lg-abnormal"><div class='lg-row'>落落生涯為我資。色空明暗詎相欺。三間茆舍超塵境。數畝荒丘產玉姿。栗棘蓬中無鱉鼻。平原地上有驚岐。但拈鈍钁耕雲石。莫管叢林分髓皮。</div>
</p><p style="text-indent:0em" class="lg-abnormal"><div class='lg-row'>籬編木槿本無資。成現拈提絕自欺。處處犁風牛顯跡。村村梅雨地生姿。窗前林鳥偷園果。檻外行舟問水岐。博飯栽田真受用。爛泥<span class='corr'>刺</span>破腳頭皮。</div>
</p><p style="text-indent:0em" class="lg-abnormal"><div class='lg-row'>半衲襤襂滿缽資。繩床土凳有何欺。泥垣蜂砌玲瓏壁。甕牖花穿瑪瑙姿。百艸頭邊宣妙偈。一竿影上指訛岐。誰知王老無情思。挈挈東村鐵面皮。</div>
</p><p style="text-indent:0em" class="lg-abnormal"><div class='lg-row'>蝸廬活計不多資。鈍钁橫拈驀地欺。秕稗直教畬斷種。荊蓁那許岸萌姿。恒翁曾示慚知義。沮溺嘗芸羞問岐。緇素一般歸耨處。幾能著眼脫毛皮。</div>
</p><p style="text-indent:0em" class="lg-abnormal"><div class='lg-row'>大幻人間非幻資。獨憐於愛憎猶欺。桃谿日照翻紅雨。荻浦風清捲綠姿。地臼舂梁留故客。荳掤排榻展新岐。相忘抑有不如意。水浸黃麻爛骨皮。</div>
</p><p style="text-indent:0em" class="lg-abnormal"><div class='lg-row'>埜僻荒陬莫解資。滿川風月若為欺。良苗莂去爭先翠。異卉栽來越外姿。塍小接溪橋過柳。村深連市駕無岐。攜詩車水憑欄詠。更打癡蠅鐵嘴皮。</div>
</p><p style="text-indent:0em" class="lg-abnormal"><div class='lg-row'>道從本立盡生資。纔見安閒便有欺。時雨失栽禾欠美。晴空怠刈荳無姿。屋邊蛛網重重布。場畔蚯泥岌岌岐。一自入鄉行化後。山清水綠快人皮。</div>
</p><p style="text-indent:0em" class="lg-abnormal"><div class='lg-row'>挂笠軒前頗有資。何須他處覓緣欺。破砂盆貯隱川水。無底籃盛美石姿。爛煮瓜蔬懷抱甕。香吹芽茗點疑岐。更看遶燕喃喃語。一種生機非地皮。</div>
</p><p style="text-indent:0em" class="lg-abnormal"><div class='lg-row'>道業森森何所資。及時幹辦始無欺。蟬啼落日犁輕病。鵲噪歸林耙瘦姿。遍地蚊雷尋血漢。一溪螢火照昏岐。休云白飯難充口。愧殺通身換肉皮。</div>
</p><p style="text-indent:0em" class="lg-abnormal"><div class='lg-row'>連宵雨足啟晴資。造化生靈信弗欺。一片嫩禾青倍色。半灣新月碧添姿。舟移岸上萍填洫。魚躍田中水沒岐。且喜桑陰堪晚眺。落霞飛處影皮皮。</div>
</p></div>
<div class='div-other'><a id='mulu179' />
<p class='h3'>新霽</p><p style="text-indent:0em" class="lg-abnormal"><div class='lg-row'>喜逢新霽起村隈。茅舍家私盡打開。折拄杖挑川上草。破蒲團晒隴邊梅。窗掀素練飄玄路。衣洗清風颺綠苔。更看佳禽惜毛羽。樹頭飛去又飛來。</div>
</p></div></div>
<div class='div-other'><a id='mulu180' />
<p class='h2'>古體</p>
<div class='div-other'><a id='mulu181' />
<p class='h3'>和南明師翁十究竟</p><p style="text-indent:0em" class="lg-abnormal"><div class='lg-row'>究竟身。四大繇來非假真。萬象之中剛獨露。堅密維持正法門。</div>
</p><p style="text-indent:0em" class="lg-abnormal"><div class='lg-row'>究竟心。泥團打破絕纖塵。仔細看來無所用。普天匝地是何人。</div>
</p><p style="text-indent:0em" class="lg-abnormal"><div class='lg-row'>究竟事。日暖月涼皆分處。鳥啼花笑各呈奇。物物頭頭只這是。</div>
</p><p style="text-indent:0em" class="lg-abnormal"><div class='lg-row'>究竟理。穿山透石何堪舉。等閒踏斷那鄉關。東土西天通故里。</div>
</p><p style="text-indent:0em" class="lg-abnormal"><div class='lg-row'>究竟生。萬般緣起不無根。庭前花景非同夢。白髮嬰兒即古今。</div>
</p><p style="text-indent:0em" class="lg-abnormal"><div class='lg-row'>究竟老。磨盡春秋豈曰小。時攜竹杖坐當軒。驀示兒孫問家寶。</div>
</p><p style="text-indent:0em" class="lg-abnormal"><div class='lg-row'>究竟病。覓他起處渾無分。假饒攢簇不得底。爭似苕溪行正令。</div>
</p><p style="text-indent:0em" class="lg-abnormal"><div class='lg-row'>究竟死。藤枯樹倒原何始。當知觸目是菩提。富貴貧窮幾如此。</div>
</p><p style="text-indent:0em" class="lg-abnormal"><div class='lg-row'>究竟苦。幸然灶裏有煙火。端的不在黃連枝。如喪考妣曹山墮。</div>
</p><p style="text-indent:0em" class="lg-abnormal"><div class='lg-row'>究竟樂。赤腳波斯戴雙角。相逢好笑又驚人。萬<span class='corr'>慮</span>千酬惟一錯。</div>
</p></div>
<div class='div-other'><a id='mulu182' />
<p class='h3'>和達觀大師夜行偈</p><p style="text-indent:0em" class="lg-abnormal"><div class='lg-row'>晝夜經行時。自能步步起。前步不及地。後步又摧起。後步若不動。前步如何起。前後不相及。騰騰起不<span class='corr'>已</span>。以此諦觀之。足何嘗履地。足既不履地。空水乃可履。空水既可履。說甚神通具。</div>
</p></div>
<div class='div-other'><a id='mulu183' />
<p class='h3'>破衲歌</p><p style="text-indent:0em" class="lg-abnormal"><div class='lg-row'>蠡水家私無別物。剛剛只剩破直裰。通身細碎費成文。受用無窮何可說。這皮袋。沒遮蓋。破補襴殘無內外。零零落落好風流。一顆圓明終不壞。領尚無寧有帶繩。牽線結。驢駝載。穿來那論重七觔。披向人前真可怪。此毛衣。何堪賣。這般滯貨有人愛。皮穿骨露許誰知。東擲西拋始是快。風又吹。日又晒。佳賓懶顧誠瀟灑。等閒為褥更為氈。糞掃堆頭償夙債。識因果。知利害。針線不牢若有代。任他笑我太癡憨。隨地飄搖無罣礙。寒暑來。實是賴。出入山林光體泰。常將篾束住巖隈。衲衣下事恒不昧。仔細看。絕無對。錦繡伽黎豈同類。襤襤褸褸總堪憐。非聖非凡觀自在。阿呵呵。眇眇乾坤雲靄靄。</div>
</p></div>
<div class='div-other'><a id='mulu184' />
<p class='h3'>苦雨歌</p><p style="text-indent:0em" class="lg-abnormal"><div class='lg-row'>春風春雨竟忘日。隤落椽檐滿地濕。可憐敗屋轉離披。東拄西撐誰為葺。足踏地。頭頂笠。舉意欲行還復入。倦來忽聽數聲鳩。瞠眼煙雲忙習習。無限春光風雨過。贏得溪濤洶湧急。掩柴門。幸無客。這般蟲豸為標格。綠樹陰依折腳床。筍芽穿破梅苔石。偶拈禿筆胡亂揮。分明個字難書擲。難書擲。笑倒虛空暗裏藏。擬欲參詳霄壤隔。</div>
</p></div>
<div class='div-other'><a id='mulu185' />
<p class='h3'>知足歌和子蕃朱居士韻</p><p style="text-indent:0em" class="lg-abnormal"><div class='lg-row'>物我無殊真自足。隨之順逆非同碌。翛然個裏一壺天。舉世幾能獲此福。等閒事事賣肝腸。猛虎何曾食子肉。歲月消磨沒短長。山中卻有松花祿。體上煙霞雲霧衣。豁開獨露頂[寧*頁]目。石女垂垂髮似絲。圖畫虛空偶成幅。逍遙世外非人間。豕鹿同行復同宿。這段風光本自然。從緣恰寓破落屋。破落屋。風雨承渠覆。几案絕香塵。剛懸一祖軸。日常無別者。置卷懶翻讀。相逢相喚喫杯茶。那管浮沉榮與辱。</div>
</p></div>
<div class='div-other'><a id='mulu186' />
<p class='h3'>手卷</p><p style="text-indent:0em" class="lg-abnormal"><div class='lg-row'>卷舒皆自在。橫放總悠然。佛祖從渠轉。流芳萬古傳。</div>
</p></div>
<div class='div-other'><a id='mulu187' />
<p class='h3'>芒鞋</p><p style="text-indent:0em" class="lg-abnormal"><div class='lg-row'>鼻孔遼天。耳門卓朔。踏斷塵寰。高挂壁落。</div>
</p></div>
<div class='div-other'><a id='mulu188' />
<p class='h3'>斗笠</p><p style="text-indent:0em" class="lg-abnormal"><div class='lg-row'>超然一道具。無物可同儔。每每蔽風雨。常常掩日頭。</div>
</p></div>
<div class='div-other'><a id='mulu189' />
<p class='h3'>竹杖</p><p style="text-indent:0em" class="lg-abnormal"><div class='lg-row'>天姿挺特。節操迥出。扶傾輔危。機用莫測。</div>
</p></div>
<div class='div-other'><a id='mulu190' />
<p class='h3'>縛帚</p><p style="text-indent:0em" class="lg-abnormal"><div class='lg-row'>客來訪懶叟。面垢三五斗。住院<span class='corr'>已</span>經年。無錢置苕帚。樹葉風卷堆。塵沙時疾走。家親但覺貧。那解當處有。籬傍足生緣。拈起便哮吼。誰謂般若體。未免墮窠臼。堪笑老趙州。憐兒不覺醜。</div>
</p></div>
<div class='div-other'><a id='mulu191' />
<p class='h3'>過嚴灘弔子陵</p><p style="text-indent:0em" class="lg-abnormal"><div class='lg-row'>釣臺巇嶮兮。千峰擁座。巖灘浪滾兮。一派清溪。迥絕功勳兮。名超列士。晦跡潛光兮。聲振古今。</div>
</p></div>
<div class='div-other'><a id='mulu192' />
<p class='h3'>數珠頌示人</p><p style="text-indent:0em" class="lg-abnormal"><div class='lg-row'>顆顆圓活。眼眼通神。會得。途中受用。不會。且自規繩。</div>
</p></div>
<div class='div-other'><a id='mulu193' />
<p class='h3'>聞舉子先居士德行</p><p style="text-indent:0em" class="lg-abnormal"><div class='lg-row'>至德不德。大行何行。偉哉。偉哉。因邪打正。</div>
</p></div>
<div class='div-other'><a id='mulu194' />
<p class='h3'>次韻酬高五采文學</p><p style="text-indent:0em" class="lg-abnormal"><div class='lg-row'>曾聞諸法從緣起。玉趾何期過蠡水。僧俗之交<span class='corr'>已</span>有秋。<span class='corr'>羨</span>君佳景無憂矣。攜笻話舊髮成斑。兒孫滿座真且喜。稱意逍遙秉燭遊。清池脩竹豈徒爾。楓葉霜華得幾時。人生百祀猶彈指。捧讀瑤篇自赬顏。恐負喬松蔭這裏。</div>
</p></div></div></div>
</div><!-- end of div[@id='body'] -->
</body></html>