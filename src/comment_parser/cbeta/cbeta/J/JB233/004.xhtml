<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>介菴進禪師語錄卷四</p><p class="byline">住蘇州青蓮禪寺嗣法門人真炯編</p>
<div class='div-other'><a id='mulu13' />
<p class='h1'>小參</p><p>冬至小參僧問仲冬嚴寒即不問一陽來復事如何師云七花八裂僧云秪如撥轉天關掀翻地軸是什麼人境界師便打僧云恁麼則獨步大方去也師云看你出醜乃云群陰剝盡一陽復生范蠡湖寒冰發燄陶朱里枯木花開直得燈籠起舞露柱懷胎若是目機銖兩底一點瞞他不得脫或未然未免寒暑推遷隨流節序驀拈拄杖云只這個能為萬象主不逐四時凋且道作麼生是不凋底意良久云我愛日長添一線大家撫掌樂昇平卓拄杖一下。</p>
<p>佛成道日小參僧問雪擁巖扉直得寒灰荳爆雲開戶牖洞明古佛家風未審威音王<span class='corr'>已</span>前還有這個消息也無師云塞卻汝眼僧云靈山一會儼然未散師云你鼻孔在甚麼處僧云萬古碧潭空界月再三撈摝始應知師便打僧云大眾證明師云證明你這漆桶乃舉華頂無見睹和尚讚云六年苦行一麻一麥餓得面皮黃凍得眼睛白夜半睹明星無端揚醜惡累及後代兒孫個個無繩自縛髼頭跣足出山來一任天下人貶剝卓拄杖云大眾還見釋迦老子麼若也見得便見無見老祖設或未然更聽一偈棄王宮投雪嶺一睹明星成正覺皮穿骨露歎眾生贏得年年呷薄粥呵呵呵也大奇一輪杲日麗中天六六元來三十六復卓下座。</p>
<p>除夕小參窮時窮日窮月窮年北禪烹牯王老燒錢金明這裏無可與諸人分歲剛剛只得一雙空手不妨應個時節遂擲拂子云撥燒榾柮火隨例接新年甲申東塔請師秉拂小參僧問擬伸一問師還答否師云不答僧云為甚麼不答師云咭嘹舌頭三千里僧禮拜師打云且道是賞是罰僧云棒頭有眼通消息句下無私越聖凡師云負恩者多問如何是話頭師云殘碑橫古寺僧云不會師云月落響前溪一僧遽出云達磨來也師云也須喫棒和聲便打乃云若論此一著子多寶佛塔從朝至暮竭盡為大眾說了也何用進上座搖唇鼓舌作麼今日既承方丈和尚命為小參不免略通一線良久云無情說法響如雷徹底教人當下歸聞者自聞聵者聵故來土上又添堆且道聞又聞個甚麼豎起拂子云若向這裏透得去不妨省力聞也得不聞也得聞與不聞總得設或未然聞也不得不聞也不得聞與不聞總不得何故若將耳聽終難會眼處聞聲方得知喝一喝下座。</p>
<p>小參師云無去無來全體現不生不滅絕行蹤只因迷妄見差別直指人人徹舊容拈起拄杖云見麼見則非色卓拄杖云聞麼聞則非聲所以云只此見聞非見聞無餘聲色可呈君個中若了全無事體用何妨分不分若也會得生也是這個死也是這個分也是這個不分也是這個這個且止秪如今日孝子趙永聲追薦先考敬萱先妣李氏即今在甚麼處安身立命還委悉麼頭頭盡是光明藏遍界無非極樂邦復卓拄杖下座。</p>
<p>佛誕日笑堂請小參今朝正值四月八摩耶夫人生悉達九龍吐水徹金軀六種震動雙眸豁手指天地逞本懷周行七步遍塵剎口裏喃喃稱獨尊賺他男女多驚赫惹起韶陽老古錐鐵棒橫拈要打殺打不殺伊流至今一年一度惡水潑山僧乞食過鹽官檀信殷勤請說法陞於此座說甚麼無孔鐵鎚當面擲驀豎拂子召眾云還見釋迦老子麼遂擲下一僧拈起云原來在這裏師便打一僧顧傍僧云多口阿師師亦打。</p>
<p>薦慈小參師以拂子擊三下云秋風生夜涼破壁吟寒螿若人信得及處處沒遮藏昔有殃崛摩羅尊者因持缽至一長者門其家婦人正值產難長者問曰瞿曇弟子汝為至聖當為何法令免產難尊者曰我乍入門未知此法待問世尊卻來相報及返具事白佛佛云汝速去告言我從賢聖法來未曾殺生尊者奉佛疾往告之其婦得聞當時分娩師云好與三十棒不意二千年後有羅氏淑人欲翻舊案且無尊者至門及居士發問便乃撇然長往亦好與三十棒今值五七之辰孝童周櫮周樑懇請山僧舉揚此事用薦先慈驀召大眾云還知山僧兩處棒頭落處麼苟知落處方可自由隨處解脫不為富貴之所籠罩苦樂之所纏縛直得生死一如古今一致脫或不然未免情生智隔想變體殊業識茫茫無本可據便有四生六道三塗八難之苦且道今日山僧作麼生薦拔良久云見麼血河化作白蓮池濁世頓成清淨界喝一喝擊拂子下座。</p>
<p>冬至羅居士薦親請小參問群陰盡一陽生正當與麼時薦拔一句請師舉揚師便打僧云恁麼則湘琳老居士全承恩力去也師云更須進步僧呈具云大眾見麼師云你見個什麼僧云不妨疑著師呵呵大笑乃云一切法不生一切法不滅若能如是解諸佛常現前喝一喝云冷灰裏荳爆了也汝等作麼生若是宿有靈根底漢管取一撥便轉便知自<span class='corr'>己</span>安身立命處時時頂[寧*頁]上一陽來復日日腳跟下萬彙發生如盤走珠轉轆轆地眾生秪為昧此不生不滅之體隨境生情隨情造業隨業緣故三界升沉受報好醜今日孝子羅開驎同弟子騆以此不生不滅之誠恭請山僧舉揚不生不滅之法用薦嚴慈衡陽令湘琳公沈氏孺人證此不生不滅之體直與三世諸佛同一道場同一受用出沒卷舒縱橫自在秪如超然獨脫一句又作麼生天高雲象正瑞氣滿庭中喝一喝下座。</p>
<p>聖節以拄杖橫按云世尊不說說迦葉不聞聞蜘蛛非烏梅蜻蜓非銹釘紫雲峰下折腳鐺復卓一卓云金明以此祝聖君。</p>
<p>小參師云法不孤起仗境方生悟進自住金明以來杜門六載抱病過時不料於今有執事人等相逼病僧結制況且柴無一根米無一粒菜無一莖直得空牢牢地致使諸方衲子到來聞見笑破脣皮有分今晚事不獲<span class='corr'>已</span>舉個舊案昔日睦州唆臨濟問話不是好心楊岐請慈明晚參不是好心今晚執事逼我病僧結制且道是好心不是好心試定當看苟或不然未免唐喪光陰虛消信施一朝打到閻老子面前喫鐵棒莫道病僧不為汝等說破。</p>
<p>除夕弟子全真設齋請小參師云年去年來沒有盡期致得北禪分歲一味豐饒石屋除年十分賣俏金明這裏總不與他鬥富且道又作麼生過歲顧左右云明晨大殿裏拈香復舉僧問無幻祖翁云臘月三十日到來時如何翁云家無索債人金明則不然設有人問臘月三十日到來時如何但向他道爆竹響如雷且道與古人是同是別試分析看。</p>
<p>除夕小參問古德云晚參不答話今夜和尚晚參還容問話者麼師便打僧云分明一句無私語舉出諸人側耳聽師云禮拜了喫茶去僧云金風吹玉笛幾個是知音師云獨你不知乃云歲盡月盡日盡時盡無明煩惱一齊盡所以經云無無明亦無無明盡向這裏得個入處始知金明度歲家風迥別無牛可烹無道可說踏著稱錘原是鐵不則更燒一爐榾柮烈燄亙天使大家煖烘烘地一場快活雖然各須照顧眉毛明朝與汝等宣妙訣下座。</p>
<p>師為峽石汪子瑜對靈小參云疇昔金明坐七期幾番錐劄為君癡而今既得知歸也劈面霜風正此時昔道吾弔慰侍者拊棺云生耶死耶吾云生也不道死也不道侍云為甚麼不道吾云不道不道這老漢只解把住不解放行金明則不然若有問生耶死耶但云道道更問道個甚麼劈脊便棒苟知落處便解活人路上死人無數死人身上有活人出身處其或未然更聽一偈踢翻生死海打破涅槃城從來十九路迷悟幾多人。</p>
<p>護法眾紳士請修建豎竿小參師橫按拄杖云世尊建梵剎拖泥帶水長者插莖草見義勇為二千七百年前<span class='corr'>已</span>曾倒卻雞足峰頭貧如徹骨二千七百年後今朝豎起范蠡湖上特地光輝直得掀天揭地換斗移星管取福國祐民時清道泰召大眾云金明復整規模且道承誰恩力驀豎拄杖云將此深心奉塵剎是則名為報佛恩下座。</p>
<p>除夕小參去年貧徹骨今年徹骨貧直貧貧徹底始見徹貧貧驀卓拄杖云擊碎虛空煨榾柮拍雙赤手接豐年復卓一下。</p>
<p>項別駕請師點主對靈小參師云無常生死法漚露若夢幻惟善能奉持當處即解脫所以古佛云假借四大以為身心本無生因境有前境若無心亦無罪福如幻起亦滅驀豎拂子云這個是心耶境耶既不是心又不是境且道是個甚麼擊拂云君子可卜今日牧公居士為先伯思華公五七之辰敦請山僧舉揚個事用薦先靈且道思華公四大歸空五蘊非有主人公在什麼處乃舉筆召眾云還見麼如或未然山僧為伊指出去也點一點云金剛三昧力在處是祇園遂擲下。</p>
<p>對靈小參師云諸行無常是生滅法生滅滅<span class='corr'>已</span>寂滅為樂咄古佛僥舌放過一著金明無法可說且喜公案現成蟾桂暗飄香日輪正當午遍界絕遮藏一一無回互秪為當人迷<span class='corr'>己</span>逐物故被輪轉而不證得還有不受輪轉者麼遂以拂拂云今日孝子沈梧陽恭請山僧舉揚般若為薦先嚴常德少府鏡湄沈公資生淨土隨處解脫不被諸緣纏縛任運逍遙何妨本地風光且道少府公即今在什麼處以拂指云見麼要且不是死放下拂云還聞麼要且不是生既不是生又不是死畢竟作麼生良久云道吾道底昔有盤山聞昇喪歌云紅輪必定沉西去未審亡靈往那方幙下哭哀哀盤山聞之大悟師召眾云還會麼孝子哀哀也大奇盤山剛悟鱉成龜秋風滿地無人顧赤燄丙丁不屬離擊拂子下座。</p>
<p>施約菴薦室請小參師揮拂云西來祖意絕言詮角里街頭說熾然寂滅現前無罣礙謝三端坐釣魚船所以經云惟為此一大事因緣故出現於世如優曇華時一現耳驀拈拄杖云見麼若也見得便知今日居士施博同男鑒蘧鑒夔恭請山僧遽陞此座為薦徐氏孺人早登蓮界其或未能更為拈出昔有菴提遮女問文殊菩薩云明知生是不生之理為甚麼卻被生死之所流轉文殊答云其力未充師云大智老漢慈悲之故有落草之談揀點將來只解把死雀兒就地彈不解脫粘除縛令伊撲地高飛或問金明又且不然但向伊道今日斷七召大眾云還知徐氏孺人落處麼良久云東籬黃菊綻木馬嘯清風卓杖下座。</p>
<p>朱孝廉薦室請小參師云妙性圓明離諸名相皆因妄想執著故受輪轉所以有生有死有天堂有地獄有苦有樂被諸纏縛不得自由驀卓拄杖云若向這裏會得生死不是生死天堂地獄苦樂不是天堂地獄苦樂一切籠檻隨處解脫今日孝廉朱之佐同男蝥弧恭請山僧舉揚般若用薦王氏孺人悟無生忍且道如何指示良久云逍遙步步蓮華國蟾桂娑婆暗度香復卓一下。</p>
<p>小參師云正值村庄菜麥秋山悠悠處水悠悠扁舟渡此分明示縱使迷流也徹頭卓拄杖云若向這裏會得如子得母如貧得寶壒[土*(天/韭)]堆頭輝杲日全彰智體谷庄溪畔鼓蛙鳴悉是真機脫或不然未免如蠶作繭自纏自縛又如苦鴉鳥晝夜啼不輟胡能得自由耶今日機圓為母金氏四七之辰懇請老僧舉揚般若令其解脫速得往生且道作麼生拯濟以杖擊几云彌陀恒不昧何處不西方拽杖便起。</p>
<p>小參僧問朔風侵骨髓兩眼失西東寒梅纔撲鼻不與聖凡同不與聖凡同者卻與阿誰同出氣師云腦後見腮莫與往來僧云世尊睹明星未審悟個甚麼師便打乃云世尊睹明星大眾喫饘粥個事知不知寒鴉鳴古木今日行堅薦母記得古德云婆婆送我一百光要薦丈夫往西方此去西方十萬里百錢只好到餘杭果生餘杭端師說法雖然靈驗檢點將來大似埠頭舟子只在塗路上較短論長致令不得到家金明則不然但有誠心何論光直指其母往西方識得西方路無別纔生一念到蓮邦遂召僧僧出作禮師便下座。</p>
<p>即事晚參舉南泉住菴時一僧到泉乃云某甲上山作務請齋時作飯自喫了卻送一分來其僧齋辦自喫了卻將家事一時打破仍就床臥泉伺久不來遂歸見僧臥泉亦一邊臥僧便起去泉後住院云我住菴時有個伶俐道者來直至如今不見師云南泉老漢大似勾賊破家重重納敗這僧雖則呈露本有風光只是胡行亂做不意金明亦有個俗來卻把常住家事打破如蟲禦木偶爾成文未免累他衛護費力整理設齋復請山僧回院陞座山僧今日只得將錯就錯圓此一段公案了也驀召大眾云且道南泉住菴底是金明住院底是眾中若有緇素得出許伊具一隻眼其或不然頂笠腰包齊放下大家重整舊家風遂拽杖歸方丈。</p>
<p>結制晚參末法叢林澆漓日甚去實取華忘源失旨乃至業識茫茫無本可據逐妄隨情深可憐愍山僧本欲埋頭遣過生綠爭奈普明老人有不了底公案今日出來鈍置幸有諸昆仲相聚克究此事當知參須實參悟須實悟莫效他依依俙俙魍魍魎魎及莽鹵承當者只如初學晚進固宜廢寢忘餐摩裙擦褲總使宿學久參也須更宜進步切忌坐在無事甲裏更有不能脫下貼肉汙衫者如是禪病各各仔細切不可空過復舉僧問乾峰十方薄伽梵一路涅槃門且道路頭在甚麼處乾以杖劃一劃云在這裏雲門云扇子[跳-兆+孛]跳上三十三天[祝/土]著帝釋鼻孔東海鯉魚打一棒雨似盆傾師云一人高高山頂立讓之有餘一人深深海底行爭之不足金明即不然或有人問劈脊便棒還有知棒頭落處麼卓拄杖便起。</p>
<p>寧南候二十周忌小參師拈拄杖顧左右云會得這一著便解發大機顯大用按河海而不波鎮華嶽而不動權衡在握縱奪自由雖然須是恁麼人始得今日孝婿項謙特請山僧陞于此座為薦伊先外考世鎮湖廣等處寧南候崑山左公先外妣誥封一品彭氏夫人同登極樂悟無生忍且道即今在什麼處安身立命還委悉麼遂卓拄杖云幽州江口石人蹲下座。</p>
<p>項居士薦室小參師云霜樹萬山花明明祖師意去來人不知卻把路頭棄今茲項真本存心於孝義特請老比丘說法薦其室左氏二十周直示元無忌一念頓回光超彼三乘地。</p>
</div>
</div><!-- end of div[@id='body'] -->
</body></html>