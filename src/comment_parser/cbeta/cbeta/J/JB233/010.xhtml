<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu316' />
<p class='juan'>介菴進禪師語錄卷十</p><p class="byline">嗣法門人真在真覺真性真本編</p>
<div class='div-other'><a id='mulu317' />
<p class='h1'>疏引</p>
<div class='div-other'><a id='mulu318' />
<p class='h2'>募脩金明寺緣起</p><p>金明乃宋佛慈禪師道場，繼有賜紫淨惠大師鼎建千佛寶閣，開禧賜額，至明成化間，得祖昭大師重新，迄今又二百餘年矣。余於戊子仲夏赴諸檀護之請，卓錫此地，亦不免理廢席於榛莽，整頹綱於荒陋。時有僧擬充脩造事，余但以古德住院偈止之，<span class='corr'>已</span>經十三載，惟清冷逼人，禪侶往來鮮能措足，比見山門愈圮，堂閣愈危，得無坐視之責乎？今蒙諸大護法矢心以脩葺見示，余不得不拈出以告眾善信，伏祈協力共襄福。有攸歸偈曰：海月湖天境自寬，危堂破閣逼人寒，要新此個舊公案，信手揮來直下看。</p>
</div>
<div class='div-other'><a id='mulu319' />
<p class='h2'>乞脩造偈引</p><p>隱川大慈庵乃金明寺之故地。去濮溪二里許，有勝山居之況，新篁環翠，細柳垂陰。近構堂宇數椽，其奈臥房未備，有失往來禪侶之接。今岩輪二上座，遠從匡廬至此，掛笠數月，且不嫌荒僻，堅請歷事，觀其志，可謂為法忘形也。余不能固辭，特以舉似檀那，惟欣然捉筆，揮出家珍，作不朽之勝因，則福果烏可涯量哉？更述一偈：</p>
<p>廿年不打這鼓笛，今朝特地一翻新，知音自肯傾心和，韻腳分明十一真。</p>
</div>
<div class='div-other'><a id='mulu320' />
<p class='h2'>大乘庵募重裝佛像偈引<span class='note-inline'>(慧上人請)</span></p><p>刻雕成眾相，聚沙為佛塔，無為真佛實在我身，由是觀之，老瞿曇慈悲之故，葛藤太煞。余又如何引蔓牽枝耶？偈曰：小乘錢貫大乘井，索要須聖相重輝，必請高檀註腳。</p>
</div>
<div class='div-other'><a id='mulu321' />
<p class='h2'>普明脩造引<span class='note-inline'>(妙峰素穎長老請)</span></p><p>建寧普明山寺，乃我先老人養育賢才陶鑄聖凡之所，其層巒擁翠，萬脈歸宗，南北往來，鮮有不至者。予自癸未春出山屈指於今一十七白矣屢欲慰安眾望無奈蠡湖破院，兼病體羸尪未遑跋涉溪山，因循歲久，以致妙峰素公深憂古道，垂秋叢林凋落，特與普明知事相商不辭數千里杖笠來迎過嶺共整陳綱繼起祖席，亦足知其為法門師弟之誼至矣。然病朽愧不能入山，又烏忍安坐付傾倒於弗聞耶？凡我同志力挽頹風，普明有賴，其中更有一段光彩劫外風流，試問取妙峰，定為道破。順治<span class='corr'>己</span>亥孟冬下澣七日。檇李金明介菴進朽題。</p>
</div>
<div class='div-other'><a id='mulu322' />
<p class='h2'>齋單</p><p>陶朱富而有餘金，明貧之不足，說甚雲門餅趙州茶，一味五味管取無下口處，而今不妨更拈草料細切，清風一任橫吞豎咬，忽得嚼著些些，定見千佛閣頓生光彩，檇李亭重整規模，人人慶贊皇圖，處處莊嚴佛土，大眾莫道空疏，伏唯珍重。</p>
</div>
<div class='div-other'><a id='mulu323' />
<p class='h2'>敬畏庵緣起</p><p>嘉禾范蠡湖西有敬畏庵，乃我祖無趣老人隱居道場也。創自明之嘉靖間，其來百餘年矣，緣老人俗姓施，里中多稱施庵，云庭旁有大槎槤樹，老人嘗與徑山無幻祖說法其下，有陸五臺諸公訪道參扣。老人寂後即塔本庵。庵中疏竹清池佛室數楹，後有見如徹師啟建樓宇，崇禎戊辰歲，徹孫日明輪公繼擴中樓，徹師係老人外孫老人外孫五徹師行四長為沈鶴齋公，即護法羅仲吳居士外翁也。居士於構中樓時，曾助輪公緣就，自鼎革以來，頓覺頹<span class='corr'>圮</span>，余住金明，去庵不數，武常過禮塔，目擊心憂，茲日明公擬完夙願，同余弟子羅子先持冊乞數語引導眾信，蓋子先乃仲吳居士之子，輪公不忘舊護故，偕之來余，合掌加額，遂述緣起以告檀那，共襄勝舉，俾古佛道場復見一新，其福德又烏可涯量哉？凡樂助者點筆於後，勒石以垂不朽焉。</p>
</div>
<div class='div-other'><a id='mulu324' />
<p class='h2'>化齋米疏<span class='note-inline'>(無能乞)</span></p><p>釜甑生塵，法從緣起，缽盂啟口，道在人弘。展布袋於十字街頭，露肝膽於三家村裏，固廩打開，管取人人具足，堅囊頓破，直教個個周旋。化亦真，施亦真，籬根香擁菊花新。食輪轉，法輪轉，風吹落葉兩三片。時當九日，捉筆欣然，大力檀那，快心樂助。</p>
</div>
<div class='div-other'><a id='mulu325' />
<p class='h2'>化燈油引</p><p>紙撚無油，通人委悉，空谷有神達者，方知若向無油處著眼，管取騰今耀古，能於有神中展手，直教赫地輝天，搕[打-丁+(天/韭)]頭顯發無始威光，漆桶裏露出本來面目，舉似高檀，快然傾倒。</p>
</div></div>
<div class='div-xu'><a id='mulu326' />
<p class='h1'>序跋</p>
<div class='div-xu'><a id='mulu327' />
<p class='h2'>源流頌序</p><p>佛祖密室中，有一段因緣，從來無人覷著。何故？覷著則瞎。秪如臨濟興化，父子授受，源流有據，諸方但以化得三聖大覺力而拈臨濟香，更有謂臨濟不傳興化，而化在三聖大覺處，悟得先師喫棒底道理後，拈香臨濟，蓋僭嗣也。若此妄鑿古人，何異矮子觀場？今諸子云：從上佛祖皆見有付法偈，既<span class='corr'>已</span>刊出燈錄，何至馬祖下不刊，亦復不見法偈，為是無付，為復珍惜不彰。咄！黃河三千年一度清，汝等冬瓜茄子見個什麼？雖然憫子誠懇，不得<span class='corr'>已</span>即將佛佛授手祖祖相傳源流法偈機語隨<span class='corr'>緣</span>頌出，輒成一帙，敢以公諸天下萬世明眼，報佛深恩，知佛祖授受之有的據，益俾德勝無焚衣之悔耳。還見正法眼藏麼？一隻破草鞋，無底亦無對。</p>
</div>
<div class='div-xu'><a id='mulu328' />
<p class='h2'>鴛湖和尚頌古序</p><p>從上慧命，源源如線而出，車溪尤甚。一絲懸於九鼎，幸我老人一肩擔荷，密用潛行於水邊林下二十餘年，隱顯以時罕逢識者。崇禎乙亥春，有嚴[車*度]轢居士參師，慇慇不下，便乃復白苧普明廢址，懇請以居，及郡紳士咸迫。師以病堅辭，不得<span class='corr'>已</span>勉赴插草開荒，率眾住靜。不期丙子秋因事挈杖入閩。後之住院開法亦號普明，正如杲日麗天，無有所不燭也，嘗謂余曰：老僧和牧牛并諸頌，古子看何如？答曰：情知老人向異類中行。師曰：如何異類中行事？余便兩手拓地再拜而出。今復閱普明遺稿，牧牛諸頌大有不同處。如何是我老人不同處聻？謹輯此刻，以俟賢者。</p>
</div>
<div class='div-other'><a id='mulu329' />
<p class='h2'>跋無趣和尚真蹟</p><p>丁亥秋抄，余過敬畏庵禮吾無趣祖塔，次有孫喻微忽出殘紙一幅相似，余捧讀之，是趣祖親書示龍湖先生法語，不覺忻喜，乃云：祖師真蹟，若優曇花，實為希有，今既見者，宜珍藏之。喻微云：見此一篇，即見祖師面目矣。咄哉癡子，祖師面目安在紙上耶？既不在紙上，且道祖師面目又在何處？吁：袈裟零落難縫補，收捲雲霞自剪裁。</p>
</div>
<div class='div-other'><a id='mulu330' />
<p class='h2'>隱川集自敘</p><p>壬辰秋，余同卜右文居士抵濮溪，道經村落，訝其遍地荒蕪，狐兔陵食，星散農家俱困緩惰，至於禽無巢卵，樹乏斧柯，縱使神農之化亦難矣。士乃指片地云：此金明贅疣也。余目之曰：噫，此地只少一椽耳。是冬，卜右文、羅子先二居士同眾信捐貲購地，別創一廬於川上，余名曰大慈庵，蓋取濟度此方之義。示耕數載，頗與彼生息迥別，農人皆異之。雖大義茫然，乃有稚子傍桑陰學種瓜之意。但覺狐兔潛藏，桑苗蔥鬱，悠悠乎風清月霽，於三間茆下，落落乎鳥啼花笑，於千頃畬頭。余時啜白湯烹野藿，吟詠其間，庶不孤村居之幽況矣。爰述數語，以揭初因，并志諸護之竭心焉。</p>
</div>
<div class='div-other'><a id='mulu331' />
<p class='h2'>跋子蕃朱居士寶夢記</p><p>未到這裏直須疑著，既到這裏切忌住卻，若恁麼會與寶夢記轉，不恁麼會亦與寶夢記轉，舉似明眼，請下一語看。</p>
</div>
<div class='div-other'><a id='mulu332' />
<p class='h2'>跋南明和尚語錄</p><p>法門陵替甚矣。按萬曆間宗師家，頗尚孤峻，遞相隱謝，此一變也。逮天啟時，方有人出法門，似覺可觀。至鼎革來十餘載，泛濫彌漫，此又一變也。蓋翁于泰昌改元遷化，其操履卓倫，非今時可擬。閱是錄者，當具別眼，法門有望焉。</p>
</div></div>
<div class='div-other'><a id='mulu333' />
<p class='h1'>箴銘</p>
<div class='div-other'><a id='mulu334' />
<p class='h2'>即事偶箴</p><p style="text-indent:0em" class="lg-abnormal"><div class='lg-row'>無上妙道。不落言詮。真妄雙泯。直指單傳。或棒或喝。非教非禪。了達知見。勿談要玄。和光同塵。有實有權。無罣無礙。任運翛然。獨超物外。迥出劫前。巍巍堂堂。闊步大千。風清月白。別是一天。大慈佛法。博飯栽田。葛藤剷斷。弗扯章篇。初調犢子。驀鼻繩穿。或犯苗稼。時猛加鞭。純乎哮吼。放浪林泉。紹隆佛祖。惟在志堅。千鈞重擔。努力一肩。主持門戶。赤手空拳。無量妙義。一一重宣。中道不立。那有偏圓。一金鎔出。釵釧缾鈿。橫拈倒用。信手自便。懶殘風味。石枕高眠。日上月下。何故周旋。體性圓明。電拂聖賢。迷真逐妄。誠可悲憐。貧窮學道。淤泥出蓮。生死呼吸。何論少年。耽著五慾。業覆情牽。渠無能所。寧有蓋纏。須知端的。山邊水邊。誅茆伐竹。聊構數椽。或問如何。誰曰隱川。不局命運。豈逐世緣。騰蛇改格。枯淡自全。若為知<span class='corr'>己</span>。芳草芊芊。</div>
</p></div>
<div class='div-other'><a id='mulu335' />
<p class='h2'>牙銘</p><p style="text-indent:0em" class="lg-abnormal"><div class='lg-row'>我年剛五十。牙生四十五。爾以我固堅。我以爾利腑。嚼斷玉石根。喫盡鹹酸苦。無爾不相和。無我不吞吐。齊密且關風。深隱自回互。今者脫然離。我何忍其土。哀哉銘爾衾。日輪正當午。</div>
</p></div>
<div class='div-other'><a id='mulu336' />
<p class='h2'>眼鏡銘</p><p style="text-indent:0em" class="lg-abnormal"><div class='lg-row'>昏之以明。明之以昏。惟爾其精。莫知其神。</div>
</p></div>
<div class='div-other'><a id='mulu337' />
<p class='h2'>獅子玉章銘</p><p style="text-indent:0em" class="lg-abnormal"><div class='lg-row'>獅子牙爪。琢出崑岡。踞地哮吼。驚走狐狼。雖無一字。文彩難藏。印住印破。隱川之章。誰能任重。惟爾用光。</div>
</p></div>
<div class='div-other'><a id='mulu338' />
<p class='h2'>玉魚銘</p><p style="text-indent:0em" class="lg-abnormal"><div class='lg-row'>美質無瑕。深藏峙屺。誰琢誰磨。徹頭徹尾。平地波濤。潑天風雨。慎勿輕躍。善為珍體。</div>
</p></div>
<div class='div-other'><a id='mulu339' />
<p class='h2'>佛牙櫃銘<span class='note-inline'>(廣若姚居士請)</span></p><p style="text-indent:0em" class="lg-abnormal"><div class='lg-row'>無上慈尊。從地湧出。微塵界中。放光現瑞。直示群迷。廣宣妙義。世所希有。凡聖叵測。若能見聞。殊勝福利。擁護是幢。賴斯名器。</div>
</p></div></div>
<div class='div-other'><a id='mulu340' />
<p class='h1'>佛事</p>
<div class='div-other'><a id='mulu341' />
<p class='h2'>為徑山曇周師火</p><p>師以火炬指龕，召眾云：還見曇周師落處麼？脫或未然，今日進上座，為伊點出去也。良久云：叢林輔弼<span class='corr'>已</span>經年，一旦相傾五老前，山岌岌水潺潺，昨夜三更月正圓。擲炬云：優曇花發火中鮮。</p>
</div>
<div class='div-other'><a id='mulu342' />
<p class='h2'>為敬畏庵蓮禪人掩龕</p><p>師以拄杖擊龕一下，云：生耶？不道雲斷，寒猿啼古路。又擊一下，云：死耶？不道林殘，羸鶴唳空巢。喻微蓮公於斯會，得白日傳心靜，青蓮喻法微，其或未然，金明為汝說破。遂掩上，云：樹頭黃葉落，且向此中看。復擊一下。</p>
</div>
<div class='div-other'><a id='mulu343' />
<p class='h2'>又火</p><p>舉火炬云：生死關頭絕要津，西風切切送歸人，急須火裏翻身去，一朵青蓮劫外春。遂投火炬。</p>
</div>
<div class='div-other'><a id='mulu344' />
<p class='h2'>為萬福庵法林上座火</p><p>師云：圓公圓公，汝當時在我室中有一則公案，有權有實，有照有用，爭奈末後未圓，汝還記得麼？金明今日為汝當眾拈出。良久云：明明不覆藏，明明絕回互，生死與去來，杲杲日輪午，若也圓得，定然不向別處流轉，脫或未然，我今為汝圓，卻且道作麼生圓？百草頭邊光燦爛，更嫌何處不風流。遂擲火炬云：燒。</p>
</div>
<div class='div-other'><a id='mulu345' />
<p class='h2'>為母賀氏孺人掩棺</p><p>師至棺前，作女人拜，顧視左右，云：還見我老母麼？若謂此便是，此乃父母精血所成，終歸敗壞，且道我老母在什麼處？復高聲召云：老母老母，放下著！即以手掩上。</p>
</div>
<div class='div-other'><a id='mulu346' />
<p class='h2'>起棺</p><p>師以拄杖擊棺三下，云：來時不增，去時不減，此土西方，不隔一線，若然凝滯，體亦難見，惟我老母，信行自便。且如何得自便聻？遂以杖引之而出。</p>
</div>
<div class='div-other'><a id='mulu347' />
<p class='h2'>掩土</p><p>師撮土召云：老母，離塵合覺，離覺合塵，今日離合，且置秪如歸根，得旨一句，作麼生？剷開荒草地，遍界藕花香。以土掩之。</p>
</div>
<div class='div-other'><a id='mulu348' />
<p class='h2'>為張恒所居士掩龕</p><p>師云：生也恁麼，死也恁麼，生死去來了無干涉，脫或不然，金明為汝下手去也。遂掩上，云：坐斷千差路，從教五眼窺。喝一喝。</p>
</div>
<div class='div-other'><a id='mulu349' />
<p class='h2'>為柏山素弘理長老起龕</p><p>師以杖擊龕云：橫身異類于西子湖頭赤骨婆心，于柏山寺裏，三十年來忠孝，驗在目前，百千載去恩怨，且看腳下，將謂你完我，誰知我完你，且止，更有一著，汝等還見麼？卓一卓，云：步步著力！便起。</p>
</div>
<div class='div-other'><a id='mulu350' />
<p class='h2'>舉火</p><p>師舉炬云：起廢席整頹綱，素位而行建法幢，立宗旨恢弘祖道，只如事理圓融，徹骨徹髓一句又作麼生，迸出通身三昧火，為人不顧兩莖毛。遂攛下。</p>
</div>
<div class='div-other'><a id='mulu351' />
<p class='h2'>入塔</p><p>師至塔前，以杖指骨云：大眾！這是你本山堂頭和尚一生受用不盡底，今日入此殊勝光明幢中，輝天鑒地，無黨無偏，且道全身奉重又如何？豎起拄杖，云：巍然一塔黃金骨，直矗青霄萬壑垂。喝一喝，便放下。</p>
</div>
<div class='div-other'><a id='mulu352' />
<p class='h2'>為太倉宦陳修長老封龕</p><p>師至龕前，卓拄杖云：古塘插草運大悲，手於未萌繡雪開，山努摩醯眼於末季，今雖能事<span class='corr'>已</span>畢，尚有公案未了，以致老僧不惜眉毛，要問汝大眾，還知伊不了處麼？良久云：問取我孫澄首座便封。</p>
</div>
<div class='div-other'><a id='mulu353' />
<p class='h2'>為敬畏庵日明耆舊火<span class='note-inline'>(平野監院請)</span></p><p>師舉炬云：林泉落莫正斯時，黃葉紛紜滿路岐，聚散不知情自戚，槎槤歲歲露霜枝。這是吾祖無趣老人受用不盡處，幸我日明耆宿，固守一生，適來遽爾長往，金明無可薦揚，惟贈一星猛火。便攛下。</p>
</div>
<div class='div-other'><a id='mulu354' />
<p class='h2'>為得中知客火</p><p>師舉炬云：會麼？赤日炎炎，萬里無雲，薰風煜煜，青天有過。去此二途，中道不立，且道別資一路，又作麼生？山僧為汝下個註腳。遂攛下，云：燒。</p>
</div>
<div class='div-other'><a id='mulu355' />
<p class='h2'>為本智上人火</p><p>師舉炬云：全愚不愚，本智非智，或喜或瞋，如幻如寄，邏齋供眾十二年，終日街坊耍兒戲，一朝拾得草鞋錢，撒手呵呵便歸去。大眾！且道他歸何處？遂擲炬，云：急著眼覷。</p>
</div>
<div class='div-other'><a id='mulu356' />
<p class='h2'>曹繼宗請為郁氏全玉掩棺</p><p>師以杖擊棺云：全玉，二十年前取名，二十年後入殮，汝心念佛<span class='corr'>已</span>切，佛令汝心<span class='corr'>已</span>清，忽得前後際斷，撒手歸家，心佛一如，無非極樂，雖然，更須知藏身處沒蹤跡，沒蹤跡處莫藏身，還會麼？臘雪未融千澗水，春風又發萬山花。復擊三下。</p>
</div>
<div class='div-other'><a id='mulu357' />
<p class='h2'>為張居士火</p><p>師以杖擊棺云：寒雲楚楚，生也。一棒。寒色凄凄，死也。一棒。惜乎爾兄，可悲可痛，五十二年一場春夢，今日到此還醒也未？若也醒得，紅塵堆裏一任逍遙，荒草溪邊無非極樂，新殃不作，舊孽自除。如或不然，看看火來也！遂下火。</p>
</div>
<div class='div-other'><a id='mulu358' />
<p class='h2'>為香祖蘭公掩棺</p><p>廿年深隱冷棲遲，孤影追蹤足孝思，不意去春歸此日，何期此日又歸西。蘭公，蘭公，嘯月眠雲於黃葉庵中，生本不生，攢眉跨灶於老堂裏，滅何曾滅，潛心幽韻未透玄關，細嚼寒冰方伸雅志。雖然蘭植中塗，猶未免無經時之歎，且道：即今還有去來之相也無？以杖擊香几云：全身放下渾閒事，劫外臞梅瓣瓣香。</p>
</div>
<div class='div-other'><a id='mulu359' />
<p class='h2'>為報忠德安公火</p><p>師云：春風澹蕩，去來情自澀，春雨初消，泥水滑如油。秪這個時節，若也會得，不惟雲開日露，便得就路還家，如或未然，總是生死岸頭事。今日汝徒傳慧，特請山僧為汝薦往一句作麼生。遂舉炬云：桃萼爛紅鳥語碎，綠楊垂處棹方歸。乃攛下。</p>
</div>
<div class='div-other'><a id='mulu360' />
<p class='h2'>為倪全壽起棺</p><p>師以杖擊棺，云：一切眾生，性清淨，從本無生亦無滅，既無生滅，安有去來。倪全壽還會麼？放身命處，超于彼鐵壁銀山，絕蓋纏。拽杖便起。</p>
</div>
<div class='div-other'><a id='mulu361' />
<p class='h2'>舉火</p><p>師舉炬云：七十餘年卻似風，此回鍛過總成空。昔時曾示于今日，無限春風入普同。遂攛下。</p>
</div>
<div class='div-other'><a id='mulu362' />
<p class='h2'>為無塵上座火</p><p>師舉炬云：出家脩道貴真實，毫釐有差天地隔。五十六年虛自持，平生甘苦俱狼藉不狼藉。遂打一圓相，擲下云：竹邊猛火燒，來春好筍出。咄！</p>
</div>
<div class='div-other'><a id='mulu363' />
<p class='h2'>為秋澗禪人火</p><p>師舉炬云：學道之人不得真，秪為從前認識神，無量劫來生死本，癡人喚作本來人。所以老僧日前為汝鍛煉幾番，其奈汝夙障纏固，不得脫洒自由，今日又承汝父潛愚、汝叔完愚兩居士，始終請老僧了汝一生之事，可謂恩大難酬，老僧不免放出火光三昧，更為汝鍛煉一回，徹骨徹髓去也！遂攛下。</p>
</div>
<div class='div-other'><a id='mulu364' />
<p class='h2'>為心融境師火</p><p>師舉炬云：心由境滅，境逐心沉，心境一如，山高水深。今日孝孫眉公虔請本山方丈，為伊師祖心融境公送往生。本不生法臘七旬，滅本不滅，匋山戒律不惟報本酬恩，可謂一心而融萬境矣。且道即今心在什麼處？不則更為下個註腳。良久云：臘月火燒冰。遂攛下。</p>
</div></div>
<div class='div-w'><p style="margin-left:6em">門人　施博　真潔　真慧　真仁　真和　真馨　閱</p>
<p style="margin-left:6em">古吳門人　真衍　等敬梓</p>
</div>
<div class='div-w'><a id='mulu365' />
<div class='div-w'><a id='mulu366' />
<p class='h2'>金明介菴和尚源流頌世序</p>
<ul class="">
<li>西天
<ul class="">
<li>本祖釋迦世尊</li>

<li>始祖摩訶迦葉尊者</li>

<li>二祖阿難尊者</li>

<li>三祖商那和修尊者</li>

<li>四祖優波鞠多尊者</li>

<li>五祖提多迦尊者</li>

<li>六祖彌遮迦尊者</li>

<li>七祖婆須密尊者</li>

<li>八祖佛陀難提尊者</li>

<li>九祖伏馱密多尊者</li>

<li>十祖脅尊者</li>

<li>十一祖富那夜奢尊者</li>

<li>十二祖馬鳴尊者</li>

<li>十三祖迦毘摩羅尊者</li>

<li>十四祖龍樹尊者</li>

<li>十五祖迦那提婆尊者</li>

<li>十六祖羅睺羅多尊者</li>

<li>十七祖僧伽難提尊者</li>

<li>十八祖伽耶舍多尊者</li>

<li>十九祖鳩摩羅多尊者</li>

<li>二十祖闍夜多尊者</li>

<li>二十一祖婆修盤頭尊者</li>

<li>二十二祖摩拏羅尊者</li>

<li>二十三祖鶴勒那尊者</li>

<li>二十四祖師子尊者</li>

<li>二十五祖婆舍斯多尊者</li>

<li>二十六祖不如密多尊者</li>

<li>二十七祖般若多羅尊者</li>
</ul></li>

<li>震旦
<ul class="">
<li>初祖菩提達磨大師</li>

<li>二祖慧可大師</li>

<li>三祖僧璨大師</li>

<li>四祖道信大師</li>

<li>五祖弘忍大師</li>

<li>六祖曹溪慧能大師</li>

<li>曹溪第二世南嶽懷讓禪師</li>

<li>曹溪第三世江西馬祖道一禪師</li>

<li>曹溪第四世洪州百丈山懷海禪師</li>

<li>曹溪第五世洪州黃檗山希運禪師</li>

<li>曹溪第六世鎮州臨濟義玄禪師</li>

<li>臨濟第二世魏府興化存獎禪師</li>

<li>臨濟第三世汝州南院慧顒禪師</li>

<li>臨濟第四世汝州風穴延沼禪師</li>

<li>臨濟第五世汝州首山省念禪師</li>

<li>臨濟第六世汾州太子院善昭禪師</li>

<li>臨濟第七世潭州石霜慈明楚圓禪師</li>

<li>臨濟第八世袁州楊岐方會禪師</li>

<li>臨濟第九世舒州白雲守端禪師</li>

<li>臨濟第十世蘄州五祖法演禪師</li>

<li>臨濟第十一世成都府佛果圓悟克勤禪師</li>

<li>臨濟第十二世平江府虎丘紹隆禪師</li>

<li>臨濟第十三世明州天童山應菴曇華禪師</li>

<li>臨濟第十四世明州天童山密菴成傑禪師</li>

<li>臨濟第十五世夔州府臥龍破菴祖先禪師</li>

<li>臨濟第十六世杭州徑山佛鑑無準師範禪師</li>

<li>臨濟第十七世杭州淨慈斷橋玅偷禪師</li>

<li>臨濟第十八世天台山瑞巖方山寶禪師</li>

<li>臨濟第十九世天台山華頂善興寺玅明真覺無見先睹禪師</li>

<li>臨濟第二十世處州福林院白雲智度禪師</li>

<li>臨濟第二十一世太平府繁昌八峰山古拙俊禪師</li>

<li>臨濟第二十二世四川東普州道林無際悟禪師</li>

<li>臨濟第二十三世南京太崗月溪澄禪師</li>

<li>臨濟第二十四世太崗夷峰寧禪師</li>

<li>臨濟第二十五世天目山寶芳進禪師</li>

<li>臨濟第二十六世嘉興東塔野翁曉禪師</li>

<li>臨濟第二十七世秀州敬畏菴無趣如空禪師</li>

<li>臨濟第二十八世杭州徑山無幻性沖禪師</li>

<li>臨濟第二十九世秦溪興善寺南明慧廣禪師</li>

<li>臨濟第三十世建寧府紫雲山普明寺鴛湖玄微妙用禪師</li>
</ul></li>
</ul></div>
<div class='div-w'><a id='mulu367' />
<p class='h2'>介菴和尚源流頌</p><p class="byline">門人　真理　真本　等錄</p><p class="byline">同山居士　曹溶　閱</p>
<div class='div-w'><a id='mulu368' />
<p class='h3'>西天</p>
<div class='div-w'><a id='mulu369' />
<p class='h4'>本祖釋迦世尊</p><p>在靈山會上拈花示眾，是時人天百萬眾皆默然，唯迦葉尊者破顏微笑。世尊曰：吾有正法眼藏，涅槃妙心實相，無相微玅法門，不立文字，教外別傳，付囑摩訶迦葉，并敕阿難副貳傳化，無令斷絕。付法偈曰：法本法無法，無法法亦法，今付無法時，法法何曾法。</p>
<p>頌曰：</p>

<div class="lg regular"><div class='lg-row'>霜天欲暮朔風寒　黃葉飄飄孰耐看</div>
<div class='lg-row'>忽地晚鐘鳴古寺　一輪皎月出重巒</div>
</div></div>
<div class='div-w'><a id='mulu370' />
<p class='h4'>始祖摩訶迦葉尊者</p><p>阿難一日問師兄：世尊傳金襴袈裟外，別傳箇什麼？祖召阿難。阿難應諾。祖曰：倒卻門前剎竿著。後祖欲入定雞足山，乃召阿難言：我今不久世間，正法付囑于汝，汝善守護。付法偈曰：法法本來法，無法無非法，何于一法中，有法有不法。</p>

<div class="lg regular"><div class='lg-row'>金襴裟外別無傳　弟應兄呼夢不全</div>
<div class='lg-row'>一段真風亙今昔　優曇朵朵火中鮮</div>
</div></div>
<div class='div-w'><a id='mulu371' />
<p class='h4'>二祖阿難尊者</p><p>于恒河中流將入寂滅，念先所度脫五百弟子悉皆來集中。有弟子一名商那和修，二名末田底迦，祖告之曰：昔如來以正法眼付大迦葉，迦葉入定而付於我，我今將滅，用傳于汝。付法偈曰：本來付有法，付了言無法，各各須自悟，悟了無無法。說偈<span class='corr'>已</span>，復以正法眼囑累商那和修，而謂末田底迦曰：昔佛有記汝，當于罽賓國敷宣大法。</p>

<div class="lg regular"><div class='lg-row'>法湧恒河逝不休　一般心事動人愁</div>
<div class='lg-row'>如來法眼親殃及　試看分支兩道流</div>
</div></div>
<div class='div-w'><a id='mulu372' />
<p class='h4'>三祖商那和修尊者</p><p>化緣既久，思付正法于吒利國得弟子優波鞠多以為給侍。祖因問曰：汝年幾耶？荅曰：我年十七。祖曰：汝身十七耶，性十七耶？答曰：師髮<span class='corr'>已</span>白，為髮白耶？心白耶？祖曰：我但髮白，非心白耳。鞠多曰：我身十七，非性十七也。祖知是法器，經三載，以法眼付囑之。付法偈曰：非法亦非心，無心亦無法，說是心法時，是法非心法。</p>

<div class="lg regular"><div class='lg-row'>問南酬北露英才　口款相隨欠一鎚</div>
<div class='lg-row'>三載巾瓶無別囑　與師把手上高臺</div>
</div></div>
<div class='div-w'><a id='mulu373' />
<p class='h4'>四祖優波鞠多尊者</p><p>在世化導，證果最多。最後有一長者子，名曰香眾，禮祖求出家。祖問曰：汝心出家身出家？荅曰：我來出家非為身心。尊者曰：不為身心，復誰出家？荅曰：夫出家者，無我我故，無我我故，即心不生滅，心不生滅，即是常道，諸佛亦常心非形相，其體亦然。祖曰：汝當大悟，心自通達，宜依佛法僧，紹隆聖種。因為剃度，授具名提多迦，且告之曰：昔如來以正法眼藏次第傳授以至于我，今復付汝。付法偈曰：心自本來心，本心非有法，有法有本心，非心非本法。</p>

<div class="lg regular"><div class='lg-row'>獅子全威便出群　吼聲未許等閒聞</div>
<div class='lg-row'>堂堂聖種真堪紹　次第傳流非世勳</div>
</div></div>
<div class='div-w'><a id='mulu374' />
<p class='h4'>五祖提多迦尊者</p><p>行化中印度。彼有仙名彌遮迦，昔與祖同生梵天，遮迦遇阿私陀仙授之仙法，祖則修習禪那，報分<span class='corr'>已</span>經六劫，以夙緣故，捨邪歸正，率眾求解脫。祖即度之，其眾亦一時發心。祖以法眼付彌遮迦，而說偈曰：通達本法心，無法無非法，悟了同未悟，無心亦無法。</p>

<div class="lg regular"><div class='lg-row'>一念纔分萬劫殊　剎那回步便同途</div>
<div class='lg-row'>雖能逐日追風疾　狼藉春光不較多</div>
</div></div>
<div class='div-w'><a id='mulu375' />
<p class='h4'>六祖彌遮迦尊者</p><p>遊化至北天竺國，於闤闠間遇一人，手持酒器，逆祖問曰：師何方來？欲往何所？祖曰：從自心來，欲往無處。曰：識我手中物否？祖曰：此是觸器而負淨者。曰：師識我否？祖曰：我即不識，識即非我。彼即置器禮祖，自稱名婆須密，願加度脫。祖與剃度。付法偈曰：無心無可得，說得不名法，若了心非心，始解心心法。</p>

<div class="lg regular"><div class='lg-row'>趁性顛狂笑傲頻　茫茫誰識甕頭春</div>
<div class='lg-row'>攔街撞著剛知<span class='corr'>己</span>　共醉桃源好避秦</div>
</div></div>
<div class='div-w'><a id='mulu376' />
<p class='h4'>七祖婆須密尊者</p><p>常服淨衣，執酒器，遊行里閈，或吟或嘯，人謂之狂。遇六祖彌遮迦受法，行化至迦摩羅國，有智者佛陀難提索祖論義，祖曰：仁者論即不義，義即不論，若擬論義，終非義論。難提知祖義勝心，即欽服祖。說付法偈曰：心同虛空界，示等虛空法，證得虛空時，無是無非法。</p>

<div class="lg regular"><div class='lg-row'>額有圓珠長七尺　特來呈伎徹光輝</div>
<div class='lg-row'>當機直示虛空法　拶入虛空絕是非</div>
</div></div>
<div class='div-w'><a id='mulu377' />
<p class='h4'>八祖佛陀難提尊者</p><p>適提伽國毘舍羅長者家，長者作禮問：何所須？祖曰：我求侍者。長者曰：我有一子，名伏馱密多，年<span class='corr'>已</span>五十，口未曾言，足未曾履。祖曰：如汝所說，真吾弟子。伏馱聞之，遽起禮拜，而說偈曰：父母非我親，誰是最親者？諸佛非我道，誰是最道者？祖以偈荅曰：汝言與心親，父母非可比，汝行與道合，諸佛心即是。外求有相佛，與汝不相似，欲識汝本心，非合亦非離。伏馱聞偈，便行七步，隨祖出家。付法偈曰：虛空無內外，心法亦如此，若了虛空故，是達真如理。</p>

<div class="lg regular"><div class='lg-row'>五十年來口不開　鵝王擇乳亦奇哉</div>
<div class='lg-row'>剛行七步揚家醜　引得兒孫入禍胎</div>
</div></div>
<div class='div-w'><a id='mulu378' />
<p class='h4'>九祖伏馱密多尊者</p><p>受八祖付囑，至中印度。有長者香蓋攜一子，名難生，禮祖曰：曾有一仙，謂此兒骨相非常，當為法器，今命出家。祖與剃髮，付戒羯磨之際，祥光燭座，舍利現前，自此精進忘疲。未幾，祖付法焉。偈曰：真理本無名，因名顯真理，受得真實法，非真亦非偽。</p>

<div class="lg regular"><div class='lg-row'>纔舉金刀頂相圓　祥光遍布耀人天</div>
<div class='lg-row'>分明舍利人難睹　一領袈裟搭半肩</div>
</div></div>
<div class='div-w'><a id='mulu379' />
<p class='h4'>十祖脅尊者</p><p>本名難生，投九祖執侍左右，脅不至席，因號脅尊者。至華氏國，憩一樹下，有長者子名富那夜奢，合掌前立。祖問曰：汝從何來？答曰：我心非往。祖曰：汝何處住？荅曰：我心非止。祖曰：汝不定耶？曰：諸佛亦然。祖曰：汝非諸佛。曰：諸佛亦非。祖乃付法。說偈曰：真體自然真，因真說有理，領得真真法，無行亦非止。</p>

<div class="lg regular"><div class='lg-row'>夙債來償自古衣　不投機處卻投機</div>
<div class='lg-row'>其中一語誰相諳　夜半金烏撲地飛</div>
</div></div>
<div class='div-w'><a id='mulu380' />
<p class='h4'>十一祖富那夜奢尊者</p><p>得法脅尊者，尋詣波羅奈國。彼有馬鳴大士，作禮問曰：我欲識佛，何者即是？祖曰：汝欲識佛，不識者是。曰：佛既不識，焉知是乎？祖曰：既不識佛，焉知不是？曰：此是鋸義。祖曰：彼是木義。祖問：鋸義者何？曰：與師平出。馬鳴卻問：木義者何？祖曰：汝被我解。馬鳴豁然省悟。付法偈曰：迷悟如隱顯，明暗不相離，今付隱顯法，非一亦非二。</p>

<div class="lg regular"><div class='lg-row'>拖來拽去絕遮藏　木義解開汗似湯</div>
<div class='lg-row'>突出本來非二一　薰風拂拂透身涼</div>
</div></div>
<div class='div-w'><a id='mulu381' />
<p class='h4'>十二祖馬鳴尊者</p><p>于華氏國宣化，俄有魔來與祖較力，祖震伏之。魔遂現形懺悔。祖問：汝名誰耶？眷屬多少？曰：我名迦毘摩羅眷屬。三千祖曰：盡汝神力變化若何？曰：我化巨海極為小事。祖曰：汝化性海得否？曰：何為性海？我未嘗知。祖曰：山河大地皆依建立，三昧六通由茲發現。迦毘聞<span class='corr'>已</span>，遂發信心。付法偈曰：隱顯即本法，明暗元不二，今付悟了法，非取亦非離。</p>

<div class="lg regular"><div class='lg-row'>三千業力逞神奇　性海揚波總不知</div>
<div class='lg-row'>無量法門由此立　盲龜值木幾人思</div>
</div></div>
<div class='div-w'><a id='mulu382' />
<p class='h4'>十三祖迦毘摩羅尊者</p><p>入西印度北山之中，山有大樹蔭覆五百大龍，其樹王名龍樹，常為龍眾說法。祖訪之，龍樹出迎，曰：深山孤寂，龍蟒所居，大德至尊，何枉神足？祖曰：吾非至尊，來訪賢者。龍樹默念曰：此師得決定性明道眼否？是大聖繼真乘否？祖曰：汝雖心語，我<span class='corr'>已</span>意知，但辦出家，何慮吾之不聖？龍樹聞<span class='corr'>已</span>，悔謝祖度。付法偈曰：非隱非顯法，說是真實際，悟此隱顯法，非愚亦非智。</p>

<div class="lg regular"><div class='lg-row'>意知心語顯真乘　滄溟由來鯤化鵬</div>
<div class='lg-row'>但辦肯心承聖業　法中何慮冷如冰</div>
</div></div>
<div class='div-w'><a id='mulu383' />
<p class='h4'>十四祖龍樹尊者</p><p>至南印度導化時，有迦那提婆來謁，將及門，祖先遣侍者以滿缽水置于座前。提婆見之，即以一鉞投之而進。祖後造智度等論，垂世，以法眼付提婆。付法偈曰：為明隱顯法，方說解脫理，於法心不證，無瞋亦無喜。</p>

<div class="lg regular"><div class='lg-row'>陷虎之機不易親　當陽拈出便通津</div>
<div class='lg-row'>針投水乳風前禍　爛熳山花別問春</div>
</div></div>
<div class='div-w'><a id='mulu384' />
<p class='h4'>十五祖迦那提婆尊者</p><p>從龍樹祖得法後，至迦毘羅國。彼有長者梵摩淨德，以其子羅睺羅多，隨祖出家。祖曰：昔如來有記，第二五百年，此子當為大教主，即與剃髮。至巴連弗城，聞諸外道欲障佛法，祖乃執長幡入彼眾中。彼問祖曰：汝何不前？祖曰：汝何不後？彼曰：汝似賤人。祖曰：汝似良人。彼曰：汝解何法？祖曰：汝百不解。彼曰：我欲得佛。祖曰：我灼然得。彼曰：汝不合得。祖曰：元道我得，汝實不得。彼曰：汝既不得，云何言得？祖曰：汝有我故，所以不得。我無我我，故自當得。彼辭既屈，乃問祖曰：汝名何等？祖曰：我名迦那提婆。彼眾夙聞祖名，咸悔過歸伏。祖隨告羅睺羅多，而付法眼。偈曰：本對傳法人，為說解脫理，於法實無證，無終亦無始。</p>

<div class="lg regular"><div class='lg-row'>因邪打正逞襟懷　入水求人似有乖</div>
<div class='lg-row'>二五百年傳佛記　好攜瓢杖踏煙霾</div>
</div></div>
<div class='div-w'><a id='mulu385' />
<p class='h4'>十六祖羅睺羅多尊者</p><p>行化至室羅筏城，有河名金水，寶莊嚴王之子號僧伽難提者，居河之源，安坐入定，祖與學眾溯流而上，伺之三七日，難提從定起，祖問曰：汝心定耶？身定耶？提曰：身心俱定。祖曰：身心俱定，何有出入？提曰：雖有出入，不失定相，如金在井，金體常寂。祖曰：若金在井，若金出井，金無動靜，何物出入？提曰：言金動靜，何物出入，言金出入，金非動靜。祖曰：若金在井，出者何金？若金出井，在者何物？提曰：金若出井，在者非金，金若在井，出者非物。祖曰：此義不然。提曰：彼義非著。祖曰：此義當墮。提曰：彼義不成。祖曰：彼義不成，我義成矣。提曰：我義雖成，法非我故。祖曰：我義<span class='corr'>已</span>成，我無我故。提曰：我無我故，復成何義？祖曰：我無我故，故成汝義。提曰：仁者師誰得是，無我祖曰：我師迦那提婆證是無我。難提以偈贊曰：稽首提婆師，而出于仁者，仁者無我故，我欲師仁者。祖以偈荅曰：我<span class='corr'>已</span>無我故，汝須見我我，汝若師我故，知我非我我。難提心意豁然，即求度脫。祖曰：汝心自在，非我所繫。語<span class='corr'>已</span>，即以大法囑付。祖說偈曰：於法實無證，不取亦不離，法非有無相，內外云何起？難提聞命，說偈贊曰：善哉大聖者，心明逾日月，一光照世界，暗魔無不拔。</p>

<div class="lg regular"><div class='lg-row'>大象遊行兔徑希　義持金井涉離微</div>
<div class='lg-row'>豁然心意無我我　千聖同途把手歸</div>
</div></div>
<div class='div-w'><a id='mulu386' />
<p class='h4'>十七祖僧伽難提尊者</p><p>行化摩提國，歷山谷間，至一峰下，時山舍有童子持圓鑑直造祖前。祖問：汝幾歲耶？曰：百歲。祖曰：汝年尚幼，何言百歲？童曰：我不會理正百歲耳。祖曰：汝善機耶？童曰：佛言若人生百歲不會諸佛機，不如生一日而得決了之。祖曰：汝手中者，當何所表？童曰：諸佛大圓鑑，內外無瑕翳。兩人同得見，心眼皆相似。其父命隨祖出家。祖為名伽耶舍多。後復因風吹殿鈴聲，祖問曰：鈴鳴耶？風鳴耶？舍多曰：非風鈴鳴，我心鳴耳。祖曰：心復誰乎？舍多曰：俱寂靜故。祖曰：善哉善哉，繼吾道者非子而誰？即付法眼。偈曰：心地本無生，因地從緣起，緣種不相妨，華果亦復爾。</p>

<div class="lg regular"><div class='lg-row'>圓鑑風鈴徹底清　童兒百歲語人驚</div>
<div class='lg-row'>現成公案親分付　花果圓來又發萌</div>
</div></div>
<div class='div-w'><a id='mulu387' />
<p class='h4'>十八祖伽耶舍多尊者</p><p>經大月氏國婆羅門鳩摩羅多之舍，祖將入，羅多問曰：是何徒眾？祖曰：是佛弟子。羅多一聞佛號，心神悚然，即時閉戶。祖良久扣其門。羅多曰：此舍無人。祖曰：荅無者誰？羅多聞<span class='corr'>已</span>，遂發宿智。付法偈曰：有種有心地，因緣能發萌，于緣不相礙，當生生不生。</p>

<div class="lg regular"><div class='lg-row'>佛號纔聞即悚神　開門元是閉門人</div>
<div class='lg-row'>為憐擊破牢關鍵　一樹寒梅劫外春</div>
</div></div>
<div class='div-w'><a id='mulu388' />
<p class='h4'>十九祖鳩摩羅多尊者</p><p>適中天竺國，有大士名闍夜多，問仁夭暴壽逆吉義凶之故，祖荅以善惡有三時報。夜多頓釋所疑。祖曰：汝雖<span class='corr'>已</span>信三業，而未明業從惑生，惑依識有，識依不覺，不覺依心，心本清淨，無生滅無造作，無報應無勝負，寂寂然，靈靈然，汝若入此法門，可與諸佛同矣。一切善惡，有為無為，皆如夢幻。夜多領旨，即發宿慧。祖告曰：吾今寂滅時，至汝當紹行化跡。付法偈曰：性上本無生，為對求人說，於法既無得，何懷決不決？</p>

<div class="lg regular"><div class='lg-row'>亡羊泣路事如麻　夢幻空花總被遮</div>
<div class='lg-row'>宿慧頓明諸佛義　何煩門外駕三車</div>
</div></div>
<div class='div-w'><a id='mulu389' />
<p class='h4'>二十祖闍夜多尊者</p><p>至羅閱城，敷揚頓教，彼有學眾，惟尚辨論，首者名婆修盤頭<span class='note-inline'>(此云遍行)</span>，常一食不臥，六時禮佛，清淨無欲，為眾所歸。祖欲度之，問彼眾曰：此遍行頭陀能修梵行，可得佛道乎？眾曰：我師精進，何故不得？祖曰：汝師與道遠矣！設苦行歷於塵劫，皆虛妄之本。眾曰：尊者蘊何德行而譏我師？祖曰：我不求道亦不顛倒，我不禮佛亦不輕慢，我不長坐亦不懈怠，我不一食亦不雜食，我不知足亦不貪慾，心無所希，名之曰道。時遍行聞<span class='corr'>已</span>，發無漏智。付法偈曰：言下合無生，同於法界性，若能如是解，通達事理竟。</p>

<div class="lg regular"><div class='lg-row'>苦行勤修路轉增　懸崖撒手事何曾</div>
<div class='lg-row'>隔牆見角知牛在　一種平常繼祖燈</div>
</div></div>
<div class='div-w'><a id='mulu390' />
<p class='h4'>二十一祖婆修盤頭尊者</p><p>羅閱城人，行化至那提國，王常自在問曰：羅閱土風與此何異？祖曰：彼土曾三佛出世，今王國有二師化導。王曰：二師者誰？祖曰：即王之次子摩拏羅，乃其一也，吾雖德薄，敢當其一。時王方同祖語，忽使者報：有象巨萬逼城。祖曰：拏羅出，患解矣。王遂命之。拏羅出城，向象大喝，城為震動，象皆顛仆馳散。于是，王大敬信，命拏羅依祖出家。祖授付法偈曰：泡幻同無礙，如何不了悟，達法在其中，非今亦非古。</p>

<div class="lg regular"><div class='lg-row'>賓主相看風土揚　鄉談諺語灼然彰</div>
<div class='lg-row'>眾流截斷知端的　海底泥牛趁夜光</div>
</div></div>
<div class='div-w'><a id='mulu391' />
<p class='h4'>二十二祖摩拏羅尊者</p><p>行化西印度，知月氏國有鶴勒那比丘，堪為法器，乃躬往化之。時鶴勒那以昔緣故，感鶴眾相隨，見祖遂問：有何方便，令彼解脫？祖曰：我有無上法寶，汝當聽受，化未來際。即說偈曰：心隨萬境轉，轉處實能幽，隨流認得性，無喜亦無憂。時鶴眾聞偈，咸飛鳴而去。</p>

<div class="lg regular"><div class='lg-row'>眾鶴追隨業自殊　一機掣斷始無疑</div>
<div class='lg-row'>飛鳴濯濯啣恩去　物外超然識得伊</div>
</div></div>
<div class='div-w'><a id='mulu392' />
<p class='h4'>二十三祖鶴勒那尊者</p><p>中印度師子比丘問：我欲求道，當何用心？祖曰：汝欲求道，無所用心。曰：既無用心，誰作佛事？祖曰：若有用心，即非功德。汝若無作，即是佛事。經云：我所作功德而無我所故。師子聞<span class='corr'>已</span>，即入佛慧。祖告曰：我滅後五十年，北天竺國當有難起嬰在汝身，今以法眼付囑于汝，善自護持。乃說付法偈曰：認得心性時，可說不思議，了了無可得，得時不說知。</p>

<div class="lg regular"><div class='lg-row'>縵天網子頗相宜　打鳳羅龍驀面欺</div>
<div class='lg-row'>一句了然超百億　三賢十聖那能知</div>
</div></div>
<div class='div-w'><a id='mulu393' />
<p class='h4'>二十四祖師子尊者</p><p>求法嗣于罽賓國，遇一長者引一子問祖曰：此子名斯多，當生便拳左手，今二十年終未能舒。祖即以手接曰：可還我珠。童子遽開手奉珠。眾皆驚異。長者令之出家，以前緣故，復名婆舍斯多。祖即告之曰：吾師密有懸記，罹難非久，如來正法眼藏，今囑付汝，汝應保護，普潤來際。偈曰：正說知見時，知見俱是心，當心即知見，知見即于今。祖說偈<span class='corr'>已</span>，復以僧伽黎密付斯多，俾之他國。斯多受教，乃抵南天。</p>

<div class="lg regular"><div class='lg-row'>捏緊拳頭二十年　纔逢識者便開拳</div>
<div class='lg-row'>目前多少淆訛事　只許渠儂到處圓</div>
</div></div>
<div class='div-w'><a id='mulu394' />
<p class='h4'>二十五祖婆舍斯多尊者</p><p>受師子祖囑，獨邁南天，潛隱山谷，天德王、迎供王有二子，長曰德勝，次曰不如密多。密多和柔，德勝凶暴。及即位，惑外道說，欲抑祖，密多諫德勝囚之，乃詰祖曰：師子尊者<span class='corr'>已</span>遇罽賓國王難，何緣付法？祖出尊者先所付僧伽黎示勝，勝命焚之，衣出五色光，薪盡如故，勝乃追悔禮祖，立出密多。密多遂求祖出家。祖問曰：汝欲出家，當為何事？密多曰：我若出家，不為其事。祖曰：不為何事？密多曰：不為俗事。祖曰：當為何事？密多曰：當為佛事。祖曰：王子智慧天至。即度出家，侍祖六年，乃付法偈曰：聖人說知見，當境無是非，我今悟真性，無道亦無理。密多受偈，問：衣可傳乎？祖曰：此衣為難故，假以證汝身，無難何假傳衣？密多作禮。</p>

<div class="lg regular"><div class='lg-row'>罽賓揮劍一臂墮　德勝焚衣滿面慚</div>
<div class='lg-row'>迥絕是非親嫡骨　繩繩不斷語喃喃</div>
</div></div>
<div class='div-w'><a id='mulu395' />
<p class='h4'>二十六祖不如密多尊者</p><p>得法，至東印度，王堅固敬信于祖。祖曰：王國有聖，當繼我法。時國中有婆羅門子，年二十，幼失父母，不知名氏，或自稱瓔珞，人遂呼為瓔珞童子，丐行間里。有問：汝行何急？即曰：汝行何緩？問：何姓？即曰：與汝同姓。人莫測之。一日，祖與王同車而出，瓔珞稽首自陳往因，祖乃名為般若多羅，付法偈曰：真性心地藏，無頭亦無尾，應緣而化物，方便呼為智。</p>

<div class="lg regular"><div class='lg-row'>無頭無尾不曾藏　逼塞虛空孰敢量</div>
<div class='lg-row'>瑟瑟金風輕洩漏　枝枝丹桂自芬芳</div>
</div></div>
<div class='div-w'><a id='mulu396' />
<p class='h4'>二十七祖般若多羅尊者</p><p>因南印度，香至王供以寶珠，祖即取試三王子曰：此珠圓明，有能及否？二王子皆曰：此珠七寶中尊，固無踰也。第三王子菩提多羅曰：此是世寶，未足為上，於諸寶中，法寶為上。此是世光，未足為上，於諸光中，智光為上。此是世明，未足為上，於諸明中，心明為上。此珠光明，不能自炤，要假智光，光辨於此。既辨此<span class='corr'>已</span>，即知是珠。既知是珠，即明其寶。若明其寶，寶不自寶。若辨其珠，珠不自珠。珠不自珠，要假智珠，而辨世珠。寶不自寶，要假智寶，以明法寶。然則師有其道，其寶即現，眾生有道，心寶亦然。祖歎其辯慧，乃復問曰：於諸物中，何物無相？曰：於諸物中，不起無相。又問：於諸物中何物最高？曰：於諸物中人我最高。又問：於諸物中，何物最大？曰：於諸物中，法性最大。祖時知是法器，默而混之。香至厭世，遂依祖出家。祖以其通達大法，乃名菩提達磨，而告之曰：如來以正法眼付大迦葉，如是展轉，乃至於我，我今囑汝聽吾偈曰：心地生諸種，因事復生理，果滿菩提圓，花開世界起。</p>

<div class="lg regular"><div class='lg-row'>心明世寶別端倪　迥出人間東與西</div>
<div class='lg-row'>一夜好風吹不輟　曉來黃葉與階齊</div>
</div></div></div>
<div class='div-w'><a id='mulu397' />
<p class='h3'>震旦</p>
<div class='div-w'><a id='mulu398' />
<p class='h4'>初祖菩提達磨大師</p><p>受西天二十七祖般若多羅囑識，於梁普通七年來震旦，初至金陵，與武帝機不契，寓止嵩山少林，面壁而坐，人莫之測。二祖慧可躬詣求法，立雪斷臂，向祖問：諸佛法印，可得聞乎？祖曰：諸佛法印，匪從人得。可曰：我心未安，乞師與安。祖曰：將心來，與汝安。可良久曰：覓心了不可得。祖曰：與汝安心竟。可悟入。越九年，祖命門人曰：時將至矣，汝等合言所得。有道副對曰：如我所見，不執文字，不離文字，而為道用。祖曰：汝得吾皮。尼總持曰：我今所解，如慶喜見阿閦佛國，一見更不再見。祖曰：汝得吾肉。道育曰：四大本空，五陰非有，而我見處，無一法可得。祖曰：汝得吾骨。慧可出，禮三拜，依位而立。祖曰：汝得吾髓。乃顧可曰：昔如來以正法眼付迦葉尊者，展轉囑累而至於我，我今付汝，汝當護持，并授袈裟以為法信。付法偈曰：吾本來茲土，傳法救迷情，一花開五葉，結果自然成。</p>
<p>頌曰：</p>

<div class="lg regular"><div class='lg-row'>長空雲淡沒間關　月照松梢山影慳</div>
<div class='lg-row'>一片清光輝宇宙　夜深兀坐聽潺湲</div>
<div class='lg-row'>面壁嵩山成話墮　安心得髓恨添多</div>
<div class='lg-row'>西天法印分明極　惱亂春風撼薜蘿</div>
</div></div>
<div class='div-w'><a id='mulu399' />
<p class='h4'>二祖慧可大師</p><p>從初祖得法，博求法嗣，時三祖為居士，年踰四十，不言名氏，禮祖問曰：弟子身纏風恙，請和尚懺罪。祖曰：將罪來，與汝懺。士良久曰：覓罪了不可得。祖曰：與汝懺罪竟，宜依佛法僧住。士曰：今見和尚，<span class='corr'>已</span>知是僧，未審何名佛法？祖曰：是心是佛，是心是法。法佛無二，僧寶亦然。士曰：今日始知罪性不在內，不在外，不在中間，如其心然，佛法無二也。祖深器之，為之剃髮，名曰僧璨。付法偈曰：本來緣有地，因地種花生，本來無有種，花亦不曾生。</p>

<div class="lg regular"><div class='lg-row'>毒流四海廣無邊　風恙纏身乞懺愆</div>
<div class='lg-row'>罪性頓空三寶住　夜寒月映渡頭船</div>
</div></div>
<div class='div-w'><a id='mulu400' />
<p class='h4'>三祖僧璨大師</p><p>自二祖授法，深自韜晦，居無常處，積十餘載，人無知者。四祖道信時為沙彌，年始十四，禮祖問曰：願和尚慈悲，乞與解脫法門。祖曰：誰縛汝？曰：無人縛。祖曰：何更求解脫乎：信于言下大悟，服勞九載。付法偈曰：花種雖因地，從地種花生，若無人下種，花地盡無生。</p>

<div class="lg regular"><div class='lg-row'>受恩深處本無多　一語相投便上科</div>
<div class='lg-row'>解脫法門誰縛汝　信知脫下自淆訛</div>
</div></div>
<div class='div-w'><a id='mulu401' />
<p class='h4'>四祖道信大師</p><p>嗣法三祖，住蘄春破頭山，學侶雲臻。一日往黃梅縣，路逢一小兒，骨相奇秀，異乎常童，祖問曰：子何姓？荅曰：姓即有不是常姓。祖曰：是何姓？荅曰：是佛性。祖曰：汝無姓耶？荅曰：性空故無。祖默，識是法器，即遣侍者，從其母乞出家，後付法。偈曰：花種有生性，因地花生生，大緣與性合，當生生不生。</p>

<div class="lg regular"><div class='lg-row'>破頭山上播真風　喜得黃梅驀地逢</div>
<div class='lg-row'>性有性無全體露　小兒原是老栽松</div>
</div></div>
<div class='div-w'><a id='mulu402' />
<p class='h4'>五祖弘忍大師</p><p>前身為破頭山中栽松道者，轉遇四祖得法嗣，化六祖。時為居士，姓盧名慧能，聞讀金剛經有省，自新州來參祖，祖令隨眾作務。祖一日令眾述偈，意符則授衣。法會下七百餘僧，上座神秀者于廊壁書偈曰：身似菩提樹，心如明鏡臺，時時勤拂拭，莫使惹塵埃。祖見，知秀所作，乃讚歎曰：後人依此修行，亦得勝果。各令念誦。盧在碓坊聞之，至夜倩人于秀偈側亦書一偈曰：菩提本無樹，明鏡亦非臺，本來無一物，何處惹塵埃。祖見曰：此是誰作？亦未見性。眾聞祖語，遂不之顧。逮夜，祖潛詣碓坊，問曰：米白也未？盧曰：白也，未有篩。祖以杖擊碓三下而去。盧即三鼓入室，祖密付衣法，囑善保護，無令斷絕。付法偈曰：有情來下種，因地果還生，無情既無種，無性亦無生。</p>

<div class="lg regular"><div class='lg-row'>本來無物頂[寧*頁]開　米白倩篩滿面灰</div>
<div class='lg-row'>三鼓密傳衣缽去　刻舟爭見化龍才</div>
</div></div>
<div class='div-w'><a id='mulu403' />
<p class='h4'>六祖慧能大師</p><p>黃梅得法後，住曹溪。南嶽讓祖來參。祖問：甚麼處來？讓曰：嵩山來。祖曰：什麼物恁麼來？讓無語。經八載，忽然有省，乃白祖曰：某甲有個會處。祖曰：作麼生？師曰：說似一物即不中。祖曰：還假修證否？讓曰：修證則不無，染污即不得。祖曰：祗此不污染，諸佛之所護念。汝既如是，吾亦如是。祖為說法，偈曰：心地含諸種，普雨悉皆生，頓悟花情<span class='corr'>已</span>，菩提果自成。</p>

<div class="lg regular"><div class='lg-row'>當陽一拶遠趨風　八載投機亦不中</div>
<div class='lg-row'>修證不無染不得　山叢叢處水濛濛</div>
</div></div>
<div class='div-w'><a id='mulu404' />
<p class='h4'>曹溪第二世南嶽懷讓禪師</p><p>見馬祖常習坐，禪師問曰：大德，坐禪圖甚麼？祖曰：圖作佛。師乃取一磚，於彼菴前石上磨。祖曰：磨作甚麼？師曰：磨作鏡。祖曰：磨磚豈得成鏡耶？師曰：磨磚既不成鏡，坐禪豈得作佛？祖曰：如何即是？師曰：如牛駕車，車若不行，打車即是？打牛即是？祖無對。師又曰：汝學坐禪，為學坐佛？若學坐禪，禪非坐臥，若學坐佛，佛非定相，於無住法不應取捨。汝若坐佛，即是殺佛，若執坐相，非達其理。祖聞示誨，如飲醍醐，禮拜問曰：如何用心，即合無相三昧？師曰：汝學心地法門，如下種子，我說法要，譬彼天澤，汝緣合故，當見其道。又問：道非色相，云何能見？師曰：心地法眼，能見乎道，無相三昧，亦復然矣。祖曰：有成壞否？師曰：若以成壞聚散而見道者，非見道也。乃說偈曰：心地含諸種，遇澤悉皆萌，三昧花無相，何壞復何成。祖遂開悟，心意超然，侍奉九秋，日益玄奧。</p>

<div class="lg regular"><div class='lg-row'>輕輕閫外展機籌　引玉拋磚格異眸</div>
<div class='lg-row'>打疊車牛三昧起　木童騎鶴上楊州</div>
</div></div>
<div class='div-w'><a id='mulu405' />
<p class='h4'>曹溪第三世江西馬祖道一禪師</p><p>百丈為侍者。一日侍祖行次，見一群野鴨飛過。祖曰：是甚麼？丈曰：野鴨子。祖曰：甚處去也？丈曰：飛過去也。祖遂把丈鼻扭，負痛失聲。祖曰：又道飛過去也。丈於言下有省。又後侍立次，祖目視繩床角拂子。丈曰：即此用，離此用。祖曰：汝向後開兩片皮，將何為人？丈取拂子豎起。祖曰：即此用，離此用。丈挂拂子於舊處。祖振威一喝。丈直得三日耳聾。祖付法偈曰：心外本無法，有付非心法，既知非法心，如是付心法。</p>

<div class="lg regular"><div class='lg-row'>鼻痛始知燈是火　耳聾難掩掣風顛</div>
<div class='lg-row'>大千沙界文同軌　天自高兮海自淵</div>
</div></div>
<div class='div-w'><a id='mulu406' />
<p class='h4'>曹溪第四世洪州百丈山懷海禪師</p><p>一日謂眾曰：佛法不是小事，老僧昔被馬大師一喝，直得三日耳聾。時黃檗聞舉，不覺吐舌。師曰：子<span class='corr'>已</span>後莫承嗣馬祖去麼？檗曰：不然，今日因和尚舉，得見馬祖大機大用，然且不識馬祖，若嗣馬祖，<span class='corr'>已</span>後喪我兒孫。師曰：如是如是，見與師齊，減師半德。見過于師，方堪傳授。子甚有超師之見。檗便禮拜。師付法偈曰：本無言語囑，強以心法傳，汝既受持去，心法更何言。</p>

<div class="lg regular"><div class='lg-row'>陳年蠱毒水難當　觸著通身皮骨喪</div>
<div class='lg-row'>識得根源為活計　一般酥酪是砒礵</div>
</div></div>
<div class='div-w'><a id='mulu407' />
<p class='h4'>曹溪第五世洪州黃檗山希運禪師</p><p>臨濟在師會下，行業純一。首座睦州嘆曰：雖是後生，與眾有異。遂問：上座在此多少時？濟云：三年。座云：曾參問也無？濟云：不曾參問。不知問個什麼。座云：汝何不去問堂頭和尚，如何是佛法的的大意？濟便問。聲未絕，師便打。濟下來。座云：問話作麼生？濟云：某甲問聲未絕，和尚便打，某甲不會。座云：但更去問。濟又問，師又打。濟如是三度問，師三度打。濟白首座云：幸蒙慈悲，令某甲問訊和尚，三度發問，三度被打，自恨障緣，不領深旨，今且辭去。座云：汝若去時，須辭和尚去。濟禮拜退。座先到師白云：問話底後生甚是如法。若來辭時，方便接他，向後成一株大樹，與天下人作陰涼去在。濟辭師，師囑云：不得往別處去，汝向高安灘頭大愚處去，必為汝說。濟到大愚。愚問：甚處來。濟云：黃檗來。愚曰：黃檗有何言句？濟曰：某甲三度問佛法的的大意，三度被打，不知某甲有過無過？愚曰：黃檗與麼老婆心切，為汝得徹困，更來者裡問有過無過。濟于言下大悟，云：元來黃檗佛法無多子。愚搊住曰：者尿床鬼子適來道有過無過，如今卻道黃檗佛法無多子。你見個甚麼道理？速道速道！濟遂築大愚脅下三拳。愚拓開曰：汝師黃檗，非干我事。濟便回師，見便問：者漢來來去去，有甚了期？濟云：秪為老婆心切人事了。侍立。師又問：什麼處去來？濟云：昨奉慈旨，令參大愚去來。師云：大愚有何言句。濟遂舉前話。師云：作麼生得者漢來，待痛與一頓。濟云：說甚麼待來，即今便喫。隨後便掌，師云：者風顛漢卻來者裡捋虎鬚。濟便喝。師云：侍者引者風顛漢參堂去。後付偈曰：病時心法在，不病心法無，吾所付心法，不在心法途。</p>

<div class="lg regular"><div class='lg-row'>三回痛棒骨生痕　一築高安便荅恩</div>
<div class='lg-row'>更把虎鬚頻倒捋　乾坤攪動斗星昏</div>
</div></div>
<div class='div-w'><a id='mulu408' />
<p class='h4'>曹溪第六世鎮州臨濟義玄禪師</p><p>興化為侍者，機緣默契，師以法偈印之。偈曰：至道無揀擇，本心無向背，便如此承當，春風增瞌睡。化後充三聖首座，次任大覺院主<span class='note-inline'>(云云)</span>。開堂日此一炷香，本為三聖師兄，三聖於我太孤，本為大覺師兄，大覺於我太賒，不如供養臨濟先師。</p>

<div class="lg regular"><div class='lg-row'>家富兒嬌無揀擇　機籌互換始承當</div>
<div class='lg-row'>春風瞌睡流千古　有眼如盲日正央</div>
<div class='lg-row'>頂[寧*頁]豎亞摩醯眼　肘後橫懸奪命符</div>
<div class='lg-row'>毒氣迸開無限意　賺他驢糞較賒孤</div>
</div></div>
<div class='div-w'><a id='mulu409' />
<p class='h4'>臨濟第二世魏府興化存獎禪師</p><p>南院久依座下。師以法偈付曰：大道全自心，亦非在心求，付汝自心道，無喜亦無憂。</p>

<div class="lg regular"><div class='lg-row'>自心大道沒遮藏　花笑鳥啼山更長</div>
<div class='lg-row'>月白不從門外得　踢翻尿器露風光</div>
</div></div>
<div class='div-w'><a id='mulu410' />
<p class='h4'>臨濟第三世汝州南院慧顒禪師</p><p>風穴在會作園頭，師一日入園問云：南方一棒作麼生商量？穴云：作奇特商量。穴卻問：和尚此間一棒作麼商量？師拈棒云：棒下無生忍，臨機不見師。穴於言下大徹。依止六年。師付法偈曰：我今無法說，所說皆非法，今付無法法，不可住于法。</p>

<div class="lg regular"><div class='lg-row'>棒下無生絕較量　臨機不見太郎當</div>
<div class='lg-row'>顒翁若遇風顛漢　劈面攔腮沒處藏</div>
</div></div>
<div class='div-w'><a id='mulu411' />
<p class='h4'>臨濟第四世汝州風穴延沼禪師</p><p>首山充知客時，常密誦法華。一日侍立次，師乃垂涕告曰：不幸臨濟之道，至吾將墜于地。山曰：觀此一眾，豈無人耶？師曰：聰明者多，見性者少。山曰：如某者如何？師曰：吾雖望子之久，猶恐耽著此經，不能放下。山曰：此亦可事，願聞其要。師於是上堂，舉世尊以青蓮目顧視大眾，迦葉正當與麼時，且道說個什麼？若道不說而說，又是埋沒先聖，且道說個什麼？山拂袖而退。師擲下拄杖，歸方丈。次日，山與真園頭，同上問訊。師問真曰：作麼生是世尊不說說？真曰：鵓鳩樹頭鳴。師曰：你作許多癡福作麼？何不體究言句？又問山曰：你作麼生？山曰：動容揚古路，不墮悄然機。師謂真曰：你何不看念法華下語？付首山偈曰：無說是真法，其說原無說，我今說付時，說說何曾說。</p>

<div class="lg regular"><div class='lg-row'>日憂祖道淚潸潸　鐵石心肝也痛酸</div>
<div class='lg-row'>拂袖一肩擔荷後　令人聞見膽毛寒</div>
</div></div>
<div class='div-w'><a id='mulu412' />
<p class='h4'>臨濟第五世汝州首山省念禪師</p><p>一日上堂，汾陽出問：百丈捲席意旨如何？師云：龍袖拂開全體現。陽云：未審師意如何？師云：象王行處絕狐蹤。陽於言下大悟，遂提起坐具，顧視大眾云：萬古碧潭空界月，再三撈漉始應知。禮拜歸眾。時葉縣省和尚作首座，纔退便問：昭兄，你適來見個什麼道理，便與麼道？陽云：正是我放身捨命處，省便休。師付汾陽法，偈曰：自古付無說，我今亦無說，只此無說心，諸佛所共說。</p>

<div class="lg regular"><div class='lg-row'>皓魄當空絕點埃　一枝丹桂月中開</div>
<div class='lg-row'>香飄撲著人間鼻　放捨身心寔俊哉</div>
</div></div>
<div class='div-w'><a id='mulu413' />
<p class='h4'>臨濟第六世汾州太子院善昭禪師</p><p>慈明，參師，師揣其志，經二年未許入室。明每詣方丈，師見必詬罵，或毀詆諸方，及有所訓，皆流俗鄙事。明一夕訴曰：自至法席<span class='corr'>已</span>再夏，不蒙指示，但增世俗塵勞，念歲月飄忽，<span class='corr'>己</span>事未明，有失出家之利。語未卒，師熟視罵曰：是惡知識敢裨販我？怒舉杖逐之。明擬伸救。師驀掩其口。明忽大悟，曰：是知臨濟道出常情。服役七年，辭去。付偈曰：虛空無形象，形象非虛空，我所付心法，空空空不空。</p>

<div class="lg regular"><div class='lg-row'>煆凡煉聖妙爐殷　格外鉗錘非易聞</div>
<div class='lg-row'>一點始知脣在口　等閒出語便驚群</div>
</div></div>
<div class='div-w'><a id='mulu414' />
<p class='h4'>臨濟第七世潭州石霜慈明楚圓禪師</p><p>自南源徙道吾，石霜皆楊岐總院事岐，依師雖久，未有省發，每咨參，師曰：庫司事繁，且去。他日又問，師曰：監寺異日兒孫遍天下，在何用忙為？一日，師適出，雨忽作。岐偵師小徑，既見，遂搊住曰：這老漢今日須與我說，不說打你去！師曰：監寺知者般事便休。語未卒，岐大悟，即拜於泥塗問曰：狹路相逢時如何？師曰：你且躲避，我要去那裡去。岐歸來日，具威儀，詣方丈，禮謝。師呵曰：未在一日。師上堂，岐出問：幽鳥語喃喃，辭雲入亂峰時如何？師曰：我行荒草裡，汝又入深村。岐曰：官不容鍼，更借一問。師便喝。岐曰：好喝。師又喝。岐亦喝。師連喝兩喝。岐禮拜。師曰：此事是個人方能擔荷。岐拂袖便行。師付法偈曰：虛空無面目，心相亦如然，即此虛空心，可稱天中天。</p>

<div class="lg regular"><div class='lg-row'>這般家業要承當　毒藥甘漿著甚忙</div>
<div class='lg-row'>幽鳥一聲相借問　春風吹綻百花香</div>
</div></div>
<div class='div-w'><a id='mulu415' />
<p class='h4'>臨濟第八世袁州楊岐方會禪師</p><p>白雲端參。師一日忽問：上人落髮師為誰？端曰：茶陵郁和尚。師曰：吾聞伊過橋遭攧有省，作偈甚奇，能記否？端即誦曰：我有明珠一顆，久被塵勞關鎖，今朝塵盡光生，照破山河萬朵。師笑而趨起。端愕然，通夕不寐，黎明咨詢。師適歲莫，師曰：汝見昨日打敺儺者麼？曰：見。師曰：汝一籌不及渠。端復駭曰：意旨如何？師曰：渠愛人笑，汝怕人笑。端因大悟于言下。師付法偈曰：心體如虛空，法亦遍虛空，證得心空理，非法非心空。</p>

<div class="lg regular"><div class='lg-row'>巧將黑豆換明珠　鬼臉神頭見自殊</div>
<div class='lg-row'>直下頓忘渠愛怕　卓然垂手御龍駒</div>
</div></div>
<div class='div-w'><a id='mulu416' />
<p class='h4'>臨濟第九世舒州白雲守端禪師</p><p>浮山遠聞師頌臨濟三頓棒，有過人處，指五祖演見師。祖請益南泉摩尼珠話。師叱之。祖領悟，獻投機偈曰：山前一片閒田地，叉手叮嚀問祖翁，幾度賣來還自買，為憐松竹引清風。師印可，令掌磨事。一日，師謂祖曰：有數禪客自廬山來，皆有悟入處，教伊說，亦說得，有來由，舉因緣問伊，亦明得，教伊下語，亦下得，秪是未在。祖於是大疑，私自計曰：既悟了，說亦說得，明亦明得，如何卻未在？遂參究累日，忽然省悟，從前寶惜一時放下，走見師。師為手舞足蹈。祖亦一笑而<span class='corr'>已</span>。祖後曰：吾因茲出一身白汗，便明得下載清風。師付法偈曰：道我元無我，道心元無心，惟此無我法，相契無我心。</p>

<div class="lg regular"><div class='lg-row'>隔溪共語有來因　吹落黃花始得真</div>
<div class='lg-row'>下載清風剛付汝　海門迸出一紅輪</div>
</div></div>
<div class='div-w'><a id='mulu417' />
<p class='h4'>臨濟第十世蘄州五祖法演禪師</p><p>圓悟出蜀，遍參諸宿，最後見祖，盡其機用，祖皆不諾，乃謂：祖強移換人！出不遜語，忿然而去。祖曰：待你著一頓熱病打時，方思量我在悟。到金山，染傷寒，困極，以平日見處試之，無得力者，追繹祖言，乃自誓曰：我病稍間，即歸五祖。病痊，尋歸。祖一見而喜，令即參堂充侍者，方半月會部使者解印還蜀，詣祖問道。祖曰：提刑少年曾讀小艷詩否？有兩句頗相近：頻呼小玉元無事，秪要檀郎認得聲。提刑應諾諾。祖曰：且仔細悟。適歸，侍立次，問曰：聞和尚舉小艷詩，提刑會否？祖曰：他秪認得聲悟。曰：秪要檀郎認得聲，他既認得聲，為甚麼卻不是？祖曰：如何是祖師西來意？庭前柏樹子。聻悟忽有省。遽出，見雞飛上闌干，鼓翅而鳴，復自謂曰：此豈不是聲？遂袖香入室，通所得呈偈曰：金鴨香銷錦繡幃，笙歌叢裡醉扶歸，少年一段風流事，秪許佳人獨自知。祖曰：佛祖大事，非小根劣器所能造詣。吾助汝喜。後悟與佛眼、佛鑑。侍祖於一亭上，夜話及歸，燈<span class='corr'>已</span>滅，祖於暗中曰：各人下一轉語。佛鑑曰：彩鳳舞丹霄。佛眼曰：鐵蛇橫古路。悟曰：看腳下。祖曰：滅吾宗者，乃克勤耳。祖付法偈曰：真我本無心，真心亦無我，契此真真心，我我何曾我。</p>

<div class="lg regular"><div class='lg-row'>聲前色後謾勞追　一段風流出大奇</div>
<div class='lg-row'>燈滅暗中呈好手　扳麟奪角上雲逵</div>
</div></div>
<div class='div-w'><a id='mulu418' />
<p class='h4'>臨濟第十一世成都府昭覺寺佛果克勤圓悟禪師</p><p>虎丘隆入室。師問曰：見見之時見非是，見見猶離見見不能及。遂舉手曰：還見麼？隆曰：見。師曰：頭上安頭。隆聞脫然契證。師叱曰：見個甚麼？隆曰：竹密不妨流水過。師肯之，俾掌藏。有問隆：藏主柔易若此，何能為哉？師曰：瞌睡虎耳。付偈曰：得道心自在，不得道憂惱，付汝自心道，無喜亦無惱。</p>

<div class="lg regular"><div class='lg-row'>見不能及草芊芊　頭上安頭更可憐</div>
<div class='lg-row'>一句峭然雲影斷　猙獰牙爪露山巔</div>
</div></div>
<div class='div-w'><a id='mulu419' />
<p class='h4'>臨濟第十二世平江府虎丘紹隆禪師</p><p>住宣州彰教時，圓悟歸蜀，指應菴華見師。師移虎丘，華侍行，未半載，頓明大事。師付法偈曰：天晴雲在天，雨落濕在地，秘密付汝心，心法只這是。華後住饒之報恩，師忌辰，拈香云：平生沒興撞著這無意智老和尚，做盡伎倆，湊泊不得，從此卸卻干戈，隨分著衣喫飯，二十年來坐曲彔木，懸羊頭賣狗肉，知他有甚憑據。雖然，一年一度燒香日，千古令人恨轉深。</p>

<div class="lg regular"><div class='lg-row'>咄哉睡虎徹生緣　雨濕天晴花更鮮</div>
<div class='lg-row'>血戰沙場人盡曉　懸羊賣狗把香然</div>
</div></div>
<div class='div-w'><a id='mulu420' />
<p class='h4'>臨濟第十三世明州天童山應菴曇華禪師</p><p>密菴傑初參師于衢之明果，師屢呵斥。一日問傑：如何是正法眼。傑遽答曰：破沙盆。師頷之。付偈曰：佛用眼睹星，我用耳聽聲，我用與佛用，我明汝亦明。</p>

<div class="lg regular"><div class='lg-row'>掇不去兮拈不來　風吹日炙賺人猜</div>
<div class='lg-row'>當陽觸瞎娘生眼　獨露堂堂遍九垓</div>
</div></div>
<div class='div-w'><a id='mulu421' />
<p class='h4'>臨濟第十四世明州天童山密菴成傑禪師</p><p>住烏巨。破菴先參師，命典客。一日，師偶對僧舉：不是風動不是幡動。先聞豁然大悟。次日，師遇先眾寮前，問：你總不得作伎倆，試露個消息看。先應聲曰：方丈裡有客。師呵呵大笑。先侍師凡五載，盡得旨要，後辭歸蜀，師以偈送之曰：萬里南來川藞苴，奔流度刃扣玄關，頂門戳瞎金剛眼，去住還同珠走盤。付法偈曰：佛與眾生見，元本不隔線，付法付自心，非見非不見。</p>

<div class="lg regular"><div class='lg-row'>不是風兮不是幡　平生底蘊盡掀翻</div>
<div class='lg-row'>要津把住通消息　度刃奔流始徹源</div>
</div></div>
<div class='div-w'><a id='mulu422' />
<p class='h4'>臨濟第十五世夔州府臥龍破菴祖先禪師</p><p>住蘇之西華秀峰，有僧入室，師打逐至法堂時，無準範解曰：禪和家爭禪亦常事耳。師曰：豈不聞道我肚饑，聞板聲要喫飯去聻。準聞，不覺汗流浹背。師居靈隱，準復從。一日侍游石筍菴，菴有道者請益，曰：胡孫子捉不住乞師方便。師曰：用捉他作麼？如風吹水，自然成，紋。準在旁大徹。付偈曰：我若不見時，汝應不見見，見見非自心，自心常顯現。</p>

<div class="lg regular"><div class='lg-row'>江南三月趁春風　兩岸桃花映水紅</div>
<div class='lg-row'>欲識渠儂真面目　鷓鴣啼在綠陰中</div>
</div></div>
<div class='div-w'><a id='mulu423' />
<p class='h4'>臨濟第十六世徑山無準師範禪師</p><p>賜號佛鑑，斷橋倫祖在會下，準以狗子因何有業識令祖下語，凡三十轉不契。祖云：可無方便乎？準舉真淨頌曰：言有業識在，誰云意不深，海枯終見底，人死不知心。祖竦然良久。忽聞板聲，通身汗下，於是脫然。準以從上源流，并付法偈曰：真理直如絃何默更何言，我今善付囑，表心本無得。祖出世祗園，遷天台瑞岩國清。準于淳祐<span class='corr'>己</span>酉三月十五示疾，集眾遺囑，其徒眾請偈，準乃執筆書偈云：來時空索索，去也赤條條，更要問端的，天台有石橋。</p>

<div class="lg regular"><div class='lg-row'>養子之緣意自深　海枯人死要知心</div>
<div class='lg-row'>板聲一擊通身脫　迥出天台亙古今</div>
</div></div>
<div class='div-w'><a id='mulu424' />
<p class='h4'>臨濟第十七世杭州淨慈斷橋妙倫禪師</p><p>台州徐氏子，室中嘗舉萬法歸一示徒，日隨眾務。方山寶侍次，師以莧菜根示之，寶悟入。師付法偈曰：本無迷悟人，迷悟自家討，記得少壯時，而今不覺老。即繼師席。</p>

<div class="lg regular"><div class='lg-row'>莧根拈起骨毛寒　好肉無端索灸瘢</div>
<div class='lg-row'>悟得單傳真祕訣　風前總是活人丹</div>
</div></div>
<div class='div-w'><a id='mulu425' />
<p class='h4'>臨濟第十八世天台瑞岩方山寶禪師</p><p>初住西庵，無見參師，雖有所契，未臻其極，遂築室華頂，精苦自勵。一日作務次，渙然有省，平生凝滯當下冰釋，遂走瑞岩呈所解。方以偈證曰：道人得得出山來，盡把襟懷對我開，坦坦平平如鏡面，澄澄湛湛絕纖埃。忽然得個轉身句，衲卷寒雲便歸去，萬八千丈華頂峰，一笑裂開鐵面具，家山到後絕思惟。拗折烏藤拄竹扉糞火堆中消息好，芋香便是道香時，并付法偈曰：此心極廣大，虛空比不得，此道只如是，受持休外覓。</p>

<div class="lg regular"><div class='lg-row'>一鑑當天照影寒　瀑飛深處展眉端</div>
<div class='lg-row'>虛空絕巘情難比　分付清風直下看</div>
</div></div>
<div class='div-w'><a id='mulu426' />
<p class='h4'>臨濟第十九世天台無見先睹禪師</p><p>一坐華頂四十餘年，足未嘗輒越戶，至正賜號妙明真覺。白雲度深習禪定，後一策南遊，遍叩禪林，無有可其意者，聞師說法天台，欣然就謁。師見器之，充侍者。度問：西來密意，未審如何？師云：侍娑羅峰點頭，即向汝道。度以手搖曳擬荅。師便喝。度云：娑羅峰頂，白浪滔天，花開芒種後，葉落立秋前。師云：我家無殘羹剩飯也。度云：此非殘羹剩飯而何？師頷之。付法偈曰：至大是此心，至聖是此法，燈燈光不差，了此心者達。</p>

<div class="lg regular"><div class='lg-row'>虎嘯龍驤山勢險　西來密意灼然酬</div>
<div class='lg-row'>殘羹剩飯都掀卻　百億須彌笑點頭</div>
</div></div>
<div class='div-w'><a id='mulu427' />
<p class='h4'>臨濟第二十世處州福林白雲智度禪師</p><p>初住普慈諸剎，洪武<span class='corr'>己</span>酉應召，尋隱福林。平昔機語，不容人錄，古拙俊侍師室中，了明大事，深契牧牛之作，乃付法。偈曰：心中有自心，法中有至法，我今可付囑，心法無心法。</p>

<div class="lg regular"><div class='lg-row'>幃幄坐籌聲價重　不容裨販出常情</div>
<div class='lg-row'>其中有個真消息　戴角披毛異類行</div>
</div></div>
<div class='div-w'><a id='mulu428' />
<p class='h4'>臨濟第二十一世太平府繁昌八峰山古拙俊禪師</p><p>無際參，師問：還我照用來。際云：若有照用，即成障礙。師云：這廝著空，佛也救不得。際云：有無俱寂滅，空佛悉皆非。後示以偈云：憶昔繁昌一別時，此心能有幾人知，無絃曲子真堪續，慧命懸懸付阿誰？付法偈曰：一道不心光，三際十方明，何于明白中，有明有不明。</p>

<div class="lg regular"><div class='lg-row'>年老婆心徹底祜　翻雲覆雨驗淆訛</div>
<div class='lg-row'>繁昌嫡脈今猶在　空佛俱非唱哩囉</div>
</div></div>
<div class='div-w'><a id='mulu429' />
<p class='h4'>臨濟第二十二世川東普州道林無際悟禪師</p><p>別號蠶骨蜀中人也，年二十，出纏縛，竹為菴，研勵無懈，四指大書帖亦不顧，只是拍盲做鈍工夫，後得大徹大悟，即呈本師偈云：寂照無上下，光明處處通，本來無皂白，無處不含容。正統九年，應召說法，上大悅。師嘗以無字公案示徒，月溪澄久依座下，深得奧旨，特書月溪二字，法語示之，并付法偈云：我無法可付，汝無心可受，無付無受心，何人不成就。</p>

<div class="lg regular"><div class='lg-row'>慣將無字立關樞　殺活縱橫似太呵</div>
<div class='lg-row'>一段寒輝親入手　等閒拈出斬痴魔</div>
</div></div>
<div class='div-w'><a id='mulu430' />
<p class='h4'>臨濟第二十三世南京大崗月溪澄禪師</p><p>景泰三年敕賜回大崗，號慈善。一日室中出祖衣示徒，乃云：此衣是唐朝宮主所置，今八百餘年矣，祖祖相傳，至東普先師，普付與老僧，若是克家種子，方堪紹荷，狐假虎威，焉敢希冀？又云：如百丈侍馬祖，祖侍南嶽，嶽侍曹溪六祖，皆久久親炙，磨光剉銳，乃能豁徹重關，羈鎖掃盡，微見窠臼，深得大機大用，可為人天眼目耳。師居，嘗凡見僧請益，乃云：佛法不是鮮魚怕爛卻，那即趁出？夷峰寧侍傍，忽悟入。師付衣法，偈云：心即能知心，法即可知法，今所付法心，非心亦非法。</p>

<div class="lg regular"><div class='lg-row'>授受僧伽古至今　克家方許示叢林</div>
<div class='lg-row'>幸然不是鮮魚物　留得宗風不墜鍼</div>
</div></div>
<div class='div-w'><a id='mulu431' />
<p class='h4'>臨濟第二十四世大崗夷峰寧禪師</p><p>寶芳住天目往參。師器之，乃付法，偈云：祖祖無法付，人人本自有，汝受無付法，急著傳於後。</p>

<div class="lg regular"><div class='lg-row'>大地山河驀入官　松風水月不相瞞</div>
<div class='lg-row'>滔滔只要源頭活　何慮人間滄海乾</div>
</div></div>
<div class='div-w'><a id='mulu432' />
<p class='h4'>臨濟第二十五世天目寶芳進禪師</p><p>示眾云：拈花微笑，節外生枝，面壁安心，畫蛇添足，山僧這裡無禪可參，無道可學，直教一個個成佛作祖去。汝等還信得及麼？良久，拍膝云：劍號巨闕，玉出崑崗。付野翁曉法。偈云：真性本無性，真法本無法，了知無法性，何處不通達。</p>

<div class="lg regular"><div class='lg-row'>好兒終不使爺錢　便把家私徹底掀</div>
<div class='lg-row'>無限風光遮不住　東西南北有知恩</div>
</div></div>
<div class='div-w'><a id='mulu433' />
<p class='h4'>臨濟第二十六世嘉興東塔野翁曉禪師</p><p>無趣參，每呈見解，師盡與掃闢昔日所負，直使索然。一日，師謂趣云：我有一言，要與爾說。趣便問師，但笑而不語。趣又問，師又笑。趣不諳旨，遂禮拜懇求。師不得<span class='corr'>已</span>，乃云：達磨西來，直指人心，見性成佛，唯在直下體取。子若信得及，可放下萬緣，參個萬法歸一。趣領旨後，聞雞鳴有省，即薙染。師乃付法。偈云：非法非非法，非性非非性，非心非非心，付汝心法竟。</p>

<div class="lg regular"><div class='lg-row'>舌頭無骨覓知音　笑裡藏刀意更深</div>
<div class='lg-row'>直使萬緣俱放下　雞鳴方契祖師心</div>
</div></div>
<div class='div-w'><a id='mulu434' />
<p class='h4'>臨濟第二十七世嘉興敬畏無趣如空禪師</p><p>無幻參。師誨以教外別傳之旨，朝夕參究，有所契入，遂薙染，結庵徑山，集無趣語錄，往見趣。趣問：子向在甚麼處？幻曰：徑山。趣曰：做得甚麼事？幻曰：某甲買得一段田，收得原本契書，請和尚僉抑。即將集本呈上。趣接得展看，曰：者個是我的？汝的聻？幻曰：和尚莫搶奪行市。趣便擲下集本。幻便出，復呈偈。趣曰：非語言文字也，是汝作底麼？幻曰：某甲鼓粥飯氣，若謂有所得，辜負和尚不少。趣乃點首，即付法。偈云：師傳拈花宗，示我微笑法，親手展付汝，持奉遍塵剎。</p>

<div class="lg regular"><div class='lg-row'>重重勘問別親疏　號段分明總不孤</div>
<div class='lg-row'>點首契書收拾起　不愁田地致荒蕪</div>
</div></div>
<div class='div-w'><a id='mulu435' />
<p class='h4'>臨濟第二十八世徑山無幻性沖禪師</p><p>初住車溪，後開法徑山，示眾云：老漢本擬深藏鄉僻，遣過生緣，爭奈無趣老人有不了底公案，山僧出來與他了卻。僧問：如何是無趣老人不了底公案？師便打。僧云：某甲有甚過？師云：殃及兒孫。南明掩關興善，師至關前勘問，南將前工夫舉似，師跌足云：悔我來遲，向後總欲到此，不易得也。南即啟關，往謁于車溪徑山，服勤八載。一日於地上拾片紙，有觀，方知彼去去者不至。方之，句有省，呈無幻，幻乃印可，即命充首座。付法偈曰：得本無所得，傳亦無可傳，今付無傳法，東西共一天。塔于徑山。</p>

<div class="lg regular"><div class='lg-row'>扣關跌足不無胎　刻骨銘心去復來</div>
<div class='lg-row'>八載途中親薦得　寒梅偏向雪中開</div>
</div></div>
<div class='div-w'><a id='mulu436' />
<p class='h4'>臨濟第二十九世興善南明慧廣禪師</p><p>徑山示眾云：五峰頭卓朔，雙徑尾顛先，喝石嵒一任[跳-兆+孛]跳，明月池覆地傾天。此四句中，有一句有殺人刀無活人劍，有一句有活人劍無殺人刀，有一句殺人刀活人劍俱有，有一句殺人刀活人劍俱無。伶俐衲僧檢點得倜儻分明，許你一生參學事畢。普明鴛湖初謁無幻于車溪，開示禪要後，侍南明于徑山。一日閱思益梵天經有省，即呈無生偈曰：鐵壁銀山誰敢摧，賊身驀地拶將來，相看元是舊相識，當下慚惶笑臉開。又曰：歷劫多年窮苦事，風光流得到今朝，笙歌車馬門如市，內院依然鎖寂寥。南閱之，痛加呵斥，更不作偈頌。南後掩關皋亭諸處，不離左右一十三載。值南病篤，一日舉香嚴獨腳頌問明。明纔開口，南便喝。明復擬開口，南又喝。明方點首。南即付法。偈云：無傳無受法，無傳無受心，付與無手者，掣斷虛空觔。</p>

<div class="lg regular"><div class='lg-row'>啐啄同時血也枯　命根不斷奈伊何</div>
<div class='lg-row'>特然啄破琉璃殼　別有超宗異目多</div>
</div></div>
<div class='div-w'><a id='mulu437' />
<p class='h4'>臨濟第三十世建寧普明玄微妙用禪師</p><p>別號鴛湖。初住嘉興白苧普明寺及桐月庵。介菴進往參，師即垂誨，便有師資之契。菴因臥疾，忽聞匠斧斫大木聲，有省，即呈萬如和尚。萬頷之後，聞師住建寧普明，及侍萬入山，請師陞座扣問。師云：不須更問山中事，觀見容顏便得知。菴便禮拜。未幾，辭往曹山再參。師於普明即命入室，菴方跨門，師云：是甚麼？菴擬荅，師震威便喝。菴豁然契悟，即掩耳而出。一日，師欠安，菴侍次，師命茶，問：云：汝字覺先，喚甚麼作先？菴云：且喜今日得自在。師云：如何是覺後？菴云：請和尚尊重。師云：你還分得先後麼？菴良久。師便喝。菴云：某甲只管喫茶。師云：如何是喫茶底事？菴云：柿棗腐乾都在這裡。師云：你作麼生？菴云：卻被某甲一口食盡。師云：滋味如何。菴云：甜者自甜，鹹者自鹹。師云：未在，更道！菴云：某甲謝茶。便禮拜。師深喜之。又一日，師集眾，乃舉拂子云：世尊拈一枝花，老僧舉一枝拂，且道是同是別？菴出，禮三拜歸位。師云：這瞎驢。遂擲下。即出從上源流衣拂，并書法偈付。云：沿流一段事，竟無頭與尾，付與師子兒，哮吼滿大地。師于崇禎壬午十月十一日說偈而化。嗣法者三人。菴出世嘉興金明寺。</p>
<p>頌曰：</p>

<div class="lg regular"><div class='lg-row'>舊債思酬驀擲竿　電光石火逼人寒</div>
<div class='lg-row'>死骷髏上開活眼　拋出當陽一任看</div>
<div class='lg-row'>冷灰豆爆忽抬眸　薄暮晴空月一鉤</div>
<div class='lg-row'>長嘯一聲天地動　不風流處也風流</div>
</div></div></div></div></div>
<div class='div-w'>
<p class='juan'>介菴禪師源流頌<span class='note-inline'>(畢)</span></p></div>
</div><!-- end of div[@id='body'] -->
</body></html>