<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>介菴進禪師語錄卷二</p><p class="byline">嗣法門人真倪本則真鑒真啟編</p>
<div class='div-other'><a id='mulu9' /><p>司農曹秋嶽居士設齋邀諸紳士放生請師陞座僧問護生須是殺殺盡始安居因甚金明又放生師云只因原是釣來魚僧云猶是人天不了句畢竟如何得大安樂去師云直須退後僧云學人則不然師云你作麼生僧云一句截流萬機寢削師便打僧云這一棒不當喫師云伶俐衲僧僧云被和尚看破便禮拜師復打云不可放過乃云薰風自南來殿閣生微涼溪深蔭喬木蟬噪芰荷香昔有龐居士云護生須是殺殺盡始安居會得個中意鐵船水上浮龐公與麼道雖則權衡在手據令而行檢點將來大似有違句義欲與盡大地眾生解粘去縛直是未得在何故太賒生今日曹秋嶽居士設齋邀諸紳士廣贖放生使其頓破網羅脫活自在豈不暢快也哉且道與古人是同是別若道同有屈龐公若道別又孤秋嶽居士畢竟作麼生拈拄杖云看看飛潛縱林壑正是報恩時復卓一卓下座。</p>
<p>開爐梵勝二知浴請上堂首座問當陽突出覿面相逢舊案重拈即不問迥出威音句若何師云萬里江山一團鐵僧云今日爐鞴弘開陶鑄聖凡正令全提千差坐斷又作麼生師云義出豐年僧云若然則頂門眼正肘後符靈作家宗師天然有在師云儉生不孝僧云看這老漢一條鐵脊梁總被法上座折倒了也師云不信道僧云人天眾前捋虎鬚等閒不是小兒戲師云切須珍重僧禮拜歸位尼問世尊廣演三乘十二部又言無法可說滅度無量眾生又道無眾生可度和尚今日陞座未審是有是無師云且道我今日說法不說法尼云恁麼則截斷兩頭騰身物外師拈拄杖云你還識這個麼尼舉拳云耀古騰今去也師云不識不識尼喝師云再喝看尼擬議師喝退乃云金明今日開爐炭墼渾無一個且喜露柱燈籠個個圍爐打坐縱有伎倆神通到此俱成話墮直使見聞掃除根塵脫落冷灰裏爆地一聲定然露出本來面目顧左右云秪如僧問趙州萬法歸一一歸何處州云我在青州做一領布衫重七觔汝等作麼生會良久云不經霜雪苦爭得歲寒心拽拄杖下座。</p>
<p>俗弟張翰芳張承芳請師為母賀氏孺人十週忌辰上堂問香飄巖桂即且止體露金風事若何師云抖擻不下僧云那吒太子析骨還父析肉還母然後現本身說法且道本身作麼生現師云瞎僧云師今高陞猊座為母說法未審先靈在甚處安身立命師云放汝一頓僧云秪如一子出家九族升天因甚目連母墮地獄師云確問金風透體全彰本地風光丹桂飄香觸破當人鼻孔正恁麼時不涉證脩一句請師垂示師云拄杖長七尺僧云秪如昔日世尊為母說法諸天咸證無生今日和尚為母追脩四眾得何利益師云知恩者少僧云與麼則忉利宮中陳舊案金明堂上又增新師云闍黎作麼生僧禮拜云一句無私語大地盡沾恩師卓拄杖一下乃云昨秋桂逐金風去今得金風桂又開此事明明人不薦自攜竹杖點蒼苔遂顧眾云我老母來也在山僧拄杖頭上大眾見麼蒼天蒼天容顏甚奇妙有眼莫能見惟我出家子慈悲通一線昔有那吒太子析骨還父析肉還母然後現本身為父母說法當時太子全施大用不無報本酬恩若是析骨析肉未免傷毀至體金明則不然今日不動一纖毫直現本身為父母說法且道他說個甚麼聻良久云眼裏無筋一世貧下座。</p>
<p>師誕日曹府倪全壽送法被請上堂問威音那畔早落今時朕兆未分<span class='corr'>已</span>前請師慶誕師云露僧云秪如古人道金蓮從地湧寶蓋自天垂明什麼邊事師卓拄杖一下僧云上來法要<span class='corr'>已</span>沐垂慈濟上宗乘還許別通消息也無師云徹骨徹髓僧云鋒鋩不展六國昇平如何是一喝如金剛王寶劍師云利害也不知僧云牙爪纔施羣靈失色如何是一喝如踞地獅子師云野干潛蹤僧云龍文出匣照盡妍媸如何是一喝如探竿影草師云看破了也僧一喝云如何是一喝不作一喝用師亦喝便打僧顧眾云大眾看看臨濟老人放光動地也師云你瞎那僧云大眾證明師云恰是士問如何是父母未生前面目師揮拂云見麼士云現今和尚登座龍天慶祝與父母未生前相去多少師豎拂云且道是多少士一喝師云你這一喝落在甚麼處士云日暖小春添瑞氣法筵燦爛慶華封師復揮拂一下尼問請問和尚如何是壽師側耳云問什麼尼復問師云過去了也尼云如何是壽用師便打乃云霜天舊日古院新興八字打開風調雨順山河大地盡作琴聲草木叢林悉為獅吼發最上機成無漏智即此一片法被多少人到這裏補綴不來惟有曹府倪全壽乃能善巧成就併祝山僧初度作大勝事今日挂向寶華王座一任人天瞻仰取足以此祈福則福崇以此祈壽則壽永乃至一切以此祈求無不遂意秪如山僧未陞此座為什麼亦要伊預為施設召大眾云且道他有甚長處良久云高著眼便下座。</p>
<p>眾居士請上堂僧出纔禮拜師云今朝不答話便打僧喝師復打僧云禮拜和尚有分師云好棒可惜許士問三藏十二部教一期方便世尊說不到處請和尚說師云紙灰裏煙雲士云千七百則公案總屬葛藤祖師舉不到處請和尚舉師云又一點也士云秪如孔子道吾道一以貫之如何是一貫師云截斷葛藤士云曾子又說夫子之道忠恕而<span class='corr'>已</span>矣喚什麼作忠恕師云問取居士士云恁麼則三教同歸去也師云喚甚麼作三教士云一句了然超物外千聖從教立下風師云更須努力乃云一生二二生三三生萬物是則是秪是順水張帆且無逆風把舵金明要問一從何生良久云力<span class='corr'>囗</span>希咄咄咄貓有插血之功虎有起屍之德復舉龐公云難難十石油麻樹上攤龐婆云易易百草頭邊祖師意靈照云也不難也不易飢來喫飯困來睡這公案古今拈提不少秪是未具透關眼在金明有八十拄杖這三個漢不合將官路分疆立界說難說易好各與二十拄杖還有二十拄杖聻有功者賞喝一喝下座。</p>
<p>臘八日陞座師云跨深山擒猛虎獵夫之勇也入渤海斬蛟龍漁父之勇也捨萬乘之軀睹明星而悟道瞿曇之勇也水稜上走馬劍刃上翻身衲僧之勇也且道金明拄杖子勇又作麼生良久云自出洞來無敵手得饒人處且饒人拽拄杖下座。</p>
<p>大雪慧峰設齋請上堂師云撲落非他物縱橫不是塵山河及大地全露法王身古德與麼語大似話作兩橛金明與麼揀點還有過也無驀豎拄杖云於此會得便能掀開無底藏運出自家珍信手拈來無非是供管取延齡益算集福彌增秪如今日慧峰設齋山僧上堂且道還有優劣也無卓拄杖云年年送供非無事只為靈山受記來下座。</p>
<p>解制梵知浴請上堂僧問香風滿座即不問上元消息事如何師云天晴日頭出僧云好個話端師便打問盡大地是劫火舉坐具云這個可壞麼師云正好參取僧云為甚麼火不能燒水不能漂師云那裏見得僧云禮拜和尚去也師云㗭哩㗭哩蘇嚕蘇嚕乃云執之失度必入邪路放之自然體無去住祖師三百六十骨節八萬四千毫竅一時打開了也汝等諸人作麼生有一般漢聞之便恁麼去必入邪路不恁麼去執之失度且道畢竟如何得放之自然體無去住聻良久云雪後始知松柏操事難方見丈夫心復舉僧問智門如何是般若體門云蚌含明月如何是般若用門云兔子懷胎死心和尚拈云如何是般若體云一堆屎如何是般若用云屎堆裏蟲應菴老祖拈云如何是般若體云相見便無禮如何是般若用云從來愛打鬨師云這三個老漢直是好笑一人頭匾如扇一人鼻孔撩天一人舌頭拖地若人揀點得出許伊具一隻眼或問金明又且不然如何是般若體但對他道佛眼覷不破如何是般若用閃爍無親以拄杖卓一卓喝一喝下座。</p>
<p>浴佛日覺上座初度請師上堂纔出娘胎血未乾帶來毒氣逼人寒當時若遇英靈漢兩手教伊何處安遂喝一喝云昔有遵布衲浴佛次藥山和尚云汝但浴得這個要且浴那個不得遵云把將那個來藥山休去師云你看他兩個一個有頭無尾一個有尾無頭揀點將來二俱不了若是個漢待他道要且浴那個不得便好與一杓不惟頭正尾正管取愈添光彩藥山休去腦後見腮今日覺上座初度直是小出大遇何故聻不因漁父引爭得見波濤下座。</p>
<p>臘八空有知浴請上堂僧問鼓寂鐘沉集聖凡前三三與後三三個中自有真消息兩不成雙一不單如何是人中境師云門前一湖水堂後千竿竹僧云如何是境中人師云你總見渠不得僧云如何是人境俱奪師云喫棒喫棒僧云如何是人境俱不奪師云不知痛癢在僧禮拜云放去蠡湖千尺浪收來梅嶺一枝春師云閒言語僧問抬頭雙眼瞎徹骨歎奇哉雪嶺梅花放香風動地來如何是未睹明星事師云眉毛在眼上僧云睹後又如何師云鼻孔大頭垂僧云世尊悟道此事確否師云正好疑著僧云本具如來智慧為甚又假明星而悟師云不是苦心人不知僧喝師便打乃云過去諸如來斯門<span class='corr'>已</span>成就以杖左卓一下云向那邊著現在諸菩薩今各入圓明以杖右卓一下云向這邊著未來脩學人當依如是法以杖中卓一下云大眾見麼若道這是法如何又喚作拄杖子若道是拄杖子且道法在甚麼處以杖橫按云向這裏得個入處管取參學事畢何故等閒拋出活人丹自有清風動天地復卓一卓下座。</p>
<p>元旦上堂師拈杖云三百八十四日之元四千六百八時之首靈光獨耀萬物咸亨新婦騎驢阿家牽借婆裙子拜婆年則且止只如不涉新舊一句作麼生良久云昨夜睡來床薦煖天明又覺曉霜寒拽杖下座。</p>
<p>佛成道日慧峰請陞座師云今朝臘月八事事都寥廓小乘是錢貫大乘是井索鐵人心膽傾石女寒毛卓拾得火柴頭剛拈破木杓驀卓拄杖一下云釋迦老子以此大驚小怪三世諸佛以此出生入死歷代祖師以此聯輝續燄天下老和尚以此接物利生且道金明以此又作麼生遂喝一喝云尋常一樣窗前月纔有梅花便不同拽拄杖下座。</p>
<p>師誕日卜右文施約菴羅子先暨眾文學等請師陞座僧問法筵大啟四眾雲臻師今誕辰願聞斯要師云天上天下僧云恁麼則萬人瞻仰處紅日耀中天師便喝僧云全承恩力去也師云你甚處見得僧喝師便打僧云也是過後張弓師又打乃云靈光獨耀迥脫根塵正眼洞明十虛無間如是則掀翻是非窠臼截斷生死根株山林城市全彰少室風規海月湖天揭示拈花要旨佛祖不傳之妙心直使人人知有父母未生前面目管教個個知歸所以釋迦老子云於一毫端現寶王剎坐微塵裏轉大法輪雖然猶是化門未是衲僧本分且道如何是衲僧本分設有個傍不甘底出來掀倒禪床喝散大眾踏倒爛槌一頓堪報不報之恩共助無為之化有麼如無今日進上座不敢囊藏被蓋去也遂卓拄杖云天上有星皆拱北人間無水不朝東喝一喝下座。</p>
<p>師至海鹽福業寺鄉紳徐伯玄禪德濟公暨眾護法設齋請陞座問正值清和朔四眾請上堂敢問如何是曹溪金彈子飛向武原臺師云普天匝地僧云如何是鴛湖千尺浪三竺萬重波師云沒頭浸殺僧云如何是正法明如來今日登獅座師云一任觀瞻僧云滿堂朱紫客盡是讀書郎三教原無二一貫發金光師云惟汝漆桶問向上宗乘即不問入廛垂手事如何師云福業堂前看取僧云千峰勢到嶽邊止萬派聲歸海上消師便打乃云堂堂正體亙古亙今公案現成十方坐斷所以天地以此覆載日月以此照臨君王以此坐享太平驀拈起拄杖云且道木上座以此又作麼生遂卓拄杖云觀世音菩薩將錢買餬餅為什麼放下手來卻是饅頭鐵蛇橫古路一馬生三寅下座。</p>
<p>法上座設齋請陞座云魯祖面壁土曠人稀秘魔擎叉相逢者少咄哉這漢子全身入荒草入荒草誰可曉卓拄杖一下云有意氣時添意氣不風流處也風流喝一喝下座。</p>
<p>結制主峰首座設齋請陞座僧問展開臨濟舊旌旗迅發普明新號令橫按莫邪即不問法戰當陽事若何師云風高日朗僧云恁麼一句語中含日月片言千古振宗風師云海晏河清僧云秪如結制開爐煆煉聖凡正令當行千差坐斷正恁麼時設有不受煆煉者和尚又作麼生師云有甚長處試舉似看僧云今日不但人天讚仰古佛到來也須作禮三拜師云三十年後有人笑汝在乃云結在解處無繩自縛解在結處將錯就錯去此二途眉鬚墮落這是叢林古例金明今日隨例顛倒與諸人結卻去也且道汝等向甚麼處出氣遂以拄杖卓一卓云不是一番寒徹骨爭得梅花噴鼻香下座。</p>
<p>臘八日宦陳上座設齋請陞座僧問今朝打失娘生鼻帶累兒孫拖水泥即不問未離兜率事如何師云大雪滿長安僧云恁麼橫身宇宙到處稱尊師云泥豬癩狗僧喝師云亂喝作麼僧云切莫壓良為賤師云被汝看破僧禮拜師便打乃云朔風凜冽瑞雪飄颻盡大地變作一個雪山了也眾兄弟汝在此中行住坐臥還見頭頭瓊樓玉殿麼還見處處琪樹瑤華麼直得普賢失其境界文殊無處藏身還見麼苟或瞥地便見黃面瞿曇在雪山睹明星悟底如龍得水似虎靠山不然莫怪他道奇哉一切眾生皆具如來智慧德相秪因妄想執著而不證得良久云這老漢拾得鼻孔失卻眼睛大似無人證明幸有金明拄杖子與他證據且道拄杖子阿誰證據遂噴嚏一下下座。</p>
<p>內院陳太夫人吳氏仝羅門胡氏子上騆居士等設齋請陞座師拈杖云即心即佛非心非佛不是心不是佛不是物且道畢竟是甚麼遂卓一下云今茲眾檀信皆夙植德本不昧初因齎送淨資設齋恭請舉揚個事山僧亦未免作個普門品隨類應化去也或現佛身或現菩薩身乃至或現長者居士宰官婦女童男童女人非人等身應以得度即皆現之而為說法令其解脫眾中莫有知恩報恩者麼若信得永劫不忘苟或未然孟春猶寒伏惟珍重下座。</p>
<p>解制益菴設齋請陞座當陽一著絕是絕非纔涉思惟白雲萬里所以有時把住水洩不通有時放行風行草偃有時放行中把住處處綠楊堪繫馬有時把住中放行家家有路透長安金明與麼語話猶是黃葉止啼秪如總不恁麼時汝等諸人向什麼處趨向良久云莫將閒學解埋沒祖師心喝一喝下座。</p>
<p>丙申護法眾紳士迎師回院設齋請上堂師拈香畢舉拂拂云春光遍野足生涯頭角崢嶸絕覆遮業債九年償未了今朝又扯上犁耙召大眾云還有共相證明者麼眾無語師云金明今日失利乃云大道無形離名絕相雖有世間一切成住壞空之相而實無有驀豎拂云且道這個又是甚麼於此薦得便能於成住壞空處頭頭顯現法法全彰終不被成住壞空之所轉換且能於成住壞空之中作大殊勝佛事建立宗旨扶豎法幢洪揚古道重整頹綱不妨掀翻如來寶藏運出自<span class='corr'>己</span>家珍莊嚴法界供養十方直使盡大地群生解粘去縛拔楔抽釘豈不暢哉苟能如是亦不枉在閻浮提打一番之遶其或不然未免迷真逐妄自暴自棄且道金明還有為人處也無喝一喝云漏逗不少復舉雪峰禪師行腳回院示眾云光陰倏忽暫須曳浮世那能得久居出嶺年方三十二入閩早是四旬餘他非不用頻頻舉<span class='corr'>已</span>過還須漸漸除傳語滿朝朱紫貴閻王不怕佩金魚師云金明今日回院不免效顰舉似大眾幻生漚泡命須臾百歲時光亦暫居一日雲居猶分定九年蠡水又成餘人情冷淡閒消得名利空花早<span class='corr'>已</span>除自笑江頭蓑笠老垂絲千尺為鯨魚以拂連擊下座。</p>
<p>上堂舉凌行婆問浮杯盡力道不得句分付阿誰師云賊是小人杯云浮杯無剩語師云俗氣也不除婆云未到浮杯不妨疑著師云識甚好惡杯云更有長處不妨拈出師云劍去久矣婆斂手哭云蒼天中更添怨苦師云勘破了也杯無語師云放過則不可婆云語不知偏正理不知倒邪為人即禍生師云時衰鬼弄人有僧舉似南泉泉云苦哉浮杯被這老婆摧折一上師云人平不語婆聞得笑云王老師猶少機關在師云掩耳偷鈴時有幽州澄一禪客詣婆乃問南泉為甚少機關師云水平不流婆哭云可悲可痛師云直不藏曲澄罔措師云看即得婆云會麼師云乞兒伎倆澄合掌而立師云擬即失婆云跂死禪和如麻似粟師云欺敵者亡澄一舉似趙州師云傳語漢有甚了期州云我若見這臭婆問教伊口啞師云太勞生澄云未審和尚作麼生問伊師云失錢招罪州便打師云果然澄云為甚卻打某甲師云不知痛癢州云似這般跂死禪和不打更待何時師云可賞可罰婆聞卻云趙州合喫婆手中棒師云病患膏肓州聞得哭云可悲可痛師云慣得其便婆聞乃歎云趙州眼光爍破四天下師云捉敗了也州聞得令人去問婆云如何是趙州眼師云瞎婆乃豎起拳師云將謂將謂僧回舉似州州乃有頌與婆云當機覿面提覿面當機疾報爾凌行婆哭聲何得失師云放去又收來婆有頌答云哭聲師<span class='corr'>已</span>曉<span class='corr'>已</span>曉復誰知當時磨竭令幾喪目前機師云且許一半復云這隊老婆禪漢今被山僧一箇箇勦絕了也眾中還有傍不甘者麼遂喝一喝云殺人刀活人劍下座。</p>
<p>上堂金明度夏出尋常喬木陰森野鳥狂破屋無門雲自掩行深更有草花香大眾還見麼堂前草堂後草出門便是草不出門亦是草老僧與大眾總在草裏輥正恁麼時還有出草者麼一僧云喚什麼作草一云某甲總不會一云和尚是何心行一云正是某甲放身命處師云有甚麼交涉便起。</p>
<p>上堂鶯啼溽暑風送花香嫩綠含煙於池畔新篁吐霧於庭旁一等共坐喫杯茶須是家裏人方知趣味試看大通智勝佛十劫坐道場為甚佛法不現前既不現前十劫將甚麼受用若向這裏道得一句不妨安茶適飯遣興過時其或不然草鞋錢教誰還我頌云十劫堂堂盡打開髑髏見鬼莫疑猜只知事逐眼前過不覺老從頭上來。</p>
<p>上堂舉五祖演上堂云釋迦彌勒猶是他奴且道他是阿誰祖便下座師云金明當時若見他下座好與一摑何故見義不為非勇也遂以拄杖一時打散歸方丈。</p>
<p>上堂舉石屋上堂云我有一句子欲與諸人說破又恐諸人罵我不與諸人說破又恐諸人疑我且如今說即是不說即是撫膝云知我罪我吾何辭焉師云石屋老人牙如利劍口似血盆到這裏藏身露影未免使人向句子下卜度金明則不然遂拈拄杖卓一下云我有一句子早與諸人說破了也一任諸人罵我也可疑我也可何故心不負人面無慚色復卓一卓下座。</p>
<p>上堂舉道吾云高不在絕頂富不在福嚴樂不在天堂苦不在地獄相識滿天下知心能幾人大慧云高在絕頂富在福嚴樂在天堂苦在地獄誰知席帽下元是昔愁人師云道吾徑山各見一邊金明則不然處絕頂而未嘗高住福嚴而未嘗富居天堂而未嘗樂在地獄而未嘗苦舉頭天外看誰是我般人。</p>
<p>元旦上堂舉僧問鏡清新年頭還有佛法也無清云有僧云如何是新年頭佛法清云元正啟祚萬物咸新僧云謝師答話清云鏡清今日失利又僧問明教新年頭還有佛法也無教云無僧云年年是好年因甚卻無教云張公喫酒李公醉僧云老老大大龍頭蛇尾教云明教今日失利師云二尊宿提特個事不合道有道無鼓弄人家男女或問進上座新年頭還有佛法也無但向他道金明今日失利便下座。</p>
<p>端陽上堂舉大慧上堂今朝又是五月五大鬼拍手小鬼舞驀然撞著桃符神雙手搥胸叫冤苦笑岩云大慧恁麼道大似少個禁方何為向青天白日裏見神見鬼笑岩則不然今朝正是五月五雲從龍風從虎山僧要與十方現前諸大聖凡賭個賭信手拈來百草頭甜者甜兮苦者苦師云笑岩和尚太煞提持未免隨邪逐惡口忙手亂金明又且不然今朝正值五月五不用雄黃并艾虎理能伏豹澤藏山雲散青天日當午卓拄杖一下。</p>
<p>上堂舉僧問忠國師青青翠竹盡是法身鬱鬱黃花無非般若有人不許云是邪說亦有信者云不思議不知若為國師云此是普賢文殊境界非諸凡小而能信受皆與大乘了義經意合故華嚴經云佛身充滿於法界普現一切群生前隨緣赴感靡不周而常處此菩提座翠竹既不出於法界豈非法身乎又般若經云色無邊故般若亦無邊黃花既不越於色豈非般若乎深遠之言不省者難為措意又華嚴座主問大珠和尚云禪師何故不許青青翠竹盡是法身鬱鬱黃花無非般若珠云法身無象應翠竹以成形般若無知對黃花而顯相非彼黃花翠竹而有般若法身故經云佛真法身猶如虛空應物現形如水中月黃花若是般若般若即同無情翠竹若是法身翠竹還能應用會麼座主云不會珠云若是見性人道是亦得道不是亦得隨用而說不滯是非不見性人說翠竹著翠竹說黃花著黃花說法身滯法身說般若不識般若所以皆成諍論妙喜云國師主張青青翠竹盡是法身主張到底大珠破除青青翠竹不是法身直破到底老漢將一個主張底一個破底收作一處更無拈提不敢動著他一絲毫要你學者具眼透國師底金剛圈又吞大珠底栗棘蓬具眼者辨得出不具眼者未必不笑師舉起拂子云若道拂子是法身落他國師圈圚裏若道拂子不是法身落他大珠圈圚裏若道不得道是不得道不是又落他妙喜圈圚裡且道如何得不落他圈圚聻遂擲拂云要出三大老圈圓則易要出金明圈圚則難便下座。</p>
<p>上堂舉宋天封佛慈禪師云禪家須貴大機大用要大休大歇安樂之地矣其或單明自<span class='corr'>己</span>漢埋在化城不肯前進寶所便謂法眼言德山小參決定話作兩橛雲峰言雪竇示眾真實入地獄良由未至大機大用休歇大受用處妄以識情卜度爾祖照師顏有志於道當於古人未到處著眼師卓杖云佛慈老漢立宗旨建法幢於范蠡湖上可謂嘔心吐膽救時救弊雖然卻被顏侍者看破秪如道古人未到處著眼汝等作麼生良久云鯨吞海水盡露出珊瑚枝且道金明是化城是寶所若向這裏得個撇脫要至大機用大休歇大受用處也不難說甚麼德山小參雪竇示眾大眾還見佛慈老漢落處麼顧左右云看看拽杖歸方丈。</p>
<p>上堂舉無趣和尚問無幻師翁云徑山頌三玄三要徹骨徹髓道一句三玄三要絕遮護此二句中我欲取一句為法汝道取那一句好師云賊身<span class='corr'>已</span>露幻云和尚適來道那一句師云看孔著楔趣瞋目叱云汝得恁麼無記性師云試玉須經火幻云秪為和尚徹骨徹髓師云可謂父嚴子孝趣笑云不然為子一人即得爭奈大眾何師云就窠打劫幻云取即不辭恐孤負先代喪我後人師云披肝露膽趣云如是如是師云草賊大敗顧左右云會麼不然更聽我頌玄要分明意轉深就中一句實難禁可憐無數癡男女往往隨言逐句尋喝一喝下座。</p>
</div>
</div><!-- end of div[@id='body'] -->
</body></html>