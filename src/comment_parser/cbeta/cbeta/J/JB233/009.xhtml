<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu195' />
<p class='juan'>介菴進禪師語錄卷九</p><p class="byline">嗣法門人真範寂曇行璸真源編</p>
<div class='div-other'><a id='mulu196' />
<p class='h2'>七言絕句</p>
<div class='div-other'><a id='mulu197' />
<p class='h3'>示當湖陸永侯文學<span class='note-inline'>(法名真修)</span></p><p style="text-indent:0em" class="lg-abnormal"><div class='lg-row'>覿面提持四句偈。明明歷歷不曾藏。閒忙著眼看端的。山谷木樨香又香。</div>
</p></div>
<div class='div-other'><a id='mulu198' />
<p class='h3'>示鍾溪晉侯葉文學</p><p style="text-indent:0em" class="lg-abnormal"><div class='lg-row'>一句時中密密參。從緣逆順自相便。驀然觸著寒毛豎。始信真宗別有傳。</div>
</p></div>
<div class='div-other'><a id='mulu199' />
<p class='h3'>喜願菴禪師過訪</p><p style="text-indent:0em" class="lg-abnormal"><div class='lg-row'>苔封小徑絕塵囂。賺我同人破寂寥。話到水窮山盡處。舌尖端不動纖毫。</div>
</p></div>
<div class='div-other'><a id='mulu200' />
<p class='h3'>示折蠟梅</p><p style="text-indent:0em" class="lg-abnormal"><div class='lg-row'>玉蕊霜花傍壁披。一枝橫亞最新奇。清香打動鄰家鼻。引得遊蜂不識時。</div>
</p></div>
<div class='div-other'><a id='mulu201' />
<p class='h3'>示子先羅居士</p><p style="text-indent:0em" class="lg-abnormal"><div class='lg-row'>七日枅窮非等閒。<span class='corr'>羨</span>君聊識面門斑。更須會取祖師意。莫向人前道易難。</div>
</p></div>
<div class='div-other'><a id='mulu202' />
<p class='h3'>懷餘杭余棲雲居士<span class='note-inline'>(曾參南明師翁於雙徑)</span></p><p style="text-indent:0em" class="lg-abnormal"><div class='lg-row'>雙徑因緣<span class='corr'>羨</span>未忘。尋源徐步冷山房。不嫌懶僻時相候。又入雲深插草揚。</div>
</p></div>
<div class='div-other'><a id='mulu203' />
<p class='h3'>寄朱清遠居士</p><p style="text-indent:0em" class="lg-abnormal"><div class='lg-row'>幾度荒居意不堪。松山頓闢擬茆庵。雖然未遂君嘉志。亦可將題作指南。</div>
</p></div>
<div class='div-other'><a id='mulu204' />
<p class='h3'>慰約菴施居士病中</p><p style="text-indent:0em" class="lg-abnormal"><div class='lg-row'>好肉生瘡少有胎。通身痛癢出頭來。血膿膿地親殃及。莫怪當年流毒材。</div>
</p></div>
<div class='div-other'><a id='mulu205' />
<p class='h3'>偶成</p><p style="text-indent:0em" class="lg-abnormal"><div class='lg-row'>幽勝不離當處有。市廛古寺即山居。成群松鼠偷瓜荳。拍手不回加兩噓。</div>
</p></div>
<div class='div-other'><a id='mulu206' />
<p class='h3'>示瞽者舂米</p><p style="text-indent:0em" class="lg-abnormal"><div class='lg-row'>慣舂老米足堪誇。椎下分明是當家。糙白不將雙眼驗。唯憑赤手作生涯。</div>
</p></div>
<div class='div-other'><a id='mulu207' />
<p class='h3'>出閩題江郎石</p><p style="text-indent:0em" class="lg-abnormal"><div class='lg-row'>江郎三片絕囊藏。何代安名亙古揚。插入太虛星斗落。清暘雲霧總風光。</div>
</p></div>
<div class='div-other'><a id='mulu208' />
<p class='h3'>和陽明先生良知韻</p><p style="text-indent:0em" class="lg-abnormal"><div class='lg-row'>剔起殘燈午夜時。巖阿冷暖自家知。自知不向他人說。知與無知是阿誰。</div>
</p><p style="text-indent:0em" class="lg-abnormal"><div class='lg-row'>知與無知是阿誰。天池月色幾人知。莫將光影認為是。只管區區向外為。</div>
</p></div>
<div class='div-other'><a id='mulu209' />
<p class='h3'>酬右文卜居士<span class='note-inline'>(法名真仁)</span></p><p style="text-indent:0em" class="lg-abnormal"><div class='lg-row'>情塵覷破密參玄。奕世金湯蠡水邊。慚愧僧家無可報。披毛帶角被人牽。</div>
</p></div>
<div class='div-other'><a id='mulu210' />
<p class='h3'>酬欽臣朱居士</p><p style="text-indent:0em" class="lg-abnormal"><div class='lg-row'>阿誰多口遞裴西。且喜知音不我欺。雪裏桂香須委悉。幾翻覿面<span class='corr'>已</span>全提。</div>
</p></div>
<div class='div-other'><a id='mulu211' />
<p class='h3'>摩雲周居士乞和放生偈<span class='note-inline'>([車*度]轢居士韻)</span></p><p style="text-indent:0em" class="lg-abnormal"><div class='lg-row'>溝渠爭識江湖闊。慚愧古人徒折攝。飛潛乞命略拈提。各各試看是何物。</div>
</p><p style="text-indent:0em" class="lg-abnormal"><div class='lg-row'>末劫眾生恣迂闊。貪饕殺味無拘攝。佛祖洪開解脫門。急須跳出釜中物。</div>
</p></div>
<div class='div-other'><a id='mulu212' />
<p class='h3'>酬中瓚施居士募醬</p><p style="text-indent:0em" class="lg-abnormal"><div class='lg-row'>那事明明不露文。一湖鴛水一湖雲。三年鹽醬承君力。沾著唇皮箇箇欣。</div>
</p></div>
<div class='div-other'><a id='mulu213' />
<p class='h3'>拽磨</p><p style="text-indent:0em" class="lg-abnormal"><div class='lg-row'>磨輪轉處洩天機。手眼通身吼似雷。玉石總教成作粉。中心端不動纖微。</div>
</p></div>
<div class='div-other'><a id='mulu214' />
<p class='h3'>懷祖山福生二禪德</p><p style="text-indent:0em" class="lg-abnormal"><div class='lg-row'>古今密行有人作。彼此皆施無緣慈。翻憶曹山危病處。煎湯送藥五更時。</div>
</p></div>
<div class='div-other'><a id='mulu215' />
<p class='h3'>示繡雪巨石</p><p style="text-indent:0em" class="lg-abnormal"><div class='lg-row'>石頭巨細分明了。驢腳精麤見也麼。趁此早年強壯力。汝師公案莫蹉跎。</div>
</p></div>
<div class='div-other'><a id='mulu216' />
<p class='h3'>癸巳曹太僕鑒躬居士過院。值余病中。勸飲陳皮湯。拈偈奉酬</p><p style="text-indent:0em" class="lg-abnormal"><div class='lg-row'>抱病荒廬誰起憂。幾經風雨涕寒流。高車何幸垂殘榻。一盞橘皮徹體休。</div>
</p></div>
<div class='div-other'><a id='mulu217' />
<p class='h3'>箏</p><p style="text-indent:0em" class="lg-abnormal"><div class='lg-row'>放去收來一鷂箏。撩天撲地為誰生。雖然不食腥羶食。也使林間鳥鵲驚。</div>
</p></div>
<div class='div-other'><a id='mulu218' />
<p class='h3'>示獅吼孫</p><p style="text-indent:0em" class="lg-abnormal"><div class='lg-row'>愚鈍也知忠烈後。破鐺須信舊家聲。忽然突出頂門眼。獅子吼時野干驚。</div>
</p></div>
<div class='div-other'><a id='mulu219' />
<p class='h3'>留宦維那</p><p style="text-indent:0em" class="lg-abnormal"><div class='lg-row'>麤食敝衣堪禁足。危床土凳可安居。金明不是老興化。留擯分明意莫躇。</div>
</p></div>
<div class='div-other'><a id='mulu220' />
<p class='h3'>答徐敬可居士次放生偈韻</p><p style="text-indent:0em" class="lg-abnormal"><div class='lg-row'>仁能大施放生湖。業債從前不較多。未釋箇中關捩子。明明開眼入湯鑊。</div>
</p><p style="text-indent:0em" class="lg-abnormal"><div class='lg-row'>破寺傍通一蠡湖。古今賢達放生多。雖然池小堪容活。但願慈興出沸鑊。</div>
</p></div>
<div class='div-other'><a id='mulu221' />
<p class='h3'>丙申觀音誕日出山即事</p><p style="text-indent:0em" class="lg-abnormal"><div class='lg-row'>飄然拽杖入深村。疊疊春光一個僧。自笑蠡湖成底事。驢腮馬額得人憎。</div>
</p></div>
<div class='div-other'><a id='mulu222' />
<p class='h3'>鷹</p><p style="text-indent:0em" class="lg-abnormal"><div class='lg-row'>俊哉不打籬邊鵲。劈海擒麟霄漢飛。啗啄一聲狐兔盡。新羅又過鐵牛機。</div>
</p></div>
<div class='div-other'><a id='mulu223' />
<p class='h3'>因士持紙求示</p><p style="text-indent:0em" class="lg-abnormal"><div class='lg-row'>白紙從來沒一字。云何要我更塗煤。病僧無力難拈筆。卻負當人捲玉回。</div>
</p></div>
<div class='div-other'><a id='mulu224' />
<p class='h3'>示磨粉炊糕</p><p style="text-indent:0em" class="lg-abnormal"><div class='lg-row'>急急揩磨潔白心。鑊湯爐炭上親蒸。名模脫盡香甘美。好奉公婆也未曾。</div>
</p></div>
<div class='div-other'><a id='mulu225' />
<p class='h3'>掃鴛湖先師塔</p><p style="text-indent:0em" class="lg-abnormal"><div class='lg-row'>昔日普明遭熱喝。今朝興善禮慈容。塔前松柏青青候。匝地光揚少室風。</div>
</p><p style="text-indent:0em" class="lg-abnormal"><div class='lg-row'>笑不成兮哭不成。綠陰黯黯鳥嚶嚶。兒孫濟濟咸瞻仰。肯負單提折腳鐺。</div>
</p></div>
<div class='div-other'><a id='mulu226' />
<p class='h3'>示眾</p><p style="text-indent:0em" class="lg-abnormal"><div class='lg-row'>飽腹經行非分外。虛心請問是工夫。夜來八萬四千偈。不會依然在半途。</div>
</p></div>
<div class='div-other'><a id='mulu227' />
<p class='h3'>示羅子先四十</p><p style="text-indent:0em" class="lg-abnormal"><div class='lg-row'>一聲㘞地出胎時。兩手划划更有誰。不惑年來報恩處。因行驚起睡貓兒。</div>
</p></div>
<div class='div-other'><a id='mulu228' />
<p class='h3'>禮虎丘隆祖塔</p><p style="text-indent:0em" class="lg-abnormal"><div class='lg-row'>咄哉睡虎擬何酬。賺殺兒孫笑不休。三拜更添遶一匝。山悠悠處水悠悠。</div>
</p></div>
<div class='div-other'><a id='mulu229' />
<p class='h3'>風鈴頌</p><p style="text-indent:0em" class="lg-abnormal"><div class='lg-row'>一出紅爐便有聲。高懸樓閣轉光明。因風直示簷前事。未審何人聽得清。</div>
</p></div>
<div class='div-other'><a id='mulu230' />
<p class='h3'>讀易</p><p style="text-indent:0em" class="lg-abnormal"><div class='lg-row'>形名未具孰為庖。一畫纔彰便落爻。底事明明人不薦。咬蓍嚼字夢中敲。</div>
</p></div>
<div class='div-other'><a id='mulu231' />
<p class='h3'>啟華嚴會齋單<span class='note-inline'>(雲壑禪人請)</span></p><p style="text-indent:0em" class="lg-abnormal"><div class='lg-row'>重重嚴飾雜華林。童子來參意更深。托出滿盤咸妙供。好將阿字細沉吟。</div>
</p></div>
<div class='div-other'><a id='mulu232' />
<p class='h3'>火炮頌</p><p style="text-indent:0em" class="lg-abnormal"><div class='lg-row'>錐劄曾經毒手來。靈機一竅頂門開。等閒觸著無明火。裂破虛空震九垓。</div>
</p></div>
<div class='div-other'><a id='mulu233' />
<p class='h3'>偶成</p><p style="text-indent:0em" class="lg-abnormal"><div class='lg-row'>萬物盡從時節換。不知時節任誰行。空齋極目閒消遣。長嘯一聲天地清。</div>
</p></div>
<div class='div-other'><a id='mulu234' />
<p class='h3'>夏日面水</p><p style="text-indent:0em" class="lg-abnormal"><div class='lg-row'>一杓清泉堪自足。通身受用無窮福。枕簞蓆椅俱抹過。尚餘惡水好灌菊。</div>
</p></div>
<div class='div-other'><a id='mulu235' />
<p class='h3'>慨古</p><p style="text-indent:0em" class="lg-abnormal"><div class='lg-row'>笊篱撈盡千秋月。糞火煨空萬古雲。近看大都皆滯貨。奚嫌黃葉亂紛紜。</div>
</p></div>
<div class='div-other'><a id='mulu236' />
<p class='h3'>翫月</p><p style="text-indent:0em" class="lg-abnormal"><div class='lg-row'>芒鞋踏破千山月。拄杖伶丁唱妙訣。木人撫掌笑呵呵。石虎咆哮跳出穴。</div>
</p></div>
<div class='div-other'><a id='mulu237' />
<p class='h3'>示徒息諍二首</p><p style="text-indent:0em" class="lg-abnormal"><div class='lg-row'>理深何必形聲色。見淺徒勞論是非。謾道老僧無料理。一條白棒活人機。</div>
</p><p style="text-indent:0em" class="lg-abnormal"><div class='lg-row'>但得境閒渾是道。莫愁濁世有邪魔。消歸自<span class='corr'>己</span>皆堪用。不必尋求過與他。</div>
</p></div>
<div class='div-other'><a id='mulu238' />
<p class='h3'>即事</p><p style="text-indent:0em" class="lg-abnormal"><div class='lg-row'>栽梅滌竹野人風。掃盡繁華眼界空。更有一般堪羨處。數聲幽鳥綠陰中。</div>
</p></div>
<div class='div-other'><a id='mulu239' />
<p class='h3'>示病中</p><p style="text-indent:0em" class="lg-abnormal"><div class='lg-row'>痛痒於身便謂災。那知罪福不無胎。快將毒藥還醫毒。膿血盡時好肉來。</div>
</p></div>
<div class='div-other'><a id='mulu240' />
<p class='h3'>贈斷愚姪掩關</p><p style="text-indent:0em" class="lg-abnormal"><div class='lg-row'>吾孤汝負不須陳。三應三呼定有因。總是老婆心甚切。管教槌破鐵崑崙。</div>
</p></div>
<div class='div-other'><a id='mulu241' />
<p class='h3'>示雪宗悅眾</p><p style="text-indent:0em" class="lg-abnormal"><div class='lg-row'>莫將命蹇便自屈。妍醜皆從密行修。若具趙州清白眼。騰蛇改格未為憂。</div>
</p></div>
<div class='div-other'><a id='mulu242' />
<p class='h3'>贈金居士送子出家</p><p style="text-indent:0em" class="lg-abnormal"><div class='lg-row'>裴君送子有多偈。公送云何無一言。夜宿隱川看新月。層層花影到窗前。</div>
</p><p style="text-indent:0em" class="lg-abnormal"><div class='lg-row'>決當行此勿因循。報佛祖恩一句陳。千古英名留後望。莫教錯過太平春。</div>
</p></div>
<div class='div-other'><a id='mulu243' />
<p class='h3'>酬文節法師過訪</p><p style="text-indent:0em" class="lg-abnormal"><div class='lg-row'>象駕何期過隱川。重重鋪錦菜花天。慚余蓬室無相接。一盞蒿湯桑隴邊。</div>
</p></div>
<div class='div-other'><a id='mulu244' />
<p class='h3'>周摩雲居士求偈</p><p style="text-indent:0em" class="lg-abnormal"><div class='lg-row'>隱川室裏留君宿。敬畏堂中示再參。舉手低頭頻顧語。莫云無法為人嫌。</div>
</p></div>
<div class='div-other'><a id='mulu245' />
<p class='h3'>無禪帳即事</p><p style="text-indent:0em" class="lg-abnormal"><div class='lg-row'>水國蚊雷觜如鐵。赤肉團邊咂鮮血。誰能於此契生緣。歷劫無明當下徹。</div>
</p></div>
<div class='div-other'><a id='mulu246' />
<p class='h3'>喜劍安法姪禪師即事</p><p style="text-indent:0em" class="lg-abnormal"><div class='lg-row'>本色住山非染造。為憐塵世覺心寒。和煙入水超方便。明月蘆花孰解看。</div>
</p></div>
<div class='div-other'><a id='mulu247' />
<p class='h3'>示東巖上座</p><p style="text-indent:0em" class="lg-abnormal"><div class='lg-row'>九上三登未是親。一言契入始為真。從今收拾瓢囊也。他日分明舉示人。</div>
</p></div>
<div class='div-other'><a id='mulu248' />
<p class='h3'>立冬即事</p><p style="text-indent:0em" class="lg-abnormal"><div class='lg-row'>敝衣重補足遮寒。日臥閒雲敗屋寬。黃菊數枝喬木下。飄飄落葉許誰看。</div>
</p></div>
<div class='div-other'><a id='mulu249' />
<p class='h3'>勸斷愚法姪啟關</p><p style="text-indent:0em" class="lg-abnormal"><div class='lg-row'>凋林欲挽正斯時。何必拘拘俟滿期。放出從前真面目。移風易俗好施為。</div>
</p></div>
<div class='div-other'><a id='mulu250' />
<p class='h3'>冬至</p><p style="text-indent:0em" class="lg-abnormal"><div class='lg-row'>曉雞纔報一陽生。凜凜霜天梅蕊擎。舊案日新輝宇宙。焚香撥火不虛行。</div>
</p></div>
<div class='div-other'><a id='mulu251' />
<p class='h3'>示項牧公別駕<span class='note-inline'>(法名真本)</span></p><p style="text-indent:0em" class="lg-abnormal"><div class='lg-row'>維摩之疾好承當。痛處何妨炙艾瘡。眼正心光扶祖道。任教烏兔起滄桑。</div>
</p></div>
<div class='div-other'><a id='mulu252' />
<p class='h3'>示古巖知客</p><p style="text-indent:0em" class="lg-abnormal"><div class='lg-row'>金明寺裏鉗錘處。范蠡湖邊赤骨肩。但辦肯心追古哲。不須巖外更栽蓮。</div>
</p></div>
<div class='div-other'><a id='mulu253' />
<p class='h3'>除夕</p><p style="text-indent:0em" class="lg-abnormal"><div class='lg-row'>一爐猛火度殘庚。豈與諸方鬥富行。茶罷各歸寮舍煖。現成公案到新正。</div>
</p></div>
<div class='div-other'><a id='mulu254' />
<p class='h3'>入新方丈酬曹秋嶽司農</p><p style="text-indent:0em" class="lg-abnormal"><div class='lg-row'>無知老衲累秋翁。明暗相參兩眼紅。居易昔年遺十笏。又承新整定西東。</div>
</p></div>
<div class='div-other'><a id='mulu255' />
<p class='h3'>示範維那</p><p style="text-indent:0em" class="lg-abnormal"><div class='lg-row'>鼻孔撩天意可投。叢林踏遍<span class='corr'>已</span>知休。從斯放下身心後。蠡水風清款款酬。</div>
</p></div>
<div class='div-other'><a id='mulu256' />
<p class='h3'>自娛</p><p style="text-indent:0em" class="lg-abnormal"><div class='lg-row'>幻住不須頻計較。隨緣放曠得安然。任他為佛為官去。我只破廬枕石眠。</div>
</p></div>
<div class='div-other'><a id='mulu257' />
<p class='h3'>答曹秋嶽司農</p><p style="text-indent:0em" class="lg-abnormal"><div class='lg-row'>五百年前未了因。深埋塵土得無親。曾思坡老完經事。此案重圓須舊人。</div>
</p></div>
<div class='div-other'><a id='mulu258' />
<p class='h3'>寄禪人</p><p style="text-indent:0em" class="lg-abnormal"><div class='lg-row'>三頓因緣不用猜。當機只貴眼睛開。金明不是閒饒舌。鈍斧重拈期再來。</div>
</p></div>
<div class='div-other'><a id='mulu259' />
<p class='h3'>示陸緣度居士<span class='note-inline'>(法名真慧)</span></p><p style="text-indent:0em" class="lg-abnormal"><div class='lg-row'>靈鷲峰頭一點因。自來蠡水日相親。而今既得本來面。萬紫千紅不是春。</div>
</p></div>
<div class='div-other'><a id='mulu260' />
<p class='h3'>示淨名雪子上座</p><p style="text-indent:0em" class="lg-abnormal"><div class='lg-row'>末法垂秋正此宜。莫嫌窮谷少人知。脊梁硬豎半撐拄。自有香風撲鼻時。</div>
</p></div>
<div class='div-other'><a id='mulu261' />
<p class='h3'>贈羅又先文學</p><p style="text-indent:0em" class="lg-abnormal"><div class='lg-row'>武略文經非偶然。家聲祖父又爭先。筆花滿案咸珠玉。且喜高標不浪傳。</div>
</p></div>
<div class='div-other'><a id='mulu262' />
<p class='h3'>上元和無際祖師走馬燈<span class='note-inline'>(原韻附)</span></p><p style="margin-left:1em">團團遊了又來遊。只為無人指路頭。歇卻心中三昧火。刀鎗人馬一時休。</p>
<p style="text-indent:0em" class="lg-abnormal"><div class='lg-row'>一點無明遍界遊。只緣不識這毫頭。誰知盡力跳不出。息卻心中火便休<span class='note-inline'>(示淨道新戒)</span>。</div>
</p><p style="text-indent:0em" class="lg-abnormal"><div class='lg-row'>人馬團團奮迅遊。英雄豪傑孰回頭。若能覷破影中事。好示傍觀歸去休<span class='note-inline'>(示牧愚新戒)</span>。</div>
</p></div>
<div class='div-other'><a id='mulu263' />
<p class='h3'>師垂語云。時當酷暑。大地火燃。語默動靜。莫能逃其燎。卻汝等如何免得。羅子先答云。更嫌何處不風流。師頷之。遂示以頌</p><p style="text-indent:0em" class="lg-abnormal"><div class='lg-row'>更嫌何處不風流。猶較炎威過一籌。未得個中三昧力。行人卻與路為讎。</div>
</p></div>
<div class='div-other'><a id='mulu264' />
<p class='h3'>壬寅春仲即事<span class='note-inline'>(有引)</span></p><p style="margin-left:3em">禪林澹泊。素讓金明。此亦自甘。外緣不務。況值歲歉。信施尤難。然喜眾皆孜孜為道第。愧無法供養。秪得豐儉隨家。寧獨篾束三條而<span class='corr'>已</span>乎。</p>
<p style="text-indent:0em" class="lg-abnormal"><div class='lg-row'>為法忘軀信不誣。充腸藜藿把屍扶。驀頭撞著庭前柏。肯放靈山老禿奴。</div>
</p></div>
<div class='div-other'><a id='mulu265' />
<p class='h3'>貧頌</p><p style="text-indent:0em" class="lg-abnormal"><div class='lg-row'>參禪學道學先貧。徹底貧來道自親。果是赤貧渾是道。試看誰是赤貧人。</div>
</p></div>
<div class='div-other'><a id='mulu266' />
<p class='h3'>瓔珞粥</p><p style="text-indent:0em" class="lg-abnormal"><div class='lg-row'>幾顆玉粒綴青薺。滿缽橫挑香更肥。翻憶荷衣松食輩。只憂無法不憂飢。</div>
</p></div>
<div class='div-other'><a id='mulu267' />
<p class='h3'>佛音尼在羅子先家作鞋。次。忽聞樓板聲。有省。居士即開空室勘驗。機緣呈師。師以古德接尼悟道。頌韻示之</p><p style="text-indent:0em" class="lg-abnormal"><div class='lg-row'>大似吳山老禿奴。權開空室接師姑。果能不負孃生面。自出群中一丈夫。</div>
</p></div>
<div class='div-other'><a id='mulu268' />
<p class='h3'>示夢菴書記</p><p style="text-indent:0em" class="lg-abnormal"><div class='lg-row'>離鉤三寸子須道。相逢慎勿妄盤桓。頭頭公案雖成現。漠漠煙霞仔細看。</div>
</p></div>
<div class='div-other'><a id='mulu269' />
<p class='h3'>示空有知浴</p><p style="text-indent:0em" class="lg-abnormal"><div class='lg-row'>頓空諸有撈明月。誰灶無煙沒夜光。收得海中龍藏寶。翻身索價有人償。</div>
</p></div>
<div class='div-other'><a id='mulu270' />
<p class='h3'>過楞嚴弔紫柏大師</p><p style="text-indent:0em" class="lg-abnormal"><div class='lg-row'>阿師半偈理更殘。始得叢林復壯觀。此日往來發長歎。抬眸又覺苦心寒。</div>
</p></div>
<div class='div-other'><a id='mulu271' />
<p class='h3'>示身雲法孫</p><p style="text-indent:0em" class="lg-abnormal"><div class='lg-row'>柏山惡辣誰能近。汝獨相依事有年。言行無違成就汝。更加戮力絕狐涎。</div>
</p></div>
<div class='div-other'><a id='mulu272' />
<p class='h3'>示朗上人</p><p style="text-indent:0em" class="lg-abnormal"><div class='lg-row'>最喜山禽不亂鳴。一時叫出一時聲。聲聲相喚誰能醒。面面青山面面青。</div>
</p></div>
<div class='div-other'><a id='mulu273' />
<p class='h3'>庚子八月朔旦為范大夫受戒偈引</p><p style="margin-left:3em">大夫為金明伽藍。今受五戒<span class='corr'>已</span>。竟此不忘靈山授記。誠非夢事。正如徑山之龍神。鶴林之米老。然大夫之為伽藍。又傑出矣。偈曰。</p>
<p style="text-indent:0em" class="lg-abnormal"><div class='lg-row'>霸業垂成即泛舟。豈圖血肉念無休。從今受戒登壇後。永佐金明第一籌。</div>
</p></div>
<div class='div-other'><a id='mulu274' />
<p class='h3'>瓦</p><p style="text-indent:0em" class="lg-abnormal"><div class='lg-row'>做得工夫成一片。方堪大冶煉身堅。莫嫌此是路傍土。偏向毘盧頂上眠。</div>
</p></div>
<div class='div-other'><a id='mulu275' />
<p class='h3'>樹燈偈示慧峰八十壽</p><p style="text-indent:0em" class="lg-abnormal"><div class='lg-row'>一樹燈明亙古今。森森枝葉佛皆欽。當陽直示無偏黨。鑑地輝天意轉深。</div>
</p></div>
<div class='div-other'><a id='mulu276' />
<p class='h3'>示衍法華維那</p><p style="text-indent:0em" class="lg-abnormal"><div class='lg-row'>試看誰能轉法華。念翁撩起事堪誇。何期子擬追蹤者。撇下湖邊也克家。</div>
</p></div>
<div class='div-other'><a id='mulu277' />
<p class='h3'>示佛心</p><p style="text-indent:0em" class="lg-abnormal"><div class='lg-row'>火鑊鐵丸居常飯。刀山劍樹自家園。可能於此同棲止。始信壺中別有天。</div>
</p></div>
<div class='div-other'><a id='mulu278' />
<p class='h3'>示靈虛</p><p style="text-indent:0em" class="lg-abnormal"><div class='lg-row'>虛而靈寂而照。動靜施為有玄要。觸著金風徹骨涼。捧爐神卻翻茶銚。</div>
</p></div>
<div class='div-other'><a id='mulu279' />
<p class='h3'>示眾</p><p style="text-indent:0em" class="lg-abnormal"><div class='lg-row'>桑陰盤曲路無石。雨後往來看腳下。擬議之時跌一交。莫道隱川苔地滑。</div>
</p></div>
<div class='div-other'><a id='mulu280' />
<p class='h3'>雨中向日葵示梵為</p><p style="text-indent:0em" class="lg-abnormal"><div class='lg-row'>越出群芳不二天。狂風妒雨一心懸。任從日處重雲內。自向東西義莫遷。</div>
</p></div>
<div class='div-other'><a id='mulu281' />
<p class='h3'>種田</p><p style="text-indent:0em" class="lg-abnormal"><div class='lg-row'>退步由來是上前。低頭覷破水中天。忽然插到退不去。撒手翻身跳上巔。</div>
</p></div>
<div class='div-other'><a id='mulu282' />
<p class='h3'>隱川即事</p><p style="text-indent:0em" class="lg-abnormal"><div class='lg-row'>本自無心於富貴。清香滿院掃難開。白雲澹泞天空碧。燈盞無油明月來。</div>
</p><p style="text-indent:0em" class="lg-abnormal"><div class='lg-row'>道人到此且開懷。今日無糧又有齋。鄰過筍籩穿曲徑。鳥啣紅柿落霜階。</div>
</p></div>
<div class='div-other'><a id='mulu283' />
<p class='h3'>示照先</p><p style="text-indent:0em" class="lg-abnormal"><div class='lg-row'>兩度追隨入蠡湖。不離家舍在中途。於今直示還鄉去。繡雪香芬莫負孤。</div>
</p></div>
<div class='div-other'><a id='mulu284' />
<p class='h3'>示舜日杲法孫</p><p style="text-indent:0em" class="lg-abnormal"><div class='lg-row'>舊案新翻喜有源。急須戮力報師恩。老僧親勘無憂矣。眉目分明嫡骨孫。</div>
</p></div>
<div class='div-other'><a id='mulu285' />
<p class='h3'>示寶如玉法孫</p><p style="text-indent:0em" class="lg-abnormal"><div class='lg-row'>末季陵風孰仔肩。瓦瓢盛雪煮青天。春來又見兒孫事。一樹寒梅映水邊。</div>
</p></div>
<div class='div-other'><a id='mulu286' />
<p class='h3'>住敬畏庵示眾</p><p style="text-indent:0em" class="lg-abnormal"><div class='lg-row'>慧命懸絲入隱川。那期舊話又新圓。兒孫殃及重拈出。夜半優曇火裏鮮。</div>
</p></div>
<div class='div-other'><a id='mulu287' />
<p class='h3'>曉窗即事書為羅子後又先叔姪</p><p style="text-indent:0em" class="lg-abnormal"><div class='lg-row'>依依嫩綠雨初晴。兀坐曉窗鳥語清。且喜蘭馨真實境。道人風味不虛聲。</div>
</p></div>
<div class='div-other'><a id='mulu288' />
<p class='h3'>示周蓮齋居士遠過隱川<span class='note-inline'>(法名真潔)</span></p><p style="text-indent:0em" class="lg-abnormal"><div class='lg-row'>溈山泥壁我打牆。此事如何作較量。相見別無閒話會。拋槌歸院點蒿湯。</div>
</p></div>
<div class='div-other'><a id='mulu289' />
<p class='h3'>示羅居士捨地重脩建祖塔二首</p><p style="text-indent:0em" class="lg-abnormal"><div class='lg-row'>祖塔穢污深可悲。者回不用問鑽龜。個中血脈無多子。嫡骨兒孫更有誰。</div>
</p><p style="text-indent:0em" class="lg-abnormal"><div class='lg-row'>買地葬人非分外。孫承祖業豈胡猜。道人有地不須買。掘個深坑便好埋。</div>
</p></div>
<div class='div-other'><a id='mulu290' />
<p class='h3'>留文允言居士度夏<span class='note-inline'>(丁未)</span></p><p style="text-indent:0em" class="lg-abnormal"><div class='lg-row'>毒暑飛蒸孰可逃。惟君與竹卻相饒。廬山舊面分明現。來向凄凄破寂寥。</div>
</p></div>
<div class='div-other'><a id='mulu291' />
<p class='h3'>示休巖壁法孫</p><p style="text-indent:0em" class="lg-abnormal"><div class='lg-row'>沿流不斷要分明。卓出重函貴眼清。欲報汝師恩怨處。急須努力振家聲。</div>
</p></div>
<div class='div-other'><a id='mulu292' />
<p class='h3'>示耕十頌<span class='note-inline'>(并引)</span></p>
<div class='div-other'><a id='mulu293' /><p style="margin-left:2em">余嘗示耕。此題立來<span class='corr'>已</span>久。尚未拈出。恐多事耳。今有某某。從侍殷勤。特以祖業為問。余但微笑。某乃至。再因。出頌示之。彼且不嫌荒鄙。隨即賡和。洵知時節因緣。良有待也。舉似大方。獅子吼。野干鳴。請試簡看。</p>
</div>
<div class='div-other'><a id='mulu294' />
<p class='h4'>未耕</p><p style="text-indent:0em" class="lg-abnormal"><div class='lg-row'>寥寥祖業不多爭。纔見田園蓁莽生。契券幸然明號段。惟人努力起家聲。</div>
</p></div>
<div class='div-other'><a id='mulu295' />
<p class='h4'>開荒</p><p style="text-indent:0em" class="lg-abnormal"><div class='lg-row'>鈍钁橫拈入草叢。那論朝夕苦施工。荒丘若處都翻轉。一曲高歌日<span class='corr'>已</span>紅。</div>
</p></div>
<div class='div-other'><a id='mulu296' />
<p class='h4'>下種</p><p style="text-indent:0em" class="lg-abnormal"><div class='lg-row'>種子攜來絕妄傳。好平因地下機先。但能不失農時候。自有靈苗透水田。</div>
</p></div>
<div class='div-other'><a id='mulu297' />
<p class='h4'>灌水</p><p style="text-indent:0em" class="lg-abnormal"><div class='lg-row'>一莂根苗慎勿枯。時將惡水長榮株。縱教垂實還須潤。未審農人會也無。</div>
</p></div>
<div class='div-other'><a id='mulu298' />
<p class='h4'>耘草</p><p style="text-indent:0em" class="lg-abnormal"><div class='lg-row'>異卉靈苗一處陳。拈來須要別疏親。更加耘到無耘處。野色青青滿眼新。</div>
</p></div>
<div class='div-other'><a id='mulu299' />
<p class='h4'>刈實</p><p style="text-indent:0em" class="lg-abnormal"><div class='lg-row'>試看良田稻正香。及時收拾好秋光。鐮刀拈起從頭刈。風捲煙霞墜地黃。</div>
</p></div>
<div class='div-other'><a id='mulu300' />
<p class='h4'>登場</p><p style="text-indent:0em" class="lg-abnormal"><div class='lg-row'>風清月白滿肩挑。大擔收來路不遙。一總上堆隨日選。好留佳種接豐饒。</div>
</p></div>
<div class='div-other'><a id='mulu301' />
<p class='h4'>篩颺</p><p style="text-indent:0em" class="lg-abnormal"><div class='lg-row'>曾將敲落積山中。淨穀還須入磨礱。無數糠秕傾颺盡。重篩白米奉姑翁。</div>
</p></div>
<div class='div-other'><a id='mulu302' />
<p class='h4'>上倉</p><p style="text-indent:0em" class="lg-abnormal"><div class='lg-row'>驗盡精梁收上倉。顆顆圓淨此中藏。老儂印記重叮囑。珍重吾家克肖郎。</div>
</p></div>
<div class='div-other'><a id='mulu303' />
<p class='h4'>賑濟</p><p style="text-indent:0em" class="lg-abnormal"><div class='lg-row'>忽憐飢餒苦何求。豈吝家私不我憂。一自打開無底藏。人人飽足我方休。</div>
</p></div></div>
<div class='div-other'><a id='mulu304' />
<p class='h3'>和普明牧牛頌</p>
<div class='div-other'><a id='mulu305' />
<p class='h4'>未牧</p><p style="text-indent:0em" class="lg-abnormal"><div class='lg-row'>昂然頭角日咆哮。逐色隨聲路轉遙。無限春光渾不覺。何論觸處犯佳苗。</div>
</p></div>
<div class='div-other'><a id='mulu306' />
<p class='h4'>初調</p><p style="text-indent:0em" class="lg-abnormal"><div class='lg-row'>狹路相逢驀鼻穿，繩頭緊把猛加鞭，一回入草一回拽，那許從前野性牽。</div>
</p></div>
<div class='div-other'><a id='mulu307' />
<p class='h4'>受制</p><p style="text-indent:0em" class="lg-abnormal"><div class='lg-row'>一經苦制息橫馳，且把鞭繩款款隨，縱使綠楊溪上臥，眼瞠瞠地豈能疲？</div>
</p></div>
<div class='div-other'><a id='mulu308' />
<p class='h4'>回首</p><p style="text-indent:0em" class="lg-abnormal"><div class='lg-row'>忽然識得便回頭，鞭影無加性自柔，漫道牧童為易事，手中繩子放還留。</div>
</p></div>
<div class='div-other'><a id='mulu309' />
<p class='h4'>馴伏</p><p style="text-indent:0em" class="lg-abnormal"><div class='lg-row'>隨順從教這那邊，逢源左右得安然，試看步步春風裏，不費纖毫腕力牽。</div>
</p></div>
<div class='div-other'><a id='mulu310' />
<p class='h4'>無礙</p><p style="text-indent:0em" class="lg-abnormal"><div class='lg-row'>人牛坐臥總如如，芳草坡中轉不拘，綠樹陰濃新雨後，數聲短笛樂餘餘。</div>
</p></div>
<div class='div-other'><a id='mulu311' />
<p class='h4'>任運</p><p style="text-indent:0em" class="lg-abnormal"><div class='lg-row'>鞭繩撇下白雲中，踏斷山丘草正茸，幾度煙巒情未<span class='corr'>已</span>，夕陽歸罷興還濃。</div>
</p></div>
<div class='div-other'><a id='mulu312' />
<p class='h4'>相忘</p><p style="text-indent:0em" class="lg-abnormal"><div class='lg-row'>調餘無事沒偏中，那更有心分異同，誰道潘郎多快便，倒騎驢背過橋東。</div>
</p></div>
<div class='div-other'><a id='mulu313' />
<p class='h4'>獨炤</p><p style="text-indent:0em" class="lg-abnormal"><div class='lg-row'>牛兒<span class='corr'>已</span>喪赤身閒，懶說枯椿天地間，嘯月吟風雖足快，還須更透一層關。</div>
</p></div>
<div class='div-other'><a id='mulu314' />
<p class='h4'>雙泯</p><p style="text-indent:0em" class="lg-abnormal"><div class='lg-row'>合水和泥絕影蹤，孤城山寺日當空，應知個裏真端的，幽鳥一聲花滿叢。</div>
</p></div></div>
<div class='div-other'><a id='mulu315' />
<p class='h3'>和宋天封佛慈禪師蜜蜂頌<span class='note-inline'>(有序)</span></p><p style="margin-left:2em">予庚寅春移梅次掘深土，得斷碑半截，洗閱蝌額，有天封佛慈禪師法語八字，下勒示語一篇，并蜜蜂頌五首款，識紹興<span class='corr'>已</span>未長，至日華頂支離叟書遺祖照顏侍者，予乃恍然曰：此地五百年前事彌露矣。即置之法堂，及稽燈傳佛慈為圜悟嗣，又考真歇了塔銘，了曾祖照會中首眾，洵知二老出世開法金明非小緣也，適子穀蔡居士覷見，力請表揚，因述緣起，并勉賡和順治乙未春悟進識。</p>
<p class="head4">附原頌</p>
<p style="margin-left:1em">千花蕊上刺香時，百草頭邊得意歸，一竅透穿通活路，遊絲無礙去來飛。</p>
<p style="margin-left:1em">風光占盡作生涯，鬧合門前趁晚衙，君看不期而自信，兒孫整整世其家。</p>
<p style="margin-left:1em">桶底遭君打脫時，從前活計頓拋離，超然不戀舊窠窟，空有層層釀蜜脾。</p>
<p style="margin-left:1em">平生底事付風光，日暖花開個個忙，[祝/土]著等閑遭一劄，痛連心髓要承當。</p>
<p style="margin-left:1em">老○○○閉刳桐，向上仝參一竅通，禪者不須窺戶牖，針鋒劄著面皮紅。</p>
<p style="text-indent:0em" class="lg-abnormal"><div class='lg-row'>類墮風光妙密機，紛紛鬧裏帶香歸，百千慧命同心接，不令而行翼翼飛。</div>
</p><p style="text-indent:0em" class="lg-abnormal"><div class='lg-row'>同門出入各天涯，縱在途中不離衙，滿徑芳菲皆活計，翩然落草問君家。</div>
</p><p style="text-indent:0em" class="lg-abnormal"><div class='lg-row'>驚天動地出窠時，義斷恩忘永別離，從此門庭雖各立，同風千里蜜生脾。</div>
</p><p style="text-indent:0em" class="lg-abnormal"><div class='lg-row'>朝朝鼓翅弄晴光，拭露穿雲花底忙，劈面相逢無避處，一錐腦後痛心當。</div>
</p><p style="text-indent:0em" class="lg-abnormal"><div class='lg-row'>從緣入得這空桐，透過窗櫺處處通，豐儉隨家同受用，江南三月落花紅。</div>
</p><p class="head4">再和</p>
<p style="text-indent:0em" class="lg-abnormal"><div class='lg-row'>豁開戶牖蚤春時，覓得些些悄地歸，試看當軒人跡斷，高吟一曲百花飛。</div>
</p><p style="text-indent:0em" class="lg-abnormal"><div class='lg-row'>沒生涯處忽生涯，出內翻飛聲震衙，就裏分明賓主定，何勞更問我王家。</div>
</p><p style="text-indent:0em" class="lg-abnormal"><div class='lg-row'>綿密針鋒點點時，恣探花落影離離，從教鐵面銅睛漢，觸著渾驚毒入脾。</div>
</p><p style="text-indent:0em" class="lg-abnormal"><div class='lg-row'>春來若處逞風光，豈似花間蝶戀忙，奕世兒孫承大蔭，酬恩須要自擔當。</div>
</p><p style="text-indent:0em" class="lg-abnormal"><div class='lg-row'>個裏藏鋒妙古桐，和光出入絕相通，盡知釀蜜成家業，不覺芳菲滿逕紅。</div>
</p><p class="head4">三和</p>
<p style="text-indent:0em" class="lg-abnormal"><div class='lg-row'>百萬英靈簇擁時，獨拈花髓幾知歸，頭陀不禁輕遭劄，惱亂叢林千古飛。</div>
</p><p style="text-indent:0em" class="lg-abnormal"><div class='lg-row'>光生漆桶足生涯，日暖花香大放衙，挨羽去來成底事，孰知福國裕民家。</div>
</p><p style="text-indent:0em" class="lg-abnormal"><div class='lg-row'>正值移梅春仲時，钁頭邊遇老支離，盤桓徹底針鋒露，句句希聲暢蜜脾。</div>
</p><p style="text-indent:0em" class="lg-abnormal"><div class='lg-row'>兩股花呈種種光，回途不是等閒忙，密移一步傾籌室，未許傍觀胡亂當。</div>
</p><p style="text-indent:0em" class="lg-abnormal"><div class='lg-row'>纔揚眉目倩疏桐，不壞色香竅自通，萬丈華峰留不住，卻來檇李<span class='corr'>刺</span>新紅。</div>
</p></div></div></div>
</div><!-- end of div[@id='body'] -->
</body></html>