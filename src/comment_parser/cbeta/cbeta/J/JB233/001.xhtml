<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>介菴進禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><p>佛祖密室中有一段因緣從來無人覷著何故覷著則瞎秪如臨濟興化父子授受源流有據諸方但以化得三聖大覺力而拈臨濟香更有謂臨濟不傳興化而化在三聖大覺處悟得先師喫棒底道理後拈香臨濟蓋<span class='corr'>僭</span>嗣也若此妄鑿古人何異矮子觀場今諸子云從上佛祖皆見有付法偈既<span class='corr'>已</span>刊出燈錄何至馬祖下不刊亦復不見法偈為是無付為復珍惜不彰咄黃河三千年一度清汝等冬瓜茄子見箇什麼雖然憫子誠懇不得<span class='corr'>已</span>即將佛佛授手祖祖相傳源流法偈機語隨錄頌出輒成一帙敢曰公諸天下萬世明眼報佛深恩知佛祖授受之有的據益俾德勝無焚衣之悔耳還見正法眼藏麼一隻破艸鞋無底亦無對。</p>
<p style="margin-left:2em;text-indent:-1em">秀州金明寺嗣祖沙門悟進書</p>
</div>
<div class='div-xu'><a id='mulu3' />
<p class='h2'>介庵禪師語錄序</p><p>臨濟之道今所行於世者惟斷橋雪巖二枝雪巖之後代不乏人至昔天童密雲大師而盛斷橋之後亦代不乏人至今金明介庵禪師而顯余觀禪師住金明二十餘年一衲數椽蕭然自適體和而恭情約而素履務實而志嚴不為譽喜不為毀怒不為身親不為物疏視末俗之夸耀紛爭不啻倍蓰余嘗得一再見私心儀之謂有古人之風茲而牧公項子及諸同學皆久事參訪深明法要於師服勤不替特切皈依雲集輻湊之侶咸能普師之化遍於諸方諸方因師之化追斷橋之烈永臨濟之傳於不孤師之功不可誣也維師抱德而彰故逃名而追其住金明與先住徑山等處上堂入室拈頌諸篇大慧覺範舉無以加嗣法門人為刻十卷公之當世余岐而二之乎余曾聆師之教而欣服之因敢以管蠡道其萬一或者以儱侗罪我其文奚辭。</p>
<p style="margin-left:5em">後學施博拜題</p>
</div></div>
<div class='div-other'><a id='mulu4' />
<p class='h1'>諸鄉紳請啟</p><p>伏以高懸法印拈花啟不立文字之傳直指真宗折葦唱與汝安心之旨一隊老古錐弄死蛇而解活千年陳骨董觸臭氣以如新以至化被人天良縣道窮思議雖禪學於今為盛然孤高傑出者誰恭惟介菴大禪師座下派衍滹沱脈承鴛水上振斷橋倫祖之家風數百載而洪力肩敬畏趣翁之公案咫尺間而近林下水邊久潛道用湖濱范里大<span class='corr'>鍛</span>聖凡全機施設英靈漢匍匐歸降赤體提持門外人皈依乞命唱出無生雷音普聞於海內備揚家醜道眼卓絕乎諸方斯真末世之津梁法門之柱石也默等向沾法味素飫玄譚固宜金明作略遐邇皆知猶恐威德韜藏趨蹌或後伏願慈悲一切毋論<span class='corr'>已</span>到未到盡與肺腑清涼徹底為人不問明頭暗頭咸令腦門迸裂使野干盡吐狐涎湧出當空杲日獅王不行兔徑果然世躋平康臨楮曷勝翹企懇切之至。</p>
<p style="margin-left:2em;text-indent:-2em">法末譚貞默曹　溶張晉徵吳　鑄莊　鏻朱茂時錢　江戴長治汪　挺李丹衷沈閎劭何元英許宗渾朱　介曾王孫嚴　勳姚原溈徐李熊吳源起項　謙金大起黃士傑　　仝頓首拜</p>
</div>
<div class='div-other'><a id='mulu5' />
<p class='h1'>介菴禪師語錄目次</p>
<ul class="">
<li>序</li>

<li>啟</li>

<li>卷一
<ul class="">
<li>上堂</li>
</ul></li>

<li>卷二
<ul class="">
<li>上堂</li>
</ul></li>

<li>卷三
<ul class="">
<li>示眾</li>
</ul></li>

<li>卷四
<ul class="">
<li>小參</li>
</ul></li>

<li>卷五
<ul class="">
<li>拈古</li>

<li>頌古</li>

<li>行實</li>
</ul></li>

<li>卷六
<ul class="">
<li>機緣</li>

<li>問答</li>

<li>垂問</li>
</ul></li>

<li>卷七
<ul class="">
<li>像贊</li>

<li>法語</li>

<li>書問</li>
</ul></li>

<li>卷八
<ul class="">
<li>偈頌</li>
</ul></li>

<li>卷九
<ul class="">
<li>詩偈</li>
</ul></li>

<li>卷十
<ul class="">
<li>疏引</li>

<li>序跋</li>

<li>箴銘</li>

<li>佛事</li>
</ul></li>

<li>附源流頌一冊</li>
</ul></div>
<p class='juan'><a id='mulu6' />介菴進禪師語錄卷一</p><p class="byline">住武康柏山資壽寺嗣法門人真理等編</p>
<div class='div-other'><a id='mulu7' />
<p class='h1'>上堂</p><p>順治戊子歲師受嘉禾諸紳衿護法闔山耆舊啟請住金明禪寺五月初十日入院陞座拈香畢問答不錄師乃云清波匝匝浸爛衲僧鼻孔榴火炎炎燎卻佛祖面門若是道頭知尾底錦鱗便乃翻身於范蠡湖興濤作浪苟非眼聽耳明底個漢安能跨步於陶朱里轉鐵成金所以道得之於心伊蘭作栴檀之樹失之於旨甘露乃蒺藜之園遂拈起拄杖云喚作拄杖子則觸不喚作拄杖子則背且道畢竟如何即得卓拄杖一下云大家出隻手扶起破沙盆便下座。</p>
<p>師值五旬眾請結制師接帖云時節若至庭前黃菊鋪金其理自彰大似冷灰荳爆這是靈鷲付囑辱承瑤翰特頒愧某宿債難逃將此深心順受且道應緣一句作麼生十月望日啟期大眾各各努力珍重。</p>
<p>至座前云寂然不動感而遂通欲明向上一著須在這裏薦取遂陞座召大眾僧問拍板未舉法令先行如何是法令先行一句師云好個消息僧云若恁麼龍行雲擁虎到風生師云你且禮拜著僧喝師云站過那邊僧禮拜歸眾師乃云大眾娑婆世界以音聲為佛事香積世界以香飯為佛事金明則不然以破院為佛事還見麼破禪堂灰頭土面破佛殿馬額驢腮破山門擎拳持杵破佛閣重整規模破鐘樓知音者少令一隊破衲僧居此以破破不破破破不破不破不破底運用無盡直得四面無遮七通八達牆塹不牢一任放牛趁馬檐椽墜地何妨待月眠雲所貴黃金失色豈圖瓦礫爭光到這裏天神送供無門百鳥獻花無路若是個超宗異目底到來必不向那邊尋討輕輕向這裏拶入拍拍相應呼之以牛自能拖犁拽耙喚之以馬便乃啣鐵負鞍山僧只得另眼相看以破破底相待彼有旋天之作此有入地之資直使盡大地人到此破院不獨轉凡成聖得個大安樂處且著著有出身之路所以富者不驕貴者不陵貧者不諂窮者不乏貪妄者念息狠暴者慈憐癡迷者醒悟慳吝者解脫總使知這破院別有一段奇特風光山僧住此十有餘歲與大眾唱無聲曲操沒絃琴於破蒲團上得不快乎由是累我知事人力撐底撐拄底拄撐撐拄拄到如今亦不孤負也若作今時望風有分今日又被闔郡諸大護法覷見要將不斷傳持事換我一生林下閒奈何奈何眾中還有斫不開劈不破底麼將來作個中流砥柱如無山僧自道去也良久云閒檇楖栗當軒坐鐵額銅頭一併敲卓拄杖喝一喝下座。</p>
<p>十月望日闔郡護法司業譚埽菴司農曹秋嶽郡伯朱葵石諸鄉紳暨文學居士等敦請結制上堂師至座前拈帖示眾云佛祖心髓人天肝膽總在裏許更欲分明卻請維那宣過師指法座云這寶華王座從上老古錐盡向這裏弄巧成拙山僧今日忍俊不禁不免據款結案喝一喝云又是一重便陞座拈香云此一瓣香二千六百年前靈鷲<span class='corr'>已</span>曾拈出二千六百年後金明更復重拈爇向爐中供養本祖釋迦牟尼佛萬德至尊弘慈普蔭拈香云此一瓣香巍巍然開天地之正氣蕩蕩然起萬類之光華爇向爐中端為祝延今上皇帝聖壽無疆伏願干戈偃息四海安寧仁政普施萬民樂業次拈香云此一瓣香道德之源忠孝之本奉為滿朝勳貴文武官僚暨本郡當道宰官大護法紳衿居士惟願世世為法苑金湯生生作王家柱石次拈香云此一瓣香不得搶奪行市有縱有奪有殺有活這是無幻老人父子刀斧劈不開底今日拈來大似拙婦見姑翁奉為徑山無幻師祖南明師翁同伸供養復拈香云此一瓣香不可說不可說說著則口啞嗅著則腦裂始於白苧村曲識得根源末上至八閩山中普明寺裏被沒意智老和尚一槌了當從此二十年來欲隱彌露爇向爐中供養福建建寧府普明堂上傳臨濟正宗三十世鴛湖先師老和尚以酬法乳之恩<span class='corr'>斂</span>衣就座東巖首座自槌云法筵龍象眾當觀第一義師云若論第一義山僧未出方丈法堂前早<span class='corr'>已</span>舉似大眾了也若向槌下薦取何啻落七落八還有遞相證據者麼出來與拄杖子相見問堯天舜日野老謳歌護法臨筵忻聞法要向上宗乘即不問福慧同圓事若何師云天長地久僧云秪如今日結制開爐烹佛煉祖正恁麼時設有個沒面孔漢到來卻又作麼生接待師云上座也須回互僧云一句語中含日月片言千古振家風師云你甚麼處見得僧云大眾看這老漢拗曲作直師便喝問新開爐鞴陶育賢才千聖頂[寧*頁]一機到此如何垂示師云范蠡湖頭光燦爛僧云拈香祝聖端拱無為萬民瞻仰一句又作麼生師云大家在這裏僧云太平有象野老謳歌去也師云賴子證明問昔日法燈和尚。</p>
<p>上堂秪為未了公案今和尚出世端為何事師打云殃及兒孫僧云秪如大開爐鞴鍛鳳烹龍一句又作麼生師云你也在裏許僧云與麼則個個承恩去也師云知即得問爐鞴弘開鍛煉十方凡聖法幢高豎光揚濟北風規從上宗乘則不問當機覿面事如何師云冷灰裏荳爆僧便喝師云果然僧禮拜云可謂一氣不言含有象萬靈何處謝無私師云且放過你問臨濟大師云大凡演唱宗乘一句中須具三玄一玄中須具三要請問和尚如何是第一玄師云一箭過西天僧云如何是第二玄師云穿過髑髏前僧云如何是第三玄師云兩眼不能全僧云如何是第一要師云千聖莫能到僧云如何是第二要師云石火電光耀僧云如何是第三要師云頭頭齊合道僧云玄要<span class='corr'>已</span>蒙師指示斬新條令如何施設師便打僧喝師復打云再喝看僧云虛空合掌大地和南師云許你半個問正當今日結卻布袋頭請問和尚意旨如何師拈拄杖云識得這個也未僧云打開八字縱橫去更不重看水牯牛師云你莫膽大僧作禮云更嫌何處不風流師云禮拜了退乃云祝聖拈香了也問答了也向這裏休去皇恩佛恩一時酬足倘或未然山僧向第二義門通個消息舉拂拂云三世諸佛一大藏教詮註不到歷代祖師拈提不起天下老和尚讚歎莫及所以天封老祖以此高豎法幢示蜂闡化山僧以此掀翻斷碣繼踵芳猷王臣居士以此永作金湯弗忘記別現前大眾以此環座聽法達本明心於是塵塵爾剎剎爾莫不由此建立無不依之發生恁麼茶飯不中飽餐若論祖師門下舉揚向上一路無你開口處無你措足處南贍部洲上堂東弗于逮打鼓西瞿耶尼喫飯北鬱單越床眠且止秪如今日祝聖開堂一句作麼生八表謳歌風雨順堯天舜日萬年歡復舉三聖開堂云逢人即出出則不為人興化云逢人即不出出則便為人師云這二大老主張臨濟宗旨檢點將來未免各見一邊金明則不然今<span class='corr'>已</span>逢人為是出不出為人不為人若道出則不為人埋沒他三聖若道出則便為人又孤負興化若道總不恁麼又被金明拄杖子穿卻畢竟如何緇素得去不然更聽一頌白鷺下田千點雪黃鸝上樹一枝花叢林浩浩何知<span class='corr'>已</span>自古風流出當家喝一喝首座結槌云諦觀法王法法王法如是下座。</p>
<p>師誕前一日值大士殿落成兩序預祝請上堂問撾鼓陞堂即不問預祝一句請師宣師云紅日當天竹翠新僧云恁麼則祥雲扶曉日瑞氣擁千山師側耳云你道什麼僧云慶讚<span class='corr'>已</span>畢師便打僧云三十四十即不問如何是五十而知天命師云這是儒家底你底聻僧云輕輕跳過龍門去引得清風動地來師云卻被居士笑你問潑天門戶開張千聖仰攀不及四眾臨筵一句請師舉揚師云天空海闊僧云恁麼仰之彌高鑽之彌堅師云你在甚麼處著腳僧云敵勝人中出須憑獅子兒師云領取話頭乃云法本無生滅人間有故新秪因不了義特示蠡湖濱遂以拄杖作[中-口+○]云山僧出世佛殿落成萬彙呈祥八方慶賀若道是一仰面不見天若道是二低頭不見地當知為棟為梁盡出公輸之手乃能成其大廈今令大眾總入此圓通不妨撥火焚香披緇應供成就種種佛事雖然且道還有向上事也無良久喝一喝云一喝分賓主照用一時行下座。</p>
<p>師誕日眾護法請上堂問寶座高登象龍濟濟慶祝一句請師舉揚師云霜天日露僧云秪如王母蟠桃三千年一熟蒙莊大椿八千歲為秋未審還有優劣也無師云這裏總用不著僧云與麼則禾城增瑞色蠡水自汪洋師云不妨讚歎僧云金明從此開生面濟北宗風調轉新師云也要子知恩問從上葛藤即不問喝一喝云且道這一喝壽量有多少師亦喝云你道是多少僧顧眾云記取老漢這一轉語師云三十年後云賣憨作麼師云放過則可乃云欲明奇特事須還奇特人若是奇特人當知奇特事金明這裏有一段奇特因緣我本無所希求法王大寶自然而至五百年前有個天封佛慈老漢於此建立法幢闡揚宗旨發所未發聞所未聞以來叢林興替賢拙迭更沒匿宗風深埋斷碣直至山僧承乏此寺偶爾移梅一鋤掀出落在山僧手裏始知天封重復出興恢弘祖道良有以也餘語且止即舉蜂子一段家私盡大地人莫能測識且道這蜂子有甚長處召大眾云見麼山僧不惜眉毛略通一線令這蜂子打開潑天門戶放出本有風光應時及節慶無不宜把住也密不通風放行也針鋒遍界直得攪亂虛空君臣道合賓主交參不期自貴更有百十三昧無量妙義有如是種種神通種種變現與其世出世間無不具足世問蜂子且置秪如出世間蜂子作麼生自開闢以來不獨臨濟宗在這裏出曹洞宗亦在這裏出雲門宗亦在這裏出溈仰宗亦在這裏出法眼宗亦在這裏出復召大眾云要知臨濟家蜂子麼四料揀四賓主三玄三要者是要知曹洞家蜂子麼五位君臣三種墮者是要知雲門家蜂子麼三句一字關者是要知溈仰家蜂子麼圓相義海默論暗機意語者是要知法眼家蜂子麼六相義者是大眾若會得五家宗旨便識得蜂子底落處識得蜂子落處便會得五家宗旨乃至佛未生前也著<span class='corr'>已</span>生後也著正當恁麼時也著總不恁麼時也著小中現大大中現小有如是廣大神通如是廣大妙用縱使遍虛空法界針錐無能越此閫奧豈不一大法幢殊勝事哉大眾且道這蜂子有如是威光為甚又要山僧拈出良久云若無春信力爭得百花開於是天封老漢得山僧光揚末劫山僧得天封老漢狗尾續貂若謂天封即是山僧易分雪裏粉若謂山僧即是天封難辨墨中煤到這裏直得分疏不下今日承眾護法居士誠請陞座不免拈此支應一上若謂山僧五十初度莫道今時當初釋迦老子未離兜率早<span class='corr'>已</span>為我漏逗那堪降跡重宣便下座。</p>
<p>冬至上堂問群陰剝盡化日舒長一陽復生靈禽解語正恁麼時不涉動靜一句請師垂示師云冰河發燄僧云古人道能為萬象主不逐四時凋秪如霜風匝地葉落歸根又作麼生師云枯木又生花僧作禮云全承渠力去也師云三十棒也須領取問朔風凜凜零露瀼瀼復佇思後語師云忘卻了也云學人今日敗醜師便打僧便喝師云果然敗醜云涅槃心易曉差別智難明如何是賓中主師云盡力跳不出僧云如何是主中賓師云垂手入鬧市僧云如何是賓中賓師云兩腳不曾停僧云如何是主中主師云拋出令人驚云秪如賓主相逢又作麼生師亦打羅居士問萬象回春即不問如何是一陽來復底消息師云露柱也懷胎士云秪如古人道有物先天地無形本寂寥傅大士在什麼處安身立命師卓拄杖一下士云弟子又不然師云你道看士云無陰陽地起寶剎不萌枝上燦鶯花師云不是知音爭得知乃云冬至月頭賣被買牛冬至月尾賣牛買被京師出大黃洞山退果桌節序暗推移個個呈頭角大眾會麼一輪紅日耀中天幾樹寒梅香撲鼻復卓杖下座。</p>
<p>羅子後居士為女全珠過限領眾設齋請上堂僧問高掛缽囊安家樂業即不問如何是金明境師云范蠡湖頭風瑟瑟僧云如何是境中人師打云你且喫棒僧云如何是奪人不奪境師云山深樵徑杳僧云如何是奪境不奪人師云闍黎試道看僧云如何是人境俱奪師云擬議隔千里僧云如何是人境俱不奪師云謳歌遍地歡問十五日以後預借一問得麼師云何不高聲問將來僧云九九八十一冬盡復還春事如何師云風生虎驟僧云正當十五日如何話會師云雲起龍驤士問昔日靈山龍女獻珠今日和尚上堂童女全珠奉上寶珠是同是別師云一彩兩賽士云秪如世尊拈隨色摩尼珠諸天競說青黃赤白世尊藏珠諸天罔措世尊道真珠示汝總不知得又作麼生師云塞卻眼睛士云夜光休向龍潭覓定慧堂前不覆藏師云居士自知即得士云且喜日輪正當午森羅瑞氣滿庭中便禮退師顧眾云還知居士落處麼風生虎驟雲起龍驤此是家裏人方知家裏話不然更為舉似今日羅居士為女三歲過限據山僧看來纔舉此念早<span class='corr'>已</span>過限了也何故自從閨閣中打開金鎖運出家珍令見者聞者莫不稱歎致使張婆婆李媽媽手忙腳亂直得前街頭後街尾倒廩傾箱今日到此設齋請上堂供養大眾一個個飽齁齁地同聲合掌願言如新初月漸漸光圓運轉虛空無諸雲障雖然秪如全珠設供何異龍女獻珠良久云南方無垢處成佛有餘時下座。</p>
<p>嘉興二尹王古脩秀水二尹王玉鉉<span class='note-inline'>(號惠道人)</span>守府田久聲盛京劉玉山別駕項牧公眾居士同設齋請上堂問按倚天長劍佛祖心寒奮踞地獅威人天膽喪今日檀護臨筵請師一接師便喝僧云這猶是方便門頭句如何是正令全提句師云你要喫棒那僧云恁麼大眾瞻仰有分師云你又作麼生僧云莫怪從前多意氣他家曾蹋上頭關師云如何是上頭關僧云何勞再勘師便打問向上宗乘即不問眉間掛劍事如何師云遍界髑髏僧云范蠡湖浪涌千層是何祥瑞師云佛殿階前狗尿天僧云釋迦彌勒聞風喝采明什麼邊事師便打問德山老漢既為佛祖兒孫為甚佛來也棒祖來也棒師云闍黎不妨識好惡僧云臨濟大師既為佛祖苗裔為甚佛來也喝祖來也喝師云疑殺天下人僧云秪如和尚為人天慈父為甚觸著便打開口便喝師云秪為不唧溜僧云德山臨濟棒喝與和尚棒喝相去幾何師便打僧云學人有一棒一喝與和尚棒喝敢分優劣也無師云切莫亂做僧云恁麼截空開口截海吐舌龍兮蛇兮呈坐具云以此取則師云大眾笑汝項居士問范蠡湖中有一龍無頭無尾無背無面赤條條淨裸裸無翼而飛九霄之上無足而至恒沙國土能屈能伸即不問全機獨脫請師宣師云也甚奇怪遍界腥風士云某甲知恩報恩去也師云如何是知恩底事士便喝師云好一喝士云蒙師一滴車溪水普潤三千及大千便禮拜師云許你伶俐乃云古殿洪脩蘭田馨郁牧爾溪山惠彼來福漢家不是姓劉人六六元來三十六這片田地人人本具分明只在目前要且目前難睹卓拄杖云見麼這是宋天封佛慈禪師道場於此闡揚臨濟宗旨所以立處孤危取向迥異卓出諸山百城環互後有淨惠大師鼎建寶閣巍峨要津坐斷金鎖玄關不通凡聖若謂金明朝北只可門外觀瞻猶未知我門內種種致趣倘有入得門來更須知范蠡湖煙波縹緲直示個中原委檇李亭暗香浮動全彰劫外根由龍潭水活作大旱之甘霖獅窟林深啟末秋之法社突出禿帚於一擊軒前揭揚無毒於天封室內於是頭頭顯現法法明了猶未知我堂奧中事要知我堂奧中事何啻朝三千暮八百栗棘蓬也須吞金剛圈也須透直饒吞透得向上一著直是未在何故不見道驚群須是英靈漢敵勝還他獅子兒喝一喝復卓拄杖下座。</p>
<p>解制上堂問春回臘盡聖制告圓正當與麼時一句請師舉出師云今日立春僧云向來凡聖交參魚龍混雜畢竟有幾個知恩師云巢知風僧云秪如有一人招之不來麾之不去和尚又作麼生師云穴知雨僧云恁麼則春風動地萬彙承恩去也師云另道一句看僧便喝師云秪這一喝僧云將謂別有那師云更須珍重乃云綱宗舉起眾目齊彰放去收來四楞榻地有權有實有照有用若也委悉便知我為法王於法自在然而廚庫空疏別無長物秪有一件陳年腐爛底東西今日拈來卻好斬新條令驀豎拄杖云見麼一枝梅破臘萬象悉回春下座。</p>
<p>元旦上堂祝　聖畢僧問元正啟祚無物不新請問如何是新年頭佛法師云康熙立極僧云恁麼則春風吹綻千林玉依舊庭花笑檻前師云山僧拄杖子未開封在僧云且喜今年樂太平師云闍黎作麼生僧便喝師云今日且放過士問月正元日萬物維新如何是和尚為人一句師云今日好風起東北士云昔時無趣元旦云群靈咸在此光中皆得如來三昧力還會如來力麼以兩手作掇石勢云遏拙來意旨如何師云居士委悉即得士云時有僧問重多少趣云飯袋子輕重也不知又作麼生師云大有人疑著士云恁麼則祖孫嫡骨親承紹一度拈來一度新師拈拄杖云這個不屬新舊你作麼生士云風和鳥語媚沙界盡沾恩遂作舞歸位師大笑乃云古今天地古今日月張公喫酒李公醉東村王老夜燒錢若非爆地一聲焉知有這個境界且道是何境界聻元正啟祚萬物咸亨便下座。</p>
<p>驚蟄圓期上堂問風和日煖花笑鳥啼祖意明明千差一貫正當恁麼時如何是上元消息師云金香爐下鐵崑崙僧云目前四眾佇聽雷音見聞未兆之先且道是何境界師云你道個什麼僧云秪如今日解制應時及節一句又如何師云知恩者少僧云范蠡湖頭可謂光輝溢目師云再道一句看僧云不必重宣師云一任[跳-兆+孛]跳問結制時把斷要津解制時放開一路如何是一路底事師卓拄杖云你道是解是結僧云春風來戶牖拄杖撥煙雲師云鐘樓無耳朵闍黎試道看僧呈坐具勢師云傍觀者哂僧云大眾沾恩學人禮謝去也師云看仔細問有問有答且止無問無答作麼生師便打乃云即心即佛按驢頭喫草非心非佛嚼飯喂嬰兒不是心不是佛不是物僧從天台來卻往匡廬去恁麼也一頓不恁麼也一頓則且置秪如圓期一句作麼生霹靂一聲開蟄戶蝦蟆蚯蚓盡翻身遂攛下拄杖下座。</p>
<p>普明鴛老和尚靈骨入塔至興善寺師拈香云此一瓣香觸不得背不得爇向爐中供養三十年前當山本師鴛湖大和尚今日入此清淨光明幢中得大安隱惟願四海臻從八方穩密亙古亙今為祥為瑞且道我先師歸根一句又作麼生崇雲遶飛閣喬木蔭清溪遂燒香。</p>
<p>二月十九日鹽官仲璘徐居士設齋請陞座僧問闡佛法於光天扇慧風於化日秪如整理頹綱一句作麼生道師云你且喫棒僧云智與師齊減師半德智過於師方堪傳授如何是智過於師底句師云且道老僧在甚麼處僧便喝師便打僧云棒喝權衡施妙用詞鋒縱奪續風規師打云這一棒賞你罰你僧云某甲分疏不下師云納敗僧禮歸位師以兩手策眉云圓通門打開了也汝等諸人還見大士麼如或未然山僧為汝註破今日有個鹽官徐居士不忘靈山記別至我寂寥之門恭請山僧舉揚個事遂舉拂子云處處是彌勒家家觀世音擲拂子下座。</p>
<p>子瑜汪朝奉薦孫請陞座問昔日藥山久不陞座意旨如何師云雞寒上樹僧云及至陞座一言不吐便下座又作麼生師云鴨寒下水僧云今日和尚被汪居士逼勒陞座如何利生一句師便打乃云心生則種種法生心滅則種種法滅這是先聖慈悲隨機方便若是宿有靈骨底便能全身擔荷即知一大藏教是個註腳如或不然未免被言句所轉聲色所籠鳥能得大解脫乎今日子瑜汪居士恭請金明舉揚般若為拔亡孫翼升證此不生滅地免墮沉淪且道作麼生薦拔遂拽杖云空山積雪都融盡滿目春光到處新下座。</p>
<p>慧峰請陞座師驀拈拄杖云觀音大士在山僧拄杖頭上降生了也大眾見麼若也見得大悲願力示現受生或現一切種種身說一切種種法度脫一切種種眾生情與無情不可思議功德眾中還有知恩者麼如或未然更聽一偈炎炎酷暑正斯時懶鼓娘生兩片皮欲識普門真面目黃鶯啼在綠楊枝復舉僧問圜悟如何是諸佛出身處答云薰風自南來殿閣生微涼金明不然如何是諸佛出身處清晨喫白粥而今又覺飢卓拄杖下座。</p>
<p>佛成道日陞座問智慧德相人人具足曠劫未嘗迷今朝奚有悟不涉迷悟一句請師舉揚師云透頂透底僧云與麼則龍吟霧起虎嘯風生師云更須著力乃舉拂云這一著子自塵劫以來無纖毫隱蔽只因迷悟之殊致有聖凡之別所以荒城破寺洪揚古佛綱宗斷碣遺文突出祖師巴鼻頭頭顯現物物全彰且道山門與佛殿又商量個甚麼欲窮千里目更上一層樓昔日世尊睹明星大悟乃歎云奇哉一切眾生皆具如來智慧德相秪因妄想執著而不證得師復舉拂召眾云若道這個是拂子又是妄想若道這個非拂子又是執著且道作麼生是智慧德相還見麼其或未然更聽一偈明星燦爛古猶今無奈群生眼自昏此夜雪山成道後煒煌原是舊乾坤擊拂子下座。</p>
<p>圓期卜右文羅子先嚴銘之卜逸仙文學陶爾彬居士等設齋請陞座乃云舊閣閒田本現成多年頹敗勉支撐幸然不昧靈峰記要逼生蠶作繭呈驀卓拄杖云魯祖見人面壁漏逗不少藥山陞座一言不措太煞葛藤金明又且不然修千佛閣始作禮千佛期<span class='corr'>已</span>圓直使盡大地人有眼者見見是佛色有耳者聞聞是佛聲乃至行住坐臥於此閣中成就一切種種殊勝佛事成就一切種種殊勝妙緣所以經云佛子住此地即是佛受用信不誣矣秪如麻三觔乾屎橛扇子[跳-兆+孛]跳上三十三天[祝/土]著帝釋鼻孔東海鯉魚打一棒雨似盆傾又作麼生喝一喝云有麝自然香何必當風立下座。</p>
<p>上堂衲僧行處有權有實有照有用有時拈一莖草作丈六金身有時將丈六金身作一莖草用譬如善舞太阿終不傷鋒犯手秪如楊岐道三腳驢子弄蹄行汝等作麼生會其或未然問取新長老去復云老僧主持金明多年雖則稍挽頹風實賴弘護之力邇來身疲神倦無補法門合宜退隱且道轉功就位一句又作麼生還家盡是兒孫事祖父從來不出門拽杖歸東堂。</p>
<p>鴛湖老和尚二十週忌設供拈香值永正和尚在右師顧云你看這老漢二十年來面目儼然相見則可道破即不堪召大眾云還見麼遂插香云珊瑚枝上意行淚為誰思喝一喝云大眾禮拜老和尚。</p>
<p>項別駕薦嚴慈二十五周忌請陞座師舉拂子云身從無相中受生猶如幻出諸形像幻人心識本來無罪福皆空無所住這是古佛大慈悲故于無所住處種種示現入滅受生以生死為遊戲之場而不被生死之所窒礙今日孝子項謙恭請金明舉揚箇事用薦伊先考錦衣衛大堂中府左都督賜蟒玉特進榮祿大夫蘭齋項公先妣誥封一品沈氏夫人于無所住處同明般若正因共證菩提道果且道金明作麼生舉揚遂揮拂云淨法界內任逍遙于無所住常安樂下座。</p>
<p>嘉興總鎮請上堂師拈拄杖卓一下云生生本不生滅滅何曾滅即此無滅生示現于生滅昔有張拙問長沙和尚云弟子嘗聞千佛名經未審千佛居何國土沙云黃鶴樓崔顥題後秀才可曾題否拙云不曾沙云得閒題取一篇好師云長沙老漢雖則婆心格外全提未免誤人失拈脫韻若問山僧千佛居何國土劈脊便棒苟知落處便知今日督府特建千佛道場敦請山僧舉揚般若為薦少師元樸李公早登淨妙國土速證無上菩提且道少師即今在甚麼處其或未然更聽我偈百千諸佛無回互黃鶴樓前絕覆藏識得大虫元是虎蓮開臘月更馨香復卓拄杖下座。</p>
</div>
</div><!-- end of div[@id='body'] -->
</body></html>