<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>浦峰法柱棟禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>法柱棟禪師語錄卷下</p><p class="byline">嗣法門人<span class='note-inline'>(慧昇集　慧渠編　慧岱錄)</span></p>
<div class='div-other'><a id='mulu33' />
<p class='h1'>機緣</p><p>僧問如何是浦峰境師云千竿修竹參差綠掃月披風透碧天曰如何是境中人師云娥眉潭底秦時月突出山僧拄杖頭僧擬議師拈拂子便打。</p>
<p>僧問如何是佛師云我若向汝說汝還信得及麼曰學人不信爭肯禮拜和尚師云浦峰拄杖今日不開封曰乞和尚慈悲師云情知汝不信僧擬開口師云可知道。</p>
<p>僧問西來的的大意乞師指示師云喫飯也未曰喫也師云江頭擔柴去。</p>
<p>貝子王參問如何是明心句師云胡來胡現漢來漢現王曰本命元辰又在甚麼處師顧侍者云捧茶來與大王喫。</p>
<p>張居士問弟子特來未審和尚將什麼管待師云滿盤栗棘蓬士擬開口師云吞吐不下麼士無語師云莫道山僧無管待。</p>
</div>
<div class='div-other'><a id='mulu34' />
<p class='h1'>法語</p>
<div class='div-other'><a id='mulu35' />
<p class='h2'>示斷疑智禪人</p><p>十二時中不依倚一物由是教乘家活計未為衲僧極則若是個沒量漢直須透頂透底始得智闍黎於此依先師有年勤劬弗怠山僧繼席亦不憚勞蓋因操履真實識見不群行業純熟腳跟穩貼縱橫自在收放自由誠不負出家操道之苦志也珍重。</p>
</div>
<div class='div-other'><a id='mulu36' />
<p class='h2'>示佛旨最禪人</p><p>學佛祖大道只貴腳跟穩當如靠一座須彌山相似內不見有根塵外不見有凡聖觀三世平等一道清虛如此日益日新久久操煉時節到來心花發現如推門落曰始知者個消息弗從人得本自現成吾其勉之。</p>
</div></div>
<div class='div-other'><a id='mulu37' />
<p class='h1'>示偈</p>
<div class='div-other'><a id='mulu38' />
<p class='h2'>示淨參純禪人</p><p style="text-indent:0em" class="lg-abnormal"><div class='lg-row'>參禪貴要自心堅勿逐痴狂入鬧闌十二時中如會得高高心月照無邊</div>
</p></div>
<div class='div-other'><a id='mulu39' />
<p class='h2'>示鑑遐昱禪人</p><p style="text-indent:0em" class="lg-abnormal"><div class='lg-row'>此事拈來沒甚奇直教用力發真疑一朝黑漆桶底脫須信珠藏內裏衣</div>
</p></div>
<div class='div-other'><a id='mulu40' />
<p class='h2'>示大寂定禪人</p><p style="text-indent:0em" class="lg-abnormal"><div class='lg-row'>大寂定中非有言太虛無物自如然若知者個真消息任爾施為遍大千</div>
</p></div>
<div class='div-other'><a id='mulu41' />
<p class='h2'>示僧遊方</p><p style="text-indent:0em" class="lg-abnormal"><div class='lg-row'>大道無分西與東布毛舉起事難通臨行囑汝無多句緊俏草鞋莫放鬆</div>
</p></div>
<div class='div-other'><a id='mulu42' />
<p class='h2'>示哲彬禪人看楞嚴經</p><p style="text-indent:0em" class="lg-abnormal"><div class='lg-row'>饑則餐兮倦則眠只因早<span class='corr'>已</span>悟楞嚴八還見處非真見七處心通意了然</div>
</p></div>
<div class='div-other'><a id='mulu43' />
<p class='h2'>示崇鑑晟禪人三上明山</p><p style="text-indent:0em" class="lg-abnormal"><div class='lg-row'>三上明山不覆藏一朝瞥地始承當橫吹鐵笛千峰外乾屎橛拈遍界香</div>
</p></div>
<div class='div-other'><a id='mulu44' />
<p class='h2'>示德融忍禪人</p><p style="text-indent:0em" class="lg-abnormal"><div class='lg-row'>阜上清風入竹林谿間明月照幽深輕舟漁父將垂釣驚起獰龍出海門</div>
</p></div>
<div class='div-other'><a id='mulu45' />
<p class='h2'>示巨耀烜禪人</p><p style="text-indent:0em" class="lg-abnormal"><div class='lg-row'>塵網脫開便是禪鋤頭只把掘心田忽然水到池成處徹底從前一貫穿</div>
</p></div>
<div class='div-other'><a id='mulu46' />
<p class='h2'>示古徹清禪人</p><p style="text-indent:0em" class="lg-abnormal"><div class='lg-row'>大道寥寥達者稀高人踏著便知機杖頭指出金剛眼萬古晴空絕點翳</div>
</p></div>
<div class='div-other'><a id='mulu47' />
<p class='h2'>示中山岱禪人</p><p style="text-indent:0em" class="lg-abnormal"><div class='lg-row'>九歲辭親志出家慇懃學道植靈芽根深蒂固枝榮茂覆蔭人天五葉花</div>
</p></div>
<div class='div-other'><a id='mulu48' />
<p class='h2'>示大智愚禪人</p><p style="text-indent:0em" class="lg-abnormal"><div class='lg-row'>韶光暗度鬢霜班松老雲深鶴自閒悟徹曹谿流水韻本來何處異真顏</div>
</p></div>
<div class='div-other'><a id='mulu49' />
<p class='h2'>示志潔瑛禪人</p><p style="text-indent:0em" class="lg-abnormal"><div class='lg-row'>青山花綻洩真機匝地週天一段奇珍重常人腳底事鐵鞋踏破了無疑</div>
</p></div>
<div class='div-other'><a id='mulu50' />
<p class='h2'>示也菴構禪人</p><p style="text-indent:0em" class="lg-abnormal"><div class='lg-row'>祖父門庭不易持兒孫相繼正斯時破沙盆子扶將起道化寰區當爾為</div>
</p></div>
<div class='div-other'><a id='mulu51' />
<p class='h2'>示破空麗孫</p><p style="text-indent:0em" class="lg-abnormal"><div class='lg-row'>雲門餅子趙州茶喫著通身現爪牙哮吼一聲驚宇宙寰中獨踞驗龍蛇</div>
</p></div>
<div class='div-other'><a id='mulu52' />
<p class='h2'>示碧輝明禪人</p><p style="text-indent:0em" class="lg-abnormal"><div class='lg-row'>搬柴運水總神通奮力提持莫放鬆一日打穿漆桶底徹頭徹尾露真空</div>
</p></div>
<div class='div-other'><a id='mulu53' />
<p class='h2'>示宗鏡覺禪人</p><p style="text-indent:0em" class="lg-abnormal"><div class='lg-row'>去去來來心未休擔囊負缽翫山頭有時行到水窮處始覺騎牛更覓牛</div>
</p></div>
<div class='div-other'><a id='mulu54' />
<p class='h2'>示涵輝清孫</p><p style="text-indent:0em" class="lg-abnormal"><div class='lg-row'>碧天日朗淨涵輝性地涵輝塵不依鑑地輝天施大用拏龍捉虎顯全機</div>
</p></div>
<div class='div-other'><a id='mulu55' />
<p class='h2'>示學智禪人持法華經</p><p style="text-indent:0em" class="lg-abnormal"><div class='lg-row'>念念無私轉法華須知火宅駕三車一門超出無岐路寶所分明是我家</div>
</p></div>
<div class='div-other'><a id='mulu56' />
<p class='h2'>示李居士持法華經</p><p style="text-indent:0em" class="lg-abnormal"><div class='lg-row'>法華轉得自心堅日用尋常無間然念去念來無念念明珠衣裏綻金蓮</div>
</p></div>
<div class='div-other'><a id='mulu57' />
<p class='h2'>示不退勇禪人</p><p style="text-indent:0em" class="lg-abnormal"><div class='lg-row'>勇向前行不退時吹毛寶劍奮提持任是佛魔難住足機用超群始是奇</div>
</p></div>
<div class='div-other'><a id='mulu58' />
<p class='h2'>示佛觀禪德</p><p style="text-indent:0em" class="lg-abnormal"><div class='lg-row'>蒲團坐破乾坤小拄杖懸來日月明汝問神通併妙用又是將眉眼上橫</div>
</p></div>
<div class='div-other'><a id='mulu59' />
<p class='h2'>示破雲法孫</p><p style="text-indent:0em" class="lg-abnormal"><div class='lg-row'>大庾嶺頭提不起今日闍黎<span class='corr'>已</span>獲披會得趙州洗缽意衣珠燦爛古今輝</div>
</p></div>
<div class='div-other'><a id='mulu60' />
<p class='h2'>示恒杲霖禪德</p><p style="text-indent:0em" class="lg-abnormal"><div class='lg-row'>即心即佛盤珠走非佛非心珠走盤若是兩頭俱坐斷紅爐片片雪花鮮</div>
</p></div>
<div class='div-other'><a id='mulu61' />
<p class='h2'>示恒高輝禪德</p><p style="text-indent:0em" class="lg-abnormal"><div class='lg-row'>心忘情絕迥無依觸著方知底事奇金毛出窟群狐遁縱橫妙用復何疑</div>
</p></div>
<div class='div-other'><a id='mulu62' />
<p class='h2'>示靈璧文禪人</p><p style="text-indent:0em" class="lg-abnormal"><div class='lg-row'>實處是虛虛處實逆來順去明端的直須除卻句中玄管教出人一頭地</div>
</p></div>
<div class='div-other'><a id='mulu63' />
<p class='h2'>示智潭池沙彌</p><p style="text-indent:0em" class="lg-abnormal"><div class='lg-row'>小小沙彌志氣昂依師學道越尋常一朝徹見娘生面紹祖傳芳祝我香</div>
</p></div>
<div class='div-other'><a id='mulu64' />
<p class='h2'>示大賢尼</p><p style="text-indent:0em" class="lg-abnormal"><div class='lg-row'>念頭把定莫他遊十二時中惺惺求徹見娘生真面目拈來法法悉能週</div>
</p></div>
<div class='div-other'><a id='mulu65' />
<p class='h2'>示碩菴俊孫</p><p style="text-indent:0em" class="lg-abnormal"><div class='lg-row'>割愛辭親到浦峰隨師受業繼師宗從頭徹尾成一貫所向龍從虎亦從</div>
</p></div>
<div class='div-other'><a id='mulu66' />
<p class='h2'>示碧峰舁孫</p><p style="text-indent:0em" class="lg-abnormal"><div class='lg-row'>萬花開放暮春天鳥語松風唱道玄珍重汝歸休放過勤劬努力種心田</div>
</p></div>
<div class='div-other'><a id='mulu67' />
<p class='h2'>示慶生芳孫</p><p style="text-indent:0em" class="lg-abnormal"><div class='lg-row'>山自幽兮水自清鳥鳴泉響弄琴音聲聲自合無生旨揭露真機等現成</div>
</p></div>
<div class='div-other'><a id='mulu68' />
<p class='h2'>示美菴彥孫</p><p style="text-indent:0em" class="lg-abnormal"><div class='lg-row'>爾問西來意若何老僧口謇怕言多青山綠水無施說歷歷明明會也麼</div>
</p></div>
<div class='div-other'><a id='mulu69' />
<p class='h2'>示旭菴暉孫</p><p style="text-indent:0em" class="lg-abnormal"><div class='lg-row'>父子同來入此山一翻猛力闢荒田清風明月堪為伴雲去雲來得自然</div>
</p></div>
<div class='div-other'><a id='mulu70' />
<p class='h2'>示印文策典座</p><p style="text-indent:0em" class="lg-abnormal"><div class='lg-row'>三千公案止啼葉八萬行門心外訣但住自家無相位能超一切諸功德</div>
</p></div>
<div class='div-other'><a id='mulu71' />
<p class='h2'>示佛果王居士</p><p style="text-indent:0em" class="lg-abnormal"><div class='lg-row'>忙閒動靜未曾迷貴在當人㘞地奇一句無私重道破如如不動應來機</div>
</p></div>
<div class='div-other'><a id='mulu72' />
<p class='h2'>示堪輿朱居士</p><p style="text-indent:0em" class="lg-abnormal"><div class='lg-row'>高觀曠覽審來蹤掌握陰陽造化功試問陰陽不屬地從何下手覓真龍華</div>
</p></div>
<div class='div-other'><a id='mulu73' />
<p class='h2'>示裁縫張朝銓</p><p style="text-indent:0em" class="lg-abnormal"><div class='lg-row'>幾片青黃赤白雲無情鐵剪巧裁陳就中任爾分長短爭識穿鍼引線人</div>
</p></div>
<div class='div-other'><a id='mulu74' />
<p class='h2'>壽良臣姚居士</p><p style="text-indent:0em" class="lg-abnormal"><div class='lg-row'>水自清兮山自秀滿庭黃菊增榮茂拈來慶祝老維摩永證金剛無量壽</div>
</p></div>
<div class='div-other'><a id='mulu75' />
<p class='h2'>壽賓實姚居士</p><p style="text-indent:0em" class="lg-abnormal"><div class='lg-row'>林巒紫氣靄春風鳥噪玄音花笑容聞見古今元不異長生消息在其中</div>
</p></div>
<div class='div-other'><a id='mulu76' />
<p class='h2'>壽佛演法大德</p><p style="text-indent:0em" class="lg-abnormal"><div class='lg-row'>桂樹森森妙體彰金風拂拂吐清香當陽指出上人事壽同天地永昌昌</div>
</p></div>
<div class='div-other'><a id='mulu77' />
<p class='h2'>贈天祥禎長老</p><p style="text-indent:0em" class="lg-abnormal"><div class='lg-row'>出窟金獅露爪牙全威高步踏雲霞千妖百怪潛蹤跡鳳子龍兒任捉挐</div>
</p></div>
<div class='div-other'><a id='mulu78' />
<p class='h2'>贈碧巖渠長老</p><p style="text-indent:0em" class="lg-abnormal"><div class='lg-row'>浦峰一脈屬兒曹祖令全提正眼高任是獰龍歸足底燈傳奕世啟英豪</div>
</p></div>
<div class='div-other'><a id='mulu79' />
<p class='h2'>送秩臣姚學彥赴試</p><p style="text-indent:0em" class="lg-abnormal"><div class='lg-row'>桃開浪煖仲春時花雨飛飛點翠枝最喜風雲剛際會錦鱗得意躍龍墀</div>
</p></div>
<div class='div-other'><a id='mulu80' />
<p class='h2'>秋日登大朝山訪淨光老宿</p><p style="text-indent:0em" class="lg-abnormal"><div class='lg-row'>層巒筆削亙長空嶮巇斜封曲徑通策杖登臨方日午青雲捧出白頭翁</div>
</p></div>
<div class='div-other'><a id='mulu81' />
<p class='h2'>偕人龍唐文學坐敘次韻</p><p style="text-indent:0em" class="lg-abnormal"><div class='lg-row'>霧<span class='corr'>斂</span>風清天霽䨑尋幽仙子過橋西山間鳥語分明道勿逐聲香帶水泥</div>
</p></div>
<div class='div-other'><a id='mulu82' />
<p class='h2'>送尚玉姚文學</p><p style="text-indent:0em" class="lg-abnormal"><div class='lg-row'>儒稱君子獨公賢道脈淵源一貫傳試問當人腳底事行行穩步御階前</div>
</p></div>
<div class='div-other'><a id='mulu83' />
<p class='h2'>祈雨拈香口占</p><p style="text-indent:0em" class="lg-abnormal"><div class='lg-row'>爐熱栴檀香一橛騰騰瑞氣沖天闕龍王驚起怒風雷直得滂沱降不歇</div>
</p></div>
<div class='div-other'><a id='mulu84' />
<p class='h2'>師瘧疾口占</p><p style="text-indent:0em" class="lg-abnormal"><div class='lg-row'>寒熱兩重相鬥侵是何神鬼是何精杖頭擊碎渾無物暑往寒來任變更</div>
</p></div>
<div class='div-other'><a id='mulu85' />
<p class='h2'>黔陽邑大綸向文學再晤次韻<span class='note-inline'>(公諱于經)</span></p><p style="text-indent:0em" class="lg-abnormal"><div class='lg-row'>本來無物洗何塵結個茅廬遠世名惟喜青雲佳客至擎杯且敘舊時情</div>
</p></div>
<div class='div-other'><a id='mulu86' />
<p class='h2'>春日野朢</p><p style="text-indent:0em" class="lg-abnormal"><div class='lg-row'>遠眺谿山翠欲流俄驚春色上林丘紅紅白白爭時艷誰識乾坤造化由</div>
</p></div>
<div class='div-other'><a id='mulu87' />
<p class='h2'>夜坐閱指月錄</p><p style="text-indent:0em" class="lg-abnormal"><div class='lg-row'>明燈靜夜坐窗前展卷頻頻見昔賢看到德山不語處者回親證祖師禪</div>
</p></div>
<div class='div-other'><a id='mulu88' />
<p class='h2'>山堂閒坐三首</p><p style="text-indent:0em" class="lg-abnormal"><div class='lg-row'>贏得餘閒寄艸堂藤蘿鋪徑鹿為床柴門盡日未常掩風自來兮花自香</div>
</p><p style="text-indent:0em" class="lg-abnormal"><div class='lg-row'>柴門無鎖有雲封古徑蒼苔少客蹤日出黃蜂穿菊裏夜來明月到窗中</div>
</p><p style="text-indent:0em" class="lg-abnormal"><div class='lg-row'>古澗層巒碧樹林潺潺流水演玄音晚風相送鴉歸去物外閒僧臥白雲</div>
</p></div>
<div class='div-other'><a id='mulu89' />
<p class='h2'>葵花</p><p style="text-indent:0em" class="lg-abnormal"><div class='lg-row'>瑤臺花放澹煙輕品冠群芳一段清傲骨不隨風力轉丹心惟向日中傾</div>
</p></div>
<div class='div-other'><a id='mulu90' />
<p class='h2'>懷友</p><p style="text-indent:0em" class="lg-abnormal"><div class='lg-row'>寥寥飄泊兩心同悵朢雲山砌幾重此夜幽窗成獨坐舉頭唯見月華濃</div>
</p></div>
<div class='div-other'><a id='mulu91' />
<p class='h2'>詠竹四首</p><p style="text-indent:0em" class="lg-abnormal"><div class='lg-row'>龍班鳳尾節交疏正氣森森入畫圓一段風高標雅致肯隨蒲柳遍皇都</div>
</p><p style="text-indent:0em" class="lg-abnormal"><div class='lg-row'>幾經霜雪幾經春弄月吟風數玉莖不是一翻高直節那能消受歲寒情</div>
</p><p style="text-indent:0em" class="lg-abnormal"><div class='lg-row'>田卓出綠莖莖幾易春秋未變心節操至今唯爾重清高千古蔭叢林</div>
</p><p style="text-indent:0em" class="lg-abnormal"><div class='lg-row'>秀發根頭意氣長從來不畏雪風霜雖無桃李爭妍色幸有清標壓海棠</div>
</p></div>
<div class='div-other'><a id='mulu92' />
<p class='h2'>雨後野眺</p><p style="text-indent:0em" class="lg-abnormal"><div class='lg-row'>雲開石澗廋風定竹林幽目斷清江遠漁舟泊岸頭</div>
</p></div>
<div class='div-other'><a id='mulu93' />
<p class='h2'>雨中朢鴈塔寺</p><p style="text-indent:0em" class="lg-abnormal"><div class='lg-row'>四際空濛雨煙霄接地叢應知山有寺只在白雲中</div>
</p></div>
<div class='div-other'><a id='mulu94' />
<p class='h2'>宿香山寺</p><p style="text-indent:0em" class="lg-abnormal"><div class='lg-row'>香山留寺古翠竹倚欄柵夜靜無燈火持經對月看</div>
</p></div>
<div class='div-other'><a id='mulu95' />
<p class='h2'>贈如初上座</p><p style="text-indent:0em" class="lg-abnormal"><div class='lg-row'>浦峰放一箭直射九重殿龍象都收伏逢人穿鼻而</div>
</p></div></div>
<div class='div-other'><a id='mulu96' />
<p class='h1'>雜偈</p>
<div class='div-other'><a id='mulu97' />
<p class='h2'>山居十三首</p><p style="text-indent:0em" class="lg-abnormal"><div class='lg-row'>年來懶與世奔躔縛個茅廬傍岳巔離相不拘佛聖戒無心慵論祖師禪林間修竹雲鋪衲澗底擔泉月滿肩除卻現成公案外難將別調寄名賢</div>
</p><p style="text-indent:0em" class="lg-abnormal"><div class='lg-row'>高枕松窗午夢微覺來山靜客來稀風生竹畔流清韻鳥語枝頭達上機怪石藤蟠龍挂錦奇峰霧靄豹垂衣分明一段天然趣心眼開時幾個知</div>
</p><p style="text-indent:0em" class="lg-abnormal"><div class='lg-row'>山中無曆渾忘年幾見明窗缺月圓風透體寒嫌衲薄雪殘眼闊愛松堅野雲出岫迷樵徑幽鳥啣花入洞天曲路柴門人罕到拈香擇火自消閒</div>
</p><p style="text-indent:0em" class="lg-abnormal"><div class='lg-row'>極目林巒春色彰風吹花氣入簾香脫胎竹筍參天杖倚壁藤蘿錦石床報客杜鶻啼蜀魄迷魂仙子夢黃<span class='corr'>粱</span>勞勞世事如飛電逐影迷頭空感傷</div>
</p><p style="text-indent:0em" class="lg-abnormal"><div class='lg-row'>萬慮潛消百不知韜光泉石樂無為刪藤刈草培清舍钁霧鋤雲種紫芝火熟芋香思懶贊山晴薇長想夷齊休將世念存毫髮對境忘緣絕是非</div>
</p><p style="text-indent:0em" class="lg-abnormal"><div class='lg-row'>偶因客問山居意我話幽棲不計年嶺後<span class='corr'>栽</span>松將合抱檻前插柳可垂肩<span class='corr'>芒</span>鞋腳底獰龍活拄杖頭邊玉兔懸大道原來無指示莫將往事污心田</div>
</p><p style="text-indent:0em" class="lg-abnormal"><div class='lg-row'>四壁崚[山*層]綠樹彰雨餘春色入虛堂新荷水面連雲翠梅子枝頭帶露黃座上懶將諸佛供胸中直把萬機忘而今覷破勞生夢水際泉聲風韻長</div>
</p><p style="text-indent:0em" class="lg-abnormal"><div class='lg-row'>萬壑煙雲一柄鋤隨緣日作且安居種松倚翠根宜固愛竹垂陰筍不除性內有天須自覺胸中無字向人書也知近代淳風易世事何堪問古初</div>
</p><p style="text-indent:0em" class="lg-abnormal"><div class='lg-row'>懶把浮生花甲輪惟於道樂守天真半鐺石煮三更月一钁松裁四季春佛法荒涼因世濫人情寂寞為廚貧幾回笑傲孤峰頂及第心空自主賓</div>
</p><p style="text-indent:0em" class="lg-abnormal"><div class='lg-row'>山居夜靜轉幽然萬境空閒自在禪黃葉供爐無宿火青香煨鼎有殘煙一簾月色浮天外半嶺松濤落枕邊滿耳盈眸非別物幾多英俊被遮瞞</div>
</p><p style="text-indent:0em" class="lg-abnormal"><div class='lg-row'>攜將缽杖挂嵩巔不學諸家五味禪引水澆花清舍外開田種粟埜雲邊名賢有意開三徑野老無緣受一廛翻憶古今誰是侶寒山拾得可同傳</div>
</p><p style="text-indent:0em" class="lg-abnormal"><div class='lg-row'>千峰影裏結蓬茅一念無生萬慮消性地廓然無草穢心田坦蕩絕塵囂月臨霄漢磨天鏡雲走長空識錦袍自是此身閒不徹青山綠水任逍遙</div>
</p><p style="text-indent:0em" class="lg-abnormal"><div class='lg-row'>草閣玲瓏得自便謾將石鼎煮寒泉乾坤盡在杖頭上日月收歸缽底邊花燦碧峰裝翠面日穿疏壁照寒肩坦然萬籟咸俱寂贏得風高物外閒</div>
</p></div>
<div class='div-other'><a id='mulu98' />
<p class='h2'>登明山寶頂</p><p style="text-indent:0em" class="lg-abnormal"><div class='lg-row'>峰高路古砌苔華四顧春輝景物佳雲澹天空明日月風馳草偃走龍蛇林松點翠棲幽鳥澗水流香帶落花採罷紫芝依石坐逸情豈羨泛仙槎</div>
</p></div>
<div class='div-other'><a id='mulu99' />
<p class='h2'>明山與友人夜坐惜別</p><p style="text-indent:0em" class="lg-abnormal"><div class='lg-row'>爐香斷續晚鐘暹冷露無聲溼翠微素壁燈光浮琥珀疏簾月影映玻璃花開別苑金風爽鶴唳霜天雲夢稀話共知心唯此夕江南江北兩依依</div>
</p></div>
<div class='div-other'><a id='mulu100' />
<p class='h2'>除夕</p><p style="text-indent:0em" class="lg-abnormal"><div class='lg-row'>自從浪跡走天涯甲乙渾忘屈指推乍見梅開春又到忽聞竹爆歲除來老臨白髮添何易時去黃金換不回珍重兩堂雲水客一年好景付茶杯</div>
</p></div>
<div class='div-other'><a id='mulu101' />
<p class='h2'>元旦發筆</p><p style="text-indent:0em" class="lg-abnormal"><div class='lg-row'>東來曉日照山堂兀坐齋頭世渾忘爐內添香和案煖池中洗筆帶花香簷前好鳥鳴生滅檻外寒松較短長對境吟哦清興遠少林公案豈囊藏</div>
</p></div>
<div class='div-other'><a id='mulu102' />
<p class='h2'>春日尋芳</p><p style="text-indent:0em" class="lg-abnormal"><div class='lg-row'>雲澹山空積翠深杖藜緩步出幽林雨餘青嶂煙嵐重水落寒潭日影沉魚躍錦江波砌玉風翻嫩柳葉篩金悠然一笑晴光好無處山河不帶春</div>
</p></div>
<div class='div-other'><a id='mulu103' />
<p class='h2'>題浦峰寺</p><p style="text-indent:0em" class="lg-abnormal"><div class='lg-row'>蘭若巍峨宋帝封明山秀水護重重三更鳥宿凌雲樹五夜僧敲醒世鐘幻夢須從空裏覺道源宜向靜中逢大開爐韝鎔凡聖祖印單傳正脈通</div>
</p></div>
<div class='div-other'><a id='mulu104' />
<p class='h2'>參禪偈</p><p style="text-indent:0em" class="lg-abnormal"><div class='lg-row'>參禪本要自心明莫向他人行處尋念起一絲眼著楔腹藏萬卷鏡蒙塵家家戶透長安路處處山含太古春撞遇虛空連架打髑髏乾盡見天真</div>
</p></div>
<div class='div-other'><a id='mulu105' />
<p class='h2'>麻陽邑侯陳公過訪次韻<span class='note-inline'>(公諱五典)</span></p><p style="text-indent:0em" class="lg-abnormal"><div class='lg-row'>樹鎖蒼煙澗隔塵蘿龕共坐雨花新成仙作佛無多體治國齊家總一真翰院文明傳道統楚國善政布慈因佇聆丹詔登台輔勿負靈山記莂誠</div>
</p></div>
<div class='div-other'><a id='mulu106' />
<p class='h2'>贈宗慶昇上座</p><p style="text-indent:0em" class="lg-abnormal"><div class='lg-row'>寥寥祖道繼今時正眼弘通屬爾為吹毛殺活勤摩用鉤釣拋垂莫浪施摟碎兔[穴/廷]狐穸種奪來虎穴鳳巢兒聖恩聖德從斯報此是吾家向上機</div>
</p></div>
<div class='div-other'><a id='mulu107' />
<p class='h2'>午日二首</p><p style="text-indent:0em" class="lg-abnormal"><div class='lg-row'>朱明日正照林端徙倚樓臺對碧瀾龜鼓頻催江上酒龍舟兢畫水中天長吟玉偈逸情遠滿泛霞觴客興寬彩繫五絲垂續命風流不盡萬人歡</div>
</p><p style="text-indent:0em" class="lg-abnormal"><div class='lg-row'>佳節中天日正長聲聲畫鼓落平江朱樓酒重留人醉碧水舟輕鬥浪狂吐火柘榴紅映彩出波菡萏綠生香從來一味禪風別香積頻頻發上方</div>
</p></div>
<div class='div-other'><a id='mulu108' />
<p class='h2'>芭蕉</p><p style="text-indent:0em" class="lg-abnormal"><div class='lg-row'>素質參天碧玉莖橫拖青劍倚龍門光浮古幹留雲住影覆苔寒絕鳥痕晚抱麒麟和月臥朝看蝴蝶弄春晴靈根鬱密超群品未許時人取次論</div>
</p></div>
<div class='div-other'><a id='mulu109' />
<p class='h2'>代友人一律</p><p style="text-indent:0em" class="lg-abnormal"><div class='lg-row'>自歸酉水遠雲林幾度逢春柳綻金門外青山看是舊鏡中白髮鑑來新半生書債餘閒少百代興亡醉夢深遙憶故人湘浦隔濡毫走墨一傳心</div>
</p></div>
<div class='div-other'><a id='mulu110' />
<p class='h2'>中秋</p><p style="text-indent:0em" class="lg-abnormal"><div class='lg-row'>誰將玉鏡挂蒼窮一片清輝處處同印破水天分上下移將花影轉西東光臨狻兔成胎息影射潛龍起銳雄萬里山河渾白晝良宵誰不仰高風</div>
</p></div>
<div class='div-other'><a id='mulu111' />
<p class='h2'>暮秋有感</p><p style="text-indent:0em" class="lg-abnormal"><div class='lg-row'>兀坐江頭對落暉風恬浪靜水聲微深秋紅葉和霜醉薄暮黃花帶露肥白髮誰驚催世夢朱顏那省樂閒機乾坤否泰何堪論我與青山絕是非</div>
</p></div>
<div class='div-other'><a id='mulu112' />
<p class='h2'>代僧答文友</p><p style="text-indent:0em" class="lg-abnormal"><div class='lg-row'>聖學貴心空心空至理融山川皆道用草木盡文風室朗晴霞照窗虛夜月通毫端生瑞彩直射斗牛宮</div>
</p></div>
<div class='div-other'><a id='mulu113' />
<p class='h2'>贈隱者</p><p style="text-indent:0em" class="lg-abnormal"><div class='lg-row'>結草雲林下無腔曲自吟彈琴音動指作賦韻勞心竹逕苔痕溼松庭積翠陰山泉饒獨飲誰與漫清纓</div>
</p></div>
<div class='div-other'><a id='mulu114' />
<p class='h2'>象山值雪</p><p style="text-indent:0em" class="lg-abnormal"><div class='lg-row'>誰把珠璣撒谿山一色妍蒼松成玉樹古壁挂銀箋白象增雄峙虯龍帶暮煙圓明舒一鑑處處兩花天</div>
</p></div>
<div class='div-other'><a id='mulu115' />
<p class='h2'>舟中有感</p><p style="text-indent:0em" class="lg-abnormal"><div class='lg-row'>飄泊寒江際輕舟慢艣游春晴開柳眼雲懶臥山頭蝶夢花間醒波光天外浮問予何所似坦蕩一沙鷗</div>
</p></div>
<div class='div-other'><a id='mulu116' />
<p class='h2'>宿玄武宮</p><p style="text-indent:0em" class="lg-abnormal"><div class='lg-row'>幾村青嶂外一寺白雲中貝葉翻明月松風度晚鐘茶香忘客倦枕墮得心空夢斷煙霞裏醒來日正東</div>
</p></div>
<div class='div-other'><a id='mulu117' />
<p class='h2'>重經青蓮菴</p><p style="text-indent:0em" class="lg-abnormal"><div class='lg-row'>此地我居先溪通隱者泉開窗迎白月鑿沼種青蓮逕竹節無改庭松老更堅知君深院裏別有洞中天</div>
</p></div>
<div class='div-other'><a id='mulu118' />
<p class='h2'>中秋</p><p style="text-indent:0em" class="lg-abnormal"><div class='lg-row'>一輪今夜滿何處不圓明影逐蟬光冷香浮桂魄輕露珠連柏翠潦水共天清此景家家賞誰人識暮晴</div>
</p></div>
<div class='div-other'><a id='mulu119' />
<p class='h2'>菊花</p><p style="text-indent:0em" class="lg-abnormal"><div class='lg-row'>群芳春兢艷貴種別尋常不逐炎涼變還經歲月長清機凝玉露翠色傲銀霜自識陶潛後逸名遍界香</div>
</p></div>
<div class='div-other'><a id='mulu120' />
<p class='h2'>贈隱者</p><p style="text-indent:0em" class="lg-abnormal"><div class='lg-row'>結廬人境外盡日少塵鳴澗杳猿聲度林深鳥語穿樹搖青徑柳花發玉池蓮坐待熏風煖支鐺煮瀑泉</div>
</p></div>
<div class='div-other'><a id='mulu121' />
<p class='h2'>春日送別友人</p><p style="text-indent:0em" class="lg-abnormal"><div class='lg-row'>谿山冰雪瘦送客度平川逕草鋪羅襦藤花插翠鈿舟行殘照裏帆挂夕陽邊此會知何日千江一月圓</div>
</p></div>
<div class='div-other'><a id='mulu122' />
<p class='h2'>春日雨霽</p><p style="text-indent:0em" class="lg-abnormal"><div class='lg-row'>雨歇泉聲朗風微竹韻清隴頭蛙喚子陌上鳥鳴春蔓草馴蛇性名花恰蝶情乾坤無覆蔽造化坦然平</div>
</p></div>
<div class='div-other'><a id='mulu123' />
<p class='h2'>春夜坐</p><p style="text-indent:0em" class="lg-abnormal"><div class='lg-row'>清夜涼如洗輕寒入毳衣雲移驚石瘦露重覺花肥鶴唳聞天語猿啼見月輝其間端的旨欲辨<span class='corr'>已</span>忘機</div>
</p></div>
<div class='div-other'><a id='mulu124' />
<p class='h2'>客中阻雨</p><p style="text-indent:0em" class="lg-abnormal"><div class='lg-row'>風憂松篁韻雲封野甸迷氣寒花態弱露重柳頭垂世念同冰冷禪心共水棲旅懷何所寄灑墨暫留題</div>
</p></div>
<div class='div-other'><a id='mulu125' />
<p class='h2'>春日喜晴</p><p style="text-indent:0em" class="lg-abnormal"><div class='lg-row'>四嶂雲開曉寒光逐澗流石林煙氣盡樓閣曙光浮盜果猿搖樹尋香鹿趁丘靜觀時澤潤物物自抽頭</div>
</p></div>
<div class='div-other'><a id='mulu126' />
<p class='h2'>獨坐有懷寄黃居士</p><p style="text-indent:0em" class="lg-abnormal"><div class='lg-row'>曲逕苔生綠蓬門永日關悠然居世外迥矣別人寰舊識山川阻心知夢往還天台何日晤攜手白雲間</div>
</p></div>
<div class='div-other'><a id='mulu127' />
<p class='h2'>夏日寓天龍山</p><p style="text-indent:0em" class="lg-abnormal"><div class='lg-row'>林幽山寺古修竹護危墻花雨空中散沉檀室內香野情隨放逸世態任奔忙寂靜無人語鐘聲到上方</div>
</p></div></div>
<div class='div-other'><a id='mulu128' />
<p class='h1'>讚</p>
<div class='div-other'><a id='mulu129' />
<p class='h2'>自雕布袋羅漢像讚</p><p style="text-indent:0em" class="lg-abnormal"><div class='lg-row'>乾坤法界不可說納向其中無一物十字街頭大打開[狂-王+羊]頭狗肉誰能別咄咄休怪捏憨布袋裏有彌勒</div>
</p></div>
<div class='div-other'><a id='mulu130' />
<p class='h2'>雙桂破山明祖像讚</p><p style="text-indent:0em" class="lg-abnormal"><div class='lg-row'>者老漢殺人處極救眾生酒肉裏吞吐佛祖腳跟下鸞翔鳳翥棒頭邊虎驟龍驤鐵稜稜面孔耿落落心腸遍地兒孫覓伊起處不得<span class='note-inline'>(咄)</span>西蜀梁山雙桂堂上</div>
</p></div>
<div class='div-other'><a id='mulu131' />
<p class='h2'>自讚</p><p style="text-indent:0em" class="lg-abnormal"><div class='lg-row'>咄哉者村漢名不得狀不得畢竟如何施設娥眉潭上<span class='corr'>已</span>多年貫逐獰龍吞夜月</div>
</p><p style="text-indent:0em" class="lg-abnormal"><div class='lg-row'>者老漢古怪樣任他讚任他謗不著凡見不住聖相橫打直敲一條白棒逢場作戲當仁不讓呵呵卻被個沒眼波斯東摸西塗喚他做法柱和尚</div>
</p></div></div>
<div class='div-other'><a id='mulu132' />
<p class='h1'>書問</p>
<div class='div-other'><a id='mulu133' />
<p class='h2'>謝瀘谿邑侯吳公啟<span class='note-inline'>(公諱嵩)</span></p><p>聖道巍峨惟賴英才而治化佛天光耀全希仁善以洪揚起唐虞泰運於斯際家家樂業頌風高鎮華夏安平於此日處處歌揚稱至德不惟紫極注心實乃蒼生拭目恭惟台臺道融三教學富五車列赤幟於詞壇播清名於海甸驅邪遠佞易俗移風拯之水火郊鴻甫巢擁緇流之屏翰龍象奔騰誠哉一路福星久矣萬家生佛棟也山林樗櫟泉石慵愚形尚不中於規繩志豈堪儔於鴻鵠道薄德微學疏才淺飽餐香積至今齒頰生涼寵錫佳章終古名藍絢彩欣觀雲漢之篇<span class='corr'>已</span>識道隆先哲快誦珠璣之句更聆德配一君佩感無涯衷酬莫罄臨楮瞻依併復併謝。</p>
</div>
<div class='div-other'><a id='mulu134' />
<p class='h2'>復僧書</p><p>承來翰云業緣所繫山僧三復而三歎然上無攀仰下絕<span class='corr'>己</span>躬淨裸裸赤灑灑有何繫哉山僧乃棲心於孤峰頂上志泯心灰炊木樝羹煮鐵釘飯以消日也上座忽爾問心乃問是何人心是何物若言是一不應又有問心者若言是二乃元無二古且將甚麼喚作心所以古德云似地擎山不知山之孤峻如石含玉不知玉之無瑕今上座既有向上之志須用智慧之刀斬斷一切獨立於萬仞之上無論是佛是魔一齊勦絕絕後再甦提持祖印利物維新堪報佛恩始不負出家之志耳依依是復。</p>
</div>
<div class='div-xu'><a id='mulu135' />
<p class='h2'>重修浦峰寺序</p><p>立莖草而建梵剎正眼弘開移片石而得雲饒敏手親切所謂<span class='corr'>鍛</span>琢金玉須憑良匠之工擁護法幢必假恩檀之力古稱裴公奪笏于石霜蘇子解帶所以道不虛行乘時而合也爰有辰郡勝境浦峰寺曲水拖藍群峰聳翠鍾如是之靈秀產如是之英賢高也明也松風鳥語演不盡之玄音奇哉俊哉蘿月煙雲協無窮之妙旨宛然鷲嶺西開儼若普陀南現嗟吁滄桑之後一片坵墟殿閣樓臺蒼苔疊鎖墻坦戶牖荊棘叢封畫棟傾而鼠雀成巢丹壁頹而狐犴作穴風輪雨矢無日催殘金容敗露人意何安茲略竭以寸忱冀重新而鼎革諒一木之難支思眾擎之易舉仰祈尊官長者達士仁人發難捨能捨之心施極愛所愛之物共勷盛事快睹落成庶使佛日重輝法輪再轉功高德厚注北海以無涯善因樂果積南山而有慶現手眼於當時勒芳名於不朽謹序。</p>
</div>
<div class='div-other'><a id='mulu136' />
<p class='h2'>募修普同塔緣引</p><p>歷古叢林知識建立法幢激揚宗旨墈龍驗象豎拂拈槌是謂禪宗之極則也然而收骨殮骸普存合塔亦先佛之定製茲以山僧劣志固不敢效古人之大作別展一線風規化道有緣緇素同發盛心多寡施助共成一塔功勒千秋是疏。</p>
</div></div>
<div class='div-other'><a id='mulu137' />
<p class='h1'>佛事</p>
<div class='div-other'><a id='mulu138' />
<p class='h2'>為鐵腳禪德起龕舉火</p><p>以拄杖擊龕云生也者重關死也者重關打破者重關出頭天外看喝一喝云照顧腳下以杖引行。</p>
<p>舉起火炬云鐵腳鐵腳踏翻海底掀倒山嶽龍來一拳象來一腳任爾大顯神通不出末後一著攛下火云烈焰光中請君自顧。</p>
</div>
<div class='div-other'><a id='mulu139' />
<p class='h2'>為送拂塵老宿入塔</p><p>云法法俱圓事事<span class='corr'>已</span>畢來亦無來去亦無去正體凝然一塵不立山僧如是舉揚猶是者邊底事且道拂塵老宿畢竟向什麼處安身立命以拄杖指塔云團團無縫<span class='corr'>罅</span>千古立高標。</p>
</div>
<div class='div-other'><a id='mulu140' />
<p class='h2'>為拙之大德起龕下火</p><p>喝一喝云菩提大道無去來相生死通明了沒遮障咄泥牛舉步超三界木馬追風越十洲。</p>
<p>以火炬指面云拙之老拙之老一氣不來東歪西倒者個赤肉團作麼生銷繳攛下火云足下紅蓮開燦爛無相光中獨露身。</p>
</div></div>
<div class='div-other'><a id='mulu141' />
<p class='h1'>法派</p><p>海慧明常淨通真達本源道弘證佛果紹繼祖燈。</p>
</div>
<div class='div-other'><a id='mulu142' />
<p class='h1'>行狀</p><p>師諱海棟號法柱姓陳氏先大人名三桂母趙姓澧洲石門人也廿齡父母雙逝悉廢儒業至二十五歲因思親恩難報乃棄俗出家往慈利七星山禮長明炅和尚披剃參三不是親炙三載到龍山穎秀師翁座下圓具又隨炅至沅州明山巾瓶七載一日炅問從苗辨地因語識人秪如苗未發生之際語未開口之先作麼生辨得師云不會炅曰汝實不會麼師云一輪明月千峰上古往今來一串穿炅曰又道不會師作禮復隨炅至辰州浦峰寺一日坐次炅曰達磨西來傳個什麼師云路逢毒蛇長千尺腳下翻騰勢轉高炅曰也須喫棒師拂袖便出後一夕聞風動樹鳥作喧洞明此事偶成一偈娘生鼻孔本來長八字打開不覆藏風韻鳥鳴元不異靈靈緊俏絕商量炅曰塞卻鼻孔坐斷舌頭作麼生出氣師云頂門上七縱八橫炅曰放汝三十棒師震威一喝炅亦喝師過前便作掌勢炅謂座元曰此是浦峰第二代主人親炙十有餘載后受記莂往住邵州金峰青蓮菴適因老人示寂歸浦峰收葬事完受請繼席帥眾廿載朝夕不怠精勤垂訓遐邇緇素披瀝欽崇提持正令大啟宗猷祥麔威鳳振振繩繩殿閣寮舍俱成大觀裝聖像百有餘尊一切常住諸事具備時年五大六棲心泉石暫截葛藤將院務交付嗣法門人輪住理自此袍道情閒以樂餘年耳。</p>
</div>
<div class='div-w'><p style="margin-left:1em">康熙辛未歲蒲月　夏至前五日刊</p>
</div>
<p class='juan'>法柱棟禪師語錄卷下　　<span class='note-inline'>(板存嘉興府楞嚴寺流通正藏)</span></p>
</div><!-- end of div[@id='body'] -->
</body></html>