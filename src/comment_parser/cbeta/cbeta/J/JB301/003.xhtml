<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南嶽繼起和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>南岳繼起和尚語錄卷之三</p><p class="byline">嗣法門人濟璣等編</p>
<div class='div-other'><a id='mulu10' />
<p class='h1'>住蘇州靈嵒崇報寺語</p><p>上堂喝一喝曰前聖所知轉相傳授能滅億劫倒想成就無量慧身離此章句別有商量水牯牛欄裡又添一頭靈嵒不獲<span class='corr'>已</span>且作死馬醫將知你一生行腳只是泥裡撼椿看人喫飯一法若有毘盧墮在凡夫萬法若無普賢失其境界你道街頭巷尾敲鐵磬沿門念高王經底親見妙覺也無灼然諦當得其樂不可量打筭不下最苦莫過此也復喝一喝旋顧左右日洞山古佛道得好成佛作祖越此不得不得伊何要你消磨。</p>
<p>松陵陸懋之居士求嗣請上堂從門入者不是家珍一朝親自得來是真獅子兒何怕不大起家聲驀拈拄杖曰不見釋迦小廝纔出母胎便手指天地目顧四方曰天上下惟我獨尊當爾之時如珪如璋誰敢相著所以道一人得之則位齊諸聖一人失之仍是凡夫人雖不殊得失遼遠古德真切之言誠堪信受隨卓一卓曰務求必得而後<span class='corr'>已</span>。</p>
<p>晚參舉思益梵天問佛世尊何謂菩薩名為有慚佛言知見內法何謂菩薩名為有媿佛言捨於外法何謂名為菩薩偏行佛言淨治身口意業師喝一喝曰慚愧釋迦老子不顧亂卻天下人眼何不與伊本領今日設問靈嵒何謂菩薩名為有慚對道裁衫錯卻領何謂菩薩名為有愧對道把針失卻線何謂名為菩薩偏行對道衲僧破草鞋又道五戒不持大眾提將缽囊千里萬里行腳莫待閻羅老子徵你飯錢然後搜刮腸肚上來山僧共釋迦老子各出隻手為你分取一半且如何得知見內法如何得捨於外法何法能淨治身口意業眾畣不契乃曰指望灑灑地為宗門中出口氣如斯爭得能搆歸方丈侍者問如何得知見內法師曰不食空王俸如何得捨於外法師曰何假雁傳書何法能淨治身口意業師曰昨朝栽茄子今日種冬瓜。</p>
<p>知殿慧圓請上堂位天地育萬物聖人之道可謂大矣也只好向無佛處稱尊若撞到宗師面前尚費手腳不然禪和家三千五千一萬里地盤水陟嶺難道總為一羹一[飢-几+少]老僧不是抑人揚<span class='corr'>己</span>秖為不甘你一眾負屈你輩盡道慣自於古佛出頭不得處鐵石崩崖霜弓劈翦我且問你諸佛如來說一切眾生身中具有三大體大相大用大較他聖人之道孰大良久曰李將軍有嘉聲在不得封侯也是閒。</p>
<p>荊溪周居士請上堂驀拈拄杖曰祖師不曾西來各有一片田地以時作息誰敢差之毫釐既來東土卓一下曰中心樹子屬我也謬之千里何所不宜雖然如是白雲橫谷口迷卻幾人源所以道語不離窠臼安能出蓋纏現前諸人有能於祖師命脈上眼目人天試請道一句助喜青池居士圓滿報恩功德良久曰三十年後此話大行。</p>
<p>通州幻住聞長老遣門人音圓徹省覲請上堂如今直下信道老僧不能替你作活計須是各各自解作活計始得而今還自解作得活計也未且返思自解作活計底人在見今見古見屋見樹處見在行不見行坐不見坐處見又作麼生說個見底道理有人問你又作麼生道先和尚嘗時說得好如今悟得底向前迷時在什麼處如今正迷也悟從什處得來恁麼說話罕有人說得山僧嘗時道佛法是個省力易會法門今人甚看得難了秖如僧問趙州學人乍入叢林乞師指示州曰喫粥了也未曰喫粥了也州曰洗缽盂去其僧言下省悟趙州是自解作活計人家兒子開口動舌全不費力迷時底人還喫粥還洗缽盂麼個個喫粥個個洗缽盂迷悟如何分若分不得趙州未開兩片皮這僧因什不悟纔說個喫粥洗缽盂這僧便悟去佛法無迷悟無來去平生所作所為總是這個活計解作底人三毒四倒五蘊六入十二處十八界二十五有無不是活計自不解作活計則菩提涅槃真如解脫盡是死路僧問嵒頭起滅不停時如何好嵒頭便道是誰起滅老僧在萬峰槽廠豈止喫過七棒八棒一朝低頭登時看破他自解作活計底也不是自解破家散宅底也不是畢竟如何擲下拂子左右顧視曰還要注腳。</p>
<p>佛誕上堂道大不有功成不居作無所作為無所為善哉釋迦老子當年一出母胎得聞此語或不至莽莽鹵鹵開這張乳臭口遭他跛足雲門驀頭一頓今日老僧若不說明諸方依然放渠不過大眾法無成相生殺由人近來巧唇薄舌克路塞巷試請為二老定案良久曰古人道得好你若肯我我即辜負你你若不肯我我即不辜負你。</p>
<p>雲間錢太君為令嗣寶汾求功名請上堂毘盧頂上人識者既少舉者尤難也別無奇妙我見世間之人隨情起解情解方起名相是興咫尺之間常樂法身而作無明幻相爭知他本自無表無裡不欠不剩風雷咳唾煙霞塵垢呼吸萬靈叱吒群品皆其嘗分禪和家聞知是說呵呵大笑道我會也我會也念茲在茲安樂長壽老僧更助汝喜良久擊拂子一下曰好上大人還會麼他家大有兒孫在頂天立地通人愛。</p>
<p>小參實謂此事如王字不加點巍巍乎誰不承恩誰不仰德纖毫違犯身命殞亡蓋謂不輔非忠不順非孝爾等其善體悉。</p>
<p>早參實謂此事如王字不加點有大智人以三要印當頭印定是他家親子親孫何愁不眼枯腸斷苟非骨血靈床前一分爭得應時及節隨摑口曰鬼話便下座。</p>
<p>晚參實謂此事如王字不加點在天天中尊在人人中尊少他一下食者難消。</p>
<p>建大悲道場秀州世益禪人請上堂實際理地撥轉天關良哉觀音快逢其便經律論三藏五乘十二分喝一喝曰我所得智慧微妙最第一參玄上士味道高人何不直下打開自<span class='corr'>己</span>寶藏運出神通光明共靈嵒老子對個平交成辦現前佛事枉被識情安排工夫造作過去諸佛現在諸佛未來諸佛各與三十<span class='corr'>已</span>自領出汝等諸人幸早各為之計。</p>
<p>南濠弟子張雲升為母六十壽辰請小參驀卓拄杖一下曰西天人事盡情交割了也可笑臨濟洞山各得聖人之一體便乃高豎三玄橫張五位天下之不見大全也久矣老僧今日復還舊觀不圖炫耀<span class='corr'>己</span>靈秖期仁人孝子各各曉了本生父母原自諸相完具旋顧左右曰且道以何為驗良久復卓拄杖曰面目現在。</p>
<p>早參實謂此事如王字不加點乃呵呵大笑曰加一點又成什事此一點體非大小位列高卑加之上位指揮萬象不逐四時著之偏位秖恐不是是真大奇為君既不易為臣良獨難鹽梅不是生知功勳非關夙具大凡學道人須知有轉身處始得復呵呵大笑曰撲在散粟位中餧得來赤凍紅地無有出期。</p>
<p>侍者山庵請上堂舉明覺曰祖師不到處時人知有時人不知處過在祖師乃曰山高水深豈盡人力使之時人伎倆往往多於祖師夫為祖師者又常常平地遭撲雖人皆得而賤之何所不宜時人不知處又歸過於祖師拗直為曲使之正令不行豈能服其心哉雪竇當皇宋中葉正宗鼎盛無丈夫氣概乃爾靈嵒幸無偏照剛有不明敢問祖師不到處時人知有個什麼良久曰共相著力底試人前露爪牙看。</p>
<p>早參舉風穴問真園頭會昌沙汰時護法善神什處去也真日常在闤闠中要且無人見穴曰汝徹也妙喜曰風穴徹也未師曰風穴道底是第一句你若會去是第二句妙喜道底是第二句你若會去是第三句真公道底是第三句你若會去是第一句臨濟若在必然道誰知吾正法眼藏向這瞎驢邊滅卻老僧笑道卻做得靈嵒半個兒孫掌有神珠白晝示人<span class='corr'>已</span>無遺餘大家看見自信父子領諸檀越遠擎香飯餉我山眾依法料揀是第幾句禮云禮云玉帛云乎哉樂云樂云鍾鼓云乎哉先聖道法性海中親認得現前人人都在法性海中且道認得個什麼噓常恨言語淺不如人意深今朝兩相視傾盡百年心。</p>
<p>弟子靈簡靈楷靈冶請早參舉五祖和尚上堂曰庭開金菊宿根生來雁新聞一兩聲昨夜七峰牽老興千思萬想到天明師曰演祖天下宗師據此亦不足猒天下之望出家沙門作佛弟子含齒戴髮巍巍堂堂行盡水雲腳求悟本來心待其未踏船舷痛與三十庶幾不忝門墻乃作許閒言冷語銜耀<span class='corr'>己</span>靈恥他先作直饒說法者無有能說可說聽法者無有能聽可聽出得離間語落在和合語裡要稱臨濟下尊宿且聽靈嵒處分隨喝兩喝曰冷地忽然覷破笑殺無數旁觀。</p>
<p>晚參舉撫州龍濟和尚問僧什處來曰翠嵒濟曰翠嵒有何言句示徒曰尋常道出門逢彌勒入門見釋迦<span class='note-inline'>(師注曰二不成雙)</span>濟曰與麼道又爭得曰和尚又如何濟曰出門逢阿誰入門見什麼<span class='note-inline'>(師注曰一不成隻)</span>僧於言下有省<span class='note-inline'>(師注曰好與劈脊便棒)</span>乃曰二老宿頭白齒豁不指望出兩轉壯觀宗門緊緊抱著佛腳一步不敢動據此何能入魔靈嵒今日要與二老為師教渠竿頭更進直道出門逢馬面入門見牛頭問話師僧暴得人身豈遂甘心必然冷笑道金毛跳入埜狐窟也隨撫掌三下早參舉僧問首山如何是截徑一路山曰或在山間或在樹下師曰老漢耄矣登危陟險繞棘攀荊爭得徑截靈嵒卻有一條截徑路頭快便師僧速請進步一僧鹵莽衝出師痛打一頓趁之復就座良久回視一匝眾無對乃曰土曠人稀便下座。</p>
<p>晚參道吾真禪師孤硬具大知見與楊岐會和尚俱有重名當時慈明會中先數二大士為龍象然開法皆遠方小剎眾纔二十餘輩諸方來者必勘驗之往往望崖而退甚多或問真如何是佛畣曰洞庭無蓋寂音尊者頌曰洞庭無蓋凍殺法身趙州貪食牙齒生津異哉擔雪既愛真公畣話又愛尊者頌語遂不顧惜舉止之醜惡效顰頌曰洞庭無蓋托出法身吞吐不下空自嚥津又曰洞庭無蓋走卻法身東西南北苦殺問津二頌去尊者遠矣有小洞庭者拈四句使寂音擔雪不自知其首之俯幸哉座下競頌師復別曰洞庭無蓋上載下載杜撰禪和多見未在。</p>
<p>早參舉僧問元叟端公如何是實頭一句端曰刀斫不入師曰非也老僧今日要與元叟相見參玄上士撥草瞻風動踰千里萬里秖圖個入路若據高論辛辛苦苦盡是美虛實頭一句如何道良久曰將屎塊驀口[祝/土]好怪我沒道理。</p>
<p>晚參舉僧問趙州世界變為黑穴未審此個落在何路州曰不占僧曰不占是什麼人州曰田庫奴師曰田庫奴當此之際救你頭是救你腳是燒香禱告觀音去良久曰觀音觀音可奈何。</p>
<p>小參曠大劫來覓不得底出息不涉眾緣入息不居陰界禪和家長連床上客春開眼半晌聽不著晚粥梆氣急殺人三十年來辛苦事觸磕何曾不遇緣。</p>
<p>晚參月首座問佛祖不能到處敢問和尚師曰三千條罪莫大於不孝曰然則小子領命矣師曰也知勢不容不下也曰何必痛而後伏師噓噓良久乃曰今世道人多溺文義不務大道人類相乖尚能刺足於佛祖永明不曰若但隨文義所解只是陰識依通當逆順境時還成滯礙老僧痛心諸人其有過量乎喝一喝下座。</p>
<p>晚參年窮歲逼大小事都有個結筭我也要清楚你你也要清楚我一僧出師打曰一併清楚與你僧擬伸問師連打曰更欠少你什麼趁出。</p>
<p>晚參古之人有截人腳跟者有換人眼珠者有去人匙箸者有拈人鼻孔者總非善法靈嵒且不然盡乾坤將來如唾星點只要你喫喫得下了又要你吐得出而今且先說喫僧纔出師驀面唾僧將進師曰不得喫我吐下底。</p>
<p>楚潼泉俞昭汾長老省覲早參請上堂僧問一人知有道不得一人道得不知有那個在偏那個在正師曰若此者非老僧所能知也僧曰好一轉可惜引人語路師曰人各有知有不知僧曰和尚還知面門一突是他通氣處麼師曰子欲我強不知以為知乎僧曰倒是某甲罪過師曰非也僧問百種多知不如無求最第一也因什又向大庾嶺上以網取之師曰其言則然僧曰既無依執云何名傳師曰汝意謂何如僧曰還塞得他口住麼師曰古之人則不如是說僧曰原來共某甲說道理師便喝乃曰老僧之意諸人知之乎知之為知之不知為不知三十年辛辛苦苦只圖幾正知正見之人布之四方使三峰道法有傳人則盡在見聞章章之道如之何喝一喝曰在人。</p>
<p>師到三峰祖庭法子檗庵志主席率大眾請陞座僧出問師皆默然乃曰此片地長如許長闊如許闊我老和尚於此得道養道行道我兄弟子侄子侄之子於此得道養道行道摧頹老子特地又作個什向當良久曰天地覆載日月照臨物以曲成情忘向背斷斷靡他尚冀大振於後來喝一喝下座。</p>
<p>晚參理無相狀事有形段一報身中善善惡惡如何得事事順理一曰嫌什麼一曰還容某甲杜撰麼一曰一切總由和尚一曰只宜拄杖子一曰洎合打破蔡州一曰家醜不可外揚一曰巢知風穴知雨師曰但念觀音。</p>
<p>病起早參見到古人見不到處底禪和我有兩問問你用過古人用未到處底禪和我有一問問你乃問老病尋常發龍鍾無較時如何首座曰近日荊州玉泉請和尚師曰始見望朝又<span class='corr'>己</span>念日西堂曰有手不彈指師曰無限世間心問雨歇農方作天空蟬盡鳴時如何首座曰堆藍堂中坐臥亦不惡師曰或若當此一問靈嵒門下將何如西堂曰往往如斯師曰圖他力盡問臨濟德山不足標牓信得及麼首座曰和尚行時某甲腰包師曰將作奇特商量西堂曰某甲經了多少寒暑師曰故山歸路笑羊腸。</p>
<p>晚參老漢不肯亂塞人口明取自<span class='corr'>己</span>明取目前底交馳天下總之賞他個熱不睬師法祖佛句子道來一曰近日諸方大有商量一曰某甲不敢妄生節目一曰也曾他家簷下過來一曰專為流通一曰今古罕聞一曰恐不愜和尚意乃顧侍者曰寡不敵眾打退鼓。</p>
<p>晚參老僧崇禎二年到萬峰見老和尚有兩句話往來於懷三十六寒暑怕爛卻今晚舉一過上上人不撥自轉下下人千撥不轉眾無對乃曰兩肩扛一口枉續牟尼子孫後。</p>
<p>早參平旦寅狂機內有道人身喝曰欲得不招無間業莫謗如來正法輪老漢難道定要與這不是人養底打對有法得菩提道實大可畏你等既不問老僧而今老僧要問你正聽經時禪在什處正參禪時經在什處代前曰展腳縮腳代後曰合眼開眼<span class='note-inline'>(孤峰長夏命闍黎論法華助顯)</span>。</p>
<p>千華法侄守緣和尚請上堂僧問一字根要是何之說師曰將謂俊偉之機曰依依對看師曰能為來者之益曰果爾殊特師曰無以當意曰得盡之也師曰收僧問上來置個問端和尚定有以畣之師曰早<span class='corr'>已</span>備悉來意曰便恁下去也師曰實為希有曰其一有所當乎師曰家裡人說家裏話曰也要大家知師曰珍重乃曰反覆丁寧輸誠苦口是南泉睦州大機之用我濟上之所秘也今遇大方事難久韞隨仰手覆手曰過去如是如是現在如是如是未來如是如是得親故用親行到故說到有時威行雷電有時靜穆淵澄皆不計較而得良久左右顧曰有當高懷也無便下座。</p>
<p>虎丘回上堂僧纔出師以拂子截住日我不汝欺乃舉雲門和尚一日行次以拄杖打露柱一下曰什麼處來自曰西天來復曰來這裡作什麼自曰說佛法乃喝曰欺我唐土人又以拄杖打一下便行師曰捉住捉住浙西路裡清水白米與你喫了亦是一種善知識底事撞到露柱也扯葛藤一上莫是欺他外國來麼誰信你老僧昨夜從虎丘到靈嵒有問侍者和尚來作什麼者曰說佛法諸兄弟若道有佛法可說是欺靈嵒大眾若道無佛法可說又孤負他遠來檀越這裡道得個平展句子老僧分半院與伊為檀那植福靠拄杖下座。</p>
<p>喻岸二侍者丐盛川回請上堂我宗無語句不是無語秪是無祖佛語無人天語亦無自語一味應機發語昨日有僧問盡大地是學人一坐具地佛出世也侵他毫釐不得擬著和尚向什處老僧道生平行腳到處只管九十日為一期僧曰還得觸處自由麼老僧道如方木逗圓孔中僧曰始得無過老僧道多少聱訛大眾未識者識取習學謂之聞絕學謂之鄰過此二者是為真過上來個道真言三玄收不得四句豈能該若不挈其綱領百年能幾許走殺亂山青然今日兩侍者請說法當用何等語良久曰缽盂安柄新翻樣牛上騎牛笑殺人。</p>
<p>上堂拈拄杖卓一下曰妙用自通不依傍物冥會至理非見聞緣但有語句數量盡屬法塵盡同諸漏祖師門下春非我春秋非我秋夏非我夏冬非我冬伶俐衲子隊隊盡入僧堂裡喫飯那個不曾提將缽袋千山萬水親覲尊宿知識來幾人於筭盤珠上撥得著聖僧年庚月令子平局上若不具有正官正印爭能一坐千年永臻祿養這裡看徹<span class='corr'>常</span>住真心待山前麥熟特磨麵作頭須彌山樣餬餅拉取東西南北坐曲彔木底同共一筵大相讚頌良久顧大眾曰不得道靈嵒慣說長遠話。</p>
<p>瑞嵒若長老省覲請上堂本色住山人將臨濟隨身七事鎔作柄钁頭開得一畝田種得一籮粟百年三萬六千朝沐日浴月總無虛棄底時節秪麼不信更向外求須知向外無法內亦不可得直下歇卻便是清淨身界心肝五臟頭目髓腦未嘗屬與別人汝諸仁還有眼麼有則便合乘時識取拈起拄杖曰即此物非他物從上傳持無少別打雨敲風只等閒卓一下曰何惜今朝重漏洩。</p>
<p>誕日上堂今朝二月初八正是山僧五十七年前撞出母胎底時節其紀年萬曆其歷三十有三其歲乙巳其月<span class='corr'>己</span>卯其日壬子其時癸卯只這現成本命元辰錦繡雲霞也絢爛他一點不著晦冥雷雨也掩覆他一毫不得直饒斗牛女虛危室壁奎婁胃昴畢觜參東方發紅炤底在周天三百六十度上打一個轉天干地支不曾移易弟子聖堅向依雪峰故事服瘁叢林銖積寸累捐以營供適當諸山畢集名宿滿前特求山僧乘此良辰舉揚法要山僧料揀微軀秪有清淨本命可以上對佛祖可以下示後昆可以無愧高賢可以率先來學一時和盤托出了也若是佛法且待別時。</p>
<p>一如禪人領弟子靈昇靈受請上堂四來諸禪和三千五千一萬里地披風吸露捱他冷月赤日只為不大肯於諸方只為不肯小視自<span class='corr'>己</span>要決擇萬劫千生事故攢簇高山頂上希逢難遇正在此時出來對眾美一解果然言如雷火始見宗乘不墜叢林有人莫憚靈嵒格致錯崿旋生退縮有麼如無老僧理葛藤去也喝一喝曰我教你歇你不歇教莫著忙你著忙可惜娘生兩板腳空向閻浮走一場。</p>
<p>梵因副寺首七上堂古人謂無眼耳者是得力小師老僧三十年來畜得頗頗一個中途忽遇卒風暴雨打失了拈起拄杖曰一向拖拖曳曳撐撐拄拄全靠渠而今貧恨一身多并渠亦不要還有用得著底一任領去眾無對師曰全副送在你屋裡不解使令此後莫妄想。</p>
<p>密因薙染請上堂各請停思思而知是鬼家活計智不到處衝口道出如炬破冥如霆發榮如篲浮雲如斧枯木如師子王獨步眾會如寶鐘杵群聵震動開化剛強如草覆地寤寤疑昧如日中天隨喝一喝曰宗門旨要為當秪恁麼別更有奇特乃起立曰第一願願剃度沙彌作止無礙第二願願現前參眾動靜光明第三願聻便下座。</p>
<p>侍者粹盎為同事子木樾請上堂僧出請益師不顧良久乃曰亭亭霜後竹落落鏡中絲俛仰乾坤小誰堪話所悲一眾還知古今坐曲彔木者麼盡是無猒足貪夫可憐達磨這廝十萬里程從天竺來秖帶得隨身兩腳人人盡指望受他人事開個舖面販茶底讚茶香賣餅底誇餅熱三斤麻一疋布竹札木屑盡情擔出人前尋個出脫甚至乾矢橛和兜率陀天底一秤賣卻猶不自滿志割空裡春山剪意中秋水高抬聲價不圖你燒旃檀沉乳作七代先靈供養反要他提水挈漿洗甚驢腳馬腳有個血性漢子眼不忍見耳不忍聞寧甘打入異類不與同中國一去三七日杳無消息現前大眾俱有半面之識試為我喚轉看眾佇思猛擊案曰缺七種相底不是。</p>
<p>別峰三關大師七十初度遣弟子設齋請上堂喝一喝曰若是開口便吞佛祖底決不嫌齒牙礙塞未生前<span class='corr'>已</span>生後豈有兩副面嘴零分細剖供人點染杖頭明月頂門具眼方窺笠下清風胸次無塵始覺用時似雷翻瓦行處如火銷水菩提涅槃一筆勾下閒田舊閣吐唾贏來於險惡為橋梁不惜度驢度馬於昏黑為燈燭從教鑑地輝天花簇簇錦簇簇一本同條聯葩並馥耳順啟觀音入理之門從心處普賢歸源之府黃金奕葉劫前香碧玉迴環言外旨山僧今日慶讚因齋期於此老別峰相見拈拄杖曰看看要識趙州庭柏樣直須連夜長新枝卓一卓下座。</p>
<p>惺悅禪人領琴川眾檀越請上堂僧問若人識得心大地無寸土即今大地<span class='corr'>已</span>無寸土且道心在什處師曰三代以上底不是僧曰幾人說到這裡師曰又來錯品題僧曰直得寒毛卓豎師曰依然打入骨董箱裡僧曰日上月下總不徒然師曰轉見淆訛乃曰有一物博古圖中收不得宣和印記打不著縱有個慣說大話底自言我是威音王<span class='corr'>已</span>前領過勘合來秖好信一半唐虞三代秦漢六朝蚩尤饕餮翡翠朱砂也總是模糊品題何故聻篆文無口款識不靈從來骨董箱原是淆訛窠窟除是實情大方賞鑑家不消揣按自然分曉即今眾中還有恁般人麼喝一喝曰試請定價。</p>
<p>師到當湖化城院主是公領諸檀護請上堂僧問即言定旨不敢上來過化存神願垂方便師曰破夏謀食可是好僧僧曰敢為流通師曰令我攢眉僧曰大眾一時記取師曰也是徒然僧問湖波逗日玄沙眼孔撩天竹擊清風香嚴耳門著地兩段不同試請料揀師曰事非草草僧曰<span class='corr'>已</span>出白汗底徒煩指注師曰汝又奚為僧曰未明下載底如何甄辨師曰千里萬里僧曰可謂入石之言師打曰也是不得<span class='corr'>已</span>也乃曰宗師命脈久遠來在汝諸人赤肉團邊設驗人關施活人句幽鳥語如簧柳垂金線長緇緇素素滿眼滿耳不立文字高賢爭肯多求妨於至道喝一喝曰今日老僧把汝手上高山大行闊步又在識法者自驗戒珠道人領檀越靈智請上堂僧問仰山道盡大地人業識茫茫某甲道盡大地人心光湛湛還是仰山道底是某甲道底是師曰你但將手向鼻上揩看僧曰和尚過為巧說師曰不可流入意地僧作禮曰曩謨觀世音比丘某甲從今張口只留取喫飯也僧問向上一路寸草不生腳頭只顧步步登高底還知草鞋跟斷麼師曰當年六祖在大庾嶺頭與明上座說什麼話來僧曰與麼道即易相續也大難師曰古德誠切之言實大可聽僧曰而今而後師曰休將玄妙掛心頭僧問無底籃盛將來底大家知有佛祖說不到處願請提綱師曰莫被他識情驅使僧曰實謂罕稀師曰現今種種念慮交割下落也未僧曰千古萬古師曰一朝踏著實地歡喜不了也僧曰驗取師曰讓第二位話行僧問觀音入理之門聞鼓聲橫趨而去超佛越祖之談因什胡餅塞來猶不住師曰末法比丘僧曰而今秖恐不然師曰但得心平等高低路坦夷僧作禮曰謝和尚師曰老僧肉戰問東海騰波南山疊翠大家聞見分明因什問著口吃師曰老僧替你不得僧曰有恁麼心行師曰他日也須自得去僧擬進語師曰莫將閒學解埋沒祖師心乃曰不消開口道福壽總從心現前諸菩薩助我轉法輪摩訶衍深復深絕憎愛一古今須知五色燈光青所成三昧性海名身句身但除其眚莫除塵堂堂大丈夫不用佛扶不用祖扶肯道挾帶挾路通宗通途親切最親切缽盂或瓦或鐵一日兩度周旋秖要肚飽即歇。</p>
</div>
</div><!-- end of div[@id='body'] -->
</body></html>