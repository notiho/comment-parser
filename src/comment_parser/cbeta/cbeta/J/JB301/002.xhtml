<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南嶽繼起和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>南岳繼起和尚語錄卷之二</p><p class="byline">嗣法門人濟璣等編</p>
<div class='div-other'><a id='mulu8' />
<p class='h1'>住蘇州靈嵒崇報寺語</p><p>松陵屠居士玄樞為母屈太君壽請上堂喝一喝曰其用廣大寬廓無邊其文深其旨遠與凡聖為依是眾法之本其信之者窮盡法性以之覺親慧命無涯以之自覺智源罕測啟悟勞生破諸塵妄無待漸趨薰習誠非小事不可輕心取於流轉復喝一喝曰倘善知時節吾今不再三。</p>
<p>席恭人六十初度上堂金風一夜鏗鏘黃葉四山錦繡滿目秋光爛不收莫釐全露法身倒涵兩岸楓顏搖蕩長空雁影遠天霜翠青無極震澤橫開笑口誦來一道聰明咒唱作千秋白石歌但得圓通證無漏不須石臼念摩訶曩謨佛陀曩謨達磨曩謨元和伏願弟子玄信福隆壽廣子孫多普天知識長惺惺脫卻籠頭卸角馱。</p>
<p>快雪上堂以拂指庭中曰雪雪能使枯者榮穢者淨烏者白缺者盈瘠者肥隱者顯熱中者不得不冷奔馳者不得不歇險阻者不得不平濃艷者不得不澹道渠一切處寂寥枯澹他卻莊嚴諸品道渠一切處光明燦爛他卻文彩全無他能蓋覆一切一切蓋覆渠不盡他能穿透千門萬戶千門萬戶牢籠渠不定本非神通亦非法爾道個夜月流輝澄潭絕影盡屬比擬之詞何也不消轉句使乾坤大地無纖毫過患猶是渠本有風光待到紅日出時不見一色始是半提要知渠全提時節麼老僧三十年前在萬峰會裏有一轉語舉似諸仁良久擊拂子一下曰溪澗豈能留得住終歸大海作波濤。</p>
<p>靜輿禪人為母氏請上堂夫學般若菩薩無甚日旋三昧斬然將無始來火伴盡情交斷義絕他日山邊水邊冷地撞著只是交肩過去管取十方世界一時銷殞設或兜三惹四不知不覺依舊走入他路裡萬劫無有出期更作意迴避伊又添上一個也約略喚什麼作火伴佛是法是菩提涅槃是真如解脫是要斷絕他須還上流臨濟德山雲門溈仰是真下流現前那個和你是生冤家費這許多氣力生這許多計較顧左右曰老僧三十年不忍說到這裡今因檀越信心不覺肆口隨指口曰看牙齒在麼。</p>
<p>襲祖憲退平川通濟弟子玄仁玄森玄淨等送入山請上堂僧問天上無雙月人間只一僧指左右曰因甚有這許多師搖首僧曰不可辜負來機師哂之乃曰自來不慣強差排今日無端閒著力若將佛法當人情怨哉屈哉諸知識秪要你識取去底識取住底百年三萬六千日日日朝昏十二時身上著衣方免寒口邊說食終難飽青山白雲落花芳草去底既不倚勢欺人住底爭肯無本可據不見三峰先師曰德山忤逆往哲臨濟輕薄來學兩個沒量大人病入膏肓不覺什風吹到三峰門裏知事分付緣左先左腳緣右先右腳仍前熱亂莫怪不輕發藥師乃呵呵大笑曰目前師僧盡出自三峰門裏定然頭正尾正劈面三拳且不問你連腮七掌還健脾麼良久擲拂子曰若要無事時歸衣缽下坐。</p>
<p>海虞光聚大德請上堂觀色即空成大智而不住生死諸方共聞觀空即色成大悲而不住涅槃靈嵒不然兩片頑皮包個舌一雙耳門藏兩竅欲得不招無間業莫謗如來正法輪有什曠發群動越絕孤應闢天人深域振今古洪謨而不視同爛本心之藥斬法身之斧拈起拄杖曰這一隊漆桶莫怪連卓三卓下座。</p>
<p>吳興弟子靈資請上堂適纔鼓聲急忙忙一點一點鑽入你等耳門裏老僧急忙忙一步一步趕上來擬為你拔出竭盡伎倆下手不得須你等自作法莫待貫髓入腦便救不得也你若計窮力盡老僧只得將錯就錯鼓聲無能入之心耳門無所入之跡心跡既無彼此何礙無礙真宗居谷盈谷處坑滿坑無底籃盛他不漏黃金索鎖他不住取殊裁於妙手照用齊彰不稽度於往哲理事兼到豎窮三際橫遍十方塵沙諸佛天下祖師盡在裡許頭出頭沒通方之士自不怪我言無一定老僧尋嘗見掌缽盂向香積世界無出身之路底挑日月於拄杖頭上有眼如盲底總不與之計較者乃捧腹曰秖得這副肚皮寬更有容得老僧底下座禮他三拜。</p>
<p>宣州青林明虛律師率諸弟子請上堂僧纔出師便喝僧擬進語師又喝良久乃曰持寶奉君君不識令人空憶老南泉要得遠離眾緣豈止千年一遇教中道一切障礙即究竟覺不是大作家爭得橫身不怕侵泥水離凡聖底嵩山安國師用凡聖底南岳讓和尚終日牽無絲傀儡當得勞而無功麼老僧這舖功德成就多少時也逗漏遺蹤實無走路難免被他捉著直須千言無一中腳下到長安復喝一喝曰偏乾坤動天地底是什麼驢漢。</p>
<p>能仁光長老三周忌辰門人遍顒備仁請上堂世尊三昧迦葉不知老僧得知四十九年說底是沒心肝話行底是沒心肝事度若干沒心肝底人以訛傳訛直至今日十字路口深山角落據高位享厚供那一個是有心肝底流到食腐爛衣糞掃還道是他白毫相中光明非他底連聲弗也是他底滿口善哉如是之人不待見之者心生輕慢聞之亦當嘔吐若是老僧三昧總不曾謾昧諸人三十年來說底在諸人耳裡行底在諸人眼裡所度底人諸人盡知盡見老僧兩道眉稜如劍戟討甚白毫相光照顧兒孫非我底增我意氣是我底長我慚惶深山角落他也不曾孤負我十字路口我卻不曾孤負他據高位享厚供是他底祿衣糞掃食腐爛是他底福淆訛任他淆訛顛倒由我顛倒大眾這兩段公案什麼人判得良久曰有也有第二子同光號辨菴住靈石能仁兩剎三年前此日說偈坐化今其腳下兒苦要老僧說幾句殘言剩語反討得這樁沒頭腦底官事要渠定當少間聞三下鼓諸人靜聽。</p>
<p>上堂佛法不是小事夫說法者須是六種成就第一安立成就第二目前成就第三自<span class='corr'>己</span>成就第四智智成就第五本末成就第六平等成就六種圓具法法歸宗一種有虧言言昧旨上根利智自然一六互收淺學初機切忌循途守轍卓拄杖下座。</p>
<p>上堂夫臨機轉握共有八門定亂致平難拘一法或奇正之縱橫或陰陽之紛錯九天九地一死一生擒賊擒王射人射馬所以決勝要在臨時神符貴於轉換門門有路步步通途過量英雄不煩指點自能排身直入其或不然靈嵒為汝打開八門拈起拄杖曰第一剎那該攝門第二主賓成立門第三當機生法門第四予奪自在門第五輸機善用門第六全提正令門第七諸根普攝門第八太平無象門卓拄杖曰這是那一門眾罔措遂下座旋風打散歸方丈。</p>
<p>謂雲敏聞二上人請上堂腰軟背酸難立久纔近繩床瞌睡來面前大好山腳下俊衲子一齊攢簇著如逼債相似抖盡肚裡零星究竟收拾不下再三無計可施略與諸人評議一不得截生死流二不得踞祖佛位三不得互分賓主四不得馳騁問畣五不得曲順機宜六不得平懷嘗實豈不聞纖芥不留猶是交爭之法拈拄杖卓一下曰漢家雖有三章約爭似靈嵒六不容。</p>
<p>靈瑞符道者請上堂僧問如何是道中人師曰一步緊似一步僧曰道中人相見時如何師曰工夫各自忙僧曰設遇虎狼師子憑誰相救師曰也只是個自<span class='corr'>己</span>僧曰有個自<span class='corr'>己</span>難免炤管師曰伶俐也乃曰三峰老和尚若在聞山僧與麼提唱通州做得來底布靴和氈襪底一齊頓下三十年參禪到此一些氣息也無當年末後句子無人提得也休休山僧仔細思量我此門中爭好胡亂教壞人家男女良久曰古今盡道說禪難沾著些兒心膽寒若是本等赤金體傾入紅爐一任看喝一喝下座。</p>
<p>中游後堂五十生辰請上堂八萬四千深法門無問平坦管什崎嶇只要插得腳入釋迦老子和身放倒有什十方虛空而不一時銷殞然後在天同天在人同人更不須拖鎗帶甲披蓆把碗元豐條紹興令有智若聞則能信解其或幽旨既融玄機未泯雖有萬德千身輪足無智疑悔則為永失爭如長松下白雲鄉吟鳥啼猿盡道場隨分水草地久天長。</p>
<p>江陰蓮道人壽日請上堂汝等繞四天下行腳盡謂我求心且道心是何物老僧於無數量中略露些文彩心是日處空照有無定跡心是月光涵寶鏡清高絕心是星運斗旋箕稟曜靈與麼昨朝則有今日則無也不然心是雨花木普滋含笑蕊心是風錦繡山川披拂中心是雲舒卷乾坤越樣新心是雷發蟄一聲幽谷開汝等這回還識心麼直饒量取河沙筭他過去未來現在無有窮盡臨濟先祖又道真正學道人念念心不間斷噓噓心之一字刀刁莫辨魚魯難分便下座。</p>
<p>弟子重荷請上堂赤肉團上一物盡道西天儘有此土全無未必然也焚香擇火昨夜蹤跡不著開單展缽今朝迴避無從始信近日叢林吐出來底是埜狐涎非師子乳一眾聞我道未免驚疑此輩不獨堪悲亦且堪笑驢鞍轎若是阿爺下頷因什一切人坐在骨臀底輕重罔辨香臭弗知春山亂青春水漾碧寥寥天地歎望何極良久左右顧視曰具超方眼者自當憐我開眼造罪合眼受災肯同兒戲敲香几下座。</p>
<p>大悲道場開啟弟子玄信請上堂夫宗師唱道不屑以智遣智肯以智遣惑事不獲<span class='corr'>已</span>向道六門虛靜萬法咸如然非心月孤圓爭見神珠炳煥臨濟大師道但能純一不雜雖十地滿心求你蹤跡了不可得所以天龍歡喜地神捧足十方諸佛無不稱歎老漢過矣現前一眾那個不是金毛師子等閒一言半句誰道不是大悲心無礙大陀羅尼神妙章句惟諸大德抖擻精神豁開胸懷豈止除滅千災成就萬德正所謂識取摩訶般若光萬古悠悠是今日喝一喝下座。</p>
<p>淨居庵主宗本斷七上堂雲門大師上堂曰劃斷即不可大眾甚好言語固不可以一朝風月昧卻萬古長空又豈可以萬古長空不明一朝風月掩勝潛奇黑漆桶裡黃金色秖為一人斟酌皮髓遂致後代較量親疏因而凡聖岐分悟迷派列奔馳七趣汩沒四流欲期插腳曹源豈止隔洋子江在果具把定世界函蓋乾坤眼目觀淨居菴主八月二十消息如掌中物無有絲毫錯誤其或未相委悉敲禪床三下曰老僧表而出之來無三言兩語去時一笑而<span class='corr'>已</span>不明向上個竅生死那得由你靠拄杖下座。</p>
<p>大悲道場圓滿洞庭席文輿居士伯仲為母夫人玄信請上堂高聲曰大悲菩薩在什麼處良久曰不欲得商量諸和尚子各各欠少個什麼雖然莫謂如今說底便是纔有個是早有個不是大悲菩薩豈有兩個近日諸方不是坐定你便是走作你二六時中折旋俯仰思衣念食種種雜慮是從大悲心中流出是不從大悲心中流出靈嵒直下老婆心與諸仁個圓滿著喝一喝曰此老古錐心不負人。</p>
<p>若拙法師請上堂喝一喝曰山河大地由茲建立三昧六通由茲發現隱顯無殊明暗不昧近日多見諸方說心說性遂致喪家失計往來莫辨開遮勿靈故學道者如恒河沙見道者難得一二豈不聞剋<span class='corr'>己</span>求真修行大錯直須褊衫不蓋體赤腳踏倒崇報門把主人翁曳下曲彔床落脊棒打不歇手然後老僧合十指爪而說偈言假使心通無量時歷劫何曾異今日。</p>
<p>癸卯正月四日上堂三日前有一男子來前申問新年頭佛法諸方競鑄金石之言各垂山嶽之訓此問作麼生老僧叱曰合取狗口記得尚書度支員外郎明覺禪師塔銘有曰噫蠢愚背本源一念異生二根從上相傳心印看看掃地盡也老僧既不能為他扶起剎竿又肯隨邪逐惡而今不比前兩年也人困馬困未是困露柱困來真是困心憤憤口悱悱要得老僧佛法流通只恐不能矣。</p>
<p>東山燈明道人八十壽請上堂喝一喝曰上來講讚殊因非知方俊眼出格上機舉一明三並同邊淺欲求大寶莫局時代製辭申頌惟仁善聽湖光翡翠青洞庭春草綠中有百尺松枝枝垂屈曲映日拔雲霄從風戛金玉周髀小數術難將歲月卜。</p>
<p>雪竇老和尚計至上堂嗚呼哀哉法門不幸人從西園來卻得南廣信報道我法叔杏山老人遽爾歸真不信不信這老子人天眼目法苑權衡聆其謦咳永出四流承其指揮高步三界誰不蒙恩誰不仰德忽然日月沉輝乾坤失色不信不信嗚呼哀哉人亡絃絕知希守嘿三緘其口正是時也莫逆於心何可忘乎大眾道乎情乎情牽生死道絕去來道非嘗道情豈嘗情嗚呼哀哉法門不幸掩面哀哀曰不信不信三峰檗菴志省覲請上堂有個人家兒子其父覽而神之無心心心合妙有口口口道火一切臨時建立從不遂旋包裹拈起拄杖曰而今風和日麗直教天下人一時成佛成祖阿誰出來敢道個不可卓一卓下座。</p>
<p>鹽官行輝請上堂舉真淨和尚曰此個事教不得學不得傳不得須是當人自悟始得師曰我不肯這老子春風靄然春水蕩然春山儼然是誰不然。</p>
<p>弟子玄信六十生辰水陸大會圓滿請上堂僧問祝融峰畔萬年松枝枝撐著月東山水上行因什向北斗裏橫身師曰稀逢難遇正在此時僧曰老漢慣自虛空裏烜彩師曰錦上鋪花別資一問僧曰是伊報恩有分師曰三千八百未是住頭在良久乃曰若有欲識佛境界當淨其意如虛空遠離妄想及諸取令心所向皆無礙靈嵒道若論佛境界那一處不偏開眼也著合眼也著舉足也是下足也是一切障礙即究竟覺窒礙不是佛境界地獄天宮皆為淨土惡道不是佛境界得念失念無非解脫妄想不是佛境界成法破法皆名涅槃謗毀不是佛境界智慧愚癡均為般若分別不是佛境界無明真如無有二理雜染不是佛境界若信得及虛空本自廓爾佛性從來湛然風動雲披駿發天真妙用凡情聖智全提本分雄機揭杲日於天中幽潛蒙曜扇真風於劫外枯槁回春粲不萎之心花花花聯影奏無生之梵曲曲曲離情灑甘露則一味無餘霈慈霖則三根等潤能使嵒居穴處皆依智炤神光水泛空飛咸入義天性海嚴戒定之室築福德之基有感斯通無求不遂非關異術豈假他緣秖在一法界中雖欲迴避時直是無迴避處故曰應眼時若千日萬象不能逃影質凡夫只是未曾觀何得自輕而退屈又曰貪欲即是道瞋恚亦復然於此三事中有無量佛道拈拂子擊一下曰這便是一條入佛境界底通天大路果若腳跟得力便請平步丹霄隨寓而安無往不適正恁麼時且道還有向上事也無更垂一偈作個註腳水陸齋筵<span class='corr'>已</span>告圓如空福德利無邊斗充佛座量難盡歷劫長存般若緣。</p>
<p>射州卑牧謙請上堂僧問吞盡三世佛底人為什開口不得師曰我若開口又道暴露<span class='corr'>已</span>長僧曰照破四天下底人為什合眼不得師曰我便不開口也得麼僧曰前頭著後頭著師曰麤心者隔乃曰好鋪功德被人問著莫謂去卻麤緣便照見一切長短方圓而今與你門路不自欺不欺人個是靈嵒山裡佛法也東林和尚曰世間名利閒榮辱雲雨紛紛手翻覆悲歌相繼不堪論棒頭無眼黃粱熟個些話作道理卒難會方來兄弟幾曾體得謹白謹白要得光陰不虛度亟問取他家腳下人。</p>
<p>晚參舉趙州和尚上堂曰兄弟但改往修來若不改大有著你處在師曰西天人事至此老輕薄盡也含齒戴髮巍巍堂堂說恁語話捋靈嵒面光咄也大有著你處在一僧出師曰趙州合著在什處僧曰別處著伊不得師曰不改往修來底聻僧曰不可著在別處師曰但改往修來也大有著你處在便下座。</p>
<p>上堂僧問曹溪鏡裡纖塵不立因什眼裡有睛底打鼓看來猶不見師曰甚不肯你此問僧曰為什如此師曰依然走入識情裡也僧曰若不上來焉知端的師曰猶未得決然僧問一日打眠三五度也消不得許多閒口除喫飯合作什麼師曰且放冷著僧曰不可教伊上壁去也師曰衷斯自家裁斷僧曰近日諸方錯怪人師曰可當得禪道麼乃曰老僧看定諸人了也還知麼良久復曰知之一字也不易言知之一字眾妙之先鋒知之一字凡惑之帷幄洗腳處用巧不得著草鞋時安排不得朝陽戶口夜月階前不可總為諸人注腳春去秋來三百年拄杖至今猶靠壁早參上堂舉智門綱宗歌曰昆明池裡失卻劍曲江池內撈得鋸䶥䶥齖齖且過時莽莽鹵鹵河沙數糲竭節曳露布伶俐衲僧通一路師曰夫出家沙門不行異路乞食自活取那一路眾畣不契乃卓拄杖曰可惜這一路。</p>
<p>小師越祖範銅寫師像供慈受閣請上堂空山中得似人者而喜好段語話要且難搆善說無生法底道只是生銅鑄就聖從何來靈從何起若打從大爐鞴裡鎔盡氣質決不坐著這個見地此椰子一軀不慕諸聖不重<span class='corr'>己</span>靈讚譽勿喜殘毀勿瞋眼攝一切而影不留耳透一切而聲不染為他是佛模子裡祖模子裡脫出故諸象繁興那伽嘗定饒你在面前作多色伎倆渠不見不聞無盡諸方聞得未免笑靈嵒兩口無一舌咄管保老兄未徹在。</p>
<p>吳江弟子定洪密珠請上堂儂家自有同風事千里蒼茫卻肯伊天地河海風雲草木虫鳥人物月之大小歲之餘閏古人道無知者無所不知無所不到起心解會則便隔也今日與你約斷一件事若要去離泥水活人眼目舉唱激揚喝一喝曰細看前話。</p>
<p>早參上堂果是個解事師僧不待靈嵒到你面前橫豎<span class='corr'>已</span>知老漢鋪張佛意祖意在這裡多少時也你道我與諸方差幾尺地一曰近日此話大有商量一曰放待冷來看一曰闔國咸知一曰我不可作靈嵒弟子不得一曰某甲參堂去也一曰打鼓普請看一曰某甲不敢造次一曰直不藏曲師乃起身曰一總是開眼尿床。</p>
<p>晚參謹白參玄人光陰莫虛度如此老所說天下宗師盡是喫飯漢子眾中有高過石頭底試請下語一曰不料和尚問到這裡一曰上來下去總不徒然一曰耑為流通一曰別有商量師曰到南廣回來一齊定當。</p>
<p>弟子元信大藏圓滿請上堂古德道一大藏教是個之字三峰老和尚道一大藏教是個日字山僧道一大藏教是個席字三人行必有我師焉之字下薦得生來造化承斯力貴胤天然世莫群日字下薦得一句當天出蓋纏縱橫妙展無私炤席字下薦得覿面千殊一體平水上東山青不盡諸人擬取那一字宗乘露布建立由人若非事理圓融能免觸途成滯當此之際須明古人血脈有隨自意語有隨他意語有隨自他意語一等出世尊宿個個道鼻孔吒沙眉毛卓朔纔據祖令總須茫然勝事將成九仞山僧肯惜一簣喝一喝卓拄杖下座。</p>
<p>晚參舉雲峰悅和尚一日謂僧曰汝問訊了一邊立地是什麼道理師曰未必善因而招惡果復曰靈嵒今問大眾汝等禮拜了兩行立地是什麼道理一曰某甲若說道理遭人怪笑一曰也不較多一曰不可兒戲一曰肯以小緣妨於大事一曰是上古風規是今時樞要一曰不得作佛法商量一曰耑為流通一曰衲子難謾師乃曰眼目洞然是誰不然更擬踏步落花滿前。</p>
<p>平川弟子王本讓請上堂靈嵒三昧最省力舉起一念事事畢高來低去盡奇祥屈伸進退咸饒益臨濟入門便喝德山入門便棒逐妄所生不能自在老僧指出底可與祖佛為師信及底肯走到人天路裡我於一切處而無所行他拘我不得曩謨觀世音菩薩曩謨大慈悲菩薩心主采集不是佛智多矯詐不是道何況執著文字限量良久曰你且聽去好。</p>
<p>弟子靈秀請上堂良久曰大眾總集也聽老僧說話又良久微笑曰任你江南江北各自有禪各自有道吾不喜聞三十年前在萬峰刷印寮見兄弟都道纔有是非紛然失心不圖他能讓千乘之國簞食豆羹便見於色肚裏忖量道何必及踏著安隱一片地從夜半子到人定亥一切智智清淨無二無二分無別無斷方省古人道舉一則語教汝直下承當早是撒矢向汝頭上也喝一喝曰將此身心奉塵剎是則名為報佛恩。</p>
<p>弟子靈善靈玉請上堂古德道不信菩提涅槃是則解空第一喝一喝曰丹鳳自騰霄漢去寒鴉猶噪夕陽西從上諸聖浩浩商量都要傍省事徑捷一路走直至如今計較未成多少倚長松臨綠水感恩無地大事本來平等反作多種奇能役役趁過光陰大眾流言止於智者二時開單展缽逐日屙矢送尿盡將業識作流傳此道今人棄如土。</p>
<p>月朗大德請上堂曹溪一路大不淨坑自古自今掘了一丈又一丈何時得息浪停波更有一項左手把水如光與鬼倒掛瞳人顛覆肝肺據實理論而今方來兄弟能有幾人讎智觀薄機衡斥逐正法眼抹斷涅槃心視無相實相如瘡疣溲勃老僧今日不圖分雪三十年後人間天上一回撞著高聲曰豈其然乎早參舉趙州示眾曰金佛不度爐木佛不度火泥佛不度水真佛屋裡坐師曰智有邪正道無淨染擎拳豎指瞬目揚眉是美精魂鬼總不與麼快便將來如何是屋裡真佛一曰莫要潑水麼一曰不可錯祗對和尚一曰心不負人面無慚色一曰痛領一問一曰口是禍門一曰不經一事不長一智一曰某甲無侍者袛對和尚一曰不可口似鼻孔也一曰動則風生師曰市食齋僧不見好。</p>
<p>晚參古人道若是陶淵明攢眉便歸去師曰滿目溪山一帶煙去便休何用攢眉一日病入膏肓一曰深懷恐懼一曰肯掛唇齒一曰是伊救不得也一曰深領師良久曰看見了也便下座。</p>
<p>早參自點胸曰此老子一生口硬慣說硬禪也無他只是做禪和子時不輕易喫人家三個胡桃兩塊餳而今禪和子能有幾人插花不入昔僧問雲居如何是道中人對曰如死人手道中人相見時如何對曰如死人眼這兩語到我臨濟家濟得什麼邊事不解自持白刃斷其命根每日說千說萬總未契得木上座在多見時流妄作主宰請個古人為你證驗有能與佛祖作得生對頭底出來道兩語看僧出師問如何是道中人僧曰雪深三尺道中人相見時如何僧曰特地一場愁又僧出對前問曰獨掌不浪鳴對後問曰兩掌鳴嘓嘓一僧曰腳跟不點地次曰把手上高山一僧曰舌拄上齶次日絕倒旁觀一僧曰待問即對次曰蓋膽毛一莖兩莖還遮覆得麼眾僧競出師曳拄杖下座。</p>
</div>
</div><!-- end of div[@id='body'] -->
</body></html>