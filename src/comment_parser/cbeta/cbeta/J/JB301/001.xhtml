<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南嶽繼起和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>南岳繼起和尚大宗堂錄彙自序</p><p>庚戌長夏病榻山中念行腳高士囊缽蕭然不獨古人語錄不能購與我同生此世者尚不得讀我全書秪因卷帙浩繁慨然於諸會錄中取其語之簡直者釐為十卷曰大宗堂錄彙其實如樹泉報慈甲辰湘雲館散錄堯封後錄皆於古人說不到處盡心而出一字不可捨者無以得此失彼反使老僧賺卻闍黎。</p>
<p>壬子九月霜降第一日退翁自序</p>
</div>
<div class='div-other'><a id='mulu2' />
<p class='h1'>南岳繼起和尚語錄總目</p>
<ul class="">
<li>卷之一
<ul class="">
<li>住常州夫山祥符寺語</li>

<li>住台州天台國清寺語</li>

<li>住蘇州靈嵒崇報寺語</li>
</ul></li>

<li>卷之二
<ul class="">
<li>住蘇州靈巖崇報寺語</li>
</ul></li>

<li>卷之三
<ul class="">
<li>住蘇州靈巖崇報寺語</li>
</ul></li>

<li>卷之四
<ul class="">
<li>住蘇州靈嵒崇報寺語</li>

<li>住蘇州堯封寶雲寺語</li>
</ul></li>

<li>卷之五
<ul class="">
<li>住蘇州虎丘雲巖寺語</li>

<li>住秀州金粟廣慧寺語</li>
</ul></li>

<li>卷之六
<ul class="">
<li>住衡州南岳福嚴寺語</li>

<li>衡州花藥寺語</li>

<li>高峰理山寺語</li>

<li>武昌東巖寺語</li>

<li>住漢陽大別山興國寺語</li>
</ul></li>

<li>卷之七
<ul class="">
<li>靈巖廿一錄卷上</li>
</ul></li>

<li>卷之八
<ul class="">
<li>靈巖廿一錄卷下</li>
</ul></li>

<li>卷之九
<ul class="">
<li>南岳正續錄卷上</li>
</ul></li>

<li>卷之十
<ul class="">
<li>南岳正續錄卷下</li>
</ul></li>
</ul></div>
<p class='juan'><a id='mulu3' />南岳繼起和尚語錄卷之一</p><p class="byline">嗣法門人濟璣等編</p>
<div class='div-other'><a id='mulu4' />
<p class='h1'>住常州夫山祥符寺語</p><p>到寺陞座舉臨濟大師初住鎮州一日謂普化克符二上座曰我欲於此建立黃檗宗旨汝二人成褫我二人珍重下去三日後普化上來問和尚三日前道什麼濟便打三日後克符上來問和尚三日前為什麼打普化濟亦打師曰寰中天子塞外將軍古之既爾今之亦然我欲於此建立萬峰宗旨諸上座不得向三日前後躲根即今作麼生成褫良久大喝一喝下座。</p>
<p>上堂舉雪峰和尚曰望州亭與汝相見了也烏石嶺與汝相見了也僧堂前與汝相見了也師曰看看三千大千世界被這老子一時搖動祥符只是熱不睬管他齊楚燕趙千里萬里來底直饒過得太湖登古竹岸了尚不知什麼處是夫椒山即使從水平王廟前一逕西來到寨前灣了不知那裡是祥符寺極靈利漢子入門看額認得祥符寺真了行得三兩步又被堵泥墻換卻眼睛及至僧堂前知客接著放下腰包引上方丈揖侍者通報尚不許你相見等閒容你途路邊耽閣驀亞身曰且道即今與諸人相見也未眾擬議以拄杖旋風打散。</p>
<p>結夏上堂山前麥熟現前可以忘飢筐裡蠶繰將來可以適體何消萬慮撓其神千憂苦其志非不非是不是燈籠三露柱四然燈佛授記三月安居九旬結制直待中元那日蠟人無纖毫過患方與你坐草自恣。</p>
<p>上堂舉僧問瑯琊清淨本然云何忽生山河大地琊曰清淨本然云何忽生山河大地其僧有省師曰雪裡送冰不無他瑯琊可惜這僧月明簾外不解轉身至今猶坐在光影頭邊殊不知琉璃殿上行撲倒也須粉碎喝一喝曰將知此門中事不是等閒。</p>
<p>上堂問一月落清溪千峰凜寒色時如何師曰壁立萬仞此心真進曰拶破面門天地黑剔開耳孔海山傾心在什麼處師曰倒懸千尺瀑花新進曰恁麼則衲僧巴鼻草頭風師子爪牙空外電也師便喝僧禮拜師曰金鐘玉漏相酬酢疑殺滔滔天下人乃曰江湖無礙人之心時人過不得卻成礙人雅埠到這裡有什麼阻隔佛祖無謾人之意時人透不得卻成謾人山僧心膽在舌尖上何曾覆藏鐘作鐘鳴不雜鼓響鼓作鼓響不雜鐘鳴透得者如賊入空室透未得者無繩而自縛忽有個衲僧出眾曰道也太煞道要且無祖師西來意山僧呵呵大笑曰盡從這裏去。</p>
<p>上堂先師道三峰門下一雙箭撥著透過髑髏有甚神力拾得全身師點胸曰這個漢子當年於箭鋒上三迴九轉你看還損得他一毫毛許也無而今冷地思量直是通身汗血若不是個老子什麼人下得這副手山僧出手也你若活得身來便安在六纛旗下驀召大眾眾回首師曰看箭。</p>
<p>上堂山僧不敢平地陷人大眾切忌望空啟告此個寶華王師子座上若一微塵許證驗不過豈惟遭人笑怪亦且善因而招惡果拍禪床一下曰三十年後鼻孔撩天謾人眼不得。</p>
<p>晚參七十二峰各住本位三萬餘頃去不至方我輩林下人月聽其自白風看他自清一向申申夭夭樂此太平時節有粥有飯諸人還甘也無若甘去驀地卒風暴雨如何避得過若不甘無事不可生事千個作團萬個作塊我也不敢錯怪你你也不要錯怪人。</p>
<p>上堂盡乾坤剎海都盧是個自<span class='corr'>己</span>而今撮向眉毛眼睫上因什不絕毫絕釐如山如嶽去往往桑樹上著箭柳樹上出汁喝一喝曰和尚子莫妄想。</p>
<p>上堂舉汾陽曰識得拄杖子參學事畢泐潭曰識得拄杖子入地獄如箭射師拈起拄杖曰壁立直條拄杖子強生節目山僧自先三峰手中接下年來放在冷壁角裡動也不曾動著諸人道是識得識不得參學事畢也未將來入地獄否簡得出汾陽入地獄如箭泐潭參學事畢點不出拄杖子在汝眼裏為災為崇爭得如金鱗透網游泳波瀾俊鳥離籠翱翔碧落夫山有個方便遂拗折拄杖曰大眾即不得話作兩橛。</p>
<p>普請上堂諸方老宿盡道接物利生開門七件事尚不知來處又爭知匾擔腳籮一向在雜收寮裡喝一喝曰夫山今日一齊搬出手親眼辨底接得便行千五百人善知識不愁不隨他去其或縮手縮腳怕寒畏熱無位真人在鼓聲裏惡發莫怪。</p>
<p>上堂地搖六震既不為祥天雨四華亦豈曰瑞夫山門下來一個衲子與他七尺地鋪橫也繇他豎也繇他但只是夢中不得與人交頭接耳喝一喝曰好人家男女肯遍相說夢。</p>
<p>上堂舉鼓山上堂曰鼓山門下不得嗽咳有僧出來咳嗽一聲鼓山曰作什麼僧曰傷寒鼓山曰傷寒即得琅琊拈曰雷聲甚大雨點全無師冷笑曰天大底病你還作小小看承夫山若遲到一刻幾乎幾乎良久乃搖手曰不妨待伊出身白汗了再看。</p>
<p>上堂有句無句如藤倚樹斫得倒是好手忽遇樹倒藤枯扶尚扶不起說甚句歸何處館驛裡撮馬糞漢趁向無尾巴隊中不怕伊不甘要問大眾卻使溈山笑轉新者還具眼麼眾無對師呵呵大笑歸方丈。</p>
<p>上堂舉僧問曹山雪覆千山為什麼孤峰獨露曹山曰須知有異中異進曰如何是異中異曹山曰不覆千山頂琅琊和尚曰曹山慈悲濃厚接引群生要會即不可山僧這裏不然如何是異中異片片梅花飛落地師曰一劍揮盡始得和同那許你異中有異墮在語滲漏裡雖則慈悲濃厚未免<span class='corr'>己</span>命自傷設問夫山雪覆千山因甚孤峰獨露但向道偶爾成文不惟令他不疑去省得諸方盡把格則以致究妙失宗機昧終始即今但有透過語滲漏於不變異處端的得下不論曹山琅琊夫山大展三拜。</p>
<p>上堂舉僧問風穴寶塔元無縫金門即日開時如何風穴曰智積佐來空合掌天王捧出不知音如何是塔中人風穴曰萎花風掃去香水雨飄來琅琊拈曰風穴若無後語大似紀信詐降師曰猛火不藏蚊蚋大海那宿死尸饒伊後語驚群爭如先機撲倒。</p>
<p>上堂舉僧問三峰先師如何得真慧現前畣曰聞板聲喫飯又問如何得法性空畣曰洗足上眠床師顧左右曰學般若菩薩須是不滯玄解始得法性寬波瀾闊纔有毫忽異見奴緣未斷爭能觸處閒閒而今要透前兩轉也不難聞板聲喫飯太煞不尋嘗更擬玄解會洗足上眠床喝一喝曰大哉三峰師巍巍法中王。</p>
<p>上堂舉五祖演和尚上堂曰舉則公案事事成辦向外馳求癡漢癡漢師曰若是夫山肯恁麼道有什公案抵死要辦頂天立地須讓個漢。</p>
<p>上堂江月照松風吹永夜清宵何所為行盡東西廊幾多人未歸堪悲為著誰。</p>
<p>因事上堂舉趙州和尚曰不閒過念佛念法念僧師曰原來討事做夫山即不然但閒過不得無事生事設有衲僧出眾道和尚聒鬧殺人但合掌道某也幸苟有過人必知之。</p>
<p>上堂永日蕭然坐澄心萬慮忘欲言言不及林下好商量原來古人大有商量夫山孟孟浪浪只恁麼一直頭一字是一字一句是一句他時後日撞著個俊辨衲子問著三峰屋裏事小脫空尚自打不來何況大脫空驀召曰大眾試請驗看眾辟易師曰筭來只是一直頭使得快遂打散。</p>
<p>上堂舉演和尚上堂頻頻喚汝不歸家貪向門前弄土沙每到年年三月裡滿城開盡牡丹花師召曰大眾五祖師翁惟恐汝輩樂著嬉戲將好日子等閒送去太煞不惜兩片皮若是夫山撒沙撒土尚討不得閒有什工夫頻頻相喚三月四月牡丹落盡少不得有個回頭當爾之時與你個隨流認得性快樂永無憂底妙訣喝一喝曰莫誓速。</p>
<p>上堂舉龍門和尚上堂曰山僧今日與諸人同參一個真善知識便下座師拈起拄杖曰住住真善知識來也爾輩到處行腳討個什麼若向赤水求珠珠沉赤水就荊山覓玉玉隱荊山討方便討法門討安樂耶真善知識者從無一法與人那來安樂法門與你方便久參上士聞與麼說自然心死初機後學又作麼生卓一卓曰怎奈何。</p>
<p>上堂舉百丈一日侍馬大師山行次見一群埜鴨子飛過大師曰是什麼百丈曰埜鴨子大師曰什處去也百丈曰飛過去也大師遂把鼻頭扭百丈負痛失聲大師曰又道飛過去也百丈有省龍門遠頌曰草裏尋常萬萬千報云飛去豈徒然鼻頭是什閒皮草十字縱橫一任穿師曰眾中還有鼻孔端正者麼試自家摸看大師手裏底龍門口裡底與你面門上個是一樣是兩樣人人只顧撩天不信大頭向下未到透皮徹骨爭得出入息內承事恒沙諸佛無一空過者夫山今日雖與你捩轉鼻頭還須照顧眼下以拂子驀直指曰埜鴨子聻擊一下曰飛過去也復頌曰娘生鼻孔一模脫出氣宇如王阿誰委悉。</p>
<p>元旦上堂拈香祝聖畢喝一喝曰此是庚辰年最初第一杓惡水潑得著底一花開五葉潑不著底結果自然成且覆蔭天下人這株大樹新新無住一句作麼生復喝一喝曰路上行人口是碑。</p>
<p>上堂問千聖不到處萬法用無虧拈卻拄杖請和尚道師便喝進曰塞斷咽喉又作麼生師曰不靠你一個進曰老老大大全無準的師曰失口道著乃曰失口道著天下無敵塞斷咽喉有什準的萬法用處無虧千聖齊討棒喫喝一喝曰這副手腳什處尋覓。</p>
<p>上堂舉僧問長沙如何轉得山河大地歸自<span class='corr'>己</span>去長沙曰如何轉得自<span class='corr'>己</span>歸山河大地徑山拈曰轉山河大地歸自<span class='corr'>己</span>則易轉自<span class='corr'>己</span>歸山河大地則難有人道得不難不易句卻來徑山手裡請棒喫師曰只是個自<span class='corr'>己</span>轉一轉便說難說易棒又教阿誰喫長沙轉自<span class='corr'>己</span>歸山河大地可謂將此身心奉塵剎這僧轉山河大地歸自<span class='corr'>己</span>何得將常住物歸衣缽下夫山也不管你轉得轉不得且山河國土與自<span class='corr'>己</span>是一個是兩個速道。</p>
<p>上堂舉黃檗見僧來乃曰諸方老宿盡在我拄杖頭上僧便禮拜僧後到大樹處舉前話大樹曰黃檗與麼道曾夢見諸方也未其僧卻回舉似黃檗黃檗曰我這話<span class='corr'>已</span>行遍天下琅琊拈曰大樹與麼道大似有眼如盲黃檗一條拄杖天下人咬嚼不碎師曰若據琅琊太煞高黃檗門風然未免討他棒喫當時大樹豈無出人之眼一旦以非罪加之何以服諸方之心曾不聞咬人矢橛不是好狗管他嚼得碎嚼不碎驀拈拄杖卓一卓曰我這話<span class='corr'>已</span>行遍天下了也。</p>
<p>許定于中丞斷七陞座大人具大見大智得大用天下老和尚一氣道我在這裡還諦當也無若果具大見則不受人謾果得大用則不受人欺秪如釋迦老子初從母胎墮下氣宇如王為什千餘年後遭他跛腳阿師劈頭一棒這裏一氣拽得轉始好說個天上天下獨尊底大人果然具無師大智打瞌睡也是繁興大用若言達磨西來事久多變不消恁麼只要才能足機劃自然逢著有通塗莫誓速楊岐栗棘禪且置一邊權借南公下平實禪一問撥草瞻風秪圖見性阿那個是諸上座底性識得自性本脫生死眼光落地時作麼生脫既脫生死便知去處四大分張向什麼處去三句作一句道將來你若道生也石火電光舉必全真滅也玉轉珠回通身無影祥符門下有棒到你喫麼莫說他日奮大機顯大用提從上正印印天下叢林善知識要望我山主定于居士八千里未是遠在居士自山僧言下打開個安樂法門所以捐館之際如脫敝屣澄澄湛湛不動不搖舒卷以時去來無礙至於功業書於竹帛遺德在於生民又是他第三四頭底事山僧恁麼道還是提獎大眾還是欺謾大眾直饒一時透過千七百則總作個切腳我要問你本文在什麼處喝一喝曰千古萬古與人看。</p>
<p>上堂拈起拄杖曰諸方盡謂這上座近傍不得各各望崖而退今日實情說向你你等皆是祥符門裏人臂腕肯向外曲隨卓一下曰只有這些伎倆。</p>
</div>
<div class='div-other'><a id='mulu5' />
<p class='h1'>住台州天台國清寺語</p><p>上堂僧問何時得聖人復起師曰難為國清也不消如此僧作禮曰某甲罪過師曰奉勸兄弟以後不可隨人言語走乃曰佛法二字不道難不道易但於一切處尋著勘著無去住處直下將法王跟法王苗一時斫斷誰不道你是法王良久拈起拄杖曰不是國清今日特地勘驗兄弟且道法王還喫這個麼隨卓一卓曰便請。</p>
<p>上堂當人分上各有什麼事這裡道得一句國清以後不消得開口也良久曰諸人既爾堅秘不發事不獲<span class='corr'>已</span>道一句落座乃曰白大眾國清方丈不比諸方容易出入。</p>
<p>上堂天上天下自古自今僧出曰如何師曰總不得如何若何良久曰不知是不是是即也大奇。</p>
<p>上堂僧問四大分張計將安出師曰計將安出僧曰爭得不辜於<span class='corr'>己</span>師曰岸谷無風徒勞瞪目僧曰與麼即不勞究竟也師曰瞥地僧問如何是先佛本意師曰這裡即易僧曰在學人分上大難師曰如是用心真實難得僧擬議師喝出乃曰鬥行則十萬八千也是輸鬥坐則寸步不移也是輸何況這裏那裡四大分張尚圖別生計較豈先佛世尊之本意欲得不負先佛不辜<span class='corr'>己</span>靈究竟非什難事喝一喝曰這裏瞥地則岸谷無風何勞瞪目。</p>
<p>上堂大眾<span class='corr'>已</span>集師厲聲曰山僧今日大以為不然此後更不得依諸方樣子施行設法不嚴道化日見凌替罪歸阿誰未若眾中得一人出來真贗虛實向這裡定當得下活活底虛空搖杌不動何患天下不太平一僧巍巍堂堂而出師曰不是你便落座。</p>
<p>先皇帝諱日上堂拈香<span class='corr'>已</span>就座良久乃起立曰年年此日不得忘卻下座。</p>
<p>上堂舉鼓山和尚因僧問如何是西來意山曰石人筆下看師曰大哉從上之心髓又問如何是作家山曰你行腳為什麼師曰亦不是戲論僧曰與麼即某甲不疑也山曰你何處得作家師曰亦不是亂塞人口良久長聲歎曰追遠之誠何可忘也隨顧一眾曰汝等從前所作殺盜<span class='corr'>婬</span>妄諸罪一一如湯消冰應念化成無上知覺苟或毫末不靈秪因聽響各流傳又從今日起跳不座旋風趁散。</p>
</div>
<div class='div-other'><a id='mulu6' />
<p class='h1'>住蘇州靈嵒崇報寺語</p><p>到寺上堂靈源獨耀千日蔽其光輝一岳盤空萬象失其相好大丈夫秉慧劍般若鋒兮金剛燄非但空摧外道心早曾落卻天魔膽釋迦<span class='corr'>已</span>過去彌勒猶未來如來正法眼藏委在今日捏聚放開總繇這裏放開也無量諸佛國土一時現前且聽諸人飽足觀光捏聚也天下老和尚鼻孔一串穿卻又向什麼處出氣喝一喝曰巍巍乎惟天為大惟堯則之蕩蕩乎民無能名焉卓拄杖下座。</p>
<p>上堂僧問上來納個不審作家禪客下去賞個珍重本分宗師秪如雲興百問缾瀉千酬底當得何名師不畣僧曰欲得不辜來意更請別轉一機師亦不畣僧曰某甲也是譬如閒師哂之乃曰三世諸佛說夢有事有理六代祖師說夢無黨無偏靈嵒今日說夢黃連未是苦黃柏可為憐何故近來世界大非昔比行腳高士朝也妄想暮也妄想收得安南又憂塞北那討閒心情來聽說夢縱饒勉強築在他耳竅裏生門易過死門難出今日也恁麼明日也恁麼雪竇道得好第三第四不問你後五日事作麼生說到這裡未免二乘膽戰十地魂驚老漢更不與你方便直待驢年諾惺惺著吾行爾隨吾喚爾應一隨一應無少無剩。</p>
<p>上堂舉趙州和尚示眾曰金佛不度爐木佛不度火泥佛不度水真佛屋裏坐師曰至道無難惟嫌揀擇選佛場開是聖是凡一齊來心空及第所作所為絕猜忌不見石頭土塊草木叢林以至昧略飛搖我皆令入無餘涅槃而滅度之況乃具正遍知底大聖人無往不自得而不能入水入火入大爐鞴老漢今朝豈敢掩是飾非將佛法當人情秪要他隨處出生當處寂滅金佛入爐根塵一如木佛入火彼我無殊泥佛入水全身歸父屋裏真佛一場露布百念歲個老古錐直得手足無所措靈嵒病叟沒伎倆閒把虛空缺處補喝一喝曰報諸仁舉即顧無差互。</p>
<p>上堂眾集嘿然經食頃乃曰諸仁不是畏縮不將來老僧不是吝惜不祗對擊禪床曰坐了這個位次不與諸仁說難說之法教你一個個直下作師子兒去成佛成祖去入如來藏去反教你如鄉頭保正耆長大戶參雜在資生產業裏去祈神告佛打入福利門頭去如是則袈裟下多藏毒藥把諸相完具底活佛沉埋向穢廁坑裏將來老僧頭破作七分如阿黎樹枝也不足償其罪過即今世事如麻空門路賒布裙一截泥努出膝蓋子看這老和尚說什難說之法復擊禪床曰今年桃李熟一顆值千金。</p>
<p>上堂舉達觀穎和尚住聖因一日陞座曰諸方鉤又曲餌又香奔湊猶如蜂抱王聖因這裏鉤又直餌又無猶如水底捺葫蘆舉拄杖作釣竿勢曰深水取魚長信命不曾將酒祭江神師曰尼山夫子世間聖人猶自罕言利命穎老出世祖師乃爾怨天尤人尚得謂之達觀哉靈嵒今朝不圖翻局要見得失平懷良久曰柳絮隨風自西自東本無定法遇緣即宗取得魚來還自放羞憑鉤餌立奇功。</p>
<p>建侍者母氏三十周年請上堂僧問佛法二字總不敢問著秪如臘月三十日到來如何打算師曰好向人前恁麼問僧曰不意和尚見到這裏師曰老僧有口也難開僧曰今日可謂小出大遇師曰且待別時來僧問既然黃檗佛法無多因什臨濟不肯得少為足垂老更思一頓師曰上人慣自生鐵團上尋縫僧曰真個那師曰老僧爭肯虛空罅裡釘橛僧曰和尚大似不知語未竟師便喝僧亦喝師曰學語僧問香嚴道子啐母啄子覺母殼如何是子師便喝如何是母師曰正覓起處不得作麼生啐師曰哀哀作麼生啄師曰舊日事不須提起僧無語師曰老僧患聾闍黎患啞乃舉臨濟大師曰你一念心疑被地礙你一念心愛被水溺你一念心瞋被火燒你一念心喜被風飄師曰據老僧看來大師正欠悟在學道人真到不疑之地自謂腳腳踏實豈非地礙縱饒恩愛全消如髑髏裏眼睛乾不盡豈非水溺驢踐馬踏刀斫斧砍木石泥土相似覓瞋心如芥子許不可得秪這不可得底無明忒煞豈非火燒喜識盡時自謂消息盡也豈非風飄果真達得四大如夢如幻隨處解脫疑心愛心瞋心喜心總是你屋裡真佛顯現底心光把得便用即是殺人刀活人劍一任人間天上縱橫自在應物無拘隨緣得妙一人如此眾多亦然生者如此死者亦然今生父母多劫父母盡達煩惱結使如空無所依向這裏還歇去得麼你若又引將大師道一念心歇處喚作菩提樹喝一喝曰和根截倒。</p>
<p>契侍者請上堂舉僧問曹山佛未出世時如何曰曹山不如出世後如何曰不如曹山後來我演祖拈曰若以世諦觀之曹山合喫二十棒若以祖道觀之白雲合喫二十棒師曰老大祖師這回救不得也道樞綿密智域困深底曹山好以世諦責之前來二十棒自領出去然曹山老漢亦不無大智人前三尺暗若於出世未出世觀佛爭能截斷情塵裂開見綱要得類中混跡炭裡藏身猶未在何況青天轟霹靂陸地起波濤遠之遠矣今日設有問靈嵒佛未出世時如何道不曾貶剝諸方出世後如何道一任諸方貶剝若更以世諦祖道論量七十二棒且輕恕一百五千難放君。</p>
<p>弟子祝本圓莊嚴先慈請上堂僧問一不得有二不得無新年頭佛法作麼生商量師曰空裡忙忙書卍字僧曰還諦當也未師曰是真草是隸篆僧曰謾某甲一人即得師喝曰從不謾人僧作禮曰分明舉似師曰切不得作永字八法僧問見得滿地黃金何妨即此用離此用明知通身錦繡因什觸不得背不得師曰且讀本文僧曰陳年底拈過一邊斬新底再請垂範師曰莫尋註腳僧作禮曰某甲且自領話師曰身上著衣方免寒口中說食終難飽僧問一冬燒不盡春風吹又生未審湖南草作何顏色師曰昨日鬧鬨鬨僧曰大有人疑著師曰今朝靜悄悄僧曰何妨細而詳之師曰果是俊快衲僧定不回頭轉腦僧曰不是某甲幾被惑亂師曰大唐國裏老婆禪一等與君注破了僧問大眾也如是某甲也如是和尚作麼生師曰直得天雨芬陀華僧曰還著得這一句也無師曰試看玉階長瑤草僧隨顧左右曰今日看破這老漢師曰一年一度春風來僧一喝師曰大地何人眼不開乃曰一年一度春風來大地何人眼不開空裏忙忙書卍字青山拍掌歎奇哉且讀本文莫尋註腳身上著衣方免寒口中說食終難飽昨日鬧鬨鬨今朝靜悄悄天雨芬陀華玉階長瑤草子母各不相知事理依然兼到卓拄杖曰大唐國裏老婆禪一等與君注破了。</p>
<p>祖侍者請上堂大覺溟長老出問若有欲知佛境界當淨其意如虛空虛空來連架打某手不如腳還有畣話分也無師無語溟曰早知與麼悔不與麼酇侍者問某甲不問話和尚作麼生師亦無語酇曰果然三寸甚密師仍無語酇曰三十年後此語上碑去在乃曰古德道橫按莫邪全正令太平寰宇斬癡頑何異靈龜負圖自取喪身之兆大似鳳縈金網擬趨霄漢以何期汾陽無業禪師曰佛法在日用處在著衣喫飯處在迎賓送客處屙矢撒尿處美則美矣未盡善也著衣但著衣喫飯但喫飯佛之一字尚不喜聞更起法見展轉不堪況又道個舉心動念便不是了也尋嘗向汝等諸人道舉心動念華雨四天逐惡隨邪香飄塵剎貪欲瞋恚是值種德之本邪見煩惱是嚴佛土之門擬心學佛學法便不是了也經中謂地獄餓鬼畜生盲聾瘖啞世智辨聰佛前佛後北俱盧洲長壽天為凡夫住事八難靈嵒道禪宗亦有八難真佛真法真道三塗也不見一法名為北洲念念心不間斷如長壽天權實照用是世智辯聰獨脫無依乃諸根不具石火電光同佛前佛後所以楞枷曰斷二根本名害父母諸使不現名害羅漢斷彼異相諸陰積聚和合名為破僧斷彼七種意識身名為惡心出佛身血以此行五無間業不墮無擇地獄今日祖侍者為父圓慧居士三十周期特請老僧舉揚實際莊嚴報地不惜口業破盡從上家私汝等諸人倘能不斷無明直見真父不滅貪愛直見真母行於非道通達佛道則老僧箭不虛發其或尋逐古人言句心念一起不惟自被波旬撲倒和老僧一時打入鐵圍城也。</p>
</div>
</div><!-- end of div[@id='body'] -->
</body></html>