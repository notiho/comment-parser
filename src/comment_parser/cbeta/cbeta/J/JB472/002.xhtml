<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大博乾禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu7' />
<p class='juan'>大博乾禪師語錄卷第二</p><p class="byline">侍者超今記錄</p>
<div class='div-other'><a id='mulu8' /><p>師於順治拾肆年四月初二日燕京保定府雄縣院主欣然洎合縣縉紳檀越等請住崇寧寺結制上堂拈香祝聖畢次拈云此一瓣香第三回爇向爐中供養本師上萬下如老和尚用酬法乳<span class='corr'>斂</span>衣就座維那白椎云法筵龍象眾當觀第一義師云埋兵搦戰總非作家匹馬單鎗聊稱敏手還有久經戰場者麼出眾與拄杖子相見僧問如何是賓中賓師云兩腳走埃塵進云如何是賓中主師云烏藤不離手進云如何是主中賓師云肚飽詐饑進云如何是主中主師云水火無情進云賓主<span class='corr'>已</span>蒙師指示向上機關事如何師云耳聾眼瞎乃云夏月炎天似火爐中不用添柴只待煙沉火寂通身體露如來雖然如是且道是誰證據震威一喝復舉王常侍訪臨濟同到僧堂中侍云這一堂僧還參禪否濟云不參禪侍云還看經否濟云不看經侍云畢竟作麼生濟云總教伊成佛作祖去侍云金屑雖貴落眼成瞖又作麼生濟云我將謂汝是個俗漢師云王常侍深用探竿難免坑塹臨濟老漢趁浪顛舟徒費波濤正眼觀來各與二十拄杖何故聻道泰不榮安樂業卻來平地起孤堆。</p>
<p>文安縣眾鄉紳請上堂跛鱉吸乾滄海水泥鰍吞卻鐵崑崙得來箇裏平如掌佛祖流傳古到今於此透得去總華藏海如一微塵盡大千界似一米粒泥鰍跛鱉放大光明現無盡億身亦無身可得度無盡億眾亦無眾可存雖然如是猶是建化門庭邊事且道自<span class='corr'>己</span>腳跟下一句又作麼生道良久云空劫<span class='corr'>已</span>前難話會威音那畔絕承當。</p>
<p>上堂問撐天拄地即不問赤條條的事如何師云天無四壁進云只如天不能蓋地不能載又作麼生師云誰是其人僧無語師打乃云獅子窟中獅子栴檀林裏栴檀威獰赫赫精明香燄澄澄光彩乃至森羅萬象貫古騰今剎剎塵塵全彰本分雖然如是若非過量漢子焉敢承當出格男兒一肩擔荷會中還有承當得者麼卓拄杖下座。</p>
<p>四月八上堂問世尊一手指天一手指地云天上天下惟吾獨尊意旨如何師云和盤托出進云後來雲門道一棒打殺是何意旨師云知恩報恩進云恁麼則寒山逢拾得攜手過江村師云強盜撞著賊乃云指天指地多少毒氣周行七步和盤托出目顧四方轉覺郎當惟吾獨尊恥羞不顧大眾浴佛且置只如雲門道一棒打殺喂狗子貴圖天下太平是何意旨良久云將此身心奉塵剎是則名為報佛恩。</p>
<p>師誕日上堂問五十六年重煆煉一回拈出一回新向上宗乘即不問乞師指出箇中人師云摘破香囊燻大地進云天地同源萬物一體請拄杖子再轉法輪師云撥開天竅吼真風進云雲開月朗乾坤闊萬壽堂中宇宙寬師云不勞讚嘆乃云暑氣炎炎勢莫休行人不在路橋頭南山古洞無今昔一片清涼不記秋到者裏刀斧不能斫水火不能侵凡聖若空花生死如陽燄所謂佛祖窺之不見列聖仰之無門從他野鶴閑雲到來了無湊泊既然如是且道還有垂手處也無壁立巖前風颯颯孤峰頂上浪滔滔。</p>
<p>端陽上堂云五月五日午時節百怪千妖俱殄滅菖蒲似<span class='corr'>斂</span>逼長空艾葉如雲遮天月桃符神莫莽鹵何故聻清淨伽藍內不打這破鼓。</p>
<p>上堂離四句絕百非嘴邊生白醭舌上長青苔直恁麼去卻成擔板橫說豎說塵說剎說口似懸河舌如瓶瀉若恁麼去又落葛藤到者裏恁麼也不得不恁麼也不得恁麼不恁麼總不得若有箇漢出來道離四句絕百非也得橫說豎說塵說剎說也得恁麼不恁麼總得且道淆訛在甚麼處還委悉麼鴛鴦繡出從君看不把金鍼度與人。</p>
<p>上堂揚眉瞬目好肉剜瘡語默形言為蛇畫足只饒乾坤未兆文彩未彰凜凜孤危沉沉絕照早是白雲萬里還有具頂門眼者麼長安無限英靈客那箇男兒不丈夫。</p>
<p>解制上堂秋水泥清秋月圓明秋禾成熟秋葉歸根正是叢林中解制之時若是箇透脫漢子於動轉施為處自然不掛一絲不捨一法物物頭頭拈來便用到恁麼地便可以承受宗風擔荷家業還有擔荷得者麼金風陣陣抹林枝正是梧桐葉落時幾次寒蟬鳴後嶺數行秋鴈度前溪水光卸燄歸清錦山色蒼黃疊翠衣說向參方學道者頭頭顯露目前機。</p>
<p>上堂如來出世間為度眾生故脫卻淨白衣示穿泥履服六載悟心空三思深委曲無分大小根頓漸俱提育拈花微笑間兩手親分付入滅到雙林潮回歸海屋火燒白雀寺風捲西天竺咄咄。</p>
<p>上堂拈起須彌椎打破虛空鼓驚起北山蟲咬殺南山虎甜的徹蒂甜苦的連根苦晝夜不容停追劄鄉土為甚如是萬古碧潭空界月再三撈摝始應知。</p>
</div>
<div class='div-other'><a id='mulu9' /><p>師住盤山中盤寺僧首來儀院主德峰暨眾護法恭請結制上堂拈疏示眾云今朝十月十五盤山鳴鐘擊鼓中盤結制上堂林巒樹木起舞顧視左右云還會麼倘若未會更請表白宣讀宣疏畢陞座拈香祝聖罷次拈云此一瓣香第四回爇向爐中供養本師萬如大和尚用酬法乳師云盤山久息案頭煙木鐸銅鐃總寂然時為東君通一線鼓魚鐘磬吼三玄還有知音者麼出眾相見僧問合山俊傑四海英賢同明圓頓之宗共證三摩之旨且道承誰恩力師喝進云萬象叢中開不二孤峰頂上獨稱尊師云誰是其人進云眼橫鼻直師云末後一句如何道進云擊開普化當年鐸驚起兒孫滿大唐師云又恁麼去也便打問西乾演教東土傳心今日陞堂如何指示師云要箇總不恁麼的進云恁麼則人人俱喝無生曲合會同吹海底笙師云寶劍贈與烈士進云假若諸緣未盡箇事欠平又如何指示師云只待腦後釘穿乃云喫飯穿衣渾箇事迎賓待客總無他通身徹底無生意何須重打葛藤窩到這裏窮玄窮妙背覺合塵論性論心將妄逐妄若是英靈漢子聞恁麼道便乃直下承當一肩擔荷豈不省力只如今日安居一事又如何指示祖佛機關窮徹底人間天上總伽藍。</p>
<p>上堂佛殿階前騎象馬三門廊下走麒麟翻身踏倒伽藍殿四個金剛著一驚且道驚個什麼誰知蓆帽下元是昔時人。</p>
<p>上堂問古德云大事未明是山不是山水不是水只如和尚分上畢竟如何師云山不是山水不是水進云假若山崩水竭後畢竟又在什麼處師云兩眼對兩眼進云山水<span class='corr'>已</span>蒙師指示瑞雪騰空事如何師云日出後一場懡㦬乃云當陽一句顯教外之真風頂門一機露玄關之密訣不是形言盡理博古明今實要枯木龍吟石牛哮吼機投針芥言扣關津這邊那邊齊收齊放所謂見與師齊減師半德見過於師方堪傳授雖然如是盤山亦未點頭在何故聻出頭天外看誰是我般人。</p>
<p>祈嗣上堂問教中道住者名主不住者名客即今僧俗同均且道誰是住者師云雲騰千里霧進云假若有個頂天立地人來又作麼生接待師云直與一頓進云恁麼則打麵不離州土麥唱歌難哄當方人師云哄過也不知乃云著實處透得攢花簇錦玉轉珠回虛玄處透得玉轉珠回攢花簇錦到恁麼時節這邊那邊向上向下魔宮佛國今古有無世法佛法打成一片直得通身活潑徹底玲瓏有扣則鳴無求不應卓杖云擒龍須是經綸漢捉虎還他將相才三個泥牛吞卻月一時產下狀元來。</p>
<p>上堂問昨夜雪花飄滿地今朝風靜又成霜佛法世法俱不問雪後加霜事如何師云屈詞難唱進云盤山會裏翻觔斗到此方知普化顛如何是盤山境師云五峰八石進云亂石巖前獅子吼短松靄靄萬年春和尚平常以何接人師云杖頭有幸進云雪重霜嚴伏惟珍重便拜師云遠勞神用乃云人人上盤山求道道在什麼處乃呵呵大笑又云個個向老僧處覓佛法佛法在什麼處亦呵呵大笑復云今日既<span class='corr'>已</span>上來老僧與伊等說個方便去若要求道向邦君大路上驀直去要求佛法向自<span class='corr'>己</span>頭上模取來老僧者裏覓什麼碗復呵呵大笑下座。</p>
<p>冬至上堂三冬齊降湖海成冰正令當行乾坤失色天門閉柵地戶封疆雪壓山川霜埋古路只得。</p>
<p>朔風颯颯寒氣森森冷冷孤危逼天塞地正恁麼時若作佛法商量只得嘴掛壁上若作世法商量孰敢出林揚首雖然如是止可威伏藩羊若是戴角熊兒豈肯當爐避火只如隨緣得妙一句如何道竿木隨身逢場作戲。</p>
<p>上堂迷者悟之父悟者迷之祖拈卻迷與悟大蟲元是虎古人道米裏有蟲盤山道米裏有法但有嚼著者一點也瞞他不得喝一喝。</p>
<p>上堂問盤山自古十人上山九人得道未審那一人不得道師云跛腳阿師乃云覓火和煙得擔泉帶月歸翻身獅子躑蹴踏象王回拈起拄杖云文殊普賢不合本分卻向拄杖頭上道觀音妙智力能救世間苦遂喝一喝云者無鼻梁漢終日救人何不自救且道作麼生得自救去擲拄杖下座。</p>
<p>上堂問等閑恁麼提撕未能一肩擔荷今日群賢聚會請師再轉玄機師云八角磨盤空裏轉進云拈出些些乾屎橛直教遍界總馨香師云未飲三峽水爭知甘味長進云恁麼則野老齊歌曲共賞雪中梅師云逢人不得錯舉乃云若論佛法無處不是只是有件事在說與大眾伸手拈不著開口道不著動足踏不著所謂非思量計較之所能到者裏只許無舌人論無手人拈無足人履還會麼若未會老僧更與你通個消息去有意看山山轉遠無心學道道相應。</p>
<p>臘八日上堂問逐日尋心心不見經年參道道元無夜深觸著明星角卓破摩醯本自如且道與釋迦老子是同是別師云觸著後是何意旨進云古今無二路凡聖一如然師云本分一句如何道進云踏著秤錘硬似鐵師云亦須粉碎始得尼問如何是生師云石筍抽條進云如何是死師云鐵牛臥水進云如何是本來面目師云師姑依舊是女人進云早知燈是火飯熟許多時師云見個什麼道理尼無語師打乃云掀翻不是人間物打失何關天上星一片殘雲消散盡碧天皎月現全身到恁麼時輸不從贏秦不順楚山川水國緇素分明一片清虛何須特地還會麼雖然舊閣閑田地一度贏來方始休。</p>
<p>上堂頓斷舌根的籠絡不住腦門合殺的總絕蹤由所謂坐斷千差踏翻異路既然如是且道此人如何親覲還委悉麼寢殿無人空寂寂滿軒惟有月虛明。</p>
<p>上堂動則失宗靜則失旨掀翻動靜㗭哩㗭哩若向這裏領略得去今古歷然常坦坦了無南北與東西下座。</p>
<p>應報成寺請上堂諸佛放光明助法實相義驀拈拄杖敲香几西角云者是放的光如何是實相義又以杖敲香几西角云者裏是實相如何是放的光若向者兩處緇素得出便可拈一莖草為丈六金身盛大千界於粟米之內何故聻水向石邊流出冷風從花裏過來香。</p>
<p>歲朝上堂問衲僧門下無遷變選佛場中有聖凡只如一年之首四季之初如何是迎新第一句師云東方日出卯進云如何是國泰民安第二句師云臣忠子樂子孝父心歡進云如何是風調雨順第三句師云村翁連夜醉野老共雲閑進云恁麼則乾坤盡顯無生意大地齊彰劫外春師云澣州出密棗乃云歲首敘寒溫陽和四野分春風潑地起煖氣傍岩升乾坤毛骨散甦醒凍中情到恁麼時羽毛轉向上宗乘百草萌西來大意且道爾腳跟下骨董抽芽也未金馬石前蘭疊翠白猿洞菊馨香。</p>
<p>上堂問五峰八石即不問如何是中盤寺裏主人公師云德峰進云如何是主人的作用師云迎賓待客進云恁麼則徹底玲瓏去也師云堂前休教缺香燈張婆子問生從何來師喝進云死從何去師亦喝進云如何是不來不去師云須彌山進云去年喫飽飯今年忘卻饑師云什麼物解喫婆喝師打乃云終日閑閑地常年坦坦然只麼無改變空王即現前下座。</p>
<p>上堂云拈起也雲騰霧捲放下也匝地波濤所謂活潑潑轉轆轆逢江作渡遇澗為橋調無粉羹施無米飯普利人天般般具足只如不拈不放一句如何指示水歸大海波濤靜雲到蒼梧氣象閑。</p>
<p>上堂舉教中道佛真法身猶若虛空應物現形如水中月黃面老子將苦葫蘆呼作密果拈黑豆換人眼睛當時幸是無人若遇個銅頭鐵額漢管教一場漏逗何故聻在處綠楊堪繫馬誰家無路透長安。</p>
<p>解制上堂解開布袋頭放出一群牛五湖藏不得四海莫能收雖然如是切忌犯人苗稼豈不聞古人道有佛處不得住無佛處急走過始較些子若還東逐水草西犯青苗莫道不能收得只教浸殺他家虀甕裏有分在會中還有拽脫鼻孔者試吐氣看眾默然師云若不藍田射石虎幾乎誤殺李將軍。</p>
<p>上堂問南泉斬貓意旨如何師云腥臊的進云趙州頂草鞋又作麼生師云兵行詭道乃云桑樹著箭柳樹出漿張公喫酒醉殺李郎於此會得自有娘生衣服祖業家園不變不遷不損不壞住之莫盡著之無窮拈一絲而覆蔭群靈布一具而含育萬有且道如何是娘生衣服祖業家園聻乃呵呵大笑下座。</p>
<p>上堂者個是甚麼只是個駝死屍的鈍漢荷皮袋的婢子從始至今頭出頭入迷原認影逐妄失宗豈知本自圓明體自空寂真常自性與佛無殊要識返本還原麼識渠不用頻頻舉只在停機不語中。</p>
<p>上堂問神光山上說法達磨崖下參禪未審意旨如何師云魚行水濁鳥飛毛落進云恁麼則虛空無背面在處白雲鄉師云親到一回始得進云萬古不磨空有相一塵不立絕淆訛師云更要腳跟點地始得乃云圓明妙性中本來常清淨不染聲色塵不入寂滅定無取亦無捨無修亦無證堂堂本自如是名大圓鏡差別一絲毫錯過窮性命報到禪家仔細觀休將伎倆作心源從前一段真常錦不假機梭體自圓。</p>
<p>上堂問等閑把住要津大地悉皆消殞如何是盤山境師云群峰拱白塔進云如何是境中人師云一室坐黃龍進云人境蒙師指向上事若何師便打進云只如今日四眾臨筵又如何舉唱師云紫蓋峰前雲片片蟒龍溪下水潺潺進云一種沒絃琴惟師彈得妙師云識甚好惡乃云佛法如大火聚進則燎卻面門退則墮坑落塹若有毫髮住著是為立地死漢只饒諸佛諸祖出來亦須嘴掛壁上山僧到此無理可申無言可吐只得借盤山為題與大眾通箇消息形如畫境狀如松滿幹煙籠映碧穹面面龍盤浮翠影層層瓔珞露真風寶圖壁立千峰外梵剎橫開萬壑中舉世丹青描不得白雲常掛紫金容。</p>
<p>上堂箇中一著等虛玄今古寥寥絕變遷佛祖界中藏不得盡情懸向碧堂前所謂仰之彌高鑽之彌堅瞻之在前忽焉在後還會麼處處綠楊堪繫馬家家有路透長安渠儂覿面親呈示不必前三與後三。</p>
<p>上堂問獅子吼時芳草綠象王回顧落花紅如何是回顧的事師視左右云會麼進云不會師云錯過了也乃云這邊一著佛智難知那邊一機祖心莫測移星換宿促短延長格外提持一團作用到恁麼時便可以大開爐鞴拈弄鉗錘煆煉聖凡權衡佛祖且道誰是其人赤心片片知人少覿面堆堆睹者稀。</p>
<p>上堂問壁立萬仞即不問接物利生事如何師云拖泥帶水進云棒頭演唱無生曲未審知音有幾人師云阿誰不會進云恁麼則現前大眾悉皆同條去也師云知恩者少負恩者多乃云言前薦得舉一明三句下承當拈頭識尾鐵草鞋一踏粉碎金剛橛一拶成灰只得百不減一不添貓兒睡覺狗子打眠任他滄海變桑田惟有衲僧真密訣至今千古許誰傳還會麼當道鑄成金矮子正齊行下鐵饅頭。</p>
<p>上堂問傾湫倒嶽平常事不涉唇吻道將來師云現成公案進云手持夜明符幾個知天曉師云夜行人更多師拈拄杖卓一下云至尊至貴至低至賤雖不值錢傾國不換廚堂階下糞掃堆頭填坑補谷塞壑盈溝諸佛拈不起祖師莫能收十聖無門趣入三賢那覓蹤繇獨有寂寥峰外禪和子作蒲團作被褥做枕頭復云咄下座。</p>
<p>保安上堂問三藏百宗渾是藥情與無情一病身乞師速救師打云收進云恁麼則踢翻罏銚藥病消殞去也師云㗭哩㗭哩進云謝師指示師云吽癹吒乃云罪從心起將心懺覓心心似空花焰了知心罪本來空此是雄雄沒量漢達心空真實懺紅爐燄上飛雪片三災八難盡消除五眼六通渾顯現圓明露藏不得爍爍寒光輝碧落眉間玉露少人知掌上明珠誰把著擲拄杖云大眾看取。</p>
<p>上堂問年年今日臘月八朝朝夜半一天星且道釋迦老子悟個什麼師云窺破鼻梁進云恁麼則天明不須雞報曉日午何用打三更師云說到不如行到進云學人契界分明去也師云且莫錯認定盤星僧喝師打乃云臘月八無縫罅鐵壁銀山錐莫劄舉眸觸著一輪星雪山悟了西番達擲拂子下座。</p>
</div>
<p class='juan'>大博乾禪師語錄卷第二終</p>
</div><!-- end of div[@id='body'] -->
</body></html>