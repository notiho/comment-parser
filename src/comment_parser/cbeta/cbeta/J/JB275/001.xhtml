<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>興善南明廣禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>南明禪師語錄序</p><p>昔彙雲門先師稿有無趣無幻二大師語錄序其中稱趣為仰山再來稱幻為臨濟直下兒孫無趣克家之子乃知南明大師為幻之嫡傳也余初參雲門即入龍居禪席值南師領眾重蒙提挈一日遽問曰一念緣起無生超彼三乘權學等見阿誰緣起有生耶師與一喝余時茫然夜坐單後過數炷香如彈指頃始知有做工夫事南師之力也時同席有玄微兄者又為南師嫡嗣及師遷化余在山水中每遇玄兄聚舊即以大事為問玄兄以病自謙遯名匿影余住雪峰日常一接書問再接偈言知<span class='corr'>己</span>住持普明矣迨余遊汀洲遣禮招至欲行古道遜余上堂余復邀眾檀護迎請陞座堅執不允故勉為結制竟成賓主焉話次復及大事即頹然示疾余曰斷橋一脈至兄止耶日不然脫有可兄意者能指出以相示乎余唯唯即索南師源流并斷橋倫歷代付法偈及語錄一卷莊讀行狀益知居常孤潔不肯輕展鎗旗竟以退託終其身故余不得不憑贓揭出使人知斷橋猶在也。</p>
<p>崇禎辛巳仲冬日傳曹洞正宗後學雲門明方拜撰。</p>
</div>
<div class='div-xu'><a id='mulu2' />
<p class='h1'>南明禪師語錄序</p><p>世尊謂眾生曰善知識者是汝等莫大因緣能令汝等明見佛性離苦解脫一切眾生皆有佛性第因業緣障蔽遂致苦海飄流故遇善知識宏機迅辯如大將軍攝印登壇生死浮沉操提在手學者直下承當曉得棒頭落處猶聾振雷猶瞽見日其間承接燈傳不容野狐疑似嘗稽臨濟一宗派衍于今極盛矣然有異流而走名者亦有正傳而韜寂者如南明和尚親承衣缽于車溪從上淵源授受甚確聞谷雪庭諸善知識無不虛左推尊之南大師乃不欲語言文字滋世葛藤見有述其語輒焚去此其識見超出諸方遠矣然令後起者不有玄微大師其人誰與默識緒餘存其萬一衍唱真傳哉玄大師不惟不負法乳之恩其于莫大因緣能令眾生離苦解脫之旨豈曰小補之哉雖然既無文字語言此是何物具眼者請分柝看。</p>
<p>欽差巡視海道兼理邊儲福建按察司按察使檇李後學黃承昊撰</p>
</div>
<p class='juan'><a id='mulu3' />興善南明廣禪師語錄</p><p class="byline">建寧普明寺嗣法門人妙用　集</p><p class="byline">嘉興金明寺住持法孫悟進重輯</p>
<div class='div-other'><a id='mulu4' /><p>師在徑山示眾五峰頭卓朔雙徑尾顛先喝石巖一任[跳-兆+孛]跳明月池覆地傾天此四句中有一句有殺人刀無活人劍有一句有活人劍無殺人刀有一句殺人刀活人劍俱有有一句殺人刀活人劍俱無伶俐衲僧簡點得倜儻分明許你一生參學事畢。</p>
<p>除夕示眾云前年年鼻孔無半邊去年年兩眼不能全今年年三十精骨獻青天我禪<span class='corr'>已</span>說了汝等作麼生參。</p>
<p>示眾個般奇特事難言驀直皋亭跳上天帝釋鼻梁遭磕破波斯痛倒海門前。</p>
<p>維那云今時修行人決要出三界一僧云即今亦不在三界裏又一僧云喚甚麼作三界師云三界歷然偈曰慧劍單提總莫論葛藤那許再留根吟風嘯月須常分機用從空解轉身。</p>
<p>僧問三世諸佛為甚麼不知有師云聰明反被聰明誤進云狸奴白牯為甚卻知有師云棒打石人頭嚗嚗論實事。</p>
<p>示眾人來問我祖師禪報道中宵月正圓橫放鐵牛衝遍界虛空踏破海流乾。</p>
<p>茶次有僧持餅趨過師前師問云這個餅那裏買來的僧回身云莫道無語好師便舉手中餅云且道這個那裏買來的僧云這卻道不出師云情知汝道不出。</p>
<p>維那行嚫次序言云板首三分執事二分散眾一分時有一僧在旁師即問云汝是一分的二分的三分的僧無語師對維那云汝未把嚫與他那僧又無語師云出去。</p>
<p>示眾落日如懸鼓峰前仔細觀霞光交大地一片錦山川。</p>
<p>師生日今朝初度日天開并地闢三際絕分疏誰云微細識山頭躍鯉魚海底蓬塵出深知養育恩感報無窮極。</p>
<p>僧拈針自語若是工夫深鐵杵磨作針師云你這個針那個鐵杵磨的僧無對師云你問我荅僧擬問師云果然。</p>
<p>師問僧云冰在這裏水在那裏僧云卻成一塊冰師直視云老大作這般見解僧云師又如何師云多這點作麼。</p>
<p>師在皋亭閉關時有僧問云師今進關必待徹悟而後出關師云恁麼盡未來際出此關不得僧無對師遂掩門。</p>
<p>下雪次有僧推窗云滿山都是雪師云隨聲逐色漢僧云乞師離聲色道一句師云滿山都是雪。</p>
<p>聞谷師問云了即業障本來空為甚麼師子尊者被罽賓國王斬卻師云本來空聞云爭奈頭何師云本來空聞云為甚麼罽賓國王一手墮地師云本來空。</p>
<p>僧問四大分張眼光落地畢竟向何處安身立命師云東家作驢西家作馬。</p>
<p>師為靜中師掩龕顧視大眾指龕云大眾只這個龕非窄非寬本無出入寧有開關即今靜中師端坐其中無黨無偏正恁麼時眾中莫有知時識節的麼出來道一句看如無山僧為伊下手去也遂推上。</p>
<p>僧看師十二時偈次問師云隔壁老兒拏賊子贓在甚麼處師云現在僧無語師便掌。</p>
<p>師一日舉香嚴偈問用侍者者纔擬荅師便喝者復擬開口師又喝者即點首珍重師付偈曰無傳無受法無傳無受心付與無手者掣斷虛空筋。</p>
</div>
<div class='div-other'><a id='mulu5' />
<p class='h1'>頌古</p>
<div class='div-orig'><p style="margin-left:2em">世尊在靈山會上拈花示眾眾皆默然唯迦葉尊者破顏微笑世尊曰吾有正法眼藏涅槃妙心實相無相微妙法門不立文字教外別傳付囑摩訶迦葉。</p>
</div>
<div class='div-commentary'><p>一事無成兩鬢斑欣欣獨自笑靈山一枝花上呈春色拖累兒孫仰面攀。</p>
</div>
<div class='div-orig'><p style="margin-left:2em">六祖聞二僧論幡動風動往復不<span class='corr'>已</span>祖曰不是風動不是幡動仁者心動。</p>
</div>
<div class='div-commentary'><p>不是風兮不是幡浮蹤暫爾寄禪關窗前非獨松稍月更有長江浸遠山。</p>
</div>
<div class='div-orig'><p style="margin-left:2em">斷橋和尚室中示眾萬法歸一一歸何處。</p>
</div>
<div class='div-commentary'><p>侵晨出去晚頭歸赤腳髼頭滿面灰無底鍋燒無米飯臭煙烽㶿嘴尖吹。</p>
</div>
<div class='div-orig'><p style="margin-left:2em">僧問趙州如何是祖師西來意州云庭前柏樹子。</p>
</div>
<div class='div-commentary'><p>諗老師三寸舌柏子布庭虛藏身沒影跡沒影跡冷眼看來且端的咄瞎漢三十拄杖少不得。</p>
</div>
<div class='div-orig'><p style="margin-left:2em">靈雲見桃花。</p>
</div>
<div class='div-commentary'><p>靈雲老不無端將謂瞞人返自瞞千紅萬紫<span class='corr'>已</span>狼藉何獨桃花是指南。</p>
</div>
<div class='div-orig'><p style="margin-left:2em">世尊因文殊至諸佛集處值諸佛各還本處唯女人近于佛坐而入三昧文殊乃白佛云何此人得近佛而我不得佛告文殊汝但覺此女令從三昧起汝自問之文殊遶女人三匝鳴指一下乃托至梵天盡其神力而不能出佛曰假使百千文殊亦出此女定不得下方過四十二恒河沙國土有罔明菩薩能出此女定須臾罔明從地而出作禮世尊世尊敕出罔明卻至女子前鳴指一下女人從定而出。</p>
</div>
<div class='div-commentary'><p>蛇驚枯草裏鳥語碧巖前彈指空勞力青天被熱瞞。</p>
</div>
<div class='div-orig'><p style="margin-left:2em">百丈海禪師每上堂有一老人隨眾聽法一日眾退唯老人不去師問汝是何人老人曰某非人也於過去迦葉佛時曾住此山因學人問大修行人還落因果也無某荅云不落因果遂五百生墮野狐身今請和尚代一語貴脫野狐身師曰汝問老人曰大修行人還落因果也無師曰不昧因果老人于言下大悟作禮曰某<span class='corr'>已</span>脫野狐身住在山後敢乞以亡僧津送師令維那白槌告眾食後送亡僧師領眾至山後岩下以杖挑出一死野狐乃依法火葬。</p>
</div>
<div class='div-commentary'><p>不落不昧笑呵呵空裏翻身爭奈何楖栗一條何所倚橫挑日月下山坡。</p>
</div>
<div class='div-orig'><p style="margin-left:2em">雲門顧鑒咦。</p>
</div>
<div class='div-commentary'><p>雲門顧鑒咦擊右火星飛儘伊多伎倆輸我一聲噓。</p>
</div>
<div class='div-orig'><p style="margin-left:2em">梁武帝問達磨祖師云如何是聖諦第一義祖曰廓然無聖帝曰對朕者誰祖曰不識帝不契祖乃渡江。</p>
</div>
<div class='div-commentary'><p>廓然不識空成浪藉赤腳渡江慚惶面壁咄。</p>
</div>
<div class='div-orig'><p style="margin-left:2em">三聖上堂我逢人即出出則不為人便下座興化獎云我逢人即不出出則便為人。</p>
</div>
<div class='div-commentary'><p>兩輪日月疾如梭無限清風翻碧蘿堪嘆生盲渾不薦扶籬摸壁待如何。</p>
</div>
<div class='div-orig'><p style="margin-left:2em">南陽忠國師一日喚侍者者應諾如是三召三應師云將謂吾孤負汝卻是汝孤負吾。</p>
</div>
<div class='div-commentary'><p>三呼復三應法戰從斯竟孤負老婆心驗盡禪人病。</p>
</div>
<div class='div-orig'><p style="margin-left:2em">玄沙侍雪峰行次峰指面前地云這一片地好造個無縫塔沙云高多少峰顧視沙云人天福報不無和尚靈山授記未夢見在峰云汝作麼生沙云七尺八尺。</p>
</div>
<div class='div-commentary'><p>雪峰用盡眼力玄沙七尺八尺欲窮無縫浮圖直待參天荊棘。</p>
</div>
<div class='div-orig'><p style="margin-left:2em">疏山仁參大溈安禪師值溈泥壁便問承聞和尚道有句無句如藤倚樹是否溈曰是師曰忽遇樹倒藤枯句歸何處溈放下泥盤呵呵大笑歸方丈師曰某甲三千里賣卻布單特為此事而來和尚何得相弄溈喚侍者取錢二百與這上座去遂囑曰向後有獨眼龍為子點破在師果至明招謙處問師師舉前話招曰溈山可謂頭正尾正只是不遇知音師復問忽遇樹倒藤枯句歸何處招曰卻使溈山笑轉新師于言下大悟乃曰溈山元來笑裏有刀遂遙禮懺悔。</p>
</div>
<div class='div-commentary'><p>泥盤放下笑咍咍為惜擔囊千里來秪管藤枯并樹倒那知錯過棟梁材。</p>
</div>
<div class='div-orig'><p style="margin-left:2em">玄沙見地下一點白問僧云見麼僧云見如是三問三荅沙云你也見我也見為甚麼不會。</p>
</div>
<div class='div-commentary'><p>你也見我也見白日青天興閃電我若當年在眾中點燈要照玄沙面。</p>
</div>
<div class='div-orig'><p style="margin-left:2em">僧問蜆子如何是西來意蜆云神前酒臺盤。</p>
</div>
<div class='div-commentary'><p>神前酒臺盤莫為蜆子瞞貪觀花柳巷失卻祖翁田。</p>
</div>
<div class='div-orig'><p style="margin-left:2em">趙州到一庵主處問有麼有麼主豎起拳州云水淺不是泊舟處便行又一庵主處問有麼有麼主亦豎拳州云能殺能活能縱能奪便禮拜。</p>
</div>
<div class='div-commentary'><p>一朝權在手殺活不繇情莫信直中直須防仁不仁。</p>
</div>
<div class='div-orig'><p style="margin-left:2em">魯祖面壁。</p>
</div>
<div class='div-commentary'><p>聳起鐵脊梁坐斷千尋壁指畫甚分明將謂有奇特走殺天下人到老無相識佛法不是無爭奈口門窄。</p>
</div>
<div class='div-orig'><p style="margin-left:2em">芭蕉清禪師拈拄杖示眾曰你有拄杖子與你拄杖子你無拄杖子我奪你拄杖子靠拄杖下座。</p>
</div>
<div class='div-commentary'><p>探盡千江水無非竹一竿臨機籌與奪按劍小舟前。</p>
</div>
<div class='div-orig'><p style="margin-left:2em">圓覺經居一切時不起妄念於諸妄心亦不息滅住妄想境不加了知於無了知不辨真實。</p>
</div>
<div class='div-commentary'><p>赤嘴鳥皮黃腳雞斑毛白羽伴雲飛自從啄破琉璃殼直至如今不見伊。</p>
</div>
<div class='div-orig'><p style="margin-left:2em">趙州四門。</p>
</div>
<div class='div-commentary'><p>南北東西四面門半開半掩到如今曹溪路上如相委無限行人被陸沉。</p>
</div>
<div class='div-orig'><p style="margin-left:2em">僧問道吾如何是佛吾云洞庭無蓋。</p>
</div>
<div class='div-commentary'><p>洞庭無蓋水面生塵黃梅雨落滴破虛空。</p>
</div>
<div class='div-orig'><p style="margin-left:2em">金峰示眾云事存函蓋合理應箭鋒拄得分半院與伊有僧出峰約住云相見好共住難為人。</p>
</div>
<div class='div-commentary'><p>放去太奢華收來沒可把官物當人情思量還不可。</p>
</div>
<div class='div-orig'><p style="margin-left:2em">瑯琊示眾有句無句如藤倚樹樹倒藤枯好一堆爛柴。</p>
</div>
<div class='div-commentary'><p>秪這一堆爛柴要且無處安著拈來燒向爐中好與衲僧烘腳若作佛法商量和汝眉鬚燎卻。</p>
</div>
<div class='div-orig'><p style="margin-left:2em">長慶稜禪師二十年坐破七個蒲團不明此事一日捲簾忽然大悟偈曰也大差也大差捲起簾來見天下有人問我是何宗拈起拂子劈口打。</p>
</div>
<div class='div-commentary'><p>七破蒲團纔捲簾未為天下出奇男白雲常在青山外眉睫何曾離眼邊。</p>
</div>
<div class='div-orig'><p style="margin-left:2em">五臺秘魔巖和尚常持一木叉每見僧參即叉卻頸曰那個魔魅教汝出家那個魔魅教汝行腳道得也叉下死道不得也叉下死速道速道。</p>
</div>
<div class='div-commentary'><p>與麼家風也太差臨機慣用木叉叉阿誰不是仙陀客好眼無端更撒沙何似歸堂去喫茶。</p>
</div>
<div class='div-orig'><p style="margin-left:2em">百丈涅槃和尚一日示眾曰汝等與我開田我與汝說大義眾皆開田了歸請說大義師乃展兩手。</p>
</div>
<div class='div-commentary'><p>平地教人開作田通身泥水不曾乾何如學個安閒把鋤頭當枕眠。</p>
</div>
<div class='div-orig'><p style="margin-left:2em">青州布衫。</p>
</div>
<div class='div-commentary'><p>趙州老工夫少布衫做得未恰好擬將蓋覆天下人不覺和贓敗露了急著眼七觔秤子稱得巧。</p>
</div>
<div class='div-orig'><p style="margin-left:2em">文喜禪師上五臺遇一老翁牽牛而行邀師入寺呼均提有童子應聲出迎翁縱牛引師升堂堂宇皆耀金色翁踞床指繡墩命坐翁曰近自何來師曰南方翁曰南方佛法如何住持師日末法比丘少奉戒律翁曰多少眾師曰或三百或五百師卻問此間佛法如何住持翁曰龍蛇混雜凡聖同居師曰多少眾翁曰前三三後三三翁呼童致茶并進酥酪師食之覺心意開爽翁提起玻璃盞問曰南方還有這個麼師曰無翁曰尋常將甚麼喫茶師無對師睹日晚遂問擬投一宿得否翁曰汝有執心在不得宿師曰某甲無執心翁曰汝曾受戒否師曰受戒久矣翁曰汝若無執心何用受戒師辭退翁令童子送師問童子前三三後三三是多少童召大德師應諾童曰是多少師復問此是何處童曰此金剛窟般若寺也師悽然悟彼翁即文殊也不可再見即稽首童子願乞一言為別童子說偈曰面上無嗔供養具口裏無嗔吐妙香心裏無嗔是珍寶無垢無染是真常言訖均提與寺俱隱。</p>
</div>
<div class='div-commentary'><p>譚玄對面不知名梵剎重重列錦屏纔問均提是多少回頭依舊草青青。</p>
</div>
<div class='div-orig'><p style="margin-left:2em">陸亙大夫問南泉弟子家中有一片石或時坐或時臥如今擬鐫作佛得否泉曰得陸曰莫不得否泉曰不得。</p>
</div>
<div class='div-commentary'><p>得與不得全提片石倒嶽旋巒天昏地黑咄且道其中是何標格。</p>
</div>
<div class='div-orig'><p style="margin-left:2em">玄沙上雪峰白紙。</p>
</div>
<div class='div-commentary'><p>三張白紙忒煞淆訛同風千里無他事父子恩情徹底枯。</p>
</div></div>
<div class='div-other'><a id='mulu6' />
<p class='h1'>偈頌</p>
<div class='div-other'><a id='mulu7' />
<p class='h2'>示禪人</p><p style="text-indent:0em" class="lg-abnormal"><div class='lg-row'>靜裏乾坤劫外春慧花從此始生根慈雲忍水時時潤百萬人前一種新</div>
</p></div>
<div class='div-other'><a id='mulu8' />
<p class='h2'>示妙觀念佛是誰</p><p style="text-indent:0em" class="lg-abnormal"><div class='lg-row'>反覆研窮念佛誰天寒雪擁一園梅忽然時節因緣到沾著唇牙便皺眉</div>
</p></div>
<div class='div-other'><a id='mulu9' />
<p class='h2'>荅雪庭信禪師<span class='note-inline'>(附來偈)</span></p><p style="margin-left:1em">從來無物可同儕自向山中自活埋五十年來履踐事娘生一隻臭皮鞋。</p>
<p style="text-indent:0em" class="lg-abnormal"><div class='lg-row'>既云無物可同儕誰向山中誰受埋五十年前娘未養喚他甚麼作皮鞋</div>
</p></div>
<div class='div-other'><a id='mulu10' />
<p class='h2'>示自聞</p><p style="text-indent:0em" class="lg-abnormal"><div class='lg-row'>勘破娘生兩片皮臨機那肯聽聲噓獨存這個無棲泊脫殼金烏到處飛</div>
</p></div>
<div class='div-other'><a id='mulu11' />
<p class='h2'>示靜周</p><p style="text-indent:0em" class="lg-abnormal"><div class='lg-row'>一念忘來萬慮休虛空應是汝同流青黃不計繇他變管取千山齊點頭</div>
</p></div>
<div class='div-other'><a id='mulu12' />
<p class='h2'>示寄緣</p><p style="text-indent:0em" class="lg-abnormal"><div class='lg-row'>諸緣何狀寄者阿誰這裏薦得還欠一椎</div>
</p></div>
<div class='div-other'><a id='mulu13' />
<p class='h2'>示江渡</p><p style="text-indent:0em" class="lg-abnormal"><div class='lg-row'>煙波浩渺目無涯足跡憑誰問作家莫為跨船三十棒隔江招手較些些</div>
</p></div>
<div class='div-other'><a id='mulu14' />
<p class='h2'>示葦渡</p><p style="text-indent:0em" class="lg-abnormal"><div class='lg-row'>纔發萌芽便挺然榦青葉綠正新鮮行人乘此通消息歷盡千波得自然</div>
</p></div>
<div class='div-other'><a id='mulu15' />
<p class='h2'>示萬如</p><p style="text-indent:0em" class="lg-abnormal"><div class='lg-row'>澗水松風來耳畔白雲青嶂列眸前時人自有金剛眼百萬珍珠一串穿</div>
</p></div>
<div class='div-other'><a id='mulu16' />
<p class='h2'>示芥菴</p><p style="text-indent:0em" class="lg-abnormal"><div class='lg-row'>芥不微兮菴不寬互相容納水投淵當人解得其中意莫問門前倒剎竿</div>
</p></div>
<div class='div-other'><a id='mulu17' />
<p class='h2'>雲棲六景</p>
<div class='div-other'><a id='mulu18' />
<p class='h3'>回耀峰</p><p style="text-indent:0em" class="lg-abnormal"><div class='lg-row'>一丸金彈射長空遍界流輝一樣紅突出崔嵬高著眼回光原不涉西東</div>
</p></div>
<div class='div-other'><a id='mulu19' />
<p class='h3'>壁觀峰</p><p style="text-indent:0em" class="lg-abnormal"><div class='lg-row'>壁觀峰前意若何雪腰斷臂太蹉跎今朝再舉當年事添得胡僧笑轉多</div>
</p></div>
<div class='div-other'><a id='mulu20' />
<p class='h3'>寶刀隴</p><p style="text-indent:0em" class="lg-abnormal"><div class='lg-row'>寶刀出匣倚天高觸著屍橫萬里遙伶利世間輸衲子從來曾不犯纖毫</div>
</p></div>
<div class='div-other'><a id='mulu21' />
<p class='h3'>青龍泉</p><p style="text-indent:0em" class="lg-abnormal"><div class='lg-row'>真珠沫噴出青龍滴滴涓涓無意中欲識個中消息子浮沉倒影一枝松</div>
</p></div>
<div class='div-other'><a id='mulu22' />
<p class='h3'>聖義泉</p><p style="text-indent:0em" class="lg-abnormal"><div class='lg-row'>清清淺淺月團團半點難瞞這一泉煞老古錐曾漏泄至今流落不曾乾</div>
</p></div>
<div class='div-other'><a id='mulu23' />
<p class='h3'>金液泉</p><p style="text-indent:0em" class="lg-abnormal"><div class='lg-row'>是液是泉是甚麼非甜非淡亦非空根源何止金剛際流遍江河一竅通</div>
</p></div></div>
<div class='div-other'><a id='mulu24' />
<p class='h2'>詠雪</p><p style="text-indent:0em" class="lg-abnormal"><div class='lg-row'>瓊樓玉殿絕纖瑕非色非空尚未佳道人這片閒田地莫被虛花白占他</div>
</p></div>
<div class='div-other'><a id='mulu25' />
<p class='h2'>風車</p><p style="text-indent:0em" class="lg-abnormal"><div class='lg-row'>風輪轉處別精麤颺卻糠皮也太多更有頂門開得好秪留白米奉公婆</div>
</p></div>
<div class='div-other'><a id='mulu26' />
<p class='h2'>牧牛圖</p><p style="text-indent:0em" class="lg-abnormal"><div class='lg-row'>牛兒<span class='corr'>已</span>飽童兒<span class='corr'>已</span>閒綠楊陰下停繩罷鞭止之平地欲行欲眠穩背而坐勿後勿前懶吹橫笛豈慮他緣逍遙快活任性天然有問路者直指云乎這邊那邊</div>
</p></div>
<div class='div-other'><a id='mulu27' />
<p class='h2'>四威儀</p><p style="text-indent:0em" class="lg-abnormal"><div class='lg-row'>關中行瀟灑謾騰騰無端失一腳踏倒涅槃城</div>
</p><p style="text-indent:0em" class="lg-abnormal"><div class='lg-row'>關中住盡日無他事爛嚼木札羹滋養無生智</div>
</p><p style="text-indent:0em" class="lg-abnormal"><div class='lg-row'>關中坐寒暑經簷度不計月和年任爾蒲團破</div>
</p><p style="text-indent:0em" class="lg-abnormal"><div class='lg-row'>關中臥工夫放倒做翻去與覆來曾無第二個</div>
</p></div>
<div class='div-other'><a id='mulu28' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>半夜子黑白未分誰作主忽聞犬吠兩三聲隔壁老兒拏賊子</div>
</p><p style="text-indent:0em" class="lg-abnormal"><div class='lg-row'>雞鳴丑道人佛法隨時有敗屋風霜徹骨寒破衲遮身露出肘</div>
</p><p style="text-indent:0em" class="lg-abnormal"><div class='lg-row'>平旦寅萬戶千門曙色新空林棲鳥試饒舌喚醒床頭夢裏人</div>
</p><p style="text-indent:0em" class="lg-abnormal"><div class='lg-row'>日出卯大地總成無價寶只要當人見得真日用不須向外討</div>
</p><p style="text-indent:0em" class="lg-abnormal"><div class='lg-row'>食時辰一缽生涯續命根出門自有廬陵米肯向婆兒買點心</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>钁頭邊事無多子信手拈來平不平瓜茄菜甲都肥膩</div>
</p><p style="text-indent:0em" class="lg-abnormal"><div class='lg-row'>日南午雲廚冷淡無煙火欲將供佛施群生摘得靈山花幾朵</div>
</p><p style="text-indent:0em" class="lg-abnormal"><div class='lg-row'>日昳未破衲補完無別意困來枕石臥松根饑來撥火煨個芋</div>
</p><p style="text-indent:0em" class="lg-abnormal"><div class='lg-row'>晡時申攜杖歸來步步親俄然踏斷溪流水滿目青山朵朵新</div>
</p><p style="text-indent:0em" class="lg-abnormal"><div class='lg-row'>日末酉金毛獅子頻哮吼菴前菴後絕狐蹤散步經行獨自走</div>
</p><p style="text-indent:0em" class="lg-abnormal"><div class='lg-row'>黃昏<span class='corr'>戌</span>古佛堂前明歷歷莫謂其中人不知三乘五性誰能測</div>
</p><p style="text-indent:0em" class="lg-abnormal"><div class='lg-row'>人定亥光風霽月真瀟灑泥牛趁入廣寒宮玉犬踏翻香海水</div>
</p></div>
<div class='div-other'><a id='mulu29' />
<p class='h2'>十究竟</p><p style="text-indent:0em" class="lg-abnormal"><div class='lg-row'>究竟身骨肉皮毛寸寸真照天照地光明藏晝夜恒開八萬門</div>
</p><p style="text-indent:0em" class="lg-abnormal"><div class='lg-row'>究竟心大地撮來置一塵塵塵互入無窮盡莫謂於中無主人</div>
</p><p style="text-indent:0em" class="lg-abnormal"><div class='lg-row'>究竟事物物不離於當處彼彼無窮各不知散彩分形悉如是</div>
</p><p style="text-indent:0em" class="lg-abnormal"><div class='lg-row'>究竟理眼前耳畔重重舉鵝王擇乳非鴨類擬思便隔三千里</div>
</p><p style="text-indent:0em" class="lg-abnormal"><div class='lg-row'>究竟生空花亂落何為根纖塵飛入清明眼眚病從斯直到今</div>
</p><p style="text-indent:0em" class="lg-abnormal"><div class='lg-row'>究竟老父母未生原不小面黃皮皺髮如絲秪壞衣裳不壞寶</div>
</p><p style="text-indent:0em" class="lg-abnormal"><div class='lg-row'>究竟病病僧看伊應有分日面月面當自知何勞更聽維摩令</div>
</p><p style="text-indent:0em" class="lg-abnormal"><div class='lg-row'>究竟死眼光落地非終始百骸潰散即分身剎剎塵塵忘彼此</div>
</p><p style="text-indent:0em" class="lg-abnormal"><div class='lg-row'>究竟苦三毒原是無明火俄然覺得驀翻身驀翻身處淨裸裸</div>
</p><p style="text-indent:0em" class="lg-abnormal"><div class='lg-row'>究竟樂風光本地真常樂行住坐臥在其中纖毫向外成千錯</div>
</p></div>
<div class='div-other'><a id='mulu30' />
<p class='h2'>清泉</p><p style="text-indent:0em" class="lg-abnormal"><div class='lg-row'>一潭清徹底豈肯渾常流珍重如金液寒光射斗牛</div>
</p></div>
<div class='div-other'><a id='mulu31' />
<p class='h2'>巡香板銘</p><p style="text-indent:0em" class="lg-abnormal"><div class='lg-row'>無背無面無主無賓橫行正令若個敢嬰</div>
</p></div></div>
<div class='div-other'><a id='mulu32' />
<p class='h1'>南明禪師行狀</p><p>師諱慧廣號南明鹽官韓氏子母姚姓未孺齡父母俱故得繼母吳氏撫之賦性質直于齠齔時遂志出家檇李興善寺禮芹泉師而薙髮焉師視世如幻嘗曰推我應院皆非正行遂與朋舊謝絕不茹葷飲矢志參學彼時禪宗不著歷遊講肆復還本寺禪堂掩關得交持禪關策進書至師展閱于無字話上凝然無別念虛豁豁地過了八日人情物理亦不知寢食起坐亦不覺忽生一念曰如此倘是落空耶便爾休歇三年而有車溪無幻老人聞師有真實志謁就關前一見便有師資之契師則以前工夫舉似車溪車溪應聲跌腳曰悔我來遲向後縱欲到此不易得也師復求示得受參究工夫是年冬啟關別無他往獨謁車溪再請益禪要未一載而往古心老師處圓戒即入車溪舊隱雙徑白雲山不出門三載時觀音殿繼峰主人啟建禪期師與之敦請車溪老人主持老人每下堂開示師聽之必垂淚忽一日于地上拾片紙有觀方知彼去去者不至方之句有省即呈老人老人印可舉師為首眾師于徑山車溪服勤八載老人付師衣法偈曰得本無所得傅亦無可傳今付無傳法東西共一天嗣後掩死關于皋亭永慶寺四載有聞谷師時至關前盤桓既久凡師主禪期於雙徑皋亭及蓮居諸處有護法嚴印持聞子將居士等致請然師不允皆聞師勸赴師自處孤潔誨人不倦襪不解帶者二十餘年嘗有三願一不出世一不作緣事一不納徒眾自謂德薄福慳竟以退託嘗有偈頌法語門人錄呈即火之曰此不足流也今所存萬一皆妙用記持而書出泰昌改元仲冬師示疾囑後事畢二十七日辰時奄然坐逝茶毘靈骨<span class='corr'>瘞</span>于雙徑師生于萬曆丙子十月十三日也。</p>
<p style="margin-left:9em">嗣法門人妙用稽首述</p>
</div>
<div class='div-other'><a id='mulu33' /><p style="margin-left:1em">法門陵替甚矣按萬曆間宗師家頗尚孤峻遞相隱謝此一變也逮天啟時方有人出法門似覺可觀至鼎革來十餘載淫濫彌漫此又一變也蓋翁于泰昌改元遷化其操履卓倫非今時可擬閱是錄者當具別眼法門有望焉。</p>
<p>順治乙未春王望日法孫悟進稽首跋</p>
</div>
<div class='div-w'>
<p class='h1'>助刻姓氏</p>
<ul class="">
<li>雪澗湛</li>

<li>慧峰真</li>

<li>寶月</li>

<li>戒珠</li>

<li>全達</li>

<li>全明</li>

<li>全果</li>

<li>全定</li>

<li>全志</li>

<li>全正</li>

<li>全念</li>

<li>全超</li>

<li>全玉</li>

<li>全慧</li>

<li>全經</li>
</ul></div>
</div><!-- end of div[@id='body'] -->
</body></html>