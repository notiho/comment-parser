<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴起宗真禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu35' />
<p class='juan'>起宗真禪師語錄卷下</p><p class="byline">記室力能錄</p>
<div class='div-other'><a id='mulu36' />
<p class='h1'>舉古</p>
<div class='div-orig'><p>舉鼓山赴閬王請。雪峰門送云。一隻聖箭射入九重城裏去也。孚上座云。和尚是伊未在。峰云渠是徹底人。孚云若不信待某甲去勘過。遂往中路把住云。師兄甚麼處去。山云九重城裏去。孚云忽遇三軍圍繞時如何。山云他家自有通霄路。孚云恁麼則離宮失殿去也。山云何處不稱尊。孚便回謂峰云。好隻聖箭。被我折卻了也。遂舉前話。峰云渠有語在。孚云這凍膿猶有鄉情在。</p>
</div>
<div class='div-commentary'><p>師云且道這聖箭畢竟是有折處無折處。若道有。要且問答分明。若道無。爭奈孚老不肯。具出格眼者定當看。</p>
</div>
<div class='div-orig'><p>舉興教坦和尚開堂日省宗化主出問。諸佛未出世人人鼻孔撩天。祖師既西來。因甚麼杳無消息。坦云雞足峰前風悄然。宗云未在更道。坦云大雪滿長安。宗云無人識此意。令我憶南泉。拂袖歸眾。更不禮拜。坦云新興教今日失利。歸方丈。請宗至云。適來錯抵對一轉語。人天眾前何不禮拜蓋覆卻。宗云大丈夫膝下有黃金。爭肯拜無眼長老。坦云我別有語也。宗理前問至未在更道處。坦云我有三十棒寄打雪竇。宗乃禮拜。</p>
</div>
<div class='div-commentary'><p>師云興教當斷不斷。反招其亂。若也正令全提。免致遭人檢點。宗化主雖具作家眼腦。也是龍頭蛇尾。</p>
</div>
<div class='div-orig'><p>舉玄沙同天龍斫柴次。見一虎。龍云和尚虎。沙云是汝虎。歸院後問。適來見虎云是汝。未審尊意如何。沙云娑婆世界有四種極重障。若人透得許汝出陰界。</p>
</div>
<div class='div-commentary'><p>師云兩個弄泥<span class='note-inline'>(圖漢)</span>殊不顧傍觀者團。</p>
</div>
<div class='div-orig'><p>舉金陵奉先深禪師同明和尚到淮河。見人牽網有魚從網透出。深云俊哉一似個衲僧相似。明云雖然如是爭如不撞入網羅好。深云明兄你欠悟在。明至中夜方省。</p>
</div>
<div class='div-commentary'><p>師云金陵出得入不得。明老入了出不得。莫有能出能入者麼。三生六十劫。</p>
</div>
<div class='div-orig'><p>舉丹霞訪龐居士。見靈昭女洗菜乃問居士在否。女放下菜籃<span class='corr'>叉</span>手而立。霞又問居士在否。女提籃便行。霞便回。須臾居士歸。女舉似前話。士云丹霞在否。女云去也。士云赤土塗牛奶。</p>
</div>
<div class='div-commentary'><p>師云盡道靈昭收放自由。殊不知被丹霞勘徹骨髓。居士雖則明鏡當臺。也未免雪上加霜。</p>
</div>
<div class='div-orig'><p>舉靈雲見桃花悟道作偈云。三十年來尋劍客。幾回葉落又抽枝。自從一見桃花後。直至于今更不疑。有僧舉似玄沙。沙云諦當甚諦當。敢保老兄未徹在。眾疑此語。沙乃問地藏云。我恁麼道你作麼生會。藏云不是桂琛即走殺天下人。</p>
</div>
<div class='div-commentary'><p>師云大小玄沙令行不全。雖然秪如地藏恁麼道。畢竟憑何道理。有人道得出。許你具越格眼。</p>
</div>
<div class='div-orig'><p>舉須菩提問舍利弗夢中說六波羅密。與覺時同異。弗云此義深遠吾不能說。上方有彌勒大士深明此義。汝往問彼。當為汝說。提即往問。勒曰誰是彌勒誰云彌勒。</p>
</div>
<div class='div-commentary'><p>師震聲一喝云。當時若下得這一喝。管教耀古騰今。復顧左右云。汝等諸人還覺腦門重麼。</p>
</div>
<div class='div-orig'><p>舉僧問法眼如何是佛。眼云汝是慧超。</p>
</div>
<div class='div-commentary'><p>師云。領取勾頭意。莫認定盤星。</p>
</div>
<div class='div-orig'><p>舉劉鐵磨到溈山。山云老牸牛汝來也。磨云來日臺山大會齋和尚還去麼。山放身作臥勢。磨便出去。</p>
</div>
<div class='div-commentary'><p>師云這則公案。一往觀去賓主歷然。仔細看來有得有失。且道誰得誰失。</p>
</div>
<div class='div-orig'><p>舉定上座問臨濟。如何是佛法大意。濟下禪床擒住打一掌便拓開。定佇立傍。僧云定上座何不禮拜。定方禮拜。忽然大悟。</p>
</div>
<div class='div-commentary'><p>師云直饒玄會得。也是眼中塵。</p>
</div>
<div class='div-orig'><p>舉風穴在郢州衙內上堂云。祖師心印狀似鐵牛之機。去即印住住即印破。只如不去不住。印即是不印即是。時有盧陂長老出問。某有鐵牛之機。請師不搭印。穴云慣釣鯨鯢沉巨浸。卻嗟蛙步[馬*展]泥沙。陂佇思。穴喝云長老何不進語。陂擬議。穴打一拂子。云還記得話頭麼。陂擬開口。穴又打一拂子。牧主云。佛法與王法一般。穴云你見甚麼道理。主云當斷不斷反招其亂。穴便下座。</p>
</div>
<div class='div-commentary'><p>師云風穴令行不全。牧主與麼道也好與一拂子。</p>
</div>
<div class='div-orig'><p>舉鏡清問僧門外是什麼聲。僧云雨滴聲。清云眾生顛倒迷<span class='corr'>己</span>逐物。僧云和尚作麼生。清云泊不迷<span class='corr'>己</span>。僧云意旨如何。清云出身猶可易。脫體道應難。</p>
</div>
<div class='div-commentary'><p>師云大小鏡清廉纖不少。</p>
</div>
<div class='div-orig'><p>舉馬祖與百丈行次。見野鴨飛過。祖云是甚麼。丈云野鴨子。祖云甚處去也。丈云飛過去也。祖把丈鼻頭一扭。丈作痛聲。祖云何曾飛去。丈於此有省。</p>
</div>
<div class='div-commentary'><p>師云馬師不奈船何打破戽斗。雖然為人須為徹。殺人須見血。</p>
</div>
<div class='div-orig'><p>舉雲門問僧。近離甚處。僧云西禪。門云西禪有何言句。僧展兩手。門打一掌。僧云某甲話在。門展兩手。僧無語。門又打一掌。</p>
</div>
<div class='div-commentary'><p>師云雲門固是眼親手便。然要活這僧猶未許在。</p>
</div>
<div class='div-orig'><p>舉僧問趙州至道無難唯嫌揀擇。是時人窠窟否。州云曾有人問我直得五年分訴不下。</p>
</div>
<div class='div-commentary'><p>師云這有年無德漢。大似箇無齒大虫。你等諸人還識他利害處麼。若也識得。許你具衲僧眼。</p>
</div>
<div class='div-orig'><p>舉雲門垂語云。乾坤之內宇宙之間。中有一寶秘在形山。拈燈籠向佛殿裏將三門來。燈籠上。</p>
</div>
<div class='div-commentary'><p>師云這寶若只在形山。終屬乾坤籠罩。何足貴哉。須知汝等諸人各有無價摩尼。若也荐得一生受用不盡。擊禪床下座。</p>
</div>
<div class='div-orig'><p>舉南泉一日因兩堂爭貓兒。泉提起貓云。道得即不斬。眾無對。泉斬貓為兩段。至晚舉問趙州。州脫草鞋頂戴而出。泉云子若在。即救得貓兒。</p>
</div>
<div class='div-commentary'><p>師云南泉正令全提。趙州轉身活潑。雖則賓主歷然。要未踏著關捩子在。</p>
</div>
<div class='div-orig'><p>舉外道問佛不問有言不問無言。世尊良久。外道讚歎云。世尊大慈大悲開我迷雲令我得入。乃禮拜而去。去後阿難問外道有何所證而言得入。佛云如世良馬見鞭影而行。</p>
</div>
<div class='div-commentary'><p>師云外道面塗世尊。世尊熱瞞阿難。一夥販私鹽漢。好各與三十烏藤。何故。見事不平誰認得。衲僧正令自當行。</p>
</div>
<div class='div-orig'><p>舉南泉歸宗。麻谷國禮忠國師。泉于地上畫一圓相云。道得即去。宗于圓相中坐。谷作女人拜。泉云與麼則不去也。宗云是何心倖。</p>
</div>
<div class='div-commentary'><p>師云一夥弄精魂漢。未出門時腳跟下好與三十棒。</p>
</div>
<div class='div-orig'><p>舉金牛每至齋時。自將飯桶于僧堂前作舞。復呵呵大笑云。菩薩子吃飯來。</p>
</div>
<div class='div-commentary'><p>師云金牛雖則殷勤太煞。看來也是無端。設有個出來問。和尚又作麼生。但對他道。自來一雙窮相手。不曾低揖等閒人。</p>
</div>
<div class='div-orig'><p>舉僧問投子。一切聲是佛聲是否。子云是。僧云和尚莫[尸@豕]沸碗鳴聲。子便打。僧又問粗言及細語皆歸第一義是否。子云是。僧云喚和尚作頭驢得麼。子便打。</p>
</div>
<div class='div-commentary'><p>師云有頭無尾漢。當時何不拗折拄杖熱面再唾。</p>
</div>
<div class='div-orig'><p>舉僧問藥山平田淺草塵鹿成群。如何射得塵中主。山云看箭。僧放身便倒。山云侍者拖出。僧便走。山云弄泥團漢。有甚麼限。</p>
</div>
<div class='div-commentary'><p>師云雖似見機而作卻也隈刀避劍。若解當鋒取勝果然是員戰將。</p>
</div>
<div class='div-orig'><p>舉梁武帝問達磨如何是聖諦第一義。磨云廓然無聖。帝云對朕者誰磨云不識。帝不契。磨乃渡江至魏。</p>
</div>
<div class='div-commentary'><p>師云祖師純剛打就。武帝生鐵鎔成。驀劄相逢佳話千古。雖然如是。門庭施設即不無。若約衲僧門下。須別有振作始得。諸人脫或遲疑。山僧不免別行一路去也。呵呵大笑下座。</p>
</div>
<div class='div-orig'><p>舉文殊普賢起佛見法見。世尊以威神力貶向二鐵圍山。</p>
</div>
<div class='div-commentary'><p>師云有等瞎眼阿師。見恁般公案便道動念即乖。大似狂狗逐塊。真上座見處與諸方各別。如今設有起佛見法見底。無底缽盂盛飯供養伊。何故聻。從前汗馬無人識。秪要重論蓋代功。</p>
</div>
<div class='div-orig'><p>舉三聖透網念鱗因緣。</p>
</div>
<div class='div-commentary'><p>師云我即不然。透網金鱗未審以何為食。木札羹鐵釘飯。千五百人善知識話頭也不識。莫怪空疏。伏惟尚嚮。</p>
</div></div>
<div class='div-other'><a id='mulu37' />
<p class='h1'>頌古</p>
<div class='div-orig'><p>舉誰是彌勒誰云彌勒因緣。</p>
</div>
<div class='div-commentary'><p style="margin-left:1em">誰是彌勒云彌勒。眼睛鼻子俱突出。衲僧撞見眼頭高。盡力提持去不得。</p>
</div>
<div class='div-orig'><p>舉興教坦和尚開堂因緣。</p>
</div>
<div class='div-commentary'><p style="margin-left:1em">無人識意憶南泉。鼻孔撩天也被穿。等閑運出鐵牛機。華岳三峰倒插天。</p>
</div>
<div class='div-orig'><p>舉玄沙同天龍斫柴因緣。</p>
</div>
<div class='div-commentary'><p style="margin-left:1em">五五二十五。打破鹽官鼓。覿面絕疏親。特地大家補。大家補。四七二三面相睹。</p>
</div>
<div class='div-orig'><p>舉德山到溈山因緣。</p>
</div>
<div class='div-commentary'><p style="margin-left:1em">掣電轟雷運略韜。收來放出在秋毫。坐觀成敗溈山老。陷虎機能用不勞。</p>
</div>
<div class='div-orig'><p>舉雪峰示眾云。盡大地撮來如粟米粒大。拋向面前漆桶不會打鼓普請看。</p>
</div>
<div class='div-commentary'><p style="margin-left:1em">堪笑雪峰老婆禪。無端拈出教人看。可憐待兔守株客。不解風前聽杜鵑。</p>
</div>
<div class='div-orig'><p>舉僧問洞山如何是佛。山云麻三斤。</p>
</div>
<div class='div-commentary'><p style="margin-left:1em">如何是佛麻三斤。當陽獨露絕疏親。雖然佛法無多子。倒底還他手眼明。</p>
</div>
<div class='div-orig'><p>舉俱胝凡有僧問只豎一指。</p>
</div>
<div class='div-commentary'><p style="margin-left:1em">俱胝佛法不爭多。試問時人見也麼。擬向指頭尖上會。鷂子早<span class='corr'>已</span>過新羅。</p>
</div>
<div class='div-orig'><p>舉僧問寒暑到來如何迴避。</p>
</div>
<div class='div-commentary'><p style="margin-left:1em">迴避寒暑枉勞神。無寒暑處語豈誠。鴛鴦繡出從君看。不把金針度與人。</p>
</div>
<div class='div-orig'><p>舉良禪客問欽山一鏃破三關　　時如何。山云放出關中主看。良云與麼則知過必改。山云更待何時。良云好箭放不著所在便出。山云闍黎且來。良回首。山云一鏃破三關且止。試與欽山發箭看。良擬議。山打七棒云。且聽這漢疑三十年。</p>
</div>
<div class='div-commentary'><p style="margin-left:1em">關中主尊寰宇一鏃。三關知幾許。氣宇信如王。誰敢嬰其武。堪笑負命者。有眼還同瞽。報君知。莫莽鹵。未解行人休離母。</p>
</div>
<div class='div-orig'><p>舉僧從定州會裏到烏臼。臼云甚處來。僧云定州。臼云定州法道何似這裏。僧云不別臼云若不別更轉彼中去。便打。僧云棒頭有眼不得草草打人。臼云今日打著一個。又打三下。僧便出。臼云屈棒元來有人喫在。僧轉身云爭奈杓柄在和尚手裏。臼云汝要山僧與汝。僧奪棒打臼三下。臼云屈棒屈棒。僧云有人喫在。臼云草草打著個漢。僧禮拜。臼云卻與麼去。僧大笑而出。臼云消得恁麼消得恁麼。</p>
</div>
<div class='div-commentary'><p style="margin-left:1em">作者相逢迥不同。針縫影裏騎大鵬。李廣當年入虜庭。看來未足盡英雄。</p>
</div>
<div class='div-orig'><p>舉玄沙示眾云。諸方老宿盡道接物利生忽遇三種病人來作麼生接。患盲者拈椎豎拂他又不見。患聾者語言三昧他又不聞。患啞者教他說又說不得。且作麼生接若接此人不得佛法無有靈驗。有僧請益雲門。門云禮拜著。僧拜起門以柱杖桎。僧退後。門云汝不患盲。復喚近前來。僧近前。門云汝不患聾。乃云還會麼。僧云不會。門云汝不患啞。其僧于此有省。</p>
</div>
<div class='div-commentary'><p style="margin-left:1em">一藥能痊三般病。三般病藥一般性。金博金兮水洗水。作者還將病醫病。</p>
</div>
<div class='div-orig'><p>舉盤山垂語云。三界無法何處求心。四大本空佛依何住。璿璣不動寂爾無痕。覿面相呈更無餘事。珍重。</p>
</div>
<div class='div-commentary'><p style="margin-left:1em">世界身心徹底窮。與誰把手上高峰。飢食渴飲眠高枕。曉起扶桑日<span class='corr'>已</span>紅。</p>
</div></div>
</div><!-- end of div[@id='body'] -->
</body></html>