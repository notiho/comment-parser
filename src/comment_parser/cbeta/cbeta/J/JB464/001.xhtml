<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴起宗真禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>起宗真禪師語敘</p><div><img src='../images/J39p0811_01.gif' alt='J39p0811_01.gif' /></div>
<div><img src='../images/J39p0811_02.gif' alt='J39p0811_02.gif' /></div>
<div><img src='../images/J39p0811_03.gif' alt='J39p0811_03.gif' /></div>
</div>
<div class='div-other'><a id='mulu2' />
<p class='h1'>起宗真禪師行實</p><p class="byline">記室力如錄</p><p>大清康熙庚辰四月八日。弟子力廣同職事等袖香入室。請師詳說行實以曉後學。師笑而不答廣目請。師曰不見佛云凡有所相皆是虛妄。我有何行實乎。廣曰那畔消息無處啟口。這邊生緣何妨吐露。不假言說無以表白。生平履歷願樂欲聞。師曰余本貫人也。先君姓胡諱應榮字春雨。母洪氏。俱樂善好施長齋繡佛拾棺多年。齋僧無算。崇禎戊寅十月二日余始生焉。當其孕余之初。先母夢一老衲。露頂跣足攜一瓢一杖向余家乞食求宿。先君納之。因而有孕。既孕在身。寒暑不覺。懷八月乃生。生時下地不聲。自寅至午如夢忽覺。方始㘞地嗣後屢多災厄。遇經卷則喜。見殺不食。至十一歲而先母見背。余即奮出塵之志。先君乃痛罵力阻。勢不敢為。于是喫齋報母。早夜跪誦血盆尊經。又為父齋僧數億萬。居塵五十年。日夜以不能出家為憂。至庚午年乃捨家入菴。兒輩延內外親友再四挽留。且惡阻云有為我母披削者即與拼命。當時近方知識莫敢為余披削。余奮恨無<span class='corr'>已</span>。遂取刀自斷其髮焉。是歲二月初三之夜。夢坐于大山之麓。山上一白牛闊角大身向余而來。繞其左右。余引手以摸。而牛垂頭不動。余即攀角以登其背。牛便飛騰而出。余甚驚恐至醒時通身皆汗。及平明而山光宗元和尚至。余述以告宗。宗連聲致賀曰。汝師至矣。余詢所以。宗曰水牯牛溈山公案也。溈山和尚昨至我菴。余即迎請過菴。一見便喜如舊識。即拜而薙染焉。本月二十即上華山求戒。得戒回即立誓禁足晨夕禮誦。兼書一切法寶。由是衣不解帶。身不沾蓆。至十月四面火起。余搭衣持缽端坐佛前。而火至菴左右盡息。一日先師老人見余苦狀。乃開導曰。汝之精勤可謂至矣。然欲了生死務當究明自<span class='corr'>己</span>心地。苟心地不明。終是徒然。余即問曰。未審心地如何究明。曰汝自看書經底。禮拜底。經行坐臥底。穿衣喫飯底。是什麼人。余曰更沒有別箇。老人厲聲曰。你道畢竟是阿誰。余方擬對。老人以手掩口。著力一推。余跌得冷汗通身。心便豁然。一日老人來。余正值坐香。老人曰。好箇伶俐衲僧。無端向鬼窟裏著倒。余起身禮拜曰。敢問如何即是。老人緩步曰。要行便行。余仍去就座曰。你作麼生。余曰某甲坐也不為分外。曰拄杖不在。苕帚柄聊與。三十又一日。老人來菴。余門迎老人。把住曰。不容擬議道將一句來。余與劈面一掌。老人曰你打老僧那。余曰某甲罪過。老人點首曰。宛有丈夫之作。遂入索筆書偈曰。開法四十年。止付一法子。戊遊南都。今春披削爾。見爾有大志。精進勇猛耳。生長仕家。不愛朱與紫。行同大丈夫。骨格非凡比。且具大智慧。根器尤可喜。一念<span class='corr'>已</span>回光。即合諸玄旨。盡瘁以終身。慎勿生少弛。辦取佛祖心。我宗賴子起。不虛此遠來。吾道而東矣。達磨來東都。付囑尼總持。我今囑付汝。古今亦如是。余接得即命。就火曰。某甲不是這般種草。且莫塗污他。老人曰汝但將取。當常如是。精進深蓄厚養。異日大興佛事。不虛吾南遊一次也。余方始拜受。後余又寫老人頂相。乞請題讚。題云一片雲帆湘上來。江南淮北漫徘徊。白沙津畔堪遺影。留與兒孫一展開。并寫遺書偈語。書畢即逝。我天翼法兄奉靈龕回山。余三年願滿乃出關。上維揚持缽詣華山謝戒。我得戒上定下菴和尚。又以衣缽源瀛付余。及回乃上溈山為先老人造塔。并掃諸祖塔。掃塔回乃建此寺。經營布置皆余身親理焉。鄙意原欲自了以度餘生。丁丑十月二日余初度之辰。我同慶電兄芙蓉姪暨本邑縉紳勸請出世開堂。余堅辭不敢濫廁法門以辱先宗。卻之不<span class='corr'>已</span>。乃效顰作鬼面神頭。說脫空妄語種種敗闕。不敢告人。今被汝等追索不<span class='corr'>已</span>。不免盡情搬出亦任明眼衲僧笑破鼻孔。</p>

<div class='div-w'><p style="margin-left:11em">板存楞嚴</p>
</div></div>
<p class='juan'><a id='mulu3' />起宗真禪師語錄卷上</p><p class="byline">侍者力廣記錄</p>
<div class='div-other'><a id='mulu4' />
<p class='h1'>住真州華嚴禪寺</p>
<div class='div-other'><a id='mulu5' /><p>康熙丁丑十月初二。師六旬。初度大溈同慶電兄和尚芙蓉　姪大師。暨闔邑縉紳檀護等請。就本寺開堂。</p>
</div>
<div class='div-other'><a id='mulu6' />
<p class='h2'>據室</p><p>華嚴界闊香水海深。南詢五十三處。要且未識歸程。如今直饒識得。更須喫新長老手裏烏藤。何故聻。兵隨印轉將逐符行。拈柱卓一卓便起。</p>
</div>
<div class='div-other'><a id='mulu7' />
<p class='h2'>披法衣</p><p>脫卻珍御不失大人境界。權掛垢衣豈減本地風光。牽拽犁耙風雨裏。天上人間絕覆藏。</p>
</div>
<div class='div-other'><a id='mulu8' />
<p class='h2'>陞座</p><p>至法座前指座云。大寶華王座。高而無上廣而無邊。當頭坐斷迥絕躋攀。喝一喝遂陞拈香云。此一瓣香。根盤空界葉覆娑婆。重而價不可酬。尊而無物堪比。熱向爐中專為祝延今上皇帝聖壽萬歲萬歲萬萬歲。伏願堯風永被于四表。湯德恒新于兩間。又指香云。此一瓣香出於東坡來自北海。奉為滿朝文武闔邑縉紳。伏願常為佛國屏翰。永作法城金湯。復拈香云。此一瓣香。枝出同條葉無異種。奉為現前請主和尚及諸法屬。伏願揭慧日於千秋。續心燈于萬古。復懷中取香云。此一瓣香。名不得狀不得。覷之眼盲。嗅著腦裂。生長五濁世中。安居荊棘林裏。遇著箇沒意智底老古錐。和根截斷。枝葉不存。拋向搕[打-丁+(天/韭)]堆頭。日炙風吹歷盡寒暑。雖則重新花放。到底惡性不除。今對人天眾前。不免乘時拈出。供養潭州大溈山傳臨濟正宗第三十四世。上古下梅先師大和尚。用酬法乳之恩■■斂衣就座。同慶和尚白椎云。法筵龍象眾。當觀第一義。師云若論第一義諦。三世諸佛歷代祖師天下老和尚。千方百計橫說豎說總未有半人道著。新長老忍俊不禁。不免盡情與諸人說破。乃拈拂子拂一拂云。一時抖下了也。莫有撥著便轉底衲僧麼。出來。新華嚴與汝證據。一僧纔出。師云不得禮拜。僧拂袖便出。師云放子三十棒。問玄要君臣即不問。如何是接物利生句。師云揚子江心水北流。進云如何是全提正今句。師云一棒一條痕。一掌一握血。進云師唱誰家曲宗。風嗣阿誰。師打一棒云。自來用得者箇慣。進云不虛為臨濟兒孫。師連棒云。識甚好惡。問天地同根萬物一體。未審金山年多少。師云東西十萬南北八千。進云和尚年多少。師云與金山不別。進云恁麼則千江有水千江月。萬里無雲萬里天。師云且莫錯會好。進云不得吾師親指示。天寧豈見塔高低。師打云。且道是賞你是罰你。僧擬議。師喝退云妄語漢。乃云黃花散彩紫菊飄香。娘生面目覿露堂堂。直是情與無情悉皆平等。更說甚天地同根萬物一體。驀豎拂子云。還會麼。直饒會得。東西十萬南北八千。設或不會。新長老與你下箇注腳。千江有水千江月。萬里無雲萬里天。者箇且止。秪如山僧今日為國開堂。且接物利生一句又作麼生道。拂一拂云。陣雲橫海上。拔劍攪龍門。同慶和尚結椎云。諦觀法王法。法王法如是。下座。</p>
</div>
<div class='div-other'><a id='mulu9' />
<p class='h2'>當晚小參</p><p>諸佛出世為一大事因緣。列祖并興為一大事因緣。天下老古錐搖唇鼓舌。抖搜屎腸。談玄談妙說性說心。為一大事因緣。現前諸人破恩愛綱。發向上心。參方訪道拼命捨身。也只為一大事因緣。未審喚甚麼作大事因緣。莫是諸佛出世列祖并興便當得麼。且喜沒交涉。莫是談玄談妙說性說心便當得麼。且喜沒交涉。更莫是參方訪道拼命捨身便當得麼。且喜沒交涉。既總沒交涉。畢竟喚甚麼作大事因緣。不見僧問投子禪師。如何是和尚大事因緣。子云尹司空請老僧開堂。大眾。這則公案甚是直截。只是古往今來不作世諦流布。便作佛法商量。所以孤負先聖埋沒<span class='corr'>己</span>靈。鮮有會者。如今諸人若也直下會去。不惟大事了畢。便可獨步丹霄。其或未然。三條椽下七尺單前各自摸索去。莫道新長老不為人好。喝一喝下座。</p>
</div>
<div class='div-other'><a id='mulu10' />
<p class='h2'>謝同慶和尚芙蓉大師上堂</p><p>兩掌鬧摑摑。孤掌不浪鳴。出頭天外看。誰是個般人。</p>
</div>
<div class='div-other'><a id='mulu11' />
<p class='h2'>辭眾入楚掃祖塔小參</p><p>湘之南潭之北。中有黃金充一國。無影樹下合同船。琉璃殿上無知識。無知識休別覓。拈拄杖云楖栗橫肩不顧人。直入千峰萬峰去。時有僧出問。師以拄杖擉退云。生平肝膽向人傾。相識何如不相識。</p>
</div>
<div class='div-other'><a id='mulu12' />
<p class='h2'>溈山上堂</p><p>吹無孔笛鼓沒弦琴。聽者貴乎知音。和者須是作家。山僧昔年在揚子拾得一張焦尾。常操太古清音。爭奈鍾期不遇。今來萬仞峰頂意欲囊藏高掛。又被法兄和尚拶向曲彔床上。不免逢場作戲迭奏箎。乃橫按拂子作操琴勢云。不是新豐調。雲門曲亦非。高山流水太古清音汝等欲知其中端的。請試問取堂頭和尚。僧問陽春白雪即不問。同聲相應一句且作麼生道。師云打麵還他州土麥。唱歌須是帝鄉人。進云一種沒弦琴唯師彈得妙。師云又被風吹別調中。進云恁麼則好音在耳人皆聳。師云不是知音客。徒勞話歲寒。進云不是作家頻指點清濁高下誰解分。師云果然承虛接響。</p>
</div>
<div class='div-other'><a id='mulu13' />
<p class='h2'>先老和尚像前上供</p><p>水路三千今賺我。真州鏟草恨當年。莫言忤逆無回互懸怨重重敢不宜。顧左右云。且道那裏是是怨。上香云。[颱-台+弗][颱-台+弗]栴檀爐內熱。不須試驗髑髏前。</p>
</div>
<div class='div-other'><a id='mulu14' />
<p class='h2'>到同慶請上堂</p><p>有句無句如藤倚樹。四七二三不知落處。要知落處麼。擲下拄杖云。試請方丈和尚與汝指注。</p>
</div>
<div class='div-other'><a id='mulu15' />
<p class='h2'>到芙蓉請上堂</p><p>此是我先師老人建法幢立宗旨底處所。不肖今日既到這裏。豈可袖手傍觀。乃云諸佛說不到處。閉口道著。列祖行不到處。舉步踏著。此是老人不惜眉毛與諸人解粘去縛底句子。汝等諸人無不了知。山僧如今要問諸人。道著踏著底是個甚麼。若道語言三昧。因甚古人又道盡力道不出。若道步步不離。古人何故又道踏著即禍生。這裏辨得倜儻分明。許你登得先師堂。入得先師室。脫或未然。休將閑學解埋沒祖師心。二六時中當殷勤請益方丈。</p>
</div>
<div class='div-other'><a id='mulu16' />
<p class='h2'>溈山回小參</p><p>舉大慧禪師出鄉歸上堂舉五祖和尚出隊歸示眾云。出隊半箇月。眼不見鼻孔。失卻祖師禪。拾得箇骨董且道向甚麼處著。一分奉釋迦牟尼佛。一分奉多寶佛塔。大慧云。徑山法孫出隊八十餘日。鼻孔常與眼睛相見。亦無祖師禪可失。亦不曾拾得骨董。既無骨董則無以奉釋迦牟尼佛。亦無以奉多寶佛塔。畢竟得箇甚麼。夜深水漁不食。滿船空載月明歸。師云五祖拾得骨董。徑山滿載明月。雖然兩彩一騫。要且同得同失。華嚴遠孫入楚半歲。也無得也無失。但喜祖父田園界畔分明。原本契書毫髮不朽。今日歸來無可人事。秪學得些湖南風氣。不免舉似大眾。拽捧旋風打莫嫌杜蠻。</p>
</div>
<div class='div-other'><a id='mulu17' />
<p class='h2'>佛成道日為力然剃度力修說優婆夷戒上堂</p><p>現出明星初八夜。眼光爍破四天下。看來猶是欠唧溜。迄至于今成話把。雖然如是。還有識得釋迦老子落處者麼。若也識得。無髮可削。無戒可受。妄相執著猶如夢幻。智慧德相亦是強名。若僧若俗或緇或素。總與如來無二無別。若也未識。不免鏟卻殿前草。轉俗為僧。受持福田衣。除素披緇。三千威儀八萬細行。且自熟習。何故聻。雪後始知松柏操。事難方見丈夫心。</p>
</div>
<div class='div-other'><a id='mulu18' />
<p class='h2'>先老和尚忌上供</p><p>舉高峰妙祖為雪嵒和尚上供云。昔年瞎卻我眼。今朝穿卻你鼻。冤冤相報無休。莫若克<span class='corr'>己</span>復禮。師云大小祖師猶未了在。華嚴這裏不然。昔年瞎卻我眼。今朝穿卻你鼻。一任叫苦含冤。永作千秋準的。何故如此。不曲藏直。</p>
</div>
<div class='div-other'><a id='mulu19' />
<p class='h2'>除夕小參</p><p>年<span class='corr'>已</span>窮歲<span class='corr'>已</span>盡。好箇消息。新未至舊將除。正宜著眼。看他舊底除向甚處。新底來自何方。這裏覷得破。能為萬象主。不逐四時凋。還委悉麼。震威一喝云。爆竹一聲吹臘去。玉梅幾點送春來。</p>
</div>
<div class='div-other'><a id='mulu20' />
<p class='h2'>元旦示眾</p><p>年新月新日新時新。珊瑚枝枝撐著月。舊天舊地舊水舊山。優曇朵朵透塵埃。此二轉語有一轉有縱有奪有殺有活。橫該八節四時。豎攝四象兩儀。亙古今而常新。歷始終而不變。有人辨得。許你條令斬新。倘其未能。待我上山斫棒來。</p>
</div>
<div class='div-other'><a id='mulu21' />
<p class='h2'>天中節示眾</p><p>今朝正是五月午。蒲劍光寒逼寰宇。諸障雜毒盡潛蹤。鬼怪妖魔悉回互。含冤叫苦入無門。坐斷當陽絕伴侶。驀然撞破黑山家。燕尾大虫元是虎。</p>
</div>
<div class='div-other'><a id='mulu22' />
<p class='h2'>晒藏經示眾</p><p>六月六日以前金鎖重重。六月六日<span class='corr'>已</span>後重重金鎖。正當六月六日事如何。展兩手云。一時打開。一任諸人。搬底搬晒底晒。</p>
</div>
<div class='div-other'><a id='mulu23' />
<p class='h2'>溈山天兄和尚訃至上堂</p><p>人從江西來。帶得湖南信。報道我法兄和尚般大涅槃。為眾說法云。末後一句始到牢關要津把斷水泄不通。拈起訃書云。大眾既水泄不通。且道這箇從甚處得來。良久顧左右云。無人知此意。令我憶南泉。噓一噓下座。</p>
</div>
<div class='div-other'><a id='mulu24' />
<p class='h2'>天童密祖上供</p><p>這箇老古錐慣擊塗毒鼓。大唐國裏人含冤無處吐。今遇忤逆孫。翻面不認祖。打折你驢腰。亦任叫冤苦。何故聻。冤有頭債有主。燒香便拜。</p>
</div>
<div class='div-other'><a id='mulu25' />
<p class='h2'>大梅與老和尚訃至上堂</p><p>佛真法身。猶若虛空。應物現形。如水中月。只一月無二月。明眼衲僧鑒不出。大梅老慣饒舌。數十餘年渾漏泄。偶爾驚聞示泥洹。乾坤大地俱失色。大眾雖則法幢摧法梁折。法海枯法眼滅。須信真實為汝諸人說。拍香<span class='corr'>几</span>下座。</p>
</div>
<div class='div-other'><a id='mulu26' />
<p class='h2'>久雨不晴示眾</p><p>舉天目禮禪師示眾云。久雨不晴滴爛虛空。會與不會南北西東。師云有道天目漏逗太煞。殊不知這漢撦東拽西。敗闕不少。華嚴不是貶剝古人。且貴流通正眼。乃云久雨不晴虛空不濕。直下薦取眉橫鼻直。華嚴恁般舉唱。或有箇出來道。如斯說話也是徐六擔板。只向道逢人但恁麼舉。</p>
</div>
<div class='div-other'><a id='mulu27' />
<p class='h2'>立秋示眾</p><p>金風扇野玉露垂珠。萬水澄波。千峰削色。草木憔悴。光華銀河。愈見皎潔。蛩吟砌畔。鶴唳長空。客窗午夢。魂消萬里。家山頃刻。當恁麼時。正好驟步歸家。識取祖翁田地。檢清界畔。人畜草木各安其位猶是轉句。假饒到得水窮山盡水落草枯。歸家穩坐。日空四海。始是半提。然後不守寒嵒異草。直待冰河燄發。途中不離家舍。家舍不離途中。庶可會全提底時節。要識全提時節麼。按拄杖云。橫按莫邪全正今。太平寰宇斬癡頑。卓一卓下座。</p>
</div>
<div class='div-other'><a id='mulu28' />
<p class='h2'>先老和尚十週忌上堂</p><p>身從無相中受身。猶如幻出諸形相。幻人心識本來無罪福。皆空無所住。所以諸佛從無所住處利生。列祖從無所住處接物。天地從無所住處覆載。日月星辰從無所住處照臨。時序從無所住處而寒暑往來。江湖從無所住處而川流不息。以至人畜草木飛潛動植莫不從無所住處而頭出頭沒。諸人若向這裏著得隻眼。則知先師底落處。知得先師底落處。則知諸佛列祖底落處。既知諸佛列祖底落處。則知一切人畜草木飛潛動植底落處。淨裸裸赤洒洒沒可把。亦任孤峰頂上壁立萬仞。十字街頭灰頭上而驅耕奪食打鎖敲枷。莫有識得者麼。出來通箇消息。看良久眾無出者。師云。蒼天蒼天。先師去世遠矣。擲拂子下座。</p>
</div>
<div class='div-other'><a id='mulu29' />
<p class='h2'>示眾</p><p>放過一著未必不為好手。纔見便鏟大似逐塊韓盧。雖然事無一向。妙在臨時直下。來也。作麼生回避。噓一噓云。一箭過遼西。</p>
</div>
<div class='div-other'><a id='mulu30' />
<p class='h2'>天中節小參</p><p>五月五日天中節。千妖百怪盡潛滅。無論赤口說甚白舌。艾虎威獰踞戶傍摩訶般若波羅蜜。</p>
</div>
<div class='div-other'><a id='mulu31' />
<p class='h2'>除夕小參</p><p>烹露地白牛徒費<span class='corr'>己</span>力。三十日到了著甚死急。拍香几云。明朝是初一。</p>
</div>
<div class='div-other'><a id='mulu32' />
<p class='h2'>掃五峰學祖塔</p><p>葉落江南根歸潭北。祗陀林裏為家。毘盧峰前作宅。惡聲流布滿寰中。千眼大悲窺莫及。既窺莫及。未審如何與老祖相見。拈香云。擬議思量天地懸隔。</p>
</div>
<div class='div-other'><a id='mulu33' />
<p class='h2'>掃養拙明祖塔</p><p>打破水桶金粟寺裏大人相。贏得溈山天童室中長孫子。得五峰老祖一牛。還慧山師翁一馬。踏殺天下人。聲光傾四野。拈香打一圓相。于中作女人拜云。我本自家兒孫。全無些子客話。</p>
</div>
<div class='div-other'><a id='mulu34' />
<p class='h2'>掃慧山老和尚塔</p><p>孤危壁立迥絕躋攀。佛祖到來退身有分。今日不肖徵孫未審作何行逕。喝一喝云。直踏毘盧頂上行。</p>
</div></div>
<p class='juan'>起宗真禪師語錄卷上終</p>
</div><!-- end of div[@id='body'] -->
</body></html>