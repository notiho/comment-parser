<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>周易禪解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu91' />
<div class='div-other'><a id='mulu92' />
<div class='div-orig'><div><img src='../images/J20p0467_01.gif' alt='J20p0467_01.gif' /></div>
<p>〈繫辭傳〉曰：「天一地二，天三地四，天五地六，天七地八，天九地十。天數五，地數五，五位相得而各有合。天數二十有五，地數三十，凡天地之數五十有五，此所以成變化而行鬼神也。」</p>
<p style="margin-left:1em"><span class='note-inline'>(此河圖之數也，解現〈繫辭上傳〉中)</span></p>
</div>
<div class='div-commentary'><p style="margin-left:1em">此先天之數，除中五天地生數以為太極本位，用餘五十為揲蓍之策也。五位相得者，一得五而為六，二得五而為七，三得五而為八，四得五而為九，中得一、二、三、四而為十也。各有合者，一合六，二合七，三合八，四合九，五合十也。一與九為十，二與八為十，三與七為十，四與六為十，一、二、三、四為十，共成五十。而中之五點，每點含十，故以中五為本數也。然雖先天之數，亦含後天八卦之用。且如一六生水，故「坎」居正北；二七生火，故「離」居正南；三八生木，故「震」居正東；四九生金，故「兌」居正西；五十生土，故土仍居中。「乾」寄位於西北者，陽位陽數之間也；「坤」寄位於西南者，陰數陰位之盡也。陰陽互結而為山，故「艮」居東北；陰陽互鼓而為風，故「巽」居東南。○約出世法者：一是地獄之惡，六是天道之善，為善惡一對。二是畜生之惑，七是聲聞之解，為解惑一對。三是餓鬼之罪苦，八是支佛之福田，為罪福一對。四是修羅之瞋恚，九是菩薩之慈悲，為瞋慈一對。五是人道之雜，十是佛界之純，為純雜一對。又約十度修德者：一是布施，六是般若，此二為福慧之主，如地生成萬物，故居下。二是持戒，七是方便，此二為教化之首，如天普覆萬物，故居上。三是忍辱，八是大願，此能出生一切善法，故居左。四是精進，九是十力，此能成就一切善法，故居右。五是禪定，十是種智，此能統御一切諸法，故居中。實則界界互具，度度互攝。蓋世間之數，以一為始，以十為終。《華嚴》以十表無盡，當知始終不出一心一塵一剎那也。</p>
</div></div>
<div class='div-other'><a id='mulu93' />
<div class='div-orig'><div><img src='../images/J20p0467_02.gif' alt='J20p0467_02.gif' /></div>
<p>大禹因《洛書》而作九疇，今以一、三、五、七、九居四方及中央正位；以二、四、六、八居四維偏位。又隱其十，正表陽德為政，而陰德輔之。在人則為知及仁守之學，智巧聖力之象也。</p>
</div>
<div class='div-commentary'><p style="margin-left:1em">左右前後、縱橫斜直，視之皆得十五之數，以表位位法法之中，皆具天地之全體滿數，非分天地以為諸數也，物物一太極於此可見。</p>
<p style="margin-left:1em">約出世法，則九界皆即佛界，故不別立佛界之十；又九波羅蜜皆即種智，故不別立種智之十。蓋凡數法若至於十，便是大一數故，數於此終，即於此始故。</p>
</div></div>
<div class='div-other'><a id='mulu94' />
<div class='div-orig'><div><img src='../images/J20p0467_03.gif' alt='J20p0467_03.gif' /></div>
<p>〈繫辭傳〉曰：「易有太極，是生兩儀，兩儀生四象，四象生八卦。」</p>
<p><span class='note-inline'>(太極非動非靜，雙照動靜，故必具乎陰陽。陽亦太極，陰亦太極，故皆非動非靜。雙照動靜，還具陰陽而成四象，四象亦皆即是太極，所以皆亦非動非靜。雙照動靜，還具陰陽而成八卦。然則八卦只是四象；四象只是陰陽；陰陽只是太極；太極本無實法，故能立一切法耳！)</span></p>
</div>
<div class='div-commentary'><p style="margin-left:1em">若從一生二，從二生四，從四生八，從八生六十四等，是為順數。若從六十四溯至八，八溯至四，四溯至二，二溯至一，一亦本無實法，是為逆數。順數則是「流轉門」；逆數則是「還滅門」。流轉從陰陽二畫出；還滅從陰陽二畫入，故曰：「乾坤其易之門。」聖人作《易》，要人「即流轉」而「悟還滅」，超脫生死輪迴，故曰「易，逆數也。」</p>
</div></div>
<div class='div-other'><a id='mulu95' />
<div class='div-orig'><div><img src='../images/J20p0467_04.gif' alt='J20p0467_04.gif' /></div>
<p>先天八卦，約體言之，「乾」南表天，「坤」北表地，「離」東表日，「坎」西表月。「震」居東北，動之初也；「兌」居東南，海之象也；「巽」居西南，入之初也；「艮」居西北，山之象也。須彌在此方視之，則居西北；日月星辰至西北，皆為須彌腰所掩，故妄計天缺西北也。</p>
</div></div>
<div class='div-other'><a id='mulu96' />
<div class='div-orig'><div><img src='../images/J20p0468_01.gif' alt='J20p0468_01.gif' /></div>
<p style="margin-left:1em">隨拈一陰一陽，必還具一陰一陽，故六重之而成六十四卦。其實卦卦無非太極全體，故得為四千九十六卦也。</p>
</div></div>
<div class='div-other'><a id='mulu97' />
<div class='div-orig'><div><img src='../images/J20p0468_02.gif' alt='J20p0468_02.gif' /></div>
<div><img src='../images/J20p0468_03.gif' alt='J20p0468_03.gif' /></div>
</div>
<div class='div-commentary'><p style="margin-left:1em">約一天下，亦以此卦圖而分布之；約一省一府一縣，亦各以此卦圖而分布之；近約一宅，亦以此卦圖而分布之；即單約一房一坐具地，亦以此卦圖而分布之。大不礙小，小不礙大，大亦只是六十四卦，小亦全具六十四卦。一時一刻亦有此六十四卦；亙古亙今亦只此六十四卦。若向此處悟得，便入《華嚴》事事無礙法界，故李長者借此以明華藏世界，不然，豈令福建在南，則有「乾」無「坤」；燕都在北，則有「坤」無「乾」；天竺在西，但為「坎」地；支那在東，惟是「離」方也耶？</p>
</div></div>
<div class='div-other'><a id='mulu98' />
<div class='div-orig'><div><img src='../images/J20p0468_04.gif' alt='J20p0468_04.gif' /></div>
</div>
<div class='div-commentary'><p style="margin-left:1em">男即父，女即母，又父只是男，母只是女。「坤」體得乾為三男，有慧之定，即止而觀也。「震」為觀穿義，「艮」為觀達義，「坎」為不觀觀義。「乾」體得坤為三女，有定之慧，即觀而止也。「巽」為止息義，「兌」為停止義，「離」為不止止義。「震」動「艮」靜，「坎」能動能靜。「乾」非偏于動也；「巽」動「兌」靜，「離」能動能靜，「坤」非偏于靜也。又「震」動而出，「巽」動而入，「艮」靜而高，「兌」靜而深。「坎」兼動靜，而從上之下，上終不窮；「離」兼動靜，而從下之上，下終不盡，信知一一皆法界也。</p>
</div></div>
<div class='div-other'><a id='mulu99' />
<div class='div-orig'><div><img src='../images/J20p0468_05.gif' alt='J20p0468_05.gif' /></div>
<p>〈說卦傳〉曰：「帝出乎震，齊乎巽，相見乎離，致役乎坤，說言乎兌，戰乎乾，勞乎坎，成言乎艮。」又曰：「震，東方也。乃至艮東北之卦也」。</p>
</div>
<div class='div-commentary'><p style="margin-left:1em">此須約觀心工夫解釋，具在〈說卦傳〉解中。</p>
</div></div>
<div class='div-other'><a id='mulu100' /><p style="margin-left:1em">後天八卦，約用而言，「離」表火騰，故旺於南；「坎」表水降，故旺於北。交發立堅，濕為巨海，乾為洲潬，故「坎」雖居北，而水輪含十方界。「坤」「艮」之土，亦遍四維，火勢劣水，抽為草木，故有「震」「巽」。木旺於春，故「震」居東方。「巽」亦屬木，又能生火，其象為風，故居東南。地性堅者名之為金，金旺於秋，故居西方。「乾」亦屬金，又表須彌是四寶所成，在此地之西北也。</p>
<p style="margin-left:2em">右圖說有八，或與舊同，或與舊異，只貴遙通儒釋心要而<span class='corr'>已</span>，觀者恕之。蕅益敬識。</p>
</div>
</div><!-- end of div[@id='body'] -->
</body></html>