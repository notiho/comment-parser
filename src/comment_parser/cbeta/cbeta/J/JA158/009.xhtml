<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu115' />
<p class='juan'>密雲禪師語錄卷第九</p><p class="byline">嗣法門人通雲編</p>
<div class='div-other'><a id='mulu116' />
<p class='h1'>拈古</p>
<div class='div-orig'><p>舉：「世尊一日陞座，大眾集定，文殊白槌云：『諦觀法王法，法王法如是。』世尊便下座。」</p>
</div>
<div class='div-commentary'><p>拈云：「文殊大似認影迷頭，世尊也是腳跟不著地。」</p>
</div>
<div class='div-orig'><p>舉：「阿難尊者問迦葉云：『世尊傳金襴袈裟外，別傳個甚麼？』迦葉召阿難，阿難應諾。迦葉云：『倒卻門前剎竿著。』」</p>
</div>
<div class='div-commentary'><p>拈云：「阿難自討得個忙。」</p>
</div>
<div class='div-orig'><p>舉：「三祖<span class='corr'>商</span>那和修問鞠多尊者：『汝年幾耶？』云：『我年十七。』祖云：『汝身十七耶？性十七耶？』者云：『師髮<span class='corr'>已</span>白，為髮白耶？心白耶？』祖云：『我但髮白，非心白爾。』者云：『我身十七，非性十七。』」</p>
</div>
<div class='div-commentary'><p>拈云：「大小祖師，話作兩橛。」</p>
</div>
<div class='div-orig'><p>舉：「龍樹大士見迦那提婆來，先令侍者將一碗水置面前，迦那提婆見乃取一針投之，樹繇是大喜。」</p>
</div>
<div class='div-commentary'><p>拈云：「迦那提婆<span class='corr'>刺</span>腦入膠盆，即今莫有救得者麼？若也救得，還我頭來。」</p>
</div>
<div class='div-orig'><p>舉：「般若多羅尊者路行次，或有人問：『汝行何急？』乃云：『汝行何慢？』又問：『汝姓甚麼？』乃云：『與汝同姓。』或凡、或聖，人莫能測。」</p>
</div>
<div class='div-commentary'><p>拈云：「大小祖師被路人換卻眼睛。」</p>
</div>
<div class='div-orig'><p>舉：「神會到思和尚處，思問：『甚處來？』云：『曹溪。』思云：『曹溪意旨如何？』會振身立。思云：『猶帶瓦礫在。』云：『和尚此間莫有真金與人麼？』思云：『設有與汝，向甚處著？』」</p>
</div>
<div class='div-commentary'><p>拈云：「諸禪德！神會恁麼也不無見處，因甚思和尚道猶帶瓦礫在？當時合下甚麼語免為點罰？何不待伊道『曹溪意旨如何？』但向道『合取狗口。』伊若擬議，驀面一唾便行，豈不俊哉？乃振身而立，可謂隨邪逐惡，更云：『和尚此間莫有真金與？』人益見不唧溜。然則即今莫有振身而立者麼？廣慧要與伊三十棒，且道是賞伊？罰伊？」</p>
</div>
<div class='div-orig'><p>舉：「溈山石上坐，仰山侍立次，忽鴉銜一柿落在面前，仰取柿拭過呈似溈，溈云：『子甚處得來？』仰云：『此是和尚道德所感。』溈云：『汝也不得無分。』即分半與仰。　玄沙云：『大小溈山被仰山一坐，至今起不得。』」</p>
</div>
<div class='div-commentary'><p>拈云：「玄沙秪知溈山被仰山一坐，至今起不得；竟不知仰山被溈山半個柿子塞卻咽喉，至今轉氣不得。」</p>
</div>
<div class='div-orig'><p>舉：「南泉云：『道個如如，早是變也，今時師僧須向異類中行。』」</p>
</div>
<div class='div-commentary'><p>拈云：「且道南泉恁麼道，意在於何？　歸宗云：『雖行畜生行，不得畜生報。』」　師云：「者漢又恁麼去也？」</p>
</div>
<div class='div-orig'><p>舉：「大川和尚有江陵僧參，川云：『幾時發？』江陵僧提起坐具，川云：『謝子遠來，下去。』僧便出，川云：『若不恁麼，爭知眼目端的？』僧拊掌云：『苦殺人，幾錯州諸方老宿。』川肯之。僧舉似丹霞，霞云：『於大用法道即得，於我者裡即不然。』僧云：『未審此間作麼生？』霞云：『猶較大用三步。』僧禮拜，霞云：『錯判諸方底甚多。』洞山聞云：『不是丹霞，難分玉石。』」</p>
</div>
<div class='div-commentary'><p>拈云：「洞山老漢失卻一隻眼，須知者僧禮拜不是好心，只是後來少一轉語，前話不圓，所以遭人簡點。當時待丹霞云：『錯判諸方底甚多。』但拊掌笑云：『者老漢大似不打自招。』如此則任是老丹霞，也未免疑著。」</p>
</div>
<div class='div-orig'><p>舉：「二祖云：『至道無難，唯嫌揀擇，但莫憎愛，洞然明白。』　德山繪和尚云：『至道最難，須是揀擇，若無憎愛，爭見明白？』」</p>
</div>
<div class='div-commentary'><p>拈云：「者兩個老古錐，同行不同步，同得不同失，指望盡力扶持至道，殊不知一個被無難等蓋卻、一個被最難等蓋卻，至今無有出頭處，更說甚麼明白？山僧恁麼批判，眾中莫有傍不甘者道他明白。且道甚麼處是明白處？試出來對眾指出看。」</p>
</div>
<div class='div-orig'><p>舉：「趙州云：『至道無難，唯嫌揀擇。纔有語言，是揀擇？是明白？老僧不在明白裡，諸人作麼生護惜？』時有僧問：『既不在明白裡，護惜個甚麼？』州云：『我亦不知。』云：『和尚既不知，為甚道不在明白裡？』州云：『問事即得，禮拜了退。』」</p>
</div>
<div class='div-commentary'><p>拈云：「大小趙州，大似推惡離<span class='corr'>己</span>，何不與本分草料？」</p>
</div>
<div class='div-orig'><p>舉：「僧問趙州：『萬法歸一，一歸何處？』州云：『我在青州做領布衫，重七斤。』」</p>
</div>
<div class='div-commentary'><p>拈云：「我不似趙州委曲，如有問：『萬法歸一，一歸何處？』劈脊便棒，不惟直截，抑且免致伊向『萬法歸一，一歸何處』躲根。」</p>
</div>
<div class='div-orig'><p>舉：「雲門問直歲：『今日作甚來？』云：『刈茅來。』門云：『刈得幾個？』祖師云：『三百個。』門云：『朝打三千、暮打八百，東家杓柄長、西家杓柄短，作麼生？』歲無語，門拈拄杖打。　徑山杲云：『直歲無語，有三百個祖師證明；雲門令雖行，要且棒頭無眼。』」</p>
</div>
<div class='div-commentary'><p>拈云：「惜乎，徑山不與山僧同時。若同，即代雲門與伊一頓。何以？要知雲門棒頭有眼。」</p>
</div>
<div class='div-orig'><p>舉：「世尊因普眼菩薩欲見普賢不能得見，乃至三度入定遍觀三千大千世界覓普賢不能得見，而來白佛，佛云：『汝但於靜三昧中起一念便見普賢。』普眼於是纔起一念，便見普賢向虛空中乘六牙白象。　雲居舜云：『諸仁者！且作麼生會？』雲居道：『普眼推倒世尊，世尊推倒普眼，且道普賢在甚處？』」</p>
</div>
<div class='div-commentary'><p>拈云：「雲居恁麼道，未免傍觀者哂。」乃召眾云：「誰是傍觀者？」</p>
</div>
<div class='div-orig'><p>舉：「世尊因耆婆善別音響，至一塚間見五髑髏，乃敲一髑髏，問耆婆：『此生何處？』云：『生人道。』又敲一云：『此生何處？』云：『生天道。』又別敲一髑髏云：『此生何處？』耆婆罔知生處。」</p>
</div>
<div class='div-commentary'><p>拈云：「世尊大似有先鋒、無殿後，待耆婆罔知處，便好也與一敲。何故？不見道『先以定動，後以智拔』。」</p>
</div>
<div class='div-orig'><p>舉：「勝思惟梵天問不退轉天子云：『天子！我嘗於此佛國土，不曾見汝。』天子云：『梵天！我亦不曾於此國土不曾見我。』」</p>
</div>
<div class='div-commentary'><p>拈云：「者二漢各自分疆立界，各各不相見，各各自稱尊，殊不知傍觀者醜。」乃召大眾云：「金粟恁麼告報，諸人還覺慚愧麼？」</p>
</div>
<div class='div-orig'><p>舉：「石臼參馬祖，祖云：『甚處來？』云：『烏臼來。』祖云：『烏臼近日有何言句？』臼云：『幾人於此茫然？』祖云：『茫然且置，悄然一句作麼生？』臼乃上前三步，祖云：『我有七棒寄打烏臼，你還甘否？』臼云：『和尚先喫，某甲後甘。』」</p>
</div>
<div class='div-commentary'><p>拈云：「我作馬祖，便與一棒，看者漢作麼合殺。」</p>
</div>
<div class='div-orig'><p>舉：「龐居士問馬祖：『不昧本來人，請師高著眼。』祖直下覷，士云：『一種沒絃琴，唯師彈得妙。』祖直上覷，士乃作禮。祖歸方丈，士隨後入，云：『弄巧成拙。』」</p>
</div>
<div class='div-commentary'><p>拈云：「我作馬祖，待他道：『不昧本來人，請師高著眼。』<span class='corr'>劈</span>脊便打他，更道：『一種沒絃琴，唯師彈得妙。』乃連棒打出。何故？免伊向弄巧成拙處坐地。」</p>
</div>
<div class='div-orig'><p>舉：「茱萸示眾云：『你等諸人莫向虛空裡釘橛。』時有僧出，云：『虛空是橛。』萸便打，僧云：『莫錯打某甲。』萸便歸方丈。」</p>
</div>
<div class='div-commentary'><p>拈云：「茱萸當時打者僧果錯？不錯？若錯，為甚歸方丈？若不錯，為甚歸方丈？大眾試斷看。」復云：「疑殺人。」</p>
</div>
<div class='div-orig'><p>舉：「溈山云：『老僧百年後，向山下作一頭水牯牛，右脅書五字，云：「溈山僧某甲」。此時若喚作溈山僧，又是水牯牛；若喚作水牯牛，又是溈山僧。且道喚作甚麼即得？』」</p>
</div>
<div class='div-commentary'><p>拈云：「溈山大似不打自招。」復云：「還知金粟落處麼？」</p>
</div>
<div class='div-orig'><p>舉：「黃檗示眾云：『汝等諸人盡是噇酒糟漢，與麼何有今日？還知大唐國裡無禪師麼？』時有僧云：『只如諸方匡徒領眾，又作麼生？』檗云：『不道無禪，只是無師。』」</p>
</div>
<div class='div-commentary'><p>拈云：「黃檗大似龍頭蛇尾，當時待者僧云：『只如諸方匡徒領眾，又作麼生？』和聲便打，更若擬議，劈脊打出，卻恁老婆可謂酒糟太多。」</p>
</div>
<div class='div-orig'><p>舉：「溈山問仰山：『甚處來？』仰云：『田中來。』溈云：『田中多少人？』仰插鍬，<span class='corr'>叉</span>手而立，溈云：『今日南山大有人刈茆。』仰拽鍬而去。」</p>
</div>
<div class='div-commentary'><p>拈云：「我若作仰山，待溈山問：『田中多少人？』便乃出，不惟截斷溈山後來老婆，教伊討鼻頭不著，亦乃作天下人榜樣。」</p>
</div>
<div class='div-orig'><p>舉：「仰山夢往彌勒內院居第二座，有一尊者白槌云：『今當第二座說法。』仰起，白槌云：『摩訶衍法，離四句絕百非，諦聽諦聽。』」</p>
</div>
<div class='div-commentary'><p>拈云：「古今尊宿都向仰山白槌處拈提，殊不知仰山當時<span class='corr'>刺</span>腦入膠盆，被尊者白槌云：『今當第二座說法。』腦門粉碎了也。若拂袖便行，直令一院聖眾疑著，猶更白槌逐塊不少。且當時聖眾散去，是聽仰山散去？不聽仰山散去？抑仰山入內院居第二位，是夢耶？不是夢耶？若是夢，溈山因甚道子<span class='corr'>已</span>登聖位？今日有為古人作主者，試出來與金粟相見。」</p>
</div>
<div class='div-orig'><p>舉：「靈雲見桃花悟道，有頌云：『三十年來尋劍客，幾回葉落又抽枝，自從一見桃花後，直至而今更不疑。』舉似溈山，山云：『從緣得入，永不退失，汝善護持。』次舉似玄沙，沙云：『諦當甚諦當，敢保老兄未徹在？』　徑山杲舉古今拈提了云：『一家有事百家忙。』」</p>
</div>
<div class='div-commentary'><p>拈云：「說甚一家有事百家忙？直是一盲引眾盲。」</p>
</div>
<div class='div-orig'><p>舉：「南源明禪師因洞山參方上法堂，明云：『<span class='corr'>已</span>相見了也。』山便下去。明日卻上，問云：『昨日<span class='corr'>已</span>蒙和尚慈悲，不知甚麼處是與某甲相見處？』明云：『心心無間斷，流入於性海。』山云：『幾合放過？』」</p>
</div>
<div class='div-commentary'><p>拈云：「天童若作南源，待洞山云：『不知甚處是與某甲相見處？』便劈脊棒，免致洞山道：『幾合放過？』」</p>
</div></div>
<div class='div-other'><a id='mulu117' />
<p class='h1'>徵古</p>
<div class='div-orig'><p>舉：「洛浦久為臨濟侍者，濟嘗稱：『臨濟門下一隻箭，誰敢當鋒？』浦一日辭濟，濟問：『甚處去？』浦云：『南方。』濟以拄杖畫一畫，云：『過得者個便去。』浦喝，濟便打，浦禮拜。濟明日陞堂云：『臨濟門下有一赤稍鯉魚，搖頭擺尾向南方去，不知向誰家齏甕裡淹殺？』」</p>
</div>
<div class='div-commentary'><p>徵云：「者便是第一個學喝底榜樣，且如臨濟以拄杖畫云：『過得者個便去。』合作麼免得他打，及免向人家齏甕裡淹殺？」</p>
</div>
<div class='div-orig'><p>舉：「僧問灌溪：『久嚮灌溪，到來只見漚麻池。』溪云：『汝只見漚麻池，要且不識灌溪。』僧云：『如何是灌溪？』溪云：『劈箭急。』玄沙云：『更學三十年未會禪。』」</p>
</div>
<div class='div-commentary'><p>徵云：「且甚處是灌溪未會禪處？具擇法眼者試斷看。」</p>
</div>
<div class='div-orig'><p>舉：「世尊初生，一手指天，一手指地，周行七步，目顧四方，云：『天上天下，唯我獨尊。』　雲門偃云：『我當時若見，一棒打殺與狗子喫，貴圖天下太平。』」</p>
</div>
<div class='div-commentary'><p>徵云：「諸仁者！世尊還有過也無？若有，甚麼處是世尊過處？若無，雲門恁麼道意旨如何？試簡點看。」</p>
</div>
<div class='div-orig'><p>舉：「世尊因文殊至諸佛集處，值諸佛各還本處，唯有一女子近佛坐，入於三昧。文殊白佛云：『何此女得近佛坐而我不得？』佛告文殊：『汝但覺此女，令從三昧起，汝自問之。』文殊遶女三匝鳴指一下，乃托至梵天，盡其神力而不能出。世尊云：『假使百千文殊亦出此女定不得；下方過四十二恒河沙國土有罔明菩薩，能出此女定。』須臾罔明從地湧出作禮，世尊敕罔明出，罔明卻過女前鳴指一下，女子於是從定而出。」</p>
</div>
<div class='div-commentary'><p>徵云：「出得、出不得且置，作麼生是底定？」</p>
</div>
<div class='div-orig'><p>舉：「德山問龍潭：『久嚮龍潭，到來，潭又不見、龍又不現。』潭云：『子親到龍潭。』山乃作禮。」</p>
</div>
<div class='div-commentary'><p>徵云：「既曰：『潭又不見、龍又不現。』因甚道：『子親到龍潭。』且甚麼處是親到處？試斷看。」</p>
</div>
<div class='div-orig'><p>舉：「世尊因文殊在門外立，乃云：『文殊何不入門來？』殊云：『我不見一法在門外，何以教我入門？』」</p>
</div>
<div class='div-commentary'><p>徵云：「門外、入門則且置，喚甚麼作門？」</p>
</div>
<div class='div-orig'><p>舉：「世尊因外道問：『不問有言、不問無言。』世尊據坐，外道讚歎云：『世尊大慈大悲，開我迷雲，令我得入。』」</p>
</div>
<div class='div-commentary'><p>徵云：「世尊據坐，外道未嘗據坐，且甚麼處是外道入處？」</p>
</div>
<div class='div-orig'><p>舉：「龐居士到芙蓉山太毓禪師處，毓行食與居士，士擬接，毓縮手，云：『生心受施，淨名早呵。去此一機，居士還甘否？』士云：『當時善現豈不作家？』毓云：『非關他事。』士云：『食到口邊，被他奪卻。』毓乃下食，士云：『不消一句。』」</p>
</div>
<div class='div-commentary'><p>徵云：「秪如居士道：『不消一句。』且是食到口邊耶？是被他奪卻耶？具眼者試定看。」</p>
</div>
<div class='div-orig'><p>舉：「世尊因黑爪梵志運神力以左右手擎華兩株來供養佛，佛召云：『仙人！』志應諾，佛云：『放下著。』志遂放下左手一株華。佛又召：『仙人！放下著。』志又放下右手一株華。佛又云：『仙人！放下著。』志云：『世尊！我今空身而住，更教放下個甚麼？』佛云：『吾非教汝放捨其華，汝當放捨外六塵、內六根、中六識，一時捨卻，無可捨處是汝免生死處。』梵志於言下悟無生忍。」</p>
</div>
<div class='div-commentary'><p>徵云：「既捨六根、六塵、六識，可謂俱捨，甚麼處是無可捨處？是先生死處？又喚甚麼作無生忍而言悟乎？」</p>
</div>
<div class='div-orig'><p>舉：「六祖因風颺剎旛動，有二僧對論，一云風動、一云旛動，往復未曾契理，祖云：『不是風動、不是旛動，仁者心動。』二僧竦然。」</p>
</div>
<div class='div-commentary'><p>徵：師高呼大眾，眾皆舉首，遂舉拂子搖曳云：「且道風動耶？拂動耶？心動耶？」</p>
</div>
<div class='div-orig'><p>舉：「六祖謂門人云：『吾歸新州，汝等速治舟楫。』門人云：『師從此去，早晚卻回？』祖云：『葉落歸根，來時無口。』」</p>
</div>
<div class='div-commentary'><p>徵云：「且道祖師為門人答話耶？說道理耶？」</p>
</div>
<div class='div-orig'><p>舉：「阿難白佛言：『今日出城見一奇特事。』佛云：『見何奇特事？』難云：『入城見一攢樂人作舞，出城總見無嘗。』佛云：『我昨日入亦見一奇特事。』難云：『未審見何奇特事？』佛云：『我入城時見一攢樂人作舞，出城時亦見樂人作舞。』」</p>
</div>
<div class='div-commentary'><p>徵云：「阿難與世尊所見還有優劣也無？若無，世尊與阿難所見不同；若有，利害在甚麼處？」</p>
</div>
<div class='div-orig'><p>舉：「二祖云：『覓心了不可得。』三祖云：『今日始知罪性不在內、外、中間，如其心然。』」</p>
</div>
<div class='div-commentary'><p>徵云：「一人覓心不可得紹祖位，一人一切如心紹祖位，是同？是別？若別，則不應相紹祖位；若同，為甚一人有心、一人無心？諸人試簡點看，喚甚麼是心？喚甚麼是無心？」</p>
</div>
<div class='div-orig'><p>舉：「鹽官會下有主事僧，忽見鬼使來追，僧告云：『某甲身充主事，未假修行，乞容七日得否？』使云：『待為白王，若許，七日後來；不然，須臾便至。』言訖不見，至七日後復來，竟覓其僧了不可得。」</p>
</div>
<div class='div-commentary'><p>徵云：「前頭見使因甚見？後頭鬼使為甚不見？」</p>
</div>
<div class='div-orig'><p>舉：「南泉與杉山向火次，乃云：『不用指東畫西，本分事直下道將來。』杉以火箸插向爐內，泉云：『直饒如是，猶較王老師一線道。』又如前問趙州，州遂畫一圓相，中心點一點，泉云：『直饒如是，猶較王老師一線道。』」</p>
</div>
<div class='div-commentary'><p>徵云：「甚麼處是猶較王老師一線道處？」復云：「且王老師在甚麼處作活計？」</p>
</div>
<div class='div-orig'><p>舉：「杉山因普請擇蕨次，南泉提起一莖，云：『者個大好供養。』山云：『非但者個，百味珍饈他亦不顧。』泉云：『雖然如是，個個須嘗過始得。』」</p>
</div>
<div class='div-commentary'><p>徵云：「秪如南泉道：『個個須嘗過始得』，是肯杉山？不肯杉山？若肯，杉山又道：『非但者個，百味珍饈他亦不顧。』若不肯，為甚道：『個個須嘗過始得』？」</p>
</div>
<div class='div-orig'><p>舉：「睦州喚僧云：『大德！』僧回首，州云：『擔板漢。』」</p>
</div>
<div class='div-commentary'><p>徵云：「且道睦州賞伊？罰伊？若道罰伊，者僧喚既回首，甚麼處是擔板處？若道賞伊，睦州因甚道擔板漢？諸人也須簡點始得，莫學矮子看戲好。」</p>
</div>
<div class='div-orig'><p>舉：「水潦問馬祖：『如何是西來的的意？』祖乃當胸踏倒，潦大悟，起來拊掌，呵呵大笑，云：『也大奇，也大奇，百千三昧無量妙義，只向一毫頭上一時識得根源去。』乃作禮而退。住後示眾云：『自從一喫馬師踏，直至如今笑不休。』　蔣山泉云：『忽然瞥地更是好笑。』」</p>
</div>
<div class='div-commentary'><p>徵云：「只如蔣山道：『忽然瞥地更是好笑。』且道在那個分上？若有人道得，許伊瞥地好笑。」</p>
</div></div>
<div class='div-other'><a id='mulu118' />
<p class='h1'>別古</p>
<div class='div-orig'><p>舉：「世尊與阿難行次，見一古佛塔，世尊便作禮，難云：『此是甚麼人塔？』世尊云：『過去諸佛塔。』難云：『過去諸佛是甚麼人弟子？』佛云：『是吾弟子。』難云：『應當如是。』」</p>
</div>
<div class='div-commentary'><p>別云：「廣慧若作阿難，待世尊道：『是吾弟子。』但問佛：『是甚麼人弟子？』待世尊擬開口時，便乃作禮，卻謂：『應當如是。』隨風倒柁，豈是丈夫？」</p>
</div>
<div class='div-orig'><p>舉：「昔有外道問一入定僧：『輪王眾生種，非佛、非羅漢，不受後有身，是甚麼義？』僧便入定問彌勒，彌勒為答了卻，出定語外道云：『譬如陶師埏埴成器。』」</p>
</div>
<div class='div-commentary'><p>別云：「廣慧則不然，見他道：『輪王眾生種，非佛、非羅漢，不受後有身，是甚麼義？』只向他道：『親言出親口。』」</p>
</div>
<div class='div-orig'><p>舉：「肅宗帝問忠國師：『百年後所須何物？』忠云：『與老僧造個無縫塔。』云：『請師塔樣。』忠良久云：『會麼？』云：『不會。』忠云：『吾有付法弟子耽源卻諳此事，請詔問之。』帝後詔源問，源乃頌云：『湘之南、潭之北，中有黃金充一國，無影樹下合同船，琉璃殿上無知識。』」</p>
</div>
<div class='div-commentary'><p>別：「帝於國師良久處云：『會麼？』但向道：『恁麼則不必更造也。』不惟不虛供養國師，要且截斷國師詔耽源云云。保寧勇云：『非父不生其子。』」師云：「殊不知養子不及父，家門一世衰。」</p>
<p>別：「耽源呈頌處，但展兩手云：『請陛下鑒。』恁麼稍不辱其父耳。」</p>
</div>
<div class='div-orig'><p>舉：「忠國師問南泉：『甚處來？』云：『江西。』忠云：『還將得馬師真來不？』云：『秪者是。』忠云：『背後底聻？』泉休去。」</p>
</div>
<div class='div-commentary'><p>別云：「待伊道：『還將得馬師真來不？』轉身便行，不惟教許大國師討鼻頭不著，抑使國師免向面前背後作活計。」</p>
</div>
<div class='div-orig'><p>舉：「忠國師問紫璘供奉：『大德所蘊何業？』云：『青龍疏。』忠云：『是《金剛經》麼？』云：『是。』忠云：『經文最初兩字喚作甚麼？』云：『如是。』忠云：『是甚麼？』奉無語。又問：『城南草作何色？』云：『作黃色。』忠乃問童子：『城南草作何色？』云：『作黃色。』忠云：『秪者童子亦可簾前賜紫對御談玄。』」</p>
</div>
<div class='div-commentary'><p>別：「待他道：『經文最初兩字喚作甚麼？』并問：『城南草作何色？』但向道：『大小國師寐語作麼？』他若更言，便震威一喝而行。」</p>
</div>
<div class='div-orig'><p>舉：「雪竇云：『天得一以清，地得一以寧，衲僧得一以無風浪興。爾若辨得，禍不入慎家之門。』」</p>
</div>
<div class='div-commentary'><p>別云：「者龍頭蛇尾漢錯下註腳。」乃云：「天得一以清，地得一以寧，衲僧得一以無風浪興。」以拄杖一時趁散。</p>
</div>
<div class='div-orig'><p>舉：「睦州因西峰長老至，茶次問：『長老今夏在甚處安居？』云：『蘭溪。』州云：『有多少眾？』云：『七十來人。』州云：『時中將何示徒？』峰拈起柑子，州云：『著甚麼死急？』」</p>
</div>
<div class='div-commentary'><p>別：「拈柑處云：『老老大大猶問在。』復代著甚麼死急處云：『真善知識，瞞一點不得。』」</p>
</div>
<div class='div-orig'><p>舉：「臨濟侍德山次，山云：『今日困。』濟云：『者老漢寐語作麼？』山便打，濟掀倒禪床。」</p>
</div>
<div class='div-commentary'><p>別：「濟掀倒禪床處，若作臨濟拽禪床驀面擲，可謂得人一牛，還人一馬；但掀倒禪床，大似不柰船何打破戽斗。」</p>
</div>
<div class='div-orig'><p>舉：「洞山因秦首座喫果子次，乃問：『有一物上拄天，下拄地，黑似漆，嘗在動用中，動用中收不得，你道過在甚麼處？』座云：『過在動用中。』山令掇退果桌。」</p>
</div>
<div class='div-commentary'><p>別：「首座拈起果子，云：『賓主歷然。』洞山若再擬議，掀倒果桌便行。」</p>
</div>
<div class='div-orig'><p>舉：「僧問灌溪：『久嚮灌溪，到來只見漚麻池。』溪云：『汝只見漚麻池，要且不識灌溪。』云：『如何是灌溪？』溪云：『劈箭急。』」</p>
</div>
<div class='div-commentary'><p>別云：「灌溪雖拽轉人鼻孔，爭柰惹人情見。何不待伊問：『如何是灌溪？』劈脊便打。」</p>
</div>
<div class='div-orig'><p>舉：「僧問石霜：『咫尺之間為甚不睹師顏？』霜云：『我道遍界不曾藏。』僧後問雪峰：『遍界不曾藏意旨如何？』峰云：『甚麼處不是石霜？』僧回舉似霜，霜云：『者老漢著甚麼死急？』」</p>
</div>
<div class='div-commentary'><p>師云：「雪峰、石霜大似勞而無功。」乃別云：「忽有人問：『咫尺之間為甚不睹師顏？』驀面便唾。若問：『遍界不曾藏意旨如何？』劈脊便棒，復云：『好不識羞。』」</p>
</div>
<div class='div-orig'><p>舉：「僧問龍牙：『十二時中如何用力？』牙云：『如無手人行拳。』　石門聰云：『道即太煞道，只道得一半。』乃云：『如無舌人解唱歌始得。』」</p>
</div>
<div class='div-commentary'><p>別云：「石門也只道得一半，直須通身如舌、手始得。」</p>
</div>
<div class='div-orig'><p>舉：「僧問乾峰：『十方薄伽梵，一路涅槃門，未審路頭在甚麼處？』峰以拄杖畫一畫云：『在者裡。』僧復請益雲門，門拈起扇子云：『扇子[跳-兆+孛]跳上三十三天，築著帝釋鼻孔，東海鯉魚打一棒，雨似盆傾。會麼？』」</p>
</div>
<div class='div-commentary'><p>別云：「古今皆謂二老作家善能通變，殊不知弄巧成拙。忽有問：『十方薄伽梵，一路涅槃門，未審路頭在甚麼處？』只向道：『看腳下。』」</p>
</div></div>
<div class='div-other'><a id='mulu119' />
<p class='h1'>代古</p>
<div class='div-orig'><p>舉：「維摩因須菩提持缽到，乃取缽滿盛香飯，謂須菩提曰：『若能於法等者，於食亦等，乃至入諸邪見、不到彼岸、住於八難、不得無難，同於煩惱離清淨法。汝得無諍三昧，一切眾生亦得是定。其施汝者不名福田，供養汝者墮三惡道，為與眾魔同一手作諸勞侶。汝與眾魔及諸塵勞等無有異，於一切眾生而有怨心，謗於佛、毀於法，不入眾數終不滅度。汝若如是，乃可取食。』須菩提聞此茫然，不知以何答，置缽欲去。」</p>
</div>
<div class='div-commentary'><p>代云：「廣慧若作須菩提，但擎缽舞躍而出。」</p>
</div>
<div class='div-orig'><p>舉：「大義禪師問諸碩德云：『行住坐臥，畢竟以何為道？』有對云：『知者是。』義云：『不可以智知、不可以識識，何謂知者是？』有對云：『無分別是。』義云：『善能分別諸法相，於第一義而不動，安得無分別是？』有對云：『四禪八定是。』義云：『佛身無為，不墮諸數，安得四禪八定是耶？』時舉眾杜口。」</p>
</div>
<div class='div-commentary'><p>代云：「和尚面皮厚多少？」</p>
</div>
<div class='div-orig'><p>舉：「僧問歸宗：『如何是觀音妙智力？』宗敲鼎蓋三下，云：『還聞麼？』云：『聞。』宗云：『我何不聞？』僧無語，宗以棒趁下。」</p>
</div>
<div class='div-commentary'><p>代：「僧無語處，撫掌云：『某甲聞，和尚不聞。』」代：「以棒趁下處，但接棒輕輕推一推，云：『學人不敢重煩和尚。』」</p>
</div>
<div class='div-orig'><p>舉：「僧謂趙州云：『某甲從長安來，橫一條拄杖，不曾撥著一人。』州云：『自是大德拄杖短。』僧無語。」</p>
</div>
<div class='div-commentary'><p>代云：「某甲罪過，不意輕觸和尚。」</p>
</div>
<div class='div-orig'><p>舉：「僧參趙州，州問：『甚處來？』云：『南方。』州云：『佛法盡在南方，汝來作麼？』云：『佛法豈有南北？』州云：『饒汝從雪峰、雲居來，也只是個擔板漢。』僧無語。」</p>
</div>
<div class='div-commentary'><p>代云：「若不是某甲，被和尚遮卻。」</p>
</div>
<div class='div-orig'><p>舉：「仰山攜一杖子，僧問：『甚處得？』仰山拈向背後，僧無語。」</p>
</div>
<div class='div-commentary'><p>代：「以手鼓掌，笑云：『今日識得和尚。』」</p>
</div>
<div class='div-orig'><p>舉：「末山尼了然，因僧到參，然云：『太襤縷。』生云：『雖然如是，且是師子兒。』然云：『既是師子，為甚被文殊騎？』僧無對。」</p>
</div>
<div class='div-commentary'><p>代：震威一喝，伊再動靜，掀倒禪床便行。</p>
</div>
<div class='div-orig'><p>舉：「洞山問德山侍者：『從何方來？』云：『德山來。』洞云：『來作甚麼？』云：『孝順和尚。』洞云：『世間甚麼物最孝順？』者無對。」</p>
</div>
<div class='div-commentary'><p>代云：「唯某最孝順。」或云：「作麼孝順？」直道：「吾嘗於此切。」</p>
</div>
<div class='div-orig'><p>舉：「乾峰問眾云：『輪迴六趣具甚麼眼？』眾無對。」</p>
</div>
<div class='div-commentary'><p>代云：「具輪迴六趣眼。」</p>
</div>
<div class='div-orig'><p>舉：「僧參聖壽嚴，嚴補衲次，提起云：『山僧一衲衣，展似眾人見，雲水請兩條，莫教露針線。快道。』僧無對。」</p>
</div>
<div class='div-commentary'><p>代云：「請和尚放下即道。」待伊放下，卻自提衣而出。</p>
</div>
<div class='div-orig'><p>舉：「僧問招慶匡禪師：『如何是提宗一句？』慶云：『不得昧著招慶。』僧禮拜起，慶云：『不得昧著招慶囑汝，作麼生是提宗一句？』僧無對。」</p>
</div>
<div class='div-commentary'><p>代云：「學人自領去。」</p>
</div>
<div class='div-orig'><p>舉：「世尊將諸聖眾往第六天說《大集經》，敕他方此土人間天上一切獰惡鬼神悉皆集會，受佛付囑，擁護正法。設不赴者，四天門王飛熱鐵輪追之令集。既集會<span class='corr'>已</span>，無有不順佛敕者，各發弘誓擁護正法，惟一魔王謂世尊云：『瞿曇！我待一切眾生成佛，盡眾生界空無有眾生名字，我乃發菩提心。』」</p>
</div>
<div class='div-commentary'><p>代世尊云：「唯汝款分明。」</p>
</div>
<div class='div-orig'><p>舉：「世尊因耆婆善別音響，至一塚間見五髑髏，乃敲一髑髏問云：『此生何處？』耆云：『生人道。』世尊又敲一云：『此生何處？』耆云：『生天道。』世尊又別敲一髑髏云：『此生何處？』耆婆罔知生處。」</p>
</div>
<div class='div-commentary'><p>代：耆婆但云：「生佛處。」世尊若擬議時，便與震威一喝，呵呵大笑而行。</p>
</div>
<div class='div-orig'><p>舉：「達磨初至梁，因武帝問：『如何是聖諦第一義？』磨云：『廓然無聖。』云：『對朕者誰？』磨云：『不識。』帝不領悟。」</p>
</div>
<div class='div-commentary'><p>代云：「不枉西來。」</p>
</div>
<div class='div-orig'><p>舉：「忠國師因虞軍容問：『師住白崖山如何修行？』師喚童子，以手摩頂云：『惺惺直言惺惺，歷歷直言歷歷，向後莫受人瞞。』軍容無語。」</p>
</div>
<div class='div-commentary'><p>代云：「不問那知？」</p>
</div>
<div class='div-orig'><p>舉：「無著到五臺，文殊陪喫茶次，殊拈起玻璃盞問：『南方還有者個麼？』云：『無。』殊云：『尋嘗將甚麼喫茶？』著無對。」</p>
</div>
<div class='div-commentary'><p>代：即以盞驀口擲云：「只將者個。」</p>
</div>
<div class='div-orig'><p>舉：「鶴林素禪師因僧敲門，林問：『是甚麼人？』云：『是僧。』林云：『非但是僧，佛來也不著。』云：『佛來為甚不著？』林云：『無汝止泊處。』」</p>
</div>
<div class='div-commentary'><p>代：當時打破門行。</p>
</div>
<div class='div-orig'><p>舉：「荷澤神會禪師到思和尚處，思問：『甚麼處來？』會云：『曹溪。』思云：『曹溪意旨如何？』會振身立，思云：『猶帶瓦礫在。』會云：『和尚此間莫有真金與人麼？』思云：『設有與汝，向甚麼處著？』」</p>
</div>
<div class='div-commentary'><p>代：「猶帶瓦礫在處，但作噓噓聲。」代：「設有與汝，向甚處著？」云：「元來元來。」</p>
</div>
<div class='div-orig'><p>舉：「西天大耳三藏到京，云：『得他心通。』肅宗命忠國師試驗。藏纔見師乃禮拜立於右，師問：『汝得他心通耶？』藏云：『不敢。』師云：『汝道老僧即今在甚麼處？』藏云：『和尚是一國之師，何得去西川看競渡？』師良久再問：『汝道老僧即今在甚麼處？』藏云：『和尚是一國之師，何得向天津橋上看弄猢猻？』至第三次問，藏良久罔知去處，師叱云：『者野狐精，他心通在甚麼處？』」</p>
</div>
<div class='div-commentary'><p>代：三藏罔知去處云：「和尚是一國之師，何得寐語？」代國師叱藏處云：「重言不當吃。」復云：「卻是和尚善他心通。」</p>
</div>
<div class='div-orig'><p>舉：「昔有官人入鎮州天王院睹神像，因問院主：『此是甚麼功德？』云：『護國天王。』官云：『只護此國？遍護餘國？』云：『在秦為秦，在楚為楚。』官云：『臘月二十九日打破鎮州城，天王向甚處去？』主無對。」</p>
</div>
<div class='div-commentary'><p>代云：「官人切莫造反。」復云：「今日得官人作證。」</p>
</div>
<div class='div-orig'><p>舉：「昔有持缽僧至長者家，偶為犬傷，長者因問：『龍披一縷，金翅不吞，大師全披法服，為甚卻被狗咬？』」</p>
</div>
<div class='div-commentary'><p>代云：「卻是者畜生具眼。」</p>
</div>
<div class='div-orig'><p>舉：「南泉典座辦兩分食，詣園中管顧園頭，食時展缽次，忽有念佛鳥鳴，園頭乃敲缽一下，又鳴，再敲一下。鳴既住，頭乃問典座：『會麼？』座云：『不會。』又敲一下。」</p>
</div>
<div class='div-commentary'><p>代云：「敲即任你敲，會即我不會。」</p>
</div>
<div class='div-orig'><p>舉：「昔有僧還魂，云：『冥中見地藏，遂問某平生修何行業？某云：「念《法華經》。」藏云：「止止，不須說。」為是說？為是不說？』某無對。」</p>
</div>
<div class='div-commentary'><p>代為是說、為是不說處云：「當時與一喝。」復於某無對處云：「且喜，汝果得還魂。」</p>
</div>
<div class='div-orig'><p>舉：「昔有老宿問座主：『疏、鈔解義，廣略如何？』主云：『鈔解疏，疏解經。』宿云：『經解甚麼？』主無對。」</p>
</div>
<div class='div-commentary'><p>代云：「和尚不得重加箋釋。」</p>
</div>
<div class='div-orig'><p>舉：「南泉云：『王老師賣身去也，還有人買麼？』時有僧出，云：『某甲買。』泉云：『不作貴、不作賤，你作麼生買？』僧無對。」</p>
</div>
<div class='div-commentary'><p>代云：「恰好。」</p>
</div>
<div class='div-orig'><p>舉：「鹽官一日喚侍者將犀牛扇子來，者云：『破也。』官云：『扇子既破，還我犀牛兒來。』者無對。」</p>
</div>
<div class='div-commentary'><p>代：向前云：「來也。」</p>
</div>
<div class='div-orig'><p>舉：「鹽官問一座主：『蘊何經？』云：『《華嚴經》。』官云：『《華嚴經》有幾種法界？』云：『略言有四，廣說則重重無盡。』官豎起拂子云：『者是第幾種中收？』主無對。」</p>
</div>
<div class='div-commentary'><p>代云：「卻請和尚收起。」</p>
</div>
<div class='div-orig'><p>舉：「僧問趙州：『至道無難，唯嫌揀擇，如何得不揀擇？』州云：『天上天下，惟我獨尊。』云：『此猶是揀擇。』州云：『出庫奴，甚麼處是揀擇？』」</p>
</div>
<div class='div-commentary'><p>代云：「天上天下，惟我獨尊聻？」者老漢更若擬議，一喝便行。</p>
</div>
<div class='div-orig'><p>舉：「陸亙大夫因南泉遷化來吊慰，院主問：『大夫何不哭？』云：『院主道得亙即哭。』主無對。」</p>
</div>
<div class='div-commentary'><p>代云：「蒼天蒼天。」</p>
</div>
<div class='div-orig'><p>舉：「溈山問仰山：『甚處來？』仰云：『田中來。』溈云：『田中多少人？』仰插鍬，叉手而立，溈云：『今日南山大有人刈茆。』仰拽鍬而去。」</p>
</div>
<div class='div-commentary'><p>代：溈山待仰山拽鍬而去，隨劈脊一棒云：「且道賞你？罰你？」若能如此，溈仰宗旨不致寂寥。</p>
</div>
<div class='div-orig'><p>舉仰山指雪獅子云：「還有過得此色者麼？」眾無對。</p>
</div>
<div class='div-commentary'><p>代：「但騎卻雪獅子。」</p>
</div>
<div class='div-orig'><p>舉：「洞山因泰首座喫果子次，乃問：『有一物上拄天，下拄地，黑似漆，嘗在動用中，動用中收不得，你道過在甚麼處？』座云：『過在動用中。』山乃令掇卻果桌。」</p>
</div>
<div class='div-commentary'><p>代：但打掇果桌者，待洞山動靜，便與一喝。</p>
</div></div>
<p class='juan'>密雲禪師語錄卷第九終</p>
</div><!-- end of div[@id='body'] -->
</body></html>