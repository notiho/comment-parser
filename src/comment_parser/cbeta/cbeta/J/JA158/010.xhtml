<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu120' />
<p class='juan'>密雲禪師語錄卷第十</p><p class="byline">嗣法門人通門編</p>
<div class='div-other'><a id='mulu121' />
<p class='h1'>頌古</p>
<div class='div-orig'><p style="margin-left:1em">世尊初生</p>
</div>
<div class='div-commentary'><p>纔出胞胎脫體彰，指天指地為人揚，引他無限癡男女，天上人間沒處藏。</p>
</div>
<div class='div-orig'><p style="margin-left:1em">世尊敕阿難持缽</p>
</div>
<div class='div-commentary'><p>佛佛儀容要現前，瞿曇為說老婆禪，可憐慶喜懡㦬去，猶待人呼倒剎竿。</p>
</div>
<div class='div-orig'><p style="margin-left:1em">世尊拈花</p>
</div>
<div class='div-commentary'><p>世尊脫體風流，迦葉渾身賣俏，當時百萬人天，只見拈花微笑。</p>
</div>
<div class='div-orig'><p style="margin-left:1em">女子出定</p>
</div>
<div class='div-commentary'><p>出得、出不得，無在、無不在，女子與瞿曇，靈山元一隊。君不見，臺山路口驀直婆，明州市裡憨布袋？</p>
</div>
<div class='div-orig'><p style="margin-left:1em">《楞嚴經》：世尊於大眾中舒金色臂摩阿難頂，告示阿難及諸大眾：「有三摩提名大佛頂首楞嚴王，具足萬行十方如來，一門超出妙莊嚴路。」</p>
</div>
<div class='div-commentary'><p>大慈世尊真大慈，舉手以摩阿難頂，咸作哀憐攝受看，幾人能此發深惺？</p>
</div>
<div class='div-orig'><p style="margin-left:1em">吾不見時，何不見吾不見之處？若見不見，自然非彼不見之相。若不見吾不見之地，自然非物，云何非汝？</p>
</div>
<div class='div-commentary'><p>空山不見人，但聞人語響，返景入深林，復炤青苔上。</p>
</div>
<div class='div-orig'><p style="margin-left:1em">若能推者即是汝心，則是認賊為子。修山主云：「若能推者不是汝心，則是認賊為子。」</p>
</div>
<div class='div-commentary'><p>如今推也，是子？是賊？度體裁衣，短長自識。</p>
</div>
<div class='div-orig'><p style="margin-left:1em">若能轉物即同如來</p>
</div>
<div class='div-commentary'><p>若能轉物即如來，黃面瞿曇好掌腮，未舉<span class='corr'>已</span>前先薦得，翻身獨步上天台。</p>
</div>
<div class='div-orig'><p style="margin-left:1em">《圓覺經》：居一切時不起妄念，於設妄心亦不息滅。住妄想境不加了知，於無了知不辨真實。</p>
</div>
<div class='div-commentary'><p>明明見了非他見，了了嘗知無別知，山月如銀牽老興，閒行不覺過峰西。</p>
</div>
<div class='div-orig'><p style="margin-left:1em">《法華經》：假使滿世間皆如舍利弗，盡思共度量，不能測佛智。</p>
</div>
<div class='div-commentary'><p>如何是佛智？其汝謾商量，人貧覺智短，馬瘦見毛長。咦嘻咄參。</p>
</div>
<div class='div-orig'><p style="margin-left:1em">此經開方便門，示真實相，深固幽遠，無人能到。</p>
</div>
<div class='div-commentary'><p>你知我不知，我到你不到，彼此自分明，咄哉黃面老。</p>
</div>
<div class='div-orig'><p style="margin-left:1em">《金剛經》：凡所有相皆是虛妄，若見諸相非相即見如來。</p>
</div>
<div class='div-commentary'><p>明明百草頭，明明祖師意，衲僧若恁麼，何曾摸著疊？</p>
</div>
<div class='div-orig'><p style="margin-left:1em">經首題「[米-木+八]」字</p>
</div>
<div class='div-commentary'><p>以字不成八字錯，碧眼胡兒難註腳，我土聰明人強名，天將夫子為木鐸。</p>
</div>
<div class='div-orig'><p style="margin-left:1em">維摩默然</p>
</div>
<div class='div-commentary'><p>居士何曾是默然？文殊不二妄加呈，白雲影裡怪石露，只可惺惺不可名。</p>
</div>
<div class='div-orig'><p style="margin-left:1em">七賢聖女遊屍陀林</p>
</div>
<div class='div-commentary'><p>陰陽不涉間田地，叫不應，山何處所？突然伸出個拳頭，無根樹子花朵朵。</p>
</div>
<div class='div-orig'><p style="margin-left:1em">舍利弗入城，遙見月上女出城</p>
</div>
<div class='div-commentary'><p>僧女相逢在市廛，交頭接耳語喃喃，月上女，太無端，如他去也甚何堪？</p>
</div>
<div class='div-orig'><p style="margin-left:1em">迦葉召阿難</p>
</div>
<div class='div-commentary'><p>金襴傳外別何傳，驀召阿難似可堪，倒卻門前剎竿著，阿難依舊被他謾。</p>
</div>
<div class='div-orig'><p style="margin-left:1em">傅大士見梁武帝不起</p>
</div>
<div class='div-commentary'><p>大小傅大士，一款便成招，雖然身不動，爭柰舌頭搖。</p>
</div>
<div class='div-orig'><p style="margin-left:1em">傅大士披衲頂冠靸，履見梁武帝</p>
</div>
<div class='div-commentary'><p>道冠儒履佛袈裟，無限平人被此遮，三事問來三指破，至今猶有眼生花。</p>
</div>
<div class='div-orig'><p style="margin-left:1em">布袋和尚</p>
</div>
<div class='div-commentary'><p>一個破布袋，袋盡大千界，無柰渾身沒處藏，卻向人前生捏怪。</p>
</div>
<div class='div-orig'><p style="margin-left:1em">達磨面壁</p>
</div>
<div class='div-commentary'><p>老胡九年冷坐，爭柰無人勘破，我若當時看見，劈脊一拳打倒。</p>
</div>
<div class='div-orig'><p style="margin-left:1em">三祖懺罪</p>
</div>
<div class='div-commentary'><p>滿身瘋恙滿身愁，覓罪分明叵得繇，從此通身都改變，正生瘋處正風流。</p>
</div>
<div class='div-orig'><p style="margin-left:1em">五祖弘忍大師</p>
</div>
<div class='div-commentary'><p>誰是前身孰後身，分明有口也難伸，無端累彼周家女，疑殺世間多少人。</p>
</div>
<div class='div-orig'><p style="margin-left:1em">道明禪師趁盧行者</p>
</div>
<div class='div-commentary'><p>妄將衣缽便為然，不信端繇有悟緣，盡力不能提得起，始疑衣缽不虛傳。不虛傳，乞方便，莫思惡兮莫思善，正與麼時，明上座那個分明本來面？</p>
</div>
<div class='div-orig'><p style="margin-left:1em">忠國師三喚侍者</p>
</div>
<div class='div-commentary'><p>國師三喚出枯腸，侍者連聲舉廣長，負吾負汝重註腳，至今天下亂摶量。</p>
</div>
<div class='div-orig'><p style="margin-left:1em">南嶽懷讓禪師</p>
</div>
<div class='div-commentary'><p>恁麼來兮甚麼物？不似一物還似屈，堂堂直下用無私，後代兒孫施棒喝。</p>
</div>
<div class='div-orig'><p style="margin-left:1em">青原行思禪師</p>
</div>
<div class='div-commentary'><p>聖諦不為階不落，還似情存捨兩頭，臥龍若解翻身轉，始可全提向上籌。</p>
</div>
<div class='div-orig'><p style="margin-left:1em">青原因僧問佛法大意，云：「廬陵米作麼價？」</p>
</div>
<div class='div-commentary'><p>青原老喫廬陵飯，米價猶來似不知，端的見他何大意？莫教辜負兩行眉。</p>
</div>
<div class='div-orig'><p style="margin-left:1em">馬祖三十年不曾少鹽醬</p>
</div>
<div class='div-commentary'><p>馬師說法足鹽醬，盡十方人皆供養，若是衲僧沾著唇，一條窮命通身喪。</p>
</div>
<div class='div-orig'><p style="margin-left:1em">百丈捲席</p>
</div>
<div class='div-commentary'><p>馬祖陞堂，百丈捲席，分明一貫，兩個五百。</p>
</div>
<div class='div-orig'><p style="margin-left:1em">馬祖「即心即佛，非心非佛」</p>
</div>
<div class='div-commentary'><p>即心即佛、非心非佛，大小馬師，舌頭無骨。</p>
</div>
<div class='div-orig'><p style="margin-left:1em">馬祖不安</p>
</div>
<div class='div-commentary'><p>日面、月面，晝夜嘗現，孰信盲人，卻自能見？</p>
</div>
<div class='div-orig'><p style="margin-left:1em">百丈野狐</p>
</div>
<div class='div-commentary'><p>不昧不落，舌拄上<span class='corr'>齶</span>，一任諸人，胡穿亂鑿。</p>
<p>不落不昧，聲出皮袋，百丈野狐，兩個一對。</p>
</div>
<div class='div-orig'><p style="margin-left:1em">百丈再參馬祖</p>
</div>
<div class='div-commentary'><p>馬師喝下意非嘗，百丈聾時據有方，堪笑而今效顰者，誰知黃檗舌頭長？</p>
</div>
<div class='div-orig'><p style="margin-left:1em">女子哭上法堂</p>
</div>
<div class='div-commentary'><p>爺娘俱喪孰為親？大哭嗥咷苦獨身，選日一時都葬卻，至今疑殺世間人。</p>
</div>
<div class='div-orig'><p style="margin-left:1em">南泉牧牛</p>
</div>
<div class='div-commentary'><p>不如隨分綃些些，一種風流出當家，兩角橫分開正眼，騰騰任運自生涯。</p>
</div>
<div class='div-orig'><p style="margin-left:1em">南泉庄上喫油餈</p>
</div>
<div class='div-commentary'><p>偷喫油餈，阿誰見你？不說、不知，不識廉恥。</p>
</div>
<div class='div-orig'><p style="margin-left:1em">南泉「平嘗心是道」</p>
</div>
<div class='div-commentary'><p>平嘗心是道，南泉是王老，日用事無餘，全身入荒草。</p>
</div>
<div class='div-orig'><p style="margin-left:1em">歸宗斬蛇</p>
</div>
<div class='div-commentary'><p>廬嶽宗師特異嘗，險行惡道作慈航，賺他無限癡男女，開眼堂堂入鑊湯。</p>
</div>
<div class='div-orig'><p style="margin-left:1em">盤山云：「光境俱忘，復是何物？」洞山云：「光境未忘，復是何物？」</p>
</div>
<div class='div-commentary'><p>忘、不忘時，境復何思量？貧恨一身多，可憐昔日王羲之，卻寫黃庭換白鵝。</p>
</div>
<div class='div-orig'><p style="margin-left:1em">東寺云：「心不是佛，智不是道，劍去久矣，爾方刻舟。」</p>
</div>
<div class='div-commentary'><p>衝開碧落松千尺，截斷紅塵水一溪，飽食高眠人不識，日從東畔又沉西。</p>
</div>
<div class='div-orig'><p style="margin-left:1em">魯祖面壁</p>
</div>
<div class='div-commentary'><p>池陽老子本堂堂，纔見僧來轉放光，獨耀無私人不薦，翻為面壁錯商量。</p>
</div>
<div class='div-orig'><p style="margin-left:1em">龐居士參馬祖</p>
</div>
<div class='div-commentary'><p>一口吸盡西江水，多少行人作道理？野老年來氣力頹，只顧早眠并晏起。</p>
</div>
<div class='div-orig'><p style="margin-left:1em">龐居士無生話偈</p>
</div>
<div class='div-commentary'><p>男不婚、女不嫁，團圞共說無生話。無生話，沒縫罅，三十山藤猶好打。</p>
</div>
<div class='div-orig'><p style="margin-left:1em">龐婆入鹿門寺作齋</p>
</div>
<div class='div-commentary'><p>維那對眾要宣揚，卻自婆婆做一場，梳插髻邊便歸去，闍黎不薦太茫茫。</p>
</div>
<div class='div-orig'><p style="margin-left:1em">藥山石上坐次</p>
</div>
<div class='div-commentary'><p>不為不閒坐，笑倒破灶墮，有人來問我，正好驀面唾。</p>
</div>
<div class='div-orig'><p style="margin-left:1em">藥山陞座，眾纔集，便下座歸方丈。師著語云：「看破了也。」院主問其故，山云：「經有經師，論有論師，爭怪得老僧？」師著語云：「看破了也。」</p>
</div>
<div class='div-commentary'><p>一看破、二看破，人人鼻孔下頭大，珍重諸人摸取好，若摸錯時休怪我。</p>
</div>
<div class='div-orig'><p style="margin-left:1em">藥山看經</p>
</div>
<div class='div-commentary'><p>梵語唐言總一般，言端端更語端端，要知遮得何人眼，試把牛皮仔細看。</p>
</div>
<div class='div-orig'><p style="margin-left:1em">李翱見藥山</p>
</div>
<div class='div-commentary'><p>雲在青天水在瓶，藥山無地可容身，真金自是真金價，終不和沙賣與人。</p>
</div>
<div class='div-orig'><p style="margin-left:1em">丹霞燒水佛向火</p>
</div>
<div class='div-commentary'><p>木佛燒來身體暖，眉鬚墮落面皮光，明明果報無藏處，堪笑時人亂度量。</p>
</div>
<div class='div-orig'><p style="margin-left:1em">溈山踢倒淨瓶</p>
</div>
<div class='div-commentary'><p>百丈舉起少火，溈山直下看破，翻身踢倒淨瓶，壓倒華林首座。</p>
</div>
<div class='div-orig'><p style="margin-left:1em">溈山見劉鐵磨來，云：「老牸牛！汝來也。」磨云：「來日臺山大會齋，和尚還去麼？」溈放身作臥勢，磨便出去。</p>
</div>
<div class='div-commentary'><p>一似戲話、一似相罵，得人一牛，還人一馬，作臥便行，可知禮也。</p>
</div>
<div class='div-orig'><p style="margin-left:1em">溈山問仰山：「終日與子商量，成得甚麼邊事？」仰空中畫一畫，溈云：「若不是，吾終被汝惑。」</p>
</div>
<div class='div-commentary'><p>忙忙空裡畫一畫，寂子<span class='corr'>已</span>被溈山惑，一畫溈山不受瞞，千古萬古堪為則。</p>
</div>
<div class='div-orig'><p style="margin-left:1em">黃檗在鹽官殿上禮佛</p>
</div>
<div class='div-commentary'><p>一棒一條痕，一掌一握血，要知不著佛、法、僧所得，試看血痕何處出。</p>
</div>
<div class='div-orig'><p style="margin-left:1em">裴相國拓佛安名</p>
</div>
<div class='div-commentary'><p>佛之一字繇來覺，馬字驢名總一般，了知性字原無我，喚著東西便喜歡。</p>
</div>
<div class='div-orig'><p style="margin-left:1em">子湖看狗</p>
</div>
<div class='div-commentary'><p>子湖一隻狗，取人足心首，未見忽聞名，渾身覺一口。</p>
</div>
<div class='div-orig'><p style="margin-left:1em">白馬曇炤禪師</p>
</div>
<div class='div-commentary'><p>一生叫快活，臨終卻叫苦，拈起枕子時，大蟲元是虎。珍重諸人，切忌莽鹵，擬議<span class='corr'>商</span>量，東秦西魯。</p>
</div>
<div class='div-orig'><p style="margin-left:1em">陸亙大夫問南泉天地同根話</p>
</div>
<div class='div-commentary'><p>天地同根物一體，黃鶯啼在深花裡，可憐大夢未醒人，空聽好音迷自<span class='corr'>己</span>。</p>
</div>
<div class='div-orig'><p style="margin-left:1em">夾山參船子</p>
</div>
<div class='div-commentary'><p>離鉤三寸如何道？一橈打入洪波跳，忽覺來時自點頭<span class='note-inline'>(請續此句)</span>。</p>
</div>
<div class='div-orig'><p style="margin-left:1em">趙州問南泉：「知有底人向甚麼處去？」泉云：「山前檀越家，作一頭水牯牛去。」州云：「謝師指示。」泉云：「昨夜三更月到窗。」</p>
</div>
<div class='div-commentary'><p>擎頭戴角果軒昂，趙老當頭奪父強，知有底人何處去？月明依舊炤寒窗。</p>
</div>
<div class='div-orig'><p style="margin-left:1em">趙州四佛</p>
</div>
<div class='div-commentary'><p>泥佛不度水，堪笑趙州賣口嘴；金佛不度爐，丈夫誰肯受糊塗？木佛不度火，覿面何曾辜負我？真佛內裡坐，無限平人多蹉過。</p>
</div>
<div class='div-orig'><p style="margin-left:1em">庭前柏樹子</p>
</div>
<div class='div-commentary'><p>趙州柏樹子，撐天兼拄地，頂門眼豁開，我卻不是你。</p>
</div>
<div class='div-orig'><p style="margin-left:1em">趙州密密意</p>
</div>
<div class='div-commentary'><p>冷地分明事極精，等閒觸著便生情，閑時事著忙時用，會處應教用處親。</p>
</div>
<div class='div-orig'><p style="margin-left:1em">趙州喫茶去</p>
</div>
<div class='div-commentary'><p>逢人豈是閒開口？堪笑都從語脈走，留坐喫茶珍重去，到底未聞獅子吼。</p>
</div>
<div class='div-orig'><p style="margin-left:1em">趙州洗缽話</p>
</div>
<div class='div-commentary'><p>喫粥了也洗缽去，大似茫茫無本據。有本據，其僧自是無藏處。</p>
</div>
<div class='div-orig'><p style="margin-left:1em">趙州狗子無佛性</p>
</div>
<div class='div-commentary'><p>狗無佛性，全提正令，擬議思量，錯過窮命。</p>
</div>
<div class='div-orig'><p style="margin-left:1em">臨濟三頓棒</p>
</div>
<div class='div-commentary'><p>連打三番不展眸，更饒一撥始昂頭，築拳鼓掌威獰甚，虎尾虎頭通併收。</p>
<p>臨濟枉遭三頓棒，累及兒孫恨不消，一報到頭還一報，至今代代不相饒。</p>
<p>最喜當仁不讓人，築拳鼓掌絕疏親，可憐千百年前事，直至如今有幾人？</p>
</div>
<div class='div-orig'><p style="margin-left:1em">臨濟凡見僧入門，便棒、便喝。</p>
</div>
<div class='div-commentary'><p>祖令全提繼後蹤，示徒端不在從容，棒頭擊起隈岩虎，霹靂轟騰臥海龍。</p>
</div>
<div class='div-orig'><p style="margin-left:1em">臨濟兩堂首座同時下喝</p>
</div>
<div class='div-commentary'><p>一條拄杖兩人扶，試問諸人會也無？滿目堂堂通是漢，幾個男兒是丈夫？</p>
</div>
<div class='div-orig'><p style="margin-left:1em">大隨隨他去</p>
</div>
<div class='div-commentary'><p>壞亦壞兮隨亦隨，幾人於此轉猜疑？山僧為汝分明說，壞壞隨隨個是誰？</p>
</div>
<div class='div-orig'><p style="margin-left:1em">陳操尚書登樓勘僧</p>
</div>
<div class='div-commentary'><p>羅籠不住喚無回，猶是憨憨強主哉？拶著返身驀頭擲，衲僧行腳眼方開。</p>
</div>
<div class='div-orig'><p style="margin-left:1em">德山參龍潭</p>
</div>
<div class='div-commentary'><p>潭不見、龍不現，親到龍潭遭一箭，紙燈吹滅眼方開，棒上縱橫光焰焰。</p>
</div>
<div class='div-orig'><p style="margin-left:1em">洞山解制</p>
</div>
<div class='div-commentary'><p>不出門草、出門草，大丈夫兒通踏倒，隨流任運本來身，遍界莫非無價寶。</p>
</div>
<div class='div-orig'><p style="margin-left:1em">洞山因僧問：「如何是衲僧孔竅？」云：「十八女兒不繫裙。」</p>
</div>
<div class='div-commentary'><p>倒腹傾腸說與君，不須疑慮更紜紛，衲僧孔竅無遮蔽，十八女兒不繫裙。</p>
</div>
<div class='div-orig'><p style="margin-left:1em">令遵井索話</p>
</div>
<div class='div-commentary'><p>窊籬、木杓、錢貫、井索，伶利衲僧，都來拋卻，丈夫自有衝天志，萬里天邊飛一鶚。</p>
</div>
<div class='div-orig'><p style="margin-left:1em">投子大同禪師因僧問：「月未圓時如何？」子云：「吞卻三個五個。」云：「圓後如何？」子云：「吐卻七個八個。」</p>
</div>
<div class='div-commentary'><p>要吞便吞、要吐便吐，投子投子，圓前圓後。</p>
</div>
<div class='div-orig'><p style="margin-left:1em">投子因僧問：「和尚住此山有何境界？」云：「丫角女子白頭絲。」</p>
</div>
<div class='div-commentary'><p>人來相問山何境，徹底從頭舉似伊，急著眼，莫遲疑，丫角女子白頭絲。咦。</p>
</div>
<div class='div-orig'><p style="margin-left:1em">投子指菴前石</p>
</div>
<div class='div-commentary'><p>投子布山漫天網，雪峰走入伊圈套，當時一徑轉身行，卻使投子也疑我。</p>
</div>
<div class='div-orig'><p style="margin-left:1em">仰山指雪獅子</p>
</div>
<div class='div-commentary'><p>捏聚成形人競觀，仰山指示有來端，要知逾過此色者，普請諸人試自看。</p>
</div>
<div class='div-orig'><p style="margin-left:1em">仰山因僧思[邱-丘+益]問：「禪宗頓悟入門的意如何話？」</p>
</div>
<div class='div-commentary'><p>凡、聖初無有二倫，返思思底許誰親？相逢盡道休官去，林下何曾有一人？</p>
</div>
<div class='div-orig'><p style="margin-left:1em">米胡和尚令僧問仰山：「今時人還假悟也無？」仰云：「悟即不無，爭柰落第二頭？」胡深肯之。</p>
</div>
<div class='div-commentary'><p>迷、悟都來第二頭，個中唯悟可為儔，若還一息不繇悟，觸境依前隨事流。</p>
</div>
<div class='div-orig'><p style="margin-left:1em">三角菴主因賊魁索寶，震威喝之遂遇難。</p>
</div>
<div class='div-commentary'><p>僧家所蓄非嘗珍，特貴人間解濟人，縱遇兇人無異志，真真真寶真果真。</p>
</div>
<div class='div-orig'><p style="margin-left:1em">興化上堂一喝不作一喝用話</p>
</div>
<div class='div-commentary'><p>虎驟龍驤作者機，電光石火較猶危，當陽喝下全身現，後代兒孫取次吹。</p>
</div>
<div class='div-orig'><p style="margin-left:1em">三聖逢人即出</p>
</div>
<div class='div-commentary'><p>興化與三聖，一出一不出。君不見，寒山拾得無處藏，只為豐干太饒舌。</p>
</div>
<div class='div-orig'><p style="margin-left:1em">無著五臺遇文殊</p>
</div>
<div class='div-commentary'><p>無著當年去五臺，偶遇文殊接話陪，前後三三多少數，筭來忽覺笑顏開。</p>
</div>
<div class='div-orig'><p style="margin-left:1em">婆子拋兒</p>
</div>
<div class='div-commentary'><p>的子親兒撒手拋，目前何物更籠牢？堂堂大道乾坤廓，要在英雄意氣豪。</p>
<p>一個親兒也不消，光前絕後赤條條，憧憧四海參尋者，認子為娘當得麼？</p>
</div>
<div class='div-orig'><p style="margin-left:1em">疏山大黃</p>
</div>
<div class='div-commentary'><p>有問冬來意，京中出大黃，若人吞下肚，屙淨一條腸。</p>
</div>
<div class='div-orig'><p style="margin-left:1em">南院赤肉團</p>
</div>
<div class='div-commentary'><p>壁立千仞赤肉團，作家相見面相看，分明太煞分明甚，不是其人吐氣難。</p>
</div>
<div class='div-orig'><p style="margin-left:1em">玄沙三種病人</p>
</div>
<div class='div-commentary'><p>三種病人作麼接？諸方施設盡皆息，若到吾門別有長，一棒打來都教徹。</p>
</div>
<div class='div-orig'><p style="margin-left:1em">玄沙問文桶頭：「下山幾時歸？」云：「三五日。」沙云：「歸時有無底桶子將一擔歸。」文無對。</p>
</div>
<div class='div-commentary'><p>從來一個無底桶，無始劫擔到今時，玄沙覿面為提起，無柰桶頭猶不知。</p>
</div>
<div class='div-orig'><p style="margin-left:1em">首山因僧問：「如何是佛法大意？」云：「楚王城畔，汝水東流。」</p>
</div>
<div class='div-commentary'><p>楚王城畔水東流，逐色隨聲那得休？若是英靈山類者，腰纏騎鶴上楊州。</p>
</div>
<div class='div-orig'><p style="margin-left:1em">巖頭參德山，問：「是凡？是聖？」</p>
</div>
<div class='div-commentary'><p>是凡是聖兩羅籠，喝越乾坤海嶽空，禮拜處還更一摑，洞老巖頭絕謂蹤。</p>
</div>
<div class='div-orig'><p style="margin-left:1em">鹽官因僧問：「如何是本身盧舍那？」官云：「與我過淨瓶來。」僧移淨瓶至，官云：「卻安舊處著。」僧送至本處，復來問，官云：「古佛過去久矣。」</p>
</div>
<div class='div-commentary'><p>日用無非是本身，隨聲逐色不相親，覿面指呼猶不薦，今古何曾有二人？</p>
</div>
<div class='div-orig'><p style="margin-left:1em">雪峰因入山採得一枝木，其形似蛇，於背上題云：「本自天然，不假雕琢。」寄長慶安，安云：「本色住山人，且無刀斧痕。」</p>
</div>
<div class='div-commentary'><p>本無名與狀，雕琢便成文，直下猛提取，用去自超群。</p>
</div>
<div class='div-orig'><p style="margin-left:1em">百丈惟政禪師，有老宿見日影透窗，問：「窗就日？日就窗？」政云：「長老房中有客，歸去好。」</p>
</div>
<div class='div-commentary'><p>窗就日、日就窗，不認物，便認光，覿面喚醒無別事，頓然獨脫好歸房。</p>
</div>
<div class='div-orig'><p style="margin-left:1em">雲門日日是好日</p>
</div>
<div class='div-commentary'><p>日日是好日，何處辨端的？曝得老韶陽，是甚乾屎橛？</p>
</div>
<div class='div-orig'><p style="margin-left:1em">雲門看山</p>
</div>
<div class='div-commentary'><p>日裡看山，夜間打眠，西來祖意，十萬八千。</p>
</div>
<div class='div-orig'><p style="margin-left:1em">雲門透法身句</p>
</div>
<div class='div-commentary'><p>北斗裡藏身，不必論疏親，舉頭天外看，誰是我般人？</p>
</div>
<div class='div-orig'><p style="margin-left:1em">雲門餬餅</p>
</div>
<div class='div-commentary'><p>相罵，饒你接嘴；相唾，饒你潑水。若是雲門餬餅，切忌咬他滋味。</p>
</div>
<div class='div-orig'><p style="margin-left:1em">雲門須彌山</p>
</div>
<div class='div-commentary'><p>不生一念還有過，焦面大蟲當路坐，問著韶陽老古錐，須彌山子來遮我。</p>
</div>
<div class='div-orig'><p style="margin-left:1em">雲門露</p>
</div>
<div class='div-commentary'><p>殺佛殺祖雲門露，機輪絕處難回互，文殊握劍逼如來，盡法無民誰解顧？</p>
</div>
<div class='div-orig'><p style="margin-left:1em">雲門答諸佛出身處，云：「東山水上行。」幻有和尚答諸佛出身處，云：「西河火裡坐。」</p>
</div>
<div class='div-commentary'><p>東山水上行，西河火裡坐，愧我總不知，長伸兩腳臥。</p>
</div>
<div class='div-orig'><p style="margin-left:1em">雲居膺禪師因僧在房內念經，隔窗問：「闍黎念者是甚麼經？」云：「《維摩經》。」膺云：「不問《維摩經》，念者是甚麼經？」僧從此悟入。</p>
</div>
<div class='div-commentary'><p>閉戶悄悄靜念經，誰知窗外有人聽？重重及問念甚麼，始覺聲聲徹骨惺。</p>
<p>不問維摩念甚經，雲居徹底老婆心，其間些子淆訛處，多少行人認識神？</p>
</div>
<div class='div-orig'><p style="margin-left:1em">雲居何必話</p>
</div>
<div class='div-commentary'><p>何必、不必，兩人評出，覿面當機，攔腮劈脊。</p>
</div>
<div class='div-orig'><p style="margin-left:1em">曹山井覷驢</p>
</div>
<div class='div-commentary'><p>井覷驢、驢覷井，珍重行人休認影，龐公參見馬大師，一口吸卻西江盡。</p>
</div>
<div class='div-orig'><p style="margin-left:1em">曹山因僧問：「子歸就父，為甚麼父全不顧？」山云：「理合如是。」云：「父子之恩何在？」山云：「始成父子之恩。」云：「如何是父子之恩？」山云：「刀斧斫不開。」</p>
</div>
<div class='div-commentary'><p>子歸就父，父全不顧，彼此兩忘，浩然獨步。</p>
</div>
<div class='div-orig'><p style="margin-left:1em">溈山有句、無句</p>
</div>
<div class='div-commentary'><p>有句、無句，如藤倚樹，雙手劈開，全身獨露。樹倒藤枯，句歸何處？大笑呵呵，正好面唾。</p>
</div>
<div class='div-orig'><p style="margin-left:1em">香林因僧問：「如何是祖師西來意？」云：「坐久成勞。」</p>
</div>
<div class='div-commentary'><p>西來祖意，坐久成勞，神光不會，立雪齊腰。</p>
</div>
<div class='div-orig'><p style="margin-left:1em">洞山麻三斤</p>
</div>
<div class='div-commentary'><p>如何是佛麻三斤？洞山渾是一團筋，說與世間人不信，無言童子笑忻忻。</p>
</div>
<div class='div-orig'><p style="margin-left:1em">法眼因僧問：「如何是曹源一滴水？」云：「是曹源一滴水。」韶國師聞<span class='corr'>已</span>豁然。</p>
</div>
<div class='div-commentary'><p>滴水還將滴水酬，分明非馬亦非牛，可憐逐浪隨流者，不見天台暗點頭。</p>
</div>
<div class='div-orig'><p style="margin-left:1em">風穴因僧問：「如何是佛？」云：「杖林山下竹筋鞭。」</p>
</div>
<div class='div-commentary'><p>杖林山下竹筋鞭，拈起元來手指尖，放下莫嫌無覓處，通身枝節自天然。</p>
</div>
<div class='div-orig'><p style="margin-left:1em">五祖戒因僧問：「如何是佛？」云：「踏著秤鎚硬似鐵。」</p>
</div>
<div class='div-commentary'><p>踏著秤鎚硬似鐵，啞子得夢向誰說？淨名杜口於毘耶，釋迦掩室於摩竭。</p>
</div>
<div class='div-orig'><p style="margin-left:1em">智門蓮花</p>
</div>
<div class='div-commentary'><p>未出、<span class='corr'>已</span>出，當面不識，直指曲談，蓮花荷葉。</p>
</div>
<div class='div-orig'><p style="margin-left:1em">汾陽因僧問：「如何是西來意？」云：「青絹扇子足風涼。」</p>
</div>
<div class='div-commentary'><p>青絹扇子足風涼，汾州用處不尋嘗，龍袖拂開全體現，萬象明明絕覆藏。</p>
</div>
<div class='div-orig'><p style="margin-left:1em">慈明因僧問：「如何是佛？」云：「水出高源。」</p>
</div>
<div class='div-commentary'><p>水出高源迥異流，五湖四海不同儔，滔滔流向人間去，罕過親曾到地頭。</p>
</div>
<div class='div-orig'><p style="margin-left:1em">瑯琊答長水話</p>
</div>
<div class='div-commentary'><p>長水如是問，瑯琊如是答，清淨本然，云何忽生山河大地？</p>
</div>
<div class='div-orig'><p style="margin-left:1em">大愚芝因僧問：「如何是佛？」云：「鋸解秤鎚。」</p>
</div>
<div class='div-commentary'><p>鋸解秤鎚，直截單提，若人不會，別喚沙彌。</p>
</div>
<div class='div-orig'><p style="margin-left:1em">楊岐三腳驢</p>
</div>
<div class='div-commentary'><p>三腳驢子弄蹄行，騰騰步步契無生，楊岐知你猶未省，湖南長老兩眉橫。</p>
</div>
<div class='div-orig'><p style="margin-left:1em">楊岐問僧：「金剛圈你作麼跳？栗棘蓬你作麼吞？」</p>
</div>
<div class='div-commentary'><p>巨海垂香餌，漫天布網羅，從他吞跳者，我只笑呵呵。</p>
</div>
<div class='div-orig'><p style="margin-left:1em">五祖演問僧：「倩女離魂，那個是真的？」</p>
</div>
<div class='div-commentary'><p>不用求真，唯須息見。如何若何，攔腮劈面。</p>
</div>
<div class='div-orig'><p style="margin-left:1em">五祖演舉昔日有秀才著無鬼論，一日鬼現身，云：「你道無我聻？」秀才無語，祖云：「當時只舉手作鵓鳩嘴，云：『谷谷孤。』」</p>
</div>
<div class='div-commentary'><p>說有道無徒費力，現身無語較些些，鵓鳩嘴也鵓鳩啼，百怪千妖總一家。</p>
</div>
<div class='div-orig'><p style="margin-left:1em">五祖演展手，問僧云：「因何喚作手？」</p>
</div>
<div class='div-commentary'><p>因何喚作手？舉起便知有，若也自顢頇，徒勞開嘴口。</p>
</div>
<div class='div-orig'><p style="margin-left:1em">佛果勤凡垂問學者，擬議則一拳。</p>
</div>
<div class='div-commentary'><p>從來佛法無多，盡力當胸一拳，頓令凡胎俗骨，便成大覺金仙。</p>
</div>
<div class='div-orig'><p style="margin-left:1em">應菴示眾</p>
</div>
<div class='div-commentary'><p>盡力道不得底句，不在天台定南嶽，踏穿草履歸來，自笑錯下註腳。</p>
</div>
<div class='div-orig'><p style="margin-left:1em">應菴問密菴：「如何是正法眼？」密云：「破砂盆。」</p>
</div>
<div class='div-commentary'><p>正法眼藏破砂盆，蓋覆乾坤海嶽昏，從上家私狼藉下，代代兒孫一口吞。</p>
</div>
<div class='div-orig'><p style="margin-left:1em">荊叟因癡鈍室中舉如何是佛，答云：「爛東瓜。」</p>
</div>
<div class='div-commentary'><p>如何是佛爛東瓜，笑倒叢林老作家，白鷺下田千點雪，黃鸝上樹一枝花。</p>
</div>
<div class='div-orig'><p style="margin-left:1em">婆子燒庵</p>
</div>
<div class='div-commentary'><p>正當與麼時，驗賊不驗贓，可憐者漢子，將謂別商量。</p>
</div>
<div class='div-orig'><p style="margin-left:2em">師因侍者問洞山正偏五位偈旨，乃云：「逐位念將來。」者朗誦云：「正中偏，三更初夜月明前，莫怪相逢不相識。」師打云：「還識麼？」「偏中正，失曉老婆逢古鏡，分明覿面更無真。」師打云：「還見麼？」「正中來，無中有路出塵埃，但能不觸當今諱。」師打云：「合取口。」「兼中至，兩刃交鋒要迴避，好手還同火裡蓮。」師打云：「還知落處麼？」「兼中到，不落有無誰敢和？」師打云：「落在甚麼處？」「秖如人人盡欲出嘗流，折合還歸炭裡坐？又作麼生？」師打云：「又恁麼去也。」者云：「請和尚各為頌出。」師頌云：</p>
</div>
<div class='div-commentary'><p>「正中偏，一棒當頭絕謂言，直指分明人不會，逐語生情墮正偏。</p>
<p>「偏中正，一棒當頭全正令，若人不會更尋思，蹉過自家窮性命。</p>
<p>「正中來，棒下無生擊處間，離相離名全體現，縱橫任運出塵埃。</p>
<p>「兼中至，一棒當頭沒迴避，自古當仁不讓人，臨機各各全意氣。</p>
<p>「兼中到，一棒當頭絕素皂，任運相將只麼行，誰更昏昏炭裡坐？」</p>
</div>
<div class='div-orig'><p style="margin-left:2em">師因閱大慧頌汾陽十智同真云：「兔角龜毛眼裡栽，鐵山當面勢崔巍，東西南北無門入，曠劫無明當下灰。」師云：「此頌只有『當面』二字間隔，似乎兩橛，不若『壁立』二字妥貼。」復閱覺範頌，乃述一頌云：</p>
</div>
<div class='div-commentary'><p>「十智同真面目全，行人不薦可生憐，故將條棒當頭打，直指同真與要玄。」</p>
</div>
<div class='div-orig'><p style="margin-left:2em">因眾禪者頌洞山尊貴話并著語呈師，師乃著語云：「氣格生成。」復頌云：</p>
</div>
<div class='div-commentary'><p>「從來氣格自生然，無位真人面目全，若也有人來問我，當胸劈脊秪麤拳。」</p>
</div>
<div class='div-orig'><p style="margin-left:2em">舉：「溈山云：『老僧百年後，山下檀越家作一頭水牯牛，左脅書五字，云「溈山僧某甲」。當恁麼時，喚作溈山僧，又是水牯牛；喚作水牯牛，又是溈山僧。』自古至今，答者不少，老僧亦答云：『分身兩處看。』」復頌云：</p>
</div>
<div class='div-commentary'><p>「分身兩處看，圓通無畔岸，縱設萬億名，難離這個漢。」</p>
</div>
<div class='div-orig'><p style="margin-left:2em">潘、吳二道人以海底泥牛四句偈乞註解，師云：「余智識暗短，不能詮釋。但有六十棒在，二十棒打高峰和尚，四十棒打二道人，然後為汝下個註腳。汝作棒會，入地獄如箭射；不作棒會，入地獄如箭射。更試問二道人合作麼生？」</p>
</div>
<div class='div-commentary'><p>海底泥牛銜月走，空中木馬怒雷吼，驀然跳上脊梁騎，拍手呵呵笑破口。</p>
<p>巖前石虎抱兒眠，日炙風吹知幾年？忽覺㘞然聲振地，翻身直過九重天。</p>
<p>鐵蛇鑽入金剛眼，一念回光即便見，見得分明沒兩人，依舊從前本來面。</p>
<p>崑崙騎象鷺鷥牽，約不後兮推不前，直下須明無異旨，莫隨言語亂鑽研。</p>
</div>
<div class='div-orig'><p style="margin-left:2em">總頌</p>
</div>
<div class='div-commentary'><p>堪笑高峰老作家，妄將四句驗龍蛇，可憐逐語生情者，卻向糟中去取查。</p>
</div>
<div class='div-orig'><p style="margin-left:2em">因諸禪者頌大隨覆龜話，師亦頌云：</p>
</div>
<div class='div-commentary'><p>「<span class='corr'>已</span>上都來逐物移，並無一個自繇兒，老僧若也當時見，一腳掀翻履與龜。」</p>
</div></div>
<p class='juan'>密雲禪師語錄卷十終</p>
</div><!-- end of div[@id='body'] -->
</body></html>