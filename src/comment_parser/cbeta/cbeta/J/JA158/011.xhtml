<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu122' />
<p class='juan'>密雲禪師語錄卷第十一</p><p class="byline">嗣法門人通賢編</p>
<div class='div-other'><a id='mulu123' />
<p class='h1'>偈</p>
<div class='div-other'><a id='mulu124' />
<p class='h2'>北京寄怡泉師</p><p style="text-indent:0em" class="lg-abnormal"><div class='lg-row'>嘗遊清澗沜，懶走濁溪濱，忽睹水中影，方知崖上人。舉頭望明月，明月炤吾身，南北兩兄弟，了然不隔塵。</div>
</p></div>
<div class='div-other'><a id='mulu125' />
<p class='h2'>曹林講主問《法華經》：「若人散亂心，入於塔廟中，一稱南無佛，皆<span class='corr'>已</span>成佛道。」以偈答之：</p><p style="text-indent:0em" class="lg-abnormal"><div class='lg-row'>「散亂順顛倒，權為古塔廟，了達無煩惱，法說轉顛倒。應觀法界性，一切唯心造，一念未生前，誰心誰佛道？瞠眼未瞌睡，從言妙不妙。」</div>
</p></div>
<div class='div-other'><a id='mulu126' />
<p class='h2'>北京普炤寺中秋夜韻</p><p style="text-indent:0em" class="lg-abnormal"><div class='lg-row'>中秋明月炤長安，處處笙歌和賞觀，獨有野人清徹處，為緣翫久覺身寒。</div>
</p><p style="text-indent:0em" class="lg-abnormal"><div class='lg-row'>欲得不辜檀信施，直須盡卻我師恩，赤手條條無一物，橫拈竹棒打兒孫。</div>
</p></div>
<div class='div-other'><a id='mulu127' />
<p class='h2'>自勉</p><p style="text-indent:0em" class="lg-abnormal"><div class='lg-row'>光陰瞬息莫虛刪，時節因緣豈等閒？一念萬年終不改，任他滄海變青山。</div>
</p></div>
<div class='div-other'><a id='mulu128' />
<p class='h2'>途中</p><p style="text-indent:0em" class="lg-abnormal"><div class='lg-row'>前程行不盡，何地可為居？跨馬還驅馬，騎驢又策驢。</div>
</p></div>
<div class='div-other'><a id='mulu129' />
<p class='h2'>登金山</p><p style="text-indent:0em" class="lg-abnormal"><div class='lg-row'>波中卓出始昂頭，裂破長江兩道流，隔岸紅塵飛不到，三三兩兩渡人舟。</div>
</p></div>
<div class='div-other'><a id='mulu130' />
<p class='h2'>示徒</p><p style="text-indent:0em" class="lg-abnormal"><div class='lg-row'>人生何所貴？所貴持大志，志大不吾欺，浩然塞天地。悲哉世上人，都為名利使，碌碌任他忙，茫茫不知止。</div>
</p></div>
<div class='div-other'><a id='mulu131' />
<p class='h2'>偶成三首</p><p style="text-indent:0em" class="lg-abnormal"><div class='lg-row'>生不能事人，死不能事鬼，嗟見世間人，哀送北邙裡。</div>
</p><p style="text-indent:0em" class="lg-abnormal"><div class='lg-row'>生<span class='corr'>已</span>能事人，死復能事鬼，孔子與仲由，嗚呼話將似。</div>
</p><p style="text-indent:0em" class="lg-abnormal"><div class='lg-row'>在世不同人，出世焉同鬼？惟我野僧家，超然無況比。</div>
</p></div>
<div class='div-other'><a id='mulu132' />
<p class='h2'>水西門庵示息機上人</p><p style="text-indent:0em" class="lg-abnormal"><div class='lg-row'>未悟頭頭欲息機，悟來息息露全機，有人來問庵中主，向道門開對水西。</div>
</p></div>
<div class='div-other'><a id='mulu133' />
<p class='h2'>秦駐山始皇廟</p><p style="text-indent:0em" class="lg-abnormal"><div class='lg-row'>行到水窮山盡頭，秦王計絕始心休，誰知別有通方路，大海何曾止浪遊？</div>
</p></div>
<div class='div-other'><a id='mulu134' />
<p class='h2'>龍池和尚命師代示明極，極號元闇。</p><p style="text-indent:0em" class="lg-abnormal"><div class='lg-row'>老衲年來氣力頹，對人有口也慵開，汝歸莫向人前道，曾到荊溪見我回。</div>
</p><p style="text-indent:0em" class="lg-abnormal"><div class='lg-row'>明極看來無實法，闇元識盡少人知，驀然明暗都翻轉，脫體全身獨振威。</div>
</p></div>
<div class='div-other'><a id='mulu135' />
<p class='h2'>偶觀龍池</p><p style="text-indent:0em" class="lg-abnormal"><div class='lg-row'>昔日龍歸何處云，此山開豁至於今，池中水碧連天碧，空裡雲陰接地陰，滿日神光清意趣，通身爽氣暢胸襟，最憐影落澄潭浸，反笑頭陀白髮侵。</div>
</p></div>
<div class='div-other'><a id='mulu136' />
<p class='h2'>雪中送天隱和尚掩關</p><p style="text-indent:0em" class="lg-abnormal"><div class='lg-row'>昨夜天花落，青山雪作衣，誰人知此意，白日掩柴扉。</div>
</p></div>
<div class='div-other'><a id='mulu137' />
<p class='h2'>龍池和尚送天隱掩關偈，命師和。</p><p style="text-indent:0em" class="lg-abnormal"><div class='lg-row'>某甲分明沒啟關，通身無處覓忙閑，也無門進無門出，只麼堂堂任運間。</div>
</p></div>
<div class='div-other'><a id='mulu138' />
<p class='h2'>和楊居士捕魚歌</p><p style="text-indent:0em" class="lg-abnormal"><div class='lg-row'>野老貧無舟可繫，饒伊日月乾坤麗，天堂佛國通不棲，世出世間了無寄。無可求，安可利？悲喜現前奚有意，不生一念正全提，信步程途誰論里？沒絲牽，爭有住？赤體條條任來去，騰騰任運用無功，放曠逍遙渾大費。不叩頭、不踹尾，縱逸遨遊囫圇底，翻身抹過太虛空，大地山河都踏碎，野人自不識行蹤，一任閑人言所佇。</div>
</p></div>
<div class='div-other'><a id='mulu139' />
<p class='h2'>寄石梁陶居士</p><p style="text-indent:0em" class="lg-abnormal"><div class='lg-row'>月到秋深滴露濃，岩前石菊正花紅，山僧盡日茆堂睡，長夢毘耶多口翁。</div>
</p></div>
<div class='div-other'><a id='mulu140' />
<p class='h2'>辭眾</p><p style="text-indent:0em" class="lg-abnormal"><div class='lg-row'>自知住處我無因，一缽風流物外人，踏破乾坤誰是伴？草鞋藜杖逞閑身。</div>
</p></div>
<div class='div-other'><a id='mulu141' />
<p class='h2'>善權寺三生堂</p><p style="text-indent:0em" class="lg-abnormal"><div class='lg-row'>乘茲善力了前因，要顯三生即一人，來到三生堂上客，此生應好悟無生。</div>
</p></div>
<div class='div-other'><a id='mulu142' />
<p class='h2'>師出龍池，天隱以偈請還山，次韻答之。</p><p style="text-indent:0em" class="lg-abnormal"><div class='lg-row'>我無錫插記秋冬，只麼相將任運中，固死窮途終道路，奚拘所住辱先宗。達磨不占嵩山地，不肖思追隻履蹤，歷盡天涯誰近遠？一身雲水似飄蓬。</div>
</p></div>
<div class='div-other'><a id='mulu143' />
<p class='h2'>師寓護生庵，晚茶庵主指燈為題，師笑云：「吾非詩人。」眾乞開示乃題。</p><p style="text-indent:0em" class="lg-abnormal"><div class='lg-row'>坐來茶罷<span class='corr'>已</span>殘更，主命為題指燭燈，笑裡有刀窺得破，光明越格始為僧。</div>
</p></div>
<div class='div-other'><a id='mulu144' />
<p class='h2'>師病，目景西上人以知是空花即無輪轉見問，答偈。</p><p style="text-indent:0em" class="lg-abnormal"><div class='lg-row'>嘗聞病眼見空花，我病眼中不見他，忽覺淚珠垂面下，方知病眼見無差。</div>
</p></div>
<div class='div-other'><a id='mulu145' />
<p class='h2'>樵者求示</p><p style="text-indent:0em" class="lg-abnormal"><div class='lg-row'>斫盡千山一擔挑，三家村去貿人燒，中書堂事誰知道？六祖原來是古樵。</div>
</p></div>
<div class='div-other'><a id='mulu146' />
<p class='h2'>雨阻東林，閒步三笑堂，因觀壁間王陽明先生偈，忽聞迅雷，次韻。</p><p style="text-indent:0em" class="lg-abnormal"><div class='lg-row'>雨阻東林未上山，誰知峰頂有蘭若？遙觀峰石並參差，手指天地分上下。不愛聖學不援儒，不求佛道不入社，山僧與俗及朝官，同是乾坤無避者。大夢為憐醒者寡，吾悲痛下淚欲瀉，忽感天雷震法雷，驚起龍蛇若翻瓦。</div>
</p></div>
<div class='div-other'><a id='mulu147' />
<p class='h2'>舟中次，澹孺、石山二居士韻寄復。</p><p style="text-indent:0em" class="lg-abnormal"><div class='lg-row'>野老乘幽興味深，那拘朝市與山林？密雲彌布大千界，一月孤明何處陰？石解惺時唯點首，維摩露處莫為心，行來廣信傳千里，脈脈遙看報此音。</div>
</p></div>
<div class='div-other'><a id='mulu148' />
<p class='h2'>秋目聞鴈聲，寄示契如禪人。</p><p style="text-indent:0em" class="lg-abnormal"><div class='lg-row'>忽問雲外鴻鴈叫，寄語禪人智者裁，欲證本來無一物，須知觸處契如來。</div>
</p></div>
<div class='div-other'><a id='mulu149' />
<p class='h2'>章居士請問念佛因緣，以偈示之。</p><p style="text-indent:0em" class="lg-abnormal"><div class='lg-row'>吾觀世上諸男女，念佛人多見佛稀，慇懃示語章居士，不在東方豈在西？</div>
</p></div>
<div class='div-other'><a id='mulu150' />
<p class='h2'>示聞圓居士</p><p style="text-indent:0em" class="lg-abnormal"><div class='lg-row'>聞去聞聲聞是妄，返聞聞性也為權，豁然聲性都翻卻，兩耳門開向兩邊。</div>
</p></div>
<div class='div-other'><a id='mulu151' />
<p class='h2'>辭宛委謝居士見，勉掩關。</p><p style="text-indent:0em" class="lg-abnormal"><div class='lg-row'>堂堂一間屋，明明四無壁，堪笑老瞿曇，掩室于摩竭。</div>
</p></div>
<div class='div-other'><a id='mulu152' />
<p class='h2'>為石梁居士靜室作</p><p style="text-indent:0em" class="lg-abnormal"><div class='lg-row'>頂破太虛空，踏穿海水底，何須茆蓋頭？風吹與雨洗。</div>
</p></div>
<div class='div-other'><a id='mulu153' />
<p class='h2'>登會稽海口大峰山頂，兼似墨池王居士。</p><p style="text-indent:0em" class="lg-abnormal"><div class='lg-row'>行到山窮水際時，偶然句得半聯詩，滿口向人言不盡，謾將東海作書池。</div>
</p></div>
<div class='div-other'><a id='mulu154' />
<p class='h2'>別石簣陶太史</p><p style="text-indent:0em" class="lg-abnormal"><div class='lg-row'>花事紛紛春盡頭，杖藜隨意且悠遊，謝辭檀越何方去？萬里天涯一步收。</div>
</p></div>
<div class='div-other'><a id='mulu155' />
<p class='h2'>次同參慧轂輪韻</p><p style="text-indent:0em" class="lg-abnormal"><div class='lg-row'>千里同風事，何緣嘆別離？道人行履處，了了當如斯。月落樹無影，風清雲不馳，去來一片地，任運復誰之？</div>
</p></div>
<div class='div-other'><a id='mulu156' />
<p class='h2'>同史省庵登山頂為示</p><p style="text-indent:0em" class="lg-abnormal"><div class='lg-row'>扶笻直上到峰顛，破衲和雲就石眠，睡到不知紅日落，醒來搔首問青天。</div>
</p></div>
<div class='div-other'><a id='mulu157' />
<p class='h2'>過戒珠菴</p><p style="text-indent:0em" class="lg-abnormal"><div class='lg-row'>策杖山幽行，興來身也輕，虎嗥山欲動，鳥起樹猶驚。菊晚新霜豔，秋深古木清，慇懃末後句，衲破戒珠呈。</div>
</p></div>
<div class='div-other'><a id='mulu158' />
<p class='h2'>贈雲堂師</p><p style="text-indent:0em" class="lg-abnormal"><div class='lg-row'>世間何物更堪憐？惟有白雲在處閑，來去高低曾不礙，了無痕跡落溪山。</div>
</p></div>
<div class='div-other'><a id='mulu159' />
<p class='h2'>示出塵上人</p><p style="text-indent:0em" class="lg-abnormal"><div class='lg-row'>莫除妄想莫求真，凡聖都盧秪一塵，信腳便行輕踢破，了然無事自繇人。</div>
</p></div>
<div class='div-other'><a id='mulu160' />
<p class='h2'>次盡我居士韻</p><p style="text-indent:0em" class="lg-abnormal"><div class='lg-row'>野老欲吟詩，偶得天機趣，忽聞簷雨聲，滴滴驚人句。</div>
</p></div>
<div class='div-other'><a id='mulu161' />
<p class='h2'>靜中偶成</p><p style="text-indent:0em" class="lg-abnormal"><div class='lg-row'>自得忘機趣，詩成不假言，松風宣雅韻，澗水吐清聯。我本無心聽，伊何到耳傳？只因吾獨惺，物物皆靈然。</div>
</p></div>
<div class='div-other'><a id='mulu162' />
<p class='h2'>次韻答滌塵二首</p><p style="text-indent:0em" class="lg-abnormal"><div class='lg-row'>驀直誰來去？孤蹤孰遠離？窮途無屋住，雲霧作禪衣。滿日是青山，何易復何難？心外初無法，步步在其間。</div>
</p></div>
<div class='div-other'><a id='mulu163' />
<p class='h2'>山中四威儀</p><p style="text-indent:0em" class="lg-abnormal"><div class='lg-row'>山中行，沒途程，嘗獨步，了無生。</div>
</p><p style="text-indent:0em" class="lg-abnormal"><div class='lg-row'>山中住，無來去，莫動著，中心樹。</div>
</p><p style="text-indent:0em" class="lg-abnormal"><div class='lg-row'>山中坐，淨裸裸，微風吹，白雲褁。</div>
</p><p style="text-indent:0em" class="lg-abnormal"><div class='lg-row'>山中臥，非懶情，有人問，拳打倒。</div>
</p></div>
<div class='div-other'><a id='mulu164' />
<p class='h2'>居山</p><p style="text-indent:0em" class="lg-abnormal"><div class='lg-row'>乾坤一個故茆廬，極目寥寥四壁虛，但識此身為住計，了無歸路自如如。</div>
</p><p style="text-indent:0em" class="lg-abnormal"><div class='lg-row'>一卷經看曾未了，不知日<span class='corr'>已</span>墜西冥，悠然獨坐無人會，掀啟松窗待月明。</div>
</p></div>
<div class='div-other'><a id='mulu165' />
<p class='h2'>擬寒山三首</p><p style="text-indent:0em" class="lg-abnormal"><div class='lg-row'>野老棲遲處，煙嵐作布裘，雲開嶽露頂，風鼓樹搖頭。徑僻苔封砌，溪深草覆流，年無客訪道，日與鹿為儔。</div>
</p><p style="text-indent:0em" class="lg-abnormal"><div class='lg-row'>策杖乘幽興，穿雲入碧山，不聞樵子語，秪見鳥關關。日久石生鮮，年多人起斑，臨流清覽炤，自覺也蒼顏。</div>
</p><p style="text-indent:0em" class="lg-abnormal"><div class='lg-row'>嗟見世間輩，唯思積累多，心猿忙似箭，意馬走如波。勸爾不肯歇，教吾爭柰何？到頭將不去，空手見閻羅。</div>
</p></div>
<div class='div-other'><a id='mulu166' />
<p class='h2'>杖意</p><p style="text-indent:0em" class="lg-abnormal"><div class='lg-row'>拄杖拈持力荷全，條條絕後與光前，堂堂直下當吾用，打發其人續正傅。</div>
</p></div>
<div class='div-other'><a id='mulu167' />
<p class='h2'>偶成</p><p style="text-indent:0em" class="lg-abnormal"><div class='lg-row'>青山疊疊萬重雲，無事幽人不解文，自拭一雙清白眼，笑看明月破黃昏。</div>
</p></div>
<div class='div-other'><a id='mulu168' />
<p class='h2'>次予坦鄧居士放生偈韻</p><p style="text-indent:0em" class="lg-abnormal"><div class='lg-row'>佛言嘗住法，契悟無生是，無生本無形，何人何異類？當知諸眾生，妄見生死二，懼死愛貪生，損他滋自<span class='corr'>己</span>，故觀諸眾生，不能如一子，又復因貪生，種種而不<span class='corr'>已</span>。財為養命源，不顧父兄弟，致招業所使，取彼而捨此，故知諸眾生，不達安身處，輪迴六道中，不入三摩地。若能契無生，不見有死視，頓見含生類，等觀如一子，皆是無生相，此是真實語。是故無生旨，功德叵思議，是名護<span class='corr'>己</span>身，亦名保赤子，名孝順父母，名友于兄弟。將此奉塵剎，名供養大士，名承事諸佛，是名第一義。</div>
</p></div>
<div class='div-other'><a id='mulu169' />
<p class='h2'>有感</p><p style="text-indent:0em" class="lg-abnormal"><div class='lg-row'>風吹窗紙忽驚人，頓息從前三世因，念念念離心意識，心心心契本來身。</div>
</p></div>
<div class='div-other'><a id='mulu170' />
<p class='h2'>次友人韻</p><p style="text-indent:0em" class="lg-abnormal"><div class='lg-row'>山僧自著個袈裟，那復人前話歲華？但得胸中饑渴盡，翻身踢潑趙州茶。</div>
</p></div>
<div class='div-other'><a id='mulu171' />
<p class='h2'>示醫者</p><p style="text-indent:0em" class="lg-abnormal"><div class='lg-row'>靈山會上大醫王，濟世全憑沒病方，但指世間俱藥草，了無熱惱與清涼。</div>
</p></div>
<div class='div-other'><a id='mulu172' />
<p class='h2'>參禪偈九首</p><p style="text-indent:0em" class="lg-abnormal"><div class='lg-row'>參禪莫妄想，亦莫著除妄，一念未生前，試看底模樣。</div>
</p><p style="text-indent:0em" class="lg-abnormal"><div class='lg-row'>參禪一著子，不假異方便，須著自回光，悟取本來面。</div>
</p><p style="text-indent:0em" class="lg-abnormal"><div class='lg-row'>參禪參直指，毋遭岐路使，豎起鐵脊梁，直下超生死。</div>
</p><p style="text-indent:0em" class="lg-abnormal"><div class='lg-row'>參禪直參直，莫著心意識，千差萬別來，直下當頭截。</div>
</p><p style="text-indent:0em" class="lg-abnormal"><div class='lg-row'>參禪參自繇，撒手復何求？赤身如白刃，誰敢犯當頭？</div>
</p><p style="text-indent:0em" class="lg-abnormal"><div class='lg-row'>參禪欲吐氣，須參轉身趣，轉身吐氣時，語語無剩句。</div>
</p><p style="text-indent:0em" class="lg-abnormal"><div class='lg-row'>參禪節要處，切莫顧危凶，當機擒虎兕，信手捉獰龍。</div>
</p><p style="text-indent:0em" class="lg-abnormal"><div class='lg-row'>參禪參真實，莫參口頭弄，終不哄他人，到頭終自哄。</div>
</p><p style="text-indent:0em" class="lg-abnormal"><div class='lg-row'>參禪貴正因，弗用記時辰，佛法無多子，久長難得人。</div>
</p></div>
<div class='div-other'><a id='mulu173' />
<p class='h2'>遊廬山東林寺，次壁間韻。</p><p style="text-indent:0em" class="lg-abnormal"><div class='lg-row'>不慕西方不解禪，道人行處自悠然，直饒遊遍十方界，信步何憂不現前？</div>
</p><p style="text-indent:0em" class="lg-abnormal"><div class='lg-row'>萬物本吾元一體，誰云塵合復塵間？男兒自到心空處，踏破乾坤孰去來。</div>
</p></div>
<div class='div-other'><a id='mulu174' />
<p class='h2'>霞標管居士述無用書，謂復禮法師問偈為「真妄」二字所縛，不出理障。清涼圭峰所答亦為「真妄」二字沒溺，未見超方句。寂音所擬：「戰勝二老，然無明全妄情。」二句亦未免詞病。拙偈雖不工，然跳出諸公之網，偈云：「立真取淨性，妄即從茲起。若了真非真，妄亦何須止？法法不曾生，心心勿終始，明暗兩無功，取捨懵茲理，佛不入涅槃，我不出生死。」師云：「無用句調雖工，似莽蕩欠諦。」當因次韻</p><p style="text-indent:0em" class="lg-abnormal"><div class='lg-row'>本來法本淨，因昧分別起。念念不昧時，心心從此止。本來非末初，那得有終始？示語參玄人，應參本來底，吾今本本來，一口吞生死。</div>
</p></div>
<div class='div-other'><a id='mulu175' />
<p class='h2'>示胡居士</p><p style="text-indent:0em" class="lg-abnormal"><div class='lg-row'>吾嘗於此切，開口不在舌，覿面更無餘，世間人不識。</div>
</p></div>
<div class='div-other'><a id='mulu176' />
<p class='h2'>示智光禪人</p><p style="text-indent:0em" class="lg-abnormal"><div class='lg-row'>老僧筆本不是筆，一筆一筆如鐵橛，打著徑山光上人，莫言老僧有法說。</div>
</p></div>
<div class='div-other'><a id='mulu177' />
<p class='h2'>道生禪人欲歸坐關乞偈</p><p style="text-indent:0em" class="lg-abnormal"><div class='lg-row'>上人歸去把門封，坐臥經行秪此中，打破靈雲關捩子，桃花依舊笑春風。</div>
</p></div>
<div class='div-other'><a id='mulu178' />
<p class='h2'>黃檗山觀葉相國詩匾，以偈次韻。</p><p style="text-indent:0em" class="lg-abnormal"><div class='lg-row'>及第心空選佛場，個中無地列隅方，一毫透體豁惺眼，十界通身現法王。迷去妄分人與我，悟來了卻短和長，回頭直下情無倚，便是高登彼岸航。</div>
</p><p style="text-indent:0em" class="lg-abnormal"><div class='lg-row'>浩然之氣勢旋盤，充塞乾坤絕窄寬，一雨普施滋草潤，密雲彌布蔭人寒。西來祖令當頭指，東土兒傳正眼端，秪為分明人不薦，故令高著眼睛看。</div>
</p><p style="text-indent:0em" class="lg-abnormal"><div class='lg-row'>貧僧偏愛破家窮，赤體條條露骨風，歷歷我人皆實相，明明心境總真空。月明虛白連天碧，日炤雲霞映水紅，聲色摩尼不墮數，秪因逐物著西東。</div>
</p><p style="text-indent:0em" class="lg-abnormal"><div class='lg-row'>本心地不涉陽陰，迥出乾坤覆眾岑，萬法馬師都吸盡，一人龐老絕追尋。全身用去頭頭現，覿體行時物物沉，外境內神無覓處，須知憑悟本來心。</div>
</p></div>
<div class='div-other'><a id='mulu179' />
<p class='h2'>香城寺圓初禪人請齋需偈</p><p style="text-indent:0em" class="lg-abnormal"><div class='lg-row'>暫為黃檗主，請作香城客，齋罷索予言，予言絕標格。研磨半錠墨，污卻一張白，舉筆盡力揮，○字不著畫。欲會西來意，問取門前柏，覿面忽然惺，撞破乾坤窄。</div>
</p></div>
<div class='div-other'><a id='mulu180' />
<p class='h2'>示定觀禪人</p><p style="text-indent:0em" class="lg-abnormal"><div class='lg-row'>返炤迴光直下觀，無干東北與西南，十方世界全身現，一切人天正眼看。</div>
</p></div>
<div class='div-other'><a id='mulu181' />
<p class='h2'>示時默上人</p><p style="text-indent:0em" class="lg-abnormal"><div class='lg-row'>未語<span class='corr'>已</span>前時薦得，方堪默契本來人，若將紙墨認為法，誤賺闍黎非老僧。</div>
</p></div>
<div class='div-other'><a id='mulu182' />
<p class='h2'>誕生禪人乞策進語</p><p style="text-indent:0em" class="lg-abnormal"><div class='lg-row'>進在其中退亦中，當人無路可通風，擬心更欲期精進，不若回光省舊容。</div>
</p></div>
<div class='div-other'><a id='mulu183' />
<p class='h2'>通安陳居士請題</p><p style="text-indent:0em" class="lg-abnormal"><div class='lg-row'>目前無老僧，背後無居士，中間是阿誰？低頭自作禮。</div>
</p></div>
<div class='div-other'><a id='mulu184' />
<p class='h2'>朱涇玄津禪人乞偈於推蓬室記之後</p><p style="text-indent:0em" class="lg-abnormal"><div class='lg-row'>正蓬推蓬，非汝境界，廢室、興室，韓盧逐塊。汝乞吾言，打出門外，予作是說，遭人笑怪，船子和尚，不在其內。</div>
</p></div>
<div class='div-other'><a id='mulu185' />
<p class='h2'>示胡居士</p><p style="text-indent:0em" class="lg-abnormal"><div class='lg-row'>在家居士秪在家，不須門外駕牛車，身口本來元清淨，莫教放過別生芽。</div>
</p></div>
<div class='div-other'><a id='mulu186' />
<p class='h2'>示若愚廣禪人</p><p style="text-indent:0em" class="lg-abnormal"><div class='lg-row'>大智若愚何以說？通身一具廣長舌，十方法界普齊談，舉意聞時便相隔。</div>
</p></div>
<div class='div-other'><a id='mulu187' />
<p class='h2'>示雪浦禪人</p><p style="text-indent:0em" class="lg-abnormal"><div class='lg-row'>利如錐、疾如箭，若能行，超方便。</div>
</p></div>
<div class='div-other'><a id='mulu188' />
<p class='h2'>靈宇禪人乞題獅子菴</p><p style="text-indent:0em" class="lg-abnormal"><div class='lg-row'>獅子窟藏獅子山，養成牙爪莫偷閒，他年忽地能哮吼，百獸聞之盡破顏。</div>
</p></div>
<div class='div-other'><a id='mulu189' />
<p class='h2'>示銳冶禪人</p><p style="text-indent:0em" class="lg-abnormal"><div class='lg-row'>方當乞偈忽雷鳴，老衲指示以為偈，歷歷分明震耳根，縱然不悟難迴避。</div>
</p></div>
<div class='div-other'><a id='mulu190' />
<p class='h2'>示亦幻禪人</p><p style="text-indent:0em" class="lg-abnormal"><div class='lg-row'>幻即非覺，覺即非幻，幻覺相傾，通身易換。</div>
</p></div>
<div class='div-other'><a id='mulu191' />
<p class='h2'>示隱輝禪人</p><p style="text-indent:0em" class="lg-abnormal"><div class='lg-row'>本來面目，初無覆藏，回光返炤，覿體全彰。</div>
</p></div>
<div class='div-other'><a id='mulu192' />
<p class='h2'>曹一光居士乞偈供養</p><p style="text-indent:0em" class="lg-abnormal"><div class='lg-row'>盡大地人，本無二樣，作如是觀，是真供養。</div>
</p></div>
<div class='div-other'><a id='mulu193' />
<p class='h2'>贈慧轂師</p><p style="text-indent:0em" class="lg-abnormal"><div class='lg-row'>本是同根生，誰重復誰輕？堂堂全體用，正令要須行。</div>
</p></div>
<div class='div-other'><a id='mulu194' />
<p class='h2'>送修密禪人省親</p><p style="text-indent:0em" class="lg-abnormal"><div class='lg-row'><span class='corr'>母</span>想子歸因遠遠，子思省<span class='corr'>母</span>亦迢迢，<span class='corr'>母</span>子本來真面目，歷然覿體沒途遙。</div>
</p></div>
<div class='div-other'><a id='mulu195' />
<p class='h2'>白巖禪人乞偈閉關</p><p style="text-indent:0em" class="lg-abnormal"><div class='lg-row'>衲僧當據關，不在閉房間，正令全提處，如同萬仞巖。</div>
</p></div>
<div class='div-other'><a id='mulu196' />
<p class='h2'>示咸濟禪人</p><p style="text-indent:0em" class="lg-abnormal"><div class='lg-row'>自濟濟人須假悟，若還無悟總徒然，男兒當發丈夫志，動靜忙閒緊著鞭。</div>
</p></div>
<div class='div-other'><a id='mulu197' />
<p class='h2'>蓮花峰</p><p style="text-indent:0em" class="lg-abnormal"><div class='lg-row'>旱地蓮開勢插天，經冬過夏未嘗遷，秪因性稟堅剛質，縱使焚燒逾洞然。</div>
</p></div>
<div class='div-other'><a id='mulu198' />
<p class='h2'>踞獅林</p><p style="text-indent:0em" class="lg-abnormal"><div class='lg-row'>此地曾無異獸叢，一林惟有踞獅雄，他年出類能哮吼，普使含靈盡化容。</div>
</p></div>
<div class='div-other'><a id='mulu199' />
<p class='h2'>紙炮</p><p style="text-indent:0em" class="lg-abnormal"><div class='lg-row'>頂門一竅透靈機，滿肚無明火發揮，聲振十方人盡覺，㘞然喜躍動容威。</div>
</p></div>
<div class='div-other'><a id='mulu200' />
<p class='h2'>復壽州方侍御<span class='note-inline'>(諱震孺)</span></p><p style="text-indent:0em" class="lg-abnormal"><div class='lg-row'>日炙風吹雨打，明明直指原繇，處處全體獨露，超過世出世頭。</div>
</p></div>
<div class='div-other'><a id='mulu201' />
<p class='h2'>山居。</p><p style="text-indent:0em" class="lg-abnormal"><div class='lg-row'>老僧無事日高眠，童子開窗達遠天，忽睹光中陰影動，抬眸雲去過前巔。</div>
</p><p style="text-indent:0em" class="lg-abnormal"><div class='lg-row'>野衲橫身四海中，端然迥山須彌峰，舉頭天外豁惺眼，俯視十方世界風。</div>
</p></div>
<div class='div-other'><a id='mulu202' />
<p class='h2'>示聚我居士</p><p style="text-indent:0em" class="lg-abnormal"><div class='lg-row'>四大聚來成我體，吾身元是本來空，本來空不離今日，今有本空體一同。</div>
</p><p style="text-indent:0em" class="lg-abnormal"><div class='lg-row'>萬聚叢中我獨尊，獨尊那怕聚紛紜？頭頭色色非他物，大地乾坤一口吞。</div>
</p></div>
<div class='div-other'><a id='mulu203' />
<p class='h2'>偶見眾禪者「從今一日不離山」偈，次韻示之。</p><p style="text-indent:0em" class="lg-abnormal"><div class='lg-row'>從今一日不離山，肅肅雍雍雲水環，獅象潛藏一隊裡，龍蛇混雜眾群間。老僧棒棒棒誰意？衲子惺惺惺孰顏？記取他年出林去，莫教放過上頭關。</div>
</p><p style="text-indent:0em" class="lg-abnormal"><div class='lg-row'>從今一日不離山，南北東西絕往還，縱使直拋方外去，巍然不動於其間。興雲吐霧誰能測？拄地撐天孰敢攀？除是同躋無上道，何人解透個中關？</div>
</p></div>
<div class='div-other'><a id='mulu204' />
<p class='h2'>偶成</p><p style="text-indent:0em" class="lg-abnormal"><div class='lg-row'>十方世界恣橫眠，那管東西南北天？唯我獨尊全體現，人來問著只麤拳。</div>
</p></div>
<div class='div-other'><a id='mulu205' />
<p class='h2'>示徹源禪人</p><p style="text-indent:0em" class="lg-abnormal"><div class='lg-row'>隨流生死故無窮，悟徹源頭返本宗，個裡不容人我相，從來千里乃同風。</div>
</p></div>
<div class='div-other'><a id='mulu206' />
<p class='h2'>傳法偈</p><p style="text-indent:0em" class="lg-abnormal"><div class='lg-row'>本法豈繇傳？繇傳本法傳，今傳傳本法，本法本誰傳？</div>
</p></div>
<div class='div-other'><a id='mulu207' />
<p class='h2'>因見雪公遠禪人登玲瓏巖詩，次韻示之。</p><p style="text-indent:0em" class="lg-abnormal"><div class='lg-row'>老僧乘老興，經行不知壑，人或翫山水，吾只樂吾樂。信步重巖上，四顧靡不豁，詩人作詩句，道人談道朴。直下發本機，彈指超無學，一一事無別，頭頭我自覺。</div>
</p></div>
<div class='div-other'><a id='mulu208' />
<p class='h2'>師夢中得「染深青牯牛」之句，乃自聯云。</p><p style="text-indent:0em" class="lg-abnormal"><div class='lg-row'>染深青牯牛，那肯更回頭？通體蒼煙色，明明迥類流。</div>
</p></div>
<div class='div-other'><a id='mulu209' />
<p class='h2'>無心用禪人乞偈</p><p style="text-indent:0em" class="lg-abnormal"><div class='lg-row'>祖師西來，直指人心，多少行人，錯認識神？通身覓心不可得，身外無心用本人。</div>
</p></div>
<div class='div-other'><a id='mulu210' />
<p class='h2'>示子縠蔡居士</p><p style="text-indent:0em" class="lg-abnormal"><div class='lg-row'>居士自居士，毋遭岐路使，返觀世上人，業識茫茫耳。</div>
</p></div>
<div class='div-other'><a id='mulu211' />
<p class='h2'>示靈根荷禪人</p><p style="text-indent:0em" class="lg-abnormal"><div class='lg-row'>世出世間不二法，一身通荷無餘事，阿誰不是丈夫兒？秪恐未堪如來使。</div>
</p></div>
<div class='div-other'><a id='mulu212' />
<p class='h2'>示本源禪人</p><p style="text-indent:0em" class="lg-abnormal"><div class='lg-row'>從本以來個著子，忽然達得超三際，隨流忘卻者源頭，所以茫茫無本據。</div>
</p></div>
<div class='div-other'><a id='mulu213' />
<p class='h2'>居士乞偈</p><p style="text-indent:0em" class="lg-abnormal"><div class='lg-row'>雪中執筆舉頭看，雲天一色更難分，前境不分心不動，卓然獨立在乾坤。</div>
</p></div>
<div class='div-other'><a id='mulu214' />
<p class='h2'>正庵禪人閑關乞偈</p><p style="text-indent:0em" class="lg-abnormal"><div class='lg-row'>欲超生死路，參透祖師關，作麼生是祖師關？赤花貓子面門斑。</div>
</p></div>
<div class='div-other'><a id='mulu215' />
<p class='h2'>化緣</p><p style="text-indent:0em" class="lg-abnormal"><div class='lg-row'>為僧一味無他事，要他檀那契<span class='corr'>己</span>躬，個事人人皆具足，信手拈來用不窮。</div>
</p></div>
<div class='div-other'><a id='mulu216' />
<p class='h2'>居士五旬乞偈</p><p style="text-indent:0em" class="lg-abnormal"><div class='lg-row'>夕陽西去水東流，人老何曾見白頭？能向個中高著眼，普觀法界是同儔。</div>
</p></div>
<div class='div-other'><a id='mulu217' />
<p class='h2'>天童即景十三首</p>
<div class='div-other'><a id='mulu218' />
<p class='h3'>太白峰</p><p style="text-indent:0em" class="lg-abnormal"><div class='lg-row'>昔人錯露個消息，惹得人傳太白峰，今我直登峰頂上，那來名字掛虛空？</div>
</p></div>
<div class='div-other'><a id='mulu219' />
<p class='h3'>玲瓏巖</p><p style="text-indent:0em" class="lg-abnormal"><div class='lg-row'>遠望宛然如鐵壁，近觀竅穴自分明，曾無一點瞞他得，故指玲瓏今古稱。</div>
</p></div>
<div class='div-other'><a id='mulu220' />
<p class='h3'>坐禪石</p><p style="text-indent:0em" class="lg-abnormal"><div class='lg-row'>分明一段真奇特，行住坐臥無人識，偶然走到暫跏<span class='corr'>趺</span>，錯認將為坐禪石。</div>
</p></div>
<div class='div-other'><a id='mulu221' />
<p class='h3'>響石</p><p style="text-indent:0em" class="lg-abnormal"><div class='lg-row'>看來一塊精頑石，擊著響聲隨扣出，東西南北普皆驚，縱然睡熟也惺徹。</div>
</p></div>
<div class='div-other'><a id='mulu222' />
<p class='h3'>龍隱潭</p><p style="text-indent:0em" class="lg-abnormal"><div class='lg-row'>太白峰頭一隊龍，興雲致雨顯神通，潭中靜處非為隱，隱顯當知沒兩容。</div>
</p></div>
<div class='div-other'><a id='mulu223' />
<p class='h3'>活眼泉</p><p style="text-indent:0em" class="lg-abnormal"><div class='lg-row'>水出高源流不絕，清虛炤物映青天，日明雲暗隨時鑑，是故稱名活眼泉。</div>
</p></div>
<div class='div-other'><a id='mulu224' />
<p class='h3'>西澗</p><p style="text-indent:0em" class="lg-abnormal"><div class='lg-row'>西澗原從太白來，寺西流出遶東迴，漫將竹接來廚下，飲飽諸人滿腹回。</div>
</p></div>
<div class='div-other'><a id='mulu225' />
<p class='h3'>七佛塔</p><p style="text-indent:0em" class="lg-abnormal"><div class='lg-row'>七佛尖尖七古錐，一行排列路傍堤，死生個裡同模樣，特使行人著眼窺。</div>
</p></div>
<div class='div-other'><a id='mulu226' />
<p class='h3'>清關橋</p><p style="text-indent:0em" class="lg-abnormal"><div class='lg-row'>橋本原無清與濁，秪緣到此別人間，雖然都打橋中過，未審誰人透此關？</div>
</p></div>
<div class='div-other'><a id='mulu227' />
<p class='h3'>隱蓋亭</p><p style="text-indent:0em" class="lg-abnormal"><div class='lg-row'>個事從來遍界呈，秪因人自不惺惺，故應曉示中行者，所以題他隱蓋亭。</div>
</p></div>
<div class='div-other'><a id='mulu228' />
<p class='h3'>鐵蛇關</p><p style="text-indent:0em" class="lg-abnormal"><div class='lg-row'>鐵蛇雄據嶺頭峰，截斷行人路不通，直下一刀全殺活，任從南北與西東。</div>
</p></div>
<div class='div-other'><a id='mulu229' />
<p class='h3'>萬松關</p><p style="text-indent:0em" class="lg-abnormal"><div class='lg-row'>萬松關不為關松，警策行人入路通，忽若有人親撞破，方知直透萬松中。</div>
</p></div>
<div class='div-other'><a id='mulu230' />
<p class='h3'>攔路庵</p><p style="text-indent:0em" class="lg-abnormal"><div class='lg-row'>腳跟未動意先行，行色匆匆不暫停，攔斷路頭心不走，安然步步沒途程。</div>
</p></div></div>
<div class='div-other'><a id='mulu231' />
<p class='h2'>徐雲將居士求偈</p><p style="text-indent:0em" class="lg-abnormal"><div class='lg-row'>忽地西風起，人人覺而寒，分明代揮麈，誰知直指南？</div>
</p></div>
<div class='div-other'><a id='mulu232' />
<p class='h2'>貫之求偈</p><p style="text-indent:0em" class="lg-abnormal"><div class='lg-row'>一身充滿復何為？萬別千差一貫之，世出世間無罣礙，那來背觸涉驅馳？</div>
</p></div>
<div class='div-other'><a id='mulu233' />
<p class='h2'>[車*度]轢嚴居士乞題牧牛頌</p><p style="text-indent:0em" class="lg-abnormal"><div class='lg-row'>一個牧童一個牛，無端一體兩分頭，從君及眾多才識，愧我渾圇縱自繇。</div>
</p></div>
<div class='div-other'><a id='mulu234' />
<p class='h2'>示德雲禪人</p><p style="text-indent:0em" class="lg-abnormal"><div class='lg-row'>德雲嘗住妙峰頂，著意求尋轉不醒，指汝歸休不涉程，切莫將頭去認影。</div>
</p></div>
<div class='div-other'><a id='mulu235' />
<p class='h2'>元沖錢居士求偈</p><p style="text-indent:0em" class="lg-abnormal"><div class='lg-row'>不須我描畫，君自本呈現，但作如是觀，必不自相賺。直饒恁麼地，撦破紙來好相見？</div>
</p></div>
<div class='div-other'><a id='mulu236' />
<p class='h2'>答朱居士</p><p style="text-indent:0em" class="lg-abnormal"><div class='lg-row'>非僧非俗者個漢，兩處圓通無畔岸，翻身直踏上頭關，入佛入魔只一貫。</div>
</p></div>
<div class='div-other'><a id='mulu237' />
<p class='h2'>答元禮曹居士</p><p style="text-indent:0em" class="lg-abnormal"><div class='lg-row'>丈夫自有沖天志，此是君之夙具因，世出世間不二法，惟人自有乃方親。</div>
</p></div>
<div class='div-other'><a id='mulu238' />
<p class='h2'>超一求偈</p><p style="text-indent:0em" class="lg-abnormal"><div class='lg-row'>二月春光晴且麗，萬物增榮添意氣，超一一超一切超，豁然圓證無生地。</div>
</p></div>
<div class='div-other'><a id='mulu239' />
<p class='h2'>祈遠唐居士乞偈</p><p style="text-indent:0em" class="lg-abnormal"><div class='lg-row'>個事本丈夫，誰貴復誰賤？毋將一幅紙，障卻本來面。</div>
</p></div>
<div class='div-other'><a id='mulu240' />
<p class='h2'>周生余居士乞偈</p><p style="text-indent:0em" class="lg-abnormal"><div class='lg-row'>痛與辣手打不惺，若惺即見赤骨[骨*歷]，不惟不依言語道，亦復不著無言說。</div>
</p></div>
<div class='div-other'><a id='mulu241' />
<p class='h2'>利根禪人為薦先亡求偈</p><p style="text-indent:0em" class="lg-abnormal"><div class='lg-row'>擬欲利人利<span class='corr'>己</span>，為先據<span class='corr'>己</span>利處，個個如然，幽明一致，誰不現前？若不如是，利<span class='corr'>己</span>妄焉，故曰：「一子出家，九族生天。」</div>
</p></div>
<div class='div-other'><a id='mulu242' />
<p class='h2'>次韻送其侍者住雪竇上峰</p><p style="text-indent:0em" class="lg-abnormal"><div class='lg-row'>老衲何因不記秋？只緣嘗自個中繇，試看天上無私日，獨炤高臨一切頭。</div>
</p></div>
<div class='div-other'><a id='mulu243' />
<p class='h2'>何山沈居士求偈<span class='note-inline'>(諱演)</span></p><p style="text-indent:0em" class="lg-abnormal"><div class='lg-row'>山僧無別示，白棒當頭指，頂門眼豁開，自證沖天旨。</div>
</p></div>
<div class='div-other'><a id='mulu244' />
<p class='h2'>覺圓敏禪人病中乞偈</p><p style="text-indent:0em" class="lg-abnormal"><div class='lg-row'>維摩居士病非病，禪者反為作病看，忽覺病身身本覺，始於法法自然安。</div>
</p></div>
<div class='div-other'><a id='mulu245' />
<p class='h2'>募真歇了禪師塔院偈</p><p style="text-indent:0em" class="lg-abnormal"><div class='lg-row'>當年屋塔護全身，一夕火光真歇了，護法檀那出手新，定然重發兒孫肇。</div>
</p></div>
<div class='div-other'><a id='mulu246' />
<p class='h2'>天鈞徐居士乞偈</p><p style="text-indent:0em" class="lg-abnormal"><div class='lg-row'>無法可說，何字可寫？作字觀時，眼中著屑，一念回光，當下安怗。</div>
</p></div>
<div class='div-other'><a id='mulu247' />
<p class='h2'>化造殿</p><p style="text-indent:0em" class="lg-abnormal"><div class='lg-row'>太白山下天童寺，洪水漂流殿如洗，普告四眾諸檀那，大家出手共扶起。</div>
</p></div>
<div class='div-other'><a id='mulu248' />
<p class='h2'>示體真禪人</p><p style="text-indent:0em" class="lg-abnormal"><div class='lg-row'>體真體真，切莫疏親，但恁信去，決不賺人。</div>
</p></div>
<div class='div-other'><a id='mulu249' />
<p class='h2'>示通聞葛居士</p><p style="text-indent:0em" class="lg-abnormal"><div class='lg-row'>一落筆時紙成污，所以繪事後於素，不若向筆未舉前，策起眉毛須自悟。</div>
</p></div>
<div class='div-other'><a id='mulu250' />
<p class='h2'>示蓮峰聞禪人</p><p style="text-indent:0em" class="lg-abnormal"><div class='lg-row'>出家本為了生死，生死不了徒勞耳，忽地心花頓發明，覿面無生無滅旨。</div>
</p></div>
<div class='div-other'><a id='mulu251' />
<p class='h2'>示得之李居士</p><p style="text-indent:0em" class="lg-abnormal"><div class='lg-row'>個事從來本呈露，認著名言卻遮覆，剔起眉毛著眼看，腦後見腮方契悟。</div>
</p></div>
<div class='div-other'><a id='mulu252' />
<p class='h2'>履卿戈居士以白紙一幅乞偈，并呈玄沙白紙頌，師次韻復之。</p><p style="text-indent:0em" class="lg-abnormal"><div class='lg-row'>踏翻天地無家業，笑出蘆花恰正圓，何待紙來遮面孔？同風千里對長宣。</div>
</p></div>
<div class='div-other'><a id='mulu253' />
<p class='h2'>示泰華程居士</p><p style="text-indent:0em" class="lg-abnormal"><div class='lg-row'>春日晴和物物芳，莫教虛度個時光，試看歲歲杜鵑鳥，聲聲歸去好思量。</div>
</p></div>
<div class='div-other'><a id='mulu254' />
<p class='h2'>行如葉居士乞偈薦親</p><p style="text-indent:0em" class="lg-abnormal"><div class='lg-row'>生亦如兮死亦如，如如之外盡皆虛，欲知父母安身處，忉利天宮亦不居。</div>
</p></div>
<div class='div-other'><a id='mulu255' />
<p class='h2'>二無張居士求偈<span class='note-inline'>(諱瑋)</span></p><p style="text-indent:0em" class="lg-abnormal"><div class='lg-row'>一切二邊俱坐斷，本無中道可須安，掀翻海嶽無人會，白棒當頭為指南。</div>
</p></div>
<div class='div-other'><a id='mulu256' />
<p class='h2'>明道崔居士乞偈薦親</p><p style="text-indent:0em" class="lg-abnormal"><div class='lg-row'>若惺自<span class='corr'>己</span>安身處，河沙父母同個面，但將此語懸高堂，一度看時一度薦。</div>
</p></div>
<div class='div-other'><a id='mulu257' />
<p class='h2'>化造中峰庵</p><p style="text-indent:0em" class="lg-abnormal"><div class='lg-row'>萬峰羅列個中峰，日炙風吹雨露中，奉勸檀那齊出手，共將片瓦把頭封。</div>
</p></div>
<div class='div-other'><a id='mulu258' />
<p class='h2'>題獨露堂</p><p style="text-indent:0em" class="lg-abnormal"><div class='lg-row'>天地為廬個道場，龍蛇混雜於中央，不知誰解無思筭，迥出乾坤獨露堂。</div>
</p></div>
<div class='div-other'><a id='mulu259' />
<p class='h2'>糠餅偈，次其侍者韻。</p><p style="text-indent:0em" class="lg-abnormal"><div class='lg-row'>老僧無福食秕糠，累及吾孫搜肚腸，不特明明猶罪我，又加一醜播諸方。</div>
</p></div>
<div class='div-other'><a id='mulu260' />
<p class='h2'>容如求偈</p><p style="text-indent:0em" class="lg-abnormal"><div class='lg-row'>憑我寫，一字無，汝錯認，是容如，不錯認，是阿誰？咄。</div>
</p></div>
<div class='div-other'><a id='mulu261' />
<p class='h2'>泰華程居士乞偈</p><p style="text-indent:0em" class="lg-abnormal"><div class='lg-row'>只欲紙來求法語，誰知法語無啟口？無啟口處眼忽開，處處頭頭唯自偶。</div>
</p></div>
<div class='div-other'><a id='mulu262' />
<p class='h2'>奉和太祖高皇帝御製　賜隆菩薩詩<span class='note-inline'>(因仲沈居士請)</span></p><p style="text-indent:0em" class="lg-abnormal"><div class='lg-row'>堂堂獨立豈干松？歷歷孤明唯自功，無影樹頭身出表，不萌枝上覺花從。指揮列合乾坤主，目視含靈總共宮，痛念體同無異性，棒頭點著實非空。</div>
</p></div>
<div class='div-other'><a id='mulu263' />
<p class='h2'>見雲余內宦乞偈</p><p style="text-indent:0em" class="lg-abnormal"><div class='lg-row'>大道本來成現，只緣人自不薦，若能一念迴光，始覺不隔條線。</div>
</p></div>
<div class='div-other'><a id='mulu264' />
<p class='h2'>汝遠秦居士求偈<span class='note-inline'>(諱季鑠)</span></p><p style="text-indent:0em" class="lg-abnormal"><div class='lg-row'>覿面不相瞞，白棒當頭指，無柰更求書，直筆寫如此。懸向高堂上，切莫昧自<span class='corr'>己</span>，忽然省得時，始覺錯污紙。</div>
</p></div>
<div class='div-other'><a id='mulu265' />
<p class='h2'>示子凡方居士</p><p style="text-indent:0em" class="lg-abnormal"><div class='lg-row'>不是凡、不是聖，不是佛、不是心，自古至今沒人識，只堪鼓掌笑吟吟。</div>
</p></div>
<div class='div-other'><a id='mulu266' />
<p class='h2'>示冶堂孫居士</p><p style="text-indent:0em" class="lg-abnormal"><div class='lg-row'>模也模不成、鑄也鑄不就，本自不涉功，所以沒窠臼。</div>
</p></div>
<div class='div-other'><a id='mulu267' />
<p class='h2'>砅崖徐居士乞偈</p><p style="text-indent:0em" class="lg-abnormal"><div class='lg-row'>道人處世唯<span class='corr'>己</span>矣，任運縱橫宛如水，觸境初無取捨心，取捨之心惹生死。</div>
</p></div>
<div class='div-other'><a id='mulu268' />
<p class='h2'>虞山虞居士乞偈</p><p style="text-indent:0em" class="lg-abnormal"><div class='lg-row'>居士好遊山，曾經多少春？直教踏破虞山頂，始覺乾坤沒點塵。</div>
</p></div>
<div class='div-other'><a id='mulu269' />
<p class='h2'>為心僧趙二瞻居士<span class='note-inline'>(法名通本)</span></p><p style="text-indent:0em" class="lg-abnormal"><div class='lg-row'>本不是心不是僧，兩端不立復誰名？所以天童無法說，白棒指教伊自惺。</div>
</p></div>
<div class='div-other'><a id='mulu270' />
<p class='h2'>示元之鮑居士</p><p style="text-indent:0em" class="lg-abnormal"><div class='lg-row'>幾點黑墨污白絹，懸向高堂任人看，古有龐公自偶諧，今未卜誰親見面？初不相干半點煙，傾國來也爭肯換。</div>
</p></div>
<div class='div-other'><a id='mulu271' />
<p class='h2'>募裝初祖像</p><p style="text-indent:0em" class="lg-abnormal"><div class='lg-row'>教外別傳名為禪，達磨大師來此土，天童新建大禪堂，不塑聖僧塑初祖。化主大眾想來容，行住坐臥嘗相睹，檀那慨然發至心，同證無生全體露。天童老漢舉手書，筆尖頭上密雲布，一雨普施何所緣？惟願見聞自惺悟。</div>
</p></div>
<div class='div-other'><a id='mulu272' />
<p class='h2'>立春日雪霽，次量侍者韻。</p><p style="text-indent:0em" class="lg-abnormal"><div class='lg-row'>臘雪凝山連澗塞，春風一拂盡成流，看來幻景渾如夢，忽惺江山故眼眸。</div>
</p></div>
<div class='div-other'><a id='mulu273' />
<p class='h2'>次答璞川曾居士韻三首</p><p style="text-indent:0em" class="lg-abnormal"><div class='lg-row'>野僧何事出頭來？打惺時人困夢回，忽覺通身渾慶快，無師本智自然開。</div>
</p><p style="text-indent:0em" class="lg-abnormal"><div class='lg-row'>棒打令人眼豁開，浩然獨步任隨來，舉頭滿目人無異，那個男兒更著裁？</div>
</p><p style="text-indent:0em" class="lg-abnormal"><div class='lg-row'>單提拄杖擬何通？棒棒全身若活龍，寄語維摩休妄想，了然不二契宗風。</div>
</p></div>
<div class='div-other'><a id='mulu274' />
<p class='h2'>復木叔陳居士次韻</p><p style="text-indent:0em" class="lg-abnormal"><div class='lg-row'>嘗寂光中不變春，無言童子自來新，野僧只個當陽句，喚指目前一切人。參贊乾坤成世界，主賓義立顯君臣，丈夫氣宇充空際，對待情忘比甚鄰。</div>
</p></div>
<div class='div-other'><a id='mulu275' />
<p class='h2'>示繼清、太華二居士</p><p style="text-indent:0em" class="lg-abnormal"><div class='lg-row'>唯此一事實，餘二則非真，他人難用力，自度自家身。</div>
</p></div>
<div class='div-other'><a id='mulu276' />
<p class='h2'>徐居士乞偈</p><p style="text-indent:0em" class="lg-abnormal"><div class='lg-row'>有一句偈，人自迴避，若嘗在中，超世出世。</div>
</p></div>
<div class='div-other'><a id='mulu277' />
<p class='h2'>為瑞屏顧居士</p><p style="text-indent:0em" class="lg-abnormal"><div class='lg-row'>祖師直指唯單傳，無始時來面目全，此意拈向瑞屏風，請君著眼離言詮。</div>
</p></div>
<div class='div-other'><a id='mulu278' />
<p class='h2'>未荄吳居士祈子乞偈</p><p style="text-indent:0em" class="lg-abnormal"><div class='lg-row'>眼開不見情生子，法界團圞罔彼此，不須更說話無生，大家共證金剛體。</div>
</p></div></div>
<p class='juan'>密雲禪師語錄卷第十一終</p>
</div><!-- end of div[@id='body'] -->
</body></html>