<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu279' />
<p class='juan'>密雲禪師語錄卷第十二</p><p class="byline">嗣法門人通奇編</p>
<div class='div-other'><a id='mulu280' />
<p class='h1'>讚</p>
<div class='div-other'><a id='mulu281' />
<p class='h2'>接引佛</p><p style="text-indent:0em" class="lg-abnormal"><div class='lg-row'>東土西方，本無窠臼，安住其中，號無量壽。為引眾生，伸出隻手，誰知倒致，人生情竇。爭似老僧，攔腮劈口。</div>
</p></div>
<div class='div-other'><a id='mulu282' />
<p class='h2'>出山相</p><p style="text-indent:0em" class="lg-abnormal"><div class='lg-row'>六年苦行，畢竟何為？打失兩眼，拾卻雙眉。若人欲識山中事，觀著容顏應好知。</div>
</p></div>
<div class='div-other'><a id='mulu283' />
<p class='h2'>文殊</p><p style="text-indent:0em" class="lg-abnormal"><div class='lg-row'>文殊大智利，師兒親踞地，過去七佛師，即今誰弟子？輩輩大丈夫，自有衝天氣。</div>
</p></div>
<div class='div-other'><a id='mulu284' />
<p class='h2'>普賢</p><p style="text-indent:0em" class="lg-abnormal"><div class='lg-row'>普賢師，白象兒，蓋色騎聲秪是伊，法法頭頭全體現，拈來物物不思議。</div>
</p></div>
<div class='div-other'><a id='mulu285' />
<p class='h2'>觀音</p><p style="text-indent:0em" class="lg-abnormal"><div class='lg-row'>通身一個普門品，何用更勞山僧題？舉似諸人人不會，八萬四千棒打伊。</div>
</p></div>
<div class='div-other'><a id='mulu286' />
<p class='h2'>大悲菩薩</p><p style="text-indent:0em" class="lg-abnormal"><div class='lg-row'>大悲菩薩真大悲，所以現出多雙手，非為圖自顯神通，只要諸人各知有。</div>
</p></div>
<div class='div-other'><a id='mulu287' />
<p class='h2'>三大士</p><p style="text-indent:0em" class="lg-abnormal"><div class='lg-row'>一二三，四五六，一一相看有面目，信手拈來擬贊題，難向個中分石玉。</div>
</p></div>
<div class='div-other'><a id='mulu288' />
<p class='h2'>出山大士<span class='note-inline'>(寶印禪人請)</span></p><p style="text-indent:0em" class="lg-abnormal"><div class='lg-row'>菩薩曾有言，無剎不現身，入山與出山，何曾有兩人？須知三十二，彼此總同倫，但肯回光看，實印本無文。</div>
</p></div>
<div class='div-other'><a id='mulu289' />
<p class='h2'>達磨渡江</p><p style="text-indent:0em" class="lg-abnormal"><div class='lg-row'>聞道單傳直指風，自家不識復何宗？秪為渡江乘一葦，至今人錯道神通。</div>
</p><p style="text-indent:0em" class="lg-abnormal"><div class='lg-row'>權將一葦作扁舟，為渡長江逞浪流，落賺世間人眼裡，到今傳寫不能休。</div>
</p></div>
<div class='div-other'><a id='mulu290' />
<p class='h2'>達磨<span class='note-inline'>(石簣陶公請)</span></p><p style="text-indent:0em" class="lg-abnormal"><div class='lg-row'>教外傳來，有甚奇特？自尚不識，贊何可及？雖然雖然，以筆點云，若更不識，直待當來，問取彌勒。</div>
</p></div>
<div class='div-other'><a id='mulu291' />
<p class='h2'>又<span class='note-inline'>(金如居士請)</span>，</p><p style="text-indent:0em" class="lg-abnormal"><div class='lg-row'>梁王殿上道不識，少室峰前唯面壁，正當恁麼時，兩頭俱不涉，試問王居士，畢竟是何物？咄，切莫眼中著屑。</div>
</p></div>
<div class='div-other'><a id='mulu292' />
<p class='h2'>高峰禪師<span class='note-inline'>(憨石禪人請)</span></p><p style="text-indent:0em" class="lg-abnormal"><div class='lg-row'>頭髮蓬鬆面貌側，令人只見半邊鼻，不知那半邊，他自識不識？憨石憨石莫顢頇，自伸自手摸始得。咄。</div>
</p></div>
<div class='div-other'><a id='mulu293' />
<p class='h2'>玉芝禪師<span class='note-inline'>(碧印上人請)</span></p><p style="text-indent:0em" class="lg-abnormal"><div class='lg-row'>當頭一掌，永絕伎倆，跳出圈繢，天下榜樣。師子將兒絕後隨，一任橫行於海上。</div>
</p></div>
<div class='div-other'><a id='mulu294' />
<p class='h2'>抱璞師摹禹門和尚真。懇師云：「求師兄寫得七八句。」師云：「一句也沒有。」云：「就將『一句沒有』為題。」師乃書云：</p><p style="text-indent:0em" class="lg-abnormal"><div class='lg-row'>「老和尚，沒窠臼，讚莫及、罵奚醜，所以不肖兒，一句也沒有。」</div>
</p></div>
<div class='div-other'><a id='mulu295' />
<p class='h2'>復寫七八句</p><p style="text-indent:0em" class="lg-abnormal"><div class='lg-row'>藹藹株松，堆堆塊石，端坐蒲團，人天莫測。爾我皆承嗣，豈堪為法則？那個男兒不丈夫？阿誰賴者禿老賊？咄。</div>
</p></div>
<div class='div-other'><a id='mulu296' />
<p class='h2'>又<span class='note-inline'>(洞如禪人請)</span>，</p><p style="text-indent:0em" class="lg-abnormal"><div class='lg-row'>者個老和尚，端然無況比，豈為默無言？要人自薦取。急著眼睛看，便契面壁旨，且道是阿誰？是我本師矣。</div>
</p></div>
<div class='div-other'><a id='mulu297' />
<p class='h2'>雲棲和尚<span class='note-inline'>(涵炤禪人請)</span></p><p style="text-indent:0em" class="lg-abnormal"><div class='lg-row'>無端啟口錯念佛，連累兒孫信不及，縱然道個蕨蕨蕨，豎起拳頭向汝說，也是借手行拳，未免掉棒打月，涵炤禪人無干涉。</div>
</p></div>
<div class='div-other'><a id='mulu298' />
<p class='h2'>雲門湛和尚</p><p style="text-indent:0em" class="lg-abnormal"><div class='lg-row'>湛然！湛然！講經說禪，誰知此老，初未嘗言，欲識真實，面目儼然。</div>
</p></div>
<div class='div-other'><a id='mulu299' />
<p class='h2'>三際法師</p><p style="text-indent:0em" class="lg-abnormal"><div class='lg-row'>二邊三際都不見，突出從前本來面，不將者個麼眾生，是則名為真瞎漢。</div>
</p></div>
<div class='div-other'><a id='mulu300' />
<p class='h2'>靈鑑法師</p><p style="text-indent:0em" class="lg-abnormal"><div class='lg-row'>此老法師。曾與相會，但不相識，似乎口訥，為人朴實，不敢贊得、不敢毀得，珍重伊徒。但恁麼供養始得。</div>
</p></div>
<div class='div-other'><a id='mulu301' />
<p class='h2'>題萬行禪人像，千如諸居士請。</p><p style="text-indent:0em" class="lg-abnormal"><div class='lg-row'>儒家削髮為僧相，描坐蒲團作榜樣，到底終須撒手行，那容心意有餘尚？</div>
</p></div>
<div class='div-other'><a id='mulu302' />
<p class='h2'>題錢元沖公子像</p><p style="text-indent:0em" class="lg-abnormal"><div class='lg-row'>夭壽與老死，都來夢裡身，若然惺得夢，始悟本來人。</div>
</p></div>
<div class='div-other'><a id='mulu303' />
<p class='h2'>題冶堂孫居士像</p><p style="text-indent:0em" class="lg-abnormal"><div class='lg-row'>本分、本來，豈從造化而成？非俗、非僧，亦因假飾以立。一念不生全體現，腳踏芒鞋頭頂笠，獨行獨步迥堂堂，自在自繇唯自適。咄，盡力跳不出。</div>
</p></div>
<div class='div-other'><a id='mulu304' />
<p class='h2'>題抱嬰李居士像</p><p style="text-indent:0em" class="lg-abnormal"><div class='lg-row'>從來千聖不知名，何必需吾污其上？未嘗讀書不識字，豈敢與人加伎倆？絕伎倆滿目，不知是何狀。</div>
</p></div>
<div class='div-other'><a id='mulu305' />
<p class='h2'>題聖緣唐居士像</p><p style="text-indent:0em" class="lg-abnormal"><div class='lg-row'>請居士自珍重，莫捨凡緣取聖緣，取捨之情生死本，情無取捨獨超然。咄。</div>
</p></div>
<div class='div-other'><a id='mulu306' />
<p class='h2'>德公<span class='corr'>祁</span>居士乞題尊翁夷度居士、尊堂王氏像。</p><p style="text-indent:0em" class="lg-abnormal"><div class='lg-row'>一陰一陽，化育無窮，惟惺惺者，不住其中。</div>
</p></div>
<div class='div-other'><a id='mulu307' />
<p class='h2'>自題</p><p style="text-indent:0em" class="lg-abnormal"><div class='lg-row'>自家面目自家題，自家意思自家知，自家書在自頭上，不知人道我何為。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>高山流水長松下，倒茗吹爐誰不樂？默想世間人罕知，唯有青天紅日爍。</div>
</p></div>
<div class='div-other'><a id='mulu308' />
<p class='h2'>破山明請</p><p style="text-indent:0em" class="lg-abnormal"><div class='lg-row'>不識好惡、不分皂白，人若問著，當頭便楔。無法與人，那來剩跡？如是為人，何有知識？且道阿誰？密雲老賊。</div>
</p></div>
<div class='div-other'><a id='mulu309' />
<p class='h2'>費隱容請</p><p style="text-indent:0em" class="lg-abnormal"><div class='lg-row'>描不成兮畫不就，贊何益兮毀何及？從來千聖不能識，一切時人妄名測。一條白棒唯直指，所以千古為標格。</div>
</p></div>
<div class='div-other'><a id='mulu310' />
<p class='h2'>朝宗忍請</p><p style="text-indent:0em" class="lg-abnormal"><div class='lg-row'>要我寫兩句，誰知一字無？有眼解睜視，有口卻盧都，手握骨律棒，問著打頭顱。為甚如此？千峰勢到嶽邊止，萬派聲歸海上除。</div>
</p></div>
<div class='div-other'><a id='mulu311' />
<p class='h2'>萬如微請</p><p style="text-indent:0em" class="lg-abnormal"><div class='lg-row'>者個阿獃，不辨非是，拈條白棒，不分彼此，恁麼為人，惡聲滿地。萬如萬如，描他怎底，一火焚之，免及相累。</div>
</p></div>
<div class='div-other'><a id='mulu312' />
<p class='h2'>木陳忞請</p><p style="text-indent:0em" class="lg-abnormal"><div class='lg-row'>者個阿獃真阿獃，一味一生自勉強，據個單傳直指人，徹骨徹髓一條棒。天下那有這等善知識，不顧諸方嫌與謗？咄。</div>
</p></div>
<div class='div-other'><a id='mulu313' />
<p class='h2'>石奇雲請</p><p style="text-indent:0em" class="lg-abnormal"><div class='lg-row'>咄哉，老癡！不識是非，但來問者，一味打之，無物可似，分付石奇。</div>
</p></div>
<div class='div-other'><a id='mulu314' />
<p class='h2'>牧雲門請</p><p style="text-indent:0em" class="lg-abnormal"><div class='lg-row'>者老漢，只可看，不可判，拈條棒子當頭打，一一鼻頭穿一貫，正眼從來廓頂門，歷歷綿綿續不亂。</div>
</p></div>
<div class='div-other'><a id='mulu315' />
<p class='h2'>林野奇請</p><p style="text-indent:0em" class="lg-abnormal"><div class='lg-row'>咄哉者禿。有眼如盲、有口若啞，手拈條棒，問著便打，不知落處，問取林野。</div>
</p></div>
<div class='div-other'><a id='mulu316' />
<p class='h2'>禹門大眾請</p><p style="text-indent:0em" class="lg-abnormal"><div class='lg-row'>咄哉，者禿漢處處沒留戀，只者也須送火中，免占禹門禪院。</div>
</p></div>
<div class='div-other'><a id='mulu317' />
<p class='h2'>佛音智請。</p><p style="text-indent:0em" class="lg-abnormal"><div class='lg-row'>教我贊也不贊，他人罵也不罵，別人若謂是吾像，一人那有兩個樣？若謂是吾真，一人那有兩個真？縱然像又像、真又真，佛音！佛音！於汝分上，了不相親，一任持去，示天下人。</div>
</p></div>
<div class='div-other'><a id='mulu318' />
<p class='h2'>其侍者請</p><p style="text-indent:0em" class="lg-abnormal"><div class='lg-row'>者老和尚，為人倔疆，佛來不饒、祖來不讓，有人問著，當頭便棒，鑊湯爐炭任縱橫，天上人間作榜樣。</div>
</p></div>
<div class='div-other'><a id='mulu319' />
<p class='h2'>還源禪人請</p><p style="text-indent:0em" class="lg-abnormal"><div class='lg-row'>者老禿不說禪與道、不說玄與妙，人問未開口，棒頭<span class='corr'>已</span>先到，只解如此為人，那管諸方取笑？</div>
</p></div>
<div class='div-other'><a id='mulu320' />
<p class='h2'>洞如禪人請<span class='note-inline'>(自像旁附)</span></p><p style="text-indent:0em" class="lg-abnormal"><div class='lg-row'>我也坐、你也坐，默默然，無話墮，兩道眉毛眼上橫，一個鼻子下頭大。</div>
</p></div>
<div class='div-other'><a id='mulu321' />
<p class='h2'>恒證禪人請</p><p style="text-indent:0em" class="lg-abnormal"><div class='lg-row'>自像自題，無一可宜，任汝持去，切莫依稀。</div>
</p></div>
<div class='div-other'><a id='mulu322' />
<p class='h2'>清庵禪人請</p><p style="text-indent:0em" class="lg-abnormal"><div class='lg-row'>認著即觸，不認則背，不涉兩關，請著精彩。清庵！清庵！還會不會？咄，一火焚之，試看自在。</div>
</p></div>
<div class='div-other'><a id='mulu323' />
<p class='h2'>友慈禪人請</p><p style="text-indent:0em" class="lg-abnormal"><div class='lg-row'>描不成、畫不像，描者、畫者，正似盲人摸象，不若一火焚之，反手自摸底模樣。</div>
</p></div>
<div class='div-other'><a id='mulu324' />
<p class='h2'>白山布禪人請</p><p style="text-indent:0em" class="lg-abnormal"><div class='lg-row'>有眼[目*荅][睊-月+虫]，不見高低，拈條瞎棒，一味打之，切莫道密雲彌布，一雨普滋。</div>
</p></div>
<div class='div-other'><a id='mulu325' />
<p class='h2'>無為禪人請</p><p style="text-indent:0em" class="lg-abnormal"><div class='lg-row'>莫謂無為云是道，無為猶隔一重關，把火焚吾之影像，特露無為之本顏。</div>
</p></div>
<div class='div-other'><a id='mulu326' />
<p class='h2'>元真禪人請</p><p style="text-indent:0em" class="lg-abnormal"><div class='lg-row'>咄哉粗僧，一味打人，緣何如此？據本元真。</div>
</p></div>
<div class='div-other'><a id='mulu327' />
<p class='h2'>啟侍者歸省<span class='corr'>母</span>乞題</p><p style="text-indent:0em" class="lg-abnormal"><div class='lg-row'>葉落歸根，如子得<span class='corr'>母</span>，來時無口，汝還恁否？</div>
</p></div>
<div class='div-other'><a id='mulu328' />
<p class='h2'>道生禪人請</p><p style="text-indent:0em" class="lg-abnormal"><div class='lg-row'>者漢貧，無遮蓋，故惹人，來描繪。問著曰，棒打人，此外更無別會。</div>
</p></div>
<div class='div-other'><a id='mulu329' />
<p class='h2'>本一禪人請</p><p style="text-indent:0em" class="lg-abnormal"><div class='lg-row'>咄哉無知老禿，為人毫無委曲，單拈白棒一條，示人本來面目。</div>
</p></div>
<div class='div-other'><a id='mulu330' />
<p class='h2'>會心禪人請</p><p style="text-indent:0em" class="lg-abnormal"><div class='lg-row'>者個模樣，像我不像你，認著我，迷卻汝，若要了生死，盡未來際無時<span class='corr'>已</span>。</div>
</p></div>
<div class='div-other'><a id='mulu331' />
<p class='h2'>定水禪人請</p><p style="text-indent:0em" class="lg-abnormal"><div class='lg-row'>描之、畫之，於汝、於吾，俱無所著，欲得現前，不如燒卻。</div>
</p></div>
<div class='div-other'><a id='mulu332' />
<p class='h2'>禪人請</p><p style="text-indent:0em" class="lg-abnormal"><div class='lg-row'>描我像、乞我題，自題自，無餘辭，汝若會，不用伊，試問汝，知不知？</div>
</p></div>
<div class='div-other'><a id='mulu333' />
<p class='h2'>君伯張居士請</p><p style="text-indent:0em" class="lg-abnormal"><div class='lg-row'>我像、爾像，初無二樣，心不負人，是真供養。</div>
</p></div>
<div class='div-other'><a id='mulu334' />
<p class='h2'>仲華李居士請</p><p style="text-indent:0em" class="lg-abnormal"><div class='lg-row'>咄哉獃僧，了無可取，罵之則辱、贊之則譽，不辱不譽，急著眼覷。擬議之間，敲骨取髓。分付李居士，如是獃僧不如送在火裡。</div>
</p></div>
<div class='div-other'><a id='mulu335' />
<p class='h2'>金如王居士請</p><p style="text-indent:0em" class="lg-abnormal"><div class='lg-row'>居士寫我像，乞我還自題，毀且尚不肯，贊亦豈相宜？言語道<span class='corr'>已</span>斷，心行亦無為，故拈一條棒，當頭直指伊。</div>
</p></div>
<div class='div-other'><a id='mulu336' />
<p class='h2'>淳甫程居士請</p><p style="text-indent:0em" class="lg-abnormal"><div class='lg-row'>咄哉村僧，覿面無情，一條白棒，打人自惺。</div>
</p></div>
<div class='div-other'><a id='mulu337' />
<p class='h2'>敬橋張居士請</p><p style="text-indent:0em" class="lg-abnormal"><div class='lg-row'>朝朝禮拜，夜夜燒香，正當日中，影短形長，忽若會得，覿體全彰。</div>
</p></div>
<div class='div-other'><a id='mulu338' />
<p class='h2'>清白黃居士請</p><p style="text-indent:0em" class="lg-abnormal"><div class='lg-row'>咄哉癡漢，隨人請贊，只解順情，不顧污面，幾點黑墨戴頭上，非髮非眉底模樣。咄。</div>
</p></div>
<div class='div-other'><a id='mulu339' />
<p class='h2'>明道崔居士請</p><p style="text-indent:0em" class="lg-abnormal"><div class='lg-row'>自題自，不知恥，自贊自，沒理致，爭如兀兀任人看，少室九年又何異？</div>
</p></div>
<div class='div-other'><a id='mulu340' />
<p class='h2'>冶堂孫居士請</p><p style="text-indent:0em" class="lg-abnormal"><div class='lg-row'>可憐者個癡和尚，不見人我是非相，故據條棒直指人，問來一味當頭杖。孫居士，高著眼，面上無瞋真供養，將此深心奉塵剎，滿目看時誰異樣？</div>
</p></div>
<div class='div-other'><a id='mulu341' />
<p class='h2'>定甫萬居士請</p><p style="text-indent:0em" class="lg-abnormal"><div class='lg-row'>者老癡子，不願上堂，豈肯上紙？君不見，龐居士不與萬法以為侶，馬大師一口吸盡西江水。</div>
</p></div>
<div class='div-other'><a id='mulu342' />
<p class='h2'>介子黃居士請</p><p style="text-indent:0em" class="lg-abnormal"><div class='lg-row'>咄哉者禿，素沒私情，拈條白棒，打人自惺。珍重，黃居士，切莫認伊作眼睛。</div>
</p></div>
<div class='div-other'><a id='mulu343' />
<p class='h2'>昇宇柳居士請<span class='note-inline'>(法名通中)</span></p><p style="text-indent:0em" class="lg-abnormal"><div class='lg-row'>要了生死，端在<span class='corr'>己</span>躬，一念迴光，覿面相逢。恁麼會得，可名通中，始知自錯，描我真容。</div>
</p></div>
<div class='div-other'><a id='mulu344' />
<p class='h2'>爾保程居士請</p><p style="text-indent:0em" class="lg-abnormal"><div class='lg-row'>咄哉禿漢，了不可則，似行非行、似立非立，一條拄杖隨身，擬問驀頭便楔。爾保居士若會得，都來與汝無干涉。</div>
</p></div>
<div class='div-other'><a id='mulu345' />
<p class='h2'>鳳階謝居士請</p><p style="text-indent:0em" class="lg-abnormal"><div class='lg-row'>嗟見時人自不薦，問著攔腮與劈臉，恁麼為人是阿誰？向道通玄個老漢。</div>
</p></div>
<div class='div-other'><a id='mulu346' />
<p class='h2'>葉道婆請</p><p style="text-indent:0em" class="lg-abnormal"><div class='lg-row'>者個獃漢，毫沒思筭，人若問著，攔腮劈面，一味令人恨徹深，盡未來際忘移喚。</div>
</p></div></div>
<div class='div-other'><a id='mulu347' />
<p class='h1'>佛事</p><p>彌勒佛像成，眾請開光，師至座前，以拄杖指云：「大眾！者老漢<span class='corr'>已</span>開平等眼光，普視諸人了也，諸人還識普視的意麼？若識得，便知古人道：『彌勒真彌勒，化身千百億，時時示時人，時人自不識。』若不識，老僧為諸人一時點出。」遂以拄杖打散。</p>
<p>施主塑韋馱菩薩，入山請師說法。有僧作禮，師便打，乃云：「韋馱功德叵思議，覿面令人念不生，渾身化作降魔杵，永護正法鎮長行。」</p>
<p>西澗新橋成，師引眾發步，有僧請說法，師云：「過那邊為汝說。」過了，復云：「過者邊來。」乃云：「者邊過那邊，那邊過者邊，兩邊曾不住，中流亦不停。正當恁麼時如何？把手勸君行不得，惟人自肯乃方親。」</p>
<p>掛板，師托板云：「叢林號令，佛祖鉗鎚，今朝懸向堂前，輕輕擊著，直令人人頓斷命根。雖然如是，更有一人，且道具何面目？高著眼始得。」</p>
<p>為通亮起龕，以拄杖擊云：「通亮！通亮！曾對我呈伎倆，即今恐汝忘之，助汝三下。」拄杖復擊三下，云：「直須信腳而行，莫管人間天上。」乃轉身，卓拄杖引之而出。</p>
<p>為豁然師煆骨，以火炬指骨云：「縱然皮膚脫盡，白骨也須火<span class='corr'>鍛</span>，惟我師弟豁然，卻具者般體段。」復以火炬打圓相云：「大眾會麼？」攛下，云：「看。」</p>
<p>為亡僧起龕，以拄杖卓龕，云：「來無一物，去何罣礙？信腳便行，管取自在。」復卓三下，轉身引之而出。</p>
<p>為亡僧舉火，舉起火炬，云：「光焰焰、淨裸裸，南北東西，無可不可。」復打圓相，云：「會，則遍界分身；不會，與你把火。」</p>
<p>為守元師入塔，以杖指塔，云：「盡十方世界，是個無縫塔。」復敲塔門，云：「且道者一縫作麼合煞？」以手舉靈骨送入，云：「請師兄塞卻。」</p>
<p>為法天舉火云：「生來死去在其中，南北東西無處躲，法天！法天！還知落處麼？若也未知，助你一把火。」乃攛火炬云：「管教觸處光生。」</p>
<p>為迴泉講主起龕，以拄杖卓龕云：「迴泉師！迴泉師！來無所從、去無所之，末後一著，脫體無依。」復卓云：「迴泉師！迴泉師！到頭霜夜月，任運落前溪。」復卓一卓，拽拄杖引之而出。</p>
<p>舉火云：「隔墻見角，便知是牛，隔山見煙，<span class='corr'>已</span>知是火。而今對眾相舉，且道是個甚麼真實告報？諸人切莫當面蹉過。」遂攛下火炬。</p>
<p>為景西起龕，以拄杖卓龕三下，云：「景西！景西！葉落歸根，仰手覆手，木馬翻身，泥牛解走。」復卓三下，引之而出。</p>
<p>為亡僧舉火，拈炬云：「般若大智，如大火聚，舉示諸人，急著眼覷。」攛下炬，撫掌云：「還見麼？」</p>
<p>為乘白舉火，舉起火炬云：「乘白燒化，密雲舉火，呈示大眾，無可話墮。」攛火炬云：「雖然如是，直令徹骨透光明，十方世界無處躲。」</p>
<p>為通載殮棺，舉杖卓柩三下，云：「通載！通載！也不管你修行歲長、出家日短，秪要汝自不昧。所以玄沙和尚云：『亡僧面前正是觸目菩提。』既是觸目菩提，定非生死出入之相；既非生死出入之相，不惟能向棺木裡瞠眼，管取十方自繇自在。正如達磨大師葬於熊耳山前，卻解移隻履西去。雖然如是，丈夫自有沖天志，莫向他人行處行。」復卓拄杖三下，云：「切須記取。」</p>
<p>為青州佛實舉火云：「鄭州梨、青州棗，萬物無過出處好。實禪人還知麼？若知出處，便解當處出生、隨處滅盡，不見有生死去來之相，從來寸步未嘗移，那涉山東與山西？若猶未知……」攛火炬云：「老僧助汝一把火，炤徹面門離處所。」</p>
<p>為覺臺下火，以火炬指云：「覺臺！覺臺！老僧直指：汝火不能燒、水不能溺、棒不能傷、刀不能斷，汝還信麼？若信不及，老僧助汝一把火，令汝迴光自看，便見刀下、棒下、水裡、火裡皆是汝全身之地、遊戲之場。所以道：『鑊湯爐炭橫行，劍樹刀山直上，我儂聞說忻然，獃漢攢眉惆悵。』」遂攛下火炬。</p>
<p>為超聞下火，以火炬指云：「超聞！超聞！千做萬做不離者個，我今助汝一把火，令汝覿面相見，南北東西信腳行，天堂地獄如梭過。」攛下火炬。</p>
<p>為無拘發龕，以拄杖卓龕云：「無拘！無拘！生死俱虛，自領而去，頓證無餘。」</p>
<p>為行修起龕，以杖打頭，云：「行修！行修！莫住莫休，隨流認得性，無喜亦無憂，但恁麼領去，管教自在自繇。」</p>
<p>為了明舉火，以火炬指云：「了明！了明！何不了明，卻要老僧舉火燎汝面門？然則老僧既滿汝願、遂汝心。」乃攛火炬，云：「汝當於此火光三昧證全身，盡未來際無盡燈。」</p>
<p>為正間化主下火，舉火炬云：「生時為眾竭力，死卻要老僧燒。全體光明自圓炤，十方佛國任逍遙。」</p>
<p>為佛音上座舉火云：「佛音！佛音！個個皆吟。所以道：『佛以一音演說法，眾生隨類各得解。』我今更助一把火，保汝光中恣饒舌，盡未來際嘗宣明。」</p>
<p>為弘濟舉火，以火炬指云：「弘濟！弘濟！本分一著，無生死相，豈屬久修、初學？只貴大丈夫當頭領略。我今助汝把火，令汝烈焰光中全體現，任運騰騰嘗自樂。」</p>
<p>為無疆闊下火，以火炬指云：「行闊！行闊！當據自得。初無疆畔，豈間南北？雖然，我今更助把火，令汝獨步大方，在處充塞。」</p>
<p>為玄素發龕，云：「玄素！玄素！不若自悟，任汝縱橫。」復擊云：「莫行別路。」</p>
<p>為下院主涵炤舉火，秉火炬云：「你炤我、我炤你，彼彼相炤為嘗住。所以道：是法住法位，世間相嘗住。若於事上覷即疾不然，向意根下卜度則不相應也。」遂攛下炬，云：「還會麼？但能火裡現全身，普與法界同一夥，無滅、無生、無去來，靈山一會豈有墮？」</p>
<p>為行旨起龕，以拄杖打頭，云：「行旨！行旨！老僧為汝直指，莫認一切處為止，自脫一切生死。」遂轉身。</p>
</div>
<div class='div-other'><a id='mulu348' />
<p class='h1'>雜著</p>
<div class='div-other'><a id='mulu349' />
<p class='h2'>題《華嚴經》<span class='note-inline'>(本梵禪人請)</span></p><p>汝寫底是赤，我寫底是黑，且如黑赤<span class='corr'>已</span>前是個甚麼本？梵禪人若覷得透、見得徹，不唯八十一卷《華嚴經》，乃至一大藏教，皆是錯下名言，妄生分別。</p>
</div>
<div class='div-other'><a id='mulu350' />
<p class='h2'>題曰睿程君小像</p><p>夫題者，名之也；名者，名其形也。名其形者，形不能形也；形不能形者，其形虛也，況其名哉？矧曰「小像」，又曰「影像皆非本質」之謂也。若夫題其影而不題其本，可謂影之猶影，轉轉逐末而莫之反，余不能影上生題而復顯其形。形也者，於父母生之也。且夫未出母胎，男也、女也俱弗得而知，弗得而知者名弗得而立也。若反至夫父母未孕之前又何狀哉？君若向父母未孕之先狀其像來，余亦向父母未孕之先為君題。</p>
</div>
<div class='div-other'><a id='mulu351' />
<p class='h2'>題驥超<span class='corr'>祁</span>居士醒庵後</p><p>驥超居士自題醒庵，蓋為午睡計也。當見正睡著時，無夢、無想，主在甚麼處？為醒庵，則自不生動、靜等見，故曰動靜二相了然不生。若見有動、靜等相者，正於主外作夢想也。</p>
</div>
<div class='div-xu'><a id='mulu352' />
<p class='h2'>先覺宗乘序</p><p>辛未春，海昌黎眉居士訪予姑蘇北禪寺，出所刻從上在家大老得單傳直指之旨者，目曰「先覺宗乘」，以序首命予，予以生平不善文字力辭之。復移書更索，予不得<span class='corr'>已</span>，因翫「先覺宗乘」四字<span class='corr'>已</span>為萬世不易之定論、千載不摹之弘規。何也？先哲不云乎：「使先知覺後知，使先覺覺後覺。但先覺雖覺後覺，後覺若不覺，安知先覺之覺趣？故茲刻也，其因自覺而感先覺，所謂後覺效先覺者也。既因先覺以自覺，復將斯覺以覺後覺之覺，是則自覺覺他，覺覺相承，如燈燃燈，燈燈續燄，豈不謂千載不摹之弘規歟？雖然，寒則知寒、熱則知熱、饑則知饑、飽則知飽、尿來便撒、屎急便屙，阿誰不覺而待覺耶？正值不寒、不熱，不饑、不飽，無屎、無尿時，還覺也無？若向者裡開隻眼，便見山僧一條棒，棒棒俾人徹骨徹髓；其或未然，更看血淋淋。」</p>
</div>
<div class='div-xu'><a id='mulu353' />
<p class='h2'>五家語錄序</p><p>五家語者，自達磨西來至六傳再四世，法遍中華，禪備眾體，機語不一，無心而分自成五家，故謂溈仰、臨濟、曹洞、雲門、法眼，然機用雖似五家，無非直指之旨。黎眉居士刻茲語錄，可謂承上啟下、先後包含。閱是語者，可盡五家差別之元，以明自<span class='corr'>己</span>差別之智，總歸當人<span class='corr'>本</span>地風光，全機大用；出於文字之表，則誰見有五家兒孫？空王佛、田厙奴以至狐狼野干到來，總與三十棒。為甚如此？者裡放過即不可。</p>
</div>
<div class='div-xu'><a id='mulu354' />
<p class='h2'>教外別傳序</p><p>老僧嚮讀大慧語，見拈水潦和尚因緣，謂潦纔舉揚便賣弄者，一踏云：「自從一喫馬師踏，直至如今笑不休。渠又何曾有峰巒疊翠、澗水潺湲、岸柳含煙、庭花笑日、鶯啼喬木、蝶舞芳叢底說話來？」古今洪詞便利無過此老，看他恁麼舉示，則不專在言句尖新，唯貴提其至要而<span class='corr'>已</span>。云何至要？不見他室中問僧：「德山見僧入門便棒，臨濟見僧入門便喝，雪峰見僧便道：『是甚麼？』睦州見僧便道：『現成公案，放汝三十棒。』者，四個老漢還有為人處也無？」僧云：「有。」大慧云：「劄。」僧擬議，大慧便喝出。遵璞聞之，忽然脫去從前惡知惡解，遂成個灑灑地衲僧。又，鼎需入室，大慧問云：「內不放出，外不放入，正當恁麼時如何？」需擬對，大慧以竹篦打三下，需忽大悟。又，大悲閑長老入室，大慧問：「不與萬法為侶者是什麼人？」閑云：「扶不起。」大慧云：「扶不起是什麼人？速道速道。」閑擬對，大慧便打，忽然大悟。可見棒喝急切，要密開人正眼、脫人情解，無過此也。所以老僧生平不解，打之，唯以條棒一味，從頭棒將去，直要人向棒頭拂著處豁開正眼，徹見自家境界，不從他得，迥出教內教外名言，則方知黎眉居士所集從上佛祖機語決定不是文字，方能撩起便行，羅籠不住、呼喚不回。直饒如是，只堪自了。若論戰也，各各力在轉處不滯玄妙理致，一味活捉生擒，向上全提本分一著，超佛越祖，獨脫單行，縱奪自繇、殺活自在，能治一切名言，不坐死地、不瞎人眼，方堪利<span class='corr'>己</span>利人。其或未然，且向者冊子上東覷西覷，忽然覷著，卻來老僧手裡請棒喫。既是覷著，因甚卻要喫棒？還有緇素得底麼？若緇素不出，且莫輕擬棒喝著。</p>
</div>
<div class='div-other'><a id='mulu355' />
<p class='h2'>宗門崇行錄序<span class='note-inline'>(驥超<span class='corr'>祁</span>居士請)</span></p><p>《宗門崇行錄》者，蓋據從上大徹大悟、大休大歇、真踐實履大人之行也。正不比夫今時未徹法底源不知休歇，而搖尾乞憐，欲狐假虎威，靡所不至，難可勝言，以至謀處所、妄作師範，致其傍觀輕視，竟不思古人謂：「干犯名分，污辱宗教。」伏願後之有志欲繼先宗續佛慧命者，莫效此等流，必期徹證真踐，直待龍天推出，自然果熟香飄。某若狂言，定招拔舌犁耕。是為序。</p>
</div></div>
<div class='div-other'><a id='mulu356' />
<p class='h1'>行狀</p><p class="byline">法孫山陰王　谷撰</p><p>師諱圓悟，號密雲，俗姓蔣氏，嘗之宜興人也。甫離褓抱，氣度莊凝，不妄言動，終日兀坐儼若思。六歲入鄉，較不甚受讀，惟好作大書。八歲興世相無嘗之感，恒誦佛號。稍長事耕穫，偶得六祖壇經，時釋鋤而觀之，始知宗門向上事。一日過山徑，忽見積薪，恍然有省，於是管攝心意，令昭昭然，終日如是。年二十九，安置家室，父曦率禮幻有傳和尚——今諸方所稱龍池者也。</p>
<p>師事龍池，躬任眾務，備嘗勞苦而不廢參究，但覺心境對立，與古人「天地同根，萬物一體」語不能契合，因請益於龍池，龍池云：「汝若到這田地，便乃放身倒臥，更無別語。」後屢請益，惟遭罵詈，師慚悶交感以致危疾，二七日方蘇，遂稟龍池掩關。一日，龍池過關前，話及有心、無心之旨，龍池云：「汝既有心，把將心來。」師呈偈云：「自心本自心，心不自自心，心不非自心，心心即自心。」龍池云：「心不自心，自心非心，有無既非，無自心耶？」師復呈偈云：「心心即自心，有無皆自心；有無皆自心，無心無自心。」龍池云：「今日張渚買兩把青菜來，無個大蘿蔔頭。」師云：「某在關房不知，謝和尚三拜。」龍池云：「終未大悟在。」掩關千日時，與龍池往復諮酬，當機弗讓，而龍池卒未之許也，師亦自以為恍惚，未得安穩。一日過銅棺山豁然大悟，忽覺情與無情煥然等現，覓纖毫過患不可得，又密舉前所會因緣宛爾不同，時年三十有八矣。</p>
<p>先是龍池入都門，命師監院務，至是，師偕昆季北上省龍池。龍池問：「老僧別汝等三年，汝等有新會處麼？」師即出云：「有。」龍池云：「有甚麼新會處？」師云：「一人有慶，萬民樂業。」龍池云：「汝又作麼生？」師即問訊云：「某甲得得來省覲和尚。」龍池云：「念子遠來，放汝三十棒。」師便出。一晚，同眾入室，龍池云：「寂然不動，感而遂通，汝作麼生會？」師便出，龍池云：「此子如傷弓之鳥，見弓影便行。」一早，在室中與龍池語話出，喫粥次，眾問：「說什麼話？」師便翻倒飯桌。又一日侍立次，龍池云：「忽有人問汝，如何秪對？」師豎拳，龍池亦豎拳，云：「老僧不曉得這是甚麼意思。」師云：「莫道和尚不曉得，三世諸佛也不曉得。」龍池云：「汝又作麼生？」師便喝，龍池云：「三喝四喝後又如何？」師即連喝退身，龍池云：「宛有古人之作。」師復喝。又值中秋，呈偈云：「為愛中秋夜月精，與人同樂稱人情，萬億州都皆普炤，一人舉首一輪明。」龍池云：「不多不少。」復書一紙云：「檀越送得月餅兩個，師徒侍者五人，一個分作四分，剩底付與老僧。」師掇一個便行。</p>
<p>一日龍池索師行實，師錄呈，龍池閱竟云：「<span class='corr'>已</span>有半部語錄。」師接而火之。又一日，龍池囑師南還，師因為兩浙遊經會稽，陶石簣太史延居護生庵。龍池歸禹門，召師還問云：「汝數年來曾見甚麼人？」師頓足，復以手拍膝而出，龍池云：「在外數年，一些氣息也無。」師云：「和尚疑即別參。」一日，龍池陞座，召師前，舉拂問：「諸方還有者個麼？」師震威一喝，龍池云：「好一喝。」師連喝歸位，龍池顧云：「再喝一喝看。」師即出法堂。龍池下座，師隨入方丈，作禮云：「某甲適來觸忤和尚。」便出，龍池即安師西堂位。</p>
<p>次一日，龍池撾鼓集眾上堂，付師衣拂，師固辭，龍池詰之，師云：「直待和尚天年，某甲守塔三載，然後可行則行、可止則止耳。」又一夕，龍池召師及報恩修禪師入室云：「老僧昨夜起來走一回，把柄都在手裡，汝等為我扶持佛法。」師便出，復呈偈云：「若據某甲扶佛法，任他○○○○○，都來總與三十棒，莫道分明為賞罰。」龍池目之大笑，師亦接而火之。</p>
<p>龍池示寂，師棲于柩側，三易寒暑。萬曆丁巳，眾請開法于禹門，時儕輩易視之，一聞舉揚莫不屈服。既而登匡廬，度夏於袁之泗州寺。</p>
<p>有僧自天台跡師至，袁為萬年諸山請師住通玄寺。師初欲投閒，又念付託之重，幡然就之。</p>
<p>師至通玄，相依衲子十數輩，多正因之士，師寅夕煆煉，有開發者。</p>
<p>天啟甲子鹽官蔡君子穀請師主金粟山廣慧寺，眾滿三千指，是時宗風大振，學徒踵至，遂滿七百有奇，而超然神駿不可控抑者多出于席下矣。</p>
<p>崇禎庚午，赴閩川黃檗之請，辛未主阿育王寺，既而寧波司理黃公端、伯邑侯王公章、暨諸紳士請主天童寺，而鹽官諸紳士請再主金粟，兩郡交迎，師決于眾，眾譁然欲天童也，師遂赴天童，是時龍象雲集又倍於金粟矣。</p>
<p>師嗣龍池，于臨濟為三十世接人，無論初機、積學，惟據令而行，故席下英人傑士往往脫穎而去。至于吳、越、閩、楚名公鉅儒慕師宗風，或晨夕隨侍、或尺素相通、或邂逅咨請，得師激發，無不虛往而實歸，宗藩勳戚仰師德者懷香參扣，而齊、魯、燕、趙、及殊方異域之士亦憧憧不絕也。</p>
<p>師主法二十有五年，以本分接人，終始不易，間有執杜撰之解起而相角者，師一一究詰，以明厥旨。門人中有付拂者，早離師席，未盡其妙，于本分外別生枝節。師諄諄誨之不聽，則出闢書判說，且欲擯之，不以受囑而少假。又其徒著五宗救，師出闢妄救略說，後有人求師勿行，師不許。</p>
<p>若士大夫意見不同，雌齬其間，師不為勢值而遷就。有形于文字者，師亦往復折之不少憚。蓋師用本分鉗鎚，學者難以湊泊，而道理知解之言、穿鑿奇巧之說易于惑人，受其惑者，往往至于失正知見。師為此懼，不顧嫌怨而披駁之，以故有勸師弗較者，師不聽，曰：「存吾說于此，以俟天下後世之明眼人耳。」然而屢經闡揚，厥旨亦大暢，疑者終信、叛者終服、忌且謗者亦終悅，且悔單傳直指之宗，固不待身後而彰明較著于天下矣。</p>
<p>師尋嘗誨人，俱勉以古德風規、法門大體，而師亦見諸躬行罔有缺失。室中不畜長物，衣盂稍潤即散于眾、或估唱易金以供之。師所住道場，義當為者不憚煩費，每罄所有以佐之。師在金粟多建置，百廢具舉。天童為禪宗五山之一，祖師代起規模宏大，而法席久虛，鄰于瓦礫灰燼。師念處其地當任其責，數年締造，自殿閣、堂寮、以至庖廊、圊澡之屬罔不鼎新，不但復舊觀而<span class='corr'>已</span>。山中祖塔三十有餘，多侵毀者，皆清覈而修葺之。師之盡力于院事如此，然意所不可即徒步出山，聽其所之，不少顧戀。</p>
<p>師事龍池惟謹，一言動必遵之，服勤不啻廝養。龍池寂後，師得時物必薦之。龍池几榻不假雕飾，師住處凡制器皆朴質，無華美者。</p>
<p>師體幹雄傑，人望而心折，武原朱君上申初聞師名未之信，一夕夢人持巨幅展示，見僧相挺特，類古應真，其人曰：「此宋慈受深禪師像也。」甫瞻禮而覺。翌日過坊間，見裱像與夢中所見同，讀其讚始知為師像也，上申異之，于眾信中皈向尤篤。繇此觀之，師豈偶然者哉？</p>
<p>師或因事出山，當道及鄉紳士必得師復返而後<span class='corr'>已</span>，所過之處四眾喧闐，街衢為之不通，至登塔受禮不得舉七而去。師七十誕辰，來祝者肩摩袂接，寺不能容，多溢處于山谷間。</p>
<p>辛巳，師有退居之志，曳杖出山，卒歲于山陰<span class='corr'>祁</span>氏之密園。壬午正月至天台通玄寺，遂止而休焉。</p>
<p>先是戚畹田公入天童為皇貴妃，田氏賚紫衣請師說法，田公既親炙師，皈向甚虔，至陪京禮報恩寺，知寺為太祖高皇帝、成祖文皇帝孝思所係，疏請新之，舉師荷其事。得</p>
<p>俞旨田公展人迎師，師固辭，至是，田公再疏舉師，復展人迎陪，京諸士大夫亦以書速師之行，師述退居之志以謝之，有「自幸居山，正足修持以報國恩」之語，而師厭世之意亦露于此矣。</p>
<p>七月四之日，師示微疾，然起居如平時，五之日猶答問道書，六之日猶答僧問，七之日午時師上匡床坐片晷，泊然而寂，壽七十有七，臘四十有七，卜塔于天童之南山。</p>
<p>師付法弟子為五峰學公、漢月藏公、破山明公、費隱容公、石車乘公、朝宗忍公、萬如微公、木陳忞公、石奇雲公、牧雲門公、浮石賢公、林野奇公，十有二人，而嗣法孫以及曾玄更僕未易數也。</p>
<p>師法語迅捷，不留朕跡，如佛果、應庵二祖，而披駁諸書，雲興瓶瀉不可止禦，間形之偈頌天然卓絕。</p>
<p>師自謂少未睹圖史，不間于詞，然而直從胸襟中流出，固無藉于靡靡也。師工于書，得晉人筆意，人獲手蹟，競寶惜之，而師亦不以此見長。</p>
<p>門人編師語錄若干卷，別裒師闢妄七書，後錄三錄、據評說、辨天說、判語、復徐一我居士書、判朝宗說八種為直說若干卷，并師所著闢妄救略說若干卷，俱盛行于世。</p>
<p>侍者昌公書來，囑谷以掇集之事，谷不敢當。谷入山奠師，眾亦以為言，乃不能辭。然師耆德偉望，為天下大宗匠，嘉言懿行非毫楮可罄，敬稽首述其概，以俟大手筆為師著塔銘，庶有所考云爾。</p>
</div>
<div class='div-other'><a id='mulu357' />
<p class='h1'>全身塔銘</p><p class="byline">四明弟子徐之垣譔</p><p>吾郡天童開山晉義興間，歷唐宋入我國朝，盛衰興廢幾經劫灰矣，乃有鐵漢學道攝折兼施金鎞度人，緇白坌集，以無為宗，建無縫塔，以無漏義化有漏因，用使丹雘觚棆輪奐赫，赩，此惟骨僧堪住骨山，而寶坊媲於寶所，則密雲大師揮魯陽之戈，而崦嵫中佛日載麗普炤大千，蓋大雄氏的的龍象也。</p>
<p>師名圓悟，號密雲，陽<span class='corr'>羨</span>蔣氏子，父曦，母潘氏。</p>
<p>師生而淵穆，兀坐終日。八歲，好誦佛號，切世相無嘗之想。年二十餘，見堆柴突露面前有省。三十安置室家，若釋重負，志<span class='corr'>已</span>堅荷法擔矣。</p>
<p>時幻有傳和尚弘道於龍池，師荷橐從之，操作良苦。二六時多所迷悶，亦復多所參究。三十三歲，祝髮披方袍，住本剎，依龍池數載。偶歸道經銅棺，豁然大徹，而瓢笠所遇——若居士、開士——機鋒相觸，殺活、縱奪、提唱都成津梁。而爐鞴於龍池者，自記莂後參之，燕都重參之，龍池最後有分明賞罰之偈，自此紺目一瞬若震雷霆。</p>
<p>龍池早付衣拂，弘開法幢，迺智過於師，倘所稱烜赫兒孫翻轉而皮者耶？狀師者曰：「六坐道場，祗以一棒接人。如大火聚，觸著便燒；如太阿劍，血不濡縷；如金翅鳥，劈海直取龍吞。使學人言語道斷心行處滅，等妙二覺曝腮龍門。」六坐道場，蓋指禹門、通玄、金粟、黃檗、育王、天童也。他若會稽之護生、宜興之法藏、海鹽之天寧、候官之西禪、杭之報國、鳳林、蘇之聖恩，北禪，飛錫住錫劍挂眉毛，全字半字蓮含舌本，而未至天童，則金粟之廣慧實先之。寺為吳赤烏中僧會所建，迨師至，道風遠扇，灌輸如流，精藍柰苑頓改舊觀。嘗應高麗僧曇晦之請，舉今晚不答話因緣，有云：「這僧未免向未跨船舷時新羅國裡躲根，老僧恁麼批判，眾中莫有為德山作主者，出來與老僧拄杖子相見；無，則老僧作一場獨弄去也。」似此高登猊座，眼目天人，其孰能與於斯哉？</p>
<p>初父蔣翁考終，語師：「和尚度我。」師曰：「父子上山，各自努力。」清漳王東里居士讀法語至「若汗淋淋時是，乾爆爆時如何？若乾爆爆時是，汗淋淋時如何？」不覺身心踴躍，此可窺師之徹底婆心。說法通玄寺，舉開山第一代韶國師偈：「法眼謂即此一偈堪起吾宗，殊不知滅汝宗者即此一偈。不見道，毘婆尸佛早留心，直至而今不得妙。」其赴黃檗請也，至三門，以拄杖指曰：「昔日遠祖斷際從此出，今日不肖兒孫從此入，雖然出入不同，要且同為標格。」其示眾曰：「當頭一著，坐斷要津，纔然側耳，喪卻家珍，從來佛法不順人情。」斯又肅然和尚家風，臨濟所云「赤稍鯉魚不被人家虀甕裡淹殺」者耶？其全提正令不少假借又類若此。至先赴阿育王，後入天童山，而演唱真乘，肆啟傑構也。</p>
<p>始則黃元公司李，繼則王園長海憲、顧瑞屏宗伯為大護法，吾兩郡諸大老飲耨池味、佩伽陀丸者，其金湯之，而弟子垣亦與焉。先是寺<span class='corr'>圮</span>于萬曆丁亥之水鞠而荊棘，師愴然，新而拓之，萬戶千門，翔雲蕩日，度非金錢億萬，未易告落而任運莊嚴，以無為行之，首尾十又一年，而報十方佛、供十方僧者靡一不備。瞻禮者，詫以為神。雙融空色、咸提宗趣，又孰得訾為有漏之因悖於尸羅妙躅耶？師答黃書有云：「門下祗解撞倒鐵山，不解扶起。苟扶起，不妨信腳行、信手揮、信口道，乃至東倒西擂，無非這座鐵山，更有何物作礙？」又，端午上堂，豎起兩拳，云：「只將這兩個大粽子供養大眾，一任橫咬豎咬，忽然咬著自家底，直得人人飽足，免得窮廝煎、餓廝炒，為甚如此？到底輸卻自家寶。」又云：「老僧終日趕大眾挑磚、搬瓦、運土、抬石，見你們稍遲縮，不喊便罵，汝諸人還知老漢為人處麼？三生六十劫。」答都中僧：「喝作喝會、棒作棒會，入地獄如箭射。」云：「千句萬句皆從自了，自<span class='corr'>己</span>不了，喫棒不了。凡此㘞然，一刀血濺梵天，以至玄要炤用一切臨時，賓主料揀縱橫自在，猶是剩義。」所為揮戈提崦嵫之日普炤大千者，太白山不殊獅子窟矣。迺世所疑信半者，師不喜一心字為方寸禪，痛下針錐，議者遂謂主張身見。師不云乎：「今銅棺山頂，情與無情煥然等現，十方世界悉是遮那佛身、拘留孫，見身無實。維摩詰觀身實相，各下註腳，袛道得一半，身外無餘之旨，豈諸方半生、半滅、半不生滅者所能勘破？」此可劈疑網者一。</p>
<p>師讀壽昌語「沾嘗曹洞水，似酪涼心」，入堂告眾曰：「此老正如鼴鼠飲河，豈知大鵬劈海？待老僧劈脊一棒，使伊和心嘔出，然後更與一棒。」遂謂師偏舉臨濟抹殺曹洞，師不云乎「譬如一家，兩子五孫，支庶繁衍，致門戶啟訟端」。解紛者曰：「汝等支分派別，其初原只一人，則當下爭息矣。」如南嶽、青原兩頌掀翻舊案，各有旨要，亦何嘗是南嶽非青原？而諸方以此為口實耶？此可劈疑網者二。</p>
<p>師又云：「黃檗打臨濟：『破夏來，何不終夏去？』雲庵罵兜率：『吐血禿丁。』脫空妄語，悟後切劘，古人往往有之。但今時習氣，聞阿難不知迦葉則怒，聞巖頭不肯德山則喜，我見崢嶸，離地求起，是後生過，非老僧咎。」抑嘗稱：「我不敢輕於汝等，汝等皆即如來。」又嘗稱：「勿輕未悟，回機本得。」乃知師努力正是低眉也。此可劈疑網者三。</p>
<p>今觀師所行語錄闢妄，諸錄據評說、辯天說、判語直說、闢妄救略說，其於向上最後之旨，法筵梵裌灌頂薰心，而其後岐者一、叛者皈，當世津梁大總持，微師誰屬焉？</p>
<p>武原朱上申聞師名未信，夕夢人持巨幅展示，見僧相挺特，類古應真，其人曰：「此宋慈受深禪師像也。」翌日見像與夢中同，讀其讚知為師像。繇是觀之，師豈偶現比丘身哉？之垣最服膺於師者、師名聞天子，崇禎十四年俞旨住金陵大報恩寺，終以老疾遜謝，且援道信大師、芙蓉道楷為辭，此其高風孤峻，誠非近時名振叢林身罣世網者可攀。至岧嶢天半之名山，畢力經營，累時經歲，飛樓湧殿，炤壑蟠崖，豈無十笏退居地？而垂老投襼，楖栗橫肩，浩然不顧，竟終於通玄澗肅林寒之頂，始終南嶽一樵夫耳。師示有云：「中書堂事誰知道？六祖元來是古樵，乘如而來、乘如而往，解脫門中一絲不挂，置般若位中必無退轉耳。」</p>
<p>師生於嘉靖丙寅十一月十六日，示寂於崇禎壬午七月初七日，春秋七十有七，夏臘四十有五。門弟子自天台迎龕歸太白，塔於寺之南山幻智庵之右隴。師開堂既久，嗣法弟子——如五峰學公、漢月藏公、破山明公、費隱容公、石車乘公、朝宗忍公、萬如微公、木陳忞公、石奇雲公、牧雲門公、浮石賢公、林野奇公，十有二人——皆分化四方，為緇素所仰望者，而剃度弟子——通壽、通鏡、通辦……三百餘人等——并嗣法曾玄更僕未易數也。且吳越閩楚間名公鉅儒、宗藩勳戚有慕師宗風者，或摳衣問道而親見指歸、或諦信投誠而弘護無斁，共若干人，不能悉載之。</p>
<p>垣譾劣下根當進步，既乏精勤參話頭，復鮮直截，妄欲以儒語譚禪觀，譬如甕中何能見日？第據門弟子所撰行狀中摭其一二明白易曉者約略勒之玄扃，以示末法儀的，其於實諦圓音尚未夢見在，敢云子厚之銘大鑑、香山之銘炤公耶？</p>
<p>銘曰：</p>
<p style="text-indent:0em" class="lg-abnormal"><div class='lg-row'>廣大妙湛，實惟大雄，有象設教，無言標宗。臨濟一棒，不闢塵埲，無句之句，啟聵擊蒙。我師嗣法，總持普同，孤燈獨炳，萬象撤雺。熱腸冷喝，大眾耳聾，微言不漏，普說尤工。雨花點石，其三必公，金鳷香象，造極登峰。道德彌峻，皈依益崇，如日經天，師當其中。如水行地，師障其東，卓錫爰止，大白巃嵷。肇馺娑殿，開忉俐宮，金航粟輦，萬國雲從。甚深法力，伊尸其功，是老船師，克濟洞浲。是大醫王，克起疲癃，名聞天扆，命主鎬豐。師辭懶殘，針陽墮空，辟榮紫襴，歸于舊叢。孤笻絕巘，嶺嵐澗楓，雙樹夜壑，鬱鬱<span class='corr'>蔥蔥</span>。僧臘有盡，佛日長紅，爰溯靈蹟，天賜之童。紹多耆宿，共扇玄風，童者匪始，耆者匪終。循環萬古，華葉無窮，宵聞塗毒，其聲逢逢。儼焉一會，靈山在瞳，不昧斯語，視石所礱。</div>
</p><p>崇禎甲申歲季春吉旦</p>
</div>
<div class='div-other'><a id='mulu358' />
<p class='h1'>遺衣金粟塔銘<span class='note-inline'>(并序)</span></p><p class="byline">資政大夫都察院左都御史烏程唐世濟譔</p><p class="byline">欽召掌計吏科都給事中武原吳麟徵篆額</p><p>我婆伽婆降於西土，歷五百歲始達支那。蓋聞其語自騰蘭昉也，見其人自少林昉也，乃至法周沙界則自曹溪昉也。自此以還，霑溉彌廣，二株並茂，五葉畢舒，滹沱一宗代有偉人大興於世，懸記不爽，繩繩百億，誰非孫子者？要以大宗垂統，世次相承，若興化而下，可屈指數矣。此其人並眾角一麟，豈復當以盛衰言者？然而時節因緣各具差別，亦如慧炤獨號大興，夫固可以論其世矣；然則如天童密雲大師者，不可謂中興者歟？</p>
<p>師陽<span class='corr'>羨</span>蔣氏子，幼食貧，樵牧自給，蹤跡略同曹溪，顧其中<span class='corr'>已</span>有憬然者，猛自鞭策，不止氣食牛矣。<span class='corr'>已</span>棄家，歸龍池，未即薙染，服勤為行人，力作匪懈，亦不啻縋腰之石，乃至侍師往還南北舟輿跋踄，憒丙中身兼廝役而參究猛銳。月異歲殊，中書堂裡事點胸自問，而皮相者猶作擔柴觀，獨龍池<span class='corr'>已</span>深知之，錐拶彌厲。<span class='corr'>已</span>而薙染掩關，池時時叩擊，師兒雄俊，雖在窟中爪牙<span class='corr'>已</span>露，然終不自肯。攻堅抵巇者六年，一旦豁爾脫落，自謂覺情與無情煥然等現，覓纖毫過患不可得，蓋始真到不疑之地也。時池<span class='corr'>已</span>先入長安，師旋往省覲，周旋三載，本色相見，迥超情謂之外。池欣然默慶得人，乃杓柄在握猶復遲回，不輕授手。</p>
<p>師先還南數年，池至自長安，師再侍巾瓶。池知師不淹他家虀甕中，乃安西堂位，撾鼓集眾付衣法，師猶固辭不受，池徵其意，曰：「願隨侍終身，然後行止聽緣耳。」嗚呼！師資受授之際，彼此鄭重如此。今學者稍能染指，早<span class='corr'>已</span>熱中，有毛遂之錐、無公孫之樹，甚至美玉不必其善，沽甘露貽譏於早飲，聞師之風顙得無泚哉。又數年，池示寂，師卒踐言伴柩三年，始開堂本山繼其位。</p>
<p>當師行腳時，一時諸名公業刮目傾耳聽受諮問，頻伽在鷇，聲<span class='corr'>已</span>遠間。然據令之始猶間有薄東家而賦狐裘者，既而道風遐播、四眾景從，德臘兩深彌高彌邵，象龍騰於語下、麟鳳入於紘中，法幢言言隨處建立。住龍池者，四年；住通玄者，一年；住金粟者，五年；住黃檗者，半年；住育王者，兩月而遷天童。天童十年，寰宇傾企，飛樓傑閣應念成就，崇宏壯麗，冠絕一時。公卿貴人稽首問道，名聞　九重，將葺留都報恩寺，纘二祖之緒，俾師唱道接引十方。師固辭不就，論者尤稱歎之。神龍之召願終林麓，曹溪芳躅亦復千載合符也。</p>
<p>師性剛直，壁立萬仞，意有不適，撩衣即行。其居天童也，出山者凡三，為緇素疆留而止，最後翻然出門，萬眾挽之不可，竟入天台，仍住通玄。通玄路僻，又頹廢久，師旋加葺理，學人力作攻苦，有僕隸所不堪，而相依不散，四方聞風爭趨之。未幾，師示寂矣。師生平所到處，旄倪聚觀填塞街衖，至於清眾皈嚮如水赴壑，師覿面全提，等心行施，痛棒熱喝，而外無他委曲。又，作務煩重，太白山中距河干往復一繇旬，而遙土木之役，經年累月皆衲子，身自拮据，不煩一匠也。玲瓏巖採薪，徑險草滑，恒懼顛蹶，甚者頭破腦裂，而眾等堪忍依止，都忘苦辛。其住金粟，會下<span class='corr'>已</span>盈萬指，天童末年更數倍之。</p>
<p>至涅槃後，奉龕入塔，適霖雨經旬泥濘沒骭，而黑白奔送幾至萬人，觀者咨嗟歎未曾見。夫此道本超色聲、絕情解，豈俗眼所易優劣？是以首山法席眾纔四十為天下冠，然而度生弘誓實號無邊，暢其本懷非名惡欲，則吾未嘗不願其多多也。以此考之傳記，逆溯龍池而上久矣，無若師之烜赫者，謂之中興不亦宜哉。</p>
<p>於是金粟費隱禪師飛錫踵門告余曰：「先師遺蛻，業自通玄復還天童，建窣堵矣，唯是金粟其開化地，向者蓋營壽藏以需，今將奉遺衣而掩之，并礱片石，以待子銘。」余不敢辭，曰：「古者銘必於器物，子若孫表揚先德，勒之鼎鍾以昭茲來許。維師之德不藉物而顯顧，分身應化，在處皆佛事也，況其表信者乎？且吾問金粟肇自赤烏康祖，往而猊床久塵、毒鼓絕響，千餘年後師實開山。有其開之如瓜斯瓞，石車禪師經營始備，今費隱禪師堂搆益光，當吾世<span class='corr'>已</span>若此，椒聊之詠知未艾也，衣被無窮，伊誰挈領以遍覆我者，敢忘其朔哉？」</p>
<p>師會下英靈輩出，號曰僧海，然生平最嚴付授膺記莂稱法嗣者止十二人，天閑逸足更無中駟得闌入其間。然而師資契合最洽最深，無語不投，有倡必應，味其論如出一口，攷其行亦同一轍者，則費隱禪師一人而<span class='corr'>已</span>。此非余之言，夫人而能言之也。</p>
<p>天童之塔別有大手筆銘之，故茲不具述，述其概為金粟志若此。</p>
<p>或曰：「禪林真秋晚耶？何其多諍也？」曰：「不然，佛亦如是耳。不有摧伏，何稱世雄？」師之言曰：「都來總與三十棒。」此之謂扶佛法，龍池所喜為大人相者也。且彼示與師軋者，其人大都負大力深智，鳴鍾鼓、撼山嶽，以相加遺。而師晏然踞坐，張空拳而八面應之，攻者屢變，應者不變，無不給也，即無不摧也。使後來聰明辨智之夫，知此道果不借他力，廢然失其增上慢心，俯首以入罏鞴。問：「何以有懷來無折首？」曰：「子非賊，故以明攝愛之廣、顯激揚之方。」而費禪師更獨以鶴鳴之龢表，所謂雖齊聖而不先食者以救末俗，以間執他口，使不敢曰：「無父之教也。」君向瀟湘，我秦其轍，取道各殊，我則正矣。打鼓弄琵琶，共成一曲調，八音於是乎諧，而要皆自師妙指發之，世乃曰：「諍耳諍耳。」此未知道之大，安知師之大耶？</p>
<p>師名圓悟，十二人者為五峰學公、漢月藏公、破山明公、費隱容公、石車乘公、朝宗忍公、萬如微公、木陳忞公、石奇雲公、牧雲門公、浮石賢公、林野奇公。學、藏乘先師化去，與現在諸公各分化一方，演揚妙法，續師慧命。法孫暨曾玄在處崛起，為人天所推、名稱普聞者，未易一一數，所謂大興于世者也。</p>
<p>系之銘曰：</p>
<p style="text-indent:0em" class="lg-abnormal"><div class='lg-row'>佛法如大海，悟者有淺深，先證涅槃心，後明差別智。既<span class='corr'>已</span>同根生，猶有未同死，得少即為足，古人所深呵。此為尋嘗言，大智實不爾，一超而直入，更不落階級。維師真實語，一悟不再悟，深達法源底，墮地便稱尊。喻如大火聚，熾然無間歇，蚊蚋及象師，無能近傍者。正令<span class='corr'>已</span>在握，縱橫何不宜？豈於窗楞中，重復問牛尾？大悟十八遍，小悟不計數，本是宋儒言，非大慧所說。學人承訛久，智者亦惑之，惟師以為非，確然不肯信。此非<span class='corr'>博</span>學得，心不受瞞故。譬彼渡海人，登岸<span class='corr'>已</span>捨筏，更從筏上招，掉臂終不顧。八面應強敵，殺活但臨時，離文字語言，辨才獨無礙。海內諸龍象，強半我兒孫，吾宗復大興，遠符黃檗讖。萬行本無作，谷響空中華，應緣事<span class='corr'>已</span>辦，翛然忽歸去。全身還天童，遺衣藏金粟，同昔佛舍利，永鎮於山門。吾憶黃梅語，衣止法獨傳，橫周沙界中，豎盡未來際。</div>
</p><p>崇禎癸未夏月穀旦，本山住持嗣法弟子通容樹石。</p>
</div>
<div class='div-other'><a id='mulu359' />
<p class='h1'>道行碑</p><p class="byline">中憲大夫知寧波府事韋克振撰文仝男</p><p class="byline">內翰林秘書院編修，前值國史院庶吉士成賢篆額，湖廣黃州府黃崗縣儒學生員述賢書丹。</p><p>禪宗肇自少室，直指單傳，無階級津梁可尋，蓋西來第一義也。曹溪以降，枝分派別號稱極盛，傳至于今，去根源日遠，荷道者懼焉。起衰捄敝，從末劫糾紛中必拈第一義示人，令少室宗風儼然未墜，則密雲悟禪師其人<span class='corr'>已</span>。余守四明之先五年，師<span class='corr'>已</span>入寂，追仰道範，從其上座容公悉師本末著為傳，而師之徽音懿躅載之銘狀年譜者甚備，迺容公更欲遵唐宋元以來名僧禮，為師直道行碑，徵文於予。予逡巡久之，以終不敢辭者，碌碌之名冀附師以彰不朽，遂忘其言之鄙拙也。</p>
<p>謹按師諱圓悟，號密雲，出義興蔣氏，生而穎異端嚴，讀書黜訓詁，喜縱筆揮染，如奔驥翔鸞不可羈紲。見者咸以公輔期之，乃師在總角<span class='corr'>已</span>薄公輔不為矣。每念世相無常，勤持佛號至徹晝夜，偶得壇經閱之，若夙契焉者。嗣是而耕、而陶、而樵牧，隨所托跡，惟事參究。一日，負薪山行，與積薪遇，恍然有省，遂決意出家。</p>
<p>聞禹門傳演法龍池具正遍知，師往侍之。龍池一見，知為大器，加意鉗鎚，令從卑末執役，備歷艱瘁，閱二年乃為薙染，執役如故。又三年，聽閉關。又三年，命監院務。師以心境未融，間有請益，未許也。奮發精進，師志益勵，忽于銅官山頂悟情與無情煥然等現，覓纖毫過患不得，而從前疑義盡釋矣。遂往參龍池于都門，機鋒所觸無復遜讓，觀其相對豎拳，三世諸佛拈不出處，師一喝再喝連喝而退，宛有古人之作，龍池<span class='corr'>已</span>心折之，因以無住法囑師南遊。師自雙徑兩目登天台，還過會稽，為諸名宿開發積疑，莫不驚歎，得未曾有。</p>
<p>迨龍池歸，召師叩以扶持佛法，師呈賞罰，都與三十棒之偈，龍池大笑以付拂，得人未幾遷化。師感法乳恩，深服心喪，煢煢如在疚，觸目著存固，終其身不易也。且念付托之重，證明無人，乃遠陟匡衡，還息于天台之通玄寺。纔一提唱，宗風大播。次年應金粟請，依荊榛餐葵藿，龍象競歸之。不逾時，輪奐遞起，悉具叢林規制，日會食以萬指計。凡師所過，緇素求瞻禮者喧闐雜沓，每至遮道不得行。其山川阻隔，從數千里外勒尺寸以請者，師為之發蒙導滯，一如親承熱棒，而聲教四訖矣。</p>
<p>庚午冬，自黃檗歸金粟，四方之來皈依者益眾，師欲避之，值明州司理黃元公請住天童，遂允焉者。昔天童以叢林冠五山，自洪水漂沒，丹崖翠壁之間遺構蕭蕭，師樂其寂靜森邃、去人跡遠，苟可容膝足矣。詎意布金長者現百千萬化身梯航而至，爭任締搆之役。積十年，殿閣崇隆，堂室複疊，望之若雲蒸霞鬱，瓢笠濟濟，三倍金粟。師所付拂，則有五峰學公十餘人，及曾玄孫輩各分化一方，法席之盛如此。其或持彌戾車見，欲加無上天人師者，訶之不受，旋墮瞿伽離報，其彰彰者可按也。</p>
<p>師既修列祖塔竟，即有退藏之志。歲辛巳，川太傅承皇貴妃田氏命，躬齎紫衣入山，祈師演法。太傅在戚畹素以驕蹇聞，及見師遂降心執弟子禮。因念留都大報恩寺，為朝廷開基香火恢復之功非師莫克舉者，禮疏上聞。既得旨，與諸大檀護合辭以請，師以衰邁力卻之。迨敦趨之命再至，師<span class='corr'>已</span>從天童拂衣徑上通玄矣。</p>
<p>師居通玄，起居如常，于是年秋七月七之日偶示疾，遂跏趺而逝，而白虹貫山實先兆之。七眾弟子若失怙恃，歸其全身塔于天童南崗，從泥塗中引紼者數百里絡繹不絕，哀號之聲震林谷，德澤在人可概見<span class='corr'>已</span>。</p>
<p>師年七十有七，僧臘四十七，代龍池主法二十五年，與人相見惟以直心直行、本色本分，而全體迥露，不隔微塵；大用昭融，不留纖跡。故其開示者，舉從前千七百則公案悉落麈尾，而斬斷葛藤、撥開雲霧，絕不依傍一人。其接引者，自王公諸長者以至廝隸末流，自五比丘、十弟子以至一闡提輩，統以慈允攝受，共登正覺，絕不立一差別見。其著述者，為法語、為題詠、為酬答、為辨證，或寥寥數語、或連篇累牘，因感而應，如鐘聲鏡影，絕不墮語言文字之障。其刱復者，不第通玄、金粟、天童三大招提，連雲蔽壑，功成萬礎。凡平日法幢所賁即為寶坊，師惟一杖一拂，飄然物外，絕不作一住相，此其所以平貴賤、齊智愚、融頓漸、徹遠邇、貴存亡。視師初拈「天地同根，萬物一體」之語，真可不愧古人矣，豈輓近秉拂者能以門庭頡頑也哉？</p>
<p>敷揚未罄，重宣以偈：</p>

<div class="lg regular"><div class='lg-row'>太白峰高戛璣璿，　砥柱狂瀾迴百州，</div>
<div class='lg-row'>獮江鷲嶺帝網沿，　烜赫有人此鴻騫。</div>
<div class='lg-row'>一葦直欲奪前賢，　窠窟倒翻階級捐，</div>
<div class='lg-row'>萬丈門庭空中懸，　豎拂當場正令傳。</div>
<div class='lg-row'>如神鋒觸大火然，　破除一切無中堅，</div>
<div class='lg-row'>炯炯透出心珠圓，　寶光五色冒大千。</div>
<div class='lg-row'>龜毛蛇足<span class='corr'>已</span>忘筌，　透脫是名祖師禪，</div>
<div class='lg-row'>飛矢墮側化青蓮，　名動九霄綸綍宣。</div>
<div class='lg-row'>俄瞻瑞相現通玄，　四大假合真不遷，</div>
<div class='lg-row'>窣堵波與東谷連，　三匝投體盡涯巔。</div>
<div class='lg-row'>師德澤世寧計年，　江河行地日鹿天，</div>
<div class='lg-row'>歷阿僧祇永綿綿。</div>
</div><p style="margin-left:2em;text-indent:-2em">大清順治戊子年孟秋日，<span class='corr'>本</span>山繼席嗣法弟子通容、全老侍者行昌等立石。</p>

<div class='div-w'><p class="pre">　<span class='note-inline'>(先師密老和尚全錄十二卷，年譜一卷，并序<br/>　文共三百八十六葉，計板一百九十九塊。容<br/>　謹捐銖貲發梓，送入楞嚴寺室久遠流通。<br/>　所冀　龍天擁護，傳垂不朽，勿致廢隳，永為<br/>　後學津梁云。　徑山嗣法門人通容識。)</span></p>
</div></div>
<p class='juan'>密雲禪師語錄卷十二終</p>
<div class='div-w'><a id='mulu360' />
<div class='div-w'><a id='mulu361' />
<p class='h2'>密雲和尚年譜序</p><p>我天童本師開堂三十三載，臨濟宗風大振於世，其語言、行事動合，章程昭昭，可為後代法。木陳忞公編成年譜，自示現以及順寂，首尾次第井然不紊，但援引處稍嫌蔓延，據實處似多粧點，至于末後室中密印之辭，未免私徇人情、混濫祖系。萬不得<span class='corr'>已</span>，改圖定本，更令祈遠唐子重加釐正，繁者刪、綺者質、私者公、濫者嚴，庶幾影響之流毋藉此為口實，濟宗賴以不墜，知我、罪我聽之而<span class='corr'>已</span>。</p>
<p>崇禎甲申秋住金粟嗣法弟子通容百拜敬書</p>
</div>
<div class='div-w'><a id='mulu362' />
<p class='h2'>天童密雲禪師年譜</p><p class="byline">法孫晉昌唐元竑重訂</p>
<div class='div-w'><a id='mulu363' />世宗皇帝嘉靖四十五年丙寅<p style="margin-left:1em">師嘗州宜興人，姓蔣氏，其先世顯著，子姓蔓延諸州<span class='corr'>郡</span>，故諺稱江南無二蔣。父名曦，母潘氏，師其季子也，生于是年十一月十六日丑時。按師誕日，眾請上堂云：「今年十一月十六日也是者個時節，去年十一月十六日也是者個時節，乃至從無始十一月十六日總是者個時節，來年十一月十六日也是者個時節，後年十一月十六日也是者個時節，乃至盡未來際十一月十六日也是者個時節。」又按彌陀誕日，僧本光請上堂，有：「老僧昨日是生日，彌陀今日是生日，我比彌陀先一日，三世諸佛從此出。」之句云。</p>
</div>
<div class='div-w'><a id='mulu364' />穆宗皇帝隆慶元年丁卯<p style="margin-left:1em">師二歲，是年出嗣張氏。蓋張於師為王母族，艱嗣息，愛師岐嶷，故乞繼之。</p>
二年戊辰三年<span class='corr'>己</span>巳<p style="margin-left:1em">師四歲，甫離襁褓而氣度凝重，殊無孩稚態，終日堆堆坐地若憶持者，久之中冷濕成腫疾，家人搗藥汁飲之，稍愈而兀坐如故。</p>
四年庚午五年辛未<p style="margin-left:1em">師六歲，入鄉校，不樂章句讀誦，惟喜書。遇便輒大書，毀瓦畫墁不顧也。嗣王父厭之，然亦以是奇師。</p>
六年壬申</div>
<div class='div-w'><a id='mulu365' />神宗皇帝萬曆元年癸酉<p style="margin-left:1em">師八歲，不繇他教，自然發意念佛。按師行繇云：「我幼性頑，乃至不肖之事靡所不為，但於歲歲二三月間忽動世間無嘗之想，便欲修行念佛。念過三日，覺得夢中無念非佛，過三月後此念漸輕。」</p>
二年甲<span class='corr'>戌</span>三年乙亥四年丙子<p style="margin-left:1em">師十一歲，與群兒牧西氿澤中，鄰牛附師牧者，日供一錢，師得錢輒貿紙筆，以群牛授諸兒，自詣鄰齋學字，晚則荷簑笠召諸兒歸。故師嘗語其侍者曰：「我那時<span class='corr'>已</span>作聱頭長老了。」</p>
五年丁丑六年戊寅七年<span class='corr'>己</span>卯八年庚辰<p style="margin-left:1em">師十五歲，躬耕樵且陶于澗北。按師禹門上堂云：「悟上座出身本非他鄉異土之人，即本邑南嶽山中一個樵夫耳。」又按師答漢月首座云：「老僧漁也漁過、樵也樵過、耕也耕過、牧也牧過，秪為不知本命元辰立地處，故入佛門來。」</p>
九年辛巳<p style="margin-left:1em">師十六歲，納室吳氏，先是新安吳某者商陽羡善，師嗣父飲酒驩甚，以女字師，是歲納之。</p>
十年壬午十一年癸未十二年甲申<p style="margin-left:1em">師十九歲，是年歸宗，復蔣氏之族，以張有子故。</p>
十三年乙酉十四年丙戌<p style="margin-left:1em">師二十一歲，嘗語其侍者：「我萬曆十四年染傷寒甚劇，初為數畝田放不下，合卻眼便在耕耘上，自念：『我且要死，管他甚碗？』於是一意念佛，念過數日，夢一神人皜衣素裳凌空而過，聲言：『施藥。』我呼云：『某正病，何不施我？』神人轉手與我一丸，醒來遍體汗流，霍然病<span class='corr'>已</span>。」</p>
十五年丁亥十六年戊子十七年<span class='corr'>己</span>丑十八年庚寅十九年辛卯<p style="margin-left:1em">師二十六歲，閱六祖壇經，始慕宗門向上事，耕耨之暇，負薪入市買賣，晚歸織履，而壇經傍置，玩繹不休。</p>
二十年壬辰<p style="margin-left:1em">師二十七歲，按師行繇云：「乃至二十七歲，上山作務有省，得管帶拘心意，日用嘗令昭昭然，即穿城入市做買做賣不肯放過。每繼日以夜，胸中作痛，猶加炤顧。」又按夏通燈源流答頌云：「師在俗挑柴，過一山灣，忽見一堆柴突露面前，有省。」</p>
二十一年癸巳二十二年甲午<p style="margin-left:1em">師二十九歲，嘗語侍僧：「我二十九歲決志出家，是年十二月，區分家事，安置妻室竟，乃縱觀川原，遊歷城市，覺步履輕鬆，如人放下百二十觔擔子相似。聞先師在顯親寺，徑往瞻禮，此時遂矢歸依之願焉。」又按行繇云：「向緣家貧營繫，不能純一修行，至二十九歲纔得棄室。然追想來，解脫世間羈絆似有時節。我棄室當夜，夢著新鞋一兩，於行路次一時脫落鞋底，遂因先父引見先師。」</p>
二十三年乙未<p style="margin-left:1em">師三十歲，正月詣顯親禮幻有傳和尚為師傅，以師學道勇銳，志期徹悟，故以圓悟命師名。是春，傳住龍池，師為荷橐而往，身任眾務，以至鬻薪陶器、負米百里之外，雖刻苦事眾，而參究益力。按行繇云：「三十歲乃出家，秪覺生死到來畢竟不穩當，於前境界愈加炤顧愈加不穩當，二六時中看得心境兩立，古人道：『天地同根，萬物一體。』越看越成兩個。」</p>
二十四年丙申<p style="margin-left:1em">師三十一歲，傳和尚命師薙染，而師願終身苦行供僧役，故傳上下舟車，師隨行有類廝養。師嘗正色語眾云：「老僧三十一上侍先師，參禪學道都在務作裡辦，汝輩要安坐修行耶？老僧不願叢林遺此法式。」按為眾普請上堂云：「百丈大智禪師創叢林、立規矩，有普請例，所謂：作則均其勞，飯則同其食。自今觀之似乎不然，作者應當作、閒者應當閒，致使古風彫喪、法門淡泊。無他，蓋主者不舉之故也。」乃云：「要且者般事，無處得藏竄，所以為大道、所以為公案。擔荷者般事，須是者般漢，若畏刀避箭、躲懶偷閒，不足為伴故。」師住天童，日有十餘眾普請不赴，隨喜寺西之玲瓏巖。師立擯之時，嘯雪聞公亦在其數，而擯牘偶遺其名，公述偈自結束去，云：「大家同上玲瓏巖，人逐忙兮我獨閑，撫臆此心欺不得，不如自擯出松關。」師義之，解其擯。為榜僧堂，規諭眾云。</p>
二十五年丁酉<p style="margin-left:1em">師三十二歲，念<span class='corr'>己</span>事不明，歲月飄忽，於是積憂成疾。按行實云：「因侍師入城舟次，請益本師，云：『你若到這田地，便乃放身倒臥，更無別語。』我只得禮拜，昏蒙益甚。又一晚，侍師上榻，復請本師，本師良久，見我不領，便云：『可憐可憐。』亦只得禮拜退。嗣是周旋師側，惟加罵詈，我慚悶交感至大病，汗流二七日方蘇。」按昌侍者記聞：「師于是冬侍傳和尚，至嘗州途中遘病先回，其父與良師伯者以為祟，設位<span class='corr'>辦</span>食轉諸經咒禳之。正念誦<span class='corr'>間</span>，師忽至，二人相顧躊躕，師詬云：『汝這鬼子，心經念不出，要索食耶？』遂一時踏翻。傳和尚聞之嘆云：『此子機用若此，他日吾宗不寂寥矣。』」</p>
二十六年戊<span class='corr'>戌</span><p style="margin-left:1em">師三十三歲，是年四月八日始納僧服。按禹門上堂：「在俗家寒，未嘗讀儒書經史，脫塵年晚，又不曾備歷講筵。」按為世庵法姪普說云：「老僧出家年晚，為生死事急，無暇及于教乘。」又據昌侍者記聞：「師既披剃，傳和尚顧師喟然云：『僧亦是個僧，不知因甚挨到這個時節。』」則師生平所亟亟在此不在彼可想矣。</p>
二十七年<span class='corr'>己</span>亥<p style="margin-left:1em">師三十四歲，掩關本山以千日為期。按行實云：「遂稟本師掩關，時<span class='corr'>已</span>虛度三十有四矣。」則師掩關在<span class='corr'>己</span>亥春，而昌侍者記聞：「師于是歲祝髮，即于是冬進關。初師欲掩關，慮費嘗住，乃自備材木，小搆關房數楹及千日之需，然後進關。」今以歲紀考之，師辛丑冬啟關，壬寅領院務，溯至戊戌冬而千日始滿，則掩關在三十三歲明矣。作掩關偈及答曹林講主法華偈，為報恩脩下語代答。一日覺宇脩<span class='note-inline'>(即報恩和尚)</span>與覺安念者於師關房話間，念云：「宇師兄！你在家殺幾多羊，來索命時如何？」脩面熱不能答，師代云：「這畜生更要甚麼命？」</p>
二十八年庚子<p style="margin-left:1em">師三十五歲，關中因袖破有感，呈傳和尚云：「袖破露出手，鞋破赤腳走，驀撞富家郎，他醜我不醜。」傳正以偈，有「若要賭猜枚，大家出隻手」之句。又與山陰王靜虛徵詰雲門問陳操尚書「非非想天幾人退位」話，師云：「大家在這裡。」士大喜，與師締方外交云，蓋是歲冬十一月也。</p>
二十九年辛丑<p style="margin-left:1em">師三十六歲，傳和尚為師按驗往還酬答，雖當機不讓，傳不許可，以限周千日，冬遂啟關。按行繇云：「一日，本師過關前話及有心無心之旨，本師云：『你既有心，把將心來。』我呈偈云：『自心本自心，心不自自心，心不非自心，心心即自心。』本師云：『心不自心，自心非心，有無既非，無自心耶？』復呈偈云：『心心即自心，有無皆自心，有無皆自心，無心無自心。』本師云：『今日張渚買兩把青菜來，無個大蘿蔔頭。』我云：『某在關房不知，謝和尚三拜。』本師云：『終未大悟在。』又一日，本師同兄弟至關前佇立，有間云：『「佛法」二字雖不是偶然，亦非特意會得，但有個悟入處，不妨信意拈來，自然貼體，隨分道出，自然恰好。所以大丈夫為道迥別，纔逴得源頭，到手撩起便行，不問如何若何。老僧憶昔居臺山，有一僧問：「三賢尚未明斯旨，十聖那能達此宗？未審如何是斯旨？」老僧即鳴指一下，云：「會麼？」僧云：「不會。」又鳴指一下，云：「知麼？」僧云「不知。」老僧但向伊道：「具足凡夫法，凡夫不知；具足聖人法，聖人不會。聖人若會，即同凡夫；凡夫若知，即同聖人。」其僧矍然致敬，倒身三拜，直趨而去，更不回顧。俊哉，汝等且道這僧如此去，還曾悟得也未？若道未悟，他卻恁麼去；道他悟，又悟個什麼來？汝等試道看。』我即起身一拜，云：『夜深天寒，請和尚歸方丈。』本師云：『不是這等儱侗推開去便了的。』本師乃舒一手，云：『我手卻不是驢蹄。』我云：『恁麼道又爭得？』乃亦豎一指，本師云：『也當不得。』」又按答孝廉劉墨僊：「貧道若不得我幻有老人道、未曾大悟在，又爭得到銅官山頂忽自覺情與無情煥然等現？又爭忘得人我相、得失、是非？又爭敢道大地分明，一個爐看來渾是火柴頭？老僧信手輕挑撥，便解翻身動地流耶？」</p>
三十年壬寅<p style="margin-left:1em">師三十七歲，傳和尚移<span class='corr'>錫</span>燕都，命師監院務。按行繇云：「我三十七歲，本師將北往，以院事付管。當晚室中擬舉話問大眾，我即向前云：『和尚恁麼擬舉話，正好劈口大巴掌便出。』雖然如是，只是恍恍惚惚，昭昭靈靈，也未得個安穩。」</p>
三十一年癸卯<p style="margin-left:1em">師三十八歲，是年秋因過銅官山豁然大悟。按行繇：「一日自城歸過銅官山頂，忽覺情與無情煥然等現，覓纖毫過患不可得，大端說似人不得，正所謂大地平沉底境界。爾時，恍恍惚惚、昭昭靈靈底，要起起不來、欲覓覓不得，不知甚麼處去了。又自密密舉前所見所會古人因緣宛爾不同，亦自不疑道是與不是。」按答漢月首座：「老僧於有個小省發，始覺得昭昭靈靈之光景，雖不從前塵所起而有，但舉念則有、不舉則無，故於生死中未免看作兩橛，弗得一體，故弗安穩。歷一十三載，於銅官山頂不覺昭昭靈靈之一念，故覺情與無情煥然等現，不見有男名、女字等差別名相。」又云：「於銅官山頂忽覺情與無情煥然等現，故惟以一條棒直指一切含靈本命元辰立地處。」</p>
三十二年甲辰<p style="margin-left:1em">師三十九歲，按行繇：「至三十九歲，同覺宇、三藐二師弟到京省覲本師。」以昌侍者記聞攷之，則師是歲實居龍池，蓋師啟關之明年，報恩脩踵師關，亦訂千日期，今約脩掩關之歲月至乙巳孟夏周三稔，則昌侍者之記聞為實錄焉。</p>
三十三年乙巳<p style="margin-left:1em">師四十歲，是年四月偕報恩脩取道漕河，入燕京省覲傳和尚。冬十月始達京師。時傳住普炤禪寺，聞師來，先使人待之國門，及至便問：「老僧離汝等三年，汝等有新會處麼？」師即出云：「有。」傳云：「有什麼新會處？」師云：「一人有慶，萬民樂業。」傳云：「汝又作麼生？」師即問訊，云：「某甲得得來省覲和尚。」傳云：「念子遠來，放汝三十棒。」師抽身便出。又一日，傳問：「近日又如何？」師即舉起右腳，傳云：「驢腳？馬腳？」師便舉起左腳，傳云：「馬腳？驢腳？」時脩禪師在傍，師以手指脩，復顧傳和尚，脩便出，師云：「不消一指。」亦出。又一晚，同眾入室，傳問：「寂然不動，感而遂通。」師便出，傳云：「此子如傷弓之鳥，見弓影便行。」又一晚，同眾侍立次，傳云：「如人落水，坐觀成敗，不救一救？」師即推攙眾兄弟出，眾不從，師云：「爭怪得某甲？」又一晚，問：「是大盡？小盡？」有者道小盡，有者道大盡。師云：「設保不在曆本上論量。」便出。一早侍傳室中，語話了，出喫粥，眾問：「說什麼話？」師便翻倒飯桌。一<span class='corr'>日</span>侍立次，傳云：「忽有人問，汝如何秪對？」師向前豎出拳，傳亦豎拳，云：「老僧不曉得者個是什麼意思。」師云：「莫道和尚不曉得，三世諸佛也不曉得。」傳云：「汝又作麼生？」師便喝，傳云：「三喝四喝後又如何？」師即連喝退身，傳云：「宛有古人之作。」師復喝。又一日，眾俱外出，傳掩門獨處，師外歸不敢入，逡巡檻外，狗忽內吠，傳書紙塞出門縫，云：「辜負自<span class='corr'>己</span>名字何？」師以碗鋒書瓦，云：「和尚裝聾，某甲賣啞，一隻黃犬，非聾非啞。然雖如是，何名何字棹入墻內？」傳便開門，歸方丈，師入作禮，傳云：「門開了，汝不能進耳。」師一喝便出。一日，傳自拏鐵衝鑿壁，師向前代鑿之，傳過衝與師云：「老僧有個替手。」遂歸方丈。一日報恩脩呼師云：「密雲師兄！」傳云：「是誰？」脩云：「悟師兄改號了也。」傳云：「怪道恁麼糊塗。」師抽身便行。又一早上，方丈問訊，傳云：「汝只恁胡統亂統。」師便起單他往，脩等挽留，傳云：「不要留他，一言相契即住，一言不契即去。」師走出，傳云：「將謂汝出一頭地，原來是個無明塊子。」師云：「釣背筋蠻子，誰不識你？你作無明會那。」傳即轉身歸方丈，師亦被眾兄弟留住，傳云：「汝恁麼罵了老僧，如何掩得別人過？汝還在這裡住？」師即大書云：「瞞人不好事，好事不瞞人。有人謂我罵師父，我即向伊道：『莫謗山僧好。』」傳亦大判云：「此是閻老前公招無晦也。」一日凌晨，傳和尚以大棒靠佛堂前，喚云：「圓悟！我要打汝，汝跪了佛，我與汝說說佛法了打。」師走云：「有佛法與別人說。」傳直趕上，與師掄劈大棒，得三個月日提不起手，師當時直倒觸上去，傳放棒云：「汝恁麼觸殺老僧。」師以棒擬打上，云：「豈不幸哉？」</p>
三十四年丙午<p style="margin-left:1em">師四十一歲，居普炤，傳和尚既任緣住持，師亦無煩綜理，泮奐優游故多題詠自勉。偈云：「光陰瞬息莫虛刪，時節因緣豈等閒？一念萬年終不改，任他滄海變青山。」又，中秋呈傳和尚云：「為愛中秋夜月精，與人同樂稱人情，億萬州都皆普，一人舉首一輪明。」傳和尚印云：「不多不少。」復書一紙云：「檀越送得月餅兩個，師徒侍者五人，一個分作四分，剩底付與老僧。」師掇一個便行。</p>
三十五年丁未<p style="margin-left:1em">師四十二歲還南，傳和尚示師法語，云：「汝離我此去，但適意處斷不可住，不適意處作急走過。恁麼行去，不要記歲數，須待十字路口有個跛足阿師與汝印證了。不要汝來見我，彼時我自相見汝也。」宜悉之時蓋二月中旬，留別修禪師，有「同來不同去，愧我獨南行」之句。三月，過維揚登金山，留題云：「波中卓出始昂頭，裂破長江兩道流，隔岸紅塵飛不到，三三兩兩渡人舟。」夏居龍池，示徒有「人生何所貴？所貴持大志，志大不吾欺，浩然塞天地」之句。秋八月上雙徑，陟臨安之天目山，撥草瞻風，闃其無人，乃截江過天台訪海門周居士。士以道學人望隆一世、稱門庭高峻者，師與之本色相見，脫略窠臼，士為手舞足蹈，乃館師別業，日夕質證，恨相見晚。及師辭去，與師訂出世之期，師以住山告之，士云：「知命以上師，且道風遍界，安能深自秘惜耶？」至紹興邂逅王靜虛，虛素奉師，獎藉一時。留神空宗之士有若陶會稽望齡、王司空舜鼎，咸假館願留，憧憧咨叩無虛日，故師與之酬酢最多。</p>
三十六歲戊申<p style="margin-left:1em">師四十三歲，居石簣山房，亦名護生庵，或曰非也。護生庵去石簣山房半牛吼地，乃陶會稽家世植福地，蓋吼山云。按昌侍者記：聞師居吼山，目有貴人至庵，見師閱《論》、《孟》，貴人問：「看什麼？」師呈起示之，貴人云：「不是你家茶飯。」師便掌，貴人大怒，適會稽至，諭之曰：「和尚與你佛法相見，乃惡發耶？」貴人唯唯遜謝而去。天台有無擇者，遍見諸方尊宿，以機辯盛氣蓋人，時流憚之。嚮師名，直趨謁師，適師路次栽松，遽爾問云：「聞吼山有師子，特來一弄。」師舉起钁頭便打，擇擬議，師直打趁，繇是道聲藹著，宿衲因之就正者亦戶屨滿矣。作達磨渡江讚，為石簣陶公作初祖像讚，燈前偈示護生庵主，有「笑裡有刀窺得破，光明越格始為僧」之句。</p>
三十七年<span class='corr'>己</span>酉<p style="margin-left:1em">師四十四歲，聞檇李楞嚴備諸禪典，乃自往購之，故宿楞嚴，有「夜央轉臥緣張臂，觸省鄰單安睡人」者，此也。過武原，留秦山度夏。秦山者，蓋始皇三十七年遊會稽還駐蹕此山，以望蓬萊僊人之屬，故其上有始皇廟。師有句云：「行到山窮水盡頭，秦皇計絕始心休，誰知別有通方路，大海何曾止浪遊？」病目答景西上人偈，是秋仍寄護生卒歲。</p>
三十八年庚戌<p style="margin-left:1em">師四十五歲，佩傳和尚南來之語，乃辭別石簣陶太史，云：「花事紛紛春盡頭，杖藜隨意且悠遊。謝辭檀越何方去？萬里天涯一步收。」太史勉留之，以師欲觀南海為津送之普陀，且密令寺主玉堂款師，故登菩薩頂望日，有「登巔四顧景幽長，水色天光碧玉堂」之句，訝主人禮意殷勤，信宿而還。過水西門庵示息機上人偈，為石梁陶仲子靜室留題，答章居士請問念佛因緣偈，辭謝宛委見勉掩關偈：「自以中歲出家，貌言拙樸，雖為諸公見重，以世識真者寡，乃痛自韜晦，作偈見意云：『翩翩野老僧，匡徒竟不能，若問西來意，拳頭劈面掄。不嫌圖我拙，且欲得人憎，義斷情忘處，諸人會未曾。』」與黃檗無念有禪師會于陶會稽府第，有一見遂得師于驪黃外。問：「嗣法為誰？」師以龍池告之，復問：「龍池為誰氏子？」師云：「本師親見笑巖來。」有愴然云：「吾行腳燕京時，笑巖和尚猶無恙，正欲參禮，為人所阻，恨不及見之。今三十年未聞，門下有大行其道者，其在公乎。」是年秋傳和尚回自燕京。</p>
三十九年辛亥<p style="margin-left:1em">師四十六歲，還龍池，昌侍者云：「師還龍池。」蓋在庚戌歲杪，以師還山只住八個月，至八月初呈偈辭云：「辭別三年方外遊歸，從八月山中住也。」按行繇：「往回四載，本師以帖書云：『大事未完，更可前進，毋來後也。』命通壽至紹典護生庵喚歸，問云：『汝幾年曾見什麼人？』我以腳打地，以手拍膝便出，本師云：『汝在外幾年一些氣息也無。』我云：『和尚疑則別參。』一日本師陞座，喚我向前，舉拂問：『諸方還有這個麼？』我震威一喝，本師云：『好一喝。』我連喝兩喝，歸位，本師顧云：『更喝一喝看。』我即出法堂，本師下座，我隨入方丈作禮，云：『適來某甲觸忤和尚。』便出，本師即安西堂位。次日，撾鼓集眾上法堂，付我衣拂，我辭再三，本師云：『汝是什麼意思？』我云：『直待和尚天年，某甲守塔三載，然後可行則行、可止則止。』時年四十八歲。後至八月初呈偈辭云：『辭別三年，方外遊歸，從八月山中住，悟甘做個無緣地，乘個無緣地辭去。』本師云：『與大眾無緣？與老僧無緣？』我云：『只是某甲，更與阿誰？』本師苦留云：『汝若去了，我直操到底。』我不得<span class='corr'>已</span>住之。」又按禹門上堂，於辛亥春二月三日擊鼓集眾，於此上堂付與悟上座，當時堅執不受，此則歲月有徵，參驗無差。若四十八歲，則癸丑年矣。癸丑望丁未七稔，付拂與辭去又同歲，則何以云「三年方外，往還四載」耶？然則行繇雖師自宣而錄，則出白雲、體心二十餘人之手，故當以辛亥二月為是。</p>
四十年壬子<p style="margin-left:1em">師四十七歲，刻傳和尚閒談晚話就，趼足武林，乞弁首之語于雲棲蓮大士。復過山陰為傳和尚訊王司空并乞序言，以司空素問道于傳故也。登會稽海口之大峰山，兼似墨池王居士，有「滿口向人言，不得謾將東海作書池」之句，蓋司空號墨池云。</p>
四十一年癸丑<p style="margin-left:1em">師四十八歲，居龍池。是年始闢睹史內院基，蓋傳和尚欲建寢殿于山之麓，以奉安補處菩薩。時儕輩甚眾而經始命師，且語師曰：「除卻釋迦老子，福慧兩足有幾人哉？但于本領有實證，則龍天必不相負。吾日暮矣，汝見其成。」師終以受業之地不欲自獨有為，退讓益甚，復語師云：「汝尋嘗豎出拳頭，老僧亦豎出拳頭，正要汝自拳自立耳。」一日，侍傳山行，因石擺擬側，師向前扶之，傳顧云：「汝扶持我耶？」師云：「是何言歟？」又一日，日色將沉之際，傳喚師及報恩修入室，云：「老僧昨夜起來走一回，把柄都在手裡了，汝等為我扶持佛法。」師便出，復呈偈云：「若據某甲扶佛法，任他○○○○○，都來總與三十棒，莫道分明為賞罰。」傳目之大笑，師來付火。按行繇云：「此癸丑季冬時話也。」雪中送報恩修掩關北塢，有「誰人知此意？白日掩柴扉」之句。傳和尚亦以偈送云：「老衲於今不坐關，既無住也幸無閑，何曾進又何曾出？只在尋嘗天地間。」命師和之，師和云：「某甲分明沒啟關，通身無處著忙閒，也無門進無門出，只麼堂堂任運間。」復命師代示明極上人偈。</p>
四十二年甲寅<p style="margin-left:1em">師四十九歲，春日因觀落梅，偶賦云：「寒梅初放雪添肥，無那春風送爾歸，枝上<span class='corr'>已</span>離空不住，飄飄一瓣不沾泥。」至二月十二日傳和尚告寂矣，當彌留時，適師城出，命促之歸，而奔赴不及，故無末後相見之語。按行繇：「甲寅二月十二日本師圓逝，我伴柩三載，夏居山寺。」偈云：「古寺團團盡竹林，娑羅樹下更陰深，山僧盤膝蒲團坐，堪笑人來解問心。」龍池蓋有雙樹娑羅，<span class='corr'>已</span>近數百年，其西偏大根軸解者中安木榻可坐數人，故師復有偈云：「佛號娑羅大樹王，為緣垂世作津梁。」蓋以此云。</p>
四十三年乙卯<p style="margin-left:1em">師五十歲，心喪伴柩龍池，山頂高寒，焚香卻坐，日無餘事，乃簡古公案近二百則為之頌，以明佛祖大意，今集中自世尊初生至婆子燒庵皆此時作也。和楊居士捕魚歌、示樵者偈，因友人論主退步作偈進之：「人生于世莫徒勞，進步何如退步高？進退兩關如達破，了然隨步任逍遙。」詠臘梅：「我愛臘中梅，寒花赤體開，春風力不藉，霜雪莫能摧。」</p>
四十四年丙辰<p style="margin-left:1em">師五十一歲，伴柩，答潘吳二道人「海底泥牛」四句之問，復以四頌明之。冬十二月，奉傳和尚骨身入塔時，海內賢公卿——若蘇雲浦、孫淇澳、李孟白、陶石簣、王墨池……——皆從傳問道稱門下，見知者卒未有以銘其塔，以師謙讓未遑故也。越十三年住金粟方設伸狀，于少嘗伯周海門汝登為之撰文，相國文文起震孟為之書丹焉。</p>
四十五年丁巳<p style="margin-left:1em">師五十二歲，偶觀龍池，有「最憐影落澄潭浸，反笑頭陀白髮侵」之句。是歲傳和尚示寂三年矣，師心喪既畢，眾請開堂，乃于四月望日陞座。按行繇：「至丁巳年，五十二歲，結制本山，時同門俱在，初若易師未肯相下，一聞提唱莫不屈服，繇是一眾為之改觀。」秋寄石梁陶居士：「月到中秋滴露濃，巖前石菊正花紅，山僧盡日茆堂睡，長夢毘耶多口翁。」次澹孺楊居士登龍池韻：「相逢不必論高深，覿面何須更用尋？君有勝情並玄度，我無名理況支林？一盂香積維摩供，萬法惟吾獨露襟，自覺個中無一字，客來談笑懶言心。」</p>
四十六年戊午<p style="margin-left:1em">師五十三歲，始建睹史內院繼先志也。元勳徐公弘基微服過陽羡，通名謁師，與師登說法之堂，仰視無額，乃酌以雨花之名，且欲自書以贈，師云：「先師在日唐太嘗且命之矣，先師戲之曰：『公為我籌計，使我他日得擔負去見閻羅老子，不然我無用此為也。』」徐乃止，益加敬焉。于道人乞開示書法語與之，更示以偈云。</p>
四十七年<span class='corr'>己</span>未<p style="margin-left:1em">師五十四歲，父曦以考終疾聞，師躬往視，語師云：「和尚度我。」師云：「父子上山，各自努力。」曦云：「吾因你得聞極則事，何憾哉？」越二日告終，過善權寺留題三生堂，次予坦鄧居士放生偈韻，擬寒山子詩六章，山中四威儀偈，居山四詠杖意，次報恩修韻有「高提祖印佩單傳」之句。復以故里行道先哲所難為，辭眾說偈云：「自知住處我無因，一缽風流物外人，踏破乾坤誰是伴？草鞋藜杖逞閑身。」眾勉留乃止。</p>
神宗萬曆四十八年</div>
<div class='div-w'><a id='mulu366' />光宗皇帝泰昌元年庚申<p style="margin-left:1em">師五十五歲，睹史內院落成，按為眾入堂舉仰山夢陞彌勒內院話，蓋是年季秋事也。冬臘月八日，本山起千日閱藏期，上堂開示，有「期悟為本，閱藏為末」及略舉「從上世尊至此無不以悟為期」等語，作行住坐臥四偈，示不二禪人偈。</p>
</div>
<div class='div-w'><a id='mulu367' />熹宗皇帝天啟元年辛酉<p style="margin-left:1em">師五十六歲，愍諸學者參禪不得力，作偈九首為示入道之要。冬十二月因事上堂，舉話畢，良久云：「這裡無人證明，且向別處尋討。」下座便行，一眾挽之：「不可。」報恩修復以偈請留，次韻答之。聞匡廬衡嶽之勝，飄然曳杖遂往焉。</p>
二年壬戌<p style="margin-left:1em">師五十七歲，正月初三日登匡廬，留題「東林有信步，何憂不現前？踏破乾坤孰去來？」之句。閑步三笑堂，讀壁間王陽明先生詩，忽聞迅雷，因為次韻「以雨阻留，東林七日，摧頹老衲」，眾無識者，獨寺主大梆遇之甚隆，其山前後剎皆蹔過而<span class='corr'>已</span>。至歸宗復留半月，過衡嶽，取道宜春，因度夏袁之泗州寺。袁于洪都最為僻壤，山深寺老僧行寥寥，有居士數輩時從問道，為奉晨夕，故寄袁州詩云：「諸君義氣越嘗情，愧我無能報此心」也。秋有僧自天台跡師至袁，為萬年諸山請住通玄之意，初以投身空閑不欲就，繼念先人付託之重，幡然就之。八月離袁，舟次廣信寄復澹孺石田二居士偈。九月至紹興，暫憩吼山護生庵，黃檗費隱容、沈文學求如皆前後繼見，而容遂獲契證云。冬十二月抵天台通玄寺。</p>
三年癸亥<p style="margin-left:1em">師五十八歲，住通玄，開堂演法，有「通玄峰頂別是人間」之語，蓋別開山第一代韶國師偈也。韶為吳越忠懿王刺台時所奉，去師近七百載，未有屬和者，一旦嗣響其<span class='corr'>間</span>，故今二偈諸方感誦。夏六月始定九旬安居之制，深山曠野相依衲子十數輩，多正因行腳之士，而茆堂草榻靜處無為，師得不倦槌拂，寅夕與之提策，往往有開發者。其侍僧隨聞集錄，今編為偶言一種，皆一期與妙行求如火爐頭茶鐺邊話也。秋日聞鴈寄示契如智禪人偈，復費隱容通法嗣書，復求如、沈文學問道書，別法華無用上人擬答，復禮法師偈，復　頂弘上人四問偈。</p>
四年甲子<p style="margin-left:1em">師五十九歲，三月檀越蔡子穀聯壁請住嘉興海鹽金粟山廣慧寺，寺即吳赤烏中康居沙門僧會所建。當吳時，佛法雖至中國，大江以南無有也。會以求獲釋迦文佛真身舍利，始創三寺，其二則金陵之保寧、太平之化城，其一即金粟。金粟為東吳首建，而攷之禪典則從未有宗門師匠光揚第一義天者，故子穀力為輓致，諸老如雪嶠、信聞、谷印、抱朴蓮皆鮮克有終，至是請師焉。初師在袁，夢至一處見巨井，足飲千人，方蓋亭其上，有偉衣冠者進曰：「此師住處也。」及詢之，金粟信然。蓋繇夙定云：「四月受請，同眾赴上堂。」有「九萬里鵬纔展翼，百千年鶴便翱翔」之語。過會稽，師凡三至護生庵，眾謂不可吝法，力請之，為一陞座。五月六日入院時，本寺龍山為貴人所圖，子穀、方鳴諸當事求直不<span class='corr'>已</span>，師告之曰：「在道與德耳。爾若為法門，則我住；若為山門，則我還天台去矣。」事遂寢，一郡聞之，咸服師高義。初至日天王寢，殿以外皆民居破屋敗椽，饘粥或不繼，師處之裕如也。冬十月結制，眾盈千指，破山明石、車乘皆在座下，而漢月藏為眾首焉。復史明、復史清都陶愚溪問道書，示茂林禪德、胡行昭居士偈。</p>
五年乙丑<p style="margin-left:1em">師六十歲，鄰虛禪人上雙徑化茶，作偈送之。示雙徑智光禪人，偈復陳則梁問道書，陳蓋奉天主教者，中多泰西利瑪竇語，師為答之最詳。與劉子元往復論心華發明之喻，謝郡丞青蓮居士自以拘文不得預參，請之列思，一睹顏色，慮無以致師者。時陶石梁廣文餘杭矣，乃為轉屬具道所以願見意，師得書遂往謝，喜出望外，率合郡士紳會于武林之昭慶寺，一眾皆獲法施，歎未曾有。秋九月過紹興，為空華法姪下火。冬結制，是時座下三千指，多軒昂騰踏、不可羈縻之士，金粟宗風日浩浩聞湖海矣。為金如王朝式題初祖贊自題像贊。初武原朱君上申聞師名，且信且疑，一日中夜夢人特巨軸展示，曰：「汝識此人否？」朱諦視之，則神儀挺特，踞胡床，衣紫僧伽黎衣，類古圖畫高僧者，曰：「吾未識面也其人。」曰：「君拜之，此宋慈受深禪師像也。」瞻禮未竟而覺。翌日過裝潢家，見師像，與夢無異，審其款識，則師自題真贊也，故朱于眾信中皈向尤篤云。</p>
六年丙寅<p style="margin-left:1em">師六十一歲，示頓越居士法語，示普度尚禪人住山法語，復王金如史子，復半眼居士問道書。過武原，為朱侍御泰禎父對靈小參，跋孤明上人血書《法華經》後題曰：「睿程君小像。」題釋迦文佛出山像贊，為輝宗禪人題接引佛贊。以古人著草鞋，住院凡百任緣故，雖如錢穀之需，皆不計晨夕。是秋偶廩人告匱，師分命結束竟，乃倒橐而炊之，曰：「食畢，吾與眾齊走耳。」時門外<span class='corr'>已</span>有馱負而至者，問其故，曰：「昨宵夢金甲神人告我齋僧功德利益事，繇是遠近相傳。」遂有韋馱趕供之說出于齊民之口矣。冬眾盈五百，乃舉五峰學、破山明分攝兩堂，始有上下西堂焉。</p>
七年丁卯<p style="margin-left:1em">師六十二歲，春日送道生禪人歸秀水掩關偈云：「上人歸去把門封，坐臥經行秪此中，打破靈雲關捩子，桃花依舊笑春風。」時十方來學雲趨水赴，屋不能容，至有露坐簷宿者，乃闢法堂之左廡，建通堂五間十三架，更以餘材夾殿之翼輔以周廊，皆不發化士、不告檀越，其榱礎梁楹一出師衣盂乃眾願樂助者，而運斤墁堊則方服自為之故。經始之日，師撾鼓上堂，有「眼望青天起大屋」之語，是歲眾滿七百矣。題金碧峰禪師像贊，示純一上人法語，復紫垣居士問道書，答存義上人曹洞五位君臣問，題菩提心戒儀序。</p>
</div>
<div class='div-w'><a id='mulu368' />今上皇帝崇禎元年戊辰<p style="margin-left:1em">師六十三歲，以謝事告諸檀越將為拂衣之舉，時徐中丞從治、朱侍御泰禎、曹侍御谷皆再挽莫回，而孝廉鍾海槎鴻穎載言曰：「師為子穀住四春秋矣，屈千日為穎，自效犬馬之地，遂不哀憐穎乎？」師惻然為留之。岳大司馬元聲喜夸上與緇衣黃冠者遊，輒以力生自命，以嘗見紫柏尊者，亦獵三教遺言，遂目撰禪門口訣，詣師就正，藉一言以流通焉。師展卷，見一「實」字即指問，云：「此字如何解說？」岳擬議，云：「卻解說不出。」師云：「恁麼則虛言了？」岳面熱不能答，去後復致書，云：「一見和尚，心甚念世出世法，還須落草盤桓，頌古見教。」師答偈云：「須知一念未生前，世出世法不可得，秪憑者個老源頭，世出世法通貫徹。」聞師拂衣，復致書云：「此時宜靜不宜動，家中人不打鄉談，和尚自理會。」師答云：「老僧從來不見有動靜，居士既有宜靜不宜動，取捨情存，此是門外漢，未夢見在。」復陽羡吳問卿居士問道書，題玉芝禪師像贊，為抱璞蓮禪師題禹門傳和尚真贊，復錢性符問道書，示太虛藏禪人病中法語，答陳學憲[樊-大+心]德居士十七問，一時傳播，諸方遂各有答頌焉。秋建護世四神王寢殿，與齋庫庖湢之屬一撤而新之。冬過秦谿，為鍾海槎父對靈小參。</p>
二年<span class='corr'>己</span>巳<p style="margin-left:1em">師六十四歲，正月於法堂之右鑿山開址，覆屋五<span class='corr'>間</span>為函丈之室。初師正寢止三楹，而康僧像設分其半，故席前之地不盈尺。眾以自居廣廈而師處湫隘不自安，乃各出衣盂建之。</p>
<p>二月，命門弟子王朝式及昌侍者申狀于天台海門周少嘗伯，乞幻有傳和尚塔上之銘。</p>
<p>三月，與漢月藏公、破山明公書，多規誨法門大體事。</p>
<p>四月，丈室告成，眾擇日請師居之。</p>
<p>八月，受福建黃檗山萬福寺請。</p>
<p>九月，歸龍池掃傳和尚塔，還禮先塋，舉族來觀，其老者語少者曰：「吾上世之筮此地也，得師之貞利見千丁，今五世以來吾戶不加增，而斯人繞萬指，受地之靈乃夫夫也耶？」咨嗟不<span class='corr'>已</span>。至善權掃樂菴祖塔，曹琅玕居士等迎請說法于城中萬壽法藏禪寺，有「山僧出家將及四十載，別也無成得什麼事，秪明得祖師西來一著子」等語。還過姑蘇鄧尉山天壽聖恩禪寺，掃萬峰、寶藏兩祖塔，嗣法漢月藏、護法趙大中丞士[譟-木+(百-日+ㄎ)]、周孝廉永年等迎就本山，陞座說偈云：「今日不肖兒孫，高陞遠祖之堂，不必重說偈言，覿面為眾舉揚，急著眼，莫思量，逴得便行真漢子，人間天上更無雙。」時郡之士衿——若給諫汪國柱、度支胡子浩、憲副劉<span class='corr'>錫</span>玄、內史徐容等——皆齋候于城東之瑞光寺，而僧俗男女聞師之來，萬眾喧闃，街衢巷陌為之不通，乃登塔之絕級，一受瞻禮焉。過虎丘，掃隆祖塔，合寺辦嚴而譁逐愈甚，遂不及舉匕而還。過松陵，舟人不敢維舟近岸，僅于中流受熊明府開先一齋。過秀水，為孝子金善鎔對靈說偈，有「秀水年年秀，青山歲歲青」之句。</p>
<p>十月結冬，舉費隱容為西堂，時眾滿萬指矣。</p>
三年庚午<p style="margin-left:1em">師六十五歲，正月，過武原，郡丞湯道衡迎于官衙，齋畢就請天寧千佛寶閣基陞座。</p>
<p>二月，過武林，眾請說法于報國禪院，赴閩川黃檗請也。黃檗為運禪師脫白地，故至三門，有「昔日遠祖斷際禪師從此出，今日不肖兒孫從此入，雖然出入不同，要且同為標格」之語。</p>
<p>三月廿七日入院，四月十五日開堂垂示，云：「隻葉扁舟泛海中，乘風來到福城東，洪波浩渺無餘事，只作拋綸擲釣翁。」因觀葉相國文忠公詩，次韻四首，以寺為文，忠題請朝命所復也。</p>
<p>五月，受香城圓初上人齋，需偈為題，有「暫為黃檗主，請作香城客」之句。</p>
<p>六月，示定觀、時默、誕生三禪人偈，復葵山彌陳我萬、葉內史益蕃問道書。清漳大司憲志道王東里幼歲得省發，以就正無人，每致生晚之嘆，因見師垂示語，不覺身心踴躍，兩次遣使走福唐致書于師，師所答備見語錄。時檇李諸檀請師還浙甚殷，僧俗聞之，奔走攀留，如失依怙。</p>
<p>八月，離黃檗，葉文忠、公孫晟與暹迎師至府第，為先君對靈小參，留九日。過侯官，眾姓請于西禪陞座，為留三日。</p>
<p>九月，達武林，僧俗迎至鳳林說法，因于昭慶受齋時岳司馬元聲在焉，相見之際，師以佛法真實相為，遂至牴牾，且欲為梗。十月，師還金粟，撾鼓告眾，以清規估唱式分裱衣盂竟，飄然拂衣去。道過吳門，以舟車勞頓，腹疾旋作，門弟子乃迎歸北禪調侍。故冬月誕日，眾勉請陞座說偈，有「無端痢疾三年，累得通身骨露」之語。臘月，明州司李端伯黃元公嚮師，久聞退院，會慈之永樂禪院成，乃致書懇請，師答書以不能領眾為辭，而元公與祁侍御彪<span class='corr'>佳</span>翹佇無斁，遂復有鄮山阿育王廣利禪寺之請焉。</p>
四年辛未<p style="margin-left:1em">師六十六歲，元日受阿育王寺請，為玄津上人書偈，于船子和尚推蓬室記之後人，日發坦如蔡居士問道書。</p>
<p>上元日，別吳門，登舟解維，二月一日抵明州，駐天寧，受眾姓齋。三日入院。十五日元公黃居士就請本寺開堂。指法座云：「者便是大司李大護法于丁卯秋廬山開先寺撞倒底鐵山，今對人天眾前扶起去也，還見麼？」遂陞，一眾稱善。題雲門湛然禪師真贊，為海昌黎眉居士製先覺宗乘序。三月，過天童景德禪寺，掃應菴、密菴兩祖塔，時寺僧明貫<span class='corr'>已</span>白郡司李公，暨王邑侯章士紳、李侍御遵、徐侍御之垣、檀越徐有[木*巳]等請主太白名山，而檇李吳太嘗伯中偉、徐大中丞從治、虞給諫廷，陛請再主金粟，兩郡交迎，幾致違言，師乃集眾告曰：「老僧住院唯汝之故，今日去止亦唯汝之故，汝等其自裁之。」因問眾曰：「住天童耶？住金粟耶？」舉眾譁天童，師意遂定，然猶不忍絕故，知更與檇李諸檀訂一期相見之盟焉。</p>
<p>四月三日入院，至佛殿基，有「虛空作殿，日月為燈」之語，蓋天童自晉義興開山、宋宏智中興以來號江南第一寶坊故。宋舒王荊公有句云：「三十里松行欲盡，青山捧出梵王宮。」可想見之。而滄桑代變，晉殿唐宮不能與丹崖翠壁磨歲月，強半乾沒，僅餘甲乙相傳之。子院者五，然皆苔蘚生房、荊蓁滿院，古先列宿之風陵夷至此極矣。師乃為作興修，偈云：「太白山下天童寺，洪水漂流殿如洗，普告四眾諸檀那，大家出手共扶起。」司李亦次以偈云：「太白峰高，禪林榜樣，一朝平地起風濤，推倒黃金瑞相，而今重整舊家風，安住十方龍象，面面玲瓏，全無遮障。要明這段因緣，問取堂頭和尚。」</p>
<p>五月至金粟，八月還天童，過明州，司李迎歸公署乞留再信，師一宿而別，故有「官衙扣擊及請益覺浪因緣」之語。蓋師入閩時，有覺浪僧者不自來見，乃致書于師，有濫付非人之譏，故師復云：「盡大地誰是非人者，請上人指出看。若指不出，秪可懸梁縊死夢筆山中。」而司李疑為太甚，師哂之，別後乃疏導其意，司李大為愧服，以書與師云：「承示覺浪一段公案，乃知大師直截為人抑逼瞎驢，使他無轉身通氣，處正宗門，所謂殺人刀也。覺浪孟八郎漢，帶累天下明眼作家，正不妨存這段葛藤，俾覺浪有出身之路耳。每服大師手段辛辣，與諸方說老婆禪者迥殊，要使大地眾生個個坑陷，非僅為覺浪一人也。」仍為作真贊云：「菩薩面，夜乂心，惡聲流播滿叢林，禹門浪急龍騰處，翻轉山河大地沉。佛也打、祖也打，眼光爍破四天下。阿師大似敗家婆，教得孩兒會相罵。牛頭沒、馬頭回，狂風驟雨滿天來，四方八面相追逼，縱有神通掣不開，行腳僧會不會？腦後一槌百雜碎，沙界眾生結大冤，禿奴忒殺無慚愧，風顛漢，老成魔，諸方那個柰伊何？巖頭獨現大人相，直向德山頭上屙。咄。」</p>
<p>九月復為黎眉居士製五家語錄序，時道聲益振，王公大人皆自遠趨風至，忘位貌之崇，如錢相國龍<span class='corr'>錫</span>之入山問道，方侍御震孺之虛往實歸，駸駸與歲月增長，方通所得于師曰：「謁大師語，及工夫不切實，蒙師劈面作掌，矍然汗下，敢呈短偈兼以為別。倚墻靠壁多生謎，賺海偷天似也無，劈面原來真個熱，更從何處說糢糊。百城煙水阿誰邊？一宿天童大有緣，歸去千山盡紅葉，誰云渡口有江船？」至小白嶺再呈偈云：「說去一直便去，那怕雨泣風愁，為甚不生猶豫？被師捏過鼻頭。」</p>
<p>十月，為還源本其侍者題自真贊。</p>
<p>十一月，作慰黃司李書，有「生死二字能迷卻天下人，亦能悟卻天下人。所以古人聞紅輪必定沉西去，未審亡靈往那方？而孝子哭哀哀，古人便悟。」等語，以司李丁太夫人艱扶襯歸豫章也。</p>
<p>十二月，復爾赤馮居士問道書，為破山明道生本題自真贊。</p>
五年壬申<p style="margin-left:1em">師六十七歲，四海雲從，人人步道履德，規繩不束而嚴，其久侍籌室相與紀綱翼贊者皆叢林老成，故師次眾韻，有「從今一日不離山，肅肅雍雍雲水環」之句。示若愚、廣雪浦琮二禪人偈，作天童即景十三首，傳法偈一首，答鍾海槎、張元岵、李仲堅、周君謨四孝廉問道書，為王金如題自真贊，實印禪人題出山大士贊，復元公黃居士偈，著據評說，發難酬詰，其萬有餘言，以明肇公物不遷義。蓋神廟時，有法師空印者惑性各住于一世之說，作正量諭非之，自傳和尚之諭出，印<span class='corr'>已</span>毀板以謝矣。近復有僧道衡左袒空印作為證語，師恐大義微言卒晦于世，乃著是說云。</p>
六年癸酉<p style="margin-left:1em">師六十八歲，答江似孫、陳紀嘗、馮爾赤、陸內史寶問道書，答報恩修禪師書，答壽州方侍御書，製文殊大士贊，題童子南詢觀音贊，為萬如微、木陳忞題自真贊，贈同參慧轂輪偈。</p>
<p>夏四月建通堂，九楹，深六十尺，延袤一百四十尺，于大雄寶殿之西偏，前容方軌，內受千人應供，與逵廊半分之。復遣僧三十輩航海入閩，伐山市木于建甌高陽之墟。聞嗣法漢月藏，每提唱時喜為穿鑿，恐後學效尤有傷宗旨，因其省問乃為規誨，云：「吾徒命貫之賚儀雖是分，當亦是分外。何以？彼此既忝為佛祖兒孫，惟以道契為主，豈可以勤省儀供為事而云慢惰哉？」如云：「破殿雨淋、茆徑不闢，亦住山之嘗分，然老僧尤願吾徒為眾當以直心直行、本色本分，不可私有別法加于眾，是老僧之所望也。而老僧于天童雖有造殿之舉，蓋因天童舊僧請老僧之意無他，惟為佛殿空虛，故不得<span class='corr'>已</span>而為之。至于成與不成亦隨緣分，豈敢固必也哉？」又復瑞光頂月弘徹，其略云：「睹瑞光語比前語覺暢，而中有為慈雲舉揚正法，似乎太生穿鑿。」徹蓋藏之嗣也。為夏通燈作曹溪源流答頌，自南嶽至禹門共三十有三世焉。</p>
七年甲戌<p style="margin-left:1em">師六十九歲，春建諸寮十九楹于方丈後山之麓，復于善法堂之西偏建屋一十四楹。視前九楹者，淺十尺，修倍六十尺級高下，而三授之前均後殺，正與應供之堂聯翩其列焉。因居士乞壽五旬，偈為題曰：「夕陽西去水東流，人老何曾見白頭？能向個中高著眼，普觀法界是同儔。」示靈根荷禪人偈，為本梵禪人題血書《華嚴經》，後為眾禪者作洞山尊貴頌，為黃檗費隱容題自真贊，為雲棲蓮大士作真贊，復朝宗忍書。聞藏公猶弗悛，復與書曰：「祖師西來，秉教外單傳，別行一路。自佛果作碧巖集，大慧謂宗門一大變，故特毀其板。後曹洞宗人入少室，無本分為人而提唱評唱，少室絕無本分衲僧出者天下共知之。今吾徒提智證傳，則臨濟宗至吾徒又一大變，為講席矣。且教中尚忌所知障為智障，吾徒到處提智證傳為出人之表，擬臨濟兒孫而貶剝他人者乎？故老僧去夏與吾徒云『當以本色本分』者此也。但本色本分行之在吾徒，信與不信在學者。寧可遵上古之規繩餓死于林下，不可好熱鬧而恥辱于先聖云云。」時藏公執吝如故，乃因書復劉孝廉中痛斥其非，故有闢妄七書出焉。</p>
<p>夏雨甚時，西澗湮夷無復，故岸山水暴漲，囓及平原，師乃躬率徒役，目持畚鍤築長堤。首起缽盂蜂下尾屬外萬工池，通計一千三百五十尺，皆用巨石壘砌。</p>
<p>秋，殿材至自閩挾六舶泛鯨波浮江塞港而入。<span class='corr'>已</span>進關過閘矣，府上佐以私意紏察，師云：「寺明州寺耳，豈為吾修哉？」徑拂衣去，時李侍御追挽，不可。</p>
<p>過慈谿，馮憲副元<span class='corr'>颺</span>、結諫元飆要諸郵亭力為攀留，乃率邑之士紳與侍御躬送還山，上堂說偈：「道人行履處，幽然意不蒙，檀越雖送入，不可把雲封。試看紅輪日，任運轉西東，古今嘗顯露，繇來無定蹤。」</p>
<p>冬，黃元公服闋補武林司李省師，山中為上堂，有「選佛與選官，同體不同服，不以服飾觀，便見真面目」之句。復二馮居士問道書，為黎眉居士製教外別傳序，卻杭州靈隱之請。</p>
八年乙亥<p style="margin-left:1em">師七十歲，製高峰大師真贊，題三際法師真贊，為定水禪人題自真贊，為孝廉李仲華題自真贊，作慰鍾孝廉書，著辯天說為泰西教也，與藏公書萬言有奇，即今之後錄也。書誡聖恩諸子，獲藏公計音也，復為藏公答驥超祁居士書。</p>
<p>秋，建天人師殿于殿之址，高百尺，縱廣如故。建殿九楹，為演法之堂，高六十尺，廣如殿之百三十尺，縱如殿之九十九尺而殺。其十建閣而藏佛菩薩之語，于善法堂西廡之右，高五十六尺，廣如殿之縱，縱殺殿之三十尺，皆同時建立焉故。師撾鼓上堂，有「不用材木，殿閣成現；不勞斧斤，法堂本彰；不動舌頭，只向青天白日下，要轉便轉」之語，蓋初秋四日也。</p>
<p>冬于朝元寶閣之基復建護世四神王殿，高深壯麗，傑立其前，正與天人師殿相雄峙。更於明樓疊翠聞俯善法寶藏之闕建寢堂，一十三楹，中五為丈室，西五為樓、為燕閑，其三之在東者則設開山，與說法本寺者之位號而祠奉之。未幾天，供廚復成，左達西澗，右抱九楹。若迴瞻遙禮於法寶藏閣之前，中奉異僧所識之監廚使者。蓋寺初嚴是相時，有異僧過見之，囑曰：「他後當有數萬指，從此君受食。」故寺僧奉之猶敬虔云。為爾保程居士題自真贊，製說法堂之銘，答孝廉唐祈遠問道書，書復司李黃居士，偈示廷尉錢元沖。</p>
<p>是歲之冬，為師七旬降誕之期，堂眾踰三萬指，僧俗男女蠅聚蟻附，無地以容。其四方問候者晝夜絡繹不休，而寺無恒產，歲用皆仰給十方，無匱乏焉。先是殿之左有古柏枯且死，至是復榮。</p>
九年丙子<p style="margin-left:1em">師七十一歲，上元日黃司李入山省視，復為上堂：「今朝正是正月半，家家辦賞上元節，都隨浮世恣情歡，誰省茫茫忘本確？秪有居士黃元公，獨入深山無別樂，不若維摩但默然，互相唱和妙獨覺。」為佛音智黃清伯題自真贊，示淨虛禪人法語，示佘偈，示侍郎沈何山演偈，示孝廉唐祈遠偈，送其侍者住雪竇上峰偈，與頂目弘徹書，與劉孝廉道貞書，洎駁藏公語合二萬言——即今之闢妄三錄也。</p>
<p>是歲東建左序修廊，與前九楹、十四楹者森然夾殿而立，西建兩司於法寶藏、天供廚之間，堂司後、庫司前皆廣博崇深。復于護世四神王殿之右覆屋四周，通二十楹，為涅槃之居。以處有疾，僧伽名曰有喜者，從雲問錢廷尉士貴所命也。先是廷尉有子及冠而卒，卒時數稱天童，後復夢告曰：「我今天童披染三年，還復歸來，故廷尉入山求所以似續之」者，師為勸修是堂。堂成，生二子，故廷尉捐貲作種種饒益事，為海內一時之冠，云：「又白天廚供之西循澗而北隆者，屋之窪者樓之，延聯至于缽盂峰下外，復繚以周垣而寺西之地盡矣。」</p>
十年丁丑<p style="margin-left:1em">師七十二歲，製先覺堂碑文，復自書之，又製皋亭真歇禪師塔院興修偈，有「當年屋塔護全身，一夕火光真歇了」之句，以院燬于火故也。次韻示李警庵四首，復南嶽霜輪法師書更示以偈，示覺圓敏禪人偈，為恒證據張敬橋、張通伯題自真贊，為眾禪者作溈山水牯牛頌，為祁驥超居士書「醒庵」二字更跋其後。</p>
<p>二月，為木陳忞書「正覺靈光」四字於南海梵音庵，舍利記贊之前撾鼓上堂，舉黃檗費隱容為座元，時容解院事歸省自閩川也。</p>
<p>三月，遠近鬨傳以師將赴大溈之請，闔郡士紳偕入山中計留。為洞如覺製傳和尚真贊，示天鈞徐居士偈，題靈鑑法師真贊，復嘉魚曹居士書更示以偈，為是空、表自、瑞峰三禪人題自真贊，為清庵澄題自真贊。</p>
<p>六月，卻弁山圓證之請。</p>
<p>七月，發慰馮憲副左遷書。</p>
<p>八月，跋振伯周居士血書《金剛經》，更示以偈。</p>
<p>九月，其侍者乞山居之顏，為書「端嚴一宣」四字授之。</p>
<p>十月，立朝宗忍為西堂，復瑤草馬大中丞問道書，復佘周生、胡彥彝二居士問道書。</p>
<p>十一月，為林野奇、朝宗忍題自真贊。</p>
<p>十二月，卻荊溪禹門之請。是歲建屋于寢堂之前及先覺司香之室，以樓計者十有三楹，以室計者則四十有四楹，以明堂計者則前後左右有五。猶以伽藍祖師未有寧宇，乃於殿之左右翼建堂二區而奉安之。復肖三世如來相於殿中，肖當來慈氏，與廣陵所輦至護法天大將軍像，皆礱石為床座，莊嚴妙麗莫與京者。</p>
十一年戊寅<p style="margin-left:1em">師七十三歲，道風益播，無遠不屆，雖下里窮荒之域、身形拘礙之人，莫不想望風裁，而咨決心疑者，師一以慈光攝受之。</p>
<p>是夏遂有復韶陽劉曰相、陳明欽二居士問道書，復閩漳尼寂輝問道書，復五羊葉行證、袁行成二道婆問道書，復內監車天祥、蘇若霖問道書，復鹽官朱通頂問道書，復毘陵王登之、王觀方問道書，復秀水孫洪基、徐廣密問道書。春建下院于古攔路庵之前，殿堂齋庫<span class='corr'>几</span>叢林所宜有者咸備焉。</p>
<p>三月，荊溪闔邑士紳以師年臘尊高，宜歸根桑梓，復有法藏之請，師以衰病力卻之。履卿戈居士乞偈，以玄沙頌通意云：「踏翻漁艇承家業，笑出蘆花月正圓，地闊天長三幅紙，同風千里為誰宣？」師次韻，為示冬濬外萬工池，師親自率眾鑿澗置堤以殺壅閼之災。按天童志云：「裡外兩區，昔人費多工鑿成，故名萬工，又名雙鏡，各深數十尺，一道橫分，澄碧可鑑，上峙七塔，徑緣此入。先是外池壞于洪水，裡尚無恙。崇禎辛未，忽遍生朱藻，波紋爛然，而密雲老人適至<span class='corr'>此，</span>殿工告成，念外池湍決，緣內水直瀉無旁殺其勢者，乃別為一澗引西澗水曲折出清關橋下，皆輦致巨石堅築圍岸，計工亦且萬云。」示程泰華、顧德祥、鮑元之三居士偈，示程弘業持經法語，葉行如、崔明道二居士乞語薦親，書偈示之。</p>
十二年<span class='corr'>己</span>卯<p style="margin-left:1em">師七十四歲，正月修天童列祖塔，奉衣盂資為龍池傳和尚營歲祀之田，善卷樂菴祖田如之。為驥超祁居士製宗門崇行錄序，臺山梅庵宜新搆梵宇成請額，為大書「獨露堂」付專使，更次以偈。</p>
<p>二月，遣唯一潤率諸禪，復航海入閩市材集，公孫居士摹師小影勒石請贊，自書授之。二無張京兆瑋入山參謁乞開發，為示偈云：「一切二邊俱坐斷，本無中道可須安，掀翻海嶽無人會，白棒當頭為指南。」四月，為古南牧雲門題自真贊，復孝廉張立廉問道書。丹陽湯應冠者嘗遊禪肆，因自集刻相見諸老語附狀呈師，師目其說多紕繆，恐誤人，乃答曰：「承翰刻中載貧道機語，總之有無不必論，如謂貧道一棒的的清而有力，則知居士未諳貧道棒頭指處，故未得如龐居士之『唯吾自偶諧』，故見有偶、有老聃、有孔丘。及知斯事無，止法如七層塔，一層又有一層者，正居士眼華也，豈不聞古云：『當何所務即不落階級？』請居士細思之。」</p>
<p>八月，寺鄰徐氏之族，以師所修祖山為<span class='corr'>己</span>塋兆嘖有煩言，師徑曳杖去。按梅谿語錄答諸郡縣留行書，其略曰：「貧道濫主天童法席，誠非其人，但既身處此地，不得不任其責，山中一切宜問，況歷代祖師之塔？法道有今日者，以有歷代祖師也。有歷代祖師故，天童斯有今日。飲水尚當知源，學道人可以忘本乎？然則貧道初入天童，即當以修塔為第一義，所以遲遲至今者，於中良有不得<span class='corr'>已</span>也，一則念久弊不可頓革，一則念<span class='corr'>已</span>於天童無絲髮之功，驟舉難行之事人必不諒，一則念徐宅萬一不能以道義自持或有煩言，則貧道唯有一去，如此則天童有再興之機，而某宅實敗之。上辜諸檀信，下陷某宅，以無量罪過非利生本願也。今辛苦九年，百廢麤張，自揣於諸檀相喚初心稍可無愧，故敢為是舉。然自知無德，不足以化人，又不忍坐視祖塔終於毀壞，其勢亦惟有一去而<span class='corr'>已</span>。」</p>
<p>過虎林，錢瑞星太史、洪清遠中丞、與孝廉王元建、方子凡輩咸執弟子禮問道，留供養，卻之。卒至子凡園，居浹旬，會明州護法諸公挽留，繼至而杭之，四眾瞻禮者且日以萬數，師益厭。因夜發將之荊楚，抵吳門，問道弟子諸千，如要迎為一。</p>
<p>過鹿城，以次受葉縣侯張孝廉、顧宗伯齋，遂得王明州園長書，且浼宗伯力挽不聽前，師益堅去志。取道虎丘，禮隆祖塔，出貲囑累申方伯青門、汪方伯如石、楊解元維斗為修葺之。時四方風聞師將遠去，留益力，於是暫還檇李，作退休計。一時富有力者聞之，爭得師供養，莫適從乃止孫集公園，問道者如市，語載梅溪錄中，而越諸檀護使者日相望于道，不得<span class='corr'>已</span>聽還天童。</p>
<p>九月晦，嗣法費隱容迎至金粟，大集武原諸舊人檀越侍齋，留七日。</p>
<p>十月，入山，故陞座，有驀拈拄杖云：「爭如者個木上座，生平不近人情。」之語，偈示顧宗伯瑞屏、集公孫居士、孝廉方子凡持經法語，示別駕曹茹真，為宗伯封翁書「知非閣」三字，立林野奇為西堂。</p>
<p>師出凡五旬，過郡五縣十六，所至無僧俗男女空邑傾都，甚而追隨不獲見者，若干數士紳之輩舟車之勞不與焉。按天童志曰：「<span class='corr'>己</span>卯秋，老人曳杖渡江為修塔也。」其事不具論。徐侍御心韋凡三致書，苦心備至。歐陽廬陵云：「初匪其艱，在其終之，侍御之護天童，可謂有始卒矣。」</p>
<p>寧波、慈谿、餘姚諸薦紳先生或合詞、或耑簡、或轉囑挽留，不遺餘力。王海道園長書一再至，且託謝侍御象三致請教饑渴之懷，即裴丞相之於黃檗，白侍郎之於鳥窠諦信，不是過焉？</p>
<p>時卓錫梅溪庵，孫居士集公梓語錄以行，文司李燈巖為之序，曰：「有敬日月、肅江河者，即有射日月、詛江河者，道明而聖或時可毀，法著而佛或時可攻。聖未來毀毀，聖道愈明；佛豈致攻攻，佛法愈著。」云云。是行也，追隨杖屨則有黃大參履素、顧宗伯瑞屏、張京兆二無、王居士金如、祁居士驥超、周孝廉君謨，而往返山中不避嫌怨，蓋宗伯之力居多。</p>
十三年庚辰<p style="margin-left:1em">師七十五歲，春又正月再卻雪竇之請，先是丙子冬僧發光凡三請，師弗赴。至是復以宗伯之狀來，其略曰：「今春有僧靈雲同徐、樊二居士從雪竇來，苦乞大師住<span class='corr'>錫</span>，彼山大師如鑒其誠而許之<span class='corr'>錫</span>，疇至秋不難再渡錢塘親送大師之雪竇，疇亦擬搆數椽於徐鳧巖，與大師之鐘鼓相聞，亦浮生一愉快事也，望大師決焉。」師力卻之。偈示見雲余內監，為黃介子、柳昇宇、襲侍者題自真贊，復東魯武岷源問道書。從沈給諫因仲請，為尹山隆菩薩書「聖朝首表」四字，奉和高廟御製賜隆菩薩詩，有「無影樹頭身出表，不萌枝上覺花從」之句，蓋隆焚身顯化事詳吳中聖蹟記。內監王弘胤嚮師道化，復聞師有辯天主教說，慨然誓作法城衛塹，且切皈依之志，師為答云：「來諭求老僧記獲菩提，老僧自不見有一人受記者，果知此意，即欲逃老僧而不可得，何用求耶？只因人不知此，所以說天說地，老僧因不得<span class='corr'>已</span>辯之，非多事也。」</p>
<p>夏六月，見朝宗忍錄，有與禪者論臨濟玄要，語多違從上綱宗，與書規正之，萬言，名判朝宗說。秋九月，朝宗不自悛革，執吝前說如故，乃親抵秣陵面鞫之。</p>
<p>十月，至石頭城，忍避匿不出，一時諸嘗問道者——如方侍御孩未、張京兆二無、錢太嘗元沖、趙屯田二瞻、阮給諫元海——咸驚喜出非意，留齋三日，離都還山，故有復判朝宗書出焉。題聖緣唐居士像，示心僧趙屯田偈，蘇慈引、李妙光、王實相三內監偈，砯崖徐居士偈，書答鴻寶倪太史。太史與師書，其略曰：「元璐根器薄，然讀和尚書微見鞭影，一我亦有性骨，只是拗耳，和尚治拗應有法，何不偽與之？華鬘三尸蟲，著身不得脫，立當乞哀，還望和尚終悲憐之，一我者諱觀。」復為太史同門友，所謂太平獨往子也，曾見師天童，于師言句不契，因自著逢渠解等書排諸方，故師與辯折亦幾萬言，見直說中。復木滇南白生問道書，是歲山中建置，告厥成功云。</p>
十四年辛巳<p style="margin-left:1em">師七十六歲，次韻答璞川曾居士偈，復陳靖江木叔書，更步來韻，復東魯武張聯問道書。</p>
<p>四月，立石奇雲為座元，製笑巖寶和尚真贊，募塑初祖達磨偈。</p>
<p>五月，國戚田弘遇為承乾宮皇貴妃田氏奉旨進香，賚紫衣入山，命陞座，師為演法，奉祝皇圖，更明佛祖信衣授受之旨。為石奇雲、元真德題自真贊，嗣宗吳居士乞語祈嗣書偈示之。</p>
<p>八月，辭南都報恩之命，先是正月二十日前軍都督府帶俸太子、太傅、左都督田弘遇題奏，稱「南京大報恩寺，係朝廷家佛堂，高皇高后聖碑在焉。梵剎志載有文皇敕書，始知額名報恩，乃統承大寶之後，修此以報高皇高后之恩者。近厄于劫火八十三年，祖宗孝恩勝蹟一旦委諸瓦礫，臣實恫然，今鄉紳士民久欲捐修天童山，七十六歲高僧圓悟大闡宗風，凡人見之無不樂施，但未奉明旨，不敢擅舉，仰乞皇上俯鑒臣言，敕下該管衙門奉行督理興修，以祝延萬壽，庇佑生民」云云。</p>
<p>三月二十六日，奉聖旨，特賜俞允，繇是國戚與都下士紳合詞敦請，師以衰邁力卻弗赴。</p>
<p>九月，嘗住務殷眾益繁，師忌盈滿，乃因事出山，僧俗遮留不止，遂曳杖渡江。過紹興，問道弟子祁驥超、侍御祁世培要止別業，為棧絕往來以省，師酬應然。四方問道者日戶屨晨滿如市，莫能禁也。</p>
<p>居凡四閱月，為祁德公父夷度翁、母王氏題贊，示惠王府王選侍法語，復吳嗣宗、汪元泰、吳培之三居士問道書曰：「至詹居士乞薦先慈書法語示之。」輿則吳居士與師書曰：「承委新刻，序引幾番，伸紙及細玩多遍，覺師言尚贅，而不肖又於佛頭著糞乎？三峰潭吉之狺狺，可以聳好奇嗜異者之聽，而不能惑正知見真善知識也。師第當一嘿付之耳。」潭吉者藏公嗣也，有為藏公救義之辭，師復闢之，故士云云。師答曰：「於佛頭著糞，不妨著著第一，若慮糞污佛頭，則即『佛』之一字<span class='corr'>已</span>先污了。」示報恩玉林法侄書。</p>
十五年壬午<p style="margin-left:1em">師七十七歲，明州海道宋先之特遣使迎師還山，且託侍御勸駕，師不得<span class='corr'>已</span>乃親過甬水，以天童囑累宋公，然後別諸護法士紳，徑拂衣入天台。</p>
<p>春日觀雪化，示量侍者：「臘雪凝山連澗塞，春風一拂盡成流，看來幻景渾如夢，忽醒江山故眼眸。」</p>
<p>正月二十四日至通玄，山紆路僻，澗肅林寒，人跡罕登涉，而學者日益親依，雖任勞苦服役、雜傭作加諸驅逐弗去，繇是復成叢席焉。</p>
<p>二月，示紹文金內監偈。三月，復詹曰至、張太素二居士問道書，為鳳階謝居士題自真贊。</p>
<p>四月，復朝宗忍書，再示惠府王選侍法語。</p>
<p>五月，武張聯居士乞語荐親，書偈示之，復台州蔣司理楚珍問道書。</p>
<p>六月初六日，再卻田國戚報恩之命。二十四日與期生吳居士：「如貧道再撞到居士面前了，但不能為居士吐一字云云。」</p>
<p>七月，天台縣百里內居民咸見通玄峰四山變白，夜有流光如火炤耀巖谷。初三日，師示微疾。初五日，手書復驥超祁居士。</p>
<p>初六日，嗣法靈鷲石奇雲以問疾至，師顰蹙曰：「汝忝為一方化主，柰何以我故頻頻往來，騷擾諸山哉？」不懌者久之。</p>
<p>初七日，晨興巡閱工作院務如故，日午歸方丈，語侍僧倦甚，因登寢榻臥，少頃起坐，跏趺未竟，奄然示寂。按庚辰夏啟侍者以<span class='corr'>母</span>老歸蜀侍養，摹師像請贊，師為題云：「葉落歸根，如子得<span class='corr'>母</span>，來時無口，汝還恁否？」嗚呼啟歸，一歲而卒，卒未逾年而師亦滅，夫豈偶然哉？是月，明州、天台兩處僧俗咸欲起塔廟奉全身相，持莫可決，乃於龕前枚卜，三之太白。九月，門弟子率勤舊六十餘人執紼擁幢，歸師天童，塔建本寺前山幻智庵之右隴。僧俗四眾送者以萬計，哀聲震山谷，更以居恒收藏髮爪，建窣堵波于玲瓏巖上峰。</p>
<p>先是青烏家為師覓地，踏遍群峰莫知向，詣偶憩足青溪之陰，忽一總角童子前笑曰：「汝等為老和尚擇地耶？汝嘗住自有地，何用他覓？不見道青龍腳下眠，買盡世間田？」遂遙指烏柏樹，云：「此下是也。」果如言而得吉壤，及訊之，數里內曾無是童云。</p>
<p>師凡六建法幢，其陞堂語要、開示小參、機緣法語，書問、拈頌、偈、贊、雜著，弟子隨時抄錄，總禹門、通玄、黃檗、金粟、育王、天童各有集刻傳布，因編輯不一家，紛紜間出，學者靡所適從，而容復刪訂成十二卷刊行，其闢妄據評、辯天判語諸說係木陳忞與白山布季牙璜錄出，介子黃毓祺編為十卷，與闢救說共刊行，以壽于世。其支本別部如夏通燈所集源流答頌之類，則叢林學者包藏袱挾，不啻百千部散諸人間矣。</p>
<p>剃度弟子自通壽……等凡三百餘人，嗣法自大溈如學、萬峰法藏、東塔海明、天童通容、金粟通乘、寶華通忍、禹門通微、廣潤道忞、雪竇通雲、古南通門、報恩通賢、通玄通奇一十二人，各各入廛，垂手分化一方。至于王臣國士投身罏韝，親見指歸，則大司憲王公志道、侍御方公震孺、居士沈求如、通華王金如、朝式孝廉李公燦、聞人黃介子毓祺……，其最著者。自此以還，如陶祭酒石簣、唐太嘗凝之、徐侍御心韋、馮大中丞留仙、大司馬鄴仙、李侍御漸鴻、曹侍御愚公、王侍御芳洲、顧宗伯瑞屏、王督學園長、黃大參履素、祁侍御世培、周侍御衷玄、謝侍御象三、陳侍御平若、陸內史敬身、劉郡丞九霞、錢太嘗元沖、張大司憲二無、趙屯田二瞻、張廣文客卿、吳憲副輿則、金太史正希，孝廉唐祈遠、周君謨、鍾海槎、張元岵、方子凡、張弘一，居士蔡子穀、管霞標、馮爾赤、祁驥超、徐型塘、姚通省、胡行昭輩，則皆恪誠諦信，所謂弘護無斁者也。</p>
<p>師以海山容納之量誘掖方來，凡聖一目之懷等觀大地、說法不帶枝葉，為人絕諸廉纖操惡，辣鉗鎚單，提持向上，碎莽蕩二見之窠窟，剪差宗異目之稠林，微犯必呵，纖情不順，所以士大夫中往往有聞時富貴、見後貧窮者多矣，況諸學子？一以從上綱宗納諸海印三昧，苟有差互，痛與排斥。</p>
<p>昔人稱佛印元牽牛蹊人之曰而奪之，牛元弗惜，雖師亦有焉，力爭祖命，靡愛厥身，卒俾少室重光、濟河復漲，三十年間風行草偃，馳走天下，宿衲嚮往，一世鴻儒，道滿神州，名傳紫閣，愚頑知慕德，率土盡欽風，故過化則掃邑空都，來施則傾廩倒橐，坐立之際，千指圍繞；顧盻之餘，蜃樓幻出。雖晚年謝跡名藍投身絕壑，而蠅趨蟻附奔輳愈殷。及夫慧日停輝、慈雲掩彩，四方聞計如喪所生，千里哭臨有同孺慕，山川為之變色<span class='note-inline'>(通玄峰四山變白)</span>，太白況乃效靈<span class='note-inline'>(化現童子指點吉壤)</span>，則皆師生平教澤所普被、至行所感通，如斯之類蓋久矣。</p>
<p>落江湖之曰碑矣，若其約眾持身之法，紹先啟後之謨，動必合章程、語必該典，則津梁百世標表人天者，則雖費日糜年莫可殫紀。今謹採叢林耆宿平昔記聞與眾所親知目見者，參諸往錄定之歲月撮略而編次之，庶幾傳布將來，使千百世而下有所取信云。</p>
</div><p>密雲禪師年譜終</p>
</div></div>
<div class='div-w'><p class="pre">　<span class='note-inline'>(先師密老和尚全錄十二卷年譜一卷并序<br/>　文共三百八十六葉，計板一百九十九<span class='corr'>塊容</span><br/>　謹捐銖貲發梓，送入楞嚴寺<span class='corr'>室</span>，久遠<span class='corr'>流通</span>，<br/>　<span class='corr'>所冀</span>　龍天<span class='corr'>擁</span>護，傳垂不朽。勿<span class='corr'>致廢隳，永為</span><br/>　後學津<span class='corr'>梁</span>云。　徑山嗣法門人<span class='corr'>通容識</span>。)</span></p>
</div>
</div><!-- end of div[@id='body'] -->
</body></html>