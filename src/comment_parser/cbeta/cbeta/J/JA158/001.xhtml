<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>密雲禪師語錄序</p><p>達磨受西天般若多羅密印，六傳而至曹溪，曹溪之後分為二枝，而臨濟之兒孫獨盛。臨濟之後又分為二枝，而楊岐之兒孫獨盛。蓋監寺受慈明遙記，與黃檗之記臨濟正同，故禪道獨為天下冠。今之所傳臨濟派者，則皆系出於圓悟勤之子虎丘隆者也。</p>
<p>虎丘之子天童華知見高邁，大慧嘗作偈特稱之。天童華傳天童傑，傑傳破庵先，先傳無準範，範傳雪巖欽，欽傳高峰妙，妙傳中峰本，本傳千巖長，長傳萬峰蔚，蔚傳寶藏持，持傳東明旵，旵傳海舟慈，慈傳寶峰瑄，瑄傳天奇瑞，瑞傳絕學聰，聰傳月心寶，寶傳禹門。傳禹門嫡子是為今天童圓悟大師，大師之望前圓悟勤公凡二十世，其望臨濟則三十世，而望達磨則四十世也。</p>
<p>天童居大海之東，山川環擁。當年之坐道場說法者八十餘員，大率皆臨濟之裔也。庚午之春，余在武林僧舍偶見大師語錄，一編始知臨濟宗風至今未墜，修書致敬請師說法。太白山中即天童華禪師故址也，棒喝交馳，學者無開口處，莫不望風而靡，以為臨濟再來也。</p>
<p>大師操履嚴峻，有古尊宿之風，行解相應，與末世之狂禪迥別。余嘗睹其用處縱奪自繇，每吐一言蓋天蓋地，其所從來者異矣，應般若多羅之讖，而中興臨濟之道，於今時正令全提，坐斷十方世界至矣哉。</p>
<p>崇禎壬申，歲三月朔旦，弟子黃端伯稽首和南譔</p>
</div>
<div class='div-xu'><a id='mulu3' />
<p class='h2'>密雲老和尚語錄序</p><p>達磨西來，直指人心見性，謂之教外別傳，翻盡四十九年葛藤，獨拈花一則，鋸解不破、斧劈不開，曷為？</p>
<p>密雲老人語錄，緇素尺一奉之，夷夏圭璋拱之，蓋古尊宿當陽提令各擅勝場，有如龍吟虎嘯、有如閃電轟雷、有如千仞鳳翔、有如百川鯨吸、有如孤松嶽立、有如萬派聲銷，非不旗鼓一代、俎豆千秋；總不如老人嚗嚗論實、單單據本，不鋪文彩、不通意解，直下勦絕窠臼、斷人命根，或與當頭摑、攔胸搊、或與驀面唾、劈脊摟，覿體提持，未嘗有一法與人。每居恒示璧：伊問訊時我低頭，伊禮拜時我合掌，半觔還八兩，二五得一十，彼自無瘡，勿傷之爾。</p>
<p>老人出世晚，歷年多利人，廣自禹門至天童，返通玄，踞座六大剎，金粟稱最盛。金粟為予捨身命處，予侍金粟凡七閱春秋，迨冬制有放出一群猛虎句，喜可知<span class='corr'>已</span>。雲[袖-由+乃]法裔如林如藪，振濟宗者皆出自金粟，即今費隱和尚，繼席弘揚，不改父道，宗門仰之，金粟其薪傳地也。</p>
<p>蓋老人極慈悲是極惡辣、極惡辣是極慈悲，杖頭所指，十方猊象航海梯山；纔動齒牙，遐邇兢布，則謂是老人語錄。老人何有哉？費和商重，加攷定法，今垂後命，壁堇較讎，因敘述如此，絕不敢作綺語攢簇。雖然，塗污不少，罪過罪過。</p>
<p style="margin-left:2em;text-indent:-2em">弘光元年，歲次乙酉，清和既望，弟子明暹蔡聯璧九頓首撰。</p>
</div></div>
<div class='div-other'><a id='mulu4' />
<p class='h1'>密雲禪師語錄目錄</p>
<ul class="">
<li>序文</li>

<li>卷第一
<ul class="">
<li>住直隸嘗州龍池山禹門禪院語錄</li>

<li>浙江台州天台山通玄禪寺語錄</li>
</ul></li>

<li>卷第二
<ul class="">
<li>浙江嘉興金粟山廣慧禪寺語錄</li>

<li>福建福州黃檗山萬福禪寺語錄</li>
</ul></li>

<li>卷第三
<ul class="">
<li>浙江寧波鄮山育王廣利禪寺語錄</li>

<li>再住嘉興金粟山廣慧禪寺語錄</li>

<li>浙江寧波天童山景德禪寺語錄</li>
</ul></li>

<li>卷第四
<ul class="">
<li>上堂開示</li>

<li>小參</li>

<li>晚參</li>

<li>入堂</li>

<li>室中開示</li>

<li>偶言</li>
</ul></li>

<li>卷第五
<ul class="">
<li>入室</li>

<li>勘辨</li>

<li>問答機緣上</li>
</ul></li>

<li>卷第六
<ul class="">
<li>問答機緣下</li>

<li>行繇</li>

<li>法語</li>
</ul></li>

<li>卷第七
<ul class="">
<li>書問上</li>
</ul></li>

<li>卷第八
<ul class="">
<li>書問下</li>

<li>舉古</li>
</ul></li>

<li>卷第九
<ul class="">
<li>拈古</li>

<li>徵古</li>

<li>別古</li>

<li>代古</li>
</ul></li>

<li>卷第十
<ul class="">
<li>頌古</li>
</ul></li>

<li>卷第十一
<ul class="">
<li>偈</li>
</ul></li>

<li>卷第十二
<ul class="">
<li>讚</li>

<li>佛事</li>

<li>雜著</li>
</ul></li>

<li>附
<ul class="">
<li>行狀</li>

<li>全身塔銘</li>

<li>衣缽塔銘</li>

<li>道行碑</li>

<li>年譜</li>
</ul></li>
</ul></div>
<p class='juan'><a id='mulu5' />密雲禪師語錄卷第一</p><p class="byline">嗣法門人如學編</p>
<div class='div-other'><a id='mulu6' />
<p class='h1'>住直隸嘗州龍池山禹門禪院語錄</p><p>萬曆丁<span class='corr'>巳</span>歲四月望日，眾請上堂，師至法座前指云：「堂堂坐斷千差路，卓卓分明絕去來。」喝一喝，顧視大眾，云：「還見麼？」遂陞拈香，云：「此一瓣香，豎窮三際、橫遍十方，爇向爐中，供養本師釋迦牟尼佛，<span class='corr'>并</span>及十方諸佛、歷代祖師，普同供養。」次拈香云：「此一瓣香明歷歷，上拄天、下拄地，爇向爐中，端為祝延今上皇帝萬歲萬歲萬萬歲，伏願天下太平，萬民樂業。」又拈香云：「此一瓣香名不得、狀不得，自從親遭毒手，今日對眾拈出，爇向爐中，單為供養即此禹門堂上傳曹溪正脈三十三世幻有老人，用酬法乳之恩。」</p>
<p>就座，上首白椎云：「法筵龍象眾，當觀第一義。」師舉拂子，召云：「大眾見麼？只此拂子，<span class='corr'>已</span><span class='corr'>刺</span>破釋迦老子眼睛了也。眾中莫有眼見如盲、口說如啞者，向金不博金處，道將一句來。」良久，云：「眼空宇宙渾無物，大坐當軒孰敢窺？」擊拂云：「若向這裡領略得去，便請歸家穩坐。又烏用百日為限，剋期取證？脫或未然，更聽葛藤。」復擊拂云：「一切智智清淨無二、無二分，無別、無斷故，禹門院裡上堂，四大部洲打鼓，南山起雲，北山下雨，且道簑衣箬笠向甚麼處著？有知著落處者，出來對眾通個消息；若也未知，恰是開眼瞌睡。禹門如此告報，莫有不甘底衲僧奮性出來，把腳拽下座前，爛搥一頓，共助無為之化，寧不謂之好事者哉？」又良久，云：「原來一隊郎當漢，雖然如是，逢人切莫錯舉。」擲下拂子。</p>
<p>復舉：「波斯匿王問佛云：『勝義諦中還有世俗諦否？若言其有，智不應一；若言其無，智不應二。一二之義，其義云何？』佛言：『大王！汝於過去龍光佛所曾問此義，我今無說，汝亦無聞。無說、無聞，是名一義、二義。』今日忽有人問：『禹門勝義諦中還有世俗諦否？若言其有，智不應一；若言其無，智不應二。一二之義，其義云何？』即向道：『一個鼻頭，兩孔出氣，是名一義、亦名二義。』大眾不勞久立，伏惟珍重。」拍膝下座。上首白椎云：「諦觀法王法，法王法如是。」</p>
<p>上堂，呈拂子，召大眾云：「還知麼？還見麼？若也未知、未見，悟上座枉直作曲，打個之遶，與諸人說破。何故？悟上座出身本非他邦異土之人，即本邑南嶽山中一介樵夫耳。況因在俗家寒，未嘗讀儒書經史，脫塵年晚，又不曾備歷講筵。既然如是，即今出頭來作甚麼？蓋為我幻有老人有不了底公案。且如何是不了底公案？」又呈拂子云：「者便是老人使不了底。於辛亥春二月三日擊鼓集眾，於此堂上付與，悟上座當時堅執不受。既不曾受……」復呈拂子云：「且道即今者個從甚麼處得來？眾中莫有知來處者麼？若也知得，受用無窮，不從人得。所以道：『向上一路繇來千聖不傳，放下便休，是諸人元初本分。』設或未然，且引受戒者向前，為伊付戒。」下座。</p>
<p>上堂，舉：「高峰和尚云：『海底泥牛啣月走，巖前石虎抱兒眠，鐵蛇鑽入金剛眼，崑崙騎象鷺鷥牽。』此四句內，有一句能縱、能奪、能殺、能活，簡點得出者參學事畢。」師云：「高峰之句不妨奇怪，只是不經簡點。今日禹門亦有四句：『饑餐、渴飲、閒坐、困眠。』此四句內亦有一句能縱、能奪、能殺、能活，簡點得出者來方丈通個消息。」下座。</p>
<p>上堂。「若論此事，畢竟直不藏曲。諺云不曲，咸謂面赤不如語直。禹門看來即也不然，若據不曲，語直不如面赤。」良久，召眾云：「還會麼？不見道：『心不負人，面無慚色。』」遂湧身震威一喝，下座。</p>
<p>上堂，舉：「盤山和尚示眾云：『心月孤圓，光吞萬象，光非炤境、境亦非存，光境俱忘，復是何物？』洞山云：『光境未忘，復是何物？』徑山杲云：『白鷺下田千點雪，黃鸝上樹一枝花。』」師驀拈拄杖云：「孟八郎漢又恁麼去也？好與三十棒。且道過在甚麼處？」擲下拄杖，云：「具眼者辨取。」下座。</p>
<p>上堂。「若據者個事，正如青天白日充塞圓滿，直是無人迴避得、亦無遮障得。且道既無迴避、無遮障，因甚等閒問著，十人五雙不知去處？」喝一喝，云：「只為分明極，反令所得遲。」</p>
<p>復舉：「龐居士一日在茅屋裡坐，次驀云：『難難難，十石油麻樹上攤。』龐婆云：『易易易，如下眠床腳踏地。』女靈炤云：『也不難、也不易，百草頭上祖師意。』」師云：「悟上座適來方丈裡坐，也不曾有十石油麻樹上攤，亦不見有什麼難；下了藤床來登座，但覺牽筋動骨，又何曾見有什麼易？難易且置，只如靈炤道：『百草頭上祖師意。』眾兄弟又作麼生？」遂舉起拂子云：「者個便是百草頭，且如何是祖師意？」擲下云：「急著眼覷。」下座。</p>
<p>上堂。「大道只在目前，要且目前難睹。若知大道真體，個個成佛作祖。」以手搥胸云：「甜瓜徹蒂甜，苦瓠連根苦。」喝一喝，下座。</p>
<p>上堂。「四月十五日<span class='corr'>已</span>過去，六月十五日猶未來，過去與未來。」以拄杖〡云：「都從者裡剖。」復以拄杖[中-口+○]云：「若於此識得根源，朝打三千、暮打八百；若識不得，是不知痛癢的死漢，莫怪悟上座造口業，壓良為賤。」擲下拄杖。</p>
<p>復舉：「德山初出蜀，於澧陽路上見一婆子賣餅，息肩買餅，點心婆指擔云：『什麼文字？』山云：『青龍疏鈔。』婆云：『講何經？』山云：『金剛經。』婆云：『我有一問，你若答得，施與點心；若答不得，且別處去。《金剛經》道：「過去心不可得，現在心不可得，未來心不可得。」未審上座點那個心？』山無語。」師云：「我若作德山，只向道：『山僧肚饑，揀大者，快搬來。』使者婆子直得手忙腳亂，打發不及。及至搬來時，肩擔便行，管教者婆子疑殺行腳衲僧別有長處。」下座。</p>
<p>上堂。「擬欲參禪圖脫生死，<span class='corr'>已</span>錯了也；不擬參禪圖脫生死，又錯了也。敢問眾兄弟合作麼生得不錯去？咄，洎合停囚長智。」便下座。</p>
<p>普請採茶，上堂。舉：「溈山摘茶次，謂仰山云：『終日摘茶，秪聞子聲，不見子形。』仰撼茶樹，溈云：『子秪得其用，不得其體。』仰云：『未審和尚如何？』溈良久，仰云：『和尚秪得其體，不得其用。』」師云：「溈山大似自昧兼，體用意分二路，致令後人失慕。禹門這裡體用本無二致，且作麼生是體用一致底旨？」舉手云：「普請眾兄弟採茶去。」</p>
<p>上堂。「禪不在參，道不須悟，直下了然，超佛越祖。」驀拈拄杖云：「即今莫有超佛越祖者麼？」卓拄杖云：「正好朝打三千、暮打八百。」擲拄杖云：「為什麼如此？」撫掌云：「者裡放過即不可。」便下座。</p>
<p>上堂。《法華經》云：「密雲彌布，一雨普施。」遂舉起拂子云：「密雲彌布也。」以拂子左右灑，云：「一雨普施也。眾兄弟還見麼？」復云：「眾兄弟具有兩隻眼，決定見，既<span class='corr'>已</span>見矣，現前——若僧、若俗，若長、若幼——各各眼開心悟則不被諸塵所惑，故曰：『隨其根性，各得生長。』此乃覺安師弟適來到方丈要悟上座上堂普施法雨底意旨。」</p>
<p>復舉：「德山和尚云：『我宗無語句，亦無一法與人。』」師云：「若是孟八郎漢，便恁麼領略得去，便見賓即始終賓、主即始終主，主家無賓家底道理、賓家無主家底道理，賓主不交參，彼彼無前後。雖然如是，須知平地上死人無數，灼然出得荊棘林是好手。」驀拈拄杖云：「你有拄杖子，與你拄杖子；你無拄杖子，奪你拄杖子。」舉起云：「者是悟上座拄杖子，作麼生是眾兄弟拄杖子？」良久，度侍者云：「悟上座失利。」下座。</p>
<p>上堂。「一葉落，天下秋；一塵起，大地收。今朝七月六日，無論一葉落不落而天下秋，眾兄弟<span class='corr'>已</span>備知矣。」舉起拂子云：「一塵起也，且作麼生是大地收底道理？」擲下云：「若知撲落非他物，始見縱橫不是塵。」下座。</p>
<p>解制，上堂。「百日禪期正如畫地為牢，秪要諸人知個分曉。若也知得分曉，便知四月十五日結制本非結，今朝七月十五日解制亦非解。既非結、又非解，且畢竟四月十五到今朝七月十五者是個甚麼？若有分曉得者，出來通個消息。」良久，云：「若一總未分曉，無柰漆桶不快何。」下座。</p>
<p>上堂，舉：「文殊師利在靈山會上諸佛集處見一女子近佛坐，入於三昧。文殊白佛：『云何此女得近佛坐？』佛云：『汝但覺此女令從三昧起，汝自問之。』文殊遶女三匝，鳴指一下，乃至托至梵天，盡其神力而女不出定。佛云：『假使百千文殊，出此女定不得。下方過四十二恒河沙國土有罔明菩薩，能出此女定。』須臾，罔明從地湧出，作禮世尊，世尊敕出此女定。罔明即於女前鳴指一下，女子從定而出。」師云：「且道文殊大士用處與罔明大士用處一般，因甚女子不出定？又若罔明大士與文殊大士用處若一般，因甚女子卻出定？眾兄弟還知二大士併女子落處麼？」顧視左右，云：「有利、無利，不離行市，放過一著，落在第二。」下座。</p>
<p>上堂，豎起拂子云：「眾兄弟見麼？過去諸佛、現在諸佛、未來諸佛盡向悟上座拂子頭上聚頭打葛藤，道：『凡所有相皆是虛妄，若見諸相非相，即見如來。』若也放開，從教口勞舌費；若也把住……」擊禪床云：「不消一擊。」復豎起云：「還見麼？」擲拂子，下座。</p>
<p>歲旦上堂。「舊年是新年舊，新年是舊年新，新年與舊年，有口也難中。所謂處處真，處處真，塵塵盡是本來人，真實說時聲不現，正體堂堂沒卻身。」乃顧視大眾，喝一喝，下座。</p>
<p>結制上堂。「今日禹門院裡結制，須與眾兄弟一議，不用眾兄弟參禪、不用眾兄弟會理，單單不用瞌睡。若也瞌睡，一棒打出骨髓，莫言不道。」喝一喝，下座。</p>
<p>解制上堂。舉：「洞山云：『秋初夏末，兄弟東去西去，直須向萬里無寸草處去。』禹門又卻不然，禹門今日解制，兄弟東去西去。」驀拈拄杖云：「逢人切莫錯舉。」擲拄杖，喝一喝，下座。</p>
<p>因雪上堂。「昨日青山，今朝白雪，眾兄弟好消息，野鹿、行人步步成跡，惟有樹角羚羊絕氣息，從來獵犬難尋覓，高著眼始得。」便下座。</p>
<p>上堂。「人人本具，個個不無，不是聖賢了事凡夫，且事又作麼生了？」舉起拂子云：「不喚作拂子便了取好，不喚作拂子便了，又喚什麼作事？」以拂子擊香几，云：「惺惺底惺惺，瞌睡底瞌睡，然喚作惺惺瞌睡，依舊無本可據。」喝一喝，云：「老僧據本去也。」便下座。</p>
<p>端午上堂，舉：「徑山大慧杲和尚云：『今朝又是五月五，大鬼拍手小鬼舞，驀然撞著桃符神，雙手搥胸叫冤苦。』我笑巖師祖道：『大慧大似少個禁，方向青天白日梩見神見鬼。笑巖即不然。今朝正是五月五，雲從龍、風從虎，山僧要與十方現前諸大聖凡賭個賭。信手拈來百草頭，甜者甜兮苦者苦。』引拄杖云：『驀然突出者一條，穿過從上諸佛祖，是你現前諸人百樣具有，為甚少這一個？眾中有個見義勇為漢，憤性出來道：「老和尚切莫寐語，若論這一個敢道現前，人人不欠半分毫。」』放下拄杖，笑云：『汝宛不知？矢上更加尖，堆上重添土。』大眾還知二大老落處麼？若也未知，悟上座分明為諸人說破。徑山不下為人手，師祖能開本分宗。雖然如是，不肖兒孫向矢上加尖、堆上添土去也。」遂以拄杖架肩，云：「楖栗橫肩不顧人，直入千峰萬峰去。」下座。</p>
<p>上堂。「今朝五月十五，幸足黃梅時雨。東家雙手扶犁，西舍插秧入土，孟八郎漢便恁麼去？墮在時人窠臼，更作佛法論量。坐在葛藤窠裡，有人道得出身句，卻來悟上座手裡請棒喫。雖然如是，有一事可疑。卻疑當初雲門大師道：『聞聲悟道，見色明心，觀世音菩薩將錢買胡餅，放下手來，元來只是饅頭大小。』雲門大似病眼見空花，向聲色裡作活計，引得後代兒孫鑽龜打瓦妄生穿鑿，道：『見胡餅不喚作饅頭，即觸住在胡餅上，便成了境，不得謂之明心；若見胡餅便喚作饅頭，饅頭喻心，胡餅喻境，不即不離，即境即心，故謂之見色明心。』悟上座道：若如此<span class='corr'>商</span>量，要見他雲門老子，三生六十劫也未夢見在。殊不知雲門老賊放去較危，收來太速。纔擬議時便換卻汝眼睛。今日長明覺姪做新麥麵饅頭供佛并供大眾。悟上座借花獻佛，普請大眾喫飽了，放下手來恰是東瓜直儱侗。且道悟上座告報與古人相去多少？還知麼？選佛若無如是眼，假饒千載又奚為！久立，珍重。」下座。</p>
<p>普請上堂。「據眾兄弟擔了飯米來伴悟上座，各各計明<span class='corr'>己</span>躬事不該動靜。然而俗諺有之曰：『有例不可滅，無例不可置。』如百丈大智禪師創叢林、立規矩，有普請例，及諸家語錄亦有普請說，所謂作則均其勞、飯則同其食。自今觀之，似乎不然，作者應當作、閒者應當閒，致令古風彫喪、法門澹薄。無他，蓋主者不舉之故也。」乃云：「要且者般事無處得藏竄，所以為大道、所以為公案，擔荷者般事須是者般漢，若畏刀避箭、躲懶偷閒，不足為伴。雖然，恰有個驗處，以何為驗？」舉手鼓掌云：「打鼓，普請看。」</p>
<p>上堂。「今日陞座為通如法姪乞老僧上堂說第一句，老僧不覺失笑，殊不知第一句乃古人之方便耳。若執第一句為寶，則達磨單傳之旨撲地了也。又不知未作意時，分明覿體現前，纔擬心來乞，說時腳跟下<span class='corr'>已</span>蹉過了，直饒恁麼見得、領略得，<span class='corr'>已</span>是言中取則、句裡承當，落在第二句了也。所謂承言者喪、滯句者迷，且作麼生是不承言、不滯句者？還委悉麼？不知誰是個中人，獨自出頭天外舉。」喝一喝，下座。</p>
<p>上堂，舉：「汝州西院思明禪師因天平從漪禪師行腳時到參次，乃云：『莫道會佛法，覓個舉話底人也無。』一日，漪在法堂前徐步經行，院見乃召云：『從漪。』漪舉頭，院云：『錯。』漪進前兩三步，院又云：『錯。』漪近前，院云：『適來者兩錯，是西院錯？是上座錯？』漪云：『是從漪錯。』院云：『錯。』復云：『上座且在這裡過夏，待共<span class='corr'>商</span>量者兩錯。』漪不肯，憤然而去。我笑巖師翁為眾舉了，云：『諸禪者！天平恁麼也不無見處，為什麼被西院連下兩錯？進前無路、退後無門，只者個便是古今行腳稱禪客空抱膏肓底樣子也。當時西院云：「適來者兩錯，是西院錯？是上座錯？」卻好道個「錯」。雖乃將錯就錯，要且抹得一半亦不辱行腳之事，卻云「是從漪錯。」太煞不唧溜，韓盧逐塊，自納敗闕。』乃視左右，云：『如今者裡平平妥妥，無絲毫差忒，山僧忽下兩個錯，云：「錯，錯。」汝等道者兩錯，是山僧錯？是諸上座錯？』一僧出云：『錯。』乃打一拂子，云：『適來教得孩兒解罵爺。』悟上座這裡又不然。何故？諸兄弟又不曾道：『莫道會佛法，覓個舉話底人也無。』悟上座也不曾召眾兄弟、也不曾道個錯。既不曾道個錯，且更<span class='corr'>商</span>量什麼即得？」遂拽拄杖下座，一齊打散，歸方丈。</p>
<p>立秋上堂。「諺云：『朝立秋，陰颼颼；暮立秋，熱殺秋。』此中大有好消息，所謂治世語言與實相不相違，皆只是世間人未曾一簡點。若他簡點，就要會天地同根、萬物一體有甚麼難？眾中有曾簡點其中消息者，試出分明說看；一總未曾，悟上座試為簡點：『朝暮且置，不知喚什麼作秋，卻說陰颼颼、熱殺秋。』還知麼？不見道，不因夜來鴈，爭見海門秋。」拍香几，下座。</p>
<p>上堂。「舉一不得舉二，放過一著，落在第二。盡大地人都道今朝七月一，敢問眾兄弟作麼生舉？若也舉得，盡大地人性命與現前性命無二無別；若舉不得，未免業識茫茫無本可據。」復舉：「當初唐貞觀時有龐居士，特入深山訪問石頭大師，云：『不與萬法為侶者是什麼人？』頭以手掩其口，居士當下悟旨，述偈云：『有男不婚、有女不嫁，大家團圞頭，共說無生話。』且無生話又作麼生？說眾中有善說者出來，說了散去；無則悟上座略為頌出：『無生之話許誰知？子女團圞未語時，欲會其中消息旨，人人鼻直大頭垂。』」下座。</p>
<p>上堂。「悟上座妄談般若，未死舌頭先壞，死後定墮拔舌犁耕。眾兄弟有相救者，出來試救看。」良久，云：「無則悟上座只得自作自受去也。」<span class='note-inline'>(此時師患舌病。)</span></p>
<p>上堂。「忽雨忽晴，天道變化，物遂其生。」舉起拂子云：「唯有者個自古至今不屬雨晴，且道屬個甚麼？」與侍者云：「懸於方丈內，異日指他人。」下座。</p>
<p>上堂。「天上月正圓，人間道月半，衲僧事如何？直截當自看。」下座。</p>
<p>上堂。「舉一不得舉二，放過一著，落在第二。若是未舉先知底衲僧，自有出身路子。即今眾中莫有未舉先知善出身者麼？」良久，云：「直饒有也跳不出。」復舉生公話畢云：「當初生公有佛法要說，無人聽，所以費力搬石頭排立以為聽眾，為伊說佛法，其石自點頭，直到如今成話柄。前日君陽居士寫個帖子來，謂效石點頭，殊不知悟上座無佛法說，以故不曾費力搬石排立耳。且道既無佛法說，不知今日到者裡來效個甚麼？」遂召云：「君陽！君陽還會麼？若也未會，待汝點頭時與你說破。」下座。</p>
<p>上堂，以拄杖卓立云：「《楞嚴經》謂如人以表表為中時，東看則西，南觀成北，表體既混，心應雜亂。」舉起召眾云：「還知釋迦老子立地處麼？直饒知得釋迦老子立地處，切莫向禹門門下過，一棒打折你驢腰，莫言不道。」擲拄杖，喝一喝，下座。</p>
<p>上堂。「心不是佛，智不是道。」驀拈拄杖卓云：「者裡是甚麼所在？說心、說佛，說智、說道，說是、說不是？」和聲擲下，云：「爭如這木上座，只顧亂喊亂跳。」喝一喝，下座。</p>
<p>上堂。「纔然正月初一，不覺二月十五，光陰迅速催遷，日月如同電火。」豎起拂子云：「觀音妙智力，能救世間苦。」擊拂子，云：「眾兄弟休莽鹵。」擲拂子，下座，云：「參。」</p>
<p>上堂。「古人道：若論此事，多說不如少說，少說不如不說。」驀拈拄杖卓云：「者裡是甚麼所在？說多、說少、說說、說不說？」舉起拄杖云：「是多耶？是少耶？是說耶？是不說耶？政當恁麼時，諸人還委悉也無？若委悉去，獨步大方橫行天下；如未委悉，不煩久立。」便下座。</p>
<p>歲朝連雪，上堂。「連日雪紛紛，山河一色吞，天開銀世界，別是一乾坤。眾兄弟還會麼？當恁麼時，正是古人所謂：三十年前未得個入處，見山是山，見水是水；三十年後得個入處，見山不是山，見水不是水。是個大地平沉底時節，且憑個什麼得恁麼地？」良久，云：「世出世間窮徹底，嘗樂我淨獨為尊。」下座。</p>
<p>上堂。「今朝正是正月七，世上相傳是人日。可憐大夢未惺人，卻見陰晴起嗔悅，令人轉憶老雲門，解道日日是好日。眾兄弟還知雲門老子落處麼？」良久，云：「秪是不分皂白底漆桶。」復云：「日日好日，當下心息，本無孔竅，寧容情測。各各珍重，不煩久立。」下座。</p>
<p>上堂。「若論此事，擬心則差，強言則隔，覿面分付，罕人委悉。」遂展手云：「分付了也。眾兄弟還委悉麼？若委悉者，出來對眾通個消息。」良久，云：「若未委悉，急須珍重。」便下座。</p>
<p>幻有和尚忌辰，拈香云：「當時巴陵為雲門大師設忌有三轉語，高峰為雪巖和尚設忌單單只有一句。悟上座今日為幻有老人設忌一句也無。何以？」舉起香云：「者是一句耶？是三句耶？」插香云：「逢人切莫錯舉。」</p>
<p>上堂。「盤山道『向上一路千聖不傳』；慈明道『向上一路千聖不然』；徑山道『向上一路熱碗鳴聲』；老僧道『向上一路踏破草鞋。』」便下座。</p>
<p>上堂，「教中道：『今佛放光明，助發實相義。』眾兄弟還知釋迦老子立地處麼？若也知得，從教遍界分身；設若未知，悟上座不免更資一路。」舉起拂云：「者是放底光明，且如何是實相義？」擲下云：「急著眼覷。」便下座。</p>
<p>佛誕上堂。「唲聲一發獨稱尊，引得兒孫惡水淋，不是與人難共住，大端緇素要分明。」便下座。</p>
<p>上堂。「竺土大僊心，東西密相付，謹白參玄人，光陰莫虛度。且作麼生是不虛度底光陰？記得小時騎竹馬，看看又是白頭翁。」下座。</p>
<p>上堂。「今朝正是五月一，為眾分明重剖析，昔日雲門老古錐，卻道日日是好日。是又是、別又別，汝諸人瞥不瞥？龐公不昧本來身，衲僧正眼頂門裂。」喝一喝，下座。</p>
<p>上堂。「古者道『一喝不作一喝用。』」遂喝一喝，云：「且道悟上座一喝與古人相去多少？莫有端的者，試端的看。」良久，復喝一喝，下座。</p>
<p>上堂。「六月日頭真個熱，赤肉團邊如火逼，試問現前眾弟兄，無位真人徹未徹？若也<span class='corr'>已</span>徹，向無陰陽地上豎去橫來；若也未徹，未免來日熱如今日。」下座。</p>
<p>上堂，舉：「洞山云：『兄弟東去西去，直須向萬里無寸草處去。』石霜聞云：『何不道出門便是草？』又有老宿云：『直得不出門，亦是草漫漫地。』」師驀拈拄杖云：「者一隊老古錐將謂發明本分，卻不知翻成分外，以致後人向東去、西去，千里、萬里，出門、不出門，是草、非草處商量。禹門今日不惜手腳……」以拄杖畫一畫，云：「為汝諸人一時畫斷，令汝等個個如大象王，縱步自繇；人人如真師子，奮起全威哮吼一聲，師子兒聞咸皆聳銳。眾中有恁麼人麼？」良久，云：「如無，悟上座自行此令去也。」震威一喝，擲拄杖下座。</p>
<p>上堂。「欲識佛性義，當觀時節因緣。時節若至，如迷忽悟、如忘忽憶。」豎起拂子云：「正當恁麼時，是什麼時節？」復云：「直下來也，急著眼覷。」擲拂子，下座。</p>
<p>上堂，不陞座，佇於座前，云：「老僧氣喘，不能說話。」遂咳嗽吐痰于地，云：「眾兄弟試道看。」良久無有出者，師以腳抹卻，歸方丈。</p>
<p>上堂。「若論此事，描也描不成、畫也畫不就。喝下鐵圍山倒走，一句當天八萬門，句句自然絕滲漏。趙州關、雲門普、雪峰輥毬、禾山打鼓，上來一隊老古錐，看來未解獅子吼。汝諸人須抖擻，轉身路子若能行，處處莫著隨人後，拶著翻身便咬伊，始可人前開大口。且道禹門者裡用個什麼？」驀拈拄杖，云：「一條拄杖黑如漆，是聖是凡劈脊摟。」喝一喝，下座。</p>
<p>上堂。「恁麼也不得，道火何曾燒著口；不恁麼也不得，嚼爛虛空牙齒出。恁麼、不恁麼總不得，石頭老子舌無骨。」驀拈拄杖，云：「恁麼也得。」放下，云：「不恁麼也得。」復拈拄杖擲下云：「恁麼、不恁麼總得。汝諸人還知禹門落處麼？」便下座。</p>
<p>上堂。「十方無壁，四面無門，中有一寶，任運縱橫。」便下座。</p>
<p>臘八上堂。「年年有個臘月八，相傳世尊悟時節，咸謂如來睹明星，誰知打失眼睛瞎？諸人若欲辨端倪，正眼須從頂門發，從茲突出普天輝，將此深心奉塵剎。」喝一喝，云：「眾兄弟還見釋迦老子打破漆桶去處麼？」便下座。</p>
<p>辭眾上堂，舉：「世尊一日陞座，默然不語。阿難白佛云：『世尊何故不說法？』佛言：『會中有二比丘犯律儀，故不說法。』阿難以神通力觀是二比丘，立擯出。世尊還復默然，阿難又來白佛云：『是二比丘為我擯出，世尊何故不說法？』佛言：『吾誓不為二乘人說法。』便下座。古德拈云：『前箭猶輕後箭深。』」師良久云：「者裡無人證明，且向別處尋討。」下座便行。</p>
</div>
<div class='div-other'><a id='mulu7' />
<p class='h1'>浙江台州天台山通玄禪寺語錄</p><p>上堂，拈香祝聖畢，次拈香云：「此一瓣香，昔日禹門堂上曾<span class='corr'>已</span>拈出，今於通玄峰頂次回拈出，供養先師幻有和尚，用酬法乳。」就座，云：「若論此事，本非行住坐臥之相，豈可結制定期為限？秪如今古叢林皆以九旬禁足、三月安居，正眼看來正如畫地為牢，置人必死之地。雖然如是，正恁麼時諸人向什麼處出氣？若善出者，速速出來對眾出氣看。」良久，云：「一總未能，且有條攀條、無條攀例，以大圓覺為我伽藍，身心安居平等性智，與悟上座眉毛廝結，到八月一日說破。」復舉：「開山第一代韶國師云：『通玄峰頂，不是人間，心外無法，滿日青山。』法眼聞云：『只此一偈，堪起吾宗。』師云：『殊不知滅汝宗者即此偈耳。不見道毘婆尸佛早留心，直至而今不得妙？』今日新通玄，不免別開一路。」乃云：「通玄峰頂，別是人間，只緣不薦，錯認青山。」遂喝一喝，云：「還薦麼？」便下座。</p>
<p>上堂。「今朝正是六月六，貓兒狗兒皆沐浴，通玄峰頂眾禪和，個個渾身乾暴暴。會，即途中受用；不會，即世諦傳續。且道傳續個什麼？三十年後抱頭哭，莫言老僧不道。參！」</p>
<p>天封寺僧南行同松江李居士請上堂。「涅槃心易曉，差別智難明。善財童子往南行，參五十三員善知識，歷一百一十城，彌勒閣前纔<span class='corr'>斂</span>念，不勞彈指便開扃。諸人曾恁麼一回也無？若也未然……」驀拈拄杖云：「今日通玄拄杖子，竭力為人作指南。」以拄杖左右指云：「棒頭有眼明如日，要識真金火裡看。」復舉：「龐居士初參石頭問云：『不與萬法為侶者是什麼人？』石頭以手掩其口。士有省，再參馬祖，亦如前問，祖云：『待汝一口吸盡西江水，即向汝道。』士得其玄旨。如有問通玄：『不與萬法為侶者是什麼人？』向他道：『東海江頭李鬍子。』且道與二老漢是同？是別？忽有個衲僧出來道：『者裡甚麼所在，說同？說別？』通玄道：『還我中心樹子來。』待伊眼目定動，劈脊便棒。」喝一喝，下座。</p>
<p>上堂。「十五日<span class='corr'>已</span>前，誰復重打筭？十五日<span class='corr'>已</span>後，孰肯定從容？正當十五日，又且如何透脫？」驀拈拄杖云：「龍袖拂開全體現，象王行處絕狐蹤。」卓一卓，下座。</p>
<p>上堂。「茲當六月廿五，況是日輪明露，本無雲翳覆藏，爭柰時人不睹。」驀拈拄杖云：「若也睹，自然超佛越祖。」便下座。</p>
<p>上堂，拈拄杖指云：「不得舉二惟舉一，老僧拄杖為竭力，指示分明須荐取，莫待將來驀頭楔。」喝一喝，云：「天色時炎，不煩久立。」便下座。</p>
<p>萬年寺眾請上堂。「有一物，明歷歷，在目前，人不識；若也識，參學畢。」驀拈拄杖云：「更不識，當頭楔，急須提，休久立。」復舉：「韶國師示眾云：『通玄峰頂，不是人間，心外無法，滿目青山。』這四句自古及今喜悅者多，錯會不少。今日老僧不惜唇皮下個註腳。『通玄峰頂』，大家在這裡；『不是人間』，錯下註腳；『心外無法』，逼塞殺人；『滿目青山』，有眼如盲。大眾還識韶國師麼？」便下座。</p>
<p>解制，上堂。「八月一日解制訖，腰間包兮頭上笠，通玄寺裡放門開，行腳衲僧攙前出，被人拶著要翻身，切莫隨人穿卻鼻。」復舉：「洞山云『秋初夏末』，師云：將謂忘卻。『兄弟東去西去』，師云：亂走作麼？『直須向萬里無寸草處去』，師云：坐斷路頭。石霜云『出門便是草』，師云：奴見婢慇懃。又有云『直得不出門亦是草漫漫地』，師云：同坑無異土。」乃云：「這一隊老漢被老僧折倒了也。汝諸人還知出身處也無？若也知得，日費斗金，非分外脫；或未然，萬古碧潭空界月，再三撈摝始應知。」喝一喝，下座。</p>
<p>上堂。「天上月正圓，人間道月半。半即背於圓，圓定違於半，欲得兩相應，分身兩處看。」噫一聲便下座。</p>
<p>開爐，上堂。「烹佛烹祖大爐鞴，煆生煆死惡鉗鎚。」驀拈拄杖云：「若是超佛越祖、出生逾死者，不用如何若何，便請單刀直入，與通玄拄杖子相見。」良久乃云：「今日十月十五，今古謂之開爐，老僧更指虛空是個爐子，其中山河、大地、草木、叢林，凡有事物俱是煤炭，世間僧俗、男女、一切人天皆在者個爐子裡苦樂逆順、聲色逼惱、晝夜煎熬，生情取捨遂成輪轉，謂之三界無安，猶如火宅，唯有一門可出而復狹小，故立戒謹恐懼，不睹不聞，要知出路。汝諸人還知出路麼？」時有僧出眾云：「出路即不問，如何是火宅？」師云：「待汝出來與汝道。」僧無語，師云：「還道得出底意麼？」僧復無語，師云：「汝道不得，老僧為汝諸人道去也。」云：「一盲引眾盲，相牽入火坑。」便下座。</p>
<p>冬至上堂。「欲識佛性義，當觀時節因緣。時節若至，如迷忽悟、如忘忽憶。」驀拈拄杖云：「三世諸佛、一切眾生，被老僧拄杖一時穿卻了也。拈起也，直教個個放光動地；放下也，直使人人無處出氣。不拈不放時，且道落在什麼處？若是鐵眼銅睛漢直下覷透，即見三世諸佛此時成道、此時說法、此時度生，亦見一切眾生此時輪迴、此時日用。於無陰陽地上，好不資一毫、醜不資一毫，能為萬象主，不逐四時凋。政當恁麼時，忽憶忽悟一句作麼生道？還委悉麼？到頭輪我惺惺者，不住陰陽造化中。」喝一喝，下座。</p>
<p>上堂。「十五日<span class='corr'>已</span>前追不及，十五日<span class='corr'>已</span>後取未得，今朝正當十五日，無孔鐵鎚當面擲。」復舉：「《金剛經》云：『若以色見我、以音聲求我，是人行邪道，不能見如來。』」師豎起拳云：「還見麼？」喝一喝，云：「還聞麼？聞見分明，若喚作聲色，入地獄如箭射。」一僧出眾云：「不喚作聲色，喚作甚麼？」師乃合掌云：「我不敢輕於汝等，汝等皆即如來。」復云：「仲冬嚴寒，不煩久立。」便下座。</p>
<p>上堂。「五九四十五，窮漢街頭舞。會，則途中受用；不會，則世諦流布。」便下座。</p>
<p>歲旦上堂。「新年、新月、新日、新時，長老又披新法衣。」提起衣云：「這個是衣，如何是法？」放下衣云：「九九百百，張七趙八，孟春猶寒，不得露骨。」喝一喝，下座。</p>
<p>上堂。「當頭一著，坐斷要津，纔然側耳，喪卻家珍。從來佛法不順人情，所以道『出群須是英靈漢，敵勝還他獅子兒』。」下座。</p>
<p>上堂。「新正三十日又五，且喜日輪正當戶，晝夜明明無問斷，只因時人不解顧。若解顧，廓徹乾坤全體露，東西南北任縱橫，那事應須沒差互，所以道『參玄人莫虛度』。且如何是不虛度底光陰？阿呵呵，還見麼？」復云：「一寸光陰一寸金，寸金難買寸光陰，光陰本是非他物，青天白日笑吟吟。」便下座。</p>
<p>上堂。「病骨尚未愈，無<span class='corr'>已</span>強扶笻，陞堂無法說，坐斷通玄峰。」乃拈拂子云：「只得借拂子為諸人通個消息。」豎起云：「見麼？」敲香几云：「聞麼？若見、若聞，正是逐色隨聲漢；不見、不聞，又是避色逃聲漢；更若非見、非聞，又是戲論相違漢。直須中間撒開、兩頭截斷，二邊渾莫立、中道不須安。正當恁麼時，獨脫一句作麼生道？八角磨盤空裡走。」下座。</p>
<p>道侍者請上堂。「二月初十，好個消息，盡大地人，[跳-兆+孛]跳不出。」喝一喝，云：「百年三萬六千日，反覆元來是這賊。」復喝一喝，下座。</p>
<p>因牙痛，上堂，舉：「雲門云：『佛法太煞有，只是舌頭短。』覺範云：『佛法太煞有，只是牙齒痛。』我笑巖師翁道：『牙且幸不痛，舌頭頗相稱，只是無什麼佛法可說。』老僧今日佛法有無、舌頭長短俱不論，單單只是牙痛。若人向牙痛處打破漆桶，管教身病心病俱消，生死涅槃如夢。」下座。</p>
<p>幻有和尚忌辰，指真云：「這老和尚昔日不來、今日不去，然既不來又不去，因甚一場特地？為要大家知。」乃拈香云：「還會麼？一瓣栴檀、一盞茶，分明眼裡又添沙。」便燒。</p>
<p>深侍者請上堂開方便門、示真實相，師乃拈拄杖擊香几云：「方便門開也。」復呈拄杖云：「真實相示也。汝諸人還見麼？若也見得，徹去便可。以拄杖子作丈六金身用，復可以丈六金身作拄杖子用，然後拄杖子[跳-兆+孛]跳上三十三天，觸著帝釋鼻孔，東海鯉魚打一棒，雨似盆傾，汝等諸人切莫向古廟裡去躲，一棒打折你驢腰，莫言不道。」下座。</p>
<p>上堂。「本來無物可評論，未悟之人妄見分，忽若迸開頂門眼，大地山河一口吞。」下座。</p>
<p>立春上堂。「無影枝頭一點春，可憐大地盡埋塵，陳年宿債昨宵盡，錯謂今朝又是新。」喝一喝，云：「舉頭天外看，誰是個般人？」復喝一喝，下座。</p>
<p>梵音請上堂。「妙音觀世音，梵音海潮音，勝彼世間音。」以拂子擊香几云：「不是世間音。」復鼓掌云：「不是世間音，老僧叨叨呾呾鼓兩片皮，不是世間音，且道是什麼音？若將耳聽終難會，眼處聞聲方始知。」以腳打法座，云：「還見麼？」便下座。</p>
<p>上堂。「今朝三月十五<span class='corr'>佳</span>節，時當穀雨，農夫浸種拋秧，蠶婦剪桑勤苦，爾我林下人作麼生？」舉措驀拈拄杖云：「龍袖拂開全體現，象王行處絕狐蹤。」便下座。</p>
<p>上堂。「鏡不自炤，刀不自割，風不自涼，火不自熱。今日四月初一，孟夏稍熱，且道是何物？若也識得，天地日月、森羅萬象無纖毫過患；脫或未然，來年更有新條在，惱亂春風卒未休。」下座。</p>
<p>佛誕上堂。「今朝正是四月八，釋梵王宮生悉達，秪為時人不知因，年年枉遭惡水潑。眾中若有知因者，出來為這老漢雪屈。」良久，云：「若無，雲門大師來也。」拽拄杖下座，一時打散。</p>
<p>上堂，舉：「僧問雲門：『如何是透法身句？』門云：『北斗裡藏身。』大慧云：『雲門恁麼道，只答得法身句，未答得透法身句。今日或有人問徑山：「如何是透法身句？」向他道：「蟭螟眼裡放夜市，大蟲舌上打鞦韆。」』」師云：「通玄今日又且不然，如有問如何是透法身句，劈脊便棒，縱使不會，管教永劫不忘。」下座。</p>
<p>久雨將晴，施主臨行請上堂。「春雲欲開未開，春雨欲息未息，日頭欲出未出，行人欲歇未歇。為甚如此？只因途路不得力。忽然雲開日出，便是到家時節。」豎拂云：「還見麼？若也見得徹去，管教當下心息。」擲拂子，下座。</p>
<p>上堂。「通玄峰頂好個消息，若人識得，參學事畢。」喝一喝，云：「不煩久立。」便下座。</p>
<p>受嘉興金粟山請落板，同眾赴上堂。「懸起也，杲日當空；放下也，孤明歷歷；不懸不放，諸佛莫知，鬼神莫測。且符到奉行一句作麼生道？九萬里鵬纔展翼，百千年鶴便翱翔。」下座。</p>
<p>師到會稽曹山護生庵，眾請上堂。「適來未陞座時<span class='corr'>已</span>為諸人相見了，而今陞座重為諸人起模畫樣，便乃散去，猶較些子。更待老僧鼓兩片皮、掉三寸舌，為之說法，向句裡思量、言中取則，正是業識茫茫無本可據。」驀拈拄杖架肩云：「楖栗橫擔不顧人，直入千峰萬峰去。」便下座。</p>
</div>
<p class='juan'>密雲禪師語錄卷第一終</p>
</div><!-- end of div[@id='body'] -->
</body></html>