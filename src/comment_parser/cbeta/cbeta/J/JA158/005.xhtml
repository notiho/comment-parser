<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>密雲禪師語錄卷第五</p><p class="byline">嗣法門人通乘編</p>
<div class='div-other'><a id='mulu23' />
<p class='h1'>入室</p><p>一僧入，師云：「你在者裡做甚麼？」僧云：「磨豆腐。」師云：「你替甚麼人磨？」僧云：「替和尚磨。」師云：「你喫自<span class='corr'>己</span>飯，為甚麼替老僧忙？」僧云：「不替和尚磨，莫是替學人磨麼？」師打出。</p>
<p>又一僧入，師云：「你來做甚麼？」僧云：「挑水。」師云：「水桶在甚麼處？」僧擬對，師打云：「打破了也。」</p>
<p>又一僧入，師云：「世尊初生，手指天地云：『天上天下，唯我獨尊。』你作麼會？」僧喝，師云：「汝者喝，還喝世尊？喝老僧？喝汝自<span class='corr'>己</span>？」僧無語，師打出。</p>
<p>又一僧入，師云：「我適纔舉世尊『天上天下，唯我獨尊』，者僧亂喝，打出去也，你作麼會？」僧擬開口，師云：「你欲攀撦老僧那？」以拄杖趁出。</p>
</div>
<div class='div-other'><a id='mulu24' />
<p class='h1'>勘辨</p><p>新到參，方擬人事，師云：「<span class='corr'>已</span>相見了也，速退速退。」云：「和尚因甚著忙？」師高聲云：「道甚麼？」云：「某甲博山來。」師便打，僧云：「打錯了。」師云：「汝動足來時即錯了，在者裡覓什麼碗？」連棒打出。</p>
<p>師問僧：「甚處來？」云：「杭州。」師云：「杭州有幾多官員在任？幾多官員不在任？」云：「不知。」師云：「你不從杭州來？」僧擬議，師叱云：「出去。」</p>
<p>師問僧：「那裡來？」云：「蘇州來。」師云：「那裡人？」云：「金華人。」師云：「到蘇州作甚麼？」云：「一事也無。」師云：「恁麼則空去回也？」云：「長遠如此。」師云：「長遠如此個甚麼？」云：「不知。」師打一棒，云：「還知麼？」僧無語，師云：「又道長遠如此。」</p>
<p>僧求住，師云：「汝尋嘗甚麼處住？」僧擬議，師喝出。</p>
<p>師一晚與五峰話次，驀伸腳，云：「你作麼生？」峰以腳踢之，師笑云：「未在未在。」峰云：「和尚道看。」師倒臥，峰云：「也只是困。」師云：「你又與麼去也。」峰乃禮拜。</p>
<p>五峰辭行，師握拂，云：「喚作拂子則觸，不喚作拂子則背，不得拈起、不得放下，不得下語、不得無語，不得錯舉。若不錯舉，即分付汝。」峰即連跳兩跳，云：「不要，不要。」師云：「猶是亂叫亂跳，更試舉看。」峰轉身，云：「某甲去也。」師乃付。</p>
<p>石車到，師問：「那裡來？」云：「雲門來。」師云：「幾時起身？」車打一圓相，師云：「不可亂做。」云：「千里同風，今日特來親領痛棒。」師云：「既是千里同風，又來作麼？」車即提起左腳，師云：「者還不是。」車又提起右腳，師云：「錯也。」車云：「又被風吹別調中。」師休去。</p>
<p>新到參，方禮拜，師乃踏之。僧擬開口，師便打出。</p>
<p>師問僧：「甚處來？」僧便喝，師云：「三喝四喝後又作麼生？」僧擬議，師打云：「須是我打你始得。」</p>
<p>師問僧：「甚麼人來？」云：「無。」師外看，云：「是甚麼？」云：「擔水底。」師云：「又道無。」</p>
<p>僧纔禮拜，師以杖抵云：「去去。」云：「某甲話也未問。」師云：「設若問話，堪作什麼？」僧擬議，師喝云：「出去。」</p>
<p>僧普度參，自敘雲門博山峰頂相見機緣將畢，師咳嗽一聲，唾地云：「你道道看。」僧罔措，師連棒打出。</p>
<p>僧呈偈，師接得即撦破，顧僧云：「今日多少泥水匠？」云：「前三三與後三三。」師打云：「是多少？」僧豎拳，師打出。</p>
<p>僧參，以坐具向前問訊，遶師一匝，敷具，三拜，立右邊，師云：「何不再遶一匝？」僧擬議，師便打，僧接住，云：「和尚莫要無風起浪。」師云：「你作無風起浪會？」那僧無語，師連掌打趁。</p>
<p>師問僧：「甚處來？」云：「天目來。」師云：「高峰祖師安麼？」僧無語，師云：「想必你不從天目來。」</p>
<p>華山僧參，師問：「華山道場做完也未？」云：「<span class='corr'>已</span>畢。」師云：「既畢，又來做甚麼？」僧無語。</p>
<p>師問僧：「甚處來？」云：「河南。」師云：「臨濟大師道：『不在河南，定在河北。』即今在河南？在河北？」云：「在河南。」師云：「何不教他同來。」僧無語，師云：「掠虛漢，出去。」</p>
<p>僧參雪庭師，庭問：「曾到金粟否？」云：「曾到。」「曾問話否？」云：「不曾。」「你怕打？」那僧即云：「某甲一向不曾置問頭，請師處借問頭。」庭乃開示，僧不肯，轉金粟述前話，師云：「汝喫飯還問人借口麼？」僧云：「某甲實無問頭。」師打云：「你向甚處開口？」</p>
<p>河南僧參，喫茶次，師云：「曾到少林麼？」云：「曾到。」師云：「堂頭和尚如何？」云：「提唱為主。」師云：「提唱個甚麼？」僧無語，師舉起茶盞，云：「還提唱者個麼？」云：「拈來無不是。」師云：「錯認定盤星。」僧復無語。</p>
<p>天竺二僧參，師問：「甚麼處來？」云：「海上來。」師云：「海上觀音與天竺觀音如何？」云：「一樣。」師指僧云：「與你一樣耶？與者上座一樣耶？」二僧俱無語。</p>
<p>師觀樹次，有三禪人隨之，師指樹云：「老僧道是檀樹，汝等道是什麼？」三人俱無對，師遂轉身，及有眾圍之，師復云：「適來老僧指樹云：『道是檀樹。』無人道得，眾中還有道得者麼？」時木陳抽身而去，師云：「木陳開口不得去了，還有道得底麼？」雪浦出，打師背，云：「是甚樹？」師以杖打，退歸方丈。</p>
<p>二僧論大顛擯首座話，一云：「令當行。」一云：「賊被狗咬。」爭之不<span class='corr'>已</span>，白師，師云：「秪如賊被狗咬落在那個分上？」一僧云：「首座分上。」師遂一齊擯出。</p>
<p>徐內翰參，師問：「那裡來？」徐云：「海上來。」師云：「還見觀音麼？」云：「也秪是幻境菩薩示現處。」師云：「那裡是菩薩示現處？」云：「和尚便是真觀音。」師云：「錯。」徐無語。</p>
<p>師問僧：「今日作什麼？」僧云：「抬樹。」師云：「抬放那裡？」僧云：「池中。」師云：「不怕浸殺他？」那僧無語。</p>
<p>湖州密印寺僧參，師云：「當初高峰和尚亦是密印寺裡出身。」僧云：「是。」師云：「即今在甚麼處？」僧茫然，師云：「且坐喫茶。」</p>
</div>
<div class='div-other'><a id='mulu25' />
<p class='h1'>問答機緣上</p><p>師遊天台，訪海門周居士，坐次，士問：「何處？」師云：「南直隸遊天台，特訪老居士。」又問：「尊號？」師一喝便行，士隨出，問云：「下在甚處？」師云：「昨在居士書院傍菴歇。」士云：「我有果在，莫要偷來喫麼？」師與一掌，云：「者老賊頭。」便行。</p>
<p>師至紹興，王靜虛、陶石簣邀師至書館，陶問：「久於此事迥無入處。」師云：「即今居士在甚麼處？」士云：「有何方便令我入否？」師湧身云：「但恁麼入。」齋畢，同過大善寺會墨池王居士，問：「我在京師見令師處有宗門統要。」師云：「即今聻？」士乃笑，又問：「空印駁《物不遷》，令師駁空印，畢竟誰是？」師云：「貧道智識暗短。」忽寺主送攢盒至，士以手揖云：「者是紹興底，請。」師云：「少賣弄。」士乃笑。又到王宅，居士出少林碑刻達磨像，黃魯直題云：「少林九年垂一則語，直至如今諸方賺舉。」士云：「請問老和尚是賺不賺？」師云：「被居士一問，直得退身三步。」</p>
<p>僧問：「大悟底人還有憎愛也無？」師云：「能愛人，能惡人。」云：「此是儒家世間之說，豈是大悟出世間之事？」師云：「汝是甚麼人？」僧擬議，師喝出。</p>
<p>問：「如我按指海印發光，汝暫舉心塵勞先起。」師指壁間觀音像云：「者是甚麼？」云：「觀音聖像。」師云：「汝暫舉心塵勞先起。」</p>
<p>問：「乞師指截徑處。」師云：「汝是甚處人？」云：「江西。」師把住云：「江西到者裡多少路？」僧擬議，師即推出。</p>
<p>妙行問：「月明簾外如何轉身？」師云：「你但進門來。」維那云：「如何是門裡事？」師便打。求如云：「請師不用棒、不用喝，將轉身事盡情道一句。」師起云：「我倦，要睡去。」</p>
<p>妙行問：「如何是三玄三要？」師云：「你者一問聻？」云：「某甲不會，請和尚明示。」師云：「你且放下著。」</p>
<p>不昧舉：「僧問雪庭師：『日透孤峰時如何？』庭云：『黑魆魆。』和尚意如何？」師云：「透頂透底。」云：「透頂透底與黑魆魆是同？是別？」師打，云：「此甚麼處與汝說同、說別？」</p>
<p>問：「大事未明，如喪考妣，意旨如何？」師云：「你是無主孤魂。」云：「為甚大事<span class='corr'>已</span>明亦如喪考妣？」師云：「唯我獨尊。」</p>
<p>問：「如何是佛法大意？」師偶搔頭云：「老僧頭癢。」云：「還有奇特也無？」師展兩手。</p>
<p>問：「大事未明，乞師開示。」師云：「你喚甚麼作大事？」云：「豈無方便？」師便打。</p>
<p>問：「某甲一向做工夫，沒個入處。」師云：「誰教你來？」僧擬開口，師直打出。</p>
<p>比丘尼問：「如何是本地風光？」師云：「嘗在汝面門出入。」尼欣然禮拜，師云：「且放過汝。」</p>
<p>問：「古人道：『亡僧誦一部，佛法語未絕。』」師云：「亡僧甚處去也？」僧擬議，師乃打，僧云：「乞和尚指示。」師云：「汝道亡僧還開得口麼？」僧無語，師云：「既開口不得，佛法合作麼誦？」</p>
<p>問：「和尚如今五十九歲，除九年，請和尚五十年前事。」師云：「忘卻了。」僧擬議，師搖手，云：「你去，你去。」僧禮拜，師與一踏，云：「不可放過。」</p>
<p>僧乞師法語，云：「欲朝暮禮拜。」師云：「朝暮禮拜個甚麼？」僧擬議，師便打。僧禮拜，師一踏，僧起，師云：「你者禮拜與朝暮禮拜是同？是別？」僧復擬議，師云：「饒你會得無二無別，且道者一踏又如何？」</p>
<p>董居士問：「生從何來？死從何去？」師云：「你去，第二次與汝道。」士作禮去，次日來云：「昨承和尚指示，弟子於舟中有個省處。」師云：「即今又作麼生？」士作禮，師便打。</p>
<p>問：「瑯琊覺讚初祖末句云『師心兮戴』，大慧杲云：『戴之一字不得動著，動著即禍生。』」師拈拄杖指云：「直須動著，動著從教東擲西拋。」</p>
<p>靈鑑講主參，問：「和尚接人還用古人底？自<span class='corr'>己</span>底？」師以手展握云：「你道是古人底？自<span class='corr'>己</span>底？」主擬開口，師便打，主一喝，師云：「三喝四喝後又如何？」主罔措，師展手，云：「元來學弄虛的。」</p>
<p>問：「某甲久做工夫不得力。」師云：「汝向那裡做工夫？」云：「萬法歸一。」語未絕，師便打，僧擬再語，師又打，僧云：「湛和尚方便開示太多，和尚為甚只如此？」師以扇放桌，僧禮拜起，師拈扇入袖，僧罔措，知客舉手云：「上座且出。」師打知客云：「多口作麼？」</p>
<p>僧求開示，師云：「你從那裡來？」云：「嘉興。」師云：「未舉足時，腳跟下好三十拄杖。」僧無語，師云：「安單去。」</p>
<p>漢月參云：「積年仰慕，今日遠來濟上門庭，則不問如何是堂奧中事。」師云：「你即今在什麼處？」月云：「此猶是門庭邊事。」師指座云：「且坐。」月禮拜，起云：「咦。」師休去。</p>
<p>子雙蔡居士問：「弟子與和尚那分別？和尚者樣快活，弟子者樣苦。」師云：「汝將苦來與汝分別。」云：「弟子不可道是快活。」師云：「老僧亦不可道是快活。」云：「怎柰天堂地獄何？」師云：「你喚甚麼作天堂地獄？你曾到天堂地獄也無？」士無語，又問：「眾生即佛，弟子信不過。」師云：「信不過且做眾生。」云：「佛又作麼樣？」師云：「但肯作眾生，佛即在其中。」</p>
<p>問：「某甲初做工夫，如何得個入頭處？」師搊住云：「但恁麼入。」僧云：「不會。」師打一掌，云：「恰好。」</p>
<p>問：「如何是賓中賓？」師云：「滿面著埃塵。」「如何是賓中主？」師云：「老僧無伴侶。」「如何是主中主？」師云：「三更月下無人識。」「如何是主中賓？」師云：「堂前坐來沒人陪。」</p>
<p>優婆塞問：「修行成正覺，乞師開示。」師驀頭一棒，云：「還覺麼？」塞作禮，師復打，云：「不得忘卻。」</p>
<p>問：「眾中操履好？靜處操履好？」師云：「分身兩處看。」</p>
<p>問：「臨濟道：『有個無位真人嘗在諸人面門出入。』既是無位真人，為甚麼向面門出入？」師與當頭一棒，云：「還見面門麼？」僧喝，師復打。</p>
<p>問：「如何是奪人不奪境？」師云：「百萬軍中斬顏良。」「如何是奪境不奪人？」師云：「取了荊州放魯肅。」「如何是人境兩俱奪？」師云：「殺卻陳友諒，并吞數十州。」「如何是人境俱不奪？」師云：「當今天下太平，國皇萬歲。」云：「料揀<span class='corr'>已</span>蒙師指示，全提向上事如何？」師以拄杖連擉，云：「退去，退去。」</p>
<p>子穀蔡居士問：「如何是世法？」師云：「四大、五蘊。」「如何是出世法？」師云：「四大、五蘊。」「如何是世、出世法？」師云：「四大、五蘊。」又問：「易曰：『艮其背不獲其身。』既有個背在，如何不獲？」師云：「分明道了。」</p>
<p>問：「乞師指示一條徑路。」師捏僧頸，云：「捏住咽喉。」僧禮拜，師一踏。</p>
<p>問：「某甲欲做工夫，乞和尚開示。」師云：「昨日有人恁麼問，打出去也。」僧擬作禮，師便打出。</p>
<p>優婆塞問：「弟子嘗發火性。」師云：「你適來為甚麼罵我？」塞無語，師驀面一掌，云：「為甚麼打不發？」塞亦無語，師云：「打也打不發，說甚發火性？」</p>
<p>道存孫居士問：「圓頓之事如何下手？」師搊鬚搖拽，云：「但恁麼下手。」</p>
<p>漢月問：「從上來宗旨如何？」師豎起拳，云：「不可喚作拳頭。」云：「還有麼？」師云：「一腳踢殺你。」云：「蒙示多矣。」師云：「又問作麼？」月禮拜，師便打，良久，師問月云：「寂然不動，感而遂通。」月禮拜出，師打一棒，云：「且道是賞你？罰你？」</p>
<p>問：「有問則過，無問則乖，教某甲問即是？不問即是？」師云：「去此二途，向前<span class='corr'>商</span>量。」僧便喝，師便打，僧云：「屈屈。」師復打兩下。</p>
<p>問：「如何是第一玄？」師云：「有口不能宣。」「如何是第二玄？」師云：「足方頭頂圓。」「如何是第三玄？」師云：「恰好在腰邊。」</p>
<p>又，僧問：「如何是三要印開朱點窄？」師打云：「打你一棒。」云：「何不打兩棒？」師云：「鈍根阿師。」</p>
<p>師與型塘徐居士言及「性相近，習相遠」，士云：「性在甚麼處？」師與一拳。</p>
<p>問：「和尚納福麼？」師云：「你管他作麼？」云：「也須問過。」師云：「問過後如何？」僧擬議，師乃打。</p>
<p>問：「如何是的的大意？」師云：「向前來。」僧近前，師便打，僧云：「上根大器直下承當，中下人來如何？」師云：「老僧從來未嘗眼花。」僧無語，師云：「你是最下種也未得在。」</p>
<p>問：「如何是離心離境旨？」師云：「向前來。」僧近前，師云：「會麼？」云：「不會。」師云：「禮拜著。」僧禮拜，師與一踏，云：「是心？是境？」僧擬議，師便喝出。</p>
<p>雲岫庵蘊虛講主參，問：「未到金粟時如何？」師云：「雲岫菴中。」「到後如何？」師云：「喫茶<span class='corr'>已</span>畢。」云：「釋迦未出世，祖師不西來，喚甚麼作正法眼藏？」師正身云：「見麼？」云：「有見則不堪。」師云：「未夢見在。」又問：「古人道：『喚作一物即不中。』如何又喚作無位真人？」師云：「你即今是一物？是無位真人？」云：「若說即兩橛。」師云：「還我一橛來。」云：「猶是第二門。」師云：「怪你做座主，所以善講。」</p>
<p>僧乞師取號，師豎拳云：「喚作拳即觸，不喚作拳即背。會則去；不會，直拳打出。」僧擬議，師打趁出。</p>
<p>問：「如何是某甲本來面目？」師以手摸嘴云：「會麼？」云：「不會，乞和尚指示。」師打云：「天晴不肯走，須待雨淋頭。」</p>
<p>師至蔡居士靜室，士問：「弟子禁足，如何得轉身？」師云：「但向門外去。」士云：「即今聻？」師云：「立地死漢。」云：「如何得活？」師即起身出。</p>
<p>問：「毫釐繫念三途業因，瞥爾情生萬劫羈鎖。」師驀與一拳，云：「你為甚麼絡索？」云：「如何脫得？」師又打一拳，云：「若認作拳，入地獄如箭。」</p>
<p>問：「清水洗塵，塵水歸何處？」師云：「茅廁裡。」云：「某甲不會。」師云：「問取淨頭去。」</p>
<p>問：「如何是五眼圓明？」師云：「老僧止兩隻。」</p>
<p>問：「未舉念時意旨如何？」師良久，僧擬再舉，師云：「去。」</p>
<p>問：「黑漆皮燈籠還有亮時也麼？」師打云：「老僧要打破。」</p>
<p>問：「如何得出生死？」師云：「如何是生死？」云：「學人不會，乞和尚慈悲。」師云：「老僧無柰汝何。」</p>
<p>問：「不在內、不在外，在甚麼處？」師便打，云：「乞和尚方便。」師以手摩頭，僧罔措，傍僧云：「何不禮拜？」僧禮拜，師云：「莫被人使好。」</p>
<p>問：「如何是三寶？」師云：「一頓胡餅兩頓粥。」云：「不問者三飽。」師云：「老僧日日奉持。」</p>
<p>問：「洞山道：『秋初夏末，直須向萬里無寸草處去。』」師急索云：「古人且置，我問汝：即今秋未初、夏未末，向甚麼處住？」僧擬對，師驀口一拳。</p>
<p>問：「四大甚麼人主立？」師云：「好個問頭，秪是兩橛。」云：「四大分散時如何？」師云：「待汝四大分散來與汝道。」</p>
<p>問：「曹洞宗有君臣偏正。」師云：「除卻君臣偏正，致一問來。」云：「除君臣偏正，教某更問甚麼？」師云：「只你恁麼道，是君？是臣？是偏？是正？」僧擬議，師乃喝出。</p>
<p>問：「<span class='corr'>己</span>事未明，乞師指示。」時值板響，師云：「打板了，喫粥去。」</p>
<p>俗士問：「我輩修行，不知從那一步起？」師云：「從你未動腳者一步起。」又問：「此心如何定得？」師云：「定即且置，如何是心？」士無語，師云：「汝且會會心看。」</p>
<p>問：「喚作竹篦則觸，不喚作竹篦則背，不知喚作甚麼？」師熟視云：「是甚麼？」僧禮拜，師便打。</p>
<p>問：「生死如何透？」師打一拳云：「向者裡透。」</p>
<p>問：「某甲駕船三載，因甚摸不著舵柄？」師打一棒，云：「還摸著也未？」「四面狂風起，又如何安身立命？」師亦打。</p>
<p>問：「某甲一字不識，乞師開示。」師云：「我正要一字不識底，還你一字不識底去處來。」僧無語，師乃打。</p>
<p>問：「雲門餅、趙州茶，和尚者裡有甚麼？」師云：「一頓大拳頭。」</p>
<p>問：「如何是無生法？」師打云：「會麼？」云：「不會。」師云：「賴汝不會，若會，老僧性命卻在汝手裡。」</p>
<p>問：「大修行人為甚擔枷帶鎖？」師云：「自作自受，無人救去。」「萬丈岩前作揖，百尺竿頭拱手。」師云：「自拈自弄得人憎。」「如何是賓？」師云：「終日走途程。」「如何是主？」師云：「坐斷乾坤唯自許。」「如何是賓中賓？」師云：「眼裡瞳人精又精。」「如何是主中主？」師云：「腳底腳頭舉更舉。」問：「如何是賓主句？」師便打。「如何是賓中主？」師復打。「賓主相去幾何？」師又打，僧禮拜，師亦打。</p>
<p>紫垣居士問：「心若不異，萬法一如，如何是不異之元？」師云：「汝是俗漢子。」</p>
<p>問：「如何是暗中明？」師云：「東村黃老夜摩肩。」「如何是明中暗？」師云：「南海波斯畫洗面。」「明暗相去幾何？」師云：「分身兩處看。」</p>
<p>師作務次，僧參云：「某甲特來參叩和尚。」師拖土籃，云：「為我抬上去。」云：「某甲只閒。」師云：「去，老僧沒工夫說閒話。」</p>
<p>師值抬船次，瑞白問：「虛空架鐵船時如何？」師便打，白按拄杖云：「波浪湧千尋時如何？」師云：「且道承誰恩力？」白鳴指一下，師微笑而歸。</p>
<p>普茶，僧問：「一個個零零落落，和尚如何定奪？」師良久，僧罔措。維那擊引磬，起身云：「大眾謝茶。」師云：「卻是維那定奪得。」</p>
<p>問：「古人道：『須參活句，莫參死句。』如何是活句？」師云：「老僧舌破，為你說不得，去。」僧出復入，云：「和尚舌破，用冬青葉好。」師打云：「汝為甚著死句？」連棒趁出。</p>
<p>問：「離卻拄杖子，請師別道一句。」師掌云：「不是拳頭，定是巴掌。」僧禮拜，師以腳踢，云：「更有腳尖在。」</p>
<p>費隱上座至，設茶次，費纔出禮拜，師即起身云：「大眾謝費隱茶。」費云：「和尚不要走，還某甲茶錢去。」師直歸方丈，蔡居士隨入，云：「費師纔出，和尚便歸方丈，是甚麼意旨？」師以杖趁出。</p>
<p>高麗僧曇晦參，云：「久嚮道風，如何是希有事？」師云：「你那裡得者消息來？」晦便喝，師便打；晦又喝，師又打。晦進前問訊，師云：「你再喝看。」晦禮拜，云：「蒙和尚指示。」師又打一棒，云：「且道是賞你？罰你？」晦云：「盲枷瞎棒。」師直打，出方丈。</p>
<p>王金如居士問：「弟子到此，大段著力不得。」師打一掌，云：「正好著力。」士擬開口，師復打；士再擬開口，師又打。士驀築師一拳，大呼云：「謾人不得。」師推出，閉卻方丈門。</p>
<p>士一日問：「和尚有甚麼要緊的書？與弟子一看。」師劈臉一掌，云：「有一本要緊的書。」士乃笑。</p>
<p>問：「如何是一言道盡底句？」師云：「親言出親口。」「如何是一言道不盡底句？」師云：「親言出親口。」「無問無答時如何？」師云：「老僧不耳聾。」「絕後再甦時如何？」師云：「你且去問。」「殿閣風涼即不問，柏子飄香事若何？」師以杖劈面一抵，云：「觸碎你鼻孔。」</p>
<p>石車問：「設有人問和尚：『如何是禪？』如何對他？」師打云：「一棒打透髑髏穿。」「更有問，又如何？」師打云：「足方頭頂圓。」「更有問，又如何？」師打云：「口裡舌頭尖。」「更有問，又如何？」師打云：「你若喚作禪，入地獄如箭射。」</p>
<p>嘉興石帆岳居士參，出自撰禪門口訣請正，師接得即置，云：「閒言語。」士云：「和尚看看。」師閱數行，至「實」字指問云：「此字如何解說？」士擬議，云：「卻解說不出。」師云：「恁麼則是虛言了？」士無語，良久又云：「和尚者裡有甚麼人護法？」師云：「貧道法也無，護個甚麼？」</p>
<p>問：「某甲生死不明。」師云：「者飯袋子。」僧擬開口，師便打。</p>
<p>又，僧出禮拜，擬問，師云：「適纔你問甚麼？」僧罔措，師推倒。</p>
<p>問：「弟子欲作佛，如何則是？」師便打。云：「莫只打，便是麼？」師云：「且莫錯認定盤星。」</p>
<p>問：「如何是法身邊事？」師良久。「如何是透法身事？」師便打。</p>
<p>邵居士問：「伎倆盡時如何？」師便打，士擬議，師云：「伎倆盡了。」</p>
<p>問：「和尚造方丈，向甚處下柱腳？」師云：「向汝頭頂心下。」云：「完後向甚處開門。」師云：「一棒打開。」云：「門開令學人如何入？」師云：「看腳下。」</p>
<p>問：「活人難死、死人難活時如何？」師云：「你且去。」僧擬議，師打云：「真個死漢。」</p>
<p>問：「除卻棒喝，請師分明指示。」師以手指僧云：「指示你。」僧無語，師便打。</p>
<p>問：「弟子中年出家，乞師指示。」師云：「指示且置，你喚什麼作年頭？」僧無語。</p>
<p>居士問：「狗子還有佛性也無？」師云：「汝且喚狗子來。」士禮拜，師與一踏，云：「者畜生。」</p>
<p>吳今生居士問：「死去與目前何如？」師云：「莫向目前看。」云：「不向目前看，向甚處看？」師云：「且向目裡看。」云：「如此則不同耶？」師云：「居士但不向目前看，猶未明目裡事在。」</p>
<p>問：「頭頭法法，如何是佛？」師以杖直豎，云：「不要撞斷老僧拄杖。」</p>
<p>問：「昨日喫師三棒，今日拈卻和尚拄杖，如何指示學人？」師云：「還我喫棒底道理來。」僧無語，師云：「掠虛漢。」</p>
<p>問：「學人到<span class='corr'>已</span>一月，不見堂頭時如何？」師云：「者老漢甚處去也？」僧擬議，師便打。</p>
<p>問：「知幻即離，不作方便；離幻即覺，亦無漸次。」語未絕，師掌云：「還覺麼？」僧禮拜起，師云：「覺底事作麼生？」僧罔措，師推出。</p>
<p>問：「前念過去，後念未生，主人公在何處？」師云：「立地死漢。」僧云：「不會。」師云：「拖出死屍去。」</p>
<p>問：「劈面當鋒即不問，如何是臨機一句？」師便打。</p>
<p>問：「如何是學人自<span class='corr'>己</span>？」師云：「我不識你。」</p>
<p>師過松陵，熊明府設齋，問：「弟子隨逐世緣，不得參究，此事若何？」師云：「甚處去也？」云：「向日用應酬中去了。」師云：「將甚麼應？」熊佇思良久，云：「畢竟如何得力？」師打一掌，云：「不得向者裡放過。」</p>
<p>問：「如何是佛身無為不墮諸數？」師云：「合取狗口。」</p>
<p>問：「堂中止了靜，堂外又敲門時如何？」師云：「三門頭是甚麼人過？」僧擬議，師云：「門外漢。」</p>
<p>問：「古人睹明星悟道，今人睹明星為甚麼不悟道？」師云：「你眼睛瞎麼？」</p>
<p>問：「動轉是風，分別是識，如何是學人安身立命處？」師云：「看腳下。」</p>
<p>問：「疑情頓發，因甚命根不斷？」師云：「只為你疑情，命根不斷。」云：「斷後如何？」師打云：「教你沒處藏身。」</p>
<p>燈頭問：「落處只是不明，求和尚一隻眼睛。」師云：「佛殿裡燈熄了。」</p>
<p>問：「月明星稀，密雲藏在何處？」師直打出。</p>
<p>僧擬朝五臺，求師開示，師提起左足，云：「文殊菩薩在老僧腳尖頭上出現，你還見麼？」僧禮拜，師一踏，云：「踏殺你。」</p>
<p>汪居士問：「一口氣不來，向甚處安身立命？」師云：「正是安身立命處。」士禮謝，師云：「更須仔細。」</p>
<p>問：「日往月來，如何得見本來人？」師與一掌，云：「還見麼？」僧擬議，師推出。</p>
<p>問：「如何是生死根本？」師便打。「如何是出生死底意旨？」師復打。「日用如何進步？」師又打。</p>
<p>問：「人人有個本具影子，為甚麼踏不著？」師云：「看腳下。」僧禮拜，師與一踏，云：「卻是老僧踏得著。」</p>
<p>問：「如何是清淨法身？」師云：「你會種田不？」云：「不會。」師云：「我者裡用你不著。」</p>
<p>問：「智過於師即不問，方堪傳授事如何？」師打云：「你向者裡還道得麼？」僧擬議，師以拄杖戳退，云：「未堪傳授在。」</p>
<p>興化黃伯初居士參問：「弟子有條拄杖子，見佛殺佛、見祖殺祖，今日特來呈似。」師云：「放下著。」云：「弟子連自<span class='corr'>己</span>都殺卻了。」師云：「將甚麼來？」士無語，又問：「和尚入閩，將甚麼來？」師云：「秖有貧道。」</p>
<p>僧求開示，師翹一足，僧云：「一口氣不來時作麼生？」師彈足云：「但問取他。」</p>
<p>問：「如何是生死業？」師云：「即汝是。」「如何是涅槃心？」師云：「即汝是。」僧禮拜起，師以拄杖指云：「去。」</p>
<p>問：「某甲不會做工夫，乞師開示。」師拈起餅，云：「會麼？」云：「不會。」師置口，云：「香甜滿口。」僧亦拈餅，師云：「貪嘴禪和。」</p>
<p>問：「和尚昨日陞堂<span class='corr'>已</span>竟，大眾問答<span class='corr'>已</span>竟，即今還有新行佛法麼？」師云：「未陞堂<span class='corr'>已</span>前作麼生？」云：「請和尚盡力道一句。」師劈面掌。</p>
<p>問：「能為萬象主，不逐四時，凋時如何？」師云：「切莫隨老僧來。」</p>
<p>問：「有佛出世，作何供養？」師云：「者僧不受。」云：「請師方便。」師打云：「與你一頓。」</p>
<p>居士問：「一物不將來，親切受用處，請師道一句。」師舉茶甌云：「老僧要喫茶去。」</p>
<p>問：「急水灘頭，進前不得、退後不得時如何？」師云：「莫死。」</p>
<p>漢云：「請師提挈。」師云：「代汝著力不得。」僧禮拜，師打云：「急走急走。」</p>
<p>問：「色身非我，我亦非真，如何是本來面目？」師與推倒。</p>
<p>問：「漆桶未明，請師道破。」師打云：「一棒打破。」僧禮拜，師一踏，云：「更饒一腳。」</p>
<p>問：「某甲初出家，求和尚開示。」師云：「出家來多少時？」云：「去歲。」師云：「逢人但恁麼說，不得錯舉。」</p>
<p>泉州吳居士參問：「弟子特為生死不明求見和尚。」師打一掌，云：「但向者裡明取。」士沉吟<span class='corr'>間</span>忽呵呵大笑，師云：「見個甚麼道理？」士云：「說不得。」踴躍禮謝而出。</p>
<p>問：「殺生是大戒，為甚麼南泉斬貓、歸宗斬蛇？」師云：「汝實恁麼問麼？」云：「是。」師云：「汝當懺悔去。」</p>
<p>問：「如何離一切相即名諸佛？」師便掌，僧禮拜，師云：「是《金剛經》恁麼說麼？」云：「是。」師云：「換卻汝眼睛。」</p>
<p>黃司理問：「風清月白時如何？」師云：「大家在者裡。」又問：「弟子轉機不圓，過在甚麼處？」師云：「過在問人處。」云：「不問人時如何？」師云：「信口道將來。」云：「弟子有時做到風清月白時候、有時做到山崩海裂時候，畢竟那頭是？」師云：「總不是。」云：「如何即是？」師劈面一拂，云：「打汝三十棒。」理復舉壽昌下元華因緣云：「既是開悟底人，因甚有許多顛倒？」師云：「卻是汝顛倒。」理釋然作禮。</p>
<p>居士問：「作麼生做工夫？」師與當頭一拳，云：「但恁麼做。」士應諾，師云：「切莫喚作工夫好。」</p>
<p>問：「諸法從心生，心從甚麼處生？」師云：「老僧正疑著。」</p>
<p>問：「古人一言之下為甚麼便曉得雲門兒孫？」師打云：「你是甚麼人？」僧禮拜，師又打。</p>
<p>問：「不會做工夫，求師開示。」師云：「不干老僧事。」云：「求個明白路頭。」師云：「但向暗處走。」</p>
<p>鄭居士問：「聲前色後皆如是，東擲西拋事若何？」師云：「非汝境界。」士豎拳云：「者個聻？」師云：「任汝顛倒。」少間士復入云：「適來不聞和尚後語，再求請益。」師云：「汝適纔問甚麼？」士舉前話，師云：「錯認定盤星。」</p>
<p>居士問：「弟子楊州來，為大事不明。」師云：「汝既不明，將甚麼來？」士無語。</p>
<p>問：「千里特來呈舊面。」師云：「好不知醜。」僧擬議，師便打。</p>
<p>問：「某甲從來不曾問和尚。」師云：「你即今為甚麼？」僧擬開口，師便打。</p>
<p>問：「鐵牛吞卻虛空時如何？」師云：「老僧在甚麼處？」僧無語。</p>
<p>問：「穿衣喫飯，如何是不動底主人公？」師云：「穿衣喫飯。」</p>
<p>云：「元是舊時的。」師云：「如何是你舊時的？」僧禮拜，師便打。</p>
<p>問：「一口氣不來時如何？」師云：「眼閉腳直。」</p>
<p>居士問：「弟子有病，求和尚授記。」師云：「死。」云：「再請一語。」師云：「待汝活時向汝道。」</p>
<p>問：「虛空破了將何補？」師云：「將你補。」</p>
<p>行音問：「如何是無上菩提道？」師云：「俗人頭戴僧官帽。」云：「畢竟有何方便？」師云：「自家摸取好。」</p>
<p>問：「如何是新年最初行腳句？」師云：「去。」云：「如何是步步不錯句？」師云：「去。」</p>
<p>問：「如何得一口說盡世間法？」師云：「汝還識兩片皮麼？」</p>
<p>問：「喝作喝會、棒作棒會，入地獄如箭射，畢竟作麼生會？」師云：「你作麼生會？」僧無語，少頃云：「和尚為什麼全無慈悲？」師拈拄杖便打，僧禮拜，師云：「千句萬句皆從自了，自<span class='corr'>己</span>不了，喫棒不了。」僧無語而退。</p>
</div>
<p class='juan'>密雲禪師語錄卷第五終</p>
</div><!-- end of div[@id='body'] -->
</body></html>