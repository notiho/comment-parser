<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三峰半水元禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'>
<p class='h1'>序</p><p>三峰半水元禪師受尸羅于石谷吾姪得印偈于大吼吾兄實雙桂先老人嫡孫也偶惺然禪人于辛未冬來華岩結制時以機鋒相觸雖無來歷亦似有膽老僧痛與一頓撘卻不錄忽又入室自訢所以悔見予之晚云受三峰記莂乃出所錄稿請予正序予喜其忠而義孝而公遂不辭為之正見其編中有頌三關語本色快暢可錄遂前後刈蠲僅存其可傳者一十二篇并為之序。</p>
<p style="margin-left:0em;text-indent:2em">時康熙辛未歲花朝月補天日也華岩玉老僧識　　　　　　　　　　　　法弟不厭代刻。</p>
</div>
<div class='div-other'><a id='mulu1' />
<p class='h1'>目錄</p>
<ul class="">
<li>上堂<span class="note-inline">(二十則)</span></li>

<li>小參<span class="note-inline">(二則)</span></li>

<li>茶話<span class="note-inline">(一則)</span></li>

<li>機緣<span class="note-inline">(五則)</span></li>

<li>頌古<span class="note-inline">(一則)</span></li>

<li>印偈<span class="note-inline">(十一首)</span></li>

<li>雜偈<span class="note-inline">(二十二首)</span></li>
</ul></div>
<p class='juan'><a id='mulu2' />半水元禪師語錄</p><p class="byline">門人光深等編</p>
<div class='div-other'><a id='mulu3' /><p>康熙丙午冬雲海羅公相廷朱公等請就本院開爐上堂拈香祝聖畢末後拈香云此一瓣香爇向爐中耑為現住榮縣鼎新堂上傳臨濟正宗第三十二世上大下吼本師大和尚用酬法乳之恩上首白槌竟問答罷驀豎拄杖云七尺粼[巡-(這-言)+(皴-皮)]鱉鼻蛇雲騰宇宙瑞三巴條條穿過人無見撿點將來未到家攛下拄杖喝一喝上首結槌師便下座。</p>
<p>上堂發元請制此心良三七長連九定香坐到辰朝並午夜索錢庫下買生薑。</p>
<p>上堂言如箭急掌威獰師象聲哮野干驚珍重四來安穩坐劈頭白棒豈無情。</p>
<p>天柱居士請上堂以坐具搭右肩至座請又手作女人拜乃陞座云庭前白日長冬風送上堂喝退三巴木棒分午夜光應須高著眼惜取謝三娘。</p>
<p>上堂僧問萬法歸一即不問如何是青州布衫師云千手大悲提不起進云問處分明答得親師噓一聲乃云日日上堂道不信時時說底耳邊風卸卻袈裟歸舊位來朝迎送又還通。</p>
<p>上堂僧問如何是戒師云穩口深藏舌進云如何是定師云知機到處安如何是慧師便打問金龍出現時如何師云雲從風隨僧便拜師乃云有問有答龐老笊籬無問無答三平木杓且道者僧恁麼問老僧拄杖恁麼答還是笊離是木杓良久云莫教挨落崖前石打破下方遮日雲。</p>
<p>雲海羅居士請上堂重重撾鼓聚風雲攪動魚龍噴浪驚豎橫短棹人皆赴登者須知不二艇招手云趕船底快來拽拄杖下座。</p>
<p>佛成道日朱居士請上堂一棒一喝當下領略一機一境覿面相呈者事且止昨夜瞿曇眼挂當天乾坤皎潔今日朱公母難得此良辰供佛齋僧請法延齡有何利益萬仞峨眉柱拈來作壽山。</p>
<p>上堂單提白棒播宗風鐵額銅頭孰敢逢打破虛空如粉碎雪流大地溢江東。</p>
<p>上堂頻登樓閣坐行正令莫將泥彈子喚作破沙盆靠拄杖下座。</p>
<p>上堂三峰山裡日初長一段清暉喜法堂助我也無些子力扶持拄杖太郎當。</p>
<p>解制上堂百日期圓有始終莫輕語默快相逢高捲幔[巾*廉]隨取便解開布袋合獰龍截斷千差無異路抬頭萬里有同風諳時走遍還來此再造陽春輔化崇元宵後值雪亨如萬公為子脫白請上堂昨夜山頭堆雪今朝銀樹玲垂樓上洪鐘大扣堂中撾鼓如雷拂子倏然[跳-兆+孛]跳拄杖入手揚威雖共一時機發憑他百世光輝神通妙用不是格外提持亦非亨如飯僧設供老僧特為啟迷喝一喝云心生大歡喜自知當作佛又召悟聖云卻帽脫鞋返本宜赤身無礙亦無絲從今放出三門去遠續人間第一枝。</p>
<p>上堂瞿曇今日示現三峰受請上堂雖是家無二主要且同條共貫驀以拄杖作此[十○]召眾云者是我釋迦老人初降王宮周行七步目顧四方誇經賣紀旁若無人所以遭人撿點自討其辱今日光亨請老僧登座秪得依樣裁奪買帽相頭與居士安名取諱光輝佛日喜美同流且道文不加點作麼生慶賀翠秀千株柏吟風一樣松。</p>
<p>胤鵬楊公為父母開奠請上堂爐煙久冷未堪嚴剔起眉毛又復然今日為拈香一瓣全仁全孝裔綿綿陳居士請上堂昨夜瞿曇現瑞星今朝座上偶傳心眼親何似手親好達者應知無二身所謂釋迦見量不同三峰用度各別且道三峰越格手眼在甚麼處敢爾自許七十餘翁乍入場休將者事抵門墻就中若要深委悉只貴閒忙自主張。</p>
<p>雲海羅公薦嚴請上堂天得一以清地得一以寧惟有三峰無可得直拈拄杖薦往生大眾還見麼卓拄杖三下云六根纔動被雲遮一念不生全體現。</p>
<p>佛誕張居士請上堂一聲㘞地許誰知七步周行自強馳指天指地施巧玅全收全放甸邪畿。</p>
<p>為羅孝廉封靈小參當年薦妣請陞堂愧致于今兩鬢霜覿面仰觀撾毒鼓雲中鐵笛對誰揚。</p>
<p>住興雲禪院光祐請上堂世尊睹星悟道別峰撾鼓陞堂明人不作暗事都盧一棒誰當有不顧危亡者出來與興雲相見良久無出者師云別峰自<span class='corr'>己</span>承當去也作痛聲下座。</p>
<p>小參大眾入堂三日個個吻嘴面壁秪須頂門具眼必要腳跟點地三峰者裡無禪可參無戒可持即今法令當行試問諸公道得也與三十道不得也與三十試道看數僧下語皆不契維那出師便打那云桑樹上著箭柳樹上出漿師又打。</p>
<p>除夜小參人間世事忙如箭獨我山中無所為昨夜俄驚聞爆竹也將鐵笛慢敲吹。</p>
<p>茶話舉盞子示眾云雲門餬餅趙州茶會喫莫教動口牙若有一人打濕嘴罰油斤半付當家。</p>
</div>
<div class='div-other'><a id='mulu4' />
<p class='h1'>機緣</p><p>一僧參師拈拄杖云三峰有條鱉鼻蛇汝見麼僧駭然師便打僧作臥勢師云拖者死屍出去。</p>
<p>師問僧盡大地是個虎口汝作麼生脫一僧云德山棒一僧云師子踞地一僧云泥牛宿海底一僧云鷦鷯棲林師云俱未在。</p>
<p>師問士人人有箇影子因甚踏不著士云腳下無私師云猶有影在士云無師云汝眼何在士禮拜師便踏士云玅師云更喫一踏何如。</p>
<p>僧問師如何是出三界人師噓一聲僧佇思師云好與三十僧云謝師慈悲。</p>
<p>居士問如何是三峰境師云幽松聯幾樹翠竹兩三莖如何是境中人師顧士士默然師笑士乃拜。</p>
</div>
<div class='div-other'><a id='mulu5' />
<p class='h1'>頌古</p><p class="head2">黃龍三關</p>
<p style="text-indent:0em" class="lg-abnormal"><div class='lg-row'>我手何似佛手長短糞箕苕帚時時拋向人前不怕自揚家醜我腳何似驢腳遊山玩水快活而今還不害羞逢人貫要伸縮我也有個生緣虛耽六十六年兩處住持客作一條拄杖常肩不知何時交代得日安靜打眠</div>
</p></div>
<div class='div-other'><a id='mulu6' />
<p class='h1'>印偈</p>
<div class='div-other'><a id='mulu7' />
<p class='h2'>舌端光長</p><p style="text-indent:0em" class="lg-abnormal"><div class='lg-row'>一個舌頭軟若綿逢人笑傲善言詮今朝任爾江南北箬笠雲瓢到處安</div>
</p></div>
<div class='div-other'><a id='mulu8' />
<p class='h2'>月朗光靜</p><p style="text-indent:0em" class="lg-abnormal"><div class='lg-row'>三上三峰扣祖機棒頭入骨利如錐有時踢倒銀山碎拄杖挑來事事宜</div>
</p></div>
<div class='div-other'><a id='mulu9' />
<p class='h2'>天目光昶</p><p style="text-indent:0em" class="lg-abnormal"><div class='lg-row'>白棒通身千手眼提起令人心膽驚三峰今日親拈囑大都無處不稱尊</div>
</p></div>
<div class='div-other'><a id='mulu10' />
<p class='h2'>霜峰光皚</p><p style="text-indent:0em" class="lg-abnormal"><div class='lg-row'>林下相忘志<span class='corr'>已</span>灰杖頭撥轉便知回因緣到處隨安分自有雲來共爾隈</div>
</p></div>
<div class='div-other'><a id='mulu11' />
<p class='h2'>萬竹光盈</p><p style="text-indent:0em" class="lg-abnormal"><div class='lg-row'>三峰放出個獅兒氣宇如王踞地奇莫作藏牙露爪漢秦川一任吼聲彌</div>
</p></div>
<div class='div-other'><a id='mulu12' />
<p class='h2'>至觀光大<span class='note-inline'>(金陵人)</span></p><p style="text-indent:0em" class="lg-abnormal"><div class='lg-row'>遇水逢山插影竿魚龍收盡別尋灘酉卯逢寅龍馬後一聲鐵笛振京南</div>
</p></div>
<div class='div-other'><a id='mulu13' />
<p class='h2'>惺然光深</p><p style="text-indent:0em" class="lg-abnormal"><div class='lg-row'>遍歷雲山數十重無情蜀叟為君通直條楖栗親吩咐獨振滇黔播祖風</div>
</p></div>
<div class='div-other'><a id='mulu14' />
<p class='h2'>波生光榮<span class='note-inline'>(萬縣人)</span></p><p style="text-indent:0em" class="lg-abnormal"><div class='lg-row'>千嵩捧起當天印萬古江山普地擎即此握中隨體用臨機不讓始稱尊</div>
</p></div>
<div class='div-other'><a id='mulu15' />
<p class='h2'>蒼梧光華</p><p style="text-indent:0em" class="lg-abnormal"><div class='lg-row'>雲到蒼梧氣象新等閒不與物同群從今派列三巴去葉葉聯芳千古馨</div>
</p></div>
<div class='div-other'><a id='mulu16' />
<p class='h2'>一葦光真</p><p style="text-indent:0em" class="lg-abnormal"><div class='lg-row'>一葦西來變作航雲從龍馬負圖昌闍黎此去難遮掩到處逢渠慢鼓揚</div>
</p></div>
<div class='div-other'><a id='mulu17' />
<p class='h2'>雲空光六</p><p style="text-indent:0em" class="lg-abnormal"><div class='lg-row'>一花占盡遍天涯五葉聯芳老更佳楖栗堅持親手遞逢人奪縱任週遮</div>
</p></div></div>
<div class='div-other'><a id='mulu18' />
<p class='h1'><span class='corr'>雜</span>偈</p>
<div class='div-other'><a id='mulu19' />
<p class='h2'>中秋</p><p style="text-indent:0em" class="lg-abnormal"><div class='lg-row'>霜月流暉豔秋風送石床蒲團堪作餅玩盡有餘光</div>
</p></div>
<div class='div-other'><a id='mulu20' />
<p class='h2'>寄白雲菴長老</p><p style="text-indent:0em" class="lg-abnormal"><div class='lg-row'>潦倒住山哥無孔笛堪歌雖然不成調吹送白雲和</div>
</p></div>
<div class='div-other'><a id='mulu21' />
<p class='h2'>復謝相公</p><p style="text-indent:0em" class="lg-abnormal"><div class='lg-row'>莫道無情尚有情開口何如閉口真知音若要達根本萬里程途貴在行</div>
</p></div>
<div class='div-other'><a id='mulu22' />
<p class='h2'>寄丘相公</p><p style="text-indent:0em" class="lg-abnormal"><div class='lg-row'>深山花倩喜丰姿葛碎寒添故紙衣飽笑楊岐栗棘飯令人細嚼也愁眉</div>
</p></div>
<div class='div-other'><a id='mulu23' />
<p class='h2'>寄非九相公</p><p style="text-indent:0em" class="lg-abnormal"><div class='lg-row'>分明覿面若千山何事羈縻咫尺難可日攜琴來下榻母驚赤眼不相瞞</div>
</p></div>
<div class='div-other'><a id='mulu24' />
<p class='h2'>寄何居士</p><p style="text-indent:0em" class="lg-abnormal"><div class='lg-row'>與君相別兩三秋不見音書問比丘<span class='corr'>已</span>知路滑難伸足寄隻烏笻作信舟</div>
</p></div>
<div class='div-other'><a id='mulu25' />
<p class='h2'>寄水月</p><p style="text-indent:0em" class="lg-abnormal"><div class='lg-row'>旋來作客歉酬君嬾打葛藤話未分莫道石頭無火笑等閒擊著便知音</div>
</p></div>
<div class='div-other'><a id='mulu26' />
<p class='h2'>丙寅歲戲贈羅生員丁卯果應經魁</p><p style="text-indent:0em" class="lg-abnormal"><div class='lg-row'>書聲不見上雲山風捲文章數百篇還要老僧親過管教來歲應秋元</div>
</p></div>
<div class='div-other'><a id='mulu27' />
<p class='h2'>示容維住中峰</p><p style="text-indent:0em" class="lg-abnormal"><div class='lg-row'>恒嶽中峰留不住南平川底去參禪直造雲窮水盡處越江遙見數長天</div>
</p></div>
<div class='div-other'><a id='mulu28' />
<p class='h2'>本師誕辰</p><p style="text-indent:0em" class="lg-abnormal"><div class='lg-row'>孟春客作走高梁得褫還家語話長盛寒雪際花鋪錦遙上吾師一瓣香</div>
</p></div>
<div class='div-other'><a id='mulu29' />
<p class='h2'>壽蘇相公</p><p style="text-indent:0em" class="lg-abnormal"><div class='lg-row'>梅竹華封三酌酒爐裊東坡萬壽香琴瑟滿堂皆雅趣不知誰個可承當</div>
</p></div>
<div class='div-other'><a id='mulu30' />
<p class='h2'>壽韋心培</p><p style="text-indent:0em" class="lg-abnormal"><div class='lg-row'>梨棗枝枝露角頭千紅萬紫傲新秋夜來香馥人間世奉祝長春不記甌</div>
</p></div>
<div class='div-other'><a id='mulu31' />
<p class='h2'>壽張相公</p><p style="text-indent:0em" class="lg-abnormal"><div class='lg-row'>客秋遙祝金湯壽其辰唯爇一爐香雖無道況綿千古幸有公名達萬邦</div>
</p></div>
<div class='div-other'><a id='mulu32' />
<p class='h2'>壽何相公</p><p style="text-indent:0em" class="lg-abnormal"><div class='lg-row'>窘居不善赴煙村只自小城玩水雲久植蟠桃三百樹盡將榮祝獻千君</div>
</p></div>
<div class='div-other'><a id='mulu33' />
<p class='h2'>示野川居士</p><p style="text-indent:0em" class="lg-abnormal"><div class='lg-row'>疑情觸發好思量只貴男兒當自強霹靂一聲出世也千妖百怪悉潛藏</div>
</p></div>
<div class='div-other'><a id='mulu34' />
<p class='h2'>示永證居士</p><p style="text-indent:0em" class="lg-abnormal"><div class='lg-row'>一腳踏翻漆桶快兩眼如空露本人不必別尋關捩子喫吾一棒一條痕</div>
</p></div>
<div class='div-other'><a id='mulu35' />
<p class='h2'>示金居士養母</p><p style="text-indent:0em" class="lg-abnormal"><div class='lg-row'><span class='corr'>羨</span>君恩愛重如山奉母寒溫意確堅昨夜子規啼緣樹聲聲飛達九重天</div>
</p></div>
<div class='div-other'><a id='mulu36' />
<p class='h2'>示一惺</p><p style="text-indent:0em" class="lg-abnormal"><div class='lg-row'>念頭纔舉便千差但得灰心到處家城市山林俱不異喫些淡飯是生涯</div>
</p></div>
<div class='div-other'><a id='mulu37' />
<p class='h2'>示敏然</p><p style="text-indent:0em" class="lg-abnormal"><div class='lg-row'>穿衣喫飯家常事運水搬柴非外緣擬涉思惟千萬里咄逢人不得錯舉</div>
</p></div>
<div class='div-other'><a id='mulu38' />
<p class='h2'>示自然</p><p style="text-indent:0em" class="lg-abnormal"><div class='lg-row'>挖斷山頭虛費力踏翻海島益空遲三條椽下盧都觜自然得個好便宜</div>
</p></div>
<div class='div-other'><a id='mulu39' />
<p class='h2'>示不喏</p><p style="text-indent:0em" class="lg-abnormal"><div class='lg-row'>盲龜跛鱉解逃禪可笑身微難上天莫道老僧良賤爾驢唇馬觜不堪傳</div>
</p></div>
<div class='div-other'><a id='mulu40' />
<p class='h2'>示一葦</p><p style="text-indent:0em" class="lg-abnormal"><div class='lg-row'>放出三峰鐵牛踏翻海島魚浮收來只在一栗何須向外馳求</div>
</p></div>
<div class='div-other'><a id='mulu41' />
<p class='h2'>示語峰</p><p style="text-indent:0em" class="lg-abnormal"><div class='lg-row'>窺破中天無二顧舒開柳眼見霜眉青顏莫被雲遮障且去此山作住持</div>
</p></div>
<div class='div-other'><a id='mulu42' />
<p class='h2'>示波生</p><p style="text-indent:0em" class="lg-abnormal"><div class='lg-row'>師徒廿載共寒灰一片心基付爾培說莂未揚家底句高提祖印照莊杯</div>
</p><p style="text-indent:0em" class="lg-abnormal"><div class='lg-row'>當年憤盡心血道者令人結舌分付一條烏藤留待三峰應接</div>
</p></div>
<div class='div-other'><a id='mulu43' />
<p class='h2'>贈天敏法孫</p><p style="text-indent:0em" class="lg-abnormal"><div class='lg-row'>瓢笠雲山度錦江穿山透嶺慢行藏草鞋踏碎莓苔石無限春風帶露香</div>
</p></div>
<div class='div-other'><a id='mulu44' />
<p class='h2'>示笑梅玄孫</p><p style="text-indent:0em" class="lg-abnormal"><div class='lg-row'>夏不排窗自取涼頻拈松拂壁秋霜珍重鐵心梅行者有時拓出驗諸方</div>
</p></div>
<div class='div-other'><a id='mulu45' />
<p class='h2'>示大有玄孫</p><p style="text-indent:0em" class="lg-abnormal"><div class='lg-row'>當年會侍獅子座今朝喜踞象王床闍黎卜破三更月切莫逢人道是霜</div>
</p></div>
<div class='div-other'><a id='mulu46' />
<p class='h2'>示笑石</p><p style="text-indent:0em" class="lg-abnormal"><div class='lg-row'>三丈日高疏起眠時勤客作一竿煙閒攜籃向桃園裡滿袖餘香枕黑甜</div>
</p></div>
<div class='div-other'><a id='mulu47' />
<p class='h2'>示天敏</p><p style="text-indent:0em" class="lg-abnormal"><div class='lg-row'>分明覿面別無真放去收來亙古今不忍當人輕觸碎原全勿負老婆心</div>
</p></div>
<div class='div-other'><a id='mulu48' />
<p class='h2'>山居</p><p style="text-indent:0em" class="lg-abnormal"><div class='lg-row'>不會佛法不會禪饑來喫飯飽來眠睡到三山紅日出客臨無款示麤拳</div>
</p></div>
<div class='div-other'><a id='mulu49' />
<p class='h2'>師于康熙三十年歲在辛未前七月初二日未時示微恙召眾分剖常住訖舉筆書偈云</p><p style="text-indent:0em" class="lg-abnormal"><div class='lg-row'>三十年餘飯店開而今欲罷待誰來笊籬摝盡無些撒手歸家穩蜜胎<span class='note-inline'>(書畢端坐而逝)</span></div>
</p></div></div>
<p class='juan'>水元禪師語錄終　　　　　　板存楞嚴經坊</p>
</div><!-- end of div[@id='body'] -->
</body></html>