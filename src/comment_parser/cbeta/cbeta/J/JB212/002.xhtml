<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>二隱謐禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>二隱謐禪師語錄卷第二</p><p class="byline">江南揚州高沙天王禪寺　湖廣荊州江陵水月禪院　嗣法門人　超巨　超秀　等編</p>
<div class='div-other'><a id='mulu10' />
<p class='h1'>再住越州剡溪獅峰法祥禪寺語錄</p><p>結制，上堂：「去時山青水綠，柳翠花紅；回時澗碧山空，霜清月白。一一觸目分明，何須更假分說？然雖如是，事不厭精，所以山僧今日重新到來，又復開爐結制，更冀莫嫌爐灶大，金銀銅鐵一齊烹，煆煉只教渣滓盡，純鋼打就任施鋒。純鋼打就且置，施鋒一句作麼生道？三尺龍泉光照膽，萬人叢裏奪高標。」</p>
<p>供天，上堂，問：「檀越設華筵，諸天齊受供。且道得何利益？」師云：「頭頂天，腳踏地。」進云：「除此一機，請師別道？」師云：「你道諸天在甚處？」進云：「此回不是夢，真個到廬山。」師云：「閒言語。」乃云，「覺場垂蔭菩提樹而彌高，能與總持大辨才而廣具。豎亞摩醯三眼，橫推日月兩輪。有時居色界頂，號令獨尊；有時地居塵世，忉利稱王；有時密藏法寶，主執群龍；有時降伏魔冤，誓為力士；有時護世四王，為王為主；有時殷憂四部，統領鬼神；一切神用，或慈或威，或卷或舒，或收或放，總不離顯密二途。一一皆得無礙自在，縱橫自由。且道恁麼行為，還許人邀動得伊麼？一盞清泉聊奉獻，半空花雨落庭中。」</p>
<p>元宵，上堂，問：「杲日當空，時人瞻仰。今夜元宵，月在那裏？」師云：「仰面照天，低頭照地。」進云：「獅子吼時芳草綠，象王行處落花紅。」師云：「非公境界。」乃云，「春在正月十五，打牛恰值歌舞。道人百事弗管，一味如木枯坐。茅堂懶掛燈毬，簷冰倒柱如玉，大家暗裏經行，驀然撞倒粉碎。諸兄弟有知冷煖者麼？若知冷煖處，本光瑞如此。」</p>
<p>上堂，問：「清風拂拂柳舒金，露地白牛頭角生，唯有黃鶯枝上叫，百般泥裏盡翻身。如何是翻身一句？」師云：「石潤天將雨，松青地轉春。」進云：「紅粉易粧端正女，出群須是丈夫兒。」師云：「出群一句作麼生？」進云：「曹溪甘露頻頻灑，千花叢裏奪馨香。」師云：「香在甚處？」僧禮拜，乃云：「鳥聲滑似歌聲，春機漏洩於禽舌花色、繡於錦色文章，遍吐於山崗，些些皆顯露，法法盡全彰。試問諸人還會麼？若也會得，途中受用無窮。其或未然，未免觸途成滯。且道途中受用事作麼生？」「老農耕破千畬綠，稚鳥啼開萬樹花。」</p>
<p>解制，上堂，問：「如何是妙智力？」師云：「桃放山頭紫，蘭芬谷口香。」進云：「金雞抱子歸霄漢，玉兔懷胎降紫薇。」師打，云：「一槌擊碎。」問：「達磨九年面壁，意作麼生？」師云：「癩馬繫枯樁。」進云：「乞師再指。」師云：「盲龜鑽破壁。」乃云，「十方俱擊鼓，十處一時聞。能如是觀聽，遍現觀音身，音身既遍，剎剎塵塵、頭出頭沒，不離見聞。到這裏結即是解，即是於此透得，便見結解同源，縛脫無二。作麼生是不二底道理？鐵輪天子寰中主，草店英賢化外賓。」</p>
<p>出隊歸，上堂：「一箇缽盂口向天，眾禪齊捧出層巒。不分淨穢排門過，灶裏誰家沒火煙？煙則雖各都有，要且不識冷煖。即使山僧覿體指陳，免見當面錯過，只如今日歸來，眾中有不錯過者麼？」顧視左右，云：「休說他家窮乞相，自家窮乞也須知。」</p>
<p>上堂，問：「夜靜蛙聲鬧，久晴得雨歡。不知樂個甚麼？」師云：「溪澗水高一尺五。」進云：「乾坤定是太平時。」師云：「即今是甚麼時節？」僧禮拜，師便打，乃云：「今日今年五月五，山鬼市鬼相鬥舞。你拳我踢不知休，撞到皇庭只如舊，何故？不見道，未了底人見山不是山，見水不是水，未免特地干戈，煙塵遍界。既了底人依舊見山是山，見水是水，自是家邦安貼，野老謳歌。所以道『百年三萬六千日，翻覆元來是這漢』。正當恁麼時，還許伊有趣進也無？刀耕火種憑山澤，飲啄逍遙享太平。」</p>
<p>上堂：「今朝八月十五，皎皎月圓當戶，世間多少人翫賞，幾個知音堪共睹？堪共睹，卻相許，一曲高歌月下彈，森羅萬象咸起舞。且道，因何致得玄音難，邈摸特地撼乾坤？」</p>
<p>上堂：曹山出以坐具打圓相，云：「須彌燈王到這裏卻道不得，當陽拈出與和尚祝壽還得麼？」師云：「雲開紅日湧。」進云：「積代簪纓，暫時落魄。」師云：「霧卷碧峰青。」進云：「針芥相投，事理全彰。」師云：「金屑雖貴，落眼成塵。」進云：「孟冬嚴寒，和尚萬福。」師云：「大家受用。」進云：「與麼則知恩報恩去也？」師云：「將甚麼報恩？」山禮拜，「問擊鼓鳴鐘即不問，松柏長青事若何？」師云：「南山難比況。」進云：「古今無異改，綠竹聳千峰。」師云：「北極豈能該？」進云：「昂昂坐斷千差路，獨振乾坤賀太平。」師云：「咭嘹舌頭三千里。」乃云，「淨法界身本無出沒，真淨元體那有生死？若道山僧生石虎、產出玉麒麟，若道山僧死木馬變作金獅子，到這裏說青道黃、言紅道綠，總與山僧了沒干涉。即今諸賢畢集，燈燭煒煌，又為個甚麼？然雖如是，也要應箇時節。且道應時及節一句作麼生道？霜凝殿角寒冰掛，梅放枝頭別樣春。」</p>
<p>結制，上堂，問：「千峰坐斷，萬泒逆流，秪如衝浪金鱗，未審如何相接？」師云：「直鉤無餌線非絲。」進云：「不因漁父引，爭得見波濤？」師云：「果是金鱗子，自有通霄路。」進云：「靈機歸化母，巍然獨任真。」師云：「難得闍黎。」進云：「隨流認得性，無處不逢渠。」師云：「未可深信。」進云：「古今無彼此，難辨這些兒。」師云：「誰恁麼道？」進云：「獨超群象外，萬法悉皆如。」師云：「露柱還如麼？」進云：「蕭然無一物，爭肯混常流？」師云：「斫額望汝。」進云：「蓋覆乾坤。」師云：「還見老僧麼？」問：「煆煉聖凡即不問，孤峰獨露時如何？」師云：「巍峨聳翠。」進云：「白雲透出千山外，一段光明萬古真。」師云：「群山孰敢抬頭望？」僧便喝，師便打，乃云：「山中安禪結制，五湖雲水驟集，箇箇鼻孔昂藏，那許東摵西摵？恰如貓捕老鼠，看他渾身是力，倏爾一旦豁然，大地乾坤粉碎，所謂一人發真歸源，十方世界悉皆消殞，誠不虛也。既見大地乾坤俱粉碎，且道參的在甚麼處？草鞋高掛繩床角，竹杖橫眠草褥間。舉僧問古德，萬里不掛片雲時，如何德云青天也須喫棒？」師云：「這僧恁麼問也有來由，古德恁麼答全無巴鼻。且道究竟意旨如何？百尺竿頭須進步，莫將溝壑當滄溟。」</p>
<p>為天童林老和尚挂真，上堂：「今年三月二十九，先師忽唱還鄉曲。音韻分明與昔同，令人不覺搥胸哭。搥胸哭，千峰吼，動震乾坤，萬象森羅齊應和。齊應和，音容遍界不曾藏，何用僧繇更邈描？既莫邈描，且道還有瞻奉處麼？朱紫非顏色，青黃不是塵。」</p>
<p>冬至，上堂：「今朝廿一是長至日，絕處再甦，困方惺睡，初生孩兒纔露體，丫角女子未歸室。必須群陰剝盡，一氣全明，翻轉身來，神完體備，方始透頂透底，便乃蓋天蓋地。然雖如是，究竟一句則且置，一陽初動處作麼生道？峰頂魚冰夾，海瀛紅鷂飛。」</p>
<p>解制，上堂：「把定布袋口，老鴉沒處走。解開布袋口，放出白額虎。食人不食肉，咂髓不咂骨。縱橫遍界行，乾坤稱獨步。且道獅峰山又作麼生？嵯峨聳天外，標格立寰中。」復拈拂子，喚曹山，云：「這拂子與你山接得？」打圓相，於中點三點，又打圓相，作女人拜，師便打，山擲拂子，喚行者云：「與我收取師便。」下座。</p>
<p>上堂：「本有佛性，阿誰欠少？見道因緣，亦多緣致。所以雪峰九上三登，趙州八十行腳，長慶坐破蒲團，靈雲忽睹桃萼。緣雖各別，見道一也。今興機禪人、併眾居士，彼此雖隔一帶江水，千里如同一會，遠遠施金辦供，無非入道因緣。雖未覿面相呈，<span class='corr'>已</span>知為道真切。然雖如是，須是一回親到始得。到不到且置，作麼生是真切一句？登山須到頂，吸水要知源。」復舉南泉問黃檗：「定慧等學，明見佛性是否？」檗曰：「十二時中不依倚一物。」泉曰：「莫便是長老見處否？」檗曰：「不敢。」泉曰：「漿水錢且置，草鞋錢教誰還佛慧？」泉頌曰：「獵獵奔馳勢不休，草深風勁更堪愁。翻身獅子無尋處，空使行人說路頭。」「山僧亦有頌，曰：『十二時中不依倚，空中雲兮眼中翳。』當時黃檗少機關，還草鞋錢誰可替？諸人雖未動一步，<span class='corr'>已</span>到法祥寺。雖未著草鞋，還鞋錢<span class='corr'>已</span>畢。然雖如是，猶欠細打筭在。山僧舉此現成公案，諸人切莫厭煩，閑時更須打筭。山僧恁麼道，中間設有人問：『既是不動步，<span class='corr'>已</span>到法祥，不著鞋，還錢<span class='corr'>已</span>畢，更要打筭甚麼？』向伊道：『一著不到處，滿盤都是空。』」</p>
<p>端午，上堂：「五月五，泛龍舟，彩電錦標麗水流。假饒泛到汨羅江，賑濟屈原何面目？五月五，懸艾蒲，利似劍，獰如虎，直使群邪不敢入，箇中誰識主中主？主中主，覓不得，取何有？饅頭䭔子如拈出，明眼衲僧解吞吐。若解吞吐，便得縱橫無礙，可稱英俊道流。眾中莫有吞吐自如、縱橫無礙者麼？試請出眾道看？若也道得，則知今日功不浪施。其或未然，饅頭䭔子從君咬，銕飯札羹未許餐。」復舉大慧杲云：「今朝又是五月五，大鬼拍手小鬼舞，驀然撞著桃符神，雙手搥胸叫冤苦。山僧亦有一偈：五月五，賽龍舟，大鬼打鼓小鬼舞，直饒賽到海龍宮，頷下驪珠誰得手？瘟㾮癘鬼驅船行，一片銕帆空裏走。且道山僧道的與徑山道的是同是別？具眼者試定當看？如定當不出，山僧自道去也！」拍膝，下座。</p>
</div>
<div class='div-other'><a id='mulu11' />
<p class='h1'>住越州獨秀峰大明禪寺語錄</p><p>入方丈，「此室如拳大，包含四大海。山僧今日於此張羅布網，且道還有跳得出者麼？任是擎頭戴角者，管取教伊點額回。」</p>
<p>上堂，祝聖畢，復拈香云：「此一瓣香，名不得，狀不得，指註不得，豈屬言詮？爇向爐中，供養天童堂上傳曹溪正脈第三十五世林野大和尚，用酬法乳之恩。」維那白椎竟，師云：「若論第一義，未白椎前早已顯露了也，諸人還見麼？若有見者不妨出眾相見。」問：「姚姑捨宅為寺，千年法地常存。千年法地即不問，姚姑面目請師陳？」師云：「九月菊花新。」進云：「闔山耆宿苦守故址，敦請和尚復興寶社。復興寶社則且置，耆宿功德幾多般？」師云：「較量則失。」進云：「秪如捨之復之，還有優劣也無？」師云：「無你卜度處。」進云：「自是不歸，歸便得五湖煙水，有誰爭？」師云：「能得幾知音？」問：「從上尊宿都向這裏說青道白，未審新大明如何施說？」師便打，進云：「棒頭吐出無私旨，遍界咸沾法兩恩。」師云：「關你甚麼事？」僧喝，師云：「這一喝落在甚麼處？」僧無語，師復打，乃云，「古殿上鴟吻，鐘樓頭蒲牢，揚眉瞬目；山門石獅子，左右泥金剛，眨眼露睛。頭頭上彰，法法上顯。佛法甚是大明，自是諸人未諳。若能於此諳悉，便能於一莖草上現瓊樓玉殿。其或未諳，縱有玉殿瓊樓，卻被一莖草蓋卻。所以道：迷則千差萬別，悟則事同一家。作麼生是一家底事？率土盡歸王化裏，不知何處有邊疆。」復舉僧問天童新和尚：「『如何是天童境新？』云：『雲無人種生何極，水有誰教去不回？』今日設有人問山僧：『如何是大明境？』向伊道：『沙洲吞日月，古殿朗乾坤。』且道新大明道底與古天童道底是同是別？具眼者試定當看？」維那復結椎，師以拄杖卓一卓，下座。</p>
<p>立執事上堂：「鬧處插腳，錦上鋪花，遍界皆是灶裏添柴、雪中送炭。萬中無一，山僧今日到這裏，米不蓄一粒，薪不積一莖，要向莖茆上建立層樓廣廈，全仗諸人出力相助。諸人若向寒透骨處猛力一番，自然聲香遍界。所以道『不是一番寒徹骨，爭得梅花撲鼻香？』聲香遍界則且置，作麼生是猛力一句？妙舞更須誇遍拍，三臺須是大家催。」</p>
<p>結制上堂：「見性明心，挖空作窟。安禪結制，畫地為牢。然雖如是，癡人面前不可說夢。若是上上根器，出格道流，自然不限迷悟。若是中下之機，聞恁麼道，便謂無禪可參，無心可明，未免沉空滯寂，墮落遍枯，其害非淺。所以古人到這裏只得向第二門頭開一線道，刻期立限，要人直下明心見性，謂之單傳直指。眾中莫有明心見性者麼？如有，不妨出眾相與證明；其或未然，八十翁翁入場屋，真誠不是小兒戲。」</p>
<p>解制上堂：「今朝臘月初八，廚庫倉廩不足，諸方具眼禪流，一任雲行水注。雲行水注則且置，要問諸人腳踉下事作麼生？若也於此道得，一任橫行豎走，何妨東去西去？其或未然，路逢死蛇莫打殺，無底籃子盛將歸。」</p>
<p>豎佛殿上堂：「一斧斫成峭閣，聳千峰之表；一槌打正金殿，貯萬聖之尊！縱使金碧交輝、人天共集，總屬化門施設，何如斧斤不運、鉗鎚不施，猶為得妙？雖然舊閣閑田地，一度嬴來方始新。」</p>
<p>上堂：「今朝二月十九，大士出乖露醜，示現三十二應，不知從何而有。有不有，一曲陽春和不齊，五九原來四十五。」復舉古德云觀世音菩薩將錢買餬餅放下手卻是饅頭，師云，「古人恁麼道，神頭鬼面，東湧西沒，雖是面目分明，怎奈令人難睹。且道覷破後作麼生？我為法王，於法自在。」</p>
<p>上堂：「言中取則，大似鹿逐陽焰；句外明宗，亦是猿撈水月。且道畢竟事作麼生？俊鷹不打籬邊兔，猛虎寧餐伏地屍。」</p>
<p>上堂，舉世尊拈花，迦葉微笑，世尊云：「吾有正法眼藏、涅槃妙心付囑於汝，汝當流布，毋令斷絕。」師云：「世尊拈花，滿盤托出，迦葉微笑，盡力擔當，可謂有是父必有是子！然雖如是，正眼看來卻成笑具。且道笑箇甚麼？丈夫自有沖霄志，豈向他人行處行？」</p>
<p>上堂，問：「鼓寂鐘沉即不問，彌陀壽量請師宣？」師云：「冬日晴明，冰河易解。」進云：「橫身當宇宙，幾箇是知音？」師打，云：「便得這毒龍？」乃云，「露冷霜凝，遍地湧瓊臺玉樹；星開月朗，普天燦玉燭明燈。虛空寥廓，萬象交橫，古彌陀佛，面目分明。諸人還見麼？若也見得，不妨即一念而現十萬億佛土，即一佛土作無數音聲佛事，色色是佛色，聲聲是佛聲，左右逢源，縱橫無礙。其或未然，未免土石諸山，坑坎堆阜，頭頭有礙，法法全乖。見不見且置，應時及節一句作麼生道？殿角梅花呈瑞彩，年年此日放春先。」</p>
<p>上堂：「春水綠，春山晴，時節到來面目呈。分明覿面無遮護，直下何須更指陳？然雖如是，也要諸人當下明。若也明，無分愚智自相親，莊嚴淨宇供僧佛，真實道心日日新。若未明，秪見春江春草青，頭頭觸著頭頭礙，玉石當前不解分。若解分，直指人，乾坤能獨步，海上任縱橫。且道即今誰是其人？幻海波中能作主，管教化外自來賓。」。</p>
</div>
<div class='div-w'><p class="pre">　<span class='note-inline'>(正藍旗明甲營纛章英信官趙助刊<br/>　二隱謐禪師語錄第二卷祈求官星顯達<br/>　宦藉恒通<br/>　康熙戊午夏荊南水月林識)</span></p>
</div>
<p class='juan'>二隱謐禪師語錄卷之二</p>
</div><!-- end of div[@id='body'] -->
</body></html>