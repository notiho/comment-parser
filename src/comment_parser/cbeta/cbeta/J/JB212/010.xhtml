<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>二隱謐禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu36' />
<p class='juan'>二隱謐禪師語錄卷第十</p><p class="byline">江南揚州高沙天王禪寺　湖廣荊州江陵水月禪院　嗣法門人　超巨　超秀　等編</p>
<div class='div-other'><a id='mulu37' />
<p class='h1'>源流雜偈</p>
<div class='div-other'><a id='mulu38' />
<p class='h2'>授曹山嵩</p><p style="text-indent:0em" class="lg-abnormal"><div class='lg-row'>獅子威獰出窟時，爪牙全備露當機。咬人驀面難回互，四海縱橫誰敢欺？</div>
</p></div>
<div class='div-other'><a id='mulu39' />
<p class='h2'>授鐵航權</p><p style="text-indent:0em" class="lg-abnormal"><div class='lg-row'>不入天台五百流，鐵航偏使泛滄洲。錦鱗踴躍隨時現，萬里煙波一釣收。</div>
</p></div>
<div class='div-other'><a id='mulu40' />
<p class='h2'>授笠庵方</p><p style="text-indent:0em" class="lg-abnormal"><div class='lg-row'>看來一笠殊為小，略展微勛覆大千。行腳秪堪孤杖侶，挂瓢聊且擴為庵。收來放去觀時變，轉側橫斜任意安。風雨晦明咸自若，好將斯道利人天。</div>
</p></div>
<div class='div-other'><a id='mulu41' />
<p class='h2'>授清微演</p><p style="text-indent:0em" class="lg-abnormal"><div class='lg-row'>清微演侍者，隨吾頗得力。侍奉吾十秋，每事皆經歷。刈禾田，插鍬輸，糧了官稅著著有，出身頭頭歸自<span class='corr'>己</span>。把斷要津時，絲毫渾不漏。放開一線道，透頂兼透底。如斯大作略，覷破半邊鼻。他日廓乾坤，收放任憑爾。</div>
</p></div>
<div class='div-other'><a id='mulu42' />
<p class='h2'>授此山遇</p><p style="text-indent:0em" class="lg-abnormal"><div class='lg-row'>參遍諸方老古錐，誰人敢下辣鉗鎚？吾於腦後重加箭，骨硬真堪繼此枝。</div>
</p></div>
<div class='div-other'><a id='mulu43' />
<p class='h2'>授喝雲巨</p><p style="text-indent:0em" class="lg-abnormal"><div class='lg-row'>拈條拄杖活如龍，一喝千峰雲雨從。頭角昂藏撐宇宙，乘時到處振吾宗。</div>
</p></div>
<div class='div-other'><a id='mulu44' />
<p class='h2'>授鐵庵德</p><p style="text-indent:0em" class="lg-abnormal"><div class='lg-row'>臨濟家風成現，相承須是鐵漢。龜毛拂子廣長，左右揮騰不斷。</div>
</p></div>
<div class='div-other'><a id='mulu45' />
<p class='h2'>授語松月</p><p style="text-indent:0em" class="lg-abnormal"><div class='lg-row'>斬釘截鐵爪牙鋒，杖子拈來活似龍。直下風雲雷雨合，乾坤獨步任縱橫。</div>
</p></div>
<div class='div-other'><a id='mulu46' />
<p class='h2'>授旵巖鑑</p><p style="text-indent:0em" class="lg-abnormal"><div class='lg-row'>一鑑當軒萬象該，了無粘帶亦無遮。非玄非妙人難識，只許旵巖鑑子知。</div>
</p></div>
<div class='div-other'><a id='mulu47' />
<p class='h2'>授思隱林</p><p style="text-indent:0em" class="lg-abnormal"><div class='lg-row'>垂手荷擔入市廛，當頭何必重思隱？為人為徹先輸<span class='corr'>己</span>，秪要人人徹骨醒。</div>
</p></div>
<div class='div-other'><a id='mulu48' />
<p class='h2'>授芥含一</p><p style="text-indent:0em" class="lg-abnormal"><div class='lg-row'>一芥能含萬有機，通身背面負須彌。分明透得其中旨，舒卷行藏須趁時。</div>
</p></div>
<div class='div-other'><a id='mulu49' />
<p class='h2'>授愚谷賢</p><p style="text-indent:0em" class="lg-abnormal"><div class='lg-row'>龜毛拂子付愚谷，無影枝頭好放春。祖父從來不出戶，濃陰嫩綠蔭兒孫。</div>
</p></div>
<div class='div-other'><a id='mulu50' />
<p class='h2'>授浣風智</p><p style="text-indent:0em" class="lg-abnormal"><div class='lg-row'>浣得清風遍界彰，風清吹醒百花香。雖然風力全無骨，透處偏能解放光。</div>
</p></div>
<div class='div-other'><a id='mulu51' />
<p class='h2'>授巨源海</p><p style="text-indent:0em" class="lg-abnormal"><div class='lg-row'>化外來賓須細勘，塵中作主驗玄機。為人為徹休輕放，正令全提覿面施。</div>
</p></div>
<div class='div-other'><a id='mulu52' />
<p class='h2'>授梓舟船</p><p style="text-indent:0em" class="lg-abnormal"><div class='lg-row'>瀟湘獨泛梓為舟，氣勢吞龍飲碧流。四海五湖煙浪闊，乘時滿載月明秋。</div>
</p></div>
<div class='div-other'><a id='mulu53' />
<p class='h2'>授芝巖秀</p><p style="text-indent:0em" class="lg-abnormal"><div class='lg-row'>海天空闊產靈芝，秀拔俊姿實是奇。一得入廛興大用，當陽覿體顯全機。</div>
</p></div>
<div class='div-other'><a id='mulu54' />
<p class='h2'>授西文璽</p><p style="text-indent:0em" class="lg-abnormal"><div class='lg-row'>寶璽無文印太空，太空文彩露西東。自從印破虛空後，誰識文全寶璽中。</div>
</p></div>
<div class='div-other'><a id='mulu55' />
<p class='h2'>授用乾能</p><p style="text-indent:0em" class="lg-abnormal"><div class='lg-row'>乾道自能用不息，綿綿無間任施為。銅頭鐵額難窺測，箇裏分明由指揮。</div>
</p></div>
<div class='div-other'><a id='mulu56' />
<p class='h2'>授天鼻象</p><p style="text-indent:0em" class="lg-abnormal"><div class='lg-row'>是象非象名超象，威然獨弄撩天鼻。無端觸碎太虛空，暢為吾宗出臂力。</div>
</p></div>
<div class='div-other'><a id='mulu57' />
<p class='h2'>授鶖一聰</p><p style="text-indent:0em" class="lg-abnormal"><div class='lg-row'>目利如鶖子，慧明稱第一。機鋒疾似風，舌辨劈箭急。一任東北與西南，莫邪橫按掃空碧。</div>
</p></div>
<div class='div-other'><a id='mulu58' />
<p class='h2'>授古拙圓</p><p style="text-indent:0em" class="lg-abnormal"><div class='lg-row'>盡大地只是一人，無為無作拙頑深。春來遍界咸抽綠，觸處頭頭光耀新。</div>
</p></div>
<div class='div-other'><a id='mulu59' />
<p class='h2'>示古巖知客</p><p style="text-indent:0em" class="lg-abnormal"><div class='lg-row'>秀石嵯峨壯古崖，風搖雨滴長青苔。通身綠繡如袍挂，此際光華映玉臺。</div>
</p></div>
<div class='div-other'><a id='mulu60' />
<p class='h2'>示神鼎知事</p><p style="text-indent:0em" class="lg-abnormal"><div class='lg-row'>神鼎原鑄荊山下，今復還陶荊水間。不假鉗鎚渣滓淨，自然光透九重天。</div>
</p></div>
<div class='div-other'><a id='mulu61' />
<p class='h2'>示隨宜侍者</p><p style="text-indent:0em" class="lg-abnormal"><div class='lg-row'>隨波順流始合宜，船頭逆轉便違時。此問法法若能運，大地之人誰敢欺？</div>
</p></div>
<div class='div-other'><a id='mulu62' />
<p class='h2'>示古松知客</p><p style="text-indent:0em" class="lg-abnormal"><div class='lg-row'>樹老枝長蔭覆多，風高韻廣透青蘿。時人若得依其下，脫體涼幽亦浩歌。</div>
</p></div>
<div class='div-other'><a id='mulu63' />
<p class='h2'>送梓舟監院上廬山</p><p style="text-indent:0em" class="lg-abnormal"><div class='lg-row'>楊子江頭楓葉稀，梓舟借路上江西。波澄浪寂兼天靜，正是揚帆鼓<span class='corr'>棹</span>時。</div>
</p></div>
<div class='div-other'><a id='mulu64' />
<p class='h2'>禮龍池幻祖塔</p><p style="text-indent:0em" class="lg-abnormal"><div class='lg-row'>多少象龍朝祖翁，娑羅樹下覓真容。誰知我祖真玄要，全露兒孫動用中。</div>
</p></div>
<div class='div-other'><a id='mulu65' />
<p class='h2'>荅峨雪曹太史</p><p style="text-indent:0em" class="lg-abnormal"><div class='lg-row'>東干西寺共綸絲，總為蒼生廝結眉。出手曾扶明日月，歸林又輔老沙彌。當堂問道無餘說，覿面逢人會下錐。事事從心不越格，老來還似少年時。</div>
</p></div>
<div class='div-other'><a id='mulu66' />
<p class='h2'>與曹舒光</p><p style="text-indent:0em" class="lg-abnormal"><div class='lg-row'>無端黃葉止兒啼，啼止何須赤手攜？九年坐斷千差路，一喝傾翻萬壑溪。本來自性原非悟，圓具妙心那有迷？更欲息機圖自在，癡頑漢子弄團泥。</div>
</p></div>
<div class='div-other'><a id='mulu67' />
<p class='h2'>百癡和尚枉過</p><p style="text-indent:0em" class="lg-abnormal"><div class='lg-row'>老梅鐵幹占春先，花艷華亭船子邊。偶幸杖移臨釣石，忽瞻帆挂轉明川。往來蹤跡誰堪覓，舒卷形容那可傳？不為西林個瞎禿，紫金光聚曷能旋？</div>
</p></div>
<div class='div-other'><a id='mulu68' />
<p class='h2'>天台送自閒和尚歸廣化</p><p style="text-indent:0em" class="lg-abnormal"><div class='lg-row'>挈根杖子下峰頭，觸處縱橫得自繇。棒起楚峨江上月，掃開吳越隴頭秋。掂觔播兩離繩則，換斗移星有定謀。去去信從廣化去，水雲腳底任沉浮。</div>
</p></div>
<div class='div-other'><a id='mulu69' />
<p class='h2'>壽天台萬年無礙法弟</p><p style="text-indent:0em" class="lg-abnormal"><div class='lg-row'>撇卻通玄頂上峰，萬年法社卓孤笻。風高千嶂雲旋繞，道大諸方衲信從。普岸門庭君益振，滹沱源派孰能宗？奚須吾弟輕開口，吞吐波濤幾萬重？</div>
</p></div>
<div class='div-other'><a id='mulu70' />
<p class='h2'>贈磐石趙處士</p><p style="text-indent:0em" class="lg-abnormal"><div class='lg-row'>十年精養筆錐靈，吐露儀容箇箇真。無數聖顏從變化，不知變幻是誰新？</div>
</p></div>
<div class='div-other'><a id='mulu71' />
<p class='h2'>高沙白雲舍與喝雲巨</p><p style="text-indent:0em" class="lg-abnormal"><div class='lg-row'>高沙城裡白雲堆，破屋離披隱者誰？一喝當陽無背面，家風從此振楊岐。</div>
</p></div>
<div class='div-other'><a id='mulu72' />
<p class='h2'>送萬侯周文學赴京</p><p style="text-indent:0em" class="lg-abnormal"><div class='lg-row'>秋萼吐芳叢，荊溪起臥龍。到京逢帝悅，蒞任得民從。政法嚴霜雪，持身勁柏松。位高官爵顯，回望屺亭峰。</div>
</p></div>
<div class='div-other'><a id='mulu73' />
<p class='h2'>送虎文王文學秋試</p><p style="text-indent:0em" class="lg-abnormal"><div class='lg-row'>初秋時節送君行，風正帆飛到石城。更遇文星光燦爛，蟾宮高折桂枝榮。</div>
</p></div>
<div class='div-other'><a id='mulu74' />
<p class='h2'>送毒峰禪師出天童</p><p style="text-indent:0em" class="lg-abnormal"><div class='lg-row'>個中原不隔纖塵，千里同風秪一人。直下橫行獅子子，蹋翻大地自回春。倒提麈尾勘機用，正按吹毛斬異身。覿面全彰非假借，當陽直截豈容真？</div>
</p></div>
<div class='div-other'><a id='mulu75' />
<p class='h2'>天童自述</p><p style="text-indent:0em" class="lg-abnormal"><div class='lg-row'>三將缽袋挂松庵，雪水依依共放憨。負米愧無供萬指，擔沙踏斷一溪煙。幾年衲碎通身眼，七尺笻孤影不毿。翻憶昔人緣底事，洞山曾亦上三三。</div>
</p></div>
<div class='div-other'><a id='mulu76' />
<p class='h2'>春圃</p><p style="text-indent:0em" class="lg-abnormal"><div class='lg-row'>春深畬草亂鋪舒，沒口鋤頭背面除。遍見菜花含日笑，絕聞猿鳥隔林呼。桃開嶺畔容遍赤，筍長園邊殼帶鳥。日暮欲歸歸未得，細將農圃問田夫。</div>
</p></div>
<div class='div-other'><a id='mulu77' />
<p class='h2'>和友蒼庭法師尋笑巖祖塔</p></div>
<div class='div-other'><a id='mulu78' />
<p class='h2'>尋塔</p><p style="text-indent:0em" class="lg-abnormal"><div class='lg-row'>幾江水繞幾層山，拄杖橫拖石蘚斑。隱翳有蹤難索摸，嵯峨無縫許誰攀？鞋寬腳瘦身何倦，路杳天長心自閑。每到地頭先問主，夜深惟聽水潺潺。</div>
</p></div>
<div class='div-other'><a id='mulu79' />
<p class='h2'>見塔</p><p style="text-indent:0em" class="lg-abnormal"><div class='lg-row'>隔嶺遙看半是苔，忽然全露老山隈。追思面目重新睹，想見家風第幾回。松吼波濤平地湧，雲分開戶潑天開。全無背面當陽立，指點分明莫亂猜。</div>
</p></div>
<div class='div-other'><a id='mulu80' />
<p class='h2'>修塔</p><p style="text-indent:0em" class="lg-abnormal"><div class='lg-row'>斬除藤蔓換新楣，碎瓦零磚皆獲宜。碧草根頭翻古砌，綠楊影裏浣殘碑。钁頭倒築須真子，鍬子橫擔在嫡兒。千古頹風重整頓，苦心一片幾人知？</div>
</p></div>
<div class='div-other'><a id='mulu81' />
<p class='h2'>禮塔</p><p style="text-indent:0em" class="lg-abnormal"><div class='lg-row'>由來道骨豈留方，欲禮真容似面墻。信手炷香薰石榻，隨身竿木喜逢場。四面好峰青疊疊，兩墀奇樹色蒼蒼。真機露處誰堪委，幾點紅梅燦道傍。</div>
</p></div>
<div class='div-other'><a id='mulu82' />
<p class='h2'>與顧菴曹翰林</p><p style="text-indent:0em" class="lg-abnormal"><div class='lg-row'>莫道個中全不識，分明不識盡情會。仰鑽瞻忽如能拈，始識會中全不識。</div>
</p></div>
<div class='div-other'><a id='mulu83' />
<p class='h2'>荅文學吳受子</p><p style="text-indent:0em" class="lg-abnormal"><div class='lg-row'>文華光耀雨花壇，錦上鋪花繡滿軒。不遇錦鱗翻碧浪，披蓑徒釣倚沙灘。</div>
</p></div>
<div class='div-other'><a id='mulu84' />
<p class='h2'>寄雲間道者</p><p style="text-indent:0em" class="lg-abnormal"><div class='lg-row'>茆堂兀坐似癡頑，急水打毬意未閑。兩扇柴門關不住，無端頻到白蘋灣。</div>
</p></div>
<div class='div-other'><a id='mulu85' />
<p class='h2'>訪華頂大道講主</p><p style="text-indent:0em" class="lg-abnormal"><div class='lg-row'>六月尚存臘月雪，雙池堅硬冰猶鐵。其中暗暗注流水，試問老禪何以別？</div>
</p></div>
<div class='div-other'><a id='mulu86' />
<p class='h2'>送化主歸太白兼呈　老和尚</p><p style="text-indent:0em" class="lg-abnormal"><div class='lg-row'>手持寶鈔歸雙鏡，雙鏡池清豈受塵？縱使森羅隨應現，波乾影寂是誰親？</div>
</p><p style="text-indent:0em" class="lg-abnormal"><div class='lg-row'>長庚峰下老禪魔，魔得禪和沒奈何。君去也須應仔細，饒呈金璧定遭訶。</div>
</p></div>
<div class='div-other'><a id='mulu87' />
<p class='h2'>贈無邊師獨諷華嚴</p><p style="text-indent:0em" class="lg-abnormal"><div class='lg-row'>華嚴法界廣無邊，誰肯精心離意參？一字一槌深究竟，都盧秪在一毫端。</div>
</p></div>
<div class='div-other'><a id='mulu88' />
<p class='h2'>南明石佛</p><p style="text-indent:0em" class="lg-abnormal"><div class='lg-row'>頑石頭邊開聖儀，青山萬朵映雙眉。三生始就功休論，未相<span class='corr'>已</span>前誰下槌？</div>
</p></div>
<div class='div-other'><a id='mulu89' />
<p class='h2'>天封禮淨因禪師塔</p><p style="text-indent:0em" class="lg-abnormal"><div class='lg-row'>苔徑草荒藏鹿跡，松杉樹老綠陰橫。吾師一喝千秋震，覿面何須更舉呈？</div>
</p></div>
<div class='div-other'><a id='mulu90' />
<p class='h2'>松隱禮唯庵禪師塔</p><p style="text-indent:0em" class="lg-abnormal"><div class='lg-row'>樹老風高塔并摧，吾師就地曲隨之。全身披露何人委，只見交加竹樹枝。</div>
</p></div>
<div class='div-other'><a id='mulu91' />
<p class='h2'>慧壽庵示眾禪閱藏</p><p style="text-indent:0em" class="lg-abnormal"><div class='lg-row'>滿院花開金粟香，阿誰看透缽羅娘？直須著眼鼻尖上，信手拈來總妙章。</div>
</p></div>
<div class='div-other'><a id='mulu92' />
<p class='h2'>似泖司侯素心</p><p style="text-indent:0em" class="lg-abnormal"><div class='lg-row'>泖上風高格外清，千溪萬嶼盡懷仁。其中無限魚龍窟，浪闊沙明變化新。</div>
</p></div>
<div class='div-other'><a id='mulu93' />
<p class='h2'>禮中峰和尚像與一聞禪師</p><p style="text-indent:0em" class="lg-abnormal"><div class='lg-row'>太師面目儼然在，赫赫聲光若箇親。果得一聞不再聽，家風未展轉光新。</div>
</p></div>
<div class='div-other'><a id='mulu94' />
<p class='h2'>為天童林老和尚造塔</p><p style="text-indent:0em" class="lg-abnormal"><div class='lg-row'>分明塔樣與人看，八面玲瓏形影團。若遇個中人覷破，也須親禮萬松間。</div>
</p></div>
<div class='div-other'><a id='mulu95' />
<p class='h2'>山居</p><p style="text-indent:0em" class="lg-abnormal"><div class='lg-row'>鋤翻淺草平田地，竹筧高流百尺泉。一日麤餐三頓飽，閑來無事只高眠。</div>
</p><p style="text-indent:0em" class="lg-abnormal"><div class='lg-row'>斬草破巢驚鳥罵，開田拽石撼雲根。形儀麤率人難見，又覺口談殊帶村。</div>
</p><p style="text-indent:0em" class="lg-abnormal"><div class='lg-row'>拾薪巖畔尋枯榦，汲水溪邊灌瓦鐺。宛爾畫圖懸四壁，不知身在畫圖行。</div>
</p></div>
<div class='div-other'><a id='mulu96' />
<p class='h2'>壽毅之王公</p><p style="text-indent:0em" class="lg-abnormal"><div class='lg-row'>桂子天香節，適當君五旬。英賢偕賀壽，拙衲獨親仁。德潤顏如玉，富華室似春。宛然仙侶下，風格自超倫。</div>
</p></div>
<div class='div-other'><a id='mulu97' />
<p class='h2'>佛手柑</p><p style="text-indent:0em" class="lg-abnormal"><div class='lg-row'>垂接何拘地，卷舒遍界彰。指迷勤破暗，掃障力開荒。綿軟膚鮮潔，淨明體露光。甘甜無異味，嚼嚼便馨香。</div>
</p></div>
<div class='div-other'><a id='mulu98' />
<p class='h2'>雞冠花</p><p style="text-indent:0em" class="lg-abnormal"><div class='lg-row'>不立人間市，惟欹林沼前。風前難禁鬥，啄破水中天。夏老形偏壯，秋高色愈妍。聲稀塵外聽，疑是錦雞宣。</div>
</p></div>
<div class='div-other'><a id='mulu99' />
<p class='h2'>荅邑侯吳亮公</p><p style="text-indent:0em" class="lg-abnormal"><div class='lg-row'>會得撫民意，塵塵現勝身。仁風清萬戶，香氣襲重裀。宦海多遊客，林間誰掛巾。到頭無別致，色色在當人。</div>
</p></div>
<div class='div-other'><a id='mulu100' />
<p class='h2'>和諸子立秋</p><p style="text-indent:0em" class="lg-abnormal"><div class='lg-row'>一夜西風動，微涼生古丘。荻花開碧眼，桐子豁青眸。鶴影月應露，鴈聲雲豈留？老僧殊未覺，漸漸雪盈頭。</div>
</p></div>
<div class='div-other'><a id='mulu101' />
<p class='h2'>送春元則兼姚公會試</p><p style="text-indent:0em" class="lg-abnormal"><div class='lg-row'>心澄涵萬象，筆秀掃千軍。天下士同會，文元必讓君。</div>
</p></div>
<div class='div-other'><a id='mulu102' />
<p class='h2'>送春元文長徐公會試</p><p style="text-indent:0em" class="lg-abnormal"><div class='lg-row'>才雄如倒峽，學邃似停淵。一展摩空翼，垂雲必戴天。</div>
</p></div>
<div class='div-other'><a id='mulu103' />
<p class='h2'>示內翰余見月</p><p style="text-indent:0em" class="lg-abnormal"><div class='lg-row'>吾儂無可別說，標指須當見月。直饒見得分明，還應打破鏡歇。</div>
</p></div>
<div class='div-other'><a id='mulu104' />
<p class='h2'>臨濟頌曰</p><p style="text-indent:0em" class="lg-abnormal"><div class='lg-row'>大道絕同，任向西東。石火莫及，電光罔通。</div>
</p></div>
<div class='div-other'><a id='mulu105' />
<p class='h2'>師別頌曰</p><p style="text-indent:0em" class="lg-abnormal"><div class='lg-row'>大道絕同，如太虛空。隨方圓器，處處圓通。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>大道絕同，任西往東。針劄不入，水泄不通。</div>
</p></div>
<div class='div-other'><a id='mulu106' />
<p class='h2'>示覺凡禪人</p><p style="text-indent:0em" class="lg-abnormal"><div class='lg-row'>凡是何物？覺是何物？以覺覺凡，腦門無骨。</div>
</p></div>
<div class='div-other'><a id='mulu107' />
<p class='h2'>示文學周公襄</p><p style="text-indent:0em" class="lg-abnormal"><div class='lg-row'>公能猛志，克襄大事。大事既成，物我俱利。</div>
</p></div></div>
<div class='div-other'><a id='mulu108' />
<p class='h1'>啟</p>
<div class='div-other'><a id='mulu109' />
<p class='h2'>復侍御存拙王公、孝廉柏蘭吳公、毅之王公</p><p>伏以宗風遠播，法爾必賴其人，法塹堅牢，從來借重君子。遙蒙厚惠，命主獅峰。道薄身微，奚堪大任？恭惟大護法台下，躬遊宦海，意貫法城，現隨類身，能作釋門儒雅，應隨機用，堪為孔室僧龍。不慧何緣，值斯賢哲承？謂剡祥選佛場開，只少當陽一句。傳燈燄冷，庶幾格外全提，惟望雲出岫以無心，谷應聲而集響。既<span class='corr'>已</span>遠承佳翰，安敢坐違？但要山僧到處居士亦到，彼此互換泉石光輝。自他利益，朗映山河，臨楮曷勝，翹企之至！</p>
</div>
<div class='div-other'><a id='mulu110' />
<p class='h2'>復憲副恭錫張公、儀部鼎陶吳公、太史次先張公、進士爾濤汪公、寅仲吳公、大尹宿夫鈕公</p><p>恭惟台臺：文明斯照，審安身於隱顯之間，玉簡遙頒，垂翰墨於危峻之地。非鑑高慧敏，曷能瀟灑於塵坌？亦道厚、性誠，乃爾深衛於法門。昔本師崇法席於棲真，<span class='corr'>已</span>荷出手扶持，貧衲既肥遯於山林，又承竭力相為，疊受重命，何敢云辭？但慮腐草之質，難充梁棟之材，螢火之光，敢繼烏兔之耀？倘獲瞻光，定擬休庇！</p>
</div>
<div class='div-other'><a id='mulu111' />
<p class='h2'>復明經古浪曹公、廣文雲津吳公</p><p>伏以筆秀三台，含吐寶鍔之文光，胸藏五嶽，深養如山之仁德。察時進退，妙有真機。與道相期，超然傑士。遠承翰墨遙頒，山野何堪斯任？自揣一介村僧，秪可農圃之役。公言，三推赤手，恐非玄度幽尋，倘入麟溪，必候教於江楓水月。時據剡流，聊復言於文屏虎几。</p>
</div>
<div class='div-other'><a id='mulu112' />
<p class='h2'>復文學止伯沈公、獻吉沈公、古叔沈公</p><p>伏以胸藏萬卷，筆吐日月之光華，翰示千峰，嵐生雲雨之潤澤。因思昔挹丰姿，又承佳詔再四返求，義所難卻。但恐巨剎豎幢，又非蒙茸所任。若可稍遲，相期在即開士云。還肅此上復。</p>
</div>
<div class='div-other'><a id='mulu113' />
<p class='h2'>復糧署起鳳石公</p><p>幾接芝顏，屢承清教，雖未深知，宛有夙契。不覺世諦相逢，卻成世外交也。東境方靜，幸荷帡幪，西坻相招，又蒙頒翰。在彼在此，均叨治化。或東或西，敢違盛情？但庸材腐劣，重任奚堪？既荷金湯，賴有淵助，雖踐百草巔頭，仗現瓊樓玉殿，不勝瞻光。草此上復。</p>
</div>
<div class='div-other'><a id='mulu114' />
<p class='h2'>復孝廉自平胡公、應芳吳公、一鳴徐公</p><p>伏以宏才妙度，蘊經天緯地之能，智鑑高明，顯處俗超真之略。每假孔老鼻孔，摩觸釋氏家風，朝野聞聲，廊廟歡浹。貧衲僻處南阡，屢蒙澤溢。淵愛未酬，翰招又至。鄙野匪材，奚堪妙斲？雖東西之鄉有異，任彼此之緣何差？未卜定期赴或冬杪？伏乞少容暫憩東澗，想荷教之有時，必談心於無間。臨楮曷勝，瞻光之至！</p>
</div>
<div class='div-other'><a id='mulu115' />
<p class='h2'>復文學商高、商廉、商衡、商郊、商聲、商頌諸公</p><p>伏以孔門顏閔，不外禪宗釋氏，祖佛豈別宣尼？動止無分，無在無乎不在，面目分明，有隱似乎無隱，日用未嘗少間，何須格外更覓玉貌耳！貧衲既荷雅招，相晤有時，一切教言，親領在即。聊此數言，披帎上復。</p>
</div>
<div class='div-other'><a id='mulu116' />
<p class='h2'>復君榮竺公</p><p>久聞台下聲高藝苑，文麗江東，御世之暇，留意法門。而法祥勝地亦荷金湯。雖未與公識，面遙承風味久矣！況又辱承佳詔，何可充當？即日赴臨，仰<span class='corr'>瞻</span>丰度。臨楮曷勝希望！</p>
</div></div>
<div class='div-other'><a id='mulu117' />
<p class='h1'>書</p>
<div class='div-other'><a id='mulu118' />
<p class='h2'>復文學香城吳公</p><p>彩飾袛園，金舖聖地，非夙有靈種，曾受記莂者，曷能發此勝妙心耶？昔本師行道棲真，居士助揚法化，共建精籃，<span class='corr'>已</span>成千古勝概、一郡大觀矣！仍蒙不棄山野，翰詔遠頒，欲祈傳法利生，其奈愚魯無文，山林樵牧之姿，何堪斯任？既荷雅愛，豈便推辭？但孤笻瘦影，白拂袈裟，秪堪寄於林下水邊，想大邦巨剎，金碧交輝，又恐非材難於恢廓。更念厚承淵澤，遙及窮山，必期扶護，益倍麟水，開友旋還。肅此上復。</p>
</div>
<div class='div-other'><a id='mulu119' />
<p class='h2'>復嵩巖恒公</p><p>自白峰參謁後，僻處天台將五夏矣。其間任性適情，無過耕煙犁霧，灰頭土面，敢云匿跡韜光？但是一味素守養拙而<span class='corr'>已</span>，那期開迷導悟也耶？久知北嵩勝地，乃伏虎道場，既獲恒公恢廓，叢林幸矣！祖席光矣！荷蒙翰招，兼以隆貺，曷可克當？臨楮不勝悚慄之至！</p>
</div>
<div class='div-other'><a id='mulu120' />
<p class='h2'>與峨雪曹太史</p><p>別後時常音容儼對，正居士所謂今後鬚眉瞞不得也！古人道：盡大地撮來如一粒粟，居士與山僧總在一粒粟中。要知一粟非小，僧士非大；僧士非小，一粟非大。僧士外無一粟，一粟外無僧士。雖今世界、身心，分列各別，說個千里同風，猶是隔也。諒居士高才海鑑，必見方外之心，於此誠不爽也。欣荷新春，衲祐特遣侍僧，恭候新禧。寄先師翁語錄一部，惟居士飲酌之暇，略一披覽。須要與先師翁眉毛廝結，始不辜居士塹護之誠也。不識意為何如？本師通玄語錄，近在嘉禾重刻。欲其遍行於世，若非當世名公序跋，如華舟泛水，未敢張帆。其故何哉？為不得風力耳，況此錄只一破艇。倘遇天清氣朗，一陣和風，雖千萬里，江濤海浪，片時截渡。茲錄行世，亦猶是也。倘居士不吝揮毫，筆尖上放一陣東風，頓見舟行萬里也！至懇！</p>
</div>
<div class='div-other'><a id='mulu121' />
<p class='h2'>復梁公張大行</p><p>盡大地是居士身，盡大地是居士家，何須待山僧保而有也？雖然暫有魔忤，不過如月朔之盈虛消長、氣數之少間而<span class='corr'>已</span>，何業之可悔哉？所施盡獻三寶，<span class='corr'>已</span>為居士如此轉念了也，居士能念吾之轉念乎？</p>
</div>
<div class='div-other'><a id='mulu122' />
<p class='h2'>復邑侯吳公</p><p>別後無時不想見芝顏，對談玄理，第恨道力淺薄，不能縮地促膝耳，愧甚！菊月高旌過寺，頓使山妖潛跡，鎮靜一方，俾山僧茆室荷護不淺，謝謝！又承留題附寄，不揣鄙陋，和韻寄呈，餘俟面悉，不既。</p>
</div></div>
<div class='div-other'><a id='mulu123' />
<p class='h1'>雜著</p>
<div class='div-other'><a id='mulu124' />
<p class='h2'>讀山翁和尚梵音洞舍利記</p><p style="text-indent:0em" class="lg-abnormal"><div class='lg-row'>亂翻波裏現樓臺，大士全容水面開。紫竹林間鸚鵡滑，聲聲微妙響如雷。梵音洞口長松鬱，古佛舍利寶網罻。萬象森羅海印文，瑩然透徹渾無物。縱觀纍纍似穿珠，百億分身體不殊。八萬四千咸具足，堪將大地作規模。手摩非匾亦非圓，逼塞虛空無變遷。一粒粟中含萬象，隨機應現任舒卷。旃檀塔內覆盂寬，分付當人仔細看。仔細看時無影相，分明托起沒多般。我師初登菩薩巔，快說此記超言詮。字字春山含秀色，言言理致入幽玄。倩壁鐫來億萬年，莫教草際褁雲煙。</div>
</p></div>
<div class='div-other'><a id='mulu125' />
<p class='h2'>普同塔</p><p style="text-indent:0em" class="lg-abnormal"><div class='lg-row'>疊石磨磚砌草叢，玲瓏八面不通風。嵯峨碧聳千峰外，月似銀缸朗太空。一切眾生三世佛，盡情約束<span class='corr'>瘞</span>其中。不知何業感斯報，逸目普觀性相同。性相同，萬有空，觸碎髑髏個個雄。於今不必分緇素，一併都來入此中。</div>
</p></div></div>
<div class='div-w'><p class="pre">　<span class='note-inline'>(水月林法孫明一助刊<br/>　二隱謐禪師語錄卷第十<br/><br/>　康熙戊午夏荊南水林識)</span></p>
</div>
<div class='div-w'><p style="margin-left:8em">板存嘉興楞嚴寺流通</p>
</div>
<p class='juan'>二隱謐禪師語錄卷之十<span class='note-inline'>(終)</span></p>
<div class='div-w'><a id='mulu126' />
<p class='h1'>塔銘<span class='note-inline'>(附)</span></p><p class="byline">禮科給事中荊溪周正儒撰</p><p>義興代挺高僧，其間有生於吾里、著名他邦，有生於他邦、住錫吾里，歷考薪傳，指不勝屈。近如幻有和尚，自北地而至吾邑，得吾邑密雲、天隱及徑山雪嶠三高座，大暢臨濟宗風，而密雲、天隱支派頗盛吳越間，開堂說法，所在多有，即吾宜且不下數十處，如龍池祖庭有萬，如媲美於前芙蓉古剎，有自閒復興於後，皆天童之法裔，表表在人耳目。邇來主持濟派而道風尤著，則莫盛於屺山之保安焉。其寺創於蕭梁，盛於趙宋，簡惠公碑址圪。然沿至順治之初，頹廢<span class='corr'>已</span>盡。余先，荊吳孺人，素奉竺乾，傾貲建茸，殿宇僧寮，煥然改觀。是歲<span class='corr'>己</span>亥，師以禮幻祖，適至吾宜同人，聞其道行卓邁，淵源有自，屬余敦請，遂常住於斯，唱提宗旨。一時邑城內外，僧俗等眾，四至雲集，塞滿山谷，法席之盛，人爭快睹。越乙巳，和尚壽屆六旬，偶示微疾。余覲和尚於榻前，問：「何恙？」師云：「痰火。」余云：「大和尚病從何來？」師云：「生在五行之中，未免被他遷幻。」越明日，對眾云：「老僧去矣！」時門人超象問：「和尚何處去？」師云：「向臥佛寺去。」象云：「和尚即今便是臥佛，向那裏去？」師微笑，援筆書偈，端然而逝。乃六月廿八日午時也。門人象以師塔銘屬余，因節略而為之序曰：師西蜀古渝昌州人也，俗姓金，童時見僧甚喜，若相習者。忽一日，投本里文筆峰臥佛寺，祝髮為僧，久之，以請藏至金陵，因參東塔破山，和尚示以偈，遂決意深究禪宗。再參磬山天隱，又參徑山雪嶠，最後上天童參密雲悟老和尚，常參不去。一夕坐至中夜，忽聞鐘聲豁然，有省。他日，悟上堂，師出問：「盡大地是沙門一隻眼，且道和尚向甚麼處點？」悟驀拈拄杖作打勢，師禮拜云：「恁麼則光照大千去也。」如是機緣偈頌，載行實中。師辭悟，上天台蓮華峰住靜六年，而悟和尚圓寂於通玄，林野奇和尚繼席，以偈招師，師至通玄，為書記。結制上堂，師出問云：「今日嚴寒，滴水滴凍，還許他融化也無？」奇曰：「爐煙結篆。」師云：「恁麼則溪澗豈能留得住，終歸大海作波濤。」奇便打，曰：「你向甚麼處去？」師云：「且喜和尚證盟。」奇又打。甲申冬，奇將衣拂上堂，對眾付師法語，偈在通玄錄中。乙酉，師赴台州黃崖法輪寺，請掩關三載。丁亥，歸省通玄。戊子，赴剡溪，護法王存拙等請住法祥寺。庚寅，赴嘉禾，護法錢相國等請住棲真寺。辛卯，復赴剡溪，護法徐一鳴請住大明寺。癸巳，赴雲間，護法曹峨雪請住船子法忍寺。丙申，復受嘉禾護法譚掃庵請，住三塔龍淵寺。比<span class='corr'>己</span>亥冬，余等延住保安寺。師僧臘三十二，掩關者一，開堂者六，嗣其法者二十餘人。有語錄十卷，寄續楞嚴。其餘雜著三十二卷，在保安焉。師隨所到處，標指直切，見者、聞者生大歡喜，夫而後知天童金粟名聞天下者，所謂生在吾邑而著名他邦者也若？師舍峨嵋而尋器畫，從此闡揚上乘，克振徽猷，使保安之道風，光顯於天童金粟，豈非生在他邦而著名吾邑者哉？因從其請而為之銘，銘曰：</p>
<p class="lg-abnormal"><div class='lg-row'>生長巴川，　證果鵝碃。　暢厥宗風，</div>
<div class='lg-row'>所在奪席。　近祖義興，　屺陽卓錫。　臘屆六旬，</div>
<div class='lg-row'>干茲示寂。　惟彼臥佛，　是同是別？　法振千秋，</div>
<div class='lg-row'>履藏一隻。</div>
</p></div>
</div><!-- end of div[@id='body'] -->
</body></html>