<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>二隱謐禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu32' />
<p class='juan'>二隱謐禪師語錄卷第八</p><p class="byline">江南揚州高沙天王禪寺　湖廣荊州江陵水月禪院　嗣法門人　超巨　超秀　等編</p>
<div class='div-other'><a id='mulu33' />
<p class='h1'>拈古</p>
<div class='div-orig'><p style="margin-left:1em">世尊昔在靈山會上拈花示眾，眾皆默然，惟迦葉破顏微笑。世尊云：「吾有正法眼藏、涅槃妙心，付與摩訶迦葉。」</p>
</div>
<div class='div-commentary'><p>「世尊拈花，雖是入草求人，大似望空著楔。迦葉破顏，縱使出人頭地，無端眼裏添沙。諸禪德還識二老落處麼？選佛若無如是眼，縱饒千載亦奚為？」</p>
</div>
<div class='div-orig'><p style="margin-left:1em">臨濟會下，有同學二人相問，一云：「離卻中下二機，請兄道一句子。」一云：「擬問即失。」一云：「與麼則禮拜老兄去也。」一云：「者賊！」師聞，乃陞堂云：「要會臨濟賓主句，問取堂中二禪客。」便下座。</p>
</div>
<div class='div-commentary'><p>「二禪德互轉真機，也甚奇怪。雖然，不過因風吹水，偶爾成文，怎奈白拈賊不識，好惡便乃播揚家醜、虛張聲勢？且道衲僧門下又當如何？直饒果是真金子，須向紅爐再煆看。」</p>
</div>
<div class='div-orig'><p style="margin-left:1em">睦州示眾：「裂開也在我，捏聚也在我。」時有僧問：「如何是裂開？」師云：「三九二十七，菩提涅槃，真如解脫，即心是佛。我且與麼道，你又作麼生？」僧云：「某甲不與麼道。」師云：「盞子撲落地，楪子成七片。」</p>
</div>
<div class='div-commentary'><p>「賣寶遇著瞎波斯！」</p>
</div>
<div class='div-orig'><p style="margin-left:1em">佛果禪師上堂：「迥無依倚，超宗越格，非佛非心。萬仞壁立桑樹上，著箭柳樹上出汁。」</p>
</div>
<div class='div-commentary'><p>「佛果道底且道是個甚麼得？與麼奇怪？」顧視左右云：「會麼？要會直下便會，不會切莫妄生穿鑿！」</p>
</div>
<div class='div-orig'><p style="margin-left:1em">晉州霍山大禪佛景通禪師因到仰山前乃翹一足云：「西天二十八祖亦如是，唐土六祖亦如是，和尚亦如是，某甲亦如是。」仰山下禪床，打四藤條。</p>
</div>
<div class='div-commentary'><p>「霍山翹一足，竭露風規。集雲四藤條，難禁忍俊。然雖如是，猶未作家。當時若待伊纔向前來，便與攔胸一踏，非惟截斷話頭，亦免塗污諸聖。何故？鑑在機先。」</p>
</div>
<div class='div-orig'><p style="margin-left:1em">天童密師翁上堂：「盤山道：向上一路，千聖不傳。慈明道：向上一路，千聖不然。徑山道：向上一路，熱碗鳴聲。老僧道：向上一路，踏破草鞋。」</p>
</div>
<div class='div-commentary'><p>「四大老雖則同行不同步，要且縱奪全彰、殺活自在。山僧今日亦道：向上一路，錢串井索。且道與諸大老是同是別？」</p>
</div>
<div class='div-orig'><p style="margin-left:1em">汾陽昭禪師示眾：「識得拄杖子，行腳事畢。」笑巖祖翁別云：「識得拄杖子，正好緊俏草鞋。」</p>
</div>
<div class='div-commentary'><p>「一人孤峰獨宿，常在市廛。一人撥草瞻風，不離家舍。二老雖則各善機權，要識拄杖子，總未夢見在。畢竟作麼生？舒卷從來不借力，拈來放去更山誰？」</p>
</div>
<div class='div-orig'><p style="margin-left:1em">僧問仰山：「法身還解說法也無？」山云：「我說不得，別有一人說得。」僧云：「說得底人在甚麼處？」山乃推出枕子。溈山聞之，乃云：「寂子用劍刃上事。」</p>
</div>
<div class='div-commentary'><p>「說得說不得且置，只如仰山推枕子，端的還是甚麼身？若道是法身，溈山道是劍刃上事。若道不是法身，仰山推出枕子。且道畢竟如何？具眼者辨。」</p>
</div>
<div class='div-orig'><p style="margin-left:1em">馬祖見南泉行食過，便問：「桶裏是甚麼？」泉云：「合取狗口。」</p>
</div>
<div class='div-commentary'><p>「馬駒兒，氣吞宇宙，眼蓋乾坤。因甚桶裏的卻識不得？王老師恁麼荅話，且道還識得也未？只許老胡會，不許老胡知。」</p>
</div>
<div class='div-orig'><p style="margin-left:1em">洛浦一日辭臨濟，濟問：「甚處去？」浦云：「南方去。」濟以杖畫一畫云：「過得這裏，便去！」浦乃喝，濟便打，浦禮拜而去。次日陞堂，云：「臨濟門下有一赤稍鯉魚，搖頭擺尾向南方去，不知向誰家虀甕裏淹殺。」</p>
</div>
<div class='div-commentary'><p>「臨濟具白拈手段，洛浦有袖裏金鎚，當面一擲，致令末後追思。雖然，也是賊過後張弓。當時待伊辭時，便與當頭一踏，只教出門不得，非惟不使污他虀甕，亦免鈍置家風。」</p>
</div>
<div class='div-orig'><p style="margin-left:1em">芭蕉示眾云：「你有拄杖子，與你拄杖子。你無拄杖子，奪卻你拄杖子。」</p>
</div>
<div class='div-commentary'><p>「趁空打劫，就手還拳，還他芭蕉老漢，我這裏又且不然。有也不與，無也不奪，亦任橫來豎去，管教個個飽齁齁地。且道與芭蕉是同是別？」</p>
</div>
<div class='div-orig'><p style="margin-left:1em">香嚴初開堂，溈山令人送書併拄杖到，嚴接得，云：「蒼天！蒼天！」僧便問：「和尚為甚如此？」嚴云：「只為春行冬令。」</p>
</div>
<div class='div-commentary'><p>「溈山杖子不移步，而千里同風。這僧送到走千山，而對面千里。且道淆訛在甚處？甜瓜徹蒂甜，苦瓜連根苦。」</p>
</div>
<div class='div-orig'><p style="margin-left:1em">臨濟半夏上黃蘗，問訊，見蘗看經，次，乃云：「我將謂是個人，元來是個唵黑豆老和尚。」住數日，辭去，蘗云：「汝破夏來，不終夏了去？」濟云：「某甲暫來禮拜和尚。」蘗遂打趁令去，濟行數里，疑此事，卻回，終夏。</p>
</div>
<div class='div-commentary'><p>「黃蘗打趁令去，直不藏曲。臨濟去而復返，曲不藏直。還知麼？親遭痛棒全機墮，九夏風清徹體涼。」</p>
</div>
<div class='div-orig'><p style="margin-left:1em">長沙一夕同仰山玩月次，仰云：「人人盡有這個，秪是用不得。」沙云：「恰是倩，汝用去。」仰云：「你作麼生用？」沙與一踏踏倒，仰起來云：「你直下是個大蟲！」</p>
</div>
<div class='div-commentary'><p>「諸方盡道小釋迦被岑大蟲一捺捺倒，竟不知岑大蟲卻被小釋迦一坐坐地，至今起不得。即今莫有起得者麼？還我大蟲來！」</p>
</div>
<div class='div-orig'><p style="margin-left:1em">石霜冬日，榜示僧堂前，作此相：</p>
<div style="margin-left:1em"><img src='../images/J28p0498_01.gif' alt='J28p0498_01.gif' />「若人識得，不離四威儀中。」首座一見，乃謂眾曰：「和尚今日放參。」</div>
</div>
<div class='div-commentary'><p>「當時可惜山僧不在石霜會裏，若在，一見便與一腳抹卻，更說甚麼識得識不得？且道與麼道與首座道的相去多少？」</p>
</div>
<div class='div-orig'><p style="margin-left:1em">南院陞堂云：「諸方只具啐啄同時眼，不具啐啄同時用。」時有僧問：「如何是啐啄同時用？」院云：「作家不啐啄，啐啄同時失。」僧云：「此猶未是某甲問處。」院云：「汝問處作麼生？」僧云：「失。」院乃打，僧不肯。後於雲門會下聞二僧舉此話，一僧云：「當時南院棒折，那其僧忽契悟，遂回省覲，值院<span class='corr'>已</span>圓寂，乃謁風穴，穴一見便問：『上座便是當時問先師啐啄同時話底麼？』僧云：『是。』穴云：『你當時作麼生？』僧云：『我當時如在燈影裏行相似。』穴云：『汝會也。』」</p>
</div>
<div class='div-commentary'><p>「南院高提祖令，風穴平地陷人。這僧雖然窺得一班，可惜穴老放過一著。若待伊道：『我當時如在燈影裏行。』便與一頓，非惟勦絕命根，一致門風壁立千丈。」</p>
</div>
<div class='div-orig'><p style="margin-left:1em">溈山因劉鐵磨來，乃云：「老牸牛，汝來也！」磨云：「來日臺山大會齋，和尚還去麼？」山放身作臥勢，磨便出去。</p>
</div>
<div class='div-commentary'><p>「溈山具擒兕捉虎之手，鐵磨轉翻天覆地之機。雖然互換可觀，要且鋒鋩不犯。如何是不犯處？針鋒頭上翻筋斗，蟭螟眼裏打鞦韆。」</p>
</div>
<div class='div-orig'><p style="margin-left:1em">疏山因僧造壽塔畢，謂僧曰：「汝將多少錢與匠人？」僧云：「一切在和尚。」山云：「為將三文錢與伊？為將兩文錢與伊？為將一文錢與伊？汝若道得，許汝親造塔。」僧無對。</p>
</div>
<div class='div-commentary'><p>「匠人造塔，大似圖畫虛空。疏山問價，亦是依模填彩。若也於此會得，二人功不浪施。其或未然，切莫當面蹉過。」</p>
</div>
<div class='div-orig'><p style="margin-left:1em">佛國白禪師上堂：「山僧住來半個月，未曾拈動者個。而今不免現些少神通，供養諸人去也。」便下座。</p>
</div>
<div class='div-commentary'><p>「恁麼舉揚，縱使神用齊天，腳跟早<span class='corr'>已</span>著地。神通且置，喚甚麼作這個？」</p>
</div>
<div class='div-orig'><p style="margin-left:1em">黃蘗因百丈問：「甚處來？」蘗云：「大雄山下採菌子來。」丈云：「還見大蟲麼？」蘗便作虎聲，丈拈斧作斫勢，蘗遂與一摑，丈吟吟而笑，便歸，陞堂謂眾曰：「大雄山下有一大蟲，汝等諸人也須好看，百丈老漢今日親遭一口。」</p>
</div>
<div class='div-commentary'><p>「看他父子拳來拳應、踢來踢應，大似虎驟龍驤，令人不可捉摹。復乃陞堂告眾是甚好心？檢點將來，也是有頭無尾漢。」</p>
</div>
<div class='div-orig'><p style="margin-left:1em">乾峰示眾：「舉一不得舉二，放過一著落在第二。」雲門出眾，云：「昨日有人從天台來，卻往徑山去。」峰云：「來日不得普請。」便下座。</p>
</div>
<div class='div-commentary'><p>「兩個乞兒，共弄一條蛇，一個弄死像活，一個弄活像死。雖然死活不同，要且無二鱉鼻。諸人直下如何看取？山月如銀，牽老興閒行，不覺過峰西。」</p>
</div>
<div class='div-orig'><p style="margin-left:1em">大覺臨終謂眾曰：「我有一隻箭要付與人。」時有一僧云：「請和尚箭？」師曰：「汝喚甚麼作箭？」僧喝，師打數下，歸方丈，卻喚其僧，問云：「汝適來會麼？」僧云：「不會。」師又打數下，擲卻拄杖，云：「<span class='corr'>已</span>後遇明眼人，分明舉似。」乃告寂。</p>
</div>
<div class='div-commentary'><p>「臨末稍頭，擬將一隻箭穿卻諸人鼻孔，幾被這僧就手折卻。若非兩頭痛棒，大似勞而無功。」</p>
</div>
<div class='div-orig'><p style="margin-left:1em">臨濟一日同黃蘗應普請，黃蘗回頭見師空手，問：「钁頭在甚麼處？」師云：「有人將去了也。」蘗云：「近前來，共汝商量。」師近前，蘗將钁，钁地，云：「我這個，天下人拈掇不起。」師就手掣得豎起，云：「為什麼卻在某甲手裏？」蘗云：「今日自有人普請。」便歸院。</p>
</div>
<div class='div-commentary'><p>「將钁钁地，大似獅子教兒謎子訣，就手掣得便解，返躑翻錦毬。正所謂獅子窟中獅子，旃檀林裏旃檀！」</p>
</div>
<div class='div-orig'><p style="margin-left:1em">天童密雲老和尚上堂云：「十方無壁，八面無門，中有一寶，任運縱橫。」</p>
</div>
<div class='div-commentary'><p>「落處不停誰解看？」</p>
</div>
<div class='div-orig'><p style="margin-left:1em">茱萸因趙州上法堂來東覷西覷，萸乃問：「作什麼？」州云：「探水。」萸云：「我這裏一滴也無，探個甚麼？」州遂將拄杖靠壁而出。</p>
</div>
<div class='div-commentary'><p>「趙州探水，涉狂瀾而不犯涓滴；茱萸無一滴，浪接天而禁流不住。」</p>
</div>
<div class='div-orig'><p style="margin-left:1em">趙州到黃蘗，蘗見來便閉卻方丈門，州乃於法堂上叫：「救火，救火！」蘗開門捉住，云：「道，道！」州云：「賊過後張弓。」</p>
</div>
<div class='div-commentary'><p>「黃蘗難近而易悅，趙州易悅而難近。」</p>
</div>
<div class='div-orig'><p style="margin-left:1em">三聖問僧：「近離甚處？」僧便喝，聖亦喝，僧又喝，聖又喝，僧云：「行棒即瞎！」又喝，聖拈棒，僧轉身作受棒勢，聖云：「下坡不走，快便難逢！」便打，僧云：「這賊！」便出。次有僧問：「適來爭容得者僧？」聖云：「是伊曾見先師來。」</p>
</div>
<div class='div-commentary'><p>「這僧具超方手眼，三聖展格外威權。雖然縱奪可觀，未免傍觀者哂。且道誰是傍觀？」</p>
</div>
<div class='div-orig'><p style="margin-left:1em">洞山初參雪門，門云：「近離甚處？」山云：「查渡。」門云：「夏在甚處？」山云：「湖南報慈。」門云：「幾時離彼？」山云：「八月二十五。」門云：「放汝三頓棒！」山至來日，問：「昨蒙和尚賜棒，不知過在甚處？」門云：「飯袋子！江西、湖南便恁麼去也！」山乃大悟。</p>
</div>
<div class='div-commentary'><p>「洞山若非末後慇懃，墮在爛泥坑裏永拔不出。」又云：「只為末後慇懃，墮在爛泥坑裏永拔不出！」</p>
</div>
<div class='div-orig'><p style="margin-left:1em">福朗上座因僧問雲門：「如何是透法身句？」門云：「北斗裏藏身。」朗罔測，遂問門，門把住，云：「道，道！」朗擬議，門托開，復示偈云：「雲門聳剔白雲低，水急遊魚不敢栖。入戶<span class='corr'>已</span>知來見解，何勞更舉轢中泥？」朗大悟。</p>
</div>
<div class='div-commentary'><p>「把住，托開，渾身草裏輥。重說偈言，舌頭咸拖地。福朗上座雖向這裏開得隻眼，也只是個漆桶。」</p>
</div>
<div class='div-orig'><p style="margin-left:1em">趙州到一菴主處云：「有麼？有麼？」主豎起拳頭，州云：「水淺不是泊船處。」便行。又到一庵主處，云：「有麼？有麼？」主亦豎起拳頭，州云：「能縱能奪，能殺能活。」便作禮而去。</p>
</div>
<div class='div-commentary'><p>「一等豎拳，因甚趙州肯一不肯一？若緇素不出，瞎卻一隻眼。若緇素得出，瞎卻一隻眼。」</p>
</div>
<div class='div-orig'><p style="margin-left:1em">保福問：「長慶盤山道：光境俱忘，復是何物？」洞山道：「光境未忘，復是何物？據二老總未得勦絕。作麼生道得勦絕去？」慶良久，福云：「情知你向鬼窟裏作活計。」慶云：「汝作麼生？」福云：「兩手扶犁水過膝。」</p>
</div>
<div class='div-commentary'><p>「盤山、洞山固是[糸*廉]纖，保福、長慶未見勦絕。若在衲僧門下，又當如何？到頭霜夜月，任運落前溪。」</p>
</div>
<div class='div-orig'><p style="margin-left:1em">龍冊道怤禪師因僧問：「學人未達其源，乞師方便。」師云：「是甚麼源？」僧云：「其源。」師云：「若是其源，爭受方便？」尋有侍者問：「適來成褫伊？」師云：「無。」者云：「不成褫伊？」師云：「無。」者云：「師意如何？」師云：「一點水墨，兩處成龍。」</p>
</div>
<div class='div-commentary'><p>「這僧太不唧溜，返累龍冊亦沉死水。若不遇侍者傍敲，則鏡清一點活水，終成滯貨。雖然，也是憐兒不覺醜。」</p>
</div>
<div class='div-orig'><p style="margin-left:1em">羅山道閒禪師問石霜：「起滅不停時如何？」霜云：「直須寒灰枯木去，一念萬年去，函蓋相應去，全清絕點去。」師不契，卻往巖頭處，如前問，巖喝云：「是誰起滅？」師於此有省。</p>
</div>
<div class='div-commentary'><p>「一人有殺人刀，無活人劍。一人有活人劍，無殺人刀。眾中莫有辨得者麼？若辨得出，亦能殺人，亦能活人。」</p>
</div>
<div class='div-orig'><p style="margin-left:1em">翠巖示眾：「一夏以來，為兄弟東話西語，看我眉毛在也無？」</p>
</div>
<div class='div-commentary'><p>「恁麼說話，大似鼠狗偷竊。」</p>
</div>
<div class='div-orig'><p style="margin-left:1em">法眼禪師示眾：「這裏聚集少時為上座僧堂裏，這裏聚集少時為上座三門頭，這裏聚集少時為上座寮舍裏。」為復說上座過，別有道理。會下有數尊宿對，一人道：「諸佛出世也有這個方便？」一人云：「今日離章義。」一人云：「你道伊為什麼處？」一人云：「點燈等上座來多時也。」一人云：「甚麼處聚集來？」</p>
</div>
<div class='div-commentary'><p>「法眼拈提最切，且無些子道理。若直下會得，則途中受用。如其不會，則世諦流布。可惜當時一眾，顛三倒四，盡是嚼屎塊的漢。而今莫有領略者麼？」良久，云：「這裏是甚麼所在？」</p>
</div>
<div class='div-orig'><p style="margin-left:1em">金州操禪師因請米和尚齋，不排坐位。米纔到，乃展坐且作禮，操下禪床，米遂就操位而坐，操卻席地而坐。齋罷，米便去。侍者云：「和尚受一切人欽仰，今日坐位卻被人奪卻。」操云：「三日後若來，即受救在。」米果三日後來，云：「前來遭賊。」</p>
</div>
<div class='div-commentary'><p>「且道作麼生得不遭賊去？人不傷虎心，虎不傷人意。雖然，三日後來，更是腦後添錐。且道受救在甚麼處？」</p>
</div>
<div class='div-orig'><p style="margin-left:1em">大慈寰中禪師示眾：「山僧不解荅話，只是識病。」時有僧出，寰便歸方丈。</p>
</div>
<div class='div-commentary'><p>「大慈道：不解荅話，只是識病。這僧纔出，大慈便歸方丈。且道伊識得這僧是甚麼病？」</p>
</div>
<div class='div-orig'><p style="margin-left:1em">太原孚上座參雪峰，纔至法堂上顧視，雪峰便下，看知事。至明日，入方丈，作禮，云：「昨日觸忤和尚。」峰云：「知是般事。」便休。</p>
</div>
<div class='div-commentary'><p>「孚上座上法堂，纔過視便下看知事。那的是他觸忤處。雪峰道知事這般，便休。且道伊知甚麼事？具眼者辨取。」</p>
</div>
<div class='div-orig'><p style="margin-left:1em">臨濟示眾：「但有問訊不虧欠伊，總識得伊來處。與麼來者恰似失卻，不與麼來者無繩自縛。一切陵中莫亂斟酌，會與不會都來是錯，分明與麼道，一任天下人貶剝。」</p>
</div>
<div class='div-commentary'><p>「臨濟與麼道，也是直中有曲、曲中有直。且作麼生貶剝得伊？」</p>
</div>
<div class='div-orig'><p style="margin-left:1em">寶壽初開堂，三聖推出一僧，壽便打聖云：「與麼為人非？但瞎卻鎮州一城人眼去在！」壽擲下拄杖，便歸方丈。</p>
</div>
<div class='div-commentary'><p>「寶壽若非三聖，誰辨真機？三聖若非寶壽，罔衒<span class='corr'>已</span>長。且道互相激揚一句作麼生道？水平兩岸闊，雲散一山孤。」</p>
</div>
<div class='div-orig'><p style="margin-left:1em">興化道：「此一炷香，擬欲承嗣三聖，三聖與我太孤；擬欲承嗣大覺，太覺與我太賒。此一炷香不如承嗣臨濟先師。」</p>
</div>
<div class='div-commentary'><p>「一處太孤，一處太賒，但不得承嗣。且道畢竟因甚承嗣臨濟？毒恨難忘。」</p>
</div>
<div class='div-orig'><p style="margin-left:1em">臨濟上堂：「赤肉團上有一無位真人，嘗從汝等面門出入。未證據者看看。」時有僧問：「如何是無位真人？」臨濟下禪床搊住其僧，擬議，濟乃托開，云：「無位真人是什麼？乾屎橛！」便歸方丈。</p>
</div>
<div class='div-commentary'><p>「者僧雖會直撞，可惜不解轉身吐氣。臨濟當面換人眼睛，太殺欺瞞。且道為甚如此？殺人刀，活人劍。」</p>
</div>
<div class='div-orig'><p style="margin-left:1em">睦州因僧問：「高揖釋迦，不拜彌勒時如何？」州云：「昨日有人問，趁出了也。」僧云：「和尚恐某甲不實？」州云：「拄杖不在，苕帚柄聊與三十。」雪竇云：「睦州只有受璧之心，且無割城之意。」</p>
</div>
<div class='div-commentary'><p>「這僧投獻，秪是瓦礫子。幸喜睦州高鑑精明，據實酬價。且道還相當也無？試辨看。」</p>
</div>
<div class='div-orig'><p style="margin-left:1em">舉雪峰一日見獼猴乃云：「這獼猴，各各背一面古鏡。」三聖便問：「歷劫無名，何以彰為古鏡？」峰云：「瑕生也。」聖云：「一千五百人，善知識話頭也不識。」峰云：「老僧住持事繁。」雪竇云：「好與二十棒！者棒放過也好，免見將錯就錯。」</p>
</div>
<div class='div-commentary'><p>「三聖道：『一千五百人善知識話頭也不識。』未審三聖還識話頭也未？雪竇道：『好與二十棒！』一棒也少不得，何故？放過則不可。放過不放過且止，雪峰道『老僧住持事繁』又作麼生？」</p>
</div></div>
<div class='div-w'><p class="pre">　<span class='note-inline'>(信善鄭守禮同緣明璽婿龍略同緣實裔<br/>　助刊<br/>　二隱禪師語錄祈求夫妻諧老貴子早生<br/>　康熙戊午夏荊南水月禪院識)</span></p>
</div>
<p class='juan'>二隱謐禪師語錄卷第八</p>
</div><!-- end of div[@id='body'] -->
</body></html>