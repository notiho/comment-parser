<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>二隱謐禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu14' />
<p class='juan'>二隱謐禪師語錄卷第四</p><p class="byline">江南揚州高沙天王禪寺　湖廣荊州江陵水月禪院　嗣法門人　超巨　超秀　等編</p>
<div class='div-other'><a id='mulu15' />
<p class='h1'>住常州宜興屺山保安禪寺語錄</p><p>據室，「從上諸祖以來，這裏密不通風。有時露個消息，也是棒打虛空。且道新保安到來又如何施設？銅鐵金銀齊煆煉，鉗鎚拶捺火星飛。」</p>
<p>即日，護法請上堂，師拈香云：「這瓣香，根盤劫外，葉覆今時，端為祝延今上皇帝聖躬萬歲，伏願邊烽燄息、海國波寧，多士承恩，萬方樂業。此瓣香，赤心為國，作廊廟之柱石；赤手捧日，類雲中之仙子。奉為滿朝文武、闔國公卿及本郡、本邑當道諸位尊官，伏願永作國家卿相，長為佛法金城。此瓣香，有時輔佐君王施仁設政，有時挂冠石壁，嘯月吟風。奉為本寺護法、請主及諸紳衿、達士、檀越并列剎耆宿，伏願同明諸佛正因，共勷列祖玄化。此瓣香，鉗鎚妙密，相為嚴切，痛恨難忘，面目如在。爇向爐中，供養天童堂上傳曹溪正脈第三十五世林野先師奇老和尚，用酬法乳之恩。」遂<span class='corr'>斂</span>衣就座。維那白槌竟，師云：「千年古店又重開，平噴華嚴池水來。四海魚龍憑跳躍，五湖雲水任奔<span class='corr'>迴</span>。眾中莫有崢嶸頭角者麼？試請出眾共相酬唱。」問：「把釣華亭意正濃，收綸直入屺山中。從來不管紅塵事，得便興揚濟北宗。如何是興揚一句？」師便打，進云：「一盞孤燈明宇宙，今朝剔起又重新。」師云：「誰人不瞻仰？」進云：「恁麼則圓音歷歷傳千古，法雨霏霏遍九垓。」師云：「毋勞讚歎。」</p>
<p>問：「祖庭久寂，一旦重新。台旆光臨，請宣法要：如何是法中綱要？」師便打，進云：「綱要<span class='corr'>已</span>蒙端的指，重新法窟作麼生？」師云：「庭前古柏重增秀，列祖真燈又復明。」問：「拈槌豎拂，激揚向上宗乘；瞬目揚眉，露出箇中消息。秪如未動<span class='corr'>已</span>前憑何指示？」師云：「如何是你露的消息？」進云：「座中既有江南客，何必樽前唱鷓鴣？」師云：「又問作麼？」乃云，「屺峻風高，泉清林懋，誠為古聖幽棲。潭澗光映，月淨波澄，未是道人行徑。何故？不見古人道『直饒盡大地無纖毫過患，猶是轉句，未是全提』？且如何是全提一句？花街柳市皆彌勒，琴案書窗盡聖身。」復舉可封復庵禪師上堂云：「秪如夜半華嚴池吞卻揚子江，開明橋撞倒平山塔，汝等諸人還知麼？」師云：「可祖雖則徹底，為人要且死了活不得，可謂只解捺、不解扶。新保安則不然，今日華嚴池噴出楊子江，開明橋撞起平山塔。汝等諸人還見麼？波濤洶湧連天地，翠嶂嵯峨聳碧霄。」維那復結槌，師卓拄杖下座。</p>
<p>佛成道日上堂，問：「六年草座，忽道奇哉，如何是奇哉底消息？」師云：「日出天開眼。」僧以坐具打圓相，云：「且道這箇還有奇特也無？」師云：「你試道看？」僧便喝，師便打。</p>
<p>問：「明星自古燦青霄，昨夜如何色更嬌？<span class='corr'>刺</span>破瞿曇兩隻眼，從教無處不風騷。正遇其時，請師拈出？」師便打。進云：「如是，則平山塔頂光回照，楊子江心水逆流。」師云：「阿誰證盟？」僧便喝，師又打。問：「全提祖印振風規，裊裊祥雲積翠微。屺山法席虛來久，時現優曇也大奇。今日天龍拱侍，緇素恭迎，未審和尚有何法示？」師云：「殿閣凌霄漢，松聲起碧濤。」僧一喝，師便打。進云：「踏轉冰輪寒滴滴，空中雪迸一枝梅。」師云：「走殺闍黎。」乃云，「夜半星輝，何人不睹？燦爛分明，箇中誰悟？惟我釋迦老子，驀地刺破雙目。眾生諸佛根源，從此一時披露，自歎：『奇哉！一切眾生具有如來智慧德相，但以妄想執著不能證得。』眾中莫有證得者麼？如有，不妨出眾，與汝證據。其或未然，急著眼覷。且道如何著眼？登山涉水非他力，瞬目揚眉是阿誰？」復舉世尊陞座，文殊白椎云：「諦觀法王法，法王法如是。」世尊便下座。師云：「要將睹明星悟底曉示人天，脫體全彰，毫無隱諱。文殊雖是極力傍敲，未免重加註腳。山僧今日陞座，正令全提。還有傍敲者麼？」良久，云：「言詮一步猶成滯，棒喝纔施落二機。」便下座。</p>
<p>上堂，問：「兔角正開封，點出銀花飛。不盡龜毛纔轉色，揮開金磬韻偏長。花飛韻長有何吉兆？」師云：「東君昨夜傳消息，古柏枝頭糝六花。」進云：「瑞氣遙連新世界，祥光永耀古叢林。」師云：「更添一重光彩。」問：「昨夜泥牛入海，今朝百鳥啼春。正恁麼時，如何慶讚？」師云：「瑞雪滿長安。」進云：「庭前紫柏含雲翠，石畔梅花得令新。」師云：「阿誰著眼？」進云：「恁麼則一堂風冷澹，千古意分明。」師云：「被你道盡。」乃云，「春機露處鳥語尖，新文彩彰時不須毫楮。四九三百六十日，今朝又是從頭起。且道元初一著從甚麼處起？淵源一點梅梢上，開遍江天數百洲。」</p>
<p>上堂，問：「春雨紛紛，洗出一天氣象。春風拂拂，撥開列祖弘規。檀越營齋，願聞法要。」師云：「雨淋苔石滑，風洗柏林香。」進云：「恁麼則銅峰八面齊翹首，千秋祖令又重新。」師云：「賴得闍黎共證盟。」問：「選佛場開，水雲鱗萃，拈花意旨更請舉揚？」師豎拂子云：「會麼？」進云：「皇風浩蕩乾坤闊，野老謳歌春晝長。」師云：「誰人不享無私化？」</p>
<p>問：「山深路滑，車馬難行。且道居士從甚處來？」師云：「問取居士。」進云：「坐斷千差猶點額，密移一步看龍飛。」師云：「非公境界。」乃云，「春從何處轉機抽，色變青黃滿樹頭？一竅未開誰著彩，無言童子一腔收。未著彩前即不問，文章遍布時如何？巧生於拙奇偏勝，文不加點義更深。」</p>
<p>燈節上堂，問：「霽色纔分，露出斬新世界。條風一扇，甦回舊日生涯。正恁麼時，猶屬變易。不變易底，請師為眾拈出。」師云：「不變易底是個甚麼？」僧喝，云：「枯根盡借春風力，萬卉均霑化育恩。」師云：「大好不變易。」乃云，「千城萬井燦燈光，宇宙輝煌文彩彰。照徹大千無剩跡，分明不露一豪芒。且道就中還有奇特處麼？鴛鴦繡出從君看，不把金針度與人。」復舉南泉示眾云：「文殊、普賢昨夜三更相打，各與二十棒，趁出院了也。」趙州道：「和尚棒教誰喫？」泉云：「王老師過在甚麼處？」州便禮拜。師云：「保安則不然。昨夜三更燈籠與露柱鬥額，一箇內外光杲杲，一箇通身黑漆漆，彼此互映，通身光彩，山僧總不動著伊。何故？今朝慶賀上元，貴得一堂和氣。」</p>
<p>上堂，僧問：「龍淵放出鯤鵬去，又入荊溪一釣收。浪擊三千則不問，風雲聚會時如何？」師云：「特地顯家風。」進云：「不入虎穴，爭得虎子？」師云：「得便宜處失便宜。」進云：「打麵還他州土麥，唱歌須是帝鄉人。」師云：「少賣弄。」問：「虛空懸彩，平地興波，奇特相逢，如何開導？」師云：「猶要第二杓惡水潑在。」進云：「陷虎之機須毒手，活人眼目貴藏鋒。」師云：「露了也。」問：「開明橋峻，華嚴池深，諸人到這裏要入，入不得要出，出不得未審和尚垂何方，便能令頭出頭沒？」師云：「闍黎還出得麼？」進云：「大家在這裏。」師云：「從甚處入？」僧一喝便行，問：「傳佛心宗須鐵額，提持綱要在英靈。秪如特地而來，和尚如何相為？」師云：「驗人端的處，當面豈饒伊？」進云：「水歸大海波濤靜，雲到蒼梧氣象新。」師云：「豈是分外事？」進云：「恁麼則截斷眾流，獨步大方。」師云：「俊俏難逢。」乃云：「無根杖子活如龍，涉水登山雲雨從。果是英靈機用別，管教天下任縱橫。所以道『你有拄杖子與你拄杖子，你無拄杖子奪你拄杖子』。古人恁麼道，且道意在於何，諸人還會麼？若也會得，始知杖頭有眼，縱奪殺活自在。大眾還知老僧為人處麼？」遂拈拄杖卓一卓，云：「擊碎虛空骨髓露，始能一滴湧滄波。」復舉瑞州九峰義詮禪師因僧問「如何是祖師西來意」，詮云「有力者負之而趨」，師云：「九峰恁麼答話，雖是婆心、也是憐兒不覺醜。名論祖師西來意用甚麼力、負箇甚麼去？屺山則不然，若有人問如何是祖師西來意，只向道：『金剛潭底臥龍飛』，且道山僧道底與古人道底是同是別？具眼者試定當看。」擲拄杖，下座。</p>
<p>開爐上堂，問：「機前一句，千里同風。今日開爐，如何施設？」師云：「出得鉗鎚是好手。」進云：「和尚只恁麼，學人則不然。」師云：「你試道看？」進云：「新出紅爐金彈子，簉破闍黎鐵面門。」師云：「也須是箇漢始得。」乃云，「就石開池，全憑利器。劈空打結，還他妙手。」遂拈拂子向空中打圓相，云：「且道這箇從何而結？盡力覓他結處不得。道箇結字猶是無風浪起，豈真實而有結乎？所以古人無端立箇限期，出於萬不得<span class='corr'>已</span>，總不過與學人作箇敲門瓦子，及至入門了，則瓦子何用？非但敲門的用不著，即門之一字尚不許立。如是展轉推窮，都無實義。既然如是，今日屺山之設莫是虛麼？不然。實際理地，不立一塵。今時門頭，一法不捨。若論向上一著，屺山門下總是上上根器，不必如何若何。倘更益求其精，何妨密下鉗鎚？且道，如何是鉗鎚下事？亙天燄熾齊教煆，匝地光飛始見奇。」拈拄杖卓一卓。</p>
<p>誕日上堂，問：「鉗錘拶辣，煉出擎頭戴角；規模重整，到處聲揚動地。這段風光且不問，未審水牯牛壽量多少？」師云：「不落數量。」進云：「還許慶讚也無？」師云：「一任卜度。」進云：「爛煮嶺雲聊作供，願師壽量月輪齊。」師云：「不必不必！」進云：「怎奈花開遍界香？」師云：「秪是一味測度。」僧禮拜，云：「且喜和尚萬福！」乃云：「鐵幹榮敷碧玉花，丹崖白璧絕塵埃。虛空昨夜開顏笑，㘞地今朝露爪牙。當此之際，乾坤初闢，日月始明，現量現前，了無知覺。到這裏下得一喝麼？用得一棒麼？總沒交涉。山僧今日既承闔院諸兄虔誠慶祝，豈可空赴來機？不免聊應時節。且道竭力為眾一句又作麼生？」遂喝一喝，云：「當陽喝下千峰震，劈脊藤揮萬象寒。」</p>
<p>佛成道日上堂：「星光閃爍，觸破瞿曇眼睛；天花散彩，展開釋梵雲衢。瞿曇眼瞎，永標長夜、明炬天人，路闢徹鑑，士子精誠，以致人天交接、佛果圓成。諸人於此，誰能著眼？若向這裏看透些子，便與釋迦老子同得同證、無二無別。無二無別事且置，秪如即今釋迦老子在甚麼處？遍界且無尋覓處，分明行止任君看。」</p>
<p>上堂：「煦日乍開，光沁大陽之髓；山錦初賽，色成劫外之春。箇事分明露目前，目前幾箇知端的？獨有奉和吳居士，乘春撥草來山寺，廣設嘉饈，請上堂說法利生兼利<span class='corr'>己</span>。利生普願皆成佛，利<span class='corr'>己</span>合眷增福慧。自利利他願既滿，自家面目作麼識？」驀豎拄杖，云：「還識這箇麼？」復卓一卓，云：「供佛奉僧非別有，從來不借他人力。」</p>
<p>解制上堂：「屺山今日解制，大地咸增意氣，青綠勻黃滿岫崎，山川社稷舒鮮麗。舒鮮麗，無不利，既然如是，秪如未結解前還有這箇消息也無？若向這裏透露得，管教橫擔拄杖踏遍乾坤！脫或未然，草鞋且挂繩床角，拄杖橫眠待化龍。」</p>
<p>到芙蓉，請上堂：「芙蓉寶樹倚天栽，氣色新鮮絕點埃。面面玲瓏誰著眼，枝枝秀巧孰堪裁？堂中盡是英靈手，採摘分明總不乖。自是千秋無異色，相承朵朵向天開。既然如是，今日覺弟和尚及諸昆仲堅請山僧陞座何為？鬧中插足渾閒事，醉後添杯且共歡。大眾且道作麼生是相歡底事？聲應氣投無別到，無腔曲調任高歌。」</p>
<p>重修大殿，上堂：「雲外烏龍含寶殿，交輝金碧逾光新。屺山忽地翻筋斗，露出金剛潭裏身。豈惟雲峰露面，亦見可祖真容。文彩既爾全彰，何煩當頭更判？不見道，『文上不須重著點，錦中又喜更鋪花』？然雖如是，要知這般作用若非諸子神功，焉能劈空顯煥？山僧無以酬謝，今特對眾舉揚。且道舉揚的意作麼生？巍巍獨露乾坤震，事事當機手眼親。」</p>
<p>檀越送大鐘至，上堂：「金鯨透海涯，水際峰尖雲石動。鐵榦迸山巖，春風林外玉花開。非惟風光動地，亦能彩色驚人。更於霜天皎月、風雨晦明之際，一聲孤起，撞破百千不醒之昏夢，消停無數不歇之苦酸，頓令人人心空眼豁、塵淨根圓，當下成佛，了然無疑矣！利益靡一。然利益事且置，秪如即今高懸一句作麼生？」遂揮拂子云：「一槌擊起金潭月，高載春和曉日春。」</p>
<p>結制上堂：「當陽逢古鏡，萬象任交奢。眼裏若無翳，空中何有花？今日諸兄弟於此安禪結制，大似空中見花，何故？自心本清淨，何須更欲明？自性本無形，向何處求見？說箇見性明心，又是波中撈月。便向這裏著倒，未免沉於苦寂、滯在死水灘頭，終不能垂手入廛、接濟後昆。所以從上古錐到這裏，萬不得<span class='corr'>已</span>，只得向無權處開權、無實處指實。」驀豎拂子云：「喚作拂子則觸，不喚作拂子則背。畢竟喚作甚麼？諸人向這裏透得，不妨出眾相見，山僧與汝證盟。其或未然，鬧市裡急須識取天子，深山裏急須識取老僧。好！還見老僧麼？」卓拄杖，下座。</p>
<p>誕日上堂：「年年此日徹天寒，自笑無端入鬧籃。巧拙分明藏不得，梅梢依舊色鮮妍。」拈拄杖，顧視左右，云：「三月蒙塵連榻臥，一朝帶雨踏春行。」</p>
<p>上堂：「道無大小，豈有優劣？但肯回心，自當透徹。一旦與道相應，便能肩齊佛祖。不見劉鐵磨與溈山禪師相見次，溈云：『老牸牛，汝來也！』磨云：『來日臺山大會齋，和尚還去麼？』溈山放身作臥勢，鐵磨便出。」師云：「溈山放身，全機接待。鐵磨便出，深入閫奧。似此投機無我相，自古至今能有幾？今日善信入山、設齋供眾，山僧不道牸牛來，伊亦不道臺山去，一味曲垂方便、赴堂受齋而<span class='corr'>已</span>。大眾，山僧恁麼接待，且道伊還有利益也無？泥多應佛大，水漲必船高。」</p>
<p>元旦上堂：「一人安邦定國，萬類各得其所。群萌開芽發幹，春王獨露真容。恁麼則千山秀發，古錦織成文彩遍萬域，聲和謳歌，唱出古皇清，人人共享無私德，箇箇咸霑化育恩。且道林下道人作何酬報？」遂舉拂擊香几，云：「全憑這箇真消息上祝皇王萬萬春。」</p>
<p>圓茶法藏寺，上堂：「念念真誠，豈惟感動天地？法法無差，方堪奉獻佛乘。何故？念若不誠，全成虛偽；法若有差，即同穢朽，焉能契合佛乘、洞達天地？即今本邑、縉紳、文學及現前四眾人等，久發誠心，各捐金帛、共結三緣。若非真實道心，安能廣設妙供、自能邀動天神，故乃祥臨瑞降？所以從上古錐各逞伎倆，趙州老漢烹一甌茶普潤枯渴，金牛老子煮一粒米廣濟饑虛，此皆圓證本有靈明，故能觸處隨緣得妙。要知不從外得，總屬自<span class='corr'>己</span>家珍。眾中還有知這二大老用處者麼？若也知伊用處，則知今日之設匪惟秪結三緣，盡十方界普同供養。其或未然，更聽山僧一偈：偉儀仙子下雲端，手把紅羅扇遮面，直須著眼看仙人，莫看仙人手中扇。且道即今仙人在甚麼處？」喝一喝，卓拄杖，下座。</p>
<p>上堂：「麥浪起山田，林花開爛熳。普賢真境界，赫赫甚威嚴。眾中莫有見者麼？若也見得便可與觀世音、普賢王同得同證、無二無別。何故？為他眼可聞聲、耳能觀色，法法融通、事事無礙。其或未然，莫被境惑。」復舉昇州長慶道巘禪師因僧問：「如何是佛法大意？」巘云：「今日三月三。」進云：「學人不會。」巘云：「止止不須說，我法妙難思。」師云：「長慶直截為人拈來便是，這僧疑滯、觸途成礙，今日若有人問屺山如何是佛法大意，山僧向他道：『秀才原是書生做。』設云：『學人不會。』向道：『遍界是文章，何勞更把筆？』大眾且道，山僧答話與古人答話是同是別？眾中還有辨別者麼？其或未然，山僧自道去也！」便下座。</p>
<p>上堂：「法海汪洋，非大力量人莫能泛其波瀾。祖脈悠遠，是真正種草始堪續其後裔。所以曹源巨浪包含者廣，若鯤若鵬、若龍若鳳，無不從中躍然。不躍則<span class='corr'>已</span>，一躍則九萬里程扶搖直上。所以道：恁麼事須是恁麼人行，若非恁麼人難行恁麼事。且道即今還有恁麼人麼？大鵬展翼沖霄漢，及第心空萬象新。」復舉睦州<span class='corr'>刺</span>史陳操尚書因齋次，拈起胡餅問僧云：「江西湖南還有這箇麼？」僧云：「尚書適來喫箇甚麼？」操云：「敲鐘謝響。」師云：「操尚書茶裏飯裏總不放過，無端下箇探頭。若不是這僧，幾乎口啞然。雖如是，猶欠一著。今日諸公隨師入山、設齋供眾，兼請陞座為眾舉揚，雖不問僧，且喜眼光爍爍，英氣逼人。且道應時及節一句作麼生道？山巔正值三春暮，桃李枝頭子尚青。」</p>
<p>中元上堂：「今日七月十五，奉佛超宗薦祖，生身之母不忘，願請說法超度。山僧今日陞堂，了無一字可露，聊且勉應來機，只得權為指註。且作麼生指註箇裏？從來絕死生，那有去來生死相？既無去來生死相，分明覿體露當陽。所以道：淨法界身，本無出沒，大悲願力，示現受生。」驀豎拂云：「過去亡靈，現在四眾還見麼？若向這裏見得親切，便能於十法界任其往來，優游自在。全體<span class='corr'>恁</span>麼來，全體<span class='corr'>恁</span>麼去。全體<span class='corr'>恁</span>麼來，來而無來；全體<span class='corr'>恁</span>麼去，去而無去。來而無來，生未曾去；去而無去，滅未曾滅。既證不生不滅道理，便能全體得大涅槃。其或未然，急須薦取。且道即今薦拔一句作麼生道？勢至觀音親接引，九蓮臺畔禮金仙。」復舉越州大珠慧海和尚因僧問：「如何得大涅槃？」珠曰：「不造生死業。」僧曰：「如何是生死業？」珠曰：「求大涅槃是生死業，捨垢取淨是生死業，有得有證是生死業，不脫對治門是生死業。」僧曰：「如何即得解脫？」珠曰：「本自無縛，不用求解。直行直用是無等等。」僧云：「禪師如和尚者是謂真實！」禮謝而去。師云：「大珠禪師是過來人，大凡指示於人，一味本色本分，毫無造作。這僧雖然道箇真實，秪恐不是玉，是玉也大奇。今日諸檀護入山修建七永晝道場，也不求大涅槃，也不捨垢取淨，也不求有得有證，亦無對治門不脫。既無如是生死業，亦不求解脫，單單一味追薦亡靈，亡靈從此悟無生忍，證大涅槃，便知本自無縛，不用求解。然雖如是，把手勸君行不得，惟人自肯乃方親。」。</p>
</div>
<div class='div-w'><p class="pre"><span class='note-inline'>(信善王元海同緣明福助刊<br/>　祿位高遷恩波如海<br/>康熙戊午夏荊南水月禪<br/>　院　　識)</span></p>
</div>
<p class='juan'>二隱謐禪師語錄卷第四</p>
</div><!-- end of div[@id='body'] -->
</body></html>