<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師敲空遺響</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu95' />
<p class='juan'>憨休和尚敲空遺響卷第四</p><p class="byline">關中張恂稚恭編閱</p><p class="byline">益州記室繼堯校訂</p>
<div class='div-other'><a id='mulu96' />
<p class='h1'>啟</p>
<div class='div-other'><a id='mulu97' />
<p class='h2'>壽新蔡宋澺水中丞啟<span class='note-inline'>(代)</span></p><p>象駕騰光。毘藍應西周之瑞。麟書吐玉。闕里兆東魯之祥。物我瞻依。人天慶仰。恭惟護法應期名世。蓋代耆英。命駕歸來。碩望隆天中山斗布金。獨任弘護。仰佛國金湯。芳躅繼前賢鹿苑。施輞川之第。燕謀貽後進平泉。推洛下之莊。睡隱<span class='note-inline'>(澺翁堂名)</span>期頤四壁圖書。長白晝靜觀<span class='note-inline'>(澺翁名)</span>。自得一鉤簾幙。遠紅塵皆曰陸地。仙人僉云。現世大覺。金風噓桂。當明晦交朔之期。玉露瑩華。正嵩嶽生申之日。蓂莢纔開一葉。蟠桃已熟千年。<span class='note-inline'>(某)</span>壑遺散木。穴處微材。叨主南塘。沐惠澤而義存金石。幸依藝苑。奉音徽而契洽芝蘭。昔近魯山。眉宇便覺增色。自違叔度。鄙吝消漸復萌。每憶還山已來。常自臨溪發歎。清泉白石。傍岩實以棲遲。丹棟朱檐。望蔡城而遙佇。近聞初度。莫能趨奉霞觴。遠托芹將代叩永綬純嘏。天錫難老。見黃髮之斯抽。人頌長生。冀丹顏之益駐。靡悉將素。統祈鑒青。</p>
</div>
<div class='div-other'><a id='mulu98' />
<p class='h2'>請沖涵和尚住金粟禪林啟<span class='note-inline'>(代)</span></p><p>覺花鬯茂。少室敷五葉之榮。苾草芳菲。曹溪傳雙林之秀。法以根應。道在人弘。恭惟猊座德隆往古學魁來。今倒跨鐵牛機。親承風穴之真子。直提木上座。恢弘臨濟之正宗。關萬劫之迷途。豁群生之慧眼。總持像季。善誘人天。照用同時。擒縱豈誇諸葛行解。相應顧鑑。不數楊修解帶酬機。東坡老箭鋒。雖則猶鈍。聞香穎悟。山谷輩鼻孔曾知郎當。<span class='note-inline'>(某)</span>德雲久企。法澤遙沾。欲領棒喝之交馳。敢攀猊床而飛駐。真儀可觀也。倘或於尊宿下有些悟頭。門庭高峻焉。何妨於侍者邊得個入處。承先啟後。妙在父子一家。繼往開來。貴乎賓主契合。諸佛一口吞盡元無可度之眾生。剎塵隨處現身普當應緣而說法。三徑松菊<span class='corr'>已</span>相識於昔年。四靄香雲望來儀於今日。湖光月影仍比舊以增輝。佛日法輪冀垂久而彌盛。敬附輶儀之貢。原陳軟草之私。佇候降臨。勿任翹切。</p>
</div>
<div class='div-other'><a id='mulu99' />
<p class='h2'>復汝寧熊恕雯太守請住金粟啟</p><p>入室留衣。昌黎快大顛之論。過溪囅笑。慧遠重元亮之賢。欲得大道茲彰。必須機緣相契。恭惟台臺天庭柱礎。佛國屏籓。奎壁聯輝。道源深味乎丘索。璠興重器。聲價倍愈於連城。蘭臺早羨。蜚聲雞林。久聞令譽。文場風月。筆翻瀛海之波。翰苑煙雲。舌吐尼山之氣。隆寵渥於闕下。施善政於天中。靈府無私。澄春華於水鏡。神機應器。徹藻鑑於冰壺。故遊戲禪那。世法無非佛法。怡神內典。逸民即是天民。道合一時。名垂萬古。<span class='note-inline'>(某)</span>為學既昧。於法少聞。濫服田衣。常愧自救不了。廁員僧數。每慚迴避無門。忽華翰以遙頒。謹拈香而拜讀。注念金粟。乃故中丞創建之道場。痛切南塘。實先老人元居之法席。情思至再。誼囑寧三。行長者之仁慈。付窮子之家業。但雲蹤鶴跡。豈能合太虛之高懷。蚊質虻軀。恐難負須彌之重任。將倥傯而就道預佈。復以呈詞。伏冀護法存心。張丞相之風規大振。籓籬秉志。黃太史之芳躅彌新。欲使吾道有光。全賴弘護。不替若教。坐石鐫佛。自當喚鵝出瓶。傳之悠。袍之稱。願聆蘇子瞻[狂-王+羊]狂乞帶之偈。口之味。耳之聲。獲誦劉經臣明道諭儒之篇。用展區懷。肅此專復。</p>
</div>
<div class='div-other'><a id='mulu100' />
<p class='h2'>復新蔡朱雪沽明府啟</p><p>置酒延賓。廬嶽高一時之遇。燒豬待士。金山仰千古之風。聲氣必有相投。神情方能契合。在擇賢者自然具眼。唯屈人者固是虛心。恭惟護法考亭前烈。金粟後身。榜高魁。苞文華而吐鳳花。封出宰擅技刃以解牛。暢懷吟嘯於南塘。美長材之多暇。澤沛恩波於汝水。頌善政之唯清。竹院逢僧。玉版禪參。來得妙花香悟道。岩桂機穎脫何奇。皆丈夫之能。為英雄不讀。佛祖均菩薩之應現。宰官元是比丘。傳燈本待高賢。大業必須名世。<span class='note-inline'>(某)</span>匠餘散木。自分朽材。三學未明。齊竽濫食於東郭。一丁不識。布鼓敢伐於雷門。幸台召之。寵頒香幢可豎。喜法社之有托。正令宜行。敢竭駑駘以相從。惟冀金湯而呵護。將聆謦欬。預布衷私。</p>
</div>
<div class='div-other'><a id='mulu101' />
<p class='h2'>復新蔡劉漢廣文啟</p><p>春風得意。八絃馨上苑之香。洙泗揚波。千里洒鷲峰之潤。因緣弗偶。德劭維新。恭惟護法詞翻錦浪。句燦春霞。鰲首奪標。早中青錢之選。鳳池飛表。終待紫泥之封。簡行化雨於杏壇。入坐春風於程席。育存三樂。馬帷暫寄於中相。聲振九重。張鐸望鳴於天府。兼以學通內外。教洞釋儒。峙梵苑之干城。開人天之眼目。<span class='note-inline'>(某)</span>景仰徒切。瞻晤末由。所幸瑤翰相招。但愧樗材匪任。既荷金湯之有賴。自當首肯。以何辭渡。無折葦笻有就道。宮墻在望。待趨庭而聞禮聞詩。皋比惟瞻。冀弘護而為屏為障。晤顏在近聆誨。匪遙惟祈丙融。率復不備。</p>
</div>
<div class='div-other'><a id='mulu102' />
<p class='h2'>復新蔡鄉紳眾護法啟</p><p>白社風高。如滿寓於九老。虎溪笑振。遠公列乎三賢。形雖易而合宜道。並行而不悖。恭惟眾護法乘菩薩願。現宰官身。丹詔紫衣。雨露曾沾於北關。青蓮白社。金湯久護於西乾。詠考槃之在阿。珠藏玉韞。嗟南塘之寥落。露冷風淒。為法求人。望憐邦而飛翰。開心道義。吐廣舌以陳詞。誼切雲林。鍾情覺地。瑤章寵錫。草木騰輝。靖節之高風未衰。坡仙之芳規再振。<span class='note-inline'>(某)</span>胸碑無字。常見笑於大方。心灰久寒。惟自許於林麓。何期真龍下降。謬采菜名。第恐濫吹先逃。豈堪齊聽。指棋說法。歐陽公因語識人。抵掌談心。李文和從苗辨地。冀弘護之永賴。俾法社以常新。</p>
</div>
<div class='div-other'><a id='mulu103' />
<p class='h2'>復新蔡文學眾護法啟</p><p>列缺揚聲。三汲奮龍門之躍。园羅煥彩。九重移花石之晷。斯文必待人而行。大道亦乘時而起。恭惟眾護法學海源清。文山峰秀。英華萃拔。蔚耨綵於雲霞。筆陣縱橫。振逸響於金石。久切山斗之仰。未瞻奎壁之光。適守塔以備員。幸登龍而有自。<span class='note-inline'>(某)</span>胸慚茅塞。冀哲範以開荒身。愧遂疏倩。麻扶而修直。既辱嘉召。敢不趨。玉蟾事。聆毘耶之玄論。金風噓桂。待挹君子之光儀。</p>
</div>
<div class='div-other'><a id='mulu104' />
<p class='h2'>復金粟山主宋子勉郡丞啟</p><p>象闕調元。聞賦梅而知相。鰲峰奪錦。見編竹以決科。上善蓋有淵源。盛德豈無澤潤。恭惟山主金庭碩品。玉筍清標。珠散文江。學家傳而有自瀾。翻筆海才庭。訓以速成。繩大父之芳名。想西臺繡斧豸冠。遙遙華胄。紹乃祖之步武司南宮。雕龍繡虎。奕奕名門。世業丕著於前。箕裘克振於後。德宣麟趾。池美鳳毛。爰自祗園獨刱。金鋪射旭日之光。法化溥施。蓬戶靄香雲之色。福田廣利。迷開中土之津。藝苑攸崇。人悟拈花之旨。家知選佛。戶甕傳燈。天雨吹四時之花。心光炳千載之燄。<span class='note-inline'>(某)</span>昔曾預於斯會。幸屬楊意之遭逢。又欣托以名藍。乃辱安禮之。鈞召自揣。機慚寂默。用愧豎拳。濫服蜂臺。邀花無空生之智。竊吹鷲嶺。擲錫乏鄧隱之能。固難。聳動乎坡仙。亦當取誚於司馬。況先師靈塔無容。坐視荒涼。若乃祖徽猷豈忍傍觀。委謝。非獨儒林之高躅。亦是梵典之弘規。故促踵以肯來。竭螳臂而願往。伏冀金剛秉劍。般若操戈。深鑿湯池。增南塘九曲六橋之勝概。高加城塹。壯濟北一花五葉之綱宗。庶幾主中之賓。仙客常迎道院。賓中之主。相儒自出書堂。不罄區懷。先茲率復。</p>
</div>
<div class='div-other'><a id='mulu105' />
<p class='h2'>復金粟眾耆舊啟</p><p>振復頹綱。必假冠世哲匠。建立宗旨。須賴承褫高賢。道固無方。緣將有待。恭惟蓮臺游戲禪窟。熟爛叢林。法海津梁。派疏曹溪正脈。靈山砥柱。燈聯臨濟真宗。聲光久著於覺場。勳業可勒於金石。街坊類普化。十方界谷應聲傳。佐院羨楊岐。念餘年任重道遠。幹旋必須長者。謀猷全在老成。作楫作舟。開人天之正眼。為獅為象。施佛祖之爪牙。作用精良。道行卓犖。<span class='note-inline'>(某)</span>素性蓬疏托修。麻而易直。棄材樗散。俾大棟以難承繼之。浪出人前。故爾謬為眾舉。何期屋烏垂愛。信乎推物以及人。良由金地遙招。只得江陵而點首。木陰根據。躬宜階下九申法乳淵源。理當塔前一掃。因緣既已。會遇時節。實難遭逢。惟冀金蘭協贊。黼黻甄陶。元氣噓回。異草靈苗。皆秀頹風力。挽蕉芽敗種都蠲庶。祖燄續於棒頭而鉗錘豎於日下。逆鱗看其批手勁鬚。專俟捋人打鼓弄琵琶。還他一會橫空揮寶劍。展我三元芒鞋。將欲及門。箬笠已往載道。肅裁佈悃。預復陳詞。謹啟。</p>
</div>
<div class='div-other'><a id='mulu106' />
<p class='h2'>復涇陽張稚恭中翰暨眾文學請住嘉慶啟</p><p>望重金湯。元靈山之記莂。勳開祖胄。賴尼嶽以屏籓。道不虛行。法須弘護。恭惟護法心傳一貫。學富五車。口角落珠璣。文誇吐鳳。筆端生風雨。字挾飛龍。迥然坐斷乎塵勞。即張天覺不是過矣。卓爾扶持於法道。雖楊大年無以加焉。為憐嘉慶若絲懸屢。錫瑤章而鼎召。某樗材莫任篾戾。奚堪本願。曳尾泥途。只合深藏於澗底。胡為怒臂車轍。豈能重負於溝間承當。自度不能。又恐負屋烏之愛。然諾雖則勉強。實深愧河之馳。但公案雖屬現成而業債終償未了。披毛戴角審衲僧分。固當宜蔬派拓。基在執事。理弗。蒙台選。敢不先趨。伏冀徹始徹終。悉布恩光於鹿苑。如環如鼎。肅清魔孽於獅林。挽回寒谷之春。大造人天之福。衷私弗罄。晤面披陳。謹此奉酬。曷勝悚仄。</p>
</div>
<div class='div-other'><a id='mulu107' />
<p class='h2'>復汝州牧羅素菴護法啟</p><p>曇花靴疊。幽香連上苑之春。苾草初榮。弱幹托檀林之蔭。雖燈傳少室。必待其時而後興。故道光鷲峰。須倩斯文而始振屏籓。是賴泉石攸瞻。恭惟台臺靈鍾閬水。秀挺屏山。儒宗仰山斗之尊。蘭臺重鹽梅之櫸。才傾三峽。翻錦浪於文江。名譽八埏。健雄師於筆陣。神情大竅。識智晫明。披軒鏡於胸襟。渥恩光於帝。麟待錫寵。五馬澄汝海之波。隼旗飛揚。一路戴福星之頌。長才多暇。會於竹院。逢僧護法。惟殷乃為禪林擇主。瑤華遠降。霏珠玉於九天。寶鼎頻拈。爇龍涎而三沭。爰念風穴迺沼祖。開刱七百餘年之道場。痛切白雲誠先師。中興三十四載之法席。燈燈續燄。<span class='corr'>已</span>昭三世之光。葉葉聯芳。何期中道而萎。蓋招樗朽督任住持。但<span class='note-inline'>(某)</span>緇林朽棄。岩谷濫岌。禮樂未瞻乎宮墻。葵莧敢入乎禁臠。瓦缶按。豈能並鴻鏞之音。蚊翼微乘。恐難負泰山之重。躬當就道。賴有法務之糾。春即移笻。當聆明公之韾欬。伏願金城益固。法塹恒迴。郢州衙內。銕牛機條。令斯斬富水灘頭鯨鯢。釣鉤線方拋。聽憑玉泉秤居士來。稱天下衲僧。看取風穴憨道人。均調室中。龍象將見。宗壇再闢。魔無障而永清。祖道重光。緣有待而須應矣。<span class='note-inline'>(某)</span>無任瞻依。佈復惶悚之至。謹啟。</p>
</div>
<div class='div-other'><a id='mulu108' />
<p class='h2'>賀汝州王州尊啟</p><p>卿雲肇布。暖回寒谷之春。膏雨咸施。潤沽枯芽之茁。梅徑飄香而吐玉。柳色拂檻以含金。道泰時逢。盤呈辛餽。恭惟大護法天庭梁棟。聖世夔龍。瑞協槐堂指日。慶三公之應。歌忻繻褲芳名。傳萬戶之聲。胸貯玉壺。冰湛湛水清到底。臺懸照膽。鏡明明月印當空。佛固悉荷帡幪。汝墳全藉保障。茲者風穴古寺。爰宋世沼祖開建之道場。蓮社僧坊。乃清朝先師重興之法席。詎料事成人去。空山之猿鶴含悲。幸賴薪盡火傳。丈室之禪燈未墜。歷四憲臺弘護之。不替更七牧主媲美之。相沿期會。翕然山靈賴永。某緇田茸腐。法舍秕陳。謬采以克住持。徼妄而承重任。奈何業債未了。故東奔而西馳。原因目疾難瘳。繄心遙而步卻。所以朱旛蒞汝。未效竹馬之迎。何期白雲安禪。幸托棠陰之庇。二天有戴。五內難通。特專啟以告。虔敢修芹而奉獻。伏祈原鑒。曷勝巖。謹啟。</p>
</div>
<div class='div-other'><a id='mulu109' />
<p class='h2'>復汝州羅鎮公二守啟</p><p>什悶姑臧。鐵騎開人天之眼。安來襄國。華座禮帝臣之尊。匪曰道在。得人敢謂。凡能作聖。恭惟大護法台臺琳瑯夙譽。衣缽真傳。北苑蜚聲。吉徵綵鳳之瑞。南宮射策。光浮夢筆之花。既爾竹剖麟符。鑣聯熊軾。居敬行簡。沛膏澤於汝墳。節用愛人。卜金甌於天府。保障等。高而並峙。冰壺湛汝水以同清。公府草生。清凈堪擬白業訟庭。花落幽閑。自遠紅塵。撥轉空中之磨盤。楊學士飽參廣慧。拽回座下之牛鐵。李刺史契白雲。先哲既有宏規。後賢豈無芳躅。<span class='note-inline'>(某)</span>田衣末品。庶種陳人。愧乏點石之能。豈有雨花之墜。何期鈞命遙頒。念風穴祖庭之寂寞。即當草鞋緊峭。緣興善土木之糾纏。春日載陽。方聆石渠之元論。荒詞率復。預申草莽之鄙懷。法護惟瞻。棠陰是賴。<span class='note-inline'>(某)</span>臨啟曷勝。激切瞻依。悚仄之至。謹啟。</p>
</div>
<div class='div-other'><a id='mulu110' />
<p class='h2'>壽汝寧熊太尊啟</p><p>伏以律轉應鍾。坤元順承天之候。日躔析木。嶽降直生甫之辰。士庶歡騰。人天慶仰。恭惟護法行菩薩道。現宰官身。家學淵源。傳孔孟之衣缽。匡時遠抱。為廊廟之夔龍。波撼洞庭。二酉富胸中錦繡。氣吞雲夢。三湘吐筆下珠璣。德星朗耀於天中。勳名籍甚乎帝闕。折節好士。漢王龔之再來。勤政恤民。魏賈逵之復出。適逢賜錦。喜遇懸張。祥光望溵水以熒煌。佳氣分呂亭而披靄。鶴琴堂上。茂莊椿之八千。玳瑁繨前。來絃歌之十四<span class='note-inline'>(汝寧<span class='corr'>屬</span>州縣十四也)</span>。梅飄玉屑。兕觥介眉壽以無彊。姓覆金甌。雞香列黼扆而有卜。編氓爭趙日之愛。緇林獲蜀葵之傾。<span class='note-inline'>(某)</span>廁影僧<span class='corr'>園</span>。濫膺田服。幸托檀陰之庇。敢效嵩祝之恍。伏冀絳縣老人。何逾趙州甲子。門羽客。無越寶掌神僧。日之升。月之恒。永作皇朝柱石。天之長。地之久。常為佛國金湯。庶靜披袈裟。穩坐甘棠影裏。得橫拖拄杖時。行化日光中。聊貢菲儀。用申芹意。敬披誠而將素。祈俯目以垂青。肅布荒詞。代叩公座。某臨池曷勝。歡忭仰祝之至。謹啟。</p>
</div>
<div class='div-other'><a id='mulu111' />
<p class='h2'>壽新蔡于克大明府啟</p><p>祥雲靄慶。黃花帶露於金提。寶月流輝。白雁追光乎銀漢。士庶歡騰。百禔君子。胡不萬年。恭惟護法竺乾大士。震旦宰官。惠政宏猷。造鯛陽孺耄。無疆之福膏。露沾被濡。金粟聖凡。甄陶之仁。當大火之杪秋。宜長庚之挺曜。一佛出世。四野歡騰。<span class='note-inline'>(某)</span>敗種焦芽。恩波深蒙。普潤苾草萎質。甘棠實借。濃陰瞻薦。棗之大如瓜。歡同酌兕。逢稱觴而霞作露。喜切懸弧。無能放群。鴿之金籠。空<span class='corr'>羨</span>題楊。鶴之錦軸。元採蕨蔬。用佐賓筵。伏願介壽彌增。甲子衍無央數劫。純祉洊至。壽量等牟呼粟多。緇門永賴帡幪。儒林長仰山斗。肅裁四句。代祝華封。</p>
</div>
<div class='div-other'><a id='mulu112' />
<p class='h2'>侯李光祿啟<span class='note-inline'>(末碑文)</span></p><p>世相常住。鼎新幸獲檀那。金石流輝。大雅必須名世。敢申楮墨。遠叩槐庭。恭惟大護法伊周世業。董賈名。魁占鳳池。萃拔眉山之秀。標奪鰲首。瀾回錦水之春。文起蠶叢。歷代之衰風。榮生梓里。全川之景色。才清唾玉。人訝青蓮再來。學注長河。世欽端明復出。經濟則淵浴白日。殿識履聲。<span class='corr'>斡</span>旋則石補青天。甌占字。調鼎已瞻。寵渥築堤。佇見登庸。茲者興善禪寺。風稱關內名藍。道樹香幢。舊有西方景相。傾頻莫甚於斯世。輪奐聿新於此時。欲勒石以記工。奈無文而何豎。<span class='note-inline'>(某)</span>忝在桑梓。濫叨住持。智識昏瞢。無緣趨文翁之里。卑躬劣弱。未敢攀元禮之門。願識荊而腸日九迴。詠伐木而情懷三歎。頭陀寺裏徒羨王巾之文章。王母祠中空思陶毅之著作。若非邀白府夢花之筆。能開祗園覺路之光。白雪陽春不起草而立就。金玉露非假飾而現成。行見千載山門。得比隆於華嶽。會看萬年奎璧。恒曜彩於星河。倘賜概然。用垂不朽。<span class='note-inline'>(某)</span>臨啟曷勝。激切翹企之至。謹啟。</p>
</div>
<div class='div-other'><a id='mulu113' />
<p class='h2'>請愚公長老繼方丈啟<span class='note-inline'>(代)</span></p><p>五葉濃陰。舊本幸垂新雨露。一花現瑞。前枝重後光華。扃大法必荷擔如來。恢先志須當家種草。恭惟猊座九木長子。雙桂承孫。早年破家衍靈山七十二傳之正脈。壯志覺世紹滹水三十四代之綱宗。爍然手眼精明。直教牛血。展也機鋒捷明。縱饒石虎汗流。化外遠來緇素咸欽山斗室。中分半座龍象。悉荷鉗錘。勳著叢林。口有碑而眾豎德輝保。社光不耀而自尊。名聞飽飫乎諸方。梅熟久矣。道價聲馳於四海。穎脫快哉。讚歎非私供詣。是實所以曲彔木之床子補處當陞。蓋緣獅子兒之雄威。宜發一吼。況祖脈如線。汾陽昭之慳。臥何安。值慧燄臨風。首山念之相繼孰起。<span class='note-inline'>(某)</span>承先老人之遺命。協眾執事之輿論常住敢作人情。儲嗣應當主器。翹勤懇請。齋祓陳詞。念猊座不無少虛。直下承當而首肯。慮典型恐有傾覆。應早接物以懷虛舊。爐鞴不至灰寒。新規模重觀草偃。是父是子。冷門庭愈輝愈光。學箕學裘。大家聲克勤克振。惟冀即日登壇。聲前喝出曹溪月。乘時入室。格外棒開臨濟風。號令人天。溉沾後學。</p>
</div>
<div class='div-other'><a id='mulu114' />
<p class='h2'>候汝州高射斗太守啟</p><p>恭惟護法清時鼎望。濟世日霖。化浹下車。遐陬傳來蘇之頌。恩敷攬轡。福氓忻有褲之歌。冰鑑玉壺。汝墳全借保障。丹霄明月。佛國咸恃金湯。三異呈祥。九重彌眷。<span class='note-inline'>(某)</span>一茅自覆。四照依榮祗林。幸荷栽培山門。咸蒙陶鑄。苾草微樾。蔭袈裟悉偃仁風。金田倩棠。陰泉石近睹化日。緣慳李御。心切斗<span class='corr'>膽</span>。敢採封以告虔。謹削牘而舒悃。伏祈汪鑒。惟有冰兢。</p>
</div>
<div class='div-other'><a id='mulu115' />
<p class='h2'>謝汝寧熊太尊啟</p><p>恭惟護法秀鍾江漢。氣毓玄黃。屏翰天中世稱。召父杜母。保障南汝。人坐壽城春臺。望重卜金甌。善政通於帝闕。台衡光玉鉉。恩膏及於祗林。饌美伊蒲。泉石千秋勝蹟。宗揚妙諦。毛孔七日猶香。茲當暖律初回。未遑晉謁。俄傾金蓮罷燦。徒切瞻依。<span class='note-inline'>(某)</span>檀林棄材。緇田宿草。元托甘棠之庇。幸了餘生。愧無花雨之邀。聊供灑掃。何當禪悅遠自妙喜。頒來盡飽酥酡。都從華藏回向。肅函申謝。曷勝神馳。</p>
</div>
<div class='div-other'><a id='mulu116' />
<p class='h2'>候雪石和尚啟</p><p>恭惟宗堂繡礎。法海雕梁。揭慧日於昏衢。靈光炯炯。標智幢於火宅。善誘循循。坐斷佛祖淆訛。打開人天正眼。當陽顯示。紫羅帳裏撒珍珠。徹底掀翻赤手街。頭揮尺八。殺活縱橫於棒下。語鋒利捷於機先。後學咸賴鉗錘。高山懷切仰止。<span class='note-inline'>(某)</span>樗材散木。粥飯庸流。屢荷注眷之仁。愧乏瓊瑤之報。雖同風千里。奈異地各天。奉晤莫由神馳。何亟肅修緘以訊祉。領雲樹以瞻依。伏惟海涵。不較疏陋。</p>
</div>
<div class='div-other'><a id='mulu117' />
<p class='h2'>復廣慧純哲和尚啟</p><p><span class='note-inline'>(某)</span>也罪根深重。業累所親。想積習未除。故空中結無明之果。思夙緣欲了。正火內開三毒之花。將謂鳳卵雞窠。生當奇異。孰料驢胎象子。出處分明。雖背跡而向心。能無蓼莪之感。但明真以去妄。不同蓬矢之祥。豈憶吾兄金蘭契重。手足情深。格外行權。篤儀型而親友愛。矩中至變敦。愷悌以重人倫。大火正屬西流。<span class='corr'>已</span>光初度日驪。直於鶉尾。更負虛生。何當鼎貺。遙頒敢卻。汗顏登拜。託辭致謝。借楮申懷。凡百未言。專使備悉。</p>
</div></div>
<p class='juan'>敲空遺響卷四<span class='note-inline'>(終)</span></p>
</div><!-- end of div[@id='body'] -->
</body></html>