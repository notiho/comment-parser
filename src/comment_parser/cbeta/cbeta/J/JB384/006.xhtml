<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師敲空遺響</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu181' />
<p class='juan'>憨休和尚敲空遺響卷第六</p><p class="byline">關中張恂稚恭編閱</p><p class="byline">益州記室繼堯校訂</p>
<div class='div-other'><a id='mulu182' />
<p class='h1'>尺讀<span class='note-inline'>(下)</span></p>
<div class='div-other'><a id='mulu183' />
<p class='h2'>答劉叔子進士</p><p>適示手教，以總河觀風詩賦歌詞之題屬，不慧以文之。然不慧釋者也，乃臨濟兒孫，豈知做文章、作詩詞耶。間或有見於紙墨者，不無雕蟲篆刻，一時之應酬耳，隨手即雲散鳥沒，安能並文場之士相埒而至其推敲乎？可發一笑。況不慧中無異材，幼而學佛，文字亦非吾家事。固應世行道，不過借為酬酢，非專學以資事業者也，足下以不慧為知文則謬矣。冀當知我於文字之外可也。不罪不罪。</p>
</div>
<div class='div-other'><a id='mulu184' />
<p class='h2'>與淨音西堂</p><p>歲聿云暮，大雪連宵，平地深二三尺許。森羅萬象，盡被活埋。可嘉處法堂前大小桐槐梓柳，條封幹閉，綴枝似梅，覆庭如玉，瑩光交映，如大梵天網羅幢。時呼行者撥爐火，燒榾柮，掃雪烹茗，啜之果味異平嘗。援毫呵凍，書雪偈四五首。一段現成公案，無人領會。特召爾來，為概諸人道破。</p>
</div>
<div class='div-other'><a id='mulu185' />
<p class='h2'>與劉木齋先生</p><p>不慧鄙人也，學佛未能，豈能學詩？然禪餘之暇，間或效顰。如鴉臭當風，故不存稿。設有則焚之，所以平日未嘗有一字見知於人。適瑤篇見貽，三薰捧讀。杜旨雄渾，李詞俊逸，當代騷壇稱獨步者，吾見其卻讓也。什襲笥箱，永為山門寶玩。若不慧筍蕨肚腸，膚淺俚陋，穴藏蜣丸，敢出與明珠爭耀。既辱知愛，僭筆續貂，幸勿見責。荷荷。</p>
</div>
<div class='div-other'><a id='mulu186' />
<p class='h2'>復劉木齋</p><p>疏違台範，夢想頻馳。倏奉教書，如從天降，始知從渤海旋也。詢使沿途動止吉祥，幽人與有喜焉。茲者葛將輕體，荷始擎池，芳樹流鶯，叢蘭芬砌，月影池光，松竹交蔭。此時此景，欲得老護法來共坐幽篁深處，向<span class='corr'>麈</span>尾上一揮，了卻這段公案。不審老蒼頭肯肩過籃輿否。</p>
</div>
<div class='div-other'><a id='mulu187' />
<p class='h2'>復青門全孟元眾文學</p><p>昔主燉煌，法幢崛起者，皆眾護法金湯之力也。如不慧朽櫟，無似之夫，何禪宗教，能益增四眾之忻慕？披讀來翰，溢美過常，內愧猶深。索笻西歸，重理舊案，語意諱切，有所緣者。先師肉身靈塔在彼，洒掃必以三年。聖門有心喪之禮，端木賜有廬墓之規。若以方外而廢禮，則同於無父之儔。舍此則佛法何有焉？所以東行時以山門付託滄涵和尚者，即不慧之作始有終也。不料風穴虛席而滄兄出秦，致令燉煌冷落。故眾護法有見鞍思馬之感。滄兄雖量移風穴，聞山門亦囑託有人在。眾護法鼎力栽培，法幢自然興起。人能弘道，良有旨也。況金粟山主赴選都門，尚未回家，廬墓期亦未週，豈可苟順私意，恝然西歸？於人謀為不忠，於棄禮為不孝。不忠不孝，何以為法門師表哉。眾執事素以知愛見稱，而一旦使不慧違禮悖法，獲罪法門，又恐非眾執事之心也。所以決不可以辱召命者，明矣。茲待少假，候期滿有代，自當作不請友也。使旋申意，統惟鑒諒。此復。</p>
</div>
<div class='div-other'><a id='mulu188' />
<p class='h2'>復張子敏文學</p><p>久闊德音，殊深渴想。專使至，辱示手書，如聞齊韶奚啻，三月之忘味也。詢知近況佳勝，信念益增，甚慰鄙懷。但以燉煌未了公案，促不慧速理歸笻。重恢祖席，誨切諄諄，亦知方外骨肉由過於至親者也。況金粟先師歸根之地，燉煌不慧新住之坊，若以法源論之，則當洒掃於金粟也。不審以何因緣，承雅愛股股，而關中返有故鄉之樂焉。所以客舍并州之歎，不無令人有遐思也。</p>
</div>
<div class='div-other'><a id='mulu189' />
<p class='h2'>復青門眾居士</p><p>壬咸十一月十二日，心一禪人至，得手書，勞問甚厚，感愧殊深。詢及眾檀越動止修吉，甚慰渴想。但以燉煌廢虞再邀不慧，至誠懇切。不慧果何人斯！有何因緣而得眾檀越至此忻慕溢美者也？金粟先師靈塔在彼，洒掃焚修理之必然。至於燉煌，前以交代滄涵和尚。雖杖移風穴而山門囑託有人在，眾檀越信心極力輔弼，鼓舞首倡，未有不興崇起色者也。不慧俟三年志酬，方敢與眾檀越較西歸話也。使旋佈復，統祈原鑒，茲不盡言。</p>
</div>
<div class='div-other'><a id='mulu190' />
<p class='h2'>復涂吉吾居士</p><p>客秋，斷侍者回秦，有書致意，不知達於居士否？昨心一來，遠辱手教，過蒙道愛之深而溢美之多，不勝惋愧之至也。詢知令郎遊泮，甚慰夙懷。承念燉煌先聖古剎，法鼓寂然，力挽不慧重理舊案，諄切至再。不慧不審何因何緣而叨居士眷愛忻慕之若是乎。</p>
</div>
<div class='div-other'><a id='mulu191' />
<p class='h2'>復靈源紫谷和尚</p><p>十載素川，承兄不棄樗朽而無摩眷顧，教益殊多。深欲畏托鄰光，老守渭濱。不謂專不由<span class='corr'>己</span>，天奪我好。至今渴懷千里，夢寐頻馳。昨歲冬月十一日，忽接來翰。薰香展讀，始知謝事薦福，退居靈源，於中悲祖道之凌遲，法門之衰替，痛切至再。弟不禁淒然淚下，為之失聲。大眾一時西注，企仰高風。想如今順水推船，熱鬧門庭者極多，誰似吾兄道豐德茂，法眼精明，爍破此等勾當而痛念及此哉。然兄善安頤養，精神矍鑠，正宜砥柱狂瀾，挽回末運，高懸佛日，為群生依怙，何得遽高臥林丘而逸然自適乎？如弟者菲躬眇德，濫廁法門，惶愧無地。至於金粟之命，以先師塔頭不可不供洒掃。況近城市，邊頭在前，父兄輩尚難撐持，年來百事俱廢。只緣敝山主之不諒與眾宰官之不察，遂以弟充住持，何異蚊負泰山，又何必言。兄以佛祖風規人天巨筏嘉之，過矣！豈不令弟愧殺奚止，汗流竟趾哉。辱承以薦福相招，應奉尊命，但廬塔有三年之志，豈能如巴陵三語而撩起便行。況塔碑鐫石未豎，塔院廊廡俱無，若弟行，誰與為任？俟異日志終有代，或可釋此羈鎖，得侍杖笠於千峰萬壑間，亦未可知也。使旋附復，憑楮瞻馳。</p>
</div>
<div class='div-other'><a id='mulu192' />
<p class='h2'>復興善愚參珍侄禪師</p><p>獻雲、心一二僧來，蔡承尺書，見及感佩良深。迨詢法體近日佳勝，山門庶事倍常，喜慰不盡。如不慧鮮福寡才，居常安分，不憶有金粟之命。所以力謝燉煌，交割滄和尚住持者，<span class='corr'>已</span>知有今日之遲留也。況金粟年來百事俱廢，自入院迄今日無暇晷。先師塔銘將鐫上石，塔院廊廡瓦木方集，尚未動工。凡百舉動艱難，日夜焦思。正如觸籓之羊，進固不能，退亦不可。豈能速轉蘆頭，與賢契共操蜀音，唱綿州巴歌於渭水之濱也哉。不審關中緇素何幸而有此舉。若心喪志酬，瓜代有人，方能脫<span class='corr'>卻</span>籠頭，卸卻角馱。東西行止，尚未可必。多承遠念，冬襪領到。使旋肅復佈謝，伏祈千萬為道善愛自玉。不宣。</p>
</div>
<div class='div-other'><a id='mulu193' />
<p class='h2'>復若愚法師</p><p>曩於青門，承不棄外。以法門見重，待遇益隆，感刻之至，殊深于懷。時念別<span class='corr'>已</span>來，星霜兩度，石火電光，誠非虛誕。緬想德教，時增慕耳。獻雲至，遠枉音問，懇切真誠，不無有千里故人之思。良以廬塔志必三年，俟限滿有代，自當緊峭草鞋，與道兄再得論風旛於燉煌室內，睹花雨於興隆座前，真一場大快事也。不識願從人否。使旋肅復，不盡覶縷。</p>
</div>
<div class='div-other'><a id='mulu194' />
<p class='h2'>復董斗垣</p><p>冬月十一日，獻雲持足下書至，如從兜率而降。披讀教示，莫不瀝心瀝血，以法門衰替為念。誠不忝法苑金湯、吾道之干城也。詢及近況，動履咸亨，惟以長公子仙逝為憾，不無悽然太息。然又有說焉。父子本天倫至愛，故老楊舐犢，卜子喪明。情知士大夫之輕富貴也易，而斷恩愛故難也。足下生平以道自守，身視浮雲，我相不有，而於妻孥聚散，生死去來，等一儡戲耳。況有季子，足以承歡。若銕絲綱不破，徒自苦惱，蒿愁悲歎於九泉，何益哉。至於豎精進幢，揚道場旛，信念愈堅。此等高見，於道人分上稍有些子氣習。即吾儒亦云：「殀壽不抵，修身以俟。」之所以立命也。出世妙道，風味自別，當寬以自慰，樂夫天命，復奚疑哉。金粟近來稍有起色，多承遠念，隆情厚施。不慧即陞堂剖判一上，蔡之人士無不嘉羨，又為金粟增一番教化也。謝謝。至若先師塔銘<span class='corr'>已</span>鐫上石，尊諱亦在弟子之列。燉煌雖請，暫不能脫身，必志終求代，方議行止。騾頭齋金，如數收入常住。獻雲回肅，復並謝。臨楮瞻注，萬不一陳。</p>
</div>
<div class='div-other'><a id='mulu195' />
<p class='h2'>復本具禪人</p><p>心一來投書，有金粟老人之字，視之愕然。頃拆讀之，始知爾之書也，<span class='corr'>已</span>為滄和尚收錄矣。可見師資緣分，各有相契。然既做吾家兒孫，當朴朴實實，本色本分，深蓄厚養，直待果熟香飄，龍天推出。尚不敢以法門自任。非但如今披獅子皮毛，作野狐精勾當，求名聞利養，俱為魔孽所攝，切不可效。當以法門為重，不可隨群逐隊，如正月十五扮社火相似，得罪法門，取笑識者。既守燉煌老僧與眾護法書中教，一一栽培看道。爾當謙光下賢，僧俗平等，使內外賓主協和，而法幢自然興起也。囑囑。</p>
</div>
<div class='div-other'><a id='mulu196' />
<p class='h2'>復涂居士</p><p>別來歲首紀四，年實迴三。面目猶然，鬚髮<span class='corr'>已</span>皤。青門白社之間，杖屐行蹤，無復問虎溪橋過矣。關中風景較之他方略為殊勝。每念玉麈清談，還似金山語偈、解帶留鎮時否也？遠辱瑤翰，以感業相招。不慧年來精神疲極，退鼓久打，意欲結茅深山為終老計。況金粟廬塔三載雖滿，方議代席，不審可能交割以遂雲蹤野鶴志否。倘夙緣有待，後圖再晤。湖穎書箋，千里寸赤，正不囑寄語加餐耳。此復。</p>
</div>
<div class='div-other'><a id='mulu197' />
<p class='h2'>與虎堂和尚</p><p>前歲關石來山，訊書想達於座前矣。比日起居，山中自是佳勝。恨鱗鴻稀闊，無從縮地以敘衷私，用是寤寐為勞耳。金粟連年幸托福庇，先師銘碑塔院工已告成，常住廢墜俱獲興起。雖於山門無補，較之昔日亦可代過。所慮者，金粟乃先師弘法揚化之地，而盛德大業赫赫巍巍在人耳目。吾儕為後者各擔先師千二百斤擔子，關係甚重，固不肯出手攙先一整理之，使弟駑駘無識之夫充主大剎。不唯不能克振宗猷，亦何以丕光前烈。痛念及此，慚與淚下。然弟與吾兄同入先師之室，俱蒙印可。而吾兄雖欲韜光晦跡，其如先師法道何！況後學輩無不引領日望法施。弟心喪之志<span class='corr'>已</span>酬，循序推舉，當在於吾兄。故專僧呈詞，奉攀法駕。目今執事整齊，凡事成現，只待吾兄開法揚化，以聽獅音一吼耳。乘時利物在此一舉，稱無推脫。想先師有二十餘年之愛於吾兄，吾兄豈無三年塔頭之愛於先師乎。臨池激切，不盡所言。</p>
</div>
<div class='div-other'><a id='mulu198' />
<p class='h2'>與廣慧純哲和尚</p><p>鄉也，弟本庸材，謬承推遜。不惟有玷同門，而且辱及先宗。數年來兢兢業業，夙夜匪懈，誠恐取罪法門。托兄福庇，幸無虞敗之事。弟素頑弱，雖充洒掃，實不勝任。退鼓久打，但未出口向人耳。昨虎堂兄遠來掃塔，甚適我願。即力言邑侯及眾紳士，舉以自代，於十九日<span class='corr'>已</span>送入方丈矣。弟退處塔院，今冬佐理開法。俟明春解制，方議行腳。就便附聞。餘不贅。</p>
</div>
<div class='div-other'><a id='mulu199' />
<p class='h2'>與耿天逸文學</p><p>退居塔院一閱月矣。連日雨雪泥塗，不便就食，近移客堂後之準提殿，日無所事。庭中有古檜一株，森然盛茂，鬱密蒼蔥，風起輒怒號如飛流疾湍，響異群木，不減坐錢塘聽潮時聲也。教示題柱聯大小字四紙。況非題柱客，大字本不能為，縱勉強為之，豈能如古木驚濤以悚人之觀聽耶？不能如命隨意，只了得小字二紙，聊以塞責。祈勿罪。幸幸。</p>
</div>
<div class='div-other'><a id='mulu200' />
<p class='h2'>與宋子勉</p><p>昨夏於甘嶺分袂，倏爾八閱月矣。心與路長，慕偕時積。去值炎暑，常懷蜀道之難。切聽好音，日望南來之雁。不審載道平安否？到彼水土相宜否？貴地自駕起程，淋雨三月，兩河俱淹，諸庄顆粒無收，米價騰貴。禪林所積，只可支遣半載，諸事淡泊。臘月又復震雷，雨雪連陰不止。麥下種者十纔二三，尚不知收成何如。諒蜀中未必如是。茲有啟者，不慧昔承召主金粟，今及四載。住持<span class='corr'>已</span>來，山門無補，尸位素餐，朝夕恒愧。向曾告過三平瓜代序請之說，幸於十月十四日虎堂和尚來掃先師之塔，就便推舉。情相揖讓，得荷垂慈，于十九日<span class='corr'>已</span>居方丈，為金粟之住持矣。不慧退居塔院，佐理開法。一冬事事如意，內外悅服。禪林之慶幸，山主之福庇也。倘異日與熊太尊于縣尊通問，託令護持，則禪林轉見興盛矣。至於禪林事宜，已對貴總管一一交割明白。諸事無虞，制期已解，杖欲西行。數千里外，不及面辭。肅具奏言，遙申致謝。倘陞轉則近圖晤有期。臨楮瞻注，意怳神搖。引領蜀山，不知所云。甲子春王正月廿有一日。</p>
</div>
<div class='div-other'><a id='mulu201' />
<p class='h2'>與熊太尊</p><p>陽春布澤，萬物生輝。慶碩人之新社，納兆庶之禎祥。恭惟大護法匡時名世，應運福星。德溥洽於閭閶，千門爭曉。恩實覃於井里，萬姓謳歌。祇園幸荷栽培，緇徒徼蒙垂蔭。檀施屢鍚，報德何能。惟鐘鼓晨昏，冀佛天毫相加庇以綏福耳。茲有啟者，不慧昔承召主金栗，榮依四載，恒愧素餐。前對宋山主言過，循序敦請住持。客冬適法弟虎堂遠來掃塔，情相推讓，於十月十九日<span class='corr'>已</span>居方丈，為金粟之住持矣。禪林諸事，一一對宋宅總管武奠交割明白，內外無虞。今當杖笠西上，躬宜奉辭。原以公堂之上，非緇徒所當煩擾。想大護法心包太虛，涵容品類，故敢恃愛，必不以世外越禮而見責也。肅具奏言，泐聲致謝。</p>
</div>
<div class='div-other'><a id='mulu202' />
<p class='h2'>再與宋子勉</p><p>別去鱗鴻竟杳，眼日望南。宮津渡頭，樹久疑人矣。新正制解，杖笠將西。忽銀伻從山門而來，恍如夢中。述及近況，於九月初六已抵任矣。一路平安，心懸方解，如病熱人得一身清涼汗也。歡欣踴躍，始信作善餘慶，聖經明訓之不爽也。開讀來教，垂注金粟，其中眷顧之情何啻骨肉。足見不慧與山主夙有因緣，不止三生之遇合也。況先師靈塔已主貴剎，不慧豈肯冒不孝之名而忍棄置耶。然緇門禮制雖與俗殊，而廬墓守塔其旨一也。輪流洒掃，教有恒規，非一人獨得而專守也。所以請虎堂和尚代方丈者，乃法門之大義。令後世知法門能如是之揖讓，模範後學，有補聲教，其利豈淺鮮哉。不慧髫入家塾，於聖經賢傳稍有所聞，豈同戀窟蚖蛇而廢棄山主之盛德大業也哉。不得不如是做一番也。雖離上剎，自然安置妥貼，不煩遠慮。禪林瑣末，前書已備。祈署事稍寬，可發人回蔡相幫料理。前漢口馬寄到，近又蒙惠，並謝不既。</p>
</div>
<div class='div-other'><a id='mulu203' />
<p class='h2'>復楊子簡文學</p><p>昨僧以蜣丸誤投函文，秖增噦惡，敢辱珍和，過望不可言也。捧讀瑤篇，精粹雄偉，當與少陵並駕。置之案頭，夜必生光。恐跋難陀龍見之竊去，付侍者襲藏篋中，非個中人不得與觀也。河北步歸，腹熱抱悶，不能作楷書，走筆佈謝。祈諒宥祗復。</p>
</div>
<div class='div-other'><a id='mulu204' />
<p class='h2'>復韓山公文學</p><p>曏承光顧法門，不以形跡異同，<span class='corr'>已</span>勝萬壽之三過矣。辱賜茗箑，詩振琳瑯。香噴雀舌，炎暑迷雲，從此一掃。不惟四體頓獲清涼，而瞌睡魔永無那。即此教我者深矣。謝復。</p>
</div>
<div class='div-other'><a id='mulu205' />
<p class='h2'>與本源悟侄禪師</p><p>歲云歉矣。興善常住，空如懸磬。四方雲水相聚，三指薪桂米珠，日日如孔子在陳，從者莫能興起，無如之何。只是閉門打七，以道自處而已。承令高足遠來，惠以米麥，真不翅流水橐，潤我枯槁。足見不遺故舊，感激萬萬。不慧亦無能為也，唯逢人說項，以播公之德，誠法門希有之盛事也。</p>
</div>
<div class='div-other'><a id='mulu206' />
<p class='h2'>答楊承伯文學</p><p>旱既太甚，憂心如焚。興善雲水有三丈之舌，百口胡支。承惠夏登，如涸轍之魚得斗水之潤，所感大於江海。兼辱詩箑，筆妙鍾王，情超沈宋。奉為鴻寶，永鎮山門。容和後呈，佈謝未一。</p>
</div>
<div class='div-other'><a id='mulu207' />
<p class='h2'>柬董斗垣</p><p>城頭鼓角，靜夜鐘聲。交互不遠，何久之不得一晤，心甚懸切。適金風御節，玉露調時。南箕光耀，知檀越華誕。臨矣無以為壽，拙鎪俚句一章，書之條幅。想此時賓朋宴集，錦軸瑤詞已布滿畫堂，陽春白雪中插入野人下里巴謠，自然哄堂絕倒，豈不勝九如之祝頌耶。幸幸。</p>
</div>
<div class='div-other'><a id='mulu208' />
<p class='h2'>與熊士濱護法</p><p>憶主燉煌時，深沐垂護，隆惠疊施。得非靈山法盟有自，焉能篤信虔致之若是乎？獨未獲一晤光儀為恨。不慧庚申出關抵新蔡，掃先師之塔，備員洒掃，於今四年矣。地隔千里，天各一方，春樹暮雲縈諸懷抱。昨冬長安宰官紳士併兩廊耆德，以護法尊諱合聯詞，遠召不慧住持興善，只得勉為應命，於今春二月二十五日<span class='corr'>已</span>入院矣。杖至關時，方知駕返都門。想興善乃護法注念香火，相去雖遙而中心當不忘也。茲因願羽，肅函安，並此附聞。不備。</p>
</div>
<div class='div-other'><a id='mulu209' />
<p class='h2'>與風穴滄涵和尚</p><p>五月廿八日照文持書來，知法體康健，眾和為慰。披讀手教，念弟者深矣。愧薄祐寡，緣曰惴惴焉。調護不暇，坐席未煖，而囟年饑至。從者皆有莫興之憂。然每每絕處逢生，似有天幸，豈襲成之興善。雖古名藍，以前主者馭失其道，至令祖園凋獘，一切典型廢墜。值此法門垂危之際，弟適當之，得不為魔軍所惱，嫉妒公行。但付之不采，伎倆果窮，可發一笑。古云噀天污面，真此輩人，名為可憐憫者。想往來<span class='corr'>已</span>聞其概矣。關中今歲夏熟秋好，庫廩雖空，亦不為慮。以連遭魔撓，至乏修候。聞雄殿崇新，意在恢復先緒，甚慰。弟望金粟廣慧二處獲書，知有勝緣，心懸方解。養池東去，順楮訊安。寄懷里言，書後呈上，以志遐思。山中大眾統此致問。不及。另致。</p>
</div>
<div class='div-other'><a id='mulu210' />
<p class='h2'>復劉君朗</p><p>適命書扇，懶性兼拙，久不搦管，只得塗鴉塞責，以報來命，唯台教笑笑。</p>
</div>
<div class='div-other'><a id='mulu211' />
<p class='h2'>與張稚恭</p><p>不慧數日來患頭眩，今雖稍可，猶自發悶，而痰嗽轉劇。遣懷作二詩，一即景，一獨坐。惟護法教削。</p>
</div>
<div class='div-other'><a id='mulu212' />
<p class='h2'>與紫谷和尚</p><p>弟每出山門，望終南蒼翠，白雲出沒其中。高人幽致，寧不念及知<span class='corr'>己</span>乎。聞復往靈源度月，後當緊峭草鞋，與兄倚杖林間，坐談石上，得性所樂，遂其夙志。啜清泉而服松花，聽雲中木人拍板，視水底石女含笙。風清月朗，雙眼空碧。真震旦國中一場大快活佛事也。世間茄子瓠子，那裏曉得耶。瞻晤在邇，預佈不悉。</p>
</div>
<div class='div-other'><a id='mulu213' />
<p class='h2'>復張稚恭</p><p>接手教。痛念義師，讀之深為惻然。知老檀越護法肯綮，雖韋天不過是矣。間云圓明師徒難主伽藍之任，遠召不慧以主院事。尊意誠盡美矣。但初入興善，腳跟早<span class='corr'>已</span>被絆。況值山門興工，邇來衰病日侵，精神勞瘁，久欲入山為休老計，豈能再住院子，如驛馬之不斃不休，為識者所譏乎？揣分實不能也。圓明來宣布致意，卻之恐為負罪，就之力量有限。圓明師徒非不能任，所欠方寸少主耳。誠如是，命二三執事人相幫料理，不慧往來照看，庶下可以慰義師常寂之靈上，可以滿眾護法布金之念。雖然兩頭馬，又恐不能長為之馭也，返增奚怪。謹此率復，勿任主臣。</p>
</div>
<div class='div-other'><a id='mulu214' />
<p class='h2'>復張稚恭</p><p>別後天復不雨。塊處閒寂，如在火燄中，真是無迴避處。想此時高堂廣廈亦不甚其熱也。昨十二日方沛甘霖，禾根稍甦。料大地皆普遍也。以亢旱故，常住千指之眾，不知作何過活？憂心惴惴，幾忘賤辰之屆期矣。況僧不言壽，幸邀大護法一字之施，足為泉石增輝，何當鼎貺。卻恐見外受實，赧顏抱媿抱媿。拙稿蒙郢削而正之，何啻病目與明，翳障皆除，深感無既。統茲佈復，兼謝大教。不宣。</p>
</div>
<div class='div-other'><a id='mulu215' />
<p class='h2'>復立道者</p><p>客秋惠書，恨懶不即答。專使已去，至今抱歉。復辱來告，勞問甚厚，待惠益隆，覽之面熱汗下也。始知錫駐平陽，晤顏則近，比來法體自是佳勝。但關中法道衰替更甚，人事日薄。以今較昔，誠霄壤矣。興善當此厄運，雖韋天護法亦無能為也。不慧俟明春三載，欲退院入終南，作休老計去也。信資領到，謝謝。專使旋速，無可將意。不慧雖非仁者，惟贈之以言，書之條幅，祈千萬為道善愛自重。率復。不備。</p>
</div>
<div class='div-other'><a id='mulu216' />
<p class='h2'>與醴泉張亮恭廣文</p><p>夏初獲晤，奈何芒鞋就道，行色倉匆，未及款敘。別去忍煥而復寒矣，抱歉何如。比日興居納吉，不在饒舌也。茲有啟者，僧某為人朴厚，非多事者，近日為貴治檀信請住九嵕之東觀音寺。年遠傾頹，彼方士人舉念修葺，須募眾緣方得成功。恐不能取信十方，必得縣公印簿乃可。昨到寺轉託。聞護法與縣公交好，欲借鼎言代為吹噓，不知尊意以為何如。然君子莫大乎與人為善。倘或垂允，則福德又不在河沙七寶布施下矣。肅此奉懇，祈台照。不宣。</p>
</div>
<div class='div-other'><a id='mulu217' />
<p class='h2'>與張稚恭</p><p>前辱示寄懷三首，讀之如春蘭承風，秋桂裏露，香氣襲於行間，珠玉生於字裏。手持口誦，喜荷交并也。復書未幾，倏爾葉墜銀床，蟾輝金鏡。憶大護法從心之年，海籌又增一矣。愧無閬苑人，冰桃雪藕，奏雲璈捧。霞觴一隨，賓從之末。奈何院事羈絆，竟脫無由。耿耿徒懷，兀坐增歎耳。拙鎪俚句，書之素紈。專<span class='corr'>使</span>代祝，寓目寫心，匪妄而作也。惟希攝受。不既。</p>
</div>
<div class='div-other'><a id='mulu218' />
<p class='h2'>復張元昭文學</p><p>邇來應酬繁劇，吟思邈然。昨貽佳什，如獲驪珠。神光晃明，靈我心目。依韻效顰，似蜣丸擬珍，不自知其穢耳。敬呈教削。</p>
</div>
<div class='div-other'><a id='mulu219' />
<p class='h2'>與約文圓侄禪師</p><p>疏闊日久，殊切於懷。山門詶繁，苦乏音問，為歉。茲以冬眾數不滿百，求其決志，向道百中二三。聖制雖結，正如法昌，遇之弄泥團耳。況近來學者都好微誕佛法，二字視之為匹似間。叢林至此，衰替極矣，可痛可傷焉。唯賢契高臥灞上方之亮西山，風規凜然，人天景行，是所賴也。茲有四方雲來，求尸羅者眾，須得波離為師。想此時正在。老成人以一片救世婆心成就後學，挽頹風於萬一。敢攀法駕，惠然肯來。庶幾法社有光，掃榻專候。微幣別，呈惟慧炤。不宣。</p>
</div>
<div class='div-other'><a id='mulu220' />
<p class='h2'>復許巨山文學</p><p>辱示大集，恨無薔薇露盥手。焚香讀誦，不啻遊閬苑、聽鈞天、入名山、睹異籍，狂喜可知。雖僭要點定，愧非知詩者。昔嚴儀卿以禪論詩佳什，則最上乘第一義也，自是千秋不朽。箋書完上。附拙刻二冊，祈照入是荷。</p>
</div>
<div class='div-other'><a id='mulu221' />
<p class='h2'>復藺寔菴文學</p><p>接手教，知西席已定，喜不自勝。昨聞與妄人遇諸途，輒瀆左右。彼何人斯，乃敢如是耶。恐怒激生訟，切以為慮。幸足下犯而不校。他時相業，早已見一斑也。羨服羨服。今既就館東家，疏失處自多，諒能包荒。語不再贅。</p>
</div>
<div class='div-other'><a id='mulu222' />
<p class='h2'>復鄠縣王敬心處士</p><p>曏者不遺頑鄙猥見，惠臨泉石光賁。雖昔金山受帶於借座，廬社辴笑於過溪，無以喻也。兼以內德沖和，見誠知<span class='corr'>己</span>，情有無量，慶何如之。憶不慧行腳四方，會人亦多。至於關閩濂洛之學，鮮有提得起者。設有一人半人，又借口於程正叔不讀佛書之論，竟成擔板。獲聆大教，盡拆藩籬。始知尼山道脈，心傳不墜，原自有人也。別後已來，良增邑邑。瞻望永歉，止亦云勞。適欲遣書，會承來命。焚香捧讀，即如次面。外嘉鼎錫，是欲熏我以芝蘭，醒我以雀舌。使圭角[宋-木+攷]晦，訓喻過秦，感佩良深。謹頂戴烹茗，以誌不忘。荒椷率復，鳴謝不既。</p>
</div>
<div class='div-other'><a id='mulu223' />
<p class='h2'>復許無功道臺</p><p>某僧中庸鄙，方外散材。當此暑氣炎蒸，蔭托松階之影；火雲爍石，涼披竹徑之風。族姓未常經遊，幽閒是其獨處。忽辱台召，返致內疑。枯澤求龍，謬採洒塵之潤；棘林覓鳳，難罔協瑞之徵。雖居易之詩有待，而韜光之志難往。來喻過泰，方命非宜。但學愧蹄涔，言慚辨囿。思處塵味道，昔日則有蘇黃出世逃禪。今時非無楊李，倘哀駘可悅，甕盎非疑，方願投笻。庶比傾蓋，少趨晉謁。肅此先容。</p>
</div>
<div class='div-other'><a id='mulu224' />
<p class='h2'>謝董昭時府尊</p><p>昨以劣薄猥辱見招。都尉府中，覺文和之機熟；郢州衙內，信牧主之悟深。既升高明之堂，獲聆懸河之論。徹窮三藏之奧旨，單稟一貫之心傳。智瑩寶珠，神清秋水。仰塵銷而霧盡，愧虛往以實歸。穎善兔毫，茶烹龍井。感此殊惠，用答謝悰。</p>
</div>
<div class='div-other'><a id='mulu225' />
<p class='h2'>復乾州李雪岩貳牧</p><p>夏中晤南部何飛九明經，道及護法佐治乾州，心甚慕切。柰興善居近省會，荒廢日久。厄於時世，住持維艱，弗獲晉謁為憾。忽辱台翰，恍如次面。兼示大集，琳瑯珠玉，寂寞林泉何幸見此奇珍。但不慧乃臨濟兒孫，未識孔聖門墻。明珠投暗，不能增其賞鑑。深自愧歉耳。云官居屢空，在古人處之，遊戲如子瞻，逍遙如安仁。誠達人知命。然枳棘非鸞鳳久棲，今日之困焉知不為他時台鼎之先勞乎？忝辱方外，<span class='corr'>肆</span>言不稽，諒不我校也。差役旋，率裁佈復，並謝大教。不宣。</p>
</div>
<div class='div-other'><a id='mulu226' />
<p class='h2'>與西安董府尊</p><p>新正未獲瞻覲。在古信宿而歌蕭艾，況及春暮，能不有懷。茲者，興善大殿建於國初，未三十載<span class='corr'>已</span>翻修兩次。蓋緣經營職事謀劣，匠石智短，違宜失度而使然也。客冬駕臨，睹廢歎息，鼎論補修。彼時雖唯唯應命，尚圖後舉。不憶昨日大雪，東北又頹一角。此去風雨日甚，倘或梁傾柱臥，愈難補葺。若今歲不修，恐牟尼金身會見，露地而處矣。不得不早為之計。即今仰體德意，擇吉於三月拾一動工修理。慮所費浩繁，雖護法布金有任。然分人以善，賢聖所嘉；福庇黔黎，亦國政之先務也。愚意欲假眾緣以弘大善，敢乞護法雕龍之才，題辭冊首，庶十方信成而功德立就。肯濡墨一掃，則興善之佛殿未成，而護法天宮之寶殿已早成矣。是禱。</p>
</div>
<div class='div-other'><a id='mulu227' />
<p class='h2'>復李雪岩</p><p>塵勞翳障，錦衣玉食，不知埋沒多少英雄。唯足下具出世眼，勘破這些子勾當，能以霜丰道骨，卓立於宦海之中，誠張商英、楊大年之亞匹也。來偈有不住心之語，但萬類紛然，實居有為。一一天真，元本無住，足下何不從這裏做去？久之自然有個入處。須信世間情與無情，若聖若凡，入此門中，元同一路而無差別。至於王也臣也，亦自可知。此如來語，無不實者。因差役旋速，走筆信書，不及細呈。附山偈二首，祈政暇時細味，當有補益。餘不悉贅。</p>
</div>
<div class='div-other'><a id='mulu228' />
<p class='h2'>復張董若文學</p><p>闊別清顏，涼燠屢徙。時歌蕭艾，佇想用勞。嚮徵里句，屬稿已久，愧巴人下里，不敢上呈者，恐見笑於大方也。復蒙翰示，只得勉強報命；況素不知詩，其中不妥處自多，乞痛加改<span class='corr'>竄</span>，另謄方可。感感。不既。</p>
</div>
<div class='div-other'><a id='mulu229' />
<p class='h2'>復新蔡金粟虎堂和尚</p><p>別去二千餘里，涼燠迭見六更。山川迢遞，音問闊疏。然頂雪髭霜，眼昏耳聵，人面較昔大不相侔矣。想天涯兄弟，會少離多，電光石火，時增歎息。弟本庸朽，避處遠方，於祖父家業未嘗有所希求。豈料丁卯冬初，風穴敦請。明知掣肘，不敢承當。何期汝牧神衿，書幣三返，只得理策來應。譬如以螳臂抵轍，力豈堪任。正益愁劇，忽專使至，辱書慰問，兼享多儀，愧汗何當。復營齋供，即為陞座，對人天表揚，大眾無不忻羨。足見手足之愛，怡怡然有不能忘情者。即欲復候，賴興善工尚未完，目下即西往矣。俟秋歸汝，方圖禮覲。厚貺敬登數種，謝狀具陳。感佩之私，筆楮難罄。使旋率復，望錫瞻注。</p>
</div>
<div class='div-other'><a id='mulu230' />
<p class='h2'>與張益君文學</p><p>昨永顧惠，感愧良深。欲覆候安，元目疾尚未見愈，不能果。來奉去中州土物二種，其物雖微，亦千里鵝毛意也，祈為我留。俟目疾瘳，自常踵謝。覶縷。不畢。</p>
</div>
<div class='div-other'><a id='mulu231' />
<p class='h2'>復董太尊</p><p>春中患眼疾，杜門四月閱矣。尚未獲痊，故此疏候。忽差役攜二鵝至，接來諭放生，是乃仁慈第一之要術也。到寺復聞<span class='note-inline'>(一)</span>。</p>
</div>
<div class='div-other'><a id='mulu232' />
<p class='h2'>與李雪岩</p><p>客秋獲晤台顏，值公車北上，我亦振策中州。別去霜林之葉又復醉紅矣。渴懷耿耿，惄如調饑。春暮歸泰，偶患目疾，杜門謝客者四月餘。藥不即效。前初九日，當道護法，佛殿掛額，只得開門應酬，目疾又犯，不能躬趨晉謁為悵。茲幸養孺禪人西來，肅修草箋，代候台安。寄懷二律，書之素紈，以見愚衷，并求郢斤削而正之。嗣異日月愈，當有晤期。臨池瞻注，不盡。依依。</p>
</div>
<div class='div-other'><a id='mulu233' />
<p class='h2'>復龍安薛惟華別駕</p><p>憶癸卯歲歸，葬先靈離鄉土，來二十有五載矣。滄桑屢更，音信杳然。客歲秋，有馬總司來秦，詢及老成，半<span class='corr'>已</span>凋謝。可見蜉蝣寄喻，人命無常，電光石火，非如來之曲談也。唯尊台皤然矍鑠，以龍馬精神，海鶴之姿，樂享大年，此真閻浮世界中陸地之仙人也。聞能學佛向道，是佛果神仙君兩得也。羨服何如。</p>
</div>
<div class='div-other'><a id='mulu234' />
<p class='h2'>復龍渠雲松和尚</p><p>龍渠與興善，同在一秦川地，相去匪遙，音問竟不通，何況缺陷世界之外乎。昨冬至風穴，取板人<span class='corr'>已</span>去，見書並刻，即為公喜，亦為公賀。此誠願堅行力，決志苦心之所成也。山門事冗，未暇展閱。春中回秦即病目，杜門四月有餘。中元方啟視事，至今猶[目*麻]瞇，不能作字，大非舊日之行藏也。適接華札，始知駐<span class='corr'>錫</span>龍渠。復以禪錄見惠。謝謝。丈老人序文劉亮清新，自是不朽。文櫃盜發，不知內失何物。餘皆照單發與來僧西歸，肅草奉候。微物侑緘，統惟炤爾。序書完趙。不盡。此復。</p>
</div>
<div class='div-other'><a id='mulu235' />
<p class='h2'>與任木菴中翰</p><p>岩龕跼蹐，太煞拘隘。適搆茅簷數椽，紙窗木榻，墻壁泥塗，蕭然有山家況味，但不可使之一味寂寞。門下名筆也新，單條數字，掛之壁間，令風入戶而龍蛇走，月臨窗而墨香浮，則野人沾惠多矣。想不吝其如椽者也。是望。</p>
</div>
<div class='div-other'><a id='mulu236' />
<p class='h2'>與汝州羅素菴太守</p><p>春中拜別台光，撚指則黃花笑冷，朔氣驚神矣。企慕之私，雲樹徒切。奈何歸秦患眼，杜門靜養五個餘月，迄今尚未獲痊。對面[目*麻]瞇，咫尺不辨。醫藥多方，不能即效。八月初旬，風穴僧至，聞榮遷駕部，喜慰不勝。但失我所天，不知起程遲早，未卜可有緣再晤台顏否。風穴久賴弘護，山門安靜，僧眾得以清修。今既喬遷蒞任，必有新牧，煩借仗吹噓，囑令護持。庶山門再得興起，而僧眾則沾恩無既也。預發僧回，肅椷奉候，目愈則隨後便至矣。臨池東望。勿任瞻切。</p>
</div>
<div class='div-other'><a id='mulu237' />
<p class='h2'>與汝州李文在廣文</p><p>桃柳爭妍時奉違台範，瞬息則霜楓染丹，籬菊吐黃矣。山斗徒懷，不能時聆詩禮之教。心近身遙，奈何奈何。</p>
</div>
<div class='div-other'><a id='mulu238' />
<p class='h2'>復李雪木先生</p><p>日外承示碑文大作，披讀如排山入海，驚濤疊浪，萬變千奇，令人神飛目炫。非先生不能明佛之道，非佛不能發先生之文。兼以儒釋合一，透徹源底；玉振金聲，揮斥千古。真可與韓文並駕，雖王巾之頭陀寺碑文無能過也。拙稿現醜，惟冀郢削。想不堪其質，故茲吝教。復冠珠璣，發明題旨。筆意縱橫，如珠走盤，自在無礙，豈不為海內山斗之宗仰者乎。語錄序脫略窠<span class='corr'>臼</span>，另出手眼，正法眼藏借此流通。渭水一線，咫尺非遙，躬當趨謝大教。恐煩起居，諒能原宥。明日東還，回首太白。不勝戀戀耳。</p>
</div>
<div class='div-other'><a id='mulu239' />
<p class='h2'>復李雪木</p><p>前煩象帝，啟靈府，燦筆花，長虹萬丈，光賁招提，惠隆多矣。迨歸青門，眾感無既。何當復以佳序，遠勞貴門人以送之。此情此德，沒世不忘。然貧衲匠石棄材，遭濁劫於亂世；披緇學佛，悟業報於往因。濫膺福田，虛消信施，昕夕慚恧，不能自已，豈是方巢許而高蹈斯世也哉。褒譽過情，名不稱實，愧汗至踵。肅裁鳴謝。不盡萬一。</p>
</div>
<div class='div-other'><a id='mulu240' />
<p class='h2'>復董斗垣</p><p>接翰云前有佳什遺稿求削。彼時雖看過，足下仍收帶回，不曾留寺，想日久忘卻了也。倘急用，可將原稿寫來，則一兩日推敲定也。</p>
<p class="head3">又</p>
<p>詩家之法有奇有正。有就題故事者，有反題故事者，其法不一。惟取立意高古，沉雄渾厚而已。韓詩高古，甚得風人感慨之旨。若一味褒美，則近誚諫矣。陳詩莊重典雅，新意別出，古二絕一字不可易，若更一字則失本來面目。附草二律，覺腐穢不堪，祈改削方用，以免見者之胡盧也。</p>
</div>
<div class='div-other'><a id='mulu241' />
<p class='h2'>與夏曉人簽判</p><p>青陽獻節，芳樹春回。壟上之梅花笑暖，池邊之柳色含金矣。緬惟大護法隆膺天眷，正榮籠納祜之時。弗獲泥首琴堂以頌，椒觴之祝，中心負歉，不勝悵然。曩為目疾所苦，至今調息微明，但未敢動者，恐勞而復犯耳。所以區區之懷，不能忘遠。專僧東來，代候新禧。祈惟鑒原，曷勝岩注。</p>
</div>
<div class='div-other'><a id='mulu242' />
<p class='h2'>與羅稚圭孝廉</p><p>雲高華嶽，月隱崤函。引領嵩皋，遠在千里。別去一載，歲及兩更，墻頭之文杏又苞紅矣。敬想足下春風雅度，明月襟懷，安得壺公縮地法，共相笑於蒼崖翠柏間。目疾囚人，竟不能得。寸心耿耿，悵也何如。</p>
</div>
<div class='div-other'><a id='mulu243' />
<p class='h2'>寄雪峰法師</p><p>昨冬晤教於賢山，復承顧四，兼惠香齋。舋舋濃情，感念不已。別去未久，寒歸而暖及春矣。想道履新祉，納吉雲居。歸聊鎪里言，錄之紈素。朽人遐思，意也。祈一笑。</p>
</div>
<div class='div-other'><a id='mulu244' />
<p class='h2'>與寧波趙道臺</p><p>曠別十載，企慕惟殷。鄉也榮<span class='corr'>刺</span>粵西，以遠在嶺表，故音問少通。適掃塔天童，舟次臨安，始知分憲甬上。是天假我緣，而平日之傾想有在也。喜不自勝。今芒屩過郡，欲得一晤，以銷渴塵，但不知肯許會否。佈此先容。餘晤面悉。</p>
</div></div>
<p class='juan'>憨休和尚敲空遺響卷第六<span class='note-inline'>(終)</span></p>
</div><!-- end of div[@id='body'] -->
</body></html>