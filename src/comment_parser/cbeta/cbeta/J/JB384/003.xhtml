<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師敲空遺響</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu61' />
<p class='juan'>憨休和尚敲空遺響卷第三</p><p class="byline">關中張恂稚恭編閱</p><p class="byline">益州記室繼堯校訂</p>
<div class='div-other'><a id='mulu62' />
<p class='h1'>疏</p>
<div class='div-other'><a id='mulu63' />
<p class='h2'>金勝寺募緣疏</p><p>一莖草上現瓊樓非假功力纖粒栗中藏世界信自當人舍衛果有祗園布金豈無長者雖見性成佛妙在諸緣皆空然即相明心貴乎修因有據故慈悲教著澄湛寂以還本來清淨旨弘悟性命而超造化靈光孤露大覺常懸靜裏妙明大千沙界閑窺掌空中法相一輪皓月印秋波夢幻空花亟須冷眼勘破電光石火猶宜猛力回頭要知慧業文人多從般若轉體欲識宰官顯署半自禪那現身火宅綻青蓮正在當宁擲刀證聖果全是英雄教本元同理無二致不因實筏何以超迷茲者長安金勝名藍關內崇仁古寺金城魏闕霜清午夜之鐘仙掌芙蓉顏插南山之翠異苗蕃茂秀冉冉之春田古柏陰森繞重重之寶樹興修崇奉於昭代開基始創於隋唐千載以來允也應真之窟三秦奠後展矣小有之天若非如來誰有此席奈何年深代遠其如風剝雨摧梁棟傾危丹勳凋落秋風茅屋有如今世之杜陵夜雨笠頭更久宿生之梁武欲得追還寶所不辭頂禮朱門選佛場中共植菩提佳種龍華會上早占栴檀餘香僭疏略言謹告眾善。</p>
</div>
<div class='div-other'><a id='mulu64' />
<p class='h2'>甘露寺募齋糧疏</p><p>甘露寺在咸林南山之麓唐名剎也綠天高陰繞地清流石磴重重半日行來方到院松煙羃羃諸天高處始聞鐘山靜而猿鳥親人潭空而魚龍聽法一方蓮社眾姓福田近開選佛之場始建拈花之席僧多至止客過留詩但供養貧無纖毫而煙霞富有萬頃烹詩煮字難充枵腹饑虛行道安禪未免二時粥飯特書短疏布告檀門或割升斗於太倉但憑子敬或傾顆粒於石亦任陶潛香積廚一聲板響歡喜地大眾雲臨合爪供三身同餐法喜箕疇<span class='corr'>斂</span>五福用報檀那。</p>
</div>
<div class='div-other'><a id='mulu65' />
<p class='h2'>興福寺募緣疏</p><p>路出平原萬頃桑麻環綠野寺名興福一天花雨靜紅塵古木亂飛鴉坐石看雲驚客至深林聞吠犬餉田負笛近人歸欲拓清淨伽藍更得莊嚴相好廣金身於獅座現寶剎於毫端涇水流光湛湛澄波臨皓月慈峨擁翠重重畫岫帶斜陽特叩檀那共襄勝舉錢財施自今日勿論捐廩傾襄福報受於他年何止大車高蓋管城子忻然脫帽寶殿不難現成孔方兄若肯點頭樓臺隨地立就。</p>
</div>
<div class='div-other'><a id='mulu66' />
<p class='h2'>募塑佛像粧金疏</p><p>三千界內總提封獨曰善逝百億須彌皆統御故云覺皇自漢世白馬<span class='corr'>已</span>來爰支那紺園殊盛寺<span class='corr'>已</span>巋然革故像宜煥乎鼎新非有波匿之栴檀敬謀僧辨之塑像雖傳埴於假合必眾力以襄成出手冀多寶如來樂施乞結孤長者話頭現在具眼親瞻髻湧青螺金像端嚴妙麗蓮開寶座曇花韡疊相輝像既待人而興福必隨事而應英華鍾秀看他年桂攀卻林喜氣交騰管今日蘭生謝砌。</p>
</div>
<div class='div-other'><a id='mulu67' />
<p class='h2'>終南嘉五臺募緣疏</p><p>嘉五臺觀音菴者終南之勝概秦中之大觀也削壁危峰築成十方香火長松怪石幻出幾簇樓臺奈何日曬雲蒸其如風飆雨潑巋殿為之易<span class='corr'>圮</span>獨木固是難支僧某棲息有年修持不墜膝埋黃葉坐穿雪嶺蘆芽衲染青松行沾碧巖花雨僉云阿練若人知老頭陀顧此傾頹願充修造夾疏故于善信思還舊日規模祈長者發慈悲喜捨之心滿大士普渡眾生之願空中樓閣會看鷲嶺飛來天外金藍須救平地湧出即此鳩工成佛國何須補怛是道場。</p>
</div>
<div class='div-other'><a id='mulu68' />
<p class='h2'>燉煌禪院募緣疏</p><p>寶殿崇新無非迷川寶筏金身修飾總為覺世津梁欲破人間之慳囊須憑方外之法鑰長安舊城東境原有古剎燉煌寺名始闢晉永康高僧於此卓錫法華初翻竺法護貝葉由是成經信乎萬姓福田誠哉一方香火奈何年深代遠難禁風剝雨摧老屋敗椽空遺古殿之跡橐金掩繡<span class='corr'>已</span>非前代之規幸囑累之未忘念靈山之有在雲章北顧葦渡南來仰屋見天星聊代安禪樹下濕衣沾露草何異掛錫林間患此傾頹欲加修葺沿門持缽效童子有聚沙之勤荷擔雖隆愧精衛無填海之力用疏短引遍告檀那共鑒葵心襄成勝舉因心種果何妨積少成多以福為田必使唱子和汝庶使崔嵬碧殿仍瞻寶偈千尋繚繞祗林快睹金身十丈敲風打雨續西來教外傳燈調象悟龍開東土塵中淨業共登歡喜地大發布施心。</p>
</div>
<div class='div-other'><a id='mulu69' />
<p class='h2'>畫水陸聖像募疏</p><p>絕跡泯形道無形而忘相繪形飾像人見像以興心欲畫水陸之聖容敢告十方之檀越腰金衣紫須知越世莊嚴佩玉鳴珂寧非他生福德無礙財身外物爾能減食前一餚長壽佛心上做來請先筆頭寫出眾緣助力不日成功但見寶像騰腳四眾咸欽頂禮金光散彩萬姓謹切皈依矣。</p>
</div>
<div class='div-other'><a id='mulu70' />
<p class='h2'>福田寺募緣疏</p><p>地臨渭水寺號福田去長安三十里苫佛頂四五橡金光日麗雲霞梵唄時聞鳥語頹垣斷壁丹青剝落繡蒼苔牧唱樵歌瓦鼓駢填喧白晝今欲復興古跡須仗出手檀那各輸緇財方成紺宇碑侵蝸涎非篆字爐沉鼠跡豈香床無米之炊難成巧婦空囊之舉必賴眾人敢遍告於十方庶興工於不日涓流肯助何須倒廩厚施朽貫能分立睹布金勝地。</p>
</div>
<div class='div-other'><a id='mulu71' />
<p class='h2'>興善寺募修山門疏</p><p>五罔為唐時巨鎮興善乃關內名藍梵剎創自晉時翻經盛於隋代車馬輪蹄之輻輳鳥語僧梵之和鳴晨鐘風送出林端翠柏千株花雨繽紛飄淨界午夜月明臨空際黃葉滿庭金沙錯落布祗園為省會之大觀柰山門之卑益今欲崇高修飾未免輩故鼎新不有檀那焉成勝事阿堵中物何惜銖兩百千施舍福田無問紳衿士庶涓流肯助管教平地湧出樓臺升合能分試看鳴鑾迎來仙駕禪林從此生色勝地再得改觀請載管城用登銘勒。</p>
</div>
<div class='div-other'><a id='mulu72' />
<p class='h2'>安慶寺募修祖師伽藍殿疏</p><p>關中雄據西極被山帶河為天下冠周秦漢唐所都不獨文獻大雅之風洋溢震旦而琳宮梵宇莫不林乎其盛也西關舊有安慶寺乃未冠萊公所施之園亭也本名安眾為接待十方之所攷諸記載歷大宋元明<span class='corr'>已</span>來相沿修飾金碧交耀巋然為省會大觀迄今年代寢遠殿宇傾廢荒榛野蔓久成瓦礫之墟敗壁頹垣幾為狐兔之窟賴有南僧玄暉上人者戒行精嚴願輪深廣睹此遺跡實切拊髀誓殫一生精力願起百年之廢故先縛茅數椽接待往來雲水於是人因誠感廢以時興適有督臺哈大護法棨戟臨斯幨帷暫駐目擊丘墟遂發心捐俸刱建大殿五楹莊嚴妙像再睹獅座金身清淨寶坊重闢人天覺路然而主殿雖備廊廡猶虛堊繡塗丹<span class='corr'>已</span>荷大檀之力踵決肘見尚虧覆簣之工憍陳如盤膝露地雨過處不獨打濕眉毛真個是通身泥水關將軍破蓆苫頭風起時豈但埋沒鼻孔更可憐滿面塵埃特此廣募有緣以圖共襄勝事略僭俚言敬為申告宰官居士善信檀那各發喜捨之心廣種菩提善果盡黃金悉布其地無讓昔賢庶香剎早得告成還觀舊式豈惟與十方雲水衲子結無上之淨緣抑且為百世學道人天開選佛之勝場矣。</p>
</div>
<div class='div-other'><a id='mulu73' />
<p class='h2'>嘉五臺修接待菴疏</p><p>終南綿亙萬里支分幹列隨處得名遠不能知至近曰太白曰太乙曰太華其實皆一終南也支山之次又復有支山焉會城正南五峰秀拔為終南群山之冠乃若眾壑雲騰群山悉隱惟五峰巍然天半卓立雲表嶙峋蒼翠在人眉睫名曰南五臺上有圓光寺傳為觀音大士降火龍處也峰各有臺臺各有名母歲六月秦川遠近善男信女奠禱雲集不啻鱗叢蟻聚絡繹往來連宵不絕矣沿途有信心社友建湯房設飲食以待之如此彌月乃止山之支又東南行三十里突起一峰巉巖峭壁高數百丈名曰嘉五臺謂陡絕孤峻猶美於南五臺也峰頂有寺年久傾<span class='corr'>圮</span>中州僧某朴素純誠能興諸利益事眾所歸信來修緝之殿宇告成人復或登山朝禮者仍繩繩不絕較之南五臺相列等焉獨山下無接待之所朝禮者未免有饑渴之患況山多猛獸抵暮則無所寄僧實慮之欲於山口搆屋數楹接待往來使饑者易食渴者易飲而倦者易息予聞而嘉之思化城慰眾婆伽婆之悲心客舍悟塵富樓那之妙行在佛祖猶為方便而衲子豈吝福田某之開山建剎利亦溥矣今又於山下搆雲堂接待往來其謀愈善其利不愈溥哉或城市或鄉村有聞風而贊成之者我說是人功德當與茲山共垂不朽不憚饒舌而為之倡導云。</p>
</div>
<div class='div-other'><a id='mulu74' />
<p class='h2'>興善寺募緣疏</p><p>興善古寺關內名藍期膺翻經大興兆隋皇之運像呈嗜蛤遺奉啟唐帝之尊況在省會之南郊適當韋杜之北囿曲江池畔紋連繡水之波第五罔頭地接龍山之脈十方福地自古招提誠震旦選佛之場闡鷲嶺拈花之旨林雕樾繪分獅象以成群寶月金雲續禪燈於永夕奈何年深月久其如風剝雨摧繚繞紺園丹勦蝕而凋落崔嵬碧殿榱桷朽而傾頹於是比丘某故啟願輪欲崇修葺有債來償力微而滿願為艱無米難炊工大而資檀須普恭持短疏敬為申告宰官居士善信檀那共發菩提襄成勝事功德豈容思議福利不可稱量智大賢于梵剎建於莖草子塔戲佛道威於聚沙錙銖亦是金錢不必追留衣勝舉粒米可充香積又何須解帶厚施纖篠微株等如栴檀杞梓一磚片瓦珍同瑪瑙硨磲既發心以樂施仍勸言而席布庶功成不日毋貽築舍之譏善果同天但有焚香之祝。</p>
</div>
<div class='div-other'><a id='mulu75' />
<p class='h2'>醴泉觀音寺募緣疏</p><p>嵕山之麓有觀音寺者其來舊矣去邑城僅四十里許在昭代時為秦邸崇祀香火雲棟風窗信物外靈真之宅殘燈仄壁豈人間蘭若之宮年深僧眾寂寥世遠傾頹逮盡禪房花木空餘曲徑之深洞口煙霞猶繞化城之境荒榛不剪破殿徒存黃面老面孔加泥碧眼胡眼睛打濕似此時交攻風雨尚借蒲蕭若一旦盡覆窠巢誰完鷇鴿茲有大士某者宗傳臨濟德茂禪叢為緇白之所皈依願住持以充修造雖衲子有興緝之志要維摩發布施之心欲募眾緣恭疏短引報身百億金元貧女之施世界三千蓋從寶積之獻試思文章慧業莫不從蒲團上過來須知富貴功名都原向福田中種得況宰官紳士寧非普陀現身長者名門還記靈山舊語倘肯捐資以樂助何難大廈以速成萬劫種良因莫教當面錯過千生果但直舒臂舉將矣。</p>
</div>
<div class='div-other'><a id='mulu76' />
<p class='h2'>樊川寺募緣疏</p><p>樊川在會城之南三十里古名勝地也以西漢舞侯樊將軍食邑得名前矚杜陵後枕御宿其間花木林泉之勝甲於三秦騷人逸士多遊詠焉川之南舊有觀音寺與華嚴牛頭諸剎相望肇於漢世盛於隋唐至昭代為秦邸香火屢圮屢修朽者挺如蝕者瑟如凋落者煥如燦如巋然大觀歷年寢遠風雨銷鑠於是梓或就朽甓或就蝕棟或就傾墻或就<span class='corr'>圮</span>基制徒存而十不逮一矣住持僧某志懷修緝必賴十方檀那敢罊折于名門復振鐸于廣眾若逢須達長者自肯心以承當勿令性地空王長蒙塵而不現金輪獲報因童子之捧沙寶位有徵乃樵夫之蓋笠普願讀曰士耕曰農同勷盛舉貧輸力富輸財共結良緣庶巍殿香臺復千載之宏麗使長腳邃宇起一方之壯觀名梵晨鐘祝無疆於聖壽風調雨順祈大有於年登單厚益徵果因不昧謹疏。</p>
</div></div>
<div class='div-other'><a id='mulu77' />
<div class='div-other'><a id='mulu78' />
<p class='h2'>募修馬神廟引</p><p>駟列天星禮載太僕之崇祀師營地水易有丈人之吉貞秦鎮自古雄籓西極從來重地威遠必先乎猗從蕃息全在於人功雖則驊驟成群當有臺興司若無廟貌曷答神麻茲者欲建馬王之禍必也先歙眾姓之財大廈非一木能支勝緣在眾力成辦特書短句敢告同人發歡喜布施之心得如意暢懷之願管城子快請脫帽孔方兄即便點頭殿宇何難于告成儀容可瞻于速就試看大宛龍種四蹄翻瀚海之波渥洼血駒一噴下關山之葉奔雲掣電助我掛印登壇逐日追風聽取候封萬里矣。</p>
</div>
<div class='div-other'><a id='mulu79' />
<p class='h2'>吳家墳修關帝廟引</p><p>會城之南十里許地名吳家墳以昭代國賓吳公而得名也墳之。西舊有關帝廟。即吳公所營建者。堊繡塗丹。輪奐赫奕。一方祀之。以介景福。奈年代寢遠。風雨摧剝。殿宇遂老。居近鄉者欲鼎新之。慮巧婦難無米之炊。勝緣必眾人之力。若不募化。焉得錢財。故遍丐於十方。庶成功於一旦。錙銖肯助。何難彰繪於重新涓滴。能分益見。復[山*玄]嶪於始建。敢倡數言。特為眾告。</p>
</div>
<div class='div-other'><a id='mulu80' />
<p class='h2'>聚駕莊修興隆寺引</p><p>原夫指地插標。因事成智。移松飛殿。籍載有文。是以白馬初營。實當漢明之世。東林肇建盡鬼力之功。去會城西十有五里。莊名聚駕。寺曰興隆。石斷碑殘。不知創自何代。人稀土曠。相傳自古有年。第來風雨飄搖。以致棟宇銷鑠。墻壁傾<span class='corr'>圮</span>。僅成鳥鼠之栖。福地荒涼。徒切笠頭之感。欲崇勝利。須假多仁。試思布地金沙。豈只昔賢獨有。凌空玉宇。若論今世豈無。敢告檀那。共襄勝事。微塵聚具足法相。一莖草可現瓊樓。倘聞風趨而翕然。眾揮金樂而不斁。將見美輪美奐。欣瞻殿閣之重新。庶幾俊彥俊髦。快睹英華之增盛矣。</p>
</div>
<div class='div-other'><a id='mulu81' />
<p class='h2'>普明寺修殿引</p><p>世間欲求安樂事。無一不從三寶修。凡吾人今生之富貴利達者。莫不因過去世好善樂施而至然也。故契經亦云。人天路上。作福為先。六度門中。檀施為首。是知福因善感。善業福生。城南山之麓有普明寺。去城六十餘里。自古精藍也。年久傾<span class='corr'>圮</span>。即今匠石畢集。補葺重修。若非十方檀越。焉能成就勝事。特持短引。申告宰官紳士。善信檀那。隨心喜捨。共結良緣。乞食前盤餐。減箸下一餚布施足矣。還他年福報。冀侯封萬戶。庫報良哉。幸蒙垂允。請注芳名。</p>
</div>
<div class='div-other'><a id='mulu82' />
<p class='h2'>修仰天池普光寺引</p><p>終南乃震旦名山。天池為終南勝境。自無壞禪師之開山。神異丕著。至昭代秦邸之建寺。聖跡益彰。用是道以時隆地。因人重林深而鹿豕常聚。山高而人跡不逢。五峰蒼翠插雲端。倒影天池。飛來蓮花一朵。萬壑潺湲。鳴澗底潮音。空谷恍若梵唄千般。乃今祖道凌遲。殿宇傾廢。昔以蛇虺藪澤。化作琳宮。今以佛祖道場久煙墟莽。幸七十苦行老頭陀重修有志。告十方善信大檀越欣然樂施。慎勿吝阿堵之財。請莊嚴。他生福果。眾擎易。舉涓滴亦是檀波。毛聚毬成。微塵無非淨土。</p>
</div>
<div class='div-other'><a id='mulu83' />
<p class='h2'>化刊語錄引</p><p>道絕言詮。不立文字。本無一物。何用刻雕。所以面壁西來。盡翻義學窠臼。毘耶杜口。芟盡大地葛藤。雖則向上提持。大都直接利智。放開一線。體用雙收。鐵壁銀山。未免一場熱悶。說黃道白。強播兩片唇皮。故師字有上碑之明言。紙衣憑記錄之。侍者二十年打雨敲風。狼藉<span class='corr'>已</span>甚。將欲楮墨俱焚。喜一朝災梨刊棗。抬荷有人。何妨流通將去。無盡燈賴以永久。正法眼從此開明。特訪知音。大家出手。要知裏面注腳。先請照顧話頭。</p>
</div>
<div class='div-other'><a id='mulu84' />
<p class='h2'>募戒衣引</p><p>趣向解脫門。鐵脊梁崢嶸太甚。獲超生死路。草蒲團坐破幾多。而今老大休心。欲圓尸羅淨戒。三衣一缽。要從檀越化來。七聚五篇。自是衲僧當受。大心人若能成就。長壽佛必定現前。大家布施一文。共植菩提道種。早令沙門圓聖果。免教窮子受伶俜。略僭片言。以為先倡。</p>
</div>
<div class='div-other'><a id='mulu85' />
<p class='h2'>募施茶引</p><p>汝南古號名邦。金粟新開勝地。門當孔道。路屬通衢。車馬往來之既多。商旅負戴之不少。雖祗桓有村。必甘露。方獲清涼。奈瓢飲少泉。非茶湯曷能慰渴。欲置大尊於衝途。唯冀布金之長者不問龍團雀舌。但憑高士盈筐。竭簋送來。至期華頂蒙山。亦任行人滿腹謳歌而去。</p>
</div>
<div class='div-other'><a id='mulu86' />
<p class='h2'>募齋糧供眾引</p><p>蔬食菜根。未嘗不飽。飯糗茹草。不堪其憂。七佛自有威儀沿門。故當托缽。欲種希有功德。還是無漏齋僧。室內留衣。韓文公曾有勝舉。道傍指囷。魯子敬亦有義聞。見賢思齊。焉倒剎竿助我扶起。沒世不忘也。破木杓賴渠宣揚。報德酬恩。粥鍋打破。自有王老移貧。作富慳囊。垂手全在維摩。</p>
</div>
<div class='div-other'><a id='mulu87' />
<p class='h2'>化鑄鐘引</p><p>募鐵鑄鐘。無非擊醒幻夢。開爐啟韝。原為振覺迷情。欲得烈燄中飛出鯨魚。先向大檀門乞開寶藏。承當直下。會看一火。鑄成柎虡高懸。試聽圓音震響。從此冥途息苦。仗舌相之廣長。自今聞性頓空。入三摩之寶地。財施有盡。福利無窮。</p>
</div>
<div class='div-other'><a id='mulu88' />
<p class='h2'>茶亭化柴引</p><p>夏日炎蒸。旅程迢遞。梅林有望。渴思載道之人。甘露無施。痛惜如焚之苦僧。某願傾涓滴於枯腸。但乏柴薪於爨下。欲得釜翻雪浪。還他冷灶炊煙。大家拈出一莖。功超布金百倍。</p>
</div>
<div class='div-other'><a id='mulu89' />
<p class='h2'>修寺化石灰引</p><p>一鎚擊碎。打頭幸遇作家。煆煉過來。入廛方稱行手。當陽發明。潔白本體。暗室儘教。特地生光。毫相交輝。進步看登琉璃殿。銀缸掩映。轉身不借夜明簾。即此是名莊嚴。何須別求福德。</p>
</div>
<div class='div-other'><a id='mulu90' />
<p class='h2'>化僧鞋引</p><p>水盡山窮。真實草鞋獰似虎。南奔北走。果然腳板溜如煙。忽爾底脫皮穿。便見腳跟點地。欲思莊嚴相好。須要出手檀那。針鋒頭一線纔通。福與慧管取兩足。</p>
</div>
<div class='div-other'><a id='mulu91' />
<p class='h2'>化薑引</p><p>袪寒禦濕。自古所珍。逐穢通神。於今為重。魯宣尼亦曾不撤。寶壽沼親自贖來。雖然妙用多方。自是恩歸有地。忍教老鼠搬去。肯讓椒桂成功。綠雲堆裏迸紫芽。賦性惡辣。青州衫內流白汗。爽氣清新。大檀度但減盈筐。香積廚便沾滋味。</p>
</div>
<div class='div-other'><a id='mulu92' />
<p class='h2'>化長明燈油引</p><p>衲子暗中行。驀然撞著露柱。瞿曇黑處坐。冷地笑破燈籠。欲得毫相光生。先參琉璃月滿。雙融寂照。還他鑑地輝天。一點圓明。方能騰今耀古。靈臺不昧。遍界難藏。直教慧燄恒綿。用報大檀恩德。</p>
</div>
<div class='div-other'><a id='mulu93' />
<p class='h2'>化鹽引</p><p>赤白相詢。羅漢杜西乾之口。井海通煮。世利豔東震之歆。故屑桂椒薑得之則眾味兼美。而莧藜筍蕨失之則一淡漠然。非是所欲干人。元來少他不得。大檀越杴頭上升合能捨。貧釋子缽盂中滋味更長。利樂無涯。祉臻蜀既。</p>
</div></div>
<div class='div-other'><a id='mulu94' />
<p class='h1'>閒語<span class='note-inline'>(三則)</span></p><p>余夜夢。觀書內一篇題呂參政云。几人架屋。梁柱必欲大。椽檁必欲小。倘椽檁大而梁柱小。一有挫折則一室皆倒置矣。斯言雖小。可以喻大。譬如人修身立行。志氣必欲大。心膽必欲小。志氣不大則壯歲無遠圖。心膽不小則舉動必造次。若臨事能精思縝密。含忍包容。則身修而名行。自然立矣。倘負其麤眾之性。乖戾之氣。臨事不思造次妄為。一有挫跌則名譽壞而終身不可立矣。可不慎哉。余見斯言有益。故熟記之。但不知呂公何代何時何人也。亦將有以教我矣。恨吾年老。不能深究力行。有負先哲。謹錄之。以為後學者之勸誡云。</p>
<p>師一日。謂中侍者曰。子生逢劫運。艱苦備嘗。兼且資性愚鈍。出家時晚。未獲嚴師良友規訓。然其志甚堅。操守甚力。不濫交。不戲遊。於一切經書文字未嘗經目。剋苦向道二十餘年。將謂證道之後。習漏永盡無餘。迨處世應緣。細檢所行。與理相矛盾者十常八九。乃思古聖先賢前言往行。如寶王論禪林寶訓中歷歷可為法者。擇置案頭。常常披閱。如嚴師諍友耳提面命。唯恐墮入流俗。凡出一言思有益於後學。凡行一事思可法於將來。日日知非。心心檢過。若一日無過可聞。無善可錄。此日則為法門中罪人矣。余每常思古人修德立行。以身作則處滿面汗下。便覺無地容身。只饒如是兢兢業業。慎言慎行。尚且不如意事甚多。如意事甚少。爾輩後生稱其清年。親近明師。決策向道。擇交良友。輔益身心。庶異日紹隆佛種。行解相應。不至墮於流俗阿師。切莫學余孤陋寡聞。虛棄半生。取笑識者。言之痛心。慚愧慚愧。爾輩當刻骨銘心。勿為戲論。</p>
<p>寶訓一書。叢林千古之龜鑑。後學萬世之楷模也。案頭朝夕不可無此書。近聞有據師位者令不必讀。學者遂置高閣。見如寇讎。嗚呼。良有旨哉。蓋惡其言之<span class='corr'>刺</span><span class='corr'>己</span>也。</p>
</div>
<p class='juan'>憨休和尚敲空遺響卷第三終</p>
</div><!-- end of div[@id='body'] -->
</body></html>