<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師敲空遺響</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu118' />
<p class='juan'>憨休和尚敲空遺響卷第五</p><p class="byline">關中張恂稚恭編閱</p><p class="byline">益州記室繼堯校訂</p>
<div class='div-other'><a id='mulu119' />
<p class='h1'>尺牘<span class='note-inline'>(上)</span></p>
<div class='div-other'><a id='mulu120' />
<p class='h2'>與張稚恭中翰</p><p>日者獲聆高論。盡袪塵惑。如輪王髻珠。光輝照耀。使人胸次豁然。歸坐山房。猶似對維摩於丈室。笑翅不二之旨。曼殊首肯。然光風霽月。亦孔昭於塵世外矣。惟時桂吐小山。梨翻大谷。正護法懸弧令旦。想稱觴祝頌。世禮如然。方外人無以為贈。唯借日月千秋燭。乾坤萬歲山為護法壽。不知階下石肯為我一點頭否。附芹將意。遠存誠敬。又當相原攝受於燒豬之偈。可也一笑。</p>
</div>
<div class='div-other'><a id='mulu121' />
<p class='h2'>謝劉君朗文學惠紙</p><p>日外叨愛過多。復以剡藤見惠。雅誼何駢繁也。第不慧書。慚懷素久矣。畫虎不成。文愧契嵩。亦知去古甚遠。既勉效雲門之詠。只恐遺玉版之羞。忘懷受施。僅此佈謝。</p>
</div>
<div class='div-other'><a id='mulu122' />
<p class='h2'>與霞源紫谷和尚</p><p>三冬來奇怪。雪花片片。不落別處。林下人豈獨衲被蒙頭。而爐頭榾柮。已煨盡寒灰矣。賓主句無人撥著。匪但寒毛卓豎。唯吾兄坐斷孤峰。渾忘一色。弟又焉得不念及哉。近日長安甚鬧。其如我國晏然。想興居山中。自是無恙。俟雪開山徑。自當作不請友也。附風穴志恣草二冊。照入不贅。</p>
</div>
<div class='div-other'><a id='mulu123' />
<p class='h2'>與張稚恭</p><p>前過嘉慶厚擾。純陀歸來。毛孔不啻七日香也。謝謝。聞令郎鐵筆精妙。欲求賤名一方。不識肯惠然否。元愚二公之詩清新俊逸。莫敢追塵。恃愛續貂。貽笑弗恤。想經慧照矣。拙稿序成。就便付梓。若不屑荒居籃與。過我一敘何如。</p>
</div>
<div class='div-other'><a id='mulu124' />
<p class='h2'>與張水若太學</p><p>曩於嘉慶寺獲瞻叔度丰儀。兼領大教。清濁澄淆。何啻汪洋千頃之陂。誠令人鄙吝自消。信林宗之言非謬也。見貽佳什。行吐風雲。字落珠璣。跨李杜而直上超王。孟而無匹。性情卓絕。新致英奇。但獎譽過情。實增汗愧。彼時拙稿原取笑於大方。何期令尊老護法不棄。吳江楓冷。概然冠以碩文。真如大還一粒。點鐵成金耳。匪但有光宗社。亦千秋賴以不朽。今災梨<span class='corr'>已</span>竣。印裝二冊。特呈慧覽。附風穴老人語錄一部。並祈照入不既。</p>
</div>
<div class='div-other'><a id='mulu125' />
<p class='h2'>與黃珍伯文學</p><p>日昨飽味冰廚。兼示董黎二先生法帖。名畫歸來。若寐神遊。如處峰巒疊嶂間而流泉決決。宛在耳根。花鳥紛紛。錯雜眼底。神與境會。宿痾頓愈。八九信云。輞川去疾。真得忘我於形骸之外也。謝謝。</p>
</div>
<div class='div-other'><a id='mulu126' />
<p class='h2'>與華陰孫長發明府</p><p>奉教訪仙峪。明日緊峭草鞋。偕二三子撥草瞻風。詢峪而進。約三里許。兩山相合。仰天如線。樵子曰此龍頭峽也。一潭澄鏡。雙橋跨流。絕壁千尋。孤危萬仞。石岐草淺。非無路而自迷。樹轉山回。別有天而可見。松岩垂畫。水氣生霧。鳥語猿啼。憫者心惕。加以巉巖峻嶮。棧道凌空。舉足防跬步之危。側身有擦耳之慮。目無他瞬。手亦畏攀。飛流激湍。㟏岈滂瀨。浪花噴雪。聲震若雷。立視魂驚。過者毛豎。李白之詠蜀道難。又不若大華之仙峪矣。沿流而進約三十餘里。山水忽分。徑若飛蛇。捫蘿附葛而上者又約有十餘里。一巖高敞。中有石室。量不滿丈。與太華西蓮峰對峙。面橫秦嶺。雪爛堆銀。滑石青苔。最難履踐。若非拄杖得力。竟不能到。一龕跼蹐。尚可容身。往來口蜋。似乎不便。意欲西行。不及趨座奉辭。倘有住處嗣客。截逵率草。聲謝不備。</p>
</div>
<div class='div-other'><a id='mulu127' />
<p class='h2'>復甯文伯文學</p><p>別來有數月矣。積悰區懷。思欲與足下輪談半晌。竟不可得。偶辱來貺。信念曷當。謹登供僧。以廣檀施。走筆布謝。語不多及。</p>
</div>
<div class='div-other'><a id='mulu128' />
<p class='h2'>復張愚公文學</p><p>前日南歸途間。中暑腹內覺熱。調息不暇。損辱佳篇。披覽燦然。焱絕炳煥。譬如追風逐電。度越山海。固所以殊絕駑駘者也。返復週旋。載歌載詠。墨淪紙弊手。不能釋謹。韞櫝珍藏。奉為鴻寶。謝謝未一。</p>
</div>
<div class='div-other'><a id='mulu129' />
<p class='h2'>與邊乾行醫士</p><p>前駕過敝寺。適分衛。遠出失候為歉。時當溽暑。僧患痢疫甚多。聞足下靈臺夢。妙劑通神。懇垂青囊之手而令萎樹回春。則恩同再造矣。</p>
</div>
<div class='div-other'><a id='mulu130' />
<p class='h2'>與趙連城郡丞</p><p>客秋邂逅於涇陽之南原興福寺。一言針芥如舊。識<span class='corr'>已</span>正切引領。忽聞喬遷西安。雖地隔匪遙。其奈失我。所天別去。咫尺千里。佇想用勞耳。然鏡心陳跡。良悅於中。不以形疏致澹。悟涉則親。所以暮雲春樹。企仰殷殷。不能不借楮伸訊也。春風保愛。會晤何時。</p>
</div>
<div class='div-other'><a id='mulu131' />
<p class='h2'>復劉介菴太史</p><p>鄉也枉顧廣教。獲聆驚世絕俗之論。舒嘯於蒼松翠柏之間。朔風驟至。萬籟俱響。霞明渭水。雪霽終南。滿目真機。非盡心上士孰能領略。護法胸羅萬象。觸處洞然。會境物為自性。收詩料於目前。一一從毛錐子上放光射我。至令泉石輝映。山鬼驚號。感佩悠悠。別去咫尺。聞問少通。景行高山。徒增懷結。想畢郢為秦中勝地。得紫谷和尚闡化於其間。又得護法極力匡持。可謂靈山有約。賓主相得。不慧德雖有慚而亦不愧其居之有鄰也。願護法詩酒之餘常當借座紫老。不可吝惜寶帶而獨讓蘇長公也。倉卒裁復。不盡所言。</p>
</div>
<div class='div-other'><a id='mulu132' />
<p class='h2'>與張稚恭<span class='note-inline'>(四首)</span></p><p>拙思一冊。錄塵郢削。間有可裁者。祈不吝繩墨。其不可者去之。幸無結喜歡緣而令我心眯也。借驪珠一耀。頑石頓令生輝矣。荷荷。</p>
<p class="head3">又</p>
<p>不披俉來者有數月許。日望嵯峨雲樹蒼然。其遐思為何如也。自歸。飽飯閒眠。無所世事。思再欲與功甫居士說上大人。可能稅駕。得相過否。</p>
<p class="head3">又</p>
<p>昔有越僧慕吳中唐高士畫。以紙一幅。作詩寄之。詩云。寄將一幅剡溪藤。江面青山畫幾層。筆到斷橋流水處。石邊添個看雲僧。唐讀詩。欣然揮灑。如詩意以復之。不慧近日獲繭紙一幅。依模脫墼。不能作越僧詩。得隨意揮灑幸矣。冀即惠愛。何如。</p>
<p class="head3">又</p>
<p>自違台教。集心茅。企仰斗山。寤寐頻勞耳。前雖晤顏。以他事匆匆別去。愚衷未吐。鬱鬱至今。不得不白之於護法也。嚮承雅誼。以兜率見召。是以蚊負泰山。實不勝任。入院<span class='corr'>已</span>來。山門無補。有辱明鑑。赧愧何如。彼時疾欲告退。但任當年現役。未敢啟齒。所以委僧住持。辦納國課。恐貽累他人。故延至今日。現年<span class='corr'>已</span>過。得進言者。不慧久居方外。塵事少干。豈能學稼而困於老農者耶。祈護法垂兜羅綿手。放支亭之鶴。令得翱翔於雲漢。則感戴萬萬矣。恃在知愛。率草奉辭。另招僧住可也。含毫情塞。諸不申具。</p>
</div>
<div class='div-other'><a id='mulu133' />
<p class='h2'>與張水岩</p><p>晤教還山。滿擬行期尚遠。俄傳明日遂行。俶裝何太速乎。然此行有可喜者。南州獅子窟也。叢席轟轟。到日可姑置。塵習稅駕一參。倘能如商英老踏翻溺器。及第心空。得個禪狀元。歸來庶不孤此一往。松陵。重邑也。既佐令叔。必有所司。唯酒無量多失。是戒也。兜率院事想付託得人。駕行矣。不獲躬趨。祖餞為歉。溽暑道長。伏惟健仮。</p>
</div>
<div class='div-other'><a id='mulu134' />
<p class='h2'>與華州懷雅社諸公</p><p>甲寅冬。晤眾護法於西郊之映雪堂。數載積悰。未攄萬一。而暮色促人歸去。念別<span class='corr'>已</span>來。指又三屈矣。烽煙日作。音問少通。每於風晟月夕。遙望少峨。惟有馳想耳。料個中人雖處塵勞烈燄中。自有一段冰雪襟懷。超出乎世外也。向有俚言。今<span class='corr'>已</span>災木。便附二冊供諸公一笑。幸勿投之水火。倘社中近有新裁。不妨遠一寄我。</p>
</div>
<div class='div-other'><a id='mulu135' />
<p class='h2'>寄張水若</p><p>別去日月如駛。載及有餘矣。道途修阻。音問久疏。未諳體中何如。霞瞻永歎。佇想用勞。八月初旬得手教。披尋返復。恍若晤顏。洵以越俗之標獨恬世外。令人懽足方寸。但云佛法未到圓明無礙時。覺塵務攖心。未為樂耳。此誠於法不苟。出語無妄。此事須是盡情放下。單提話頭。向念纔起處既便照破。久久自然打成一片。於應事接物之際。如鏡照像。如鳥飛空。隨處發生。當處滅盡。任他塵務冗來。有何攖礙。所以楊大年。張子韶。趙清獻。馮濟川輩勘破世間這等勾當。都來一筆勾銷。能真履實踐。到與麼田地。得大自在圓明無礙者。只是個放得下耳。足下直將話頭二六時中。動靜閑忙。折旋俯仰。默默提撕。但與麼做去。心期滿處。驀然冷灰豆爆。不患不到古人地位也。兜率賦重差繁。難以支應。已解院事。近日遷居廣教。義真來吳。肅裁奉聞。餘不盡禱。</p>
</div>
<div class='div-other'><a id='mulu136' />
<p class='h2'>復聖泉滄涵和尚</p><p>前辱綸墨。問老人信息。雖傳言紛紛。尚在芒昧中。未敢為確。聞恒崖春中又復往洛矣。風穴去此只千餘里。雖間關修阻。然商旅往來。亦可順寄。昨歲有書數番。年餘並無回音。不知有何故也。適慧林來復。承教示存。問過厚。感愧益甚。恨身不生羽。無可奈何耳。比來法運艱險。人心忌刻。桃花風絮。逐浪隨流。幸吾兄高尚其志。法門始覺不孤。如弟僭妄。取笑大方。不無仰愧龍天寶界。訛傳萍蹤難定。亦聽之自然而<span class='corr'>已</span>。人信息嗣有的音。自當馳報。此復。</p>
</div>
<div class='div-other'><a id='mulu137' />
<p class='h2'>復張稚恭</p><p>日外與令郎遇諸塗。傾蓋數語。分袂各去。一西一東。未聞出疆消息。昨抵暮問松持書到。始知有松陵之行。讀寄別詩。真不啻牟尼晃耀。光照三千耳。初住廣教。人事冗繁。不獲躬趨。歌驪此心為歉。勉強續貂。專僧代餞。想以方外見愛。恃不我較。歸期何時。原頭日望。不盡依依。</p>
</div>
<div class='div-other'><a id='mulu138' />
<p class='h2'>與靈石任水菴明府</p><p>甲寅冬。幸晤護法適榮任山右。驪駒載道。不慧亦返。策惘中念別已來掌指四屆矣。屢欲裁候以間關修阻。雲樹之思只望河分注耳。歲一之口。偶貴治民客於西安者。詢知德政洋溢。生佛爭傳。不慧不覺舞蹈生歡。蓋護法明良會遇之時。乃我苾芻林泉依憑之日也。如風穴祖庭。承護法金湯之力。法幢興起。二十年來祖道重光。後值護法出山。先師於丁<span class='corr'>巳</span>四月亦抽身長往示寂。新蔡訃聞想備悉矣。先師與護法交稱慕逆。平生道行唯護法最為詳悉。其塔上之銘非護法大手筆則不能盡述也。未諳雪兆兄曾詣彼請銘塔否。因<span class='corr'>便</span>肅函。以致遐思。附拙刻二種。里言二律。恃在知愛。敢陳芻薨。惟冀台鑒。不宣。</p>
</div>
<div class='div-other'><a id='mulu139' />
<p class='h2'>復李雪木先生</p><p>不慧粥飯庸流。長日閉門打睡。何乃枉駕辱顧。兼護伊蒲。不惟飽德而飫。教開茅。益我良多。復貽佳什。韻製兼美。不減盛唐。來教索和。是欲匱嫫。毋於文茵而比妍娵閭也。恐負雅誼。只得勉強塞白。誠遺笑不恤。附拙刻四種。祈罷琴書時省覽。亦有補益扇書乏筆。禿頭報命。真衲僧本色佛事也。呵呵。</p>
</div>
<div class='div-other'><a id='mulu140' />
<p class='h2'>復吼林鯨侄禪師</p><p>客巖冬。邂逅於藥王祠。水乳針芥。不期而合。此亦大有不可思議者也。別後常懷道愛。中心不忘。近聞長安士庶賴公婆心。拯拔鉗錘。肯綮人人知有向上事。誠為正眼豁開。津梁有在。不獨障回來學之狂瀾。即斯世之大光明幢又在。大力躬行興起是所望也。<span class='corr'>佳</span>刻領到。謝謝。此復。</p>
</div>
<div class='div-other'><a id='mulu141' />
<p class='h2'>復孫克明居士</p><p>別久深思。言不能喻。昨接翰教。始信於吾道漸有進益。但云不覺意路邪行。無繩自縛。何能久久親近。動靜一如。為歎者誠知居士向道之心甚篤耳。不覺意路邪行。邪行者誰耶。覺邪行者復誰耶。無繩自縛。盡大地是個解脫門。誰為能縛。誰為所縛。既知無繩自縛。何不索盡一放。做個灑灑脫脫漢子。自然動靜<span class='corr'>一</span>如。資生產業。與實相有何違背。又云當施何法於樂地。頓銷意識之岐蹤。殊不知我此法門元無一法與人。元無一法繫縛於人。有何意識之可銷耶。銷之一字便是岐蹤。不見永嘉云。無明實性即佛性。幻化空身即法身。法身覺了無一物。本元自性天真佛。喚作天真佛。早是畫蛇添足了也。居士留心回久。惟冀不忘初志。於二六時中動轉施為。折旋俯仰之間。孜孜參究。畢竟是個甚麼道理。用心日久。驀地打失布袋。方知與不慧無纖毫間隔。而與從上佛祖同一鼻孔。同一受用。何必久久親近然後為得乎。以居士向道真切。臨池不覺葛藤如許。若約衲僧門下。未開口已前。早已錯過。放居士三十棒。待別時來喫。囑囑。</p>
</div>
<div class='div-other'><a id='mulu142' />
<p class='h2'>與華州劉碧瞻文學</p><p>疇昔過我。承教承惠。謝謝。茲者傳聞足下閉關禮斗。不慧喜不自勝。故肅裁相訊。果有此事否。蓋閉關一事。非涵養深粹者。甚為難得。於塵勞擾攘中發此清淨心。甚為希有。雖釋不可與道。門庭各別。深淺不同。然理無二致。豈可固執。殊不知心佛生從來一體。儒釋道本自無差。不慧亦不曾讀老莊。看丹書。已知大丹在人身內。於他家門戶不敢言。窺其堂奧。但據實而論。足下儒者也。以神仙為何如人。要知只是個凡夫中脫略自了的漢子耳。亦不易為。歷觀古今。多少英雄豪傑之士。被貪愛兩字纏縛一生。竟勘不破。盡擺不脫。足下夙有根器。毅然傑出。能破塵網。竭愛河。翻轉面皮。要向沸湯中結冰。火燄裏生蓮也。要做個脫略自了漢子。可謂出他英雄豪傑一頭地矣。但邇來正法難扶。邪法靈驗。人多易惑。不知足下遇人何如。若論指示。如醫師治眼。金錍刮膜。稍有差池則睛破矣。非同草草。想足下所遇得人亦不得而知之。今既入關。只看平日做的是甚工夫。勿論仙之成與不成。丹之得與不得。只管實樸樸做將去。如客久思鄉。今日一程。明日幾里。自然有個到家的時節。若是我衲僧門下。亦不用講玄[乳-孚+牛]說。刀圭論火候。向這臭皮囊上作活計。直以天地為爐。陰陽為炭。以四時八節。二十四氣為藥物。使飛廉鼓鞴。元氣吹噓。將四聖六凡於中千煆萬煉。久久煉成一顆牟尼寶珠。放去收來。縱橫無礙。輝天鑑地。耀古騰今。任從上通有頂。下極空輪。無一物違背。無纖毫間隔。有情無情。唯一無二。既情與無情。惟一無二。則人人皆仙也。有頂空輪。毫無隔礙。則盡世界皆關也。人人皆仙。又有何仙之可成。盡世界皆關。又有何關之可閉。到這裏足下信得及否。若信得及。迨異日打破關來。向甘露杖頭通個消息。附偈一首。真仙元不在關中。了得身心萬慮空。驀然覷破關中主。大地何曾礙<span class='corr'>己</span>躬。不慧如此披陳。不知有當於高明否。請諒裁之。</p>
</div>
<div class='div-other'><a id='mulu143' />
<p class='h2'>與魯子雅徵君</p><p>客歲秋仲。聆高論於醉竹精舍。如傾甘露水。沁入鄙人枯腸中。寒漏頓洗。瞻侍未久而明日遂行。仰止之思徒勞夢寐。近聞維摩丈室一切屏去。不惟截斷諸方大士舌頭。而宗社翹然有望。庶不致寂寥耳。前閱拙稿。聊以適性。非敢與於風雅。幸不棄水火。<span class='corr'>篋</span>以持歸。未卜郢匠於閒暇時肯為我一運斤否。曾諾引言。未卜中山君<span class='corr'>已</span>惠然否。茲因老人欲返風穴。目下起程。不及面辭。專僧代訊。祈將原稿付僧帶回。候異日<span class='corr'>圖</span>晤中謝不盡。</p>
</div>
<div class='div-other'><a id='mulu144' />
<p class='h2'>與雪石和尚</p><p>久沐慈雲。未獲躬領棒喝。中心鬱結如有關然。春時過汝。雖晤法顏。以行腳匆匆。不及款敘為恨也。在吾兒同風千里。目擊道存。必不讓溫伯雪子。兼承祖餞。汎愛過隆。緬懷雅誼。怡怡然兄弟有不能忘情者也。附便聲謝。意不盡言。</p>
</div>
<div class='div-other'><a id='mulu145' />
<p class='h2'>與雪兆和尚</p><p>闊別稍久。眷與時長。梅影到窗。渴懷增歎。嚮聞請主鶴林。奈執侍匏繫。無由以聽獅音一吼。抱歉。何如承翰開讀。始知彼方大有勝緣。學者雲從。風附於老人法道。在吾兄克振矣。愧不能置瓣香於座前。返辱厚貺。令人受之汗下。卻之又非。所以事長者謹拜登謝。藏經閣於舊歲八月興工。今冬想欲告成。不識願從人否。至於普同塔猶未動著。倘異日經營。自有裁報。老人饘粥甚健。勿煩遠念。春風和煦。惟冀順時保愛。法門幸甚。此復。</p>
</div>
<div class='div-other'><a id='mulu146' />
<p class='h2'>復張太阿明經</p><p>耳足下名。聞者久矣。昨過襄城。獲遂披雲之願。知足下從正信中來。不為簧鼓所惑。心甚忻羨。辱來教參父母未生前本來面目。留心者二十餘年。然時下像季得一二霜丰道骨。卓立於其閒者鮮矣。唯足下具決定信。必欲發明父母未生<span class='corr'>已</span>前這一著子。蓋夙薰般若蘇長公黃山谷之流輩也。閱製首山序文。淵泳思長而詞壇赤幟。藝林錦繡。誠為足下奪其標矣。其中機緣。典雅稱旨於尼山少室。一門超出。二十年來固結於胸次者。徹底掀翻。向人得不為般若社中之英靈漢子耶。若是父母未生<span class='corr'>已</span>前這一著子。直須芟卻葛藤。颺盡壒[土*(天/韭)]。正好來金粟手裏吃痛棒始得。</p>
</div>
<div class='div-other'><a id='mulu147' />
<p class='h2'>與沖涵和尚</p><p>將接昺顏。萍遽東西。俶裝倉卒。叨愛未謝。歉也。何如歸來山間。打盹而涼燠。忽貿遷矣。審烏兔剎那。復形無益。駑駘自鞭。深愧不前。恐負吾兄知遇之先見耳。遠在千里。音問久疏。幸虎哲二兄南去託訊猊床。起居安樂。天道亢陽。惟希珍攝。臨池東望。悵矣神飛。</p>
</div>
<div class='div-other'><a id='mulu148' />
<p class='h2'>復義真禪友</p><p>古云守道為難而行道更為難也。弟雖不能行道。幸以甘苦淡泊自處。亦不幸以甘苦淡泊自處謬為俗子虛譽。遂囮生事者所忌。以至此謗。使弟如三家村裏扮社火。塗臉執杖。隨群逐隊。焉得不為人喜而安其寢處乎。所謂定業固不可逃。然見怪當不以為怪也。付之一笑。</p>
</div>
<div class='div-other'><a id='mulu149' />
<p class='h2'>與紫谷和尚</p><p>暮春枉顧。極欲覆訊猊床。忽聞<span class='corr'>已</span>返靈源。雖哲人知機。世出高尚。使弟追從。無由想念。悒悒勞心。無<span class='corr'>已</span>不知。當為何如也。</p>
</div>
<div class='div-other'><a id='mulu150' />
<p class='h2'>與斷峰和尚</p><p>春中入關於華陰。曾草數行訊候。今逾四月。弟近處華州甘露寺。無可為吾兄道總知。澗飲水食。痛惜秋霜。非敢妄及。滋味深長。惟恐酸澀。為人所棄。取罪法門。恥玷知<span class='corr'>己</span>。此弟素日志也。回思吾兄。坐曲彔床。拈無生棒。虓闞汝南。人天欽仰。於老人法道頓覺輝煌矣。</p>
</div>
<div class='div-other'><a id='mulu151' />
<p class='h2'>與峰和尚</p><p>柳新桐落。駒隙易馳。尊體近來起居安樂否。弟春中至華陰。會孫明府道及與吾兄總角交好。別去二十餘年矣。急欲與兄一晤。甚為懸切。附便達知。弟近況暫息甘露。依山傍水。似可支折腳鐺子。不知緣分何如。或坐具得展。雖齧雪飲冰。弟之素志若謂靜居自樂。正不如處鬧藍而為明眼者笑也。</p>
</div>
<div class='div-other'><a id='mulu152' />
<p class='h2'>復雪兆和尚</p><p>甲寅冬。拜別歸秦而烽火日熾。數舍之內間問不通。況千里外乎。昨歲三月內月菴東來。得兄書。始知先師圓寂將期年矣。此時號天叩地。悲無所益。空望雪山。徒有菀結。恨身不生羽。厥途無由耳。幸泰階稍平。將欲東向。忽慧圓西崖二僧冒暑遠來。聞金粟中涵兄訃音。令人如冷水吞符。肝腸不翅分裂矣。連年來何吾家門不幸之若是耶。及讀手教。以金粟門庭恐為峰落。光師塔須人洒掃。欲以是任督責愚弟。然此事非小。當擇有力可克其任者。況同門兄弟亦多。如弟樗材。兄素委悉。邇來氣力寢衰。精神疲瘁。又新住燉煌破院。正營修葺。豈便告退。中有可議者唯先師靈塔急欲拜掃。情出兩難。意欲以滄涵兄代理燉煌院事。不知彼意如何。倘肯慈允晤顏。則近使旋肅。復不罄愚衷。統祈心照。</p>
</div>
<div class='div-other'><a id='mulu153' />
<p class='h2'>復宋子勉郡丞</p><p>計別足下於辛亥之春。合壁不停。忽焉十載。南北相警。鱗鴻間隔。無從申候起居。勞望情深。未嘗暫撥。先師圓寂。貴剎承令祖與足下極力匡持。後事周詳。二天之戴銘鏤心骨矣。今泰階<span class='corr'>已</span>平。正欲東馳。惠書遠及。如自九天而下。開緘展讀云。令祖仙逝。沖涵兄亦西歸。此時雖方外人不能如鐵石之無淚可下耳。痛何如之。禪林虛席。恐日久寥落。遠召不慧以為住持。況先師門下荷法者眾。當循序推舉。此非細事。如不慧腐材朽。棄奚當茲任。至於先師塔前。必躬趨拜掃。專使旋肅佈祗復。伏惟鑒炤。不盡披宜。</p>
</div>
<div class='div-other'><a id='mulu154' />
<p class='h2'>復紫谷和尚</p><p>弟碌碌庸材。濫廁僧數。法門無補。實足騂羞。屢蒙吾兄慈光惠照。遂麻幸直而中心不勝感激。故以道誼為睹。不以世情分別者也。夏初不料有金粟之命。事不容<span class='corr'>己</span>。本欲趨座奉辭。再瞻眉宇。聞法體欠安。恐起居過勞。不欲相煩耳。<span class='corr'>已</span>具片紙申意。俟行後方便上達。何期翰貺先辱。五內銜私。百朋榮藉矣。及讀來教。諄諄以先師是念。足見兄平日愛弟之心而數年相知之雅。痛切相關。誠仁人長者之言而弟涕淚悲泣。敢不拳拳服膺也哉。弟愧列陳人。何足為兄掛齒。況法道垂秋。雖鄭雅相亂。朱紫混淆。在明眼人自有高鑑。此時冀吾兄正令全提。坐斷三秦。障回百川。有何妖狐精魅之現形耶。扇頭佳什。字字瓊瑤。謹登載道。奉揚慈風。餘珍完趙。秋風蕭瑟。善謝故人。順時保愛。法門幸甚。人天幸甚。弟亦幸甚。燈下草復。不能罄臆。弟行矣。望南瞻禮不盡於邑。</p>
</div>
<div class='div-other'><a id='mulu155' />
<p class='h2'>復雪兆和尚</p><p>客秋至山。討擾常住。兼領法誨。建後東馳。翹渴日西。想吾兄春秋鼎富而腹疾。未嘗不在弟心中也。不審比來何如。正念懸切。坤潛二公至。開讀翰示。如晤對一室。詢知腹疾大愈。弟不勝喜躍。矧風穴祖席。光老人開建之道場也。關係甚重。非吾兄孰能撐持。須善珍攝。為法門幸。常住瑣末。悉委執事。不必過勞。至於眷屬。又當繩之以規矩。不可以幼而溺愛。恣縱放肆。異日蠱毒叢林。為害非小。況佛法下衰。祖途荊棘。典型後學全在吾儕輩導之以禮法耳。禮法一壞。祖道不復整矣。後學當何以取。則弟深慮之。致言逆耳。諒不我較。聞木菴任護法。解組歸來。煩為致意。先師塔頭於初五日<span class='corr'>已</span>拜掃矣。為事不周。簡褻來便。辱貺拜燈末品。謝非筆墨所申。春日和融。順時自愛。寸衷耿耿。心與書馳。惟祈原鑒不備。</p>
</div>
<div class='div-other'><a id='mulu156' />
<p class='h2'>與純哲和尚</p><p>嚮來野鶴雲蹤。散誕成性。一旦置之城市邊頭。如生猿入檻。束縛不能自持。從冬及春。送往迎來。日無暇晷。執事人尚無閑工夫。未及訊候而翰貺儼然先辱之。實增赧愧矣。昨會汝陽丘護法。云法體欠安。適坤首座至。詢及<span class='corr'>已</span>愈。弟心少慰。特遣休一知事代禮猊座。恃在同條。不敢作套。不腆為大眾小食之供。春日載陽。密雲不雨。祈吾兄加餐自玉。珍重未一。</p>
</div>
<div class='div-other'><a id='mulu157' />
<p class='h2'>復坤埜禪師</p><p>五月十二日了凡禪人持令師訃音到山。不覺悶絕。躄地五內。何啻崩裂。連年何吾家門不幸之如是乎。昨春沖兄姑趨寂。今夏令師復歸真。二載之間哲人相繼隱淪天地。豈真遂閉乎。況祖園凋弊。得令師克振而興起之。以為先師法道不墜。後學典型有望。何遽捨我而長往耶。棟折榱崩。不勝有將厭之歎。所幸者公輩鳳毛濟濟。後事安詳。令師為不亡也。但為人後者。在丕承先烈為孝。不以隆崇儀供為美。凡事當主之以靜。弔問經營不得過勞。雖然魔強法弱。公輩以孱提任之。法門事重。各人自有一段光明。不可令他人借為口實色斯舉矣。在集宜翔。想公等自有高見。時當炎暑。不及趨弔。俟涼秋當圖奠掃山門。大眾統候起居。餘不盡言。此復。</p>
</div>
<div class='div-other'><a id='mulu158' />
<p class='h2'>與廣慧純哲和尚</p><p>春中訊座。後入夏。音問寥寥。未審法體鮮健何如。屬今紫薇霞映。芳槿榮敷。當火雲燒空之候。適兄毘藍降沐之時。疾欲躬捧金盤以附人天之末。值道路水淹。蘆航乏渡。特遣侍僧代為華祝。惟冀壽量期龍猛之年。甲子逾趙州之筭。福造愚弟。利彼後學。庶滹沱漲拍天之雄浪。汝南扇匝地之真風。是所願也。一芹將意。囊具別幅。統惟慈照。不勝神馳。</p>
</div>
<div class='div-other'><a id='mulu159' />
<p class='h2'>與宋子勉</p><p>前論丈室東客堂仰棚今已成就。欲得一屏以遮墻土。大則室不能容。小則難稱其處。須是合乎中者。量有尺寸。又要雅素。不宜綺麗過當。得扇面者可須看過發來。免至往返。此實。</p>
</div>
<div class='div-other'><a id='mulu160' />
<p class='h2'>與關內眾居士</p><p>鮦陽風土。大約米少麥多。食用與關內同。地平水淺。瓜蔬頗賤。所產亦佳。常住園圃遼廓。若肯勤植。則不少菜喫。未至蔡時。歲亦頗歉。常住空虛。幸今夏麥收。諸庄租稞取足。及到蔡日。人境覺倍常矣。即今謀建塔院。鐫銘拓基。似有可成。但步出林塘。引領西望。不無悵然。近來饘粥稍健。只是人事詶繁。不審何日得於終南深處。縛個茅棚。支折腳鐺子。煮和羅飯。作休老計也。</p>
</div>
<div class='div-other'><a id='mulu161' />
<p class='h2'>與知還禪友</p><p>去歲風穴晤對。杖笠匆匆。戒途握手山前。人情戀戀。有不能自已者。使谷口啼鳥。嶺上蒼柏聽歌驪而轉增愁劇矣。別去過襄城。望首山汝水東流。沃野千里。回首，白雲莽蒼則近，猶疑身在錦屏風前，翠嵐亭上也。飆風可御，縮地無從。幽夢遐思，不盡悵。</p>
</div>
<div class='div-other'><a id='mulu162' />
<p class='h2'>與滄涵和尚</p><p>新蔡去汝州七百里，如隔遼海，杳不聞風穴信息，未審吾兄近日起居何如，大眾各安否。此間雖煨大麥粥，煮蔓菁菜，聊復粗遺，不以為憂，獨以學者不肯死心學道為憂耳。法社寥寥，良可浩歎，奈何奈何。吾兄久為眾望，門下象龍濟濟，當有逸群越格者，先師法道自是不孤。如弟頑鈍下材，主斯大剎，加以修理塔院，搬磚弄瓦，日無暇晷，忙忙落落，後不知作何折合前語。山主言過，俟塔院告成，三年志滿，欲以虎堂兄相代。彼則默然揆之，意在兩可之間。倘遂其志，得一麤笨行者，掛破帙袋，檇楖栗杖，相從於蒼崖翠壁之下，就窟為宅，倚樹為門，石床草榻，晏坐其上。食松花，煮山泉，亦任猿嘯鳥啼，鹿遊豕伴，竟不知是何世界也！快活快活！不審可有此日否？遇便作此報書。匆匆不盡。</p>
</div>
<div class='div-other'><a id='mulu163' />
<p class='h2'>與青門全孟元文學</p><p>疏遠教範，涼燠迭更。緬想丰神，恍然白雲天際。時對秋水碧潭，空林明月，益增遐想。昔者託跡青門，久銜顧遇，荷以蘭臭之知。不憶有金粟之命，輒歎蓮飛，事在萬不得<span class='corr'>已</span>。然知我心憂，諒不過督。自到彼處，即料理先師塔院碑銘。地乏鐵筆，不能鐫石，日夜焦思，所以曠焉聞問。耿耿積懷，寤寐難寫，茲遇便鴻，肅此佈悃，訊候崇禧。倘緣弗罄，再得把臂於青門，嘯傲暢遊，亦未可知也。前囑拙稿附來，祈郢削為感。臨楮拳切，不盡欲言。</p>
</div>
<div class='div-other'><a id='mulu164' />
<p class='h2'>與張子敏眾文學</p><p>不聆音教者期年矣。每懷風度，未嘗不在羹墻寤寐間。想邇來德業聞望，慧祉洊加，自不在余饒舌也。昔主燉煌，承大力弘護，實三生之緣，非偶然爾。忽有中原之行，孤負良多。諒仁者愛人，必不以此而督責我也。因僧回秦，特箋訊候。不知何日再聆音徽，坐春風於程席中也。善謝故人珍愛，自攝遠在千里，不盡所懷。區區之意，統惟炤鑒不既。</p>
</div>
<div class='div-other'><a id='mulu165' />
<p class='h2'>與張水若</p><p>客歲秋風落木時，拜違光霽。剎那間黃菊又媚荒矣。始知方外電光，人世石火，塵寰信非曲談也。然高明之宇，冰雪之懷，時切左右。但別時尊體欠安，不審近況珍攝何如？關內十載，承令尊老護法不以形骸為異，相視莫逆，而執事者又能留心內典。二世雅愛，感遇益隆。遽爾萍分東向，鱗鴻懸隔。悰積乃懷，徒結夢寐。茲因羽便，聊佈闊衷。微物侑緘，伏惟昺鑒。臨穎神馳，不勝悵惜！</p>
</div>
<div class='div-other'><a id='mulu166' />
<p class='h2'>與董斗垣文學</p><p>曩時駐錫燉煌，久叨光庇。匪但勤事供養，兼能傾心向道，竭力護持，可見不慧與足下夙有勝緣，真大不可思議者也！昨秋東行，親承祖餞，復辦先師塔，供齋金，種種厚道，感謝不盡。暢滌契闊，星霜一易。但新為住持，瑣務氄集，曰欲裁候，因循至今。怠忽之罪，愧怍萬萬矣。言念肺腑，寤寐為勞。茲以鴻便，肅候興居。情緒依依，臨風不既。</p>
</div>
<div class='div-other'><a id='mulu167' />
<p class='h2'>與紫谷和尚</p><p>關內古今稱名勝地，況終南山水，富甲三秦。十數年來，得吾兄高豎法幢，宗風丕振。不惟西方緇素知所景仰而洗其凡陋之習，即不肖弟亦得依附末光，藉以揚眉吐氣，激昂於其間。遽爾壑舟東移，承兄慈誨，多方提獎，兼以厚贈，感刻不盡。別云一載，道阻且長。不審比日起居安樂否？少病少惱否？眾生易度否？不令吾兄生疲勞耶？悠悠遐思，何可喻也！汝南連年荒旱，今歲稍改饑色。真俗景況，較之長安，霄壤懸殊矣。至於鮦水，荒殘更勝。唯兄二嚴稱足，不居難處，如弟則身經目擊矣。斷崖回借楮申訊，金風體露，善為調攝，法門慶幸。謝私之語，非筆墨可能盡也。伏惟慧照弗備。</p>
</div>
<div class='div-other'><a id='mulu168' />
<p class='h2'>與愚參珍侄禪師</p><p>燉煌二載，得賢契協力，毘贄顧厚益隆。感激萬萬，星聚萍分，忽<span class='corr'>已</span>再更歲籥。每一注念，渴想西馳，不審比來法幢何若？河南連歲水荒，光景狼藉。今年麥收，雞皮稍展。較之關中，如在睹史多天。但不知何時鐵枷卸肩，再得與賢契縱步於五岡寺前，望終南而拾翠色耳。</p>
</div>
<div class='div-other'><a id='mulu169' />
<p class='h2'>復李孔門文學</p><p>客冬心一來蒙扎<span class='corr'>遠</span>惠。痛念燉煌修造中止，仍復荒廢，再召不慧重整理之。深銜道誼，愧不能承當。但年運<span class='corr'>已</span>往，世機日薄，揆之時事，必須待緣。若勉強行之，恐孺子學趨，鮮有不顛躦者。自入金粟<span class='corr'>已</span>來，任大責重，眾廣事繁。經晝<span class='corr'>籌</span>慮，形神日敝，豈能再工土木而興建大剎乎！若夫終南佳氣，中峰瑞煙，常以為懷，正不知何日得把茅其中而息此疲勞也。奈何奈何。</p>
</div>
<div class='div-other'><a id='mulu170' />
<p class='h2'>與問松禪人</p><p>關門一別，瞬息兩年。知參學之志未去於心。彼時不喚爾隨行者，以爾修造初營，恐中止而退十方檀越之信念耳。於今料<span class='corr'>已</span>完矣，趁此色身強健，正好勇往向道，不可以些子小緣而棄擲大事。況人生有涯，世法無盡，豈可以有涯之身而謀無盡之妄乎？急來金粟，再加磨礱，一決生死之疑，以快暢生平。勿負爾幼年出家參詢之初志也。吾年日衰，諸事冗冗，粥飯大不似前，齒搖髮脫。汝聞豈不懼乎？斷崖回素，直筆附寄。望望。</p>
</div>
<div class='div-other'><a id='mulu171' />
<p class='h2'>與省然鐸藏主</p><p>憶癸丑春，不期水乳針芥，自然契合。法緣共聚，南北相從者，十有餘年。偶爾備員，金粟洒掃，萍梗東西，花開花落，倏見兩度矣。想石火易馳，晤緣難必，此中劇懷，不無耿耿。未審近況起居納福否？眷屬易調否？鼻孔增進否？汝年雖高而氣尚壯，身尚康健，於道尚能勇猛精進。雖不曾形於言句，觀其疑情憤憤，只欠噴地一下，千了百當耳。宜勿墮初志，勿廢前工，極力參究。果到水窮山盡，自然知眉毛元在額頭上也。至望至望。</p>
</div>
<div class='div-other'><a id='mulu172' />
<p class='h2'>與知所覺都寺</p><p>關中棲遲，十數年緣契而長遠不退者，唯汝賢師徒耳。偶然召主金粟，不得不往。特過寶界相別，未獲晤面，遂即東行。忽踰年矣，至今心尚忡忡。想人生天地，固如逆旅而會少離多，不無落世見之有，可慨也。金粟法席，聲光赫赫，體局既大，所累匪輕。兼之久經廢弛，四來者廣，土木興工，日夜籌畫，精神疲困之極。再求與汝步涇川、看桃花、到原頭、問競渡，一息灑然，不可得也。吾齒亞於汝，近來齒非軟不能食，目非鏡不能書。老景逼人，竊自感之，不知汝齒目何如。衲布一端，千里遐思。後緣會晤，未卜何時也。</p>
</div>
<div class='div-other'><a id='mulu173' />
<p class='h2'>與汝寧熊恕雯太尊</p><p>遼教近一載矣。托庇棠陰，山門鎮靜，緇行清修，銘感之私，亟佩二天。方外人未知所報，唯於晨昏焚香合爪，冀佛光默相，起居多福耳。時及陽止，紫氣盈西，適真人懸弧令旦也。躬宜趨祝，聖制期臨。謹採一芹，專僧代獻。九如之頌，對鐘鼓以稱揚。五福之疇，冀霞杯而溢露矣。稽首晉椷，伏惟鑒亮。不宣。</p>
</div>
<div class='div-other'><a id='mulu174' />
<p class='h2'>與汝陽丘象屏明府</p><p>前光賁敝寺，輝映泉石。念別去日月如駛，倏爾裘葛相易。每於清燈靜夜，追憶丰儀，亹亹言笑猶在風沼月樹間也，令人喜而不寐。瞻台星光耀，想護法近祉，自是永膺夭眷矣。新蔡新任于公，亦繼美芳躅，護持山門。乃護法春風噓及隆護之厚愛也。謝謝。歲聿云暮，切有蒹葭之思。肅函訊候，不盡愚衷。</p>
</div>
<div class='div-other'><a id='mulu175' />
<p class='h2'>與汝寧劉君佐別駕</p><p>赤霞東映，紫氣西來。遙知嶽降生甫及申矣。某散木疏慵，久闊趨候。大護法惠澤覃敷，泉石蒙庇。在金粟樾蔭良多，不勝感佩。茲逢星輝南極，無能躋彼公堂。元效曝獻之忱，用代岡陵之祝。謹椷尺素，借引寸衷。仰冀台照，幸惟鑒原。</p>
</div>
<div class='div-other'><a id='mulu176' />
<p class='h2'>與劉叔子進士</p><p>三春霪雨，夙痾頓發。藥不即效，痰<span class='corr'>嗽</span>日深。惟匡床垂坐，專務靜默為養痾計。適雨霽初晴，瑤章忽降。時一諷詠，如遊瓊玉沼，問風韻鏘然，手不能釋。讀未竟而夙疾然矣。嘗聞杜詩去瘧，信不誣也。愧藜臟藿腑，其如繡口錦心，益感高誼。敬步來章，但不能如題，聊以押韻而已，不可曰詩。投瑤報木，深有恥焉。祈噴飯為幸。</p>
</div>
<div class='div-other'><a id='mulu177' />
<p class='h2'>與純哲和尚</p><p>蒲柳驚秋，年與俱逝。一事無成，兩鬢頒白，<span class='corr'>已</span>忘賤辰之屆期矣。辱勞繫念，厚貺遠頒。卻之至罪見外，受覺汗顏滋甚。謹登二種，焚香烹茗，以誌不忘。使旋肅復，尚容專謝。</p>
</div>
<div class='div-other'><a id='mulu178' />
<p class='h2'>與欽一耆德</p><p>連日苦雨，履無所之，唯與竹榻蒲團相伴。久則眉毛作祟，一莖千斤，當何以遣。取架上傳燈，對窗展玩，魔軍之伎果窮。適有僧自六安來，送茶一封，云仙人<span class='corr'>衝</span>社前採者。命行童以雨水烹試嘗之，味極甘馨。其質細而蒙茸，其色微而淨白，與蜀之雀舌相類。公性嗜茶，必能辨得真味。故分作二分，一分自用，一分奉公。近來懶慢輟吟，不能有作，特借佛印寄東坡茶詩云：「穿雲摘盡社前春，一兩平分半與君。遇客不須容易點，點茶須是喫茶人。」公當如詩意，勿為龍團稱屈也。附笑。</p>
</div>
<div class='div-other'><a id='mulu179' />
<p class='h2'>與虎堂和尚</p><p>昨歲秋杪，自風穴早發，過上剎相訊。十數年積悰，萬未舒一。以進院期促，倉匆告別。未盡所懷，至今使我心痗。自進院便打入鬧藍，諸事繁冗，未暇通問，中心耿耿。不審比來法祉佳勝何如？山中無事，想與衲僧輩覓紫度火，問數插鍬，演大般若，作大佛事，保等高尚！此間剎臨城市，地闢林塘，往來投閑遊客，不啻半日而竟話終日也。又以先師塔院營建經心，弟之骨瘁神疲，較前大不相侔。每嘗注念丰儀，恍如左右。不知兄亦曾念及弟否？向過山時，為潛輝忘失，故道引入深菁。曠澤之中，木蔭蔽天，草長過人。東西無分，南北不辨。斑斕之石似虎而懼入，蟠曲之藤驚蛇而塞徑。葉分微洞，日影散星。松崖瀑掛，水澗雲騰。逐樹鳥鳴，成群猿嘯。注目聆音，意怳神搖。夢耶覺耶，武陵之記桃源得非若此者耶。忽聞人聲，山鳴谷應。尋聲撥草，手足頓勞。越澗攀蘿十有餘里，始獲故道。回視迷處，真如夢覺，而日<span class='corr'>已</span>銜山矣。循途而前，未出山口，天地昏黑，晦如墨漆。幸拄杖識路，約二鼓方抵文殊店。想人生會合之難，有不可容易得者。茲因問石禪子，遠詣座下。資性只得其中，如其可教，收之以供中瓶。秋盡初寒，伏惟保愛，為道自重。幸甚。</p>
</div>
<div class='div-other'><a id='mulu180' />
<p class='h2'>與哀輝生文學</p><p>雨霽初晴，水光樹色可佳。時拄杖隨二三子縱步堤上。石苔新翠，花點落紅，如繡錦茵。兼以鳥聲在樹，魚躍深池，觸目會心，天機活潑。愧無謝眺驚人句以滌其枯淡耳。即今坐微笑亭子中，特邀七步才收入詩料，以這畫工神逸之妙。不得推泥懶步，以至佳景寂寞，而笑吾儕輩不能得坡仙遊戲三昧也。呵呵。</p>
</div></div>
<p class='juan'>敲空遺響卷第五<span class='note-inline'>(終)</span></p>
</div><!-- end of div[@id='body'] -->
</body></html>