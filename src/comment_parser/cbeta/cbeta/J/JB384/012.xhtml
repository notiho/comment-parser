<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師敲空遺響</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu801' />
<p class='juan'>憨休和尚敲空遺響卷第十二</p><p class="byline">關中張恂稚恭編閱</p><p class="byline">益州記室繼堯校訂</p>
<div class='div-other'><a id='mulu802' />
<p class='h1'>詩</p>
<div class='div-other'><a id='mulu803' />
<p class='h2'>南塘漫興<span class='note-inline'>(十二首)</span></p><p style="text-indent:0em" class="lg-abnormal"><div class='lg-row'>寂歷林居靜塵寰隔水涯橋通谿路斷石礙竹枝斜密樹垂朱果長藤綴紫花<span class='corr'>已</span>來鍾野趣吟興不妨賒</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>曲水慳通棹柳遮青萬重掃苔供坐石招鶴待長松闍迥雲間出亭依水際逢詶人多時跡來往一枝筇</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>方沼明於鏡清光若可分故能安懶性兼亦占閒雲月上鐘初動林深世不聞會心當有處風入木成紋</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>四面環依水樓臺似鑿空偶來祗樹裏不出道場中柳影魚遊慣經聲鳥和融塵跡庭外少深寂雨空濛</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>幽曠多奇絕林間怪石蹲雲深穿樹杪地裂走松根池淨秋如洗沙虛岸若存連宵陰雨積新水漲堤痕</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>一勺能為趣翠環竹樹深行堤人倒影暗水柳垂陰荇藻牽鳧浪林風度梵音都來空俗慮何處淨凡心</div>
</p><p class="head3">其七</p>
<p style="text-indent:0em" class="lg-abnormal"><div class='lg-row'>顏額拈花閣開軒對水塘竹根寒石瘦梅藻凍雲香蹊折橋橫港空明塔射光天然圖畫裏鐘鼓禮空王</div>
</p><p class="head3">其八</p>
<p style="text-indent:0em" class="lg-abnormal"><div class='lg-row'>勝地偏幽僻亭依曲水迴翠雲籠樹合香露滴花開空響風鳴葉鞋拖徑滑苔本無塵世擾擬應到蓬萊</div>
</p><p class="head3">其九</p>
<p style="text-indent:0em" class="lg-abnormal"><div class='lg-row'>群木搖池影遊鱗亂若登花將亭榭密水欲岸沙崩風落新松子龍蟠老樹藤隔溪人語響飛鷺起前汀</div>
</p><p class="head3">其十</p>
<p style="text-indent:0em" class="lg-abnormal"><div class='lg-row'>水際蒼煙合行來路轉迷晴吹魚戲浪風掠燕銜泥遠岸迎花笑高枝聽鳥啼逍遙忘倦屧拄杖日相攜</div>
</p><p class="head3">十一</p>
<p style="text-indent:0em" class="lg-abnormal"><div class='lg-row'>樹色搖空翠花光曖路熏過橋方塔見隔水定鐘聞月墮松間影天垂野外雲徘徊相顧步徑草綠微</div>
</p><p class="head3">十二</p>
<p style="text-indent:0em" class="lg-abnormal"><div class='lg-row'>高木晴簷外空濛水氣騰藂汀鷗鷺密灑露竹枝升梵韻連暉響花稠半客憑幽然蘿徑窈得片看飛麟</div>
</p></div>
<div class='div-other'><a id='mulu804' />
<p class='h2'>中</p><p style="text-indent:0em" class="lg-abnormal"><div class='lg-row'>傲雪孤根淨有因膽瓶分得一枝春燈窗影瘦渾疑畫竹榻香清暗襲人冷艷不隨煙篆裊淡情惟共道心真一簾疏雨春光暮莫遣銜泥燕落塵</div>
</p></div>
<div class='div-other'><a id='mulu805' />
<p class='h2'>人日答朱留臣文學</p><p style="text-indent:0em" class="lg-abnormal"><div class='lg-row'>人日春光好林塘更覺新冰鎔池上日樹裊雨中春久困煙霞癖惟將木石親十年歸未得瀟灑隔風塵</div>
</p></div>
<div class='div-other'><a id='mulu806' />
<p class='h2'>微笑亭共戴宗摩文學</p><p style="text-indent:0em" class="lg-abnormal"><div class='lg-row'>茅亭當靜立沙際狎鷗閒地仄皆因水林深若在山雲浮春自寂翼倦鳥知還微笑名亭者可曾破此關</div>
</p></div>
<div class='div-other'><a id='mulu807' />
<p class='h2'>贈象屏丘明府署篆新蔡</p><p style="text-indent:0em" class="lg-abnormal"><div class='lg-row'>藻鑑冰壺久著聲喜瞻署篆過新城花明巷陌春初曉月映琴臺景倍清飛舄<span class='corr'>已</span>知隆帝眷鳴絃應是洽輿情佇看選績超三異定有徵書下玉京</div>
</p></div>
<div class='div-other'><a id='mulu808' />
<p class='h2'>寺中玉蘭</p><p style="text-indent:0em" class="lg-abnormal"><div class='lg-row'>滿樹玲瓏擬玉堆清香時馥妙高臺須知有色超群卉自是無塵絕點埃露重曉窗高衲臥月明幽砌羽人來霓裳曲裏休爭勝笑逐東風爛熳開</div>
</p></div>
<div class='div-other'><a id='mulu809' />
<p class='h2'>送子勉宋山主都門赴選</p><p style="text-indent:0em" class="lg-abnormal"><div class='lg-row'>三月江城雨尚寒長途楊柳簇征鞍山公啟事行須速蕭寺離情話欲難千里暮雲催去雁一灣春水抱回巒到時聲價當青選報捷先聞至梵壇</div>
</p></div>
<div class='div-other'><a id='mulu810' />
<p class='h2'>送朱雪沽明府喬遷滇南安寧太守</p><p style="text-indent:0em" class="lg-abnormal"><div class='lg-row'>帝念昆明困劫灰羽書新報瘴煙開山從六詔千峰迥水接三湘萬里來借冠南天權鎖鑰調羹北闕待鹽梅此行莫惜風塵苦建節須當司馬才</div>
</p></div>
<div class='div-other'><a id='mulu811' />
<p class='h2'>坐一草亭</p><p style="text-indent:0em" class="lg-abnormal"><div class='lg-row'>斷岸橋頭置草亭迴環竹樹倚空青日斜風靜無人到坐對方塘一卷經</div>
</p></div>
<div class='div-other'><a id='mulu812' />
<p class='h2'>蔡志八詠<span class='note-inline'>(有序)</span></p><p style="margin-left:1em">嘗閱郡邑諸志皆勒八景名人多倡和之以備采風者知山川景物之勝新蔡亦有八詠閱志之暇聊為效顰貽譏不恤。</p>

<div class='div-other'><a id='mulu813' />
<p class='h3'>關津晚渡</p><p style="text-indent:0em" class="lg-abnormal"><div class='lg-row'>夾岸垂楊鎖暮天澄江一望水茫然鷗眠別浦閒沙際鳥趁歸帆集樹邊晚色綠沉平野翠晴霞紅映遠村煙耦耕沮溺今何在尚有行人問渡船</div>
</p></div>
<div class='div-other'><a id='mulu814' />
<p class='h3'>龍口新晴</p><p style="text-indent:0em" class="lg-abnormal"><div class='lg-row'>雨歇長林爽氣清嵐光遠霽蘸新晴粘花未破紅猶潤染草初勻緣尚輕霧捲南天高楚岫雲開北闕拱神京更於何處堪登眺碧水橋頭夕月生</div>
</p></div>
<div class='div-other'><a id='mulu815' />
<p class='h3'>三汊波瀠</p><p style="text-indent:0em" class="lg-abnormal"><div class='lg-row'>衝波逆折倒回流雙合龍津杳靄浮瀲灩水光晴盪口空濛樹色影涵秋輕鷗數點鄰魚火奔馬千帆過客舟應是詞源鍾豫汝長風破浪自悠悠</div>
</p></div>
<div class='div-other'><a id='mulu816' />
<p class='h3'>姜寨春耕</p><p style="text-indent:0em" class="lg-abnormal"><div class='lg-row'>桑苞蠶事日紛紜布穀催春谷口聞井字分畦通舊陌瓜藤蘸水漲斜曛長驅犍犢行耕雨暫歇犁鋤坐綴文放牧歸來天色晚笛聲吹破一溪雲</div>
</p></div>
<div class='div-other'><a id='mulu817' />
<p class='h3'>九溝漁唱</p><p style="text-indent:0em" class="lg-abnormal"><div class='lg-row'>九溝新水接天涯溪上漁人樂自嘉紅蓼岸邊晴曬網白蘋洲畔釣橫車流雲半度纖歌遏澀浪微分短櫂斜沽酒不辭青旆遠歸來和月臥蘆花</div>
</p></div>
<div class='div-other'><a id='mulu818' />
<p class='h3'>澗頭細雨</p><p style="text-indent:0em" class="lg-abnormal"><div class='lg-row'>東望澗頭鳥不飛濛濛雨色掩朝暉青迷柳眼陰旋合紅綻桃腮蕊漸肥麥壟纔沾上潤江城但覺冷煙微何如蘇亢為霖去灑春疇處處霏</div>
</p></div>
<div class='div-other'><a id='mulu819' />
<p class='h3'>戚橋疏柳</p><p style="text-indent:0em" class="lg-abnormal"><div class='lg-row'>依依柳色野橋虛沐雨梳風任自如繫馬條柔還掩映藏烏影淡只蕭疏翠絲時纖鶯梭捷青眼頻窺燕語餘遊子坐忘歸去晚幾回搔首更躊躇</div>
</p></div>
<div class='div-other'><a id='mulu820' />
<p class='h3'>勝井清流</p><p style="text-indent:0em" class="lg-abnormal"><div class='lg-row'>古寺風高萬木蒼一泓澄澈有龍藏灘聲韻落含宮徵樹色光生映晚陽不向禹門分錦浪潛通汝水入淮長傳聞旱禱蘇農困願沛甘霖潤入荒</div>
</p></div></div>
<div class='div-other'><a id='mulu821' />
<p class='h2'>寺中桃花</p><p style="text-indent:0em" class="lg-abnormal"><div class='lg-row'>不玄都麗來分梵苑春武陵持櫂者總是世情人開落誰知幻品題自覺真堪嗟塵土客歲歲問迷津</div>
</p></div>
<div class='div-other'><a id='mulu822' />
<p class='h2'>寺中梅花</p><p style="text-indent:0em" class="lg-abnormal"><div class='lg-row'>孤山真逸種誰植在禪房影瘦情元淡香清味更長素心能傲雪冷艷獨欺霜自別林逋後何人看鶴翔</div>
</p></div>
<div class='div-other'><a id='mulu823' />
<p class='h2'>梧桐</p><p style="text-indent:0em" class="lg-abnormal"><div class='lg-row'>聞道能棲鳳根培自有年取材枝尚古聽燢客偏憐葉響沉秋雨陰森覆午天飆風驚忽至飛瀑下鳴泉</div>
</p></div>
<div class='div-other'><a id='mulu824' />
<p class='h2'>海棠</p><p style="text-indent:0em" class="lg-abnormal"><div class='lg-row'>未放先成葉紅嬌襯緣陰昌州云有別工部獨無吟簾拽風枝動階移月影沉從來仙品異金屋豈能禁</div>
</p></div>
<div class='div-other'><a id='mulu825' />
<p class='h2'>鶯</p><p style="text-indent:0em" class="lg-abnormal"><div class='lg-row'>金色<span class='corr'>佳</span>公子枝頭送好音掠郊穿樹密修羽落花深到處唯求友他時卻在林上方風日靜塵世莫相侵</div>
</p></div>
<div class='div-other'><a id='mulu826' />
<p class='h2'>菊</p><p style="text-indent:0em" class="lg-abnormal"><div class='lg-row'>色以黃為正餘皆未足倫此言聞古者嗜好自今人秋老能離俗霜清不染塵唯教陶令賞醉裏獨知真</div>
</p></div>
<div class='div-other'><a id='mulu827' />
<p class='h2'>金粟禪林二十詠</p>
<div class='div-other'><a id='mulu828' />
<p class='h3'>拈花閣</p><p style="text-indent:0em" class="lg-abnormal"><div class='lg-row'>拈花高閣勢崔嵬雲棟風窗次第開水色虛涵空世界林光簇擁玉樓臺</div>
</p></div>
<div class='div-other'><a id='mulu829' />
<p class='h3'>宛在堂</p><p style="text-indent:0em" class="lg-abnormal"><div class='lg-row'>竹護窗虛接野塘淨心宛在水中央長林只許高僧臥滿地松陰月一床</div>
</p></div>
<div class='div-other'><a id='mulu830' />
<p class='h3'>水月菴</p><p style="text-indent:0em" class="lg-abnormal"><div class='lg-row'>霜葉蕭疏點碧嵐平湖湛湛隱蘿龕那知大士棲真處水月溪前話指南</div>
</p></div>
<div class='div-other'><a id='mulu831' />
<p class='h3'>此君亭</p><p style="text-indent:0em" class="lg-abnormal"><div class='lg-row'>無肉何如有此君名流風韻昔時亭閒坐愛探詩卷秀色拖煙欲墮雲</div>
</p></div>
<div class='div-other'><a id='mulu832' />
<p class='h3'>清陰厂</p><p style="text-indent:0em" class="lg-abnormal"><div class='lg-row'>千章古木盡陰森赤日行天暑不侵有客逃禪成午坐利名灰冷盡塵心</div>
</p></div>
<div class='div-other'><a id='mulu833' />
<p class='h3'>第五橋</p><p style="text-indent:0em" class="lg-abnormal"><div class='lg-row'>塘邊野竹映寒空石架危橋接梵宮月上松門垂倒影卻疑飲浪下長虹</div>
</p></div>
<div class='div-other'><a id='mulu834' />
<p class='h3'>水心亭</p><p style="text-indent:0em" class="lg-abnormal"><div class='lg-row'>千樹垂絲兩岸莎水天涵碧點青螺輕舠不放遊人醉酌向中亭賦綠荷</div>
</p></div>
<div class='div-other'><a id='mulu835' />
<p class='h3'>幽篁深處</p><p style="text-indent:0em" class="lg-abnormal"><div class='lg-row'>雨徑香生淡若秋萬竿清灑最深幽彈琴坐對微風起墮眼空青翠欲流</div>
</p></div>
<div class='div-other'><a id='mulu836' />
<p class='h3'>微笑亭</p><p style="text-indent:0em" class="lg-abnormal"><div class='lg-row'>長堤楊柳接湖心一徑瀠迂幾許深微笑那堪亭子上春風拄杖日來尋</div>
</p></div>
<div class='div-other'><a id='mulu837' />
<p class='h3'>荻溪橋</p><p style="text-indent:0em" class="lg-abnormal"><div class='lg-row'>一溝新水護招提桐葉吹花湛碧溪蘆荻自深塵跡少往來橋上漫扶藜</div>
</p></div>
<div class='div-other'><a id='mulu838' />
<p class='h3'>乾坤一草亭</p><p style="text-indent:0em" class="lg-abnormal"><div class='lg-row'>露電光陰夢幻身綠雲紅雨不勝春一莖草上乾坤別勘破當年舊主人</div>
</p></div>
<div class='div-other'><a id='mulu839' />
<p class='h3'>九曲水</p><p style="text-indent:0em" class="lg-abnormal"><div class='lg-row'>竹樹深藏水一方山陰何必問流觴萍開蕩漾輕舟去轉過林花見草堂</div>
</p></div>
<div class='div-other'><a id='mulu840' />
<p class='h3'>留帶橋</p><p style="text-indent:0em" class="lg-abnormal"><div class='lg-row'>寶帶欣留信有因錦袍錯落稱閒身當年坡老風流甚猶有題橋繼美人</div>
</p></div>
<div class='div-other'><a id='mulu841' />
<p class='h3'>曲水慈航</p><p style="text-indent:0em" class="lg-abnormal"><div class='lg-row'>晴雲擘絮柳初柔桂楫銜杯樂聖遊九曲六橋花外轉海山何必問瀛洲</div>
</p></div>
<div class='div-other'><a id='mulu842' />
<p class='h3'>石梁橋</p><p style="text-indent:0em" class="lg-abnormal"><div class='lg-row'>堤當斷處有橋通一石長跨百尺虹見說天台峰頂上飛泉六月灑寒空</div>
</p></div>
<div class='div-other'><a id='mulu843' />
<p class='h3'>雲公塔院</p><p style="text-indent:0em" class="lg-abnormal"><div class='lg-row'>矮柏千株繞院青天龍長護塔中靈豐碑昭豎傳燈永從此南塘是祖庭</div>
</p></div>
<div class='div-other'><a id='mulu844' />
<p class='h3'>迎暉橋</p><p style="text-indent:0em" class="lg-abnormal"><div class='lg-row'>空翠微分曙色開高林日射影初來何年驚起潭龍臥剩脊長橫在水隈</div>
</p></div>
<div class='div-other'><a id='mulu845' />
<p class='h3'>普同塔</p><p style="text-indent:0em" class="lg-abnormal"><div class='lg-row'>寶塔凌霄聳梵宮層層搆結玉玲瓏中心未止藏龍象想助交華豎筆峰</div>
</p></div>
<div class='div-other'><a id='mulu846' />
<p class='h3'>醒花草堂</p><p style="text-indent:0em" class="lg-abnormal"><div class='lg-row'>綠陰深靜日初長醒眼花光映草堂偶啟竹窗聞鳥語林風吹過煮茶香</div>
</p></div>
<div class='div-other'><a id='mulu847' />
<p class='h3'>通濟橋</p><p style="text-indent:0em" class="lg-abnormal"><div class='lg-row'>小橋長駕碧溪頭今古行人濟未休試看道傍楊柳樹長條折盡短條桑</div>
</p></div></div>
<div class='div-other'><a id='mulu848' />
<p class='h2'>寄關中諸大護法</p><p style="text-indent:0em" class="lg-abnormal"><div class='lg-row'>迢遞青門憶舊遊別來今復見新秋香吹籬菊含朝雨水落江天起暮鷗筆札久無鴻雁到津梁應繫故山愁遙想法社獅猊座異日還當著聖流</div>
</p></div>
<div class='div-other'><a id='mulu849' />
<p class='h2'>寄董斗垣文學</p><p style="text-indent:0em" class="lg-abnormal"><div class='lg-row'>萬木蕭蕭落莽蒼江城西望立斜陽飛鴻始覺關河遠尺素寧辭道路長海內法幢還似昔天涯人世<span class='corr'>已</span>非常十年揮<span class='corr'>麈</span>談心處杖屐相過記未忘</div>
</p></div>
<div class='div-other'><a id='mulu850' />
<p class='h2'>寄青門全孟元張子敏賈宗李孔門諸君子</p><p style="text-indent:0em" class="lg-abnormal"><div class='lg-row'>千村木落曙煙寒恨別關河憶昔難故舊天涯真是遠新知海內幾為歡鶯聲每到林間聽雁足還從嶺外看午坐虛堂唯隱几夢魂由自在長安</div>
</p></div>
<div class='div-other'><a id='mulu851' />
<p class='h2'>寄義真禪友</p><p style="text-indent:0em" class="lg-abnormal"><div class='lg-row'>十載秦川喜共尋歸來此日<span class='corr'>已</span>秋深只緣風木思廬墓敢向雲林惜寸心北地時看鴻雁字西方常憶美人音晚風獨立溪橋上遙望關門恨夕吟</div>
</p></div>
<div class='div-other'><a id='mulu852' />
<p class='h2'>九日送鳧岳郭明府歸蜀</p><p style="text-indent:0em" class="lg-abnormal"><div class='lg-row'>金英殘菊媚籬光蜀客歸心路渺茫曠別多年纔一會離情此日正重陽霜沉江樹排秋岸水湛晴莎映野塘歸到故園松菊在莫愁無酒醉花傍</div>
</p></div>
<div class='div-other'><a id='mulu853' />
<p class='h2'>寄虎堂法弟</p><p style="text-indent:0em" class="lg-abnormal"><div class='lg-row'>天中汝穴桂昌昌濟北宗師大樹行臥去林泉聲望重參來湖海道風長一籬菊綻憐秋晚片紙書成託雁翔此日絲危垂祖道何時排闥起汾陽</div>
</p></div>
<div class='div-other'><a id='mulu854' />
<p class='h2'>壽汝寧恕雯熊太守</p><p style="text-indent:0em" class="lg-abnormal"><div class='lg-row'>紫雲縹渺降仙真五馬堂開正小春雪映庭柯輝寶樹冰清汝水淨埃塵鶴琴聲著衣冠美繻褲歌揚德澤新更喜弧光台省近循良早已卜楓宸</div>
</p></div>
<div class='div-other'><a id='mulu855' />
<p class='h2'>雲松遠侄禪師自秦中來</p><p style="text-indent:0em" class="lg-abnormal"><div class='lg-row'>冬寒愛日步林垌拄杖尋詩過草亭撲面霜花飛地白打頭風葉落天青懷人每憶三生石遮眼唯憑一卷經聞道故人千里至免將幽意託鴻冥</div>
</p></div>
<div class='div-other'><a id='mulu856' />
<p class='h2'>鐵筆行贈王同人文學</p><p style="text-indent:0em" class="lg-abnormal"><div class='lg-row'>鮦陽近代有王生楷書精妙擅時名風流不減王內史體勢更愈歐率更毫書工罷操鐵筆露灑星飛落磐石錚錚風樹入秋聲恍如靜夜神鬼泣飛龍鳥跡事杳茫周宣石鼓裂岐踢倒<span class='corr'>薤</span>籀文今<span class='corr'>已</span>矣蘭亭幕底徒悲傷王生筆藝妙天下鐫我師銘永光大何如盛貯篋笱中一日汝南高紙價岣嶁峰頭總不如鐵心穿硯淬鋒初太平天子紀功績金<span class='corr'>券</span>還當待爾書</div>
</p></div>
<div class='div-other'><a id='mulu857' />
<p class='h2'>壽毛天羽廣文</p><p style="text-indent:0em" class="lg-abnormal"><div class='lg-row'>玉梅香噴五雲開此際欣逢嶽降來鵬翼早驚騰萬里春風今喜育群才尊傳北海文章盛筵對南山壽域培佇視上林迎鶴駕珊珊劍佩近三台</div>
</p></div>
<div class='div-other'><a id='mulu858' />
<p class='h2'>雷</p><p style="text-indent:0em" class="lg-abnormal"><div class='lg-row'>節序嚴冬暮中宵忽震雷勢傾驚地坼聲發迸天開雪霰風還勁江寒浪復摧天公知有意浮世漫相猜</div>
</p></div>
<div class='div-other'><a id='mulu859' />
<p class='h2'>壬<span class='corr'>戌</span>元旦</p><p style="text-indent:0em" class="lg-abnormal"><div class='lg-row'>烏啼漏盡曉寒催臘去春回曙色來雲隱雕甍金闕迥經傳繡帙玉函關爐煙裊裊迎獅座淑氣蒸蒸拂寶臺仰祝吾皇無量壽諸天鐘鼓震如雷</div>
</p></div>
<div class='div-other'><a id='mulu860' />
<p class='h2'>同諸禪人坐微笑亭</p><p style="text-indent:0em" class="lg-abnormal"><div class='lg-row'>當年微笑說拈花此日名亭意頗賒座列諸賢推象馬機詶一語定龍蛇看梅暖放窗前蕊煮雪香生鼎內茶理策歸來池上望眠鷗兩兩聚汀沙</div>
</p></div>
<div class='div-other'><a id='mulu861' />
<p class='h2'>至官津<span class='note-inline'>(即子路問津處)</span></p><p style="text-indent:0em" class="lg-abnormal"><div class='lg-row'>春日臨河一問津流凘皺碧水粼粼青欺岸柳將辭雪綠轉商船欲礙蘋岐路已知無墮淚耦耕猶記說前人轍環漫謂無機智聖道於今盡屬塵</div>
</p></div>
<div class='div-other'><a id='mulu862' />
<p class='h2'>送獻雲心一二禪人歸西安</p><p style="text-indent:0em" class="lg-abnormal"><div class='lg-row'>春城花月影遲遲送子亭皋悵別離一帶曉煙村店柳幾行歸雁旅人思關河目斷黃塵暗客路春深碧草知歸到長安如有問南塘新水漲春池</div>
</p></div>
<div class='div-other'><a id='mulu863' />
<p class='h2'>渡洪河訪陳洪野真士</p><p style="text-indent:0em" class="lg-abnormal"><div class='lg-row'>曲水抱城流舟橫古渡頭長空群雁過到岸一帆收蟄起蛟龍窟翔迴鷗鷺洲欲尋仙子住遙望白雲浮</div>
</p></div>
<div class='div-other'><a id='mulu864' />
<p class='h2'>寄陳洪野</p><p style="text-indent:0em" class="lg-abnormal"><div class='lg-row'>憶別西風歲幾更憐君又徙隔江城黃金有藥誰求得白髮無情事可明雨後看山隨足健花前倚杖趁春情應知四大虛調攝學得無生勝養生</div>
</p></div>
<div class='div-other'><a id='mulu865' />
<p class='h2'>送滄涵和尚歸風穴</p><p style="text-indent:0em" class="lg-abnormal"><div class='lg-row'>何緣歸興遽匆匆去住關心彼此同兄弟鬢斑身俱老師龕株守歲何窮奇峰矗矗荒煙外客路萋萋野草中為憶白雲深密處宗壇遙望振家風</div>
</p></div>
<div class='div-other'><a id='mulu866' />
<p class='h2'>絕句</p><p style="text-indent:0em" class="lg-abnormal"><div class='lg-row'>茅屋幾人家板橋仄徑斜秋林晴亦雨春塢暖多花</div>
</p></div>
<div class='div-other'><a id='mulu867' />
<p class='h2'>答任木菴明府山右解組先以詩見寄次韻</p><p style="text-indent:0em" class="lg-abnormal"><div class='lg-row'>曾向林丘度歲華菜根滋味共吾家不誇元禮登龍客豈羨張騫泛斗槎入社喜知今日是折腰幸悔昔年差一尊詩酒青山在滿壑松陰待墨花<span class='note-inline'>(木菴善書故云)</span></div>
</p></div>
<div class='div-other'><a id='mulu868' />
<p class='h2'>壽新蔡于克大明府</p><p style="text-indent:0em" class="lg-abnormal"><div class='lg-row'>十二瓊樓敞玉扉金英浥露菊初肥風清羽駕臨丹鶴嶽降嵩靈下紫薇淮甸穗岐歌政美鮦陽化洽沐春暉此時載道歡聲滿聽祝沙堤待漏歸</div>
</p></div>
<div class='div-other'><a id='mulu869' />
<p class='h2'>看梅</p><p style="text-indent:0em" class="lg-abnormal"><div class='lg-row'>淡淡香風透竹門孤山清韻孰銷魂芒鞋不惜春光遍踏到溪南第幾村</div>
</p></div>
<div class='div-other'><a id='mulu870' />
<p class='h2'>苦雪吟</p><p style="text-indent:0em" class="lg-abnormal"><div class='lg-row'>正月中旬<span class='corr'>已</span>動雷仲春日見雪飛來黃金凍折池邊柳白玉摧殘閣外梅石砌都平迷鶴徑竹床常冷護冰胎豐年不用多為瑞米貴柴荒處處哀</div>
</p></div>
<div class='div-other'><a id='mulu871' />
<p class='h2'>酬袁輝生文學原韻</p><p style="text-indent:0em" class="lg-abnormal"><div class='lg-row'>佳景寧幽<span class='corr'>遯</span>高人過結緣雪消梅影瘦春上柳枝妍學就今時悟經元舊日傳心齋云坐久即此是逃禪</div>
</p></div>
<div class='div-other'><a id='mulu872' />
<p class='h2'>過野櫟</p><p style="text-indent:0em" class="lg-abnormal"><div class='lg-row'>幽尋拄杖過田家二月山桃未放花隔水籬根聞吠犬荒塘牛背有棲鴉千塍麥秀浮村緣一帶春晴趁竹斜遙望炊煙出樹杪重重茅屋碧雲遮</div>
</p></div>
<div class='div-other'><a id='mulu873' />
<p class='h2'>天羽毛廣文見過</p><p style="text-indent:0em" class="lg-abnormal"><div class='lg-row'>院深苔色靜風定鳥聲和只應野人住那堪高士過關鐘停午課爇鼎煮松蘿相顧忘言笑冥心契若何</div>
</p></div>
<div class='div-other'><a id='mulu874' />
<p class='h2'>贈于克大明府</p><p style="text-indent:0em" class="lg-abnormal"><div class='lg-row'>帝里賢書貴先推製錦來春雲籠月檻花霧靄琴臺麥岐民無餒褲歌禁有開風煙百里靜瀟灑稱清才</div>
</p></div>
<div class='div-other'><a id='mulu875' />
<p class='h2'>送毛天羽歸大梁省親</p><p style="text-indent:0em" class="lg-abnormal"><div class='lg-row'>送客當春候夭桃艷欲飛騎塵人去遠花埭鳥爭歸一席青氈冷雙親白髮違何時旋馬首傾想落珠璣</div>
</p></div>
<div class='div-other'><a id='mulu876' />
<p class='h2'>酬劉叔子進士久雨原韻<span class='note-inline'>(十首)</span></p><p style="text-indent:0em" class="lg-abnormal"><div class='lg-row'>積雨空林久三春花事稀秪看苔滿徑那更日關扉疏磐沉煙濕寒雲逗竹飛柴荒兼米貴缽裏孰知饑</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>兀坐清除寐中宵覺爽然挑燈明佛火續篆裊爐煙雨咽鐘聲暗風狂水氣懸想當塵土客應著祖生鞭</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>殢雲朝復夜春木雨疏疏破悶親茶碾評詩對草廬欲籌經世策還讀古人書何處尋真隱予同卜此居</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>水近寒生卑茅堂睡起遲青山終有待白髮應無私梵筴雲常護匡床首自垂紙窗塵跡暗衡點日相貽</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>松扉長掩綠禪坐漏深時<span class='corr'>已</span>得安心法何須歎路岐肆情歌自放脫穎事誰思鷲嶺拈花意參詢幾個知</div>
</p><p class="head3">其六</p>
<p style="text-indent:0em" class="lg-abnormal"><div class='lg-row'>桐葉當檐靜枝間聽鳥鳴披衣還起坐拄杖一經行石畔茶煙豁花邊露氣清隔墻入語亂總是不關情</div>
</p><p class="head3">其七</p>
<p style="text-indent:0em" class="lg-abnormal"><div class='lg-row'>矮榻從雲度翻書任鳥窺徑迷煙草合牖起竹風隨苔長經旬雨水深到石涯寒煨榾柮盡應得午炊遲</div>
</p><p class="head3">其八</p>
<p style="text-indent:0em" class="lg-abnormal"><div class='lg-row'>深林春雨密蘚滑徑為讎水滿橫塘鷺雲迷過客舟床頭林靄濕砌下水泉留還憶宜都石鞭能可一投</div>
</p><p class="head3">其九</p>
<p style="text-indent:0em" class="lg-abnormal"><div class='lg-row'>池草芳春綠詩懷觸處生粘花交露重睡鴨襯雲輕雕技年來廢幽思夢不成相過投句客應讓占時名</div>
</p><p class="head3">其十</p>
<p style="text-indent:0em" class="lg-abnormal"><div class='lg-row'>三月連陰雨一龕晏坐時茅簷長響溜土灶悉停炊泥滓笻難計香臺步少期何當慰寂寞壁上有題詩</div>
</p></div>
<div class='div-other'><a id='mulu877' />
<p class='h2'>耿再中園賞香元次劉叔子韻</p><p style="text-indent:0em" class="lg-abnormal"><div class='lg-row'>香元植近草堂邊顆顆團圞映日鮮品貴由分金色艷質沉還壓翠枝偏琴床日對成三友拄杖時過繫百錢活後醉吟狂有興如椽書破薛濤箋</div>
</p></div>
<div class='div-other'><a id='mulu878' />
<p class='h2'>聞宋子勉除敘州府郡丞</p><p style="text-indent:0em" class="lg-abnormal"><div class='lg-row'>故人三載歎離居帝簡今聞下玉除望裏飛塵來北騎簷邊乾鵲噪南廬畫堂先慰親顏喜鄉井咸稱世業如此日林泉消夙慮不將鴻雁託傳書</div>
</p></div>
<div class='div-other'><a id='mulu879' />
<p class='h2'>酬劉叔子見贈原韻</p><p style="text-indent:0em" class="lg-abnormal"><div class='lg-row'>綵箋新寄到蓮宮露盥薔薇翫莫窮二酉瑤華飛翰外九天珠唾落毫中南宮策射魁多選北海尊開酒不空他日鳳池銜紫佩還將雨露潤同風</div>
</p></div>
<div class='div-other'><a id='mulu880' />
<p class='h2'>酬余洪基文學</p><p style="text-indent:0em" class="lg-abnormal"><div class='lg-row'>任運隨瀟灑萍蹤處處緣觀心依樹下聽鳥到橋邊詞客投新句心燈續舊傳菲躬如有偕好待靜安禪</div>
</p></div>
<div class='div-other'><a id='mulu881' />
<p class='h2'>送子勉宋郡丞之任敘州永寧衛</p><p style="text-indent:0em" class="lg-abnormal"><div class='lg-row'>少年通籍徽前烈鯛水名家世閫鉞黃金綴赤錦袍丰標玉立清如雪憶昔讀書萬卷樓綵筆端擬奪科頭一朝金門趨獻策虎闈捷射占時流丈夫志氣衝牛斗匡君有術寧為後咕嗶那能效老儒糟粕區區徒自守竹符今剖去蠶叢翠聳巫山十二峰蜀道連雲幾千里日駕高標迴六龍浪花噴雪如雷震兩岸猿聲驚客鬢黃牛峽口挽千船灩澦波濤真可信想當蜀中全盛時胡為劫運相遷移千村萬落無煙火撫字昭蘇念孑遺我今送君汝水陽殷勤為折河邊柳一聲驪歌隴上來相勸不必陽關酒人生謾說行路難故鄉空望幾盤桓極目瞿塘煙棹遠日落空山杜宇寒君到蘭州當自愛考績他年終有待魚素常教寄南塘祇林緇白憑仰賴</div>
</p><p class="head3">又<span class='note-inline'>(代)</span></p>
<p style="text-indent:0em" class="lg-abnormal"><div class='lg-row'>少年佐郡蜀江頭重地須當著俊流入境先登魚腹渚籌邊應上錦官樓地開巫峽通三楚天限雄籓控九州為計隼將到日峨嵋山月正清秋</div>
</p></div>
<div class='div-other'><a id='mulu882' />
<p class='h2'>謾興</p><p style="text-indent:0em" class="lg-abnormal"><div class='lg-row'>雨苔生翠滿階除嫩草新蟬意莫如渴病已銷茶灶火心王久遣倦魔書每看蟻子尋腥誤堪歎痴蠅逐臭虛澗飲松餐能幾得只安魂夢在蝸廬</div>
</p></div>
<div class='div-other'><a id='mulu883' />
<p class='h2'>朔旦祝延</p><p style="text-indent:0em" class="lg-abnormal"><div class='lg-row'>梵音高唱肅爐熏曙日晴開萬樹雲旛影乍臨猊座暗磬聲初落下方聞三身佛號傳天竺萬壽歌揚祝聖君廬嶽不須重問社如今四海喜同文</div>
</p></div>
<div class='div-other'><a id='mulu884' />
<p class='h2'>晚燒</p><p style="text-indent:0em" class="lg-abnormal"><div class='lg-row'>燒入祗林映赤霞晴烘寶樹半雲遮蟬聲處處驚飛葉草色萋萋帶落花駁地蒼苔蝸作篆橫塘白水鷺為家涼秋不禁單衣褐獨立風前數暮鴉</div>
</p></div>
<div class='div-other'><a id='mulu885' />
<p class='h2'>南塘</p><p style="text-indent:0em" class="lg-abnormal"><div class='lg-row'>滅跗青蛙岸有衣銜泥紫燕日爭飛亭遮楊柳遵沙渚水汎桃花繞釣磯竹暗橋邊三徑杳月明林下一僧歸忘機自是閒鷗鳥無那鐘聲出翠微</div>
</p></div>
<div class='div-other'><a id='mulu886' />
<p class='h2'>壽純哲和尚</p><p style="text-indent:0em" class="lg-abnormal"><div class='lg-row'>聲光早著邁同儔百丈津梁據上流鯨釣今看垂激水獅絃昔撫振中州遙瞻海上籌添屋應笑人間杖刻鳩無位真人長浩劫火雲堆裏駕慈舟</div>
</p></div>
<div class='div-other'><a id='mulu887' />
<p class='h2'>送龍牙中巖和尚赴都門</p><p style="text-indent:0em" class="lg-abnormal"><div class='lg-row'>剪雲將補破袈裟落葉堆堆覆結跏千里同風來楚客一杯水渡自龍牙欲恢祖域清魔斧特詣都門叩帝家盛世於今隆外護宗壇終復看拈花</div>
</p></div>
<div class='div-other'><a id='mulu888' />
<p class='h2'>酬縉紳劉木齋護法見過留詠</p><p style="text-indent:0em" class="lg-abnormal"><div class='lg-row'>空林養拙戶常關古柏陰森盡日閒結課人來溫洛社栽蓮客到白香山齋清古水聞高詠石瘦寒梅見破顏攜手橋頭重話別紛紛倦翼鳥飛還</div>
</p></div>
<div class='div-other'><a id='mulu889' />
<p class='h2'>癸亥冬初解金粟院事口占志喜</p><p style="text-indent:0em" class="lg-abnormal"><div class='lg-row'>纔欣無事到林丘一榻翛然萬慮休脫木棲鴉渾似葉荒雲宿鷺靜如秋窗前雪褁梅爭放石外煙消竹自幽從此萍蹤無定止暫將幽興寄溪頭</div>
</p></div>
<div class='div-other'><a id='mulu890' />
<p class='h2'>雪</p><p style="text-indent:0em" class="lg-abnormal"><div class='lg-row'>如梅似絮亂空飄一色虛明望裏遙白占疏林先樹見翠埋欹竹幾枝饒淺深莫辨溪邊路高下難分水面縱使世間煩熱處自從經冷便魂銷</div>
</p></div>
<div class='div-other'><a id='mulu891' />
<p class='h2'>雪中寄懷劉木齋</p><p style="text-indent:0em" class="lg-abnormal"><div class='lg-row'>飄飄瑞雪滿園林靜掩松門宿霧沉定缽香傳鐘鼓暗虛簷梅拂草茅陰詩懷頓發高人句大地開明古佛心訪戴無能重覓棹空將幽思付閒吟</div>
</p></div>
<div class='div-other'><a id='mulu892' />
<p class='h2'>雪中簡劉叔子</p><p style="text-indent:0em" class="lg-abnormal"><div class='lg-row'>閉戶常終日堆堆雪滿林靜中無世慮淡處見禪心蝶夢隨莊化雞談羨宋深吟懷思叔度悵望野雲沉</div>
</p></div>
<div class='div-other'><a id='mulu893' />
<p class='h2'>塔院新居<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>塔院欣初住方塘始結冰簷棲巡凍鳥雪片灑寒燈永日誰相得干時我不能往來溪上路拄杖一枝藤</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>安拙從吾志衡門興自嘉烹茶吟月色鄰笛落梅花葉滿林間路鷗眠渚上沙從來疏懶性應得看流霞</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>茅屋東林側柴門傍水開石邊幾個竹窗外數枝梅客為看花至僧多禮塔來悠然逸興遠竟口一徘徊</div>
</p></div>
<div class='div-other'><a id='mulu894' />
<p class='h2'>虎堂和尚繼席金粟賦贈</p><p style="text-indent:0em" class="lg-abnormal"><div class='lg-row'>祖擔重挑借息肩從來法社著英賢山頭躍鯉聞新唱室內傳燈憶舊緣翠竹風敲聲愈古靈松雪老色偏妍看將一勺南塘水為雨為霖潤大千</div>
</p></div>
<div class='div-other'><a id='mulu895' />
<p class='h2'>懷山居</p><p style="text-indent:0em" class="lg-abnormal"><div class='lg-row'>老去心情只愛山何時歸去足清閒門常草掩塵緣少石自苔封世絕攀折木隨風供爂底引泉倩筧到廚間白雲嶺上誰收拾飛去飛來任往還</div>
</p></div>
<div class='div-other'><a id='mulu896' />
<p class='h2'>池上</p><p style="text-indent:0em" class="lg-abnormal"><div class='lg-row'>池邊竹樹接香臺殿閣參差傍水開拄杖有時閒自適看花聽鳥幾回來</div>
</p></div>
<div class='div-other'><a id='mulu897' />
<p class='h2'>留別于克大明府</p><p style="text-indent:0em" class="lg-abnormal"><div class='lg-row'>四載南塘有勝緣棠陰借蔭得安禪心空妙諦王摩詰道契真乘楊大年案牘豈知元貝葉宰官須信即金仙暫虛前席遊西土異日重栽白社蓮</div>
</p></div>
<div class='div-other'><a id='mulu898' />
<p class='h2'>留別焦大生廣文</p><p style="text-indent:0em" class="lg-abnormal"><div class='lg-row'>春城和煦靄氤氳敝褐支笻袂欲分璧水春晴延蔡國嶽蓮曉發望秦雲千村夕照鴉翻陣萬里風高鶴破群從此天涯魚信遠何時尊酒再論文</div>
</p></div>
<div class='div-other'><a id='mulu899' />
<p class='h2'>別李蔚文孝廉</p><p style="text-indent:0em" class="lg-abnormal"><div class='lg-row'>倦鳥思林欲息飛短笻支草綠還微金含柳色迎官路玉破梅香襲客衣水國天晴魚躍暖關門地迥雁行稀臨河不用多傷別自是雲情得便歸</div>
</p></div>
<div class='div-other'><a id='mulu900' />
<p class='h2'>別金粟禪林</p><p style="text-indent:0em" class="lg-abnormal"><div class='lg-row'>杖笠棲遲近四年逢場竿木只隨緣六橋花雨飄金<span class='corr'>錫</span>一徑松濤洗翠煙塔院種成棲鶴樹池塘鑿就養龍淵於今無愧林泉去更冀香幢起法筵</div>
</p></div>
<div class='div-other'><a id='mulu901' />
<p class='h2'>拜別雲老和尚塔</p><p style="text-indent:0em" class="lg-abnormal"><div class='lg-row'>千斤祖擔誠非易拄杖橫肩獨自行雖續傳燈猶愧子未能弘法尚慚生光分麈尾承先澤派衍滹沱冀後莫此日塔前空拜別淒涼風木痛含情</div>
</p></div>
<div class='div-other'><a id='mulu902' />
<p class='h2'>別金粟大眾</p><p style="text-indent:0em" class="lg-abnormal"><div class='lg-row'>一笠春風拄杖頭驪歌曉唱出林丘<span class='corr'>已</span>看師友成新席無那因緣續舊遊花發林間競蕊放雪消河畔解冰流臨岐一語無多囑祖道垂危賴爾儔</div>
</p></div>
<div class='div-other'><a id='mulu903' />
<p class='h2'>耿天逸文學以詩祖餞即席酬韻</p><p style="text-indent:0em" class="lg-abnormal"><div class='lg-row'>春日融和喜載陽玉華璀璨噴梅香乘風破浪鯤將徙布字凌雲雁正翔紫茁蘭芽增地秀紅苞杏蕊見天章何緣惠我驚人句敢惜珍藏念不忘</div>
</p></div>
<div class='div-other'><a id='mulu904' />
<p class='h2'>過汝寧留別廣慧純哲和尚</p><p style="text-indent:0em" class="lg-abnormal"><div class='lg-row'>華河正憶放參鐘歸興長於詩興濃兩隻草鞋獰似虎一條拄杖活如龍煩君壯志宗當振愧我殘年老更慵此日淮康相話別春晴客路草茸茸</div>
</p></div>
<div class='div-other'><a id='mulu905' />
<p class='h2'>過汝州風穴留別滄涵和尚</p><p style="text-indent:0em" class="lg-abnormal"><div class='lg-row'>祖道垂危正及秋全瞻砥柱屹中流障回汝海千波靜坐斷雲峰萬壑幽柏釀泉聲鄰翠巘風敲竹韻入高樓何時再詰風旛論共掃莓苔坐石頭</div>
</p></div>
<div class='div-other'><a id='mulu906' />
<p class='h2'>酬張自維處士</p><p style="text-indent:0em" class="lg-abnormal"><div class='lg-row'>四載離關內重來更覺新露桃初放蕊官柳正知春社享民扶醉田歌韻絕塵柴桑良有士尚憶虎溪人</div>
</p></div>
<div class='div-other'><a id='mulu907' />
<p class='h2'>春日過韋曲</p><p style="text-indent:0em" class="lg-abnormal"><div class='lg-row'>雪盡郊原百草生春和處處有啼鶯柳遮翠陌煙初合花落紅畬野破耕亂石到溪流水響長林放眼遠山晴滄桑幾度非韋曲野老猶傳舊日名</div>
</p></div>
<div class='div-other'><a id='mulu908' />
<p class='h2'>過百塔寺紫谷和尚</p><p style="text-indent:0em" class="lg-abnormal"><div class='lg-row'>石徑穿雲到翠微日高山寺未開扉閒中品物輸龍象物外煙霞信衲衣塔隱靈松蘿欲放花銜深谷鳥方歸山居道者忘塵慮獨坐蒲團久息機</div>
</p></div>
<div class='div-other'><a id='mulu909' />
<p class='h2'>圖撫臺過訪<span class='note-inline'>(諱爾宸乙未鼎甲)</span></p><p style="text-indent:0em" class="lg-abnormal"><div class='lg-row'>蕭條門徑不堪憂車馬何緣肯一遊色映雕甍搖棨戟香浮金韉駐驊騮久知姓字參龍榜<span class='corr'>已</span>睹奎文壓虎頭攬轡澄清天下望忘機未許狎輕鷗</div>
</p></div>
<div class='div-other'><a id='mulu910' />
<p class='h2'>楊子簡文學以詩見貽次韻答謝</p><p style="text-indent:0em" class="lg-abnormal"><div class='lg-row'>松煙濤聲入夢流驚回明月到梁頭人懷短髮心同素竹對長竿笻共遒展卷豈能齊上策看山還復步平疇何緣寄我瓊瑤周快意如登謝眺樓</div>
</p></div>
<div class='div-other'><a id='mulu911' />
<p class='h2'>酬韓山公文學</p><p style="text-indent:0em" class="lg-abnormal"><div class='lg-row'>得幽棲不買山鄰居近喜接禪關文章虎繡三川外世業龍圖八水間醒眼談能忘物去醉心終是愛雲還獅床待坐何時借四大空空只自閒</div>
</p></div>
<div class='div-other'><a id='mulu912' />
<p class='h2'>晝寢</p><p style="text-indent:0em" class="lg-abnormal"><div class='lg-row'>花落禪房厚作茵老榆木枕就閒身簷前雀鬥驚回夢階下蟻爭<span class='corr'>已</span>聚塵斷壁走蝸文字古空林過兩石苔新誰將伎倆隨莊蝶嗟彼蘧蘧負一春</div>
</p></div>
<div class='div-other'><a id='mulu913' />
<p class='h2'>紅木槿花</p><p style="text-indent:0em" class="lg-abnormal"><div class='lg-row'>滿樹嫣然蜀錦堆群芳落盡蝶蜂來光含瑪瑙英初結色孕燕支蕊乍開六月火雲燒不死一林香氣暑還裁靜觀道者情元幻缽底松花得共陪</div>
</p></div>
<div class='div-other'><a id='mulu914' />
<p class='h2'>除夕壽張副戎</p><p style="text-indent:0em" class="lg-abnormal"><div class='lg-row'>高牙風拂動長安臘盡春回朔氣寒雪噴玉梅開虎帳桃迎金母餽螭盤稱觴士躋元戎府推轂鶯遷上將壇獻歲明朝欣令節長庚光耀五雲端</div>
</p></div>
<div class='div-other'><a id='mulu915' />
<p class='h2'>白木槿花</p><p style="text-indent:0em" class="lg-abnormal"><div class='lg-row'>皎皎枝頭冒暑開清香時拂妙高臺絕塵自是冰心老傲熱還從雪嶺來天上銀河乘夜淨人間玉樹逐鸞回幽芳未許他相並游戲蟾蜍莫浪猜</div>
</p></div>
<div class='div-other'><a id='mulu916' />
<p class='h2'>偶興</p><p style="text-indent:0em" class="lg-abnormal"><div class='lg-row'>翠靄重重祗樹林山廚宿雨曉煙沉花光寒映墻頭濕柳色風搖屋角深四野草萊宜祖意滿庭松柏靜人心懶殘別有超方句未許時流造次吟</div>
</p></div>
<div class='div-other'><a id='mulu917' />
<p class='h2'>長安舊城</p><p style="text-indent:0em" class="lg-abnormal"><div class='lg-row'>策蹇南來人古城綠雲金地菜花生柳舒官道青垂影鳥搆危巢屋傍鳴蔬圃緋連開杏色柴門靜掩讀書聲西方原隰消磨盡野老紛紜試耦耕</div>
</p></div>
<div class='div-other'><a id='mulu918' />
<p class='h2'>壽馬副戎</p><p style="text-indent:0em" class="lg-abnormal"><div class='lg-row'>薰風拂拂火雲屯天大將軍此現身五百期昌名碩士三千桃實獻真人威行邊塞烽煙靜澤及關河雨露新暢好豐功榮八座登壇早<span class='corr'>已</span>卜楓宸</div>
</p></div>
<div class='div-other'><a id='mulu919' />
<p class='h2'>過普濟菴贈徹宗上人</p><p style="text-indent:0em" class="lg-abnormal"><div class='lg-row'>離城未十里南面是終南塔占雲松古花沉露朵酣閑欹臨蘚石自掃啟香龕眾數酬人問前三與後三</div>
</p></div>
<div class='div-other'><a id='mulu920' />
<p class='h2'>圖制臺見過</p><p style="text-indent:0em" class="lg-abnormal"><div class='lg-row'>庭際陰移樹影斜鑣鳴歷歷近山家光生畫戟朱纓麗劍列星文柴氣賒虎雲屯圖甲士龍旗風動駐雲騧山堂不盡談心曲鼓角聲催候晚衙</div>
</p></div>
<div class='div-other'><a id='mulu921' />
<p class='h2'>胡君儔文學以遊牛頭寺<span class='corr'>佳</span>什見貽次韻<span class='note-inline'>(三首)</span></p><p style="text-indent:0em" class="lg-abnormal"><div class='lg-row'>見說牛頭寺層岩最上頭田衣僧畎畝石瀨鷺汀洲興至情都遣詩成景盡收何時策杖去日日共追遊</div>
</p></div>
<div class='div-other'><a id='mulu922' />
<p class='h2'>壁間韻</p><p style="text-indent:0em" class="lg-abnormal"><div class='lg-row'>名山勝地足遊觀石磴縈紆上幾盤樹色一林春入翠花光滿院露凝寒壁間題詠多詞客潭底潛龍少釣竿遙望終南岩壑好又拖拄杖過層巒</div>
</p></div>
<div class='div-other'><a id='mulu923' />
<p class='h2'>少陵祠韻</p><p style="text-indent:0em" class="lg-abnormal"><div class='lg-row'>詩學從來仰大成當年藻思動神京荒祠宿莽鴟頭暗野店炊煙谷口橫海內文章人盛昔夔州詞賦氣還生豪吟<span class='corr'>已</span>逐空山盡騷客由含弔古情</div>
</p></div>
<div class='div-other'><a id='mulu924' />
<p class='h2'>布撫臺見過</p><p style="text-indent:0em" class="lg-abnormal"><div class='lg-row'>金勒郊巡到上方朱纓簇簇禮空王伊周世業勳名重夔契經綸撫字良午夜月明關塞靜中書風動墨池香宸指日遷調鼎佇看鹽梅沛澤長</div>
</p></div>
<div class='div-other'><a id='mulu925' />
<p class='h2'>壽咸寧白友梅明府</p><p style="text-indent:0em" class="lg-abnormal"><div class='lg-row'>氤氳紫氣接香臺道是吾公嶽降來仙使翩翩迎玉珮梅英冉冉拂霞杯河陽續著花多種魏闕名高錦讓裁此日關中欣介壽弧光早<span class='corr'>已</span>近三台</div>
</p></div>
<div class='div-other'><a id='mulu926' />
<p class='h2'>酬華州郭茂遠文學寄懷原韻</p><p style="text-indent:0em" class="lg-abnormal"><div class='lg-row'>雲峰遙望華山尖喜和新詩筆數拈每歎人龍懷馬岌難裁別恨賦江淹心齋<span class='corr'>已</span>見形神化面壁競聞世口箝為語折中高尚士時清不用更求潛</div>
</p></div>
<div class='div-other'><a id='mulu927' />
<p class='h2'>送僧之峨嵋</p><p style="text-indent:0em" class="lg-abnormal"><div class='lg-row'>見說峨嵋去幽懷憶昔時岩深千丈雪樹老萬年枝有夢勞傾想無愁惜別離峰頭如到日為念爾題詩</div>
</p></div>
<div class='div-other'><a id='mulu928' />
<p class='h2'>葛制臺見過</p><p style="text-indent:0em" class="lg-abnormal"><div class='lg-row'>雪霽空明映遠山旌旗閃爍到禪關風吹鼓角威聲壯日射金田曙色閑問法竟能忘世相籌邊早<span class='corr'>已</span>靖驕頑賢臣不待王褒頌知在凌煙第一班</div>
</p><p style="margin-left:1em">關中八景朝邑朱明府繪圖題詠勒石於長安費宮之墨峒一時聞人韻士競相屬和偶客過子曰師於宗門通文字禪可能為我一一詠乎遂應之各賦一首。</p>
</div>
<div class='div-other'><a id='mulu929' />
<p class='h2'>太白積雪</p><p style="text-indent:0em" class="lg-abnormal"><div class='lg-row'>山客積素凝清標夕陽西映光迢遙峨峨顥色絕氛千古萬古摩雲霄猿鳥飛攀不敢度仙客碁蹤恐亦誤變幻須臾煙霧橫瑤臺瓊室知何處</div>
</p></div>
<div class='div-other'><a id='mulu930' />
<p class='h2'>舉嶽仙掌</p><p style="text-indent:0em" class="lg-abnormal"><div class='lg-row'>華嶽峰頭有奇異五指參差撐絕壁雪霽高懸掌跡明攫霧拏雲搏白日傳聞巨靈擘此山東措王屋西不還神功浩杳難可測層崖空望不可攀</div>
</p></div>
<div class='div-other'><a id='mulu931' />
<p class='h2'>咸陽古渡</p><p style="text-indent:0em" class="lg-abnormal"><div class='lg-row'>碧葦紅蓼兩岸斜沿汀鳧雁圖平沙車馬黃塵來何處渡頭競立心紛挐白波篙動羅紋捲水勢吞空客路遠到岸爭聲語亂譁日腳明邊看策蹇</div>
</p></div>
<div class='div-other'><a id='mulu932' />
<p class='h2'>灞柳風雪</p><p style="text-indent:0em" class="lg-abnormal"><div class='lg-row'>風弄柔條柳欲折狂花飛作江天雪三川秀色掩糢糊灞水沆漭聲決決撲地成團吹作堆行看客騎共徘徊忽然捲盡青山出紫燕翩翻掠徑來</div>
</p></div>
<div class='div-other'><a id='mulu933' />
<p class='h2'>曲江流飲</p><p style="text-indent:0em" class="lg-abnormal"><div class='lg-row'>春水年年綠滿地遊人口日鬥花枝酣觴側側搖波影翻手探囊索賦詩翠輦不來春已老陌上殘紅空自好為囑封家十八姨殷勤點綴池邊草</div>
</p></div>
<div class='div-other'><a id='mulu934' />
<p class='h2'>雁塔展鐘</p><p style="text-indent:0em" class="lg-abnormal"><div class='lg-row'>露下客衾寒氣重鐘聲何處驚殘夢隱隱城南半徹天星沒銀河光欲動鄰雞聲亂隔垣啼曙色微茫日漸曦款段欲騎出門去滿地炊煙竹院述</div>
</p></div>
<div class='div-other'><a id='mulu935' />
<p class='h2'>草堂煙霧</p><p style="text-indent:0em" class="lg-abnormal"><div class='lg-row'>鐘磬訇訇度雲水塔尖隱隱露山麓炊煙散作霧滿川樓閣微茫隔村屋板橋橫接竹問扉數疄紫芋黃精肥十萬紅塵飛不到樹裏時見一僧歸</div>
</p></div>
<div class='div-other'><a id='mulu936' />
<p class='h2'>驪山晚照</p><p style="text-indent:0em" class="lg-abnormal"><div class='lg-row'>殘日林光潑翠巘鴛瓦鱗鱗砌宮殿繡嶺春殘花事稀溫湯香逼浮金韉麗姬烽火聞自周華清宮漏說唐留遊人博醉橫山麓臥看紅紫眩峰頭</div>
</p></div>
<div class='div-other'><a id='mulu937' />
<p class='h2'>寄懷李雪岩參軍</p><p style="text-indent:0em" class="lg-abnormal"><div class='lg-row'>蓬心無日不西州憶別經年又復秋鄉國幸同居錦水詩懷喜共話林丘延平道在誰知<span class='corr'>己</span>倚馬才雄自少儔欲寄魚書清渭遠蒹葭極目思悠悠</div>
</p></div>
<div class='div-other'><a id='mulu938' />
<p class='h2'>喜晴</p><p style="text-indent:0em" class="lg-abnormal"><div class='lg-row'>宿雨今方霽閒愁得暫寬苔荒多屐齒溜盡少風湍村落斜陽裏岡巒夕照殘穀登完歲歉殊覺有餘安</div>
</p></div>
<div class='div-other'><a id='mulu939' />
<p class='h2'>百塔晚望南五臺</p><p style="text-indent:0em" class="lg-abnormal"><div class='lg-row'>臨風倚杖立黃昏畏虎人家早閉門蔓草離披山下寺炊煙歷亂水邊村峰敲磬落飄空度谷唱樵歸宿霧屯遙望五臺天色暮瀑花濺石動雲根</div>
</p></div>
<div class='div-other'><a id='mulu940' />
<p class='h2'>樊川</p><p style="text-indent:0em" class="lg-abnormal"><div class='lg-row'>青陽舒節候拄杖亦幽尋春色花包藥泉聲石漱琴傍村連竹塢夾徑落槐陰意念樊川久沿溪不厭深</div>
</p></div>
<div class='div-other'><a id='mulu941' />
<p class='h2'>壽西安董太尊</p><p style="text-indent:0em" class="lg-abnormal"><div class='lg-row'>金風初振絡緯啼申甫維靈又降西仙馭青來鸞作使關門紫映氣為霓百城屏翰瞻寮寀五褲歡歌聽庶黎此日九如申祝頌徵書乘傳有沙堤</div>
</p></div>
<div class='div-other'><a id='mulu942' />
<p class='h2'>酬陸伯彩文學遊牛頭寺原韻</p><p style="text-indent:0em" class="lg-abnormal"><div class='lg-row'>牛頭岩寺古見說好林間松老龍鱗集雲深鶴夢閒道心生寂歷塵世絕追攀往往投焛客將金欲買山</div>
</p></div>
<div class='div-other'><a id='mulu943' />
<p class='h2'>酬駱子昌胡源緒于飛遠諸文學賞牡丹原韻五首</p><p style="text-indent:0em" class="lg-abnormal"><div class='lg-row'>詞客名花兩會難新詩貽勝九還丹禪心<span class='corr'>已</span>逐孤雲靜色相空空孰解看</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>天涯蹤跡遇為難見說群公詠牡丹何幸高吟叨一和几前吮筆幾回看</div>
</p><p class="head3">其三</p>
<p style="text-indent:0em" class="lg-abnormal"><div class='lg-row'>世事誰將較易難蕊珠不羨說金丹繁華過眼空塵蹟好對花王秉燭看</div>
</p><p class="head3">其四</p>
<p style="text-indent:0em" class="lg-abnormal"><div class='lg-row'>洛下品題見<span class='corr'>己</span>難梵宮幽寂秀凝丹蝶蜂漫鬥穿翎錦留待詩人取次看</div>
</p><p class="head3">其五</p>
<p style="text-indent:0em" class="lg-abnormal"><div class='lg-row'>藐姑仙子並還難一捻腥紅似染丹盡日飛觴留客醉香光猶隔霧中看</div>
</p></div>
<div class='div-other'><a id='mulu944' />
<p class='h2'>壽長安郭乾一明府</p><p style="text-indent:0em" class="lg-abnormal"><div class='lg-row'>晴和晷運喜初陽嶽降春城此日良杏吐紅霞方[日*夾]水蘭苞紫砌正吹香民謠<span class='corr'>已</span>驗關中化帝齎還瞻魏闕光方外久知容借座向妨介壽一稱觴</div>
</p></div>
<div class='div-other'><a id='mulu945' />
<p class='h2'>酬張益君文學</p><p style="text-indent:0em" class="lg-abnormal"><div class='lg-row'>柴門一望[目*署]煙橫雲樹蒼茫隔近城新竹乍看青玉出榴花偏照碧窗明翰香忽起龍蛇潤藻句俄傳燕雀驚欲就趨庭陪鯉對不堪懶性許誰爭</div>
</p></div>
<div class='div-other'><a id='mulu946' />
<p class='h2'>即景柬張稚恭</p><p style="text-indent:0em" class="lg-abnormal"><div class='lg-row'>春去郊園蝶粉輕深林古寺尚寒生花英檻外飛無影燕語梁間聽有聲霧倦千山朝旭靜村連萬樹晚霞晴共將茗碗消凡福來往香臺不厭頻</div>
</p></div>
<div class='div-other'><a id='mulu947' />
<p class='h2'>雨霄望青華山</p><p style="text-indent:0em" class="lg-abnormal"><div class='lg-row'>咫尺青華未可通上方臺殿碧雲籠樵歸山徑莓苔滑鳥啄村園柿子紅澗底聲喧連日雨簷前鐸報一天風明朝拄杖憑虛上萬井千畦眺眼中</div>
</p></div>
<div class='div-other'><a id='mulu948' />
<p class='h2'>從青華至翠微山靜陽真士菴</p><p style="text-indent:0em" class="lg-abnormal"><div class='lg-row'>鳥道盤空上紆迴石磴斜探奇踰翠嶺乘興過青華樹杪危峰墮雲根宿莽賒香清芝浥露澗響瀑飛花薜荔巖多隱莓苔徑半遮林翻猿振嘯石迸竹抽芽遠岫排為障細流匯作洼名山真可樂塵世寂無譁髮素憐渠瘦心灰愛爾<span class='corr'>佳</span>數椽堪偃息共此老煙霞</div>
</p></div>
<div class='div-other'><a id='mulu949' />
<p class='h2'>宿翠微山</p><p style="text-indent:0em" class="lg-abnormal"><div class='lg-row'>暫借峰頭一宿眠身輕猶在史多天欲知現業無岐徑<span class='corr'>已</span>料前因有勝緣夜靜風來號古木山深雨過響流泉幽情自是清人骨好待開池種白蓮</div>
</p></div>
<div class='div-other'><a id='mulu950' />
<p class='h2'>贈西安許<span class='corr'>糧</span>臺陞雲南總窗</p><p style="text-indent:0em" class="lg-abnormal"><div class='lg-row'>龍命分符出御墀奚囊琴鶴更清奇供需直駕蕭何術強富寧誇劉晏儀勵節一壺冰玉映憲邦百度豸輪樊新秋喜接新遷報願偕滇南寇一時</div>
</p></div>
<div class='div-other'><a id='mulu951' />
<p class='h2'>西安董太尊偕咸長兩邑侯過訪</p><p style="text-indent:0em" class="lg-abnormal"><div class='lg-row'>山寺倏然到宰官蕭條門徑不生寒言中透脫機先峻句裏藏鋒道覺寬色映翠蘿朝雨過聲傳嬌語暮鶯歡宦情肯覓消閑地滿目雲松不厭看</div>
</p></div>
<div class='div-other'><a id='mulu952' />
<p class='h2'>玄都觀</p><p style="text-indent:0em" class="lg-abnormal"><div class='lg-row'>當年形勝說玄都觀裏千桃樹<span class='corr'>已</span>無不見星官占斗極惟看村舍起田廬狐穿土穴藏高塚鶴去仙壇盡宿鳥紫氣銷沉蹤跡杳長空夜夜月輪孤</div>
</p></div>
<div class='div-other'><a id='mulu953' />
<p class='h2'>壽總河王制臺</p><p style="text-indent:0em" class="lg-abnormal"><div class='lg-row'>名稱四得壽居先弧矢重看此日懸寶瑟聲聞仙子駐瑤華香度海桃鮮功超大禹齊前聖績懋平江裕後賢咫尺三台咸屬望萬年歡奏樂鈞天</div>
</p></div>
<div class='div-other'><a id='mulu954' />
<p class='h2'>贈天童慰弘和尚</p><p style="text-indent:0em" class="lg-abnormal"><div class='lg-row'>聲光赫奕仰天童崛起皋亭道獨雄三尺青萍全殺活一條白棒打虛空山花映水生紅浪野鳥呼人下翠叢應是祖翁家法在佇看寰海振宗風</div>
</p></div>
<div class='div-other'><a id='mulu955' />
<p class='h2'>楊子渡</p><p style="text-indent:0em" class="lg-abnormal"><div class='lg-row'>萬里長江水扁舟渡去輕金山看有寺鐵甕擬無城浪拍鼉聲震波翻日色明從來湖海志更欲釣鯤鯨</div>
</p></div>
<div class='div-other'><a id='mulu956' />
<p class='h2'>嘉興煙雨樓</p><p style="text-indent:0em" class="lg-abnormal"><div class='lg-row'>鴛水湖邊煙雨樓高城日上涌江流憑欄俯瞰千門曉觸目豪吟萬里秋方外乾坤輪野衲閒中日月讓輕鷗蒹葭極盡滄波外應有羊裘在釣舟</div>
</p></div></div>
<p class='juan'>憨休和尚敲空遺響卷第十二<span class='note-inline'>(終)</span></p>
</div><!-- end of div[@id='body'] -->
</body></html>