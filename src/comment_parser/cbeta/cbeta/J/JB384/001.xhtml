<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>憨休禪師敲空遺響</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>序</p><p>嘗見今之學佛者淺嗜墨兵嚼蠟膚言矢口堂皇以為世間文辭不過是矣且曰教外傳宗不立文字遂局見於甕天牖日亦可哂也彼焉知大釋迦文佛盡世間解吐廣長舌說三藏經文詞義浩博茫若望洋如吾儒者胸藏四庫腹笥二酉龍蒸虎蔚妙奪天機之巧若非耽蠹有年書繙藜閣者豈能搦管思元落紙語粹疇謂不學而能之乎憨休和尚學貫華竺器偉達能法性超宗道弘通變禪餘之暇因事導物寓境寫情故有文詞錄在叢席乙丑夏余客長安過訪興善見案頭一帙名曰敲空遺響展讀之如商彝周鼎高古清奇宗旨俱墳典中來拔秀揚芬鑿鑿可式文薈藝苑正大以敦倫辭取騷選博綜以盡理翰類蘇李辭達而旨明詩近陶韋沖澹以入格其間波瀾跌宕一吐一吞極盡風雲之態如霞布天衢光輝奪目師之道之禪不可得而知以師之才之學於斯可見雖世之專學名家猶有所不逮也豈獨釋氏之學者藉為指南而吾儒之欲造作者之場者亦當寄徑於茲矣故樂序其首表而出之以公諸宇內云。</p>
<p style="margin-left:8em">邰陽王錫命拜撰</p>
</div>
<div class='div-other'>
<p class='h2'>序</p><p>憨休老人主北方禪宗第一拈花之座其燈分白鳳穴雲峨喜和尚所以超馬祖匹臨濟而直上之曹谿之派當泛漲洪流以應此瑞者歟棒頭喝下另集餘音僅成一編名曰敲空遺響類皆文詞詩翰淵源私淑當有自來文聿本乎秦漢理不詭於周孔活字天風流音笑電而濁世界中睹此靈葩不翅石墜塵驚珠輝夜朗咳玉粲花似群仙之相笑噴風曳練類列駿之雄奔千巖爭秀萬籟競鳴信乎獅筋之琴一撫則諸絃絕響金烏之曜纔出則爝火頓除斷非簇錦攢花充飾祖園者所可比儗也余愧蹄涔望彼海若然轟雷掣電大雅雄篇可咀囓而得之菜根齒頰間。</p>
<p style="margin-left:0em;text-indent:2em">時康熙甲子仲秋之吉濟南楊<span class='corr'>諤</span>言走筆書於興善丈室</p>
</div>
<div class='div-xu'><a id='mulu3' /><p>原書闕</p>
<p>又笑曰究竟非空天空空耳倏然而雷霆震山空空耳倏然而萬木鳴木之鳴孰敲之風飆敲之也雷之震孰敲之陰陽敲之也倏然而雷止風歇天復空空山復空空過去空空現在空空未來空空故曰究竟是空然谷神不死萬響攸生故曰究竟非空余曰凡天地間有形之物有壞無形之物無壞陰陽風飆無形者也無形即空陰陽敲雷霆風飆敲木竅是以空敲空空生響空無盡響亦無盡空無壞響亦無壞故歷恒河沙劫以來打空無棒割空無刀燒空無火溺空無水故三教聖人杷柄在空或曰無知空空或曰空無所空或曰萬法歸空空之時義大矣哉師笑而不答予送師師空去予空歸。</p>
<p style="margin-left:9em">關中李柏敬題</p>
</div></div>
<div class='div-other'><a id='mulu4' />
<p class='h1'>敲空遺響全集目錄</p>
<ul class="">
<li>序文</li>

<li>卷第一
<ul class="">
<li>碑記</li>

<li>序</li>

<li>傳</li>

<li>行狀</li>
</ul></li>

<li>卷第二
<ul class="">
<li>塔銘</li>

<li>辭</li>

<li>賦</li>

<li>祭文</li>

<li>牒</li>

<li>說</li>

<li>題跋</li>
</ul></li>

<li>卷第三
<ul class="">
<li>疏引</li>

<li>閒語</li>
</ul></li>

<li>卷第四
<ul class="">
<li>啟</li>
</ul></li>

<li>卷第五
<ul class="">
<li>尺牘<span class="note-inline">(上)</span></li>
</ul></li>

<li>卷第六
<ul class="">
<li>尺牘<span class="note-inline">(下)</span></li>
</ul></li>

<li>卷第七
<ul class="">
<li>像讚</li>
</ul></li>

<li>卷第八
<ul class="">
<li>偈</li>
</ul></li>

<li>卷第九
<ul class="">
<li>詩</li>
</ul></li>

<li>卷第十
<ul class="">
<li>詩</li>
</ul></li>

<li>卷第十一
<ul class="">
<li>詩</li>
</ul></li>

<li>卷第十二
<ul class="">
<li>詩</li>
</ul></li>
</ul></div>
<p class='juan'><a id='mulu5' />憨休和尚敲空遺響卷第一</p><p class="byline">關中張恂稚恭編閱</p><p class="byline">益州記室繼堯校訂</p>
<div class='div-other'><a id='mulu6' />
<p class='h1'>碑記</p>
<div class='div-other'><a id='mulu7' />
<p class='h2'>重修廣教禪院碑記</p><p>竊嘗論之招提之設周秦未與也自摩騰入漢兆白馬以開基僧會來吳載赤烏而表瑞魏晉以降上而王都邦邑下而鄉井閭閻莫不精嚴紺宇崇祀以妥安西方大聖人之像焉然後鴿苑蜂臺星分碁布始駸駸乎真丹君子之國則不第林雕樾繪盤斗拱以連雲寶蓋金幢革鳥翬而飛漢抑聖世運數之所至實生人福業之所召故東林起而山神降力寶梵拓而許掾重來良由象馭日輪運慈心而援溺苦海迦音鹿苑廣悲智以解縛迷途化洽生靈奚翅人天萬億光絢剎土豈限世界三千自是感應道交非徵發期會有不可思議者詎無自而然哉廣教禪院去咸陽東北路一由旬邑乘載秦始皇時望彝宮故址也山川清遠土壤膏瘦萬仞蓮峰面終南而聳翠千莊錦樹背涇湄以披紅襟擴三川挹義天之清露帶縈八水澄幻海之昏波信靈真之淵藪關內之勝地也始刱於唐之則天曰周隆寺敕額於宋之元祐曰顯慶院金大定中有普滿法師講經於此敕賜今額元至元初禪僧廣璣重修大殿中塑接引佛一軀高丈六尺四壁畫八如來文殊維摩觀音諸大士及天龍八部金剛神筆機生動有唐人墨意往來遊觀者繩繩不絕蓋當時名士筆也故寺有三絕之稱至正間高弟惠崇相沿繼起克紹洪規明嘉靖時地震傾<span class='corr'>圮</span>院主本琮脩葺後殿塑二十四諸天像列左右焉萬曆間又有僧湛珀鳩合眾緣開拓廊廡重光梵剎至崇禎末大道凌遲中原板蕩燕雀無簷邊之宿鴻鵠多壟上之嗟茂草欞標何處訪賢于長者荒榛塞道無復問[糸*牟]缽偉人桑海<span class='corr'>已</span>來傾頹若是原夫物極則反天道周星迨我。</p>
<p>興朝世祖章皇帝金輪御宇廣運佛心四海晏安百廢思舉適今。</p>
<p>上嗣位之四年歲在乙巳有某某二比丘振錫來秦栖神此地剖塵拾礫載懷興緝之心除穢剪蒿矢發僝脩之願於是貲捐八社鐸震十方庀工鳩材董建祖師伽藍二殿及雲堂香廚方丈各三楹裝塑韋馱監齋二大士像旋請寶葴律師弘傳戒法先是某銳志苦行站立釘關某亦相次捨身烏獲同任信爾聲傳谷應萬姓傾心又得其徒某等共相協力贊成其事復建東西禪堂各五楹內塑觀音地藏龍王龍女道明達辯像六尊皆金飾焉緬唯勝緣難搆非荷擔如來大法者力不能支甲寅春住持某議同八社削牘迎余以尸席之於時寮舍虛廠猶未整飾無何陸起龍蛇中外搔動余亦退居興福丙辰秋某過余而言曰廣教鼎新不憚觔疲骨瘁者歷十有三載矣今始落成將見殿閣凌空昱金烏而煥彩幡燈轉燄皎玉兔以澄輝鐘鼓聞天外之聲香雲遏林端之磬事頗斯寢志願克諧但非為兒孫謀安宅計願諸善知識弘道利生共結般若之緣耳前蒙開堂振響遐邇趨風來學有歸如水就下靈山一會儼然未散炳千古之慧燄關萬世之祖基是誠肇於師也恐世遠難名匪言曷載敢請為記以劖之石昭示後之繼斯席者庶得相沿媲美俾勿隳裂亦杜絕夫有力負壑者之源其為祖庭計不亦遠且悉乎余善其說謂之曰吾聞君子創業垂統為可繼也屢見今之營建者莫不初假叢林之名易求緣幹成則定為恒產貽諸子孫日久則分為房頭習為應院趨名奔利互相魚而高宿禪衲尚不得過門一窺欲望水雲義聚共相安住不亦難矣哉嗟乎是陷泥犁之坑塹壞法之厲階也況有為非實佛祖所訶陵谷變遷楊岐拒衲子之請人天有漏梁主來達磨之譏百丈以前無住持事凡今住持之高踞叢林非古也百丈之後因時制宜方廣居而蓄眾迺分職以司存子欲倣百丈之典型師表萬世使創業有繼婆心良苦姑為子記之其號令人天鞭龍笞象又永賴夫後之據方丈之善知識者慚余固陋寡學不文秉筆汗顏敘事難既兜率內院常白寂子之惟布髮掩泥親受燃燈之記云爾重修八關菩薩殿記。</p>
<p>大哉吾佛之教也其慈也溥其惠也洽醒巨夢於長夜舟沉溺於四生開劫導迷歸淨土於十念設權致變闡尸羅於一朝雖五教三乘匯眾流於性海十界九地總不出乎自心萬善不同同歸於致所以法流東震派天下郡城山林廟貌崇敬靡不有之況秦稱天下雄籓第一而寺宇猶林乎其盛也八關堂在會城之中不知創自何時年深代遠風雨銷鑠堂殿傾頹固處通衢往來憧憧者亦低頭合掌而布金之念獨不能發適三韓某居士者相從督院來駐於秦善性天成懿德是好樂輸<span class='corr'>己</span>資發心修葺經始於<span class='corr'>己</span>未仲夏之初落成於孟冬中浣之望數月之間前後殿堂金碧輝映其中佛菩薩及十王諸聖像煥然聿新謀勒諸石以誌不朽命斗垣董文學詣燉煌請余言以記之余惟長安都會之地慧業文人多矣吾林下人奚能言之但八關齋戒趨善之妙門入道之捷徑也雖奉持者眾而八關之堂罕有建者八關齋戒尟有明者殊不知八戒是關能閉八惡不起諸過故名關也齋者齊也謂齊斷諸惡具修眾善故名齋也齋者過中不食為名戒者防非止惡為義然必於月六曰八王曰者何也月六日乃四天王下察人間善惡故也八王者八節也天地諸神陰陽交代於是日持齋奉戒則過除而福廣也然八戒唯一日一夜持者蓋居家緣累不能頓脫塵勞故云一日一夜而為長齋使人人得而易行日久則慧生相遣由淺入深明正因以出生死脫有漏以證菩提此吾佛世尊大哀曠濟拯拔群生曲垂善巧之方便耳方今某善士修崇八關之堂匪但增其樂果意在與人為善大有補於世教人心者功德豈淺鮮哉嗟乎眾生之沉寐也久矣佛以關戒為木鐸唯善士能克振而興起之誠苦海之津梁火燄中之芙蕖也遂為記之冀法苑塵清扇真風於末運靈臺霧淨麗慧日於中天云爾。</p>
</div>
<div class='div-other'><a id='mulu8' />
<p class='h2'>供水陸緣起碑記</p><p>山不在高有仙則名故宇內名山大川勝絕之地莫不皆假人而後傳如崆峒之以廣成富春之以嚴光隆中之以孔明廬嶽之以遠公地得人顯人以道彰而人傑地靈其間橫雄顯發以各揚其道者又獨讓吾沙門鈞陽西南四十里有文殊寺在昭代時為周邸所建自滄桑以來堂殿丘墟鞠為茂草數十年間<span class='corr'>已</span>為狐兔之窟宅矣壬子春吾法弟虎堂和尚來憩於斯日與衲子輩剪荊榛闢蒿萊並日而食縛苑而居不一載遂成法席而文殊寺名始彰彰焉於遠聞也和尚指南迷途慈心普攝四方尊仰檀信填門然第一義諦不假言傳其如白雪陽春調高和寡雖佛性種子人人本具若未遇緣不能開發欲發善芽須緣福種所以尊象教為闡法之因崇佛事乃慶人之要於是集諸善信示以水陸因緣但功果浩大費用不資為慮也善信某跽前而白之曰和尚欲施大法度我群迷地雖偏隅其好善樂施之心人皆有之勿慮繁難願成勝事既而與諸從事者日著躊躕經營畫度畫爾于茅宵爾索綯亟其乘屋以安廣眾間器於埏埴取粒於畎畝盈儲克蓄以備支用妙筭神出意至皆成期年之間諸事辦足思壇儀聖像而又不可得也乃虔禱諸佛願垂哀降遂詣首山果一請而諾感應道交誠心愈倍嚴列鼓吹導迎進山依儀設壇豎旛懸像將見金光晃耀花雨繽紛晨夕梵唄鐘鼓之聲達於空界遠近來觀憧憧不絕進香頂禮者日不減萬指而和尚應機接物事事得宜七日之內上下貼然信知靈山一會儼然未散向之所謂狐兔之宅今見轉為極樂之邦矣由是人心向化信根純熟發心連供如是者三載始則慮事大之難成也迫於艱苦終則欽眾善之信心也卒成其功易有之因三人同心其利斷金言非虛也癸亥秋虎堂和尚來主金粟屬余為記其事將立石寺中以告後之來者裡有繩纘余素不文性樂與人為善今此盛緣真菩提心信所筆之以識其歲月云。</p>
</div>
<div class='div-other'><a id='mulu9' />
<p class='h2'>重修翠雲山佛殿碑記</p><p>判氣初天日月所以麗其耀肇形始地川嶽所以效其靈翠雲山者亦關內之勝概雖群山峭拔而秀甲終南為南臺五峰之一草木蓊薆疊翠錦於層巒石澗鏗谹發清響於幽谷瀑布擬銀河倒瀉雲幢將玉樹排空野鳥齊鳴奏管絃於天界山花競秀噴蘭麝於岩龕誠復慕寂易從世機難染攀蘿暫憩雲鶴見留固薄伽梵晏處覺場原前緣若薰修福地奈何年移代謝殿久廢而址存谷變陵遷碑<span class='corr'>已</span>沒而石斷埋不可考知創何時適順治丁酉有楚僧某者率意尋幽棲身靈墺敝衣弔影侶猿鳥以偕居露地草眠參蛇虎而為伍七日不火食一念正思惟遠近翕然趨風樵牧歡從知善僝修在志莊嚴為誘善之門起廢從心搆結乃度生之要於是剪除榛莽畢力經營先修正殿三楹中肖釋迦佛像次脩前殿三楹再塑韋天護法廚庫僧房竟獲完美燈[木*魚]悉具金碧交輝夕梵晨鐘響荅山谷雲棟雪脊鳥革翬飛迥於煙霏空翠之表宛然竺土楞伽之峰皆十方檀信樂施之所成亦釋子道行精修之所至據終至始三十有年今始落成謀垂不朽因求余以為文勒之貞石將示後之主此山者俾繩祖武勿荒先緒余重楚僧之行願非小不得以有漏目之故記。</p>
</div>
<div class='div-other'><a id='mulu10' />
<p class='h2'>夢浮鐘記</p><p>康熙十年歲在辛亥七月既望余禪棲於風穴山中時葉望新秋晴空氣爽柏凝寒翠一榻翛然晏如也是夜將半巖壑俱寂萬籟無聲沆瀣初來林木變白人都悉寢余亦就桃而偃臥焉目方微合燈猶在檠乍明乍晦若覺若迷夢一山寺巍峨壯麗金碧交輝疑天宮殿人間有不可幾及者僧徒約有四五百人余亦預其數焉中有老宿深目玄準鳶肩脩頭呼余而囑曰子當出矣余即辭行適從余者六人長五而少一步出山麓前橫大江瀰漫萬頃莫知其所濟也余顧謂從者曰若此奈何長默而少者曰此有鉅鐘可乘而濟之余曰鐘沉物也焉可以濟乎少者曰但乘之勿慮不濟也余遂躡其耳攀其鈕鐘忽浮動心起恐怖回視六僧俱無有也波濤洶湧巨浪拍天而鐘<span class='corr'>已</span>浮於中流於斯時也上無攀仰下絕<span class='corr'>己</span>躬取捨情忘心境雙絕波浪息平泯然自靜得妙隨流任其鐘之所止而休焉須臾抵岸絕壁千尋惟怙樹一株朽根半露余盡力引之根忽中斷不知鐘所從脫而身<span class='corr'>已</span>到岸矣乃取徑沿崖而上村落廓如道豎剎竿一人結旛以揚之飄颻空中望若游龍欲就與語忽鄰單振響猛然驚覺余躍起披襟出戶視之步於中庭但見月色如畫滿地松陰雲捲長空水澄澗底喟然而歎曰是夢之奇也然鐘可以浮乎真耶妄耶是心想之所至耶吾未嘗有想遠離顛倒而夢境適來將必有所策進者耶蓋天地一夢區也萬物一夢境也人生一夢會也不知開眼是夢而更作夢中之夢是可為智者道而不可以痴者語也默而識之坐以待旦明日語諸禪友友人曰異哉予之夢也預將有以徵法燈之兆乎余曰何為其然也友人曰鐘者大器也水者智海也枯樹者歸根也剎竿者法幢也子將乘洪鐘之器游華藏智海濟度群靈歸根復命豎道場旛而弘揚法化也故為子悅之余曰無其事也皆含藏識中積習之影子所現耳況夢想不真又何有與於此哉友人曰此非渠所知也曩閱傳燈載石頭希遷禪師夢與六祖同乘一龜游泳深池之內覺而念曰龜者智也深池者性海也吾與祖師同乘靈智游性海矣今為青原之派子之所夢與彼類相若或異日有微當信吾言之不食也明年春余受風穴老人付囑友人特請濡墨以記之余曰果夢之徵耶非夢之徵耶果則是其記也若非又何記之有哉人不知夢猶覺也覺猶夢也但於夢處覺故似覺而不能覺也若能於覺處夢則雖夢而不惑夢矣夢之虛幻固不必論然鐘之浮若有可紀者子請益堅余不能無言姑筆其寱語曰記夢浮鐘。</p>
</div>
<div class='div-other'><a id='mulu11' />
<p class='h2'>遊賢山寺記</p><p>崴屠維大荒落冬十月余有事於池由北路而至於扶風之龍渠寺適善士杜姓者請齋造其居望北山崖巒蒼翠詢之土人曰賢山寺也以張橫渠讀書得各會僧至乃吾戒弟子雲居即寺之住持請余登山遂步至谷口兩峰突兀對峙如門削壁數仞似入太華深谷中沿岩皆洞穴土人曰此兵荒避亂之所鑿也進有里許棘茨滿谷無路可通摳衣躡磴而達於山下兩溪合流中臺高數十丈寺當其上草間微徑縈紆而上至一坦坳巖題羅漢洞由洞口至東澗過澗有石幢目之乃井也深三百八十餘尺轉入一洞行二三丈豁然碧天開朗有磚為門入之轉西又三四丈通於殿庭庭前古柏二株其大數圍鐵幹摩空如虯龍狀青蔥鬱密風起作怒濤聲蓋唐宋時物也佛殿嵬峨工慧巧麗輪囷榱桷今時斲工未必能為也中肖一佛端嚴相好四壁畫佛菩薩皆變像顏貌作青黑綠藍色云烏思國番僧畫也前殿五楹內塑皆佛廊廡廓如左廊有像額曰張夫子祠張子即橫渠先生也右廊亦有像即鑿井縣令楊公也殿之西北復有磚門內肖四天王像即寺之山門也出洞則懸岩數十丈目之悚然下有洞穴寺僧曰田洞口而下通於西澗舊時往來之路也邑乘載盤龍三洞即此余乃入穴盤曲蜿蜒六七丈而出洞行數武又復入洞如此者三而至西澗斷岸斬絕不可渡有橋名曰天生橋有閣覆之年久傾頹僧某欲易之以甓工未興而化去磚石現存兩山蒼翠松柏交蔭牧唱樵歌響荅山谷還至於寺滿壁多題詠命侍者一一讀之唯西壁有字如蒼龍枯木之形塵坌闇然以帚拂去乃古篆文俯仰拂拭竟不能識如岣嶁碑石鼓文幾至搔盡髮垢乃辯得數字文意炳然順行而下乃云關山隨地落河漢近天流高丘渾不暮晝夜看行舟不知何代何入書也巡壁而至殿前有一絕云白雲呼我上高峰路入青山萬樹松到來喜脫塵緣累十年夢破一聲鐘二詩調高韻清令人讀之有遺世出塵之想其餘不足觀也矣庭豎豐碑文意高古中序寺始於唐世至大元至正時有僧名賢齊者年二十遊方至此鑿洞以居歷年九十腳跡不至人間二虎常為守洞鄉入德之故名賢山是山以僧彰名非宋之橫渠讀書而名者明矣明世廟時寺<span class='corr'>已</span>坦塌有信善楊澄者捨財而修葺之碑乃重修時立也碑文總憲楊公瞻所撰前殿簷間亦有石刊遊賢山寺記長安令楊公博所記二楊皆河中人山記石側門至前廊禮三大士像獨立巖臺俯眺河山太白當其前嵯峨插天層巒疊嶂恍如匡廬之九疊屏渭水繞其足凈如素練平疇萬頃村落連延煙雲變幻如處瀛渤中天風洒然心骨俱冷大非人間世真紅塵中別一洞天火宅內清涼世界不可少也遊覽未竟而夕陽西墜荒煙野霧紫綠交炫牛羊歸牧而柴門欲為之緊閉也是夜宿山寺古柏風號連宵不息野鶴孤猿聲清霄漢達旦由東澗北上而至寺後一塔嵬然頂<span class='corr'>已</span>頹落讀碣年紀至元特<span class='corr'>諡</span>普濟圓明賢齊和尚之塔十二字塔前有石幢為苔蘚所蝕字不能讀惟東南一方字跡隱然讀之乃大阿彌陀經筆畫道勁字亦端楷書人失其姓氏望北則平蕪無既村落歷然去縣僅十五里寺後有深塹明末時鄉人避難掘斷以為堡也寺僧自鑿塹後日漸衰沒于今止一僧而<span class='corr'>已</span>余歎息久之還寺復眺前山龍昂虎踞原屏開嶂分股如梧桐枝寺當鉗口甚與堪輿相合故為一方一大名剎宋張子厚讀書於此而學達性天今王太史復讀書而聲蜚詞苑豈非此山之靈氣所鍾耶惜乎掘斷來脈嗚呼是此山僧人之大不幸歟亦天地之不欲與人全歟興衰治亂理數必然契經云劫火洞然大千俱壞昆明池灰誰復問之誰復知之午過余下山而還龍渠遂操管而樂為遊記時同遊者比丘常樂年八十有五知客賁如侍者中也秀珠四子。</p>
</div></div>
<div class='div-xu'><a id='mulu12' />
<p class='h1'>序</p>
<div class='div-xu'><a id='mulu13' />
<p class='h2'>刊人天眼目序</p><p>人天眼目乃越山晦巖智昭所集也昭以透古今眼澡肝膈於頂[寧*頁]之初具通變機施膽力於威音之外採摭五宗綱要彙而成書將祖師閫奧八字打開格外玄機盡情揭露可謂挈領提綱萬目千腋悉展舒而了然矣然而宮商促拍雅操或亂乎鄭聲爐鞴煆烹精金間淆於鈍鐵向非是編又何能辯魔揀異而知學者師承之有無耶凡據師位者不可不家有而日見之也雲松遠禪師把茅秦隴折鐺沸郿塢之雲拄杖山形蒿湯雋無言之味既佩宗印慧澤復施命工重梓願與天下有鼻孔衲僧共炳摩尼之珠互朗秦臺之鏡亦宗門一大快事也余略為記實不敢作虛文以誕之若有志夫宗門者珍重流通是所望也。</p>
</div>
<div class='div-xu'><a id='mulu14' />
<p class='h2'>重刻天童直說序</p><p>鄒孟有言曰盡信書則不如無書至若左史記事右史記言言以載道事以考行無事則不能見其行無言則不能顯其道所以道借言顯行逐事彰故春秋作而賊亂懼壁觀來而義學摧雖佛祖聖賢各出處其道之不同然窮奸斥妄救世利生之心則一也天童密雲悟和尚以應真之聖具大智慧傳二十八祖達磨之正宗中興臨濟之道踞天童山用本色鉗錘秪以一棒接人如大火聚近之則燎<span class='corr'>卻</span>面門如太阿鋒觸之則喪身失命單提此乾嚗嚗這一著子不獨海內賢豪望風景從若昭代之帝后妃主莫不降香齎紫以致敬焉遠及氈車蕃舶都來重譯問訊奚翅蹋殺天下人之馬駒問世一出誠如迦維黃面老子之再世者也凡宇內之據猊床提祖印者皆出乎門墻逮今兒孫幾遍天下其間或有胸臆挾懷刱發難端師萬不得<span class='corr'>已</span>向無言中立言無說處通說將靈山拈花迦葉微笑傳來佛法的的大意不遺餘力和心嘔出若揭日月於中天鼓雷霆於當代或者謂天假難端激揚真說不然何大啟玄扃向紫羅帳裏撒珍珠之若是乎非直說無以睹佛祖妙凈圓明之正眼非關妄無以格知解穿鑿謬亂之是非昔山陰朝式王公者彙為一編名之直說大率為拯救末法鬥諍邪妄之狂禪存我說法之異見徵便學者銷意中之積滯出眼內之金塵化同異為大通已爾實啟禪關之金錀闢祖道之巨擘也江南傳來<span class='corr'>已</span>久北地慨未之見<span class='corr'>己</span>未夏有雲松遠公把茅秦隴道行超卓為緇素所推重有古宿衲之風一日過燉煌詢知為天童一脈兒孫楚黃雙臺古春方兄之法胤也出是編示余且云蘊有年矣未遇賞音將付剞劂欲得序言以廣其傳余歡喜踊躍焚香稽首而告之曰此天童密老和尚憂祖道墜滅迫不得已將一生真履實踐所得從上佛祖之心髓發而為此塗毒鼓聲也千萬世之下尚有聞其聲而死者亦公之幸也既來堅請不敢固辭愧智識淺陋不能大祖之道表公之行冀讀是編者另俱隻眼勿存人我見勿作爭競論須得意忘言直下薦取如擘海金翅擇乳鵝王方能見天童密老和尚為法為人徹底之一片老婆心也不唯見天童密老和尚為法為人徹底之一片老婆心亦見雲松遠公重梓流通無非為法為人徹底之一片老婆心也是序。</p>
</div>
<div class='div-xu'><a id='mulu15' />
<p class='h2'>與董斗垣文學法名序</p><p>余性耽幽癖不樂遊城邑聚落戊午冬適主燉煌有客於長安過斗垣董子之門而適遇董子止宿余舍之北堂堂有佛金色煥如案有經鐘[木*魚]悉具蒲團竹仗道味瀟然花氣香雲氤氳馥郁宛然祗桓精舍不知處人間世也少頃命童子進饌餚核精品不減上方香積世界中來者而禮敬恭虔又不知當何如也夜坐烹茗相對劇談往往皆吾宗門向上事余甚欣慕焉時有張子者在座天資超敏亦能聆寓其旨奠不賞音擊飾聞所未聞夜半乃散去及平旦鐘鼓訇訇梵韻恬恬余起盥禮佛見董子帽僧伽衣布衲長跽佛前誦修多羅儼然一清修苦行頭陀也余聞董子漢儒仲舒之裔世業儒宗性鍾孝友其為人也狀義而不朋不足而不承與觚而不堅張虛而不華損<span class='corr'>己</span>利物好善樂施故恥挾策以干時而寄跡於杏林者志在活人也況以保赤為專術意謂大人者不失其赤子之心者也而醫得真傳越人再見其功可以回造化參兩間其脈則能診膏肓泣鬼神上自王公大人之世子癊子及士庶人之子弟莫不具瞻再造賴以存活者益多矣兼能篤信吾道極力精研甚為難得塵欲煩囂名韁利鎖人多不能擺撥唯董子夙有根器具大知見雖處世緣中而不為世緣所轉順其正因盡其資產冬夏長湯以濟行旅四時隨緣以飯僧徒又能出入諸大宗匠之門凡在叢席能爭先首倡竭力以弘護之故人相推崇皆曰近事領袖法苑金湯雖襄陽之龐蘊毘耶之凈名不多讓焉余曰擊之始信所傳不謬而誠非虛譽也偶以法名請余曰子名著久矣又復何名之哉董子曰今日乃阿彌陀佛之誕辰也願賜以名余即以性名之曰佛蓋阿彌陀佛成佛<span class='corr'>已</span>來無央數劫今之受生乃大悲願力之示現耳人能行其佛道即是從佛口生從法化生殊不知佛生即爾生爾生即佛生性即佛也佛即性也性空真佛佛性真空無性無佛無空不空性佛兩忘空不可得只此不可得處脫體分明纖塵不隔於此智眼豁開常光凈土觸目了然自性彌陀頭頭顯現何聖凡迷悟之有耶然後推其壽已者所以壽世保元者所以保人方知金色美蕖實開於火燄之中也雖然趙州云佛之一字吾不喜聞董子於斯不無疑矣康誥曰如保赤子心誠求之雖不中不遠矣葛藤至此不覺輾然大笑竟筆之以授董子。</p>
</div>
<div class='div-xu'><a id='mulu16' />
<p class='h2'>佛祖正傳沿流頌古序</p><p>一心相印喻傳於燈五葉敷榮妙嚴於本自青蓮眴目無端口是禍門迨少室安心落賺血流遍地曹溪胤子憐象馬之雙蹄滹沱沿流嗟瞎驢之孤峻千燈晃耀熾光緣襲於初燈萬派分岐匯海終歸於嫡派所以統嚴世系永其傳者為宗故茲頌古代興<span class='corr'>賡</span>厥聲者甚夥慨各出<span class='corr'>己</span>意獨弄單提於佛祖淵源血脈貫雪兆和尚悲法道之凌遲佛祖正傳見沿流之有自卷帙既就丐余序文貽命下頒難為辭令披閱之暇略著數言若無鹽刻畫以難堪似鮑老郎當而更甚拙鎪謬妄自當哲士囅然赤線珠聯還遭明眼覷破。</p>
</div>
<div class='div-xu'><a id='mulu17' />
<p class='h2'>純哲和尚語錄序</p><p>虎生三日氣<span class='corr'>已</span>食牛頻伽在鷇其音迥異純哲和尚昔與余同參風穴老人見於稠人中氣岸撐霆神機峻捷乳虎迦音<span class='corr'>已</span>萃拔乎其類矣辟如無恤常山之符以是賢師知為當家種草曾未踰時受本師雲老人記莂心印既傳遂行宗令便能掀倒禪床赤身擔荷拈提鐵棒打殺龍蛇天人協贊果熟之香風飄於汝南時至理彰鯨鯢之釣綸垂於溵水住持枯淡有葉縣省之風規鉗錘妙密得大慧杲之作略道望輝騰四方仰慕隨機參扣因事舉揚語皆脫略窠臼鏟去塵封直示當人本分草料不假文句而自然超卓者也尋常室中不許流傳一字門人私錄其語若干篇將付剞劂以序屬余余曰和尚大機之用如飛星爆竹裂石崩崖言語道斷心行處滅直下使人命根頓斷豈有文字語言與人咬嚼耶文字語言乃和尚之土苴緒餘耳欲出其餘亦足以利益入天余雖不文意不容默因書片言以道其實若謂家醜外揚則吾豈敢。</p>
</div>
<div class='div-xu'><a id='mulu18' />
<p class='h2'>滄涵和尚語錄序</p><p>道在妙悟非假言傳所以世尊拈花迦葉微笑禍端斯起殃累兒孫無有了期然上上之機一撥便轉中下之流目瞪口呿故于無言處立言無說處通說如國之用兵不得<span class='corr'>已</span>也滄涵和尚從先師棒頭喝下明向上真宗便能開堂振響海內欽風剿除窠臼文言縱橫殺活自在雷崩雨驟電捲星馳一一從胸中流出蓋天蓋地克家種草真個手段白拈應識神駒果然踏殺天下信乎獅子窟中獅子栴檀林內栴檀妙得先師嫡髓可謂吾昆弟中之白眉也門人錄其要語數十篇欲以災木問序于余以余與和尚同出風穴先師之門墻故也既不獲<span class='corr'>已</span>固陋弗辭爰抒測識其大端以與之。</p>
</div>
<div class='div-xu'><a id='mulu19' />
<p class='h2'>虎堂和尚語錄序</p><p>向上一路千聖不傳唯許沒量大人不顧危亡單刀直入如雲長公之斬顏良始有少分相應虎堂和尚與余同侍風穴先師久經爐錘深入閫奧既佩心印遯跡岩阿幽棲十載果熟香飄響風慕請開法鮦陽於金粟禪林建大鼓旗勘辨方來不容情解當門按劍一味生擒可謂出浸鯨鯢浪沒須彌之頂神機鐵牯崢嶸宇宙之中其後隨機請益入室陞堂遂有言句錄在紙衣門人編輯成書欲壽梨棗來求序言殊不知從上先德入廛垂手應機接物直是斬釘截鐵那更拖泥帶水而作世諦流布耶雖有一言半句如木札羹鐵釘飯亦恁時人咬嚼忽然彈破牙齦方知餅是麵做又如醫師治眼但有除翳藥耳無與明藥也明若可與還應是翳斯錄者乃和尚之除翳藥也若欲求明切莫向這冊子上尋討。</p>
</div>
<div class='div-xu'><a id='mulu20' />
<p class='h2'>參約字序</p><p>四姓出家同歸釋氏此安法師之論也其後契經東來果相符合遂為千古定式然未有法派之說法派起於中古僧初剃落師依派以命名令知木本水源有所從出者矣及度而為僧以入於三寶之數因而又為之字焉字也者以列於大僧故也有荷法之任為人天之標幟道德之淵藪諸佛慧命賴以續也故人見而莫不起敬而尊仰之故呼其字而不敢直斥其名也如傳燈所載古之尊宿或以寺稱或以地呼者何也以道全德備而超出乎世出世間人皆欽仰不惟不敢名而且不敢字故嘉其地以尊之如百丈雲門德山臨濟諸祖之稱是也故僧之可尊在道德耳豈字為之耶雖然字亦不可少也海文禪人來請字余以參約字之蓋取其名之義而與之也參約數年間於廣眾中能檢<span class='corr'>束</span>身心克窮<span class='corr'>己</span>躬下事未見其有惰志也魯夫子曰以約失之者鮮矣倘力行日久後得為人所尊亦未可知也子當不失其所以為尊者歟故為之序。</p>
</div>
<div class='div-xu'><a id='mulu21' />
<p class='h2'>約縗服社序</p><p>輔周張子青門之逸士也一口過余而言曰古先聖王制禮作樂設教化民首重孝弟推廣仁愛立井田以世成業所以死徒無出鄉鄉田同井出入相友守望相助疾病相扶持則百姓親睦自三代<span class='corr'>已</span>降淳風下衰禮制雖存而行多不逮況時與世異民病窮苦親喪有制而禮則憫然不惟縗服無辦且十餘年尚不能窀穸者良可悲也若富族高門廩有陳紅室有朽貫不能割尺布斗粟以相調濟而貧者急於求貸易為入山擒虎難於開口告人然惡惡可余志欲訂縗服之社約諸同鄉各輸少財積之歲月則涓滴石穿毛聚毬成以備鄉閭親老孝帛之用餘則鄰喪貧無措者亦分贍之庶利<span class='corr'>己</span>利人兩獲其益以免開口告人之難不亦可乎欲假善言以為倡率使同志者見義勇為知先王務本敦倫藹然仁愛和厚之俗猶有在也余曰善哉善哉昔范文正公念族人多困於饑寒喪嫁乃建義莊歲入租稅以分贍之又子純仁將麥五百斛過丹陽見石曼卿三喪欲舉無力二女未嫁并以麥舟贈之歸語其父文公曰善吾聞魯夫子有言博施於民而能濟眾必也聖乎觀范公父子濟難扶危能體聖人之言行聖人之事宜乎父子相繼顯達宦途出入將相為大宋一代名臣而令聞昭著彪炳史冊者庸詎知非行義好善樂施之明驗歟子之志與范公父子合不獨為濟眾無窮之利其亦尚德可風由一鄉以風一邑由一邑以風一國由一國以風之天下凡有同志當勉而力行之故樂為之序。</p>
</div>
<div class='div-xu'><a id='mulu22' />
<p class='h2'>續法派偈序</p><p>四姓出家歸釋符安師之論五宗列派分支溯智祖之規師初依派以命名令知水源木本徒後因偈以續代方識始祖雲仍歷百世有可考之常經而千古無差舛之謬亂雖僧形無異然法派不同有臨濟之派有曹洞之派僧若失派竟不知為誰氏之兒孫也所以僧有定派如司馬世家庶人族譜類皆然也叢茂禪人以關中名德為長安人士所皈偶以法派問偈於余考之臨濟智超祖下第三世即分支也派偈四句句止四字字共十六緣瓜累瓞綿綿不替但偈字將盡慮後之子孫無以命名特丐余以續之余乃於本偈之下續以三十二言使後之來者知派盡而求續者叢茂也又當以叢茂為世祖而昭永萬世須珍襲家藏或刊之石以為本宗支圖之定派云。</p>
</div>
<div class='div-xu'><a id='mulu23' />
<p class='h2'>書翰彙集<span class='corr'>序</span></p><p>余壬子春入關時賣花聲眾爭艷桃李余貨松獨青而相顧者鮮矣一日過涇陽訪義真友人於嘉慶寺適遇稚恭張老先生一見如舊識已遂成莫逆其交有十四年所矣先生以關內名家早發上第侍宸秘閣天葩燦爛冠絕古今既而抽簪歸里銜杯樂聖喜與高衲輩遊故有書問落在叢席言簡而文詞約而達無泛常語字字皆從活水源頭大光明藏中流出不落時人套習兼以書法精妙雖米南宮董玄宰亦有所不逮也世人獲一字一句重如甄叔迦寶韞櫝珍藏侍僧集其與余往來書問彙而成帖請序其首余曰先生以書畫名天下海內競尚其書札緒餘雖一時揮灑誠可矜式子之是集可謂拾瓊枝於玉苑嗅薝蔔於香林者也當與琅函貝葉共垂不朽子宜以松青而見重母效爭艷而可惜故序。</p>
</div>
<div class='div-xu'><a id='mulu24' />
<p class='h2'>孝廉羅稚圭過山賦記詩序</p><p>玉書羅長公稚圭孝廉公吾蜀閬人也金昆皆台鼎器隨父任汝墳克勤藝業能讀父書不浪出入州人士咸德之戊辰冬余自關內來主風穴忽款段山中訪余清話旋署次以風穴遊記并詩貽余讀之如鐘聞午夜俗耳頓清似劍淬豐城星河耀彩蓋緣思超而才俊興遠而語雄想其詞源倒峽波爛千翻雖李青蓮楊升庵之復出亦當瞠乎其後矣異曰掞藻天庭花磚視影卑窺其一班誠當世之大雅斯文之巨擘也故序譾言以志之。</p>
</div></div>
<div class='div-other'><a id='mulu25' />
<p class='h1'>傳</p>
<div class='div-other'><a id='mulu26' />
<p class='h2'>風穴雲峨老和尚傳</p><p>師諱行喜號雲峨生益州資陽陳氏蜀西望族也世居隆昌母陳夫入夢感異僧乘巨象造門授以如意覺而誕師幼即穎異坐徹跏趺為嬰兒戲皆歌詠梵唄七歲入童子學授經知大意讀論語至朝聞道夕死可矣持本質於塾師曰所聞者何道塾師曰日用常行即是師曰夕死可矣人既死道又在何處塾師躊躕久之曰性命之理微非爾所知師退而歎曰只如此道無聞縱讀盡世間之書有何益哉遂掩卷歸過溪睹屍為魚鳥啄噉忽動諸行無常之感決志求出家父母難之師絕食數日許就淨居山啟尊宿披剃惟動禮誦忽夜坐自念天地間為甚麼有我畢竟我生從何來窮極古今莫測終始駭然汗下達旦詣鐘興庵白心玄和尚并述生緣玄為開導獎勵命號雪峨贈以偈曰白雲鎖雪一峰寒極目寥寥天地寬象賀夤緣悲行普夢回相笑太無端師禮謝歸感奮自誓與二三同志結非依博山警語做工夫久之不得力念歲月飄忽仍立死限一年苦於昏散引錐痛劄晝夜鞭逼愈增迷悶聞印心和尚近住於竹家庵特往見之心問甚麼處來師云凈居山心云父母未生前在甚麼處師云某甲正疑此事特來求慈悲指示心云去汝不會我語師方舉步心喚師師應諾心云應從何來師忽有省會心過天封師隨受具後遊峨嵋遂詣萬峰參破山和尚便問把住牢關聖凡莫測放開一線略許商量去此二途請師相見山云瞎師云虛空無縫罅法體絕形蹤為甚麼大悲菩薩現千手眼山云死水不藏龍師云如何是活水龍山拈棒打出未幾山赴盤龍之請師先往候命師維那師久慕天童法化之盛遂裝包出蜀徑抵江南聞密雲老和尚化去時費隱和尚住金粟師往謁便問千里聞風則且止覿面相逢意若何隱便打師云劉郎不會藏春色漏泄枝頭多少香隱云不遇攀花乎徒勞造化心師便喝隱復打師遂挾袱入堂依炙座下一日普請車水次隱命各述頌師頌云竭世樞機本自然輕輕拶著便週旋就中有個超方作倒瀉滄溟浪潑天隱深器之於是聲馳叢席值解夏隱上堂云諸兄弟從今解制後或東去西去忽然撞著猛虎當路又作麼生眾擬議隱下座以拄杖一時打散師頓見隱用處至晚辭行隱固留師呈偈曰獰龍隱顯迥誰儔氣宇昂藏出眾流大抵不貪香餌味翻身破浪五湖遊竟去見山翁和尚於天童值入室舉洞山古鏡話問師曰你道是甚麼意旨師云未到天童知何處行來方見路高低翁云這漢拶著便見瓦解冰消師云明眼宗師天然有在翁便打未幾遊天台時林野和尚住通玄師見便問杖頭挑撥罕遇知音狹路相逢如何即是林云雲霧鎖青山師云未到天台不妨疑著林曰持蠡酌海妄測淺深師云不因樵子徑爭到葛洪家林云峰巒挺秀鳥道難通師便喝林便打於是服膺座下師資水乳親炙七年一日侍林山行林問云等閒拶著即轉轆轆地我這裏總用不著將你從前所悟的據實說與老僧看師盡情呈白林云不是不是師云向來皆蒙印可如今為甚又不是林云此是識解依通盡屬生死根本師殷勤請益林云且道山河大地明暗色空與汝自<span class='corr'>己</span>是同是別師云同則總同別則別總林正色呵曰說得道理好師佇思林攔胸把住云除卻總別同異速道速道師擬荅林驀向懸崖一推當下胸中寶惜廓爾冰消返觀從前所得如大海之一滴耳即充口說偈云罷罷罷休休休橫眠倒臥在荒丘翻身拶碎虛空骨萬象森羅笑點頭次日呈上方丈林接得納於袖中復伸手云這個且止將你悟的呈似老僧看師舉足云昨日無端被害這腳一夜痛不安林呵呵大笑師哭蒼天蒼天便出午後卻喚師將從上佛祖公案極淆訛處重重勘驗師一一剖決無礙林云這回始信吾不汝欺也會林赴嘉禾棲真之請命師理通玄院事越明年師往省覲林即出源流拂子付師時順治<span class='corr'>己</span>丑九月十六日也師遂禮辭截江渡淮在處以名剎敦請前後一十三至師堅辭不就乃上陽山訪慧門大師慧即與龐總戎會霍丘固始兩邑紳士請師住大別山普濟禪寺師卻之猶甚慧大師曰觀師法緣已熟當乘時濟物有祖<span class='corr'>已</span>來難辭此責豈可拘執而謙退乎師若從請吾當佐揚法化師乃就請始聞法焉方解制河南光山紳衿削牘迎住普福居無何羅山道俗復迎住龍池憶白崖山水幽奇過掃忠國師塔晤學憲禹峰彭公師與本色相見公不覺舞蹈生歡留止慶祥朝夕諮扣深有契證以為相見之晚夏滿復歸龍池未幾復應湖廣隨州法興之請有司李凌公來參師問莫是十如居士否公曰是師即攔胸把住云覿面相逢一句速道速道公茫然師拓開云不是不是公曰太鹵莽生師云賺我來賺我來茶次復問嚮聞居士留心個中公曰不曾師云幸值不曾若曾三十棒一棒也少不得公曰且道棒頭有眼無眼師云山僧今日不打你在公曰要且無下手處師云不知痛癢漢公無語師贈以偈曰谿山草際正凝霜幸喜文星到上方相見不勞重話會從前鼻孔自昂藏明年復循汝州觀察捷武范公風穴之命先是范公遊獵至山見萬柏岑森之下有大蘭若沿流而入榛莽塞道虎跡駢填顏曰風穴禪寺詢諸鄉人乃曰此後唐時臨濟宗第四世延沼禪師祖庭也桑海以來僧徒寥落傾頹迨盡公悵然久之剔苔剝蘚讀殘碣於草萊中遂懷興緝之志謀諸太守中寶林公各捐俸修理復成寶坊每念獲一善知識以主之時汝州紳士嚮師道風遂白范公以風穴延師焉師至念先德故址五代及今七百餘年宗社灰冷奮然以弘法為<span class='corr'>己</span>任遂大開爐鞴痛下鉗鎚四方有在於是者聞其風擔簦負笈翕然來歸食堂滿幾千指宗風大振咸謂濟北中興居五載長安緇素迎師住大興善寺師翻然肯來踰年曳杖東歸會鮦陽澺水宋中丞慕摩詰捨宅以南塘別墅刱建金粟禪林迎師住持一時龍象雲集萬指參隨戶無所容有露處而聽法者居四載會汝州太守射斗高公以風穴虛席迎者再至遂命首座沖涵住持復抵風穴大新梵搆開拓廊廡四年之間危樓傑閣照映林壑而工適告竣師慮學者坡事繁難有遠舉休隱之志遂托故出山拂衣長往杖過汝寧值當道護法太守熊公別駕劉公遣役於上蔡候迎強師入城師不得已留止慧文禪院一時賢士大夫延集座下[言*恣]扣無虛日師慈意藹然至其機用妙密澤壑夜移人所難覺師則別垂方便或曉之以經史或喻之以百氏之言而肯綮遊刃透關擊節如日蒞天臨士大夫咸欽服焉居三載忽示微疾適澺水宋中丞請師歸金粟師即以書辭遠近檀越汝州汝寧當道諸大護法囑以後事於中夜召沖涵恒公及諸大眾囑曰吾自蒞眾以來二十七年之間夙興夜寐兢兢業業唯道是念不敢斯須少懈也時當像季魔強法弱汝等當以荷擔大法為心勿徇世緣受人弔問則不可也時當環擁哀請遺偈師云吾平常說的不是耶侍僧進紙筆師援毫大書曰吾年六十有四出世因緣<span class='corr'>已</span>畢生死凡聖同源大都眉橫鼻直歸去來兮歸去來摩訶般若波羅密復震威一喝擲筆瞑目而逝師生平風度凝肅凡近侍皆森然機用脫略鉗錘妙密室中提策直以本分接人未嘗假語言文字羅籠學者故門庭孤峻海內欽風禪學深得爐錘之力多有脫穎而去者嘗示眾云當陽一路智者猶迷公案現成漆桶不會看個話頭取證猶如掘地覓天打屏妄想發明大似棄波求水即真即妄而張網捕風非異非如而掉棒打月直下即是打折驢腰撩起便行必死之疾且道如何得恰好去良久云知音不在頻頻舉達者須知暗裏驚又云參禪徒妄想打座屈身勞性海微風作覺浪拍天高止息重增病縱之轉飄颻須彌入芥子瓦解與冰消這裏薦得且居門外正宿草庵若要陞堂入室未敢相許在何以靈光不昧萬古徽猷入此門來莫存知解又云道在尋常休自瞞當陽拈出與君看冬風驀面吹來急無位真人徹骨寒又云碧天明月照蘆花雁叫霜寒境界賒多少江湖方外客幾人就路得還家逢緣理會即境明心撒手歸來了無別事所以永嘉云遊江海涉山川尋師訪道為參禪自從認得曹谿路了知生死不相干曹谿路且置只如生死作麼生了水流元在海月落不離天觀察[山*惠]嶪張公問若論個中事本自現成到這裏為甚麼不知師曰居士貴姓公曰賤姓張師曰居士元來卻知公快然首肯又侍御李公愚太史張松谷同訪師坐喜公池畔李公曰學生為此事不明特來參叩請師垂誨師舉手中如意曰會麼李公曰不會師曰覿面相呈為甚麼不會李公曰然隱微之妙理未足以聲色形容也師曰居士略違貴教之旨李公曰何謂也師曰不見道潛雖伏矣亦孔之昭乎李公曰如何即是張公曰據我所見無處不是師曰是個甚麼張顧李而笑師曰眼眼相覷此事竟不致於隱諱矣李公曰如何下手師即與二公長揖而別師自順治庚寅開法至終師之世十坐道場開堂九剎陞堂入室未常懈倦門人集語錄若干卷師生明萬曆癸丑示寂於康熙丙辰四月十三停龕七日顏貌不改如生傾城道俗瞻集如市門弟子欲迎龕歸風穴以宋中丞哀懇奉師全身師有遺命故塔葬於金粟禪林之左。</p>
</div></div>
<div class='div-other'><a id='mulu27' />
<p class='h1'>行狀</p>
<div class='div-other'><a id='mulu28' />
<p class='h2'>破壁老和尚行狀</p><p>師諱永吉字常安破壁其號也蜀之綿竹人父吳姓母陳氏四十無嗣虔禱於鎣華山夢龐眉僧寄宿覺而有娠既誕白光燭室鄰人驚異甫離襁褓好以佛事為兒戲喜跏趺終曰不言儼若有思幼常多疾父母憂之以夙因故遂依祥符寺續燈傳尊宿出家時十三歲傳授以大悲無礙陀羅尼咒一脫口即成誦如舊識者及年十七一切經書文字不由師授自然能通常好靜坐一日有僧自峨嵋來與師曰子若向南方參詢大善知識後必悟入如來知見師心切嚮慕即腰包出蜀直抵金陵遍歷講肆遊心藏海凡性相二宗微言奧旨莫不深究因閱楞嚴至見見之時見非是見見由離見見不能及翻覆疑難不解其義乃質於講師曰既見不能及畢竟作麼生通義講師雖為剖析其理然師疑不決又素聞天童法化之盛遂結伴過錢塘見密雲悟和尚於太白山中纔跨門便問見見之時見非是見見由離見見不能及畢竟作麼生悟便打師再理前問悟直打出方丈師迷悶不<span class='corr'>已</span>異日再請益悟復打師不契其機退而泣曰我只任與般若無緣明日告假出山回至嘉禾聞漁人撒網聲忽然有省與同行曰我當時錯過老和尚得與麼老婆心欲返天童同行挽之約歸金陵受具於圓覺庵圓覺見師天資超異命檢藏經乃囑師曰宗門鼎盛卓犖有人律學浸微子其荷之師念菩提種智戒為培根慧因定發戒為基本乃矢志學毘尼法於十誦大小乘律究觀秘義修明要奧二十餘載後以江淮多故不遑寧處遂杖錫西征於是趨少室遊五臺徘徊終南棧人連雲將詣峨嵋值蜀難未平不果其志遂由河池至徽州州人見師律儀端靜受持勤至莫不望塵瞻禮欲以祖師山棲師焉師堅辭不就四眾哀懇乃留過冬明年春訪仇池登鹿玉山一徑如線高盤八雲長松插天飛瀑垂練遠絕人境堪可掛錫先是本山耆宿夢披香色伽黎僧錫杖凈缾坐於東巖之下有韋天侍側次日師至山竟趨東巖宴坐僧至見與所夢者不異即請就普賢寺弘闡毘尼度無量眾未及二載武都太守于公道行副戒褚公雲龍慕師道風同紳衿緇素合壁聯詞請師住白琬山觀音寺其寺創於唐之開元古名剎也年深代遠鐘鼓寂寥人煙迥絕竟為豺虎蛇虺之場師至見山水奇秀遂有終焉之志乃就地誅茅縛樹為屋旬曰之間歸者如市未及三載殿宇廊廡輪奐斬新金碧交光照耀林壑四方來求受戒擔缾負錫者響振山谷鱗萃蟻聚居無所容牧豎田畯莫不悛心欽向儼若波離再世瞿曇一出也師本無宿疾經營修理精神少疲領眾如常一日忽示微疾命集眾陞座囑曰去聖時遙人多懈怠輕律棄經少奉持者汝等當各努力謹奉戒律報佛恩德勿貪利養勿飾繁華節儉恭勤是佛子住囑畢乃起沐浴更衣趺坐奄然而逝師生於明萬曆<span class='corr'>己</span>丑遷化於清順治十八年辛丑十一月十五日世壽七十有三僧臘三十四夏登毘尼壇說法利生一十四年得戒弟子若干人剃度小師若干人皈依在家二眾若干人闍維曰遠近緇素咸來觀送駢填山谷火竟不爇門弟子跪祝曰師其有靈火當自焚祝畢龕內如轟雷者三吼而火燄哭出數丈煙光五色人無智愚仰觀悲戀獲舍利無數門人收靈骨建塔於本山之麓師長身闊面聲清氣雄為人風度夷簡不為緣飾冬夏一衲日中一食長坐不臥者四十年隨身衣缽之外更無長物待人恭恕而立已甚嚴應世圓轉而蒞眾凝肅所以為士大夫所准重聲播遐邇宜其然也嗚呼乾小子依師得戒參詢江浙二十餘載雖於道有聞皆師開發蒙昧秀掖獎勸之力也慮師之行業恐年久湮沒故錄其乎日所聞於師者葺為論次以備他時修塔銘者之考鏡更冀有以傳師於不朽云年月日如乾謹狀。</p>
</div></div>
<p class='juan'>敲空遺響卷一<span class='note-inline'>(終)</span></p>
</div><!-- end of div[@id='body'] -->
</body></html>