<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無趣老人語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>無趣老人語錄序</p><p>夫祖道不可絕繼，風穴於法堂痛哭克家之子難逢、仰山自記再來，莫不以諸佛慧命為懷，度生為急務者也。所以師子有罹難之憂，預傳衣法；達磨忍服毒之苦，得嗣方休。是皆深體祖佛授受之意矣！</p>
<p>唯我無趣老人，幼專魯誥，壯博禪宗，道聞雞鳴而悟，學得野老心傳，開托臨濟棒喝之宗，光揚馬祖磨磚之用。慈悲密運權實並施，承接從上真正源流，成就克家真師子子，實為人天大樹後世津梁，寧不為仰山再來之儔乎！</p>
<p>圓澄自恨生此末季，不遇至人嘗為痛惜，每嘆前朝豪盛近代絕聞。茲得南明禪友持《老人語錄》相示，不覺驚喜，何其濁世遇此希聲？片言隻字，盡吐諸佛肝腸；豎拂拈槌，極唱諸祖骨髓。開卷則疑惑潛消，玩味則勇猛頓發，實為明世之盛典、釋氏之法幢。將來學者體而行之，非唯<span class='corr'>己</span>事可辦，抑且佛祖之慧命有望矣！</p>
<p style="margin-left:8em">會稽晚學圓澄沐手撰</p>
</div>
<div class='div-xu'><a id='mulu2' />
<p class='h1'>無趣大師語錄序</p><p>如來為一大事因緣故出現於世。夫大事因緣者，即佛之知見，含靈本具之玅性也。佛意以此一乘了義，度諸群品成無上覺，柰眾生剛不領悟，乃不得<span class='corr'>已</span>而分時列教，如撒縵天網子漉人天魚，將謂功收一目以暢本懷，何其時輩根習濃厚，膠於文義，脫一粘一，反涉支離。</p>
<p>飲光尊者眼不柰見，於世尊瞬青蓮目處，領教外別傳之旨。至二十八代菩提達磨東來震旦，直指人心見性成佛，得可大師深心荷負。四傳至于曹溪，大鑑支流派演，唯南嶽至臨濟，獨名正傳宗風大振。越七傳而有楊岐會、白雲端，師師相繼印印同文；又九傳無準範、斷橋倫，追復古風，擊碎破沙盆、戳瞎金剛眼，珠迴玉轉代不乏人。</p>
<p>唯在今時學者，執權廢實提死話頭，不善參究鮮克妙悟。或認昭昭靈靈而為覺；或宗忘形無記以為寂；或作有漏為真修；或以福緣為妙用，如斯等輩不可枚舉。沿襲成風，使上根困於死術，中下昧於正因，雖初祖再來，恐不能奪其志而救其弊也。皆名不了義，又名生死本，亦名戲論，法相似禪，如執碔砆為玉，誤他後學，罪莫大焉！</p>
<p>嗚呼！幸我大覺世尊願力洪深正因未墜，倫復傳寶、寶傳度，曰睹曰儘；再四傳而寶芳進禪師出焉，踞天目險崖潛通一路，被野翁曉和尚以父母未生前這一隻眼覷見全身，直入向背無門；無趣大師於無門處猛力一肩，鐵壁銀山一時靠倒，從此無依無住。檀信請居敬畏庵為法檀度，或素或緇無定化門，蓋曲為時機故也。而師隨扣隨應，則有語頌等若干，篇辭雖不多禪旨備矣！蓋其把定佛祖咽喉，直下轉迷成悟之句，若謂易會，真如塔尖倒卓；若謂難會，誰家灶裏無煙？覽者會得，則此錄不徒然矣。</p>
<p style="margin-left:7em">嗣法比丘性沖稽首撰</p>
</div>
<p class='juan'><a id='mulu3' />無趣老人語錄</p><p class="byline">嗣法比丘性沖編</p>
<div class='div-other'><a id='mulu4' /><p>入關示眾：「三十餘年參禮請益十方宗匠，問法皆云無說，問佛皆云無相。幸得無相無說，不覺頓空伎倆。追昔腳跟，失卻便宜；今喜眉毛，端在眼上。從斯丟去草鞋，即便拗折拄杖，拍雙空手入玄關，坐看陰陽消長。」偈曰：「窮子還歸長者宅，善財參遍雜華林；大千收拾毫端內，推出虛空掩上門。」</p>
<p>雲臺陸居士問曰：「和尚入關為個甚麼？」師云：「入關且止，汝何處見老僧聻？」臺云：「見在。」師云：「瞌睡漢。」</p>
<p>啟關示眾：「自結玄關自活埋，自吾閉也自吾開；一拳打破玄關竅，放出從前這漢來。」</p>
<p>新正示眾：「今日新年第一日，大明普照恒沙國；群靈咸在此光中，皆得如來三昧力。汝等還會如來力麼？」以兩手作掇石勢云：「遏拙來。」一僧云：「重多少？」師云：「這飯袋子，輕重也不知。」</p>
<p>示眾：舉杜順大師〈法身偈〉云：「『懷州牛喫禾，益州馬腹脹；天下覓醫人，炙豬左膊上。』大眾作麼生會？」眾無對。師示以偈曰：「大士說偈，掉天相地；有韻有拈，無文無義。粉碎囫圇，囫圇粉碎；一句直言，為傾骨髓。恁麼會得，海面生塵；若也不會，山頭浪起。總不恁麼時，如何頌取順師原偈？」</p>
<p>佛誕日示眾：「釋迦纔降生，周行七步目顧四方，一手指天一手指地：『天上天下惟吾獨尊。』且問汝等諸人：纔生下地血氣未乾，何故便作許多伎倆？」偈曰：「纔出娘胎解老郎，率陀習氣不能忘；通身示現大人相，不顧勞煩使者忙。」</p>
<p>性沖參，師問曰：「老漢昨日在天寧寺前行過，觀見蹴氣毬底通身是光，雖在鬧市中，人人皆不見，惟老漢得見。汝作麼生會？」沖行一步。師云：「破也。」</p>
<p>端陽示眾：「年年五月五，準準是端陽；只要信得及，何必預商量？百草信得及，都作藥中良；諸人信得及，此身即道場。復舉古德云：終日拈香撥火，不知身是道場。大眾且道：身是道場，佛在那裡？」拈起拂子云：「容顏甚奇妙。」</p>
<p>示眾：搜窮三際元無我，偪塞虛空更有誰？祖佛相傳無法付，拈華微笑只因渠。召大眾曰：「世尊拈華則不問，且道迦葉作麼生笑？」眾無對。師云：「苦哉！佛陀耶。」</p>
<p>師行腳，時至杭城，參封自然。值然補衲次，師問曰：「和尚補這箇遮寒遮熱？」封仰視，師禮拜。封曰：「點茶來。」師作舞而出。</p>
<p>杭城歸，示眾云：「予在湖山境中作篇佛法，且是平直切當簡易明白，渴欲歸來舉示大眾，及乎今日相見，忘卻了也。」遂豎起拂子云：「記得麼？」</p>
<p>僧參，師問：「參禪來？學道來？」僧云：「不打這鼓笛。」師云：「是即是，只怕前人先道去了也。」僧無對。師云：「元來元來。」</p>
<p>師一日告眾云：「五蘊山中有個英俊孟八郎，四大部洲為家，八面開門出入，一切群生盡挾他勢力，作為十方諸佛不能討他腳冊手本，一向露影藏形東出西沒。昨夜三更時分，在諸人濃睡之中，卻被盲龜跛鱉扭結在此。」豎起拂子云：「是這個。」便下座。</p>
<p>示眾：舉巖頭奯談《圓覺經》云：「以思惟心測度如來圓覺境界，如取螢火燒須彌山。」師云：「我且問你諸人，如來境界既是測度不得底，畢竟作麼生合殺？」喝一喝云：「還見巖頭麼？」便下座。</p>
<p>五臺陸居士至，問：「夾山和尚上堂，有僧出問：『承和尚有言：「我二十年住此山，未曾舉著宗門中事。」是否？』山云：『是。』僧便掀倒禪床，山休去。至明日普請掘一坑，令侍者請昨日問話僧來。僧至，山云：『老僧二十年，只說無義話。今請上座打殺老漢埋此坑中，便請便請。上座若不打殺老僧，上座自著打殺埋此坑中始得。』其僧歸堂，裝束潛去。」臺云：「此僧前日掀床，後日潛去，一言無措，和尚可代一轉語得麼？」師云：「這兩個有頭無尾漢。夾山當此僧問時，即曰：『我向來不曾道著。』喚侍者擯出此僧。不失乎有前無後，賊過張弓。這僧次日當夾山舉話處，即向空打兩拳，推一推『埋了也。』亦免陣敗逃回。」臺云：「是。」師云：「且<span class='corr'>道</span>這僧埋自<span class='corr'>己</span>？埋夾山？」臺云：「俱埋了也。」師云：「仔細！切莫累我。」臺大笑。師云：「出也。」臺云：「妙妙！」師示以頌：「今日掘坑，昨日著賊，謀略不無，勝他不得。致使白拈不再來，這場露布<span class='corr'>已</span>自出。」</p>
<p>示眾：「言前薦得已天涯，句下承當路轉賒；一擊鐵圍如粉碎，海天空闊雁行斜。」</p>
<p>性沖至，師向火次，遂舉溈山撥火句問曰：「汝作麼生會？」沖將火爐掇向右邊。師厲聲曰：「汝不欲我向火耶？」沖無對。師云：「沒量大人。」沖有省，作禮而出。</p>
<p>僧問：「某甲初發心，不會佛法大意，乞和尚指示？」師云：「會取不會的。」</p>
<p>示眾：舉高峰示眾云：「此事如人負重擔過急流，行至中間忽遇黑風暴雨，其水愈急愈深，進亦不能退亦不及，擬議之間喪身失命，正恁麼時合作麼生？汝等諸人若透得此喻，親見高峰，和尚把手共行；若也未然，參！」</p>
<p>臘月八日示眾，舉《法華》云：「是諸世界，若著微塵及不著者，盡抹為塵，一塵一劫，我成佛以來復過是數。何得文云『方始成道』？這釋迦老漢惑亂人未有了日，嘉禾不免說破去也。」良久云：「貪他一粒米，失卻半年糧。」</p>
<p>除夜小參：「時窮何似日窮好？月若窮來歲亦然！三十六旬窮過了，東村王老夜燒錢。老漢並無一物，應個時節因緣。」拈起拄杖云：「秪有這個無窮無盡，歷劫經年，今夜隨時送去，免教涉蔓相牽。」遂擲下云：「歷劫得來今斷送，拍雙空手接新年。」</p>
<p>元日云：「年新日新時又新，梅華枝上春又新；東風打從花裏過，穿破諸人鼻孔門。」遂吸鼻云：「諸人還知麼？」拈起拂子云：「汝等還見麼？即今鼻裡眼裡知得見得，便見山河大地徹底斬新，百草頭邊處處陽春。」以拂子擊禪床云：「千門萬戶同斯日，打鼓鳴金轉法輪。」</p>
<p>示眾：「佛是眾生屋裡了事人，眾生是佛屋裡不了事漢。若要一樣，但佛與眾生一齊放卻，則無了不了。」卓拄杖云：「但於事上通無事，見色聞聲不用聾。」</p>
<p>元宵示眾：「畫角聲中薦得，觀音未是作家；彩燈影裡知歸，室利漫誇好手。恁麼告報與諸人，也須笑破虛空口；禪流若也未瞥然，再看鰲山顛倒走。參！」</p>
<p>眾集，師分餈餅次，問眾云：「老漢有一問，各要帶圓意說一則佛法，道得者得餅喫。」眾皆下語不契。沖曰：「若恁麼某甲決定不得餅。」師云：「汝道甚麼？」沖云：「把將一枚來。」師笑曰：「不得不與。」</p>
<p>師舉古德上堂示眾曰：「若論此事，參須實參，悟須實悟，動轉施為，輝今耀古；若是操心不正，悟處不真，粧粧點點，餖餖飣飣，被人輕輕拶著，未免喚燈籠作露柱。且道如何是實參實悟底消息？」良久云：「南山起雲，北山下雨。敢問諸人，古德恁麼說？意在於何？此事是何物輝今耀古？因何一處起雲一處下雨？若檢點得出，許你具一隻眼。」良久，擲拄杖下座。</p>
<p>性沖至，師舉古德上堂，僧出問：「如何是正法眼德？」云：「有誓不撒沙。」傍觀曰：「不可更撒，汝何處見他撒沙？」沖曰：「有誓不撒沙。」師曰：「不可更撒又作麼生？」沖便出。師曰：「瞎漢瞎漢！」</p>
<p>示眾：「鴻蒙未判，天地未分，先有一物，時人呼為正法眼藏；亦名涅槃妙心。今在諸人六根門頭顯現，四威儀內昭彰。」拈起拂子云：「見麼？若見通箇消息；其或未然，不得不疑。」</p>
<p>小參：「老漢做人全無算計，有不省儉、無時浪費，前後不顧、當下弗濟，精空亮空窮得無底，抖觔抖骨沒一毫許，秪有半隻破草鞋，無底無根亦無對。參！」</p>
<p>講師至，師問曰：「經前一句偪塞虛空，經後一句充滿大地，包括一句函蓋乾坤。正恁麼時，法師向甚麼處下口講？」無對，師良久曰：「善來法師。」</p>
<p>沖補帳次，師掃地至，問曰：「做甚麼？」沖曰：「補帳。」師云：「誰帳要汝補？」沖曰：「和尚得恁麼惱亂人？」師便打，沖作掃地勢，師持帚而去。</p>
<p>端陽示眾：「佳節端陽何曾訂約？五月五日年年撞著。風搖蒲劍碧楞楞；日照榴花紅灼灼。道在時節因緣，豈在正法末法？向來著意尋求，通身是草；今日信手拈來，無非是藥。」豎拂子，召大眾云：「此藥治甚麼病？」擊拂子云：「不但老維摩，藥王、藥上也喫一帖。」</p>
<p>新晴示眾：「久雨初晴，人皆喜悅。綠柳舞薰風，黃鶯啼不輟；萬古祖師機，一時都漏泄。直下會得來，依舊沒交涉。何以故？一朝樹倒鶯不來，莫把烏龜喚做鱉。」</p>
<p>梅雨小參：「梅風拂拂，梅雨霏霏，須彌山頭，爛額香水，海面皺眉，池塘蛙鼓嚮如雷，諸人會取西來意，於斯薦得，方知人人是五祖，處處是黃梅。大解脫門元無關鑰，實際理地本自平夷。若也未明，任爾百煉熏修，徒自辛苦。何故？秪為他眼邊耳畔覓黃梅，依然拋卻祖翁田地。」</p>
<p>性沖至，師問曰：「子一向在甚麼處？」沖曰：「徑山。」師曰：「做得甚麼事來？」沖曰：「性沖買得一段田，收得原本契書，請和尚僉押。」即將偈本呈上。師接得便展看，問曰：「這箇是我底、汝底聻？」沖曰：「和尚莫搶奪行市。」師擲下偈本，沖便出。</p>
<p>沖侍師坐次，師云：「汝看偈抄錄，有些利益否？」沖曰：「沖錄和尚偈有感，亦作四偈。」師曰：「汝舉來看。」沖乃舉法偈不多句等。偈畢，師曰：「非語言文字也，是汝作底麼？」沖曰：「性沖鼓粥飯氣，若謂有所得，辜負和尚不少。」師點首，沖禮拜。</p>
<p>鵲噪客至，小參：「鵲噪不知客來，客來不知鵲噪，彼彼不知，偶爾恰好，若會兩箇，不知頭頭，自然合道。」驀拈拄杖云：「鵲噪客來無別意。」擲拄杖云：「水流花謝兩無情。」</p>
<p>示眾：「豁開頂門眼，照徹大千界；既作法中王，於法得自在。」下座。</p>
<p>七夕示眾：「今朝七月七，處處開筵席，天街牛女暗相期，世人盡不知消息。大眾且道，有箇甚麼消息？」遂展臂作摟抱勢云：「這箇老婆心切。」</p>
<p>師同金居士步月於范蠡湖邊，沖適至。師曰：「明月與清風，水天同一色；人人在箇中，秪是出不得。」沖曰：「打草驚蛇做甚麼？」師曰：「汝又作麼生？」沖曰：「看腳下。」師呵呵大笑曰：「將謂赤胡鬚，更有胡鬚赤。」</p>
<p>俞居真至，師問云：「老漢聞居士在天心書院悟得些子氣息，是否？」真曰：「是。」師云：「氣息聻？」真曰：「在和尚開口處。」師曰：「非干汝事」。真上前抉手，師曰：「這箇是書院裡學來底？」真退後就位。師曰：「乃見一斑。」真曰：「某甲日用不忘這箇如何？」師曰：「且得途中受用。」真作「滿空雲水是生涯」句呈師，師曰：「雲散水枯時，生涯在甚麼處？」真擬議，師即彈指曰：「在這裡。」真有省作禮。師示以頌云：「儒林一豪傑，書讀萬卷徹；時來參我禪，我禪離言說。秪有一把鋸，念起當頭截；截到意根枯，秤鎚流出血。若不流出血，持來與你打做鐵。」</p>
<p>客送藕至，師云：「悟得塵中心，恰是池底藕；通身在污泥，瑕玷何曾有？天生渠不生，劫朽渠不朽；這般奇特物，人還肯信否？若是信不及，問取趙州狗。」</p>
<p>硯山居士書至，示眾云：「方一數之始，不二數即止。」遂拈起書云：「秪有這一箇，能為萬象主。」放下書云：「即這方一是。」</p>
<p>師與沖經行次，聞風撼槎槤樹聲。師曰：「此樹風來獅子吼，風寂便涅槃。」沖曰：「樹倒風息時，獅子在甚麼處吼？」師良久。沖曰：「大好，吼即不是獅子。」師便掌，沖禮拜。</p>
<p>除夜眾集，偶聞爆竹聲，師問眾曰：「是甚麼？」眾曰：「爆竹聲。」師曰：「破了也！」眾乃有省。</p>
<p>元旦示眾：「今日是三十六旬第一日，家家戶戶慶新年；皇皇春令行天下，合國群臣祝聖延。大明九重殿上，八方司府堂前，錦袍簇簇、玉珮便便，恭前鞠後，俯仰周旋，揚塵舞蹈，萬歲聲喧，威儀三百，禮儀三千，一時頓現。若作國禮商量，不唯背了如來，此外更無佛法；若作佛法領會，不唯背了天子，此外更無國禮。畢竟作麼生，始得禮法併致一道流通？」遂舉拂子鞠躬云：「皇圖鞏固，帝道遐昌。」以拂子打一圓相云：「佛日增輝，仁風永扇。」</p>
<p>佛涅槃日示眾：「釋迦老漢做了一生好漢，末後對眾寐語：『若謂我滅度，非吾弟子；若謂我不滅度，亦非吾弟子。』汝等諸人作麼生？道得一轉語，便見雙林樹二、枯木生枝，敬畏庵前冰消瓦解。」有僧出，曰：「和尚亦寐語。」師轉耳作聽勢，僧無。師曰：「這漆桶。」</p>
<p>二月十九日示眾：「三月春光一半過，園林花發鳥賡歌；分明遍界觀音現，試問禪流會也麼？」豎起拂子召大眾云：「菩薩降生了，也還見麼？」又擊拂子云：「家家觀世音，汝等上來下去何不會取？」擲下拂子云：「不是普陀巖下客，徒使潮聲撼海門。」</p>
<p>示眾：舉徑山在雲居作首座，一僧來參禮曰：「某甲看首座女子出定頌，有箇省悟處，特來證據。」座曰：「不是。去！」僧曰：「某甲未說，何得便道不是？」座再三搖手云：「不是，不是。」僧懡㦬而退。老漢敢問諸人：「徑山見甚麼便道不是？這僧因甚麼便懡㦬而退？若是檢點得出，許你具隻眼；要見徑山麼？三十年後。」</p>
<p>小參眾集，師良久，喝一喝云：「禍出私門。」便歸方丈。</p>
<p>沖至，師曰：「性沖來也！」沖作展具勢，師厲聲曰：「如法禮拜著。」沖作收具勢而出。師曰：「莫道無事好。」</p>
<p>四月八日小參：「呱聲未絕便橫行，手指乾坤眼四瞠；赤骨小兒開巨口，通身現出大人形。」</p>
<p>初秋示眾：「夏末秋新，即佛即心；秋新夏末，即心即佛。」擲下拄杖云：「會麼？不知寒暑催人老。」</p>
<p>僧古林參，師問曰：「大德何來？」僧曰：「某甲初機，乞示修行門路？」師豎起拂子云：「會麼？」僧云：「不會。」師示以頌曰：「若問門路，須明這箇；這箇不明，舉足便錯。」僧云：「如何是這箇？」師云：「你問我荅。」</p>
<p>師問沖曰：「徑山頌三玄三要云：『徹骨徹髓道一句，三要三玄絕遮護。』此二句中我欲取一句為法，汝便道取那一句好？」沖曰：「和尚適來道那一句？」師瞋目叱曰：「汝得恁麼無記性？」沖曰：「秪為和尚徹骨徹髓。」師笑曰：「不然，為子一人即得，爭柰大眾何？」沖曰：「取即不辭孤負先代、喪我後人。」師曰：「如是如是！」</p>
<p>始祖像前示眾：「廓然無聖，知音未在；直言不識，猶欠投機。從此大梁殿上，折了兩遭老本；少林室中，受了九載清灰。末後要做好漢，不顧骨肉髓皮；通身分付與人，杖擔隻履西歸。熊耳峰前了些宿債；蔥嶺頭上弄箇大奇。卻被宋雲覷破，踏步不知高低。要識造佛造祖之宗匠，即此儱侗顢頇之鬍鬚。盡道祖師昔年去了。」以拂子指像云：「現今這箇聻且道是誰？」乃說偈曰：「廓然無聖顯真機，不識重將正令提；兩度赤心功不奏，秋江踏葦去悽悽。」</p>
<p>示眾：「今日佳節七月七，通身收拾巧來喫；絕妙奇能一併吞，淨盡勿留些影跡。向來弄巧喪天真，從今抱拙守愚直；騰雲駕霧總成空，百巧不如一老實。如何是老實？一句二便二、一便一。」豎拂子云：「這箇不曾花巧。」</p>
<p>示眾：「今日七月十五，家家齋佛享祖，且道佛與祖還來麼？若來，經云『無所從來』；若不來，空勞設供。」豎拂子云：「無所從來亦無所去。」</p>
</div>
<div class='div-other'><a id='mulu5' />
<p class='h1'>頌古</p>
<div class='div-other'><a id='mulu6' />
<p class='h2'>世尊降生指天指地</p><p style="text-indent:0em" class="lg-abnormal"><div class='lg-row'>嬰兒纔出阿娘胎，賣弄家風逞本懷；春色滿園關不住，一枝紅杏出墻來。</div>
</p></div>
<div class='div-other'><a id='mulu7' />
<p class='h2'>世尊說法文殊白槌</p><p style="text-indent:0em" class="lg-abnormal"><div class='lg-row'>伯牙方擬解琴囊，鍾子連忙便卷藏；早是半條弦不動，遺音猶是遍諸方。</div>
</p></div>
<div class='div-other'><a id='mulu8' />
<p class='h2'>世尊拈花迦葉微笑</p><p style="text-indent:0em" class="lg-abnormal"><div class='lg-row'>靈嶽峰頭一大事，承言著相<span class='corr'>已</span>傳差；破顏皺臉何曾笑？拈出分明不是花。</div>
</p></div>
<div class='div-other'><a id='mulu9' />
<p class='h2'>世尊臨滅摩胸示眾</p><p style="text-indent:0em" class="lg-abnormal"><div class='lg-row'>摩胸運手口喃喃，無縫金襴在此傳；四十九年成浪藉，慇懃末後又重宣。</div>
</p></div>
<div class='div-other'><a id='mulu10' />
<p class='h2'>世尊睹明星悟道</p><p style="text-indent:0em" class="lg-abnormal"><div class='lg-row'>未出胎胞成佛了，指天指地<span class='corr'>已</span>重過；六年雪嶺緣何事？猶道觀星意若何？</div>
</p></div>
<div class='div-other'><a id='mulu11' />
<p class='h2'>傅大士講《金剛經》揮案一下</p><p style="text-indent:0em" class="lg-abnormal"><div class='lg-row'>三十二分義無涯，一揮案上沒些些；誌公只為梁天子，也是重添眼裏沙。</div>
</p></div>
<div class='div-other'><a id='mulu12' />
<p class='h2'>城東老母見佛來，以兩手掩面，見指指中皆佛。</p><p style="text-indent:0em" class="lg-abnormal"><div class='lg-row'>婆婆家裡獨稱尊，但見如來亦是塵；兩手欲遮遮不得，始知十指盡連心。</div>
</p></div>
<div class='div-other'><a id='mulu13' />
<p class='h2'>帝釋被七賢女索三寶</p><p style="text-indent:0em" class="lg-abnormal"><div class='lg-row'>莫謂根無樹便無，黃鶯聲裡綠陰多；撥開枝葉舒高眼，偪塞虛空見也麼<span class='note-inline'>(無根樹一株)</span>？</div>
</p><p style="text-indent:0em" class="lg-abnormal"><div class='lg-row'>博厚無彊祖代留，群生分有莫馳求；平平坦坦四時外，號段分明在口頭<span class='note-inline'>(無陰陽地一片)</span>。</div>
</p><p style="text-indent:0em" class="lg-abnormal"><div class='lg-row'>山谷何曾喚得聽，自呼元是自家應；上天無臭無聲理，但向人間聲臭明<span class='note-inline'>(叫不嚮山谷一所)</span>。</div>
</p></div>
<div class='div-other'><a id='mulu14' />
<p class='h2'>女子出定</p><p style="text-indent:0em" class="lg-abnormal"><div class='lg-row'>神力運窮開不得，輕輕一擊便通行；箇中奇特無多子，只在文殊與罔明。</div>
</p></div>
<div class='div-other'><a id='mulu15' />
<p class='h2'>馬祖離四句絕百非</p><p style="text-indent:0em" class="lg-abnormal"><div class='lg-row'>笙歌雜沓陰陽調，吹落曇花香滿林；欲與同筵共歡賞，那知當席少知音。</div>
</p></div>
<div class='div-other'><a id='mulu16' />
<p class='h2'>馬祖荅院主日面佛月面佛</p><p style="text-indent:0em" class="lg-abnormal"><div class='lg-row'>尊候如何問處親，面如日月荅猶真；今時劫外同相會，雪調陽春一曲琴。</div>
</p></div>
<div class='div-other'><a id='mulu17' />
<p class='h2'>百丈野狐</p><p style="text-indent:0em" class="lg-abnormal"><div class='lg-row'>一字牢關實嶮巇，千賢到此盡攢眉；野狐百丈爭名相，惱亂叢林鼓是非。</div>
</p></div>
<div class='div-other'><a id='mulu18' />
<p class='h2'>三墮</p><p style="text-indent:0em" class="lg-abnormal"><div class='lg-row'>閒來撞入皮毛隊，頭角崢嶸不覆藏；一任青郊芳草際，洒然何處不風光<span class='note-inline'>(披毛帶角隨類自在)</span>。</div>
</p><p style="text-indent:0em" class="lg-abnormal"><div class='lg-row'>後夜鶴聲和月淚，上林花朵帶春開；重重紫陌紅塵裡，物物頭頭自偶諧<span class='note-inline'>(聞聲見色隨處自在)</span>。</div>
</p><p style="text-indent:0em" class="lg-abnormal"><div class='lg-row'>琉璃殿上主賓忘，密運威音宴八荒；白玉階前人影斷，垂衣終日坐堂堂<span class='note-inline'>(禮絕百僚尊貴自在)</span>。</div>
</p><p style="text-indent:0em" class="lg-abnormal"><div class='lg-row'>昨日高峰乘駿馬，今朝平陸駕籃輿；大千覽遍無餘剩，一步何曾得動移<span class='note-inline'>(總結)</span>？</div>
</p></div>
<div class='div-other'><a id='mulu19' />
<p class='h2'>南泉斬貓二首</p><p style="text-indent:0em" class="lg-abnormal"><div class='lg-row'>爭非爭是口嗷嗷，平地無風起浪濤；不是願師獅子吼，至今天下滿堂貓。</div>
</p><p style="text-indent:0em" class="lg-abnormal"><div class='lg-row'>拈起分明告眾知，兩堂僧眾失躊躕；趙州頂履雖能道，要救貓兒<span class='corr'>已</span>是遲。</div>
</p></div>
<div class='div-other'><a id='mulu20' />
<p class='h2'>陸大夫問南泉甕裏鵝</p><p style="text-indent:0em" class="lg-abnormal"><div class='lg-row'>譬喻拈來問祖翁，祖翁劈面便施功；直呼直要親相見，出得依前在甕中。</div>
</p></div>
<div class='div-other'><a id='mulu21' />
<p class='h2'>國師三喚侍者</p><p style="text-indent:0em" class="lg-abnormal"><div class='lg-row'>頻頻呼喚探如何？應口聲聲欲甚麼？縱是國師心用切，也從平地起風波。</div>
</p></div>
<div class='div-other'><a id='mulu22' />
<p class='h2'>趙州喫茶去</p><p style="text-indent:0em" class="lg-abnormal"><div class='lg-row'>曾到未到喫茶去，院主來參也一甌；雨前香味無多子，管取人情箇箇周。</div>
</p></div>
<div class='div-other'><a id='mulu23' />
<p class='h2'>趙州參二庵主</p><p style="text-indent:0em" class="lg-abnormal"><div class='lg-row'>江北江南總帝畿，一輪化日照華夷；胡笳曲調東風外，石女聽來笑滿眉。</div>
</p></div>
<div class='div-other'><a id='mulu24' />
<p class='h2'>趙州四佛</p><p style="text-indent:0em" class="lg-abnormal"><div class='lg-row'>言言撤去莊嚴幻，句句披陳本體真；風送落花隨水去，分明流出洞中春。</div>
</p></div>
<div class='div-other'><a id='mulu25' />
<p class='h2'>庭前柏子</p><p style="text-indent:0em" class="lg-abnormal"><div class='lg-row'>西來祖意庭前柏，親手栽來恰對門；重指示人人不見，依然階外翠成林。</div>
</p></div>
<div class='div-other'><a id='mulu26' />
<p class='h2'>東司喚侍者</p><p style="text-indent:0em" class="lg-abnormal"><div class='lg-row'>呼一聲而應一聲，東司佛法甚分明；更云不得與君說，韻腳聲明在八庚。</div>
</p></div>
<div class='div-other'><a id='mulu27' />
<p class='h2'>青州布衫</p><p style="text-indent:0em" class="lg-abnormal"><div class='lg-row'>七觔衫子出青州，信口拈來當話詶；較短量長穿不得，提來提去幾時休？</div>
</p></div>
<div class='div-other'><a id='mulu28' />
<p class='h2'>趙州勘臺山婆子</p><p style="text-indent:0em" class="lg-abnormal"><div class='lg-row'>驀直去兮曲太多，為伊勘破轉糢糊；無端平地相饒舌，惱亂行人失坦途。</div>
</p></div>
<div class='div-other'><a id='mulu29' />
<p class='h2'>趙州問投子：「大死底人，卻活時如何？」子云：「不許夜行，投明須到。」</p><p style="text-indent:0em" class="lg-abnormal"><div class='lg-row'>千年枯木忽春回，觸目曇花㘞地開；十步不移閨閤內，遍遊南嶽與天台。</div>
</p></div>
<div class='div-other'><a id='mulu30' />
<p class='h2'>魯祖面壁</p><p style="text-indent:0em" class="lg-abnormal"><div class='lg-row'>纔見人來便轉身，婆心一片十分真；劫前有段風流事，不惜眉毛付與人。</div>
</p></div>
<div class='div-other'><a id='mulu31' />
<p class='h2'>盤山上堂：向上一路千聖不傳。</p><p style="text-indent:0em" class="lg-abnormal"><div class='lg-row'>遲遲簾影日偏長，無限春光一坐忘；樹底流鶯啼徹處，更無餘法可商量。</div>
</p></div>
<div class='div-other'><a id='mulu32' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>華擁籬根春<span class='corr'>已</span>深，密垂簾幙晝沉沉；三家村裏風流漢，酒醉胡言惱亂人。</div>
</p></div>
<div class='div-other'><a id='mulu33' />
<p class='h2'>德山因疾不起。僧問：「還有不病者麼？」山曰：「有。」僧云：「如何是不病者？」山曰：「阿耶阿耶！」</p><p style="text-indent:0em" class="lg-abnormal"><div class='lg-row'>常年臥病老維摩，諸佛多從這裏過；大地眾生皆有病，其中唯有阿耶無。</div>
</p></div>
<div class='div-other'><a id='mulu34' />
<p class='h2'>僧問德山：「古人斬貓，意旨如何？」山以拄杖趁卻，喚云：「會麼？」僧曰：「不會。」山曰：「我恁麼老婆，還不會？」</p><p style="text-indent:0em" class="lg-abnormal"><div class='lg-row'>斬貓只為切心過，以杖<span class='corr'>祛</span>之太老婆；再四喚歸歸不得，這般漆桶待如何？</div>
</p></div>
<div class='div-other'><a id='mulu35' />
<p class='h2'>德山上堂：「問即有過，不問即乖。」有僧禮拜，山便打，僧云：「某甲纔拜，為甚麼便打？」山曰：「待汝開口，堪作什麼？」</p><p style="text-indent:0em" class="lg-abnormal"><div class='lg-row'>一毛頭上禹門開，挾海金鱗戲水來；三級浪高回首去，<span class='corr'>已</span>知不是化龍才。</div>
</p></div>
<div class='div-other'><a id='mulu36' />
<p class='h2'>德山臨終告眾云：「捫空追嚮，勞汝心神；夢覺元非，覺有何物？」言訖而化。</p><p style="text-indent:0em" class="lg-abnormal"><div class='lg-row'>紙燈滅處眼睛開，爍破虛空絕點埃；焚鈔那時遷化了，于今重復出頭來。</div>
</p></div>
<div class='div-other'><a id='mulu37' />
<p class='h2'>溈山水牯牛</p><p style="text-indent:0em" class="lg-abnormal"><div class='lg-row'>道是僧兮又是牛，葛藤打動幾時休；一真實際離名相，但向溈山問處詶。</div>
</p></div>
<div class='div-other'><a id='mulu38' />
<p class='h2'>溈山問僧：「汝會什麼？」僧云：「會卜。」山拈起拂子云：「這箇六十四卦那卦收？」僧無對。山曰：「適來大壯，今是明夷。」</p><p style="text-indent:0em" class="lg-abnormal"><div class='lg-row'>這箇元來卦卦收，擲錢拈拂一根由；若非擲處分爻象，縱是文王難起頭。</div>
</p></div>
<div class='div-other'><a id='mulu39' />
<p class='h2'>石頭示眾云：「恁麼也不得，不恁麼也不得，恁麼不恁麼總不得。汝作麼生會？」</p><p style="text-indent:0em" class="lg-abnormal"><div class='lg-row'>宗師手段出諸方，明白推人入鑊湯；皮肉一時都脫落，秪留精骨奉爺娘。</div>
</p></div>
<div class='div-other'><a id='mulu40' />
<p class='h2'>睦州如喪考妣</p><p style="text-indent:0em" class="lg-abnormal"><div class='lg-row'>睡去眉毛排八字，覺來八字擺眉毛；本來面目恒如是，也著親須見一遭。</div>
</p></div>
<div class='div-other'><a id='mulu41' />
<p class='h2'>大覺住天寧，上堂云：「是法平等無有高下，因甚麼晝明夜暗？若道得一句倜儻分明，天寧拄杖子兩手分付。」</p><p style="text-indent:0em" class="lg-abnormal"><div class='lg-row'>本來佛法無高下，晝夜何曾有暗明？一句明明該萬象，莫言拄杖在天寧。</div>
</p></div>
<div class='div-other'><a id='mulu42' />
<p class='h2'>大覺上堂舉古德云：「真正辦道人，無費剪爪之功。」天寧道：「真正辦道人，一覺到天明。」拍禪床云：「相逢不下馬，各自奔前程。」</p><p style="text-indent:0em" class="lg-abnormal"><div class='lg-row'>兩箇黃鸝鳴翠柳，一行白鷺上青天；窗含西嶺千秋雪，門泊東湖萬里船。</div>
</p></div>
<div class='div-other'><a id='mulu43' />
<p class='h2'>興化酬寶價</p><p style="text-indent:0em" class="lg-abnormal"><div class='lg-row'>君家日用無非寶，何特生端指襆頭；老衲眼中難著屑，一聲誰敢價高酬？</div>
</p></div>
<div class='div-other'><a id='mulu44' />
<p class='h2'>興化打克賓</p><p style="text-indent:0em" class="lg-abnormal"><div class='lg-row'>說箇說得是，打箇打不差。雖為師弟，兩箇作家，只為要人徹底，不知捏目生華。</div>
</p></div>
<div class='div-other'><a id='mulu45' />
<p class='h2'>三聖云：「我逢人即出，出即不為人。」興化云：「我逢人即不出，出即便為人。」</p><p style="text-indent:0em" class="lg-abnormal"><div class='lg-row'>鴛鴦兩兩逞風飛，高不高兮低不低；縱是傾心而吐膽，何如緘口惜毛衣！</div>
</p></div>
<div class='div-other'><a id='mulu46' />
<p class='h2'>靈雲見桃花</p><p style="text-indent:0em" class="lg-abnormal"><div class='lg-row'>落花滿地人皆見，偏與靈雲作悟門；不是玄沙親勘的，行人難免眼中塵。</div>
</p></div>
<div class='div-other'><a id='mulu47' />
<p class='h2'>香嚴上樹</p><p style="text-indent:0em" class="lg-abnormal"><div class='lg-row'>樹裏藏身欲白拈，逞窮伎倆語喃喃；傍觀一拶呵呵笑，做賊心虛難自瞞。</div>
</p></div>
<div class='div-other'><a id='mulu48' />
<p class='h2'>芭蕉拄杖子</p><p style="text-indent:0em" class="lg-abnormal"><div class='lg-row'>這條楖栗沒親疏，與奪縱橫徹有無；拈出當陽定今古，太平時到也曾多。</div>
</p></div>
<div class='div-other'><a id='mulu49' />
<p class='h2'>二僧參清涼，涼指簾，二僧同去捲簾。涼云：「一得一失。」</p><p style="text-indent:0em" class="lg-abnormal"><div class='lg-row'>鞭影纔彰便轉身，那期良馬未知音；翩翩共捲堂前箔，同負清涼一指恩。</div>
</p></div>
<div class='div-other'><a id='mulu50' />
<p class='h2'>法眼轉則監寺青峰丙丁童子話</p><p style="text-indent:0em" class="lg-abnormal"><div class='lg-row'>這句何曾有舊新？一番提起一番親；從來善話能依泊，今日胡揮妙入神。</div>
</p></div>
<div class='div-other'><a id='mulu51' />
<p class='h2'>仰山住東平溈山送鏡因緣</p><p style="text-indent:0em" class="lg-abnormal"><div class='lg-row'>潦倒溈山懶畫眉，東平提起便搽抷；眾皆擬照即撲破，免得兒孫影內迷。</div>
</p></div>
<div class='div-other'><a id='mulu52' />
<p class='h2'>仰山負柴上山路，僧曰：「山上自有。」仰放下柴攤開云：「是甚麼？」僧無語。仰曰：「我自要燒。」收朿而去。</p><p style="text-indent:0em" class="lg-abnormal"><div class='lg-row'>放下攤開明指與，我自要燒不瞞他；可憐不遇知音者，狼藉旃檀作野柴。</div>
</p></div>
<div class='div-other'><a id='mulu53' />
<p class='h2'>洞山參興平禮非老朽</p><p style="text-indent:0em" class="lg-abnormal"><div class='lg-row'>渠非老朽，不禮不受；威音那邊，毘盧頂後。把住壺中日月長，觸著匣裏青龍吼。良醫叮囑病人，服藥不如忌口。</div>
</p></div>
<div class='div-other'><a id='mulu54' />
<p class='h2'>僧問慶延：「蚯蚓斬為兩段，兩頭俱動，佛性在那一頭？」延展兩手。洞山別云：「你問在那一頭？」</p><p style="text-indent:0em" class="lg-abnormal"><div class='lg-row'>蚓分兩段兩頭動，月印千江千處明；兩手展開何所事？不知因甚問端生？</div>
</p></div>
<div class='div-other'><a id='mulu55' />
<p class='h2'>僧問浮石：「如何觀其音聲而得解脫？」石將火箸打柴頭云：「還聞麼？」曰：「聞。」石曰：「誰不解脫？」</p><p style="text-indent:0em" class="lg-abnormal"><div class='lg-row'>二物相交發妙音，一聲入耳便通神；莫於聲裏分緇素，眼處聞來始得真。</div>
</p></div>
<div class='div-other'><a id='mulu56' />
<p class='h2'>慈明李附馬二喝</p><p style="text-indent:0em" class="lg-abnormal"><div class='lg-row'>山前山後水泠泠，流出溪來一樣清；謂是謂非皆是水，野干師子自相爭。</div>
</p></div>
<div class='div-other'><a id='mulu57' />
<p class='h2'>黃龍三關</p><p style="text-indent:0em" class="lg-abnormal"><div class='lg-row'>生緣佛手驢腳去，咄咄攀花踏著歸；一鏃三關言外駿，石郎掉臂過須彌。</div>
</p></div>
<div class='div-other'><a id='mulu58' />
<p class='h2'>龍牙云：「此事如無手人行拳。」</p><p style="text-indent:0em" class="lg-abnormal"><div class='lg-row'>一喻宛然明白了，十乘具足舉難呈；卻如暗內人書字，字不成兮文<span class='corr'>已</span>成。</div>
</p></div>
<div class='div-other'><a id='mulu59' />
<p class='h2'>天寧上堂舉五祖演云：「釋迦彌勒<span class='corr'>已</span>是他奴。且道：他是阿誰？」曰：「寧可截舌，不犯國諱。」下座。</p><p style="text-indent:0em" class="lg-abnormal"><div class='lg-row'>釋迦彌勒是他奴，更有何人髏得他？演祖要拈拈不得，天寧欲轉轉糢糊。</div>
</p></div>
<div class='div-other'><a id='mulu60' />
<p class='h2'>黃龍選勝首座黃蘗住持</p><p style="text-indent:0em" class="lg-abnormal"><div class='lg-row'>鍾樓念讚非干<span class='corr'>己</span>，床腳種菜但憑他；猛虎從教當路坐，住持黃蘗選無差。</div>
</p></div>
<div class='div-other'><a id='mulu61' />
<p class='h2'>徑山竹篦子</p><p style="text-indent:0em" class="lg-abnormal"><div class='lg-row'>探竿在手任施為，那管人間是與非；總使這僧能脫略，好生認取不饒伊。</div>
</p></div>
<div class='div-other'><a id='mulu62' />
<p class='h2'>《法華經》云：「大通智勝佛，十劫坐道場；佛法不現前，不得成佛道。」</p><p style="text-indent:0em" class="lg-abnormal"><div class='lg-row'>道場十劫坐經過，爭柰春光漏泄多；佛未成時猶智勝，不知成後事如何？</div>
</p></div>
<div class='div-other'><a id='mulu63' />
<p class='h2'>魯論四句</p><p style="text-indent:0em" class="lg-abnormal"><div class='lg-row'>仰之彌高，聳漢沖霄；無上頂相，佛祖難超。</div>
</p><p style="text-indent:0em" class="lg-abnormal"><div class='lg-row'>鑽之彌堅，密密綿綿；甚深甚厚，無底無邊。</div>
</p><p style="text-indent:0em" class="lg-abnormal"><div class='lg-row'>瞻之在前，參天地先；無名無相，千聖不傳。</div>
</p><p style="text-indent:0em" class="lg-abnormal"><div class='lg-row'>忽焉在後，活潑希有；難畫難描，打箇觔斗。</div>
</p></div></div>
<div class='div-other'><a id='mulu64' />
<p class='h1'>偈頌</p>
<div class='div-other'><a id='mulu65' />
<p class='h2'>參禪三首</p><p style="text-indent:0em" class="lg-abnormal"><div class='lg-row'>參禪不知要，奔馳言語道；衣底牟尼珠，紙上去尋討。心地鬧喧喧，塵緣忙擾擾；終日打葛藤，生死何時了？</div>
</p><p style="text-indent:0em" class="lg-abnormal"><div class='lg-row'>參禪不即坐，工夫隨處做；運水與搬柴，供茶并送果。黃梅嘗負舂，東山曾執磨；作用盡真機，頭頭皆可悟。</div>
</p><p style="text-indent:0em" class="lg-abnormal"><div class='lg-row'>參禪無妙訣，唯在信心徹；話頭舉頻頻，疑情怕切切。頻舉愈頻疑，疑做一團鐵；鐵團忽然破，輥出寒江月。</div>
</p></div>
<div class='div-other'><a id='mulu66' />
<p class='h2'>念佛三首</p><p style="text-indent:0em" class="lg-abnormal"><div class='lg-row'>念佛要依教，彌陀莫外討；念念內回光，聲聲中返照。十萬八千程，只在一心了；了得東土心，西方即時到。</div>
</p><p style="text-indent:0em" class="lg-abnormal"><div class='lg-row'>念佛須專一，綿綿又密密；一句阿彌陀，萬緣皆頓息。閒忙不曾離，頃刻無間隙；怕作如是心，蓮胎生有日。</div>
</p><p style="text-indent:0em" class="lg-abnormal"><div class='lg-row'>念佛須見性，見性念即正；諸邪見不生，一念常相應。聲聲佛念佛，念念鏡照鏡；佛鏡兩相融，方聽彌陀令。</div>
</p></div>
<div class='div-other'><a id='mulu67' />
<p class='h2'>省身</p><p style="text-indent:0em" class="lg-abnormal"><div class='lg-row'>秪為一箇身，百計思量到；生死渾不顧，便宜只管要。苟得恣爾貪，天真都昧了；迷心著相人，忙殺知多少？</div>
</p></div>
<div class='div-other'><a id='mulu68' />
<p class='h2'>心與身語</p><p style="text-indent:0em" class="lg-abnormal"><div class='lg-row'>我有為爾有，爾無我本無；有無端在爾，生死干涉吾？有爾有生死，爾無生死無；不是吾多爾，累我處也多。</div>
</p></div>
<div class='div-other'><a id='mulu69' />
<p class='h2'>漫成二首</p><p style="text-indent:0em" class="lg-abnormal"><div class='lg-row'>白雲愛我懶，我愛白雲閒；我懶不出戶，雲閒常在山。懶非躲懶懶，閒不等閒閒；斯閒與斯懶，相期出世間。</div>
</p><p style="text-indent:0em" class="lg-abnormal"><div class='lg-row'>戲水蜻蜓舞，穿花蛺蝶飛；蜘蛛絲結網，螻蟻地營居。白鷺沙邊立，黃鶯枝上啼；皆弘無上道，吾不會何如？</div>
</p></div>
<div class='div-other'><a id='mulu70' />
<p class='h2'>山居四首</p><p style="text-indent:0em" class="lg-abnormal"><div class='lg-row'>寒巖破衲草團瓢，寂滅身心樂有饒；芋火深煨香透谷，茶煙輕颺篆沖霄。小池引水邀空月，鈍钁開雲種荳苗；生意無多傳代遠，威音那畔到今朝。</div>
</p><p style="text-indent:0em" class="lg-abnormal"><div class='lg-row'>抱鈍深山一不諳，隨緣參得及時禪；寒來向火饑來食，喜則歌吟倦則眠。自信了無心外法，從他說有妙中玄；堂堂古路如弦直，何得崎嶇自著瞞？</div>
</p><p style="text-indent:0em" class="lg-abnormal"><div class='lg-row'>數椽矮屋著深林，妙意玄機不假尋；聲色千般山境界，分明一片祖師心。泉披瀑布彈長舌，風鼓松濤奏梵音；幽鳥也能諳此意，每來簾外和玄吟。</div>
</p><p style="text-indent:0em" class="lg-abnormal"><div class='lg-row'>禪跡幽潛寄嶺巔，埋頭自得此身安；破蒲團上生涯活，漏草庵中法界寬。一指頭禪供日用，七觔衫子禦冬寒；家私盡向諸方道，秪剩眉毛在眼邊。</div>
</p></div>
<div class='div-other'><a id='mulu71' />
<p class='h2'>廛居三首</p><p style="text-indent:0em" class="lg-abnormal"><div class='lg-row'>無心希聖不嫌凡，幻跡隨緣寄市間；一著分明如杲日，數椽安息即精藍。無心於事動常寂，於事無心忙亦閒；莫謂鬧中無隱者，從來城市有青山。</div>
</p><p style="text-indent:0em" class="lg-abnormal"><div class='lg-row'>居山無措買山錢，結箇茆茨亦偶然；守分住家生意穩，倚門就市所需便。連家接巷俱玄路，鼓吹絃歌悉指南；試問有誰如是會，好來同了化城緣。</div>
</p><p style="text-indent:0em" class="lg-abnormal"><div class='lg-row'>那事明明已決疑，罷參方外就廛居；不離當處禪無間，常在其中靜有餘。言外同參玄士少，門風冷落客來稀；寥寥終日簾垂地，獨對罏熏坐夕暉。</div>
</p></div>
<div class='div-other'><a id='mulu72' />
<p class='h2'>省幻四首</p><p style="text-indent:0em" class="lg-abnormal"><div class='lg-row'>鳥飛兔走促炎涼，迅速流光真可傷；萬事空花無一實，百年春夢幾多長。四緣假合浮漚聚，眾象排成傀儡場；今古一棚燈下戲，諸人何事不思量？</div>
</p><p style="text-indent:0em" class="lg-abnormal"><div class='lg-row'>勞生擾擾不思惟，幻化之中豈久居；那箇不懷千載計，阿誰滿得百年期？奔趨利欲忙如鑽，不覺流光去若飛；口內忽無三寸氣，塚頭添得一堆泥。</div>
</p><p style="text-indent:0em" class="lg-abnormal"><div class='lg-row'>剎那生滅定期難，白日明明是夢間；倏忽年華如電拂，虛浮世態若蓬翻。人當得意須知退，鳥倦飛時尚覺還；欲返故鄉須早計，勸君莫待鬢毛斑。</div>
</p><p style="text-indent:0em" class="lg-abnormal"><div class='lg-row'>人生何事不歸山？斷送身心醉夢間；念念自憐真見昧，時時徒把幻緣攀。一朝錯認鏡中影，百計難偷忙裏閒；可惜妙明心本佛，隨流逐浪竟忘還。</div>
</p></div>
<div class='div-other'><a id='mulu73' />
<p class='h2'>寄同門三首</p><p style="text-indent:0em" class="lg-abnormal"><div class='lg-row'>欲悟真機覿體參，揚眉瞬目辯來源；印心摩頂由師肯，徹骨窮源得自甘。諸見盡時開正眼，覓心無處是真傳；本無一物曹溪旨，千古宗風播嶺南。</div>
</p><p style="text-indent:0em" class="lg-abnormal"><div class='lg-row'>禪心非放亦非收，日用居常順應酬；隨處住來無所住，任緣流去不隨流。無為不作頑空伴，有法終非執法儔；自有一條玄活路，古今千聖悉同遊。</div>
</p><p style="text-indent:0em" class="lg-abnormal"><div class='lg-row'>了修了證復還源，物物彌陀事事禪；不動法身周百億，慧光常寂照無邊。堆堆塵裏堆堆佛，片片雲中片片天；法界純真唯一實，毫釐希冀自欺瞞。</div>
</p></div>
<div class='div-other'><a id='mulu74' />
<p class='h2'>行腳</p><p style="text-indent:0em" class="lg-abnormal"><div class='lg-row'>一條竹杖半邊瓢，那管山高與水遙；隨處生涯瓢內做，諸方佛法杖頭挑。西來祖意和身轉，本地風光信步饒；百億須彌參訪遍，腳跟不動半纖毫。</div>
</p></div>
<div class='div-other'><a id='mulu75' />
<p class='h2'>歲盡</p><p style="text-indent:0em" class="lg-abnormal"><div class='lg-row'>閒看夢中諸傀儡，打點賀年忙似蟻；幻事千般要整齊，正經一節誰提起？年來年去是尋常，何舊何新著甚鬼？漚華影裏競奔趨，紛紛盡把天機昧。</div>
</p></div>
<div class='div-other'><a id='mulu76' />
<p class='h2'>示禪人二首</p><p style="text-indent:0em" class="lg-abnormal"><div class='lg-row'>禪非枯木守寒灰，死坐何曾悟活機？上古宗門尊棒喝，須知擊石火星飛。</div>
</p><p style="text-indent:0em" class="lg-abnormal"><div class='lg-row'>擬學西來佛祖禪，宗門言句著深參；達摩不識親知的，佛法方能得現前。</div>
</p></div>
<div class='div-other'><a id='mulu77' />
<p class='h2'>法鼓</p><p style="text-indent:0em" class="lg-abnormal"><div class='lg-row'>周遮嚴密不通風，包褁虛空在箇中；生急面皮誰敢觸？禾山解打振玄宗。</div>
</p></div>
<div class='div-other'><a id='mulu78' />
<p class='h2'>草鞋</p><p style="text-indent:0em" class="lg-abnormal"><div class='lg-row'>曾陪禪客走東西，行遍乾坤步步隨；踏斷聖<span class='corr'>凡</span>差別路，這回方始不沾泥。</div>
</p></div>
<div class='div-other'><a id='mulu79' />
<p class='h2'>鋸木</p><p style="text-indent:0em" class="lg-abnormal"><div class='lg-row'>拽去推來妙意同，作家相見密施功；通身手眼能回互，盡在當陽一線中。</div>
</p></div>
<div class='div-other'><a id='mulu80' />
<p class='h2'>蛙鼓</p><p style="text-indent:0em" class="lg-abnormal"><div class='lg-row'>夜半雲收月吐輝，池塘蛙鼓嚮如雷；子韶去後知音少，打破虛空那箇知？</div>
</p></div>
<div class='div-other'><a id='mulu81' />
<p class='h2'>即事二首</p><p style="text-indent:0em" class="lg-abnormal"><div class='lg-row'>環山碧澗流明月，遶屋疏林挂白雲；禪客若將秋景會，等閑埋沒祖師心。</div>
</p><p style="text-indent:0em" class="lg-abnormal"><div class='lg-row'>千林搖落天機露，萬象收回色界空；獨坐蘆花深處望，三三兩兩釣魚翁。</div>
</p></div>
<div class='div-other'><a id='mulu82' />
<p class='h2'>贈禪人太虛</p><p style="text-indent:0em" class="lg-abnormal"><div class='lg-row'>太虛度量周沙界，豈肯名山秀水埋？三世佛心包不住，一條拄杖出雲來。</div>
</p></div></div>
<div class='div-other'><a id='mulu83' />
<p class='h1'>雜詠</p>
<div class='div-other'><a id='mulu84' />
<p class='h2'>指性歌二首</p><p style="text-indent:0em" class="lg-abnormal"><div class='lg-row'>性超類，無物並，當空獨耀無臺鏡，塵緣堆裏露堂堂，萬象之中孤迥迥。也非凡，也非聖，當體如如絕修證道。人到此，細推詳，莫把識神來錯認。</div>
</p><p style="text-indent:0em" class="lg-abnormal"><div class='lg-row'>性非性，佛非佛，說是一物眼中屑，千賢萬聖不能言，江月松風熾然說。參須透，悟須徹，要與虛空著箇橛木。人拍手，笑歸來，烹煆紅爐千點雪。</div>
</p></div>
<div class='div-other'><a id='mulu85' />
<p class='h2'>關中四威儀</p><p style="text-indent:0em" class="lg-abnormal"><div class='lg-row'>關中行，不涉外途程，團團腔子內，無事漫騰騰，纔縱步，踏倒法王城。</div>
</p><p style="text-indent:0em" class="lg-abnormal"><div class='lg-row'>關中住，寥寥遠塵世，悄然無客來，寂默忘賓主，沒生涯，不知那一事？</div>
</p><p style="text-indent:0em" class="lg-abnormal"><div class='lg-row'>關中坐，那記蒲團破，一箇不惺惺，萬事何曾顧？瞌睡來，滾入破爐陏。</div>
</p><p style="text-indent:0em" class="lg-abnormal"><div class='lg-row'>關中臥，枕子曲肱做，夢去任逍遙，不孰陰界墮，反側間，誰云是這箇？</div>
</p></div>
<div class='div-other'><a id='mulu86' />
<p class='h2'>山中四威儀</p><p style="text-indent:0em" class="lg-abnormal"><div class='lg-row'>山中行，松風襯步輕，草鞋寬，難得上崚嶒。</div>
</p><p style="text-indent:0em" class="lg-abnormal"><div class='lg-row'>山中住，藜杖惺惺拄，沒工夫，叉手當胸處。</div>
</p><p style="text-indent:0em" class="lg-abnormal"><div class='lg-row'>山中坐，兀兀如泥塑，絕思量，不學泰首座。</div>
</p><p style="text-indent:0em" class="lg-abnormal"><div class='lg-row'>山中臥，日月床頭過，白雲堆，何曾埋沒我？</div>
</p></div>
<div class='div-other'><a id='mulu87' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>夜半子，萬機止，睡如死而非是死，老鼠床頭叫一聲，赤膊條條跳出耳。</div>
</p><p style="text-indent:0em" class="lg-abnormal"><div class='lg-row'>子末丑，睡未久，昏魔不散聲胡吼，雞啼穿耳忽翻身，摸著枕子不是手。</div>
</p><p style="text-indent:0em" class="lg-abnormal"><div class='lg-row'>曉來寅，曙色分，一聲春鳥催起身，穿了衣裳著鞋襪，佛手驢腳何疏親？</div>
</p><p style="text-indent:0em" class="lg-abnormal"><div class='lg-row'>日出卯，浴面了，摸著鼻孔無分曉；喫粥了，來洗缽盂，工夫做得正恰好。</div>
</p><p style="text-indent:0em" class="lg-abnormal"><div class='lg-row'>食時辰，饑火侵，滿腹嘈嘈轉法輪，風遍雲堂一聲板，腳頭踢出無邊身。</div>
</p><p style="text-indent:0em" class="lg-abnormal"><div class='lg-row'>飯後<span class='corr'>已</span>，無賓主，亂攛經行不彼此，山童滿托幾盃茶，信手拈來只這是。</div>
</p><p style="text-indent:0em" class="lg-abnormal"><div class='lg-row'>日直午，光滿戶，歷歷分明有甚麼？只此令人昧不得，倚墻靠壁誰能躲？</div>
</p><p style="text-indent:0em" class="lg-abnormal"><div class='lg-row'>午末未，要瞌睡，鼻引燈心打箇啑，合堂大眾盡驚疑，莫謂此中有別意。</div>
</p><p style="text-indent:0em" class="lg-abnormal"><div class='lg-row'>日晡申，漫沉吟，那事誰能薦得親？饒君轉得番身句，何似床頭鼠盜金？</div>
</p><p style="text-indent:0em" class="lg-abnormal"><div class='lg-row'>酉時沒，天漸黑，衣底摩尼光逾白，琉璃影出兩頭蛇，這段清機人不識。</div>
</p><p style="text-indent:0em" class="lg-abnormal"><div class='lg-row'>黃昏戌，黑如漆，腳跟點地方休息，點燈不用照如何，只是舊時黃十七。</div>
</p><p style="text-indent:0em" class="lg-abnormal"><div class='lg-row'>亥人定，人皆靜，倔彊牛兒穿鼻竟，暗頭打入葛藤窠，天曉歸來孤迥迥。</div>
</p></div>
<div class='div-other'><a id='mulu88' />
<p class='h2'>退步歌三首</p><p style="text-indent:0em" class="lg-abnormal"><div class='lg-row'>人到中年去後光陰少，如淺水魚漸漸乾來了；趁辦行資莫待臨頭懊，浮世無常退步回頭好。</div>
</p><p style="text-indent:0em" class="lg-abnormal"><div class='lg-row'>地獄天堂輪轉隨業報，禍福無門善惡由心造；六道忙忙一性都迷了，苦海無邊退步回頭好。</div>
</p><p style="text-indent:0em" class="lg-abnormal"><div class='lg-row'>老衲家風沒一些花巧，喫飯口開禮佛全身倒；那事難言纔見人便笑，問我修行退步回頭好。</div>
</p></div>
<div class='div-other'><a id='mulu89' />
<p class='h2'>贈見梅上人</p><p style="text-indent:0em" class="lg-abnormal"><div class='lg-row'>見梅見處奇特，舉似人，信不及，花邊捉得眼睛歸，卻是衲僧巴鼻。密藏處大地全彰，拈出時不露蹤跡，十聖窺無縫罅，三賢討無消息。靈雲未徹非儔，玄沙無處點責，曾被天池密印來，象王不入金獅窟。</div>
</p></div>
<div class='div-other'><a id='mulu90' />
<p class='h2'>示禪者居山</p><p style="text-indent:0em" class="lg-abnormal"><div class='lg-row'>會得西來祖意，一切世緣屏去；身如有氣死人，心似無情木塊。日餐淡飯黃虀，寄跡水邊林際；從教夏熱秋涼，那管春來冬去。獃獃似訥如愚，默默養成法器；時節因緣忽到來，春發少林香動地。</div>
</p></div>
<div class='div-other'><a id='mulu91' />
<p class='h2'>除夜</p><p style="text-indent:0em" class="lg-abnormal"><div class='lg-row'>貧道人，無積蓄，過年人事難隨俗；但燒香，與點燭，不燔柴兮不爆竹。燒鍋湯，洗箇浴，秉盆火來烘被褥，世間錢財不浪費，庵中受用儘知足。齁齁一覺到天明，兩眼豁開春滿屋。</div>
</p></div>
<div class='div-other'><a id='mulu92' />
<p class='h2'>船子和尚讚</p><p style="text-indent:0em" class="lg-abnormal"><div class='lg-row'>家園喪盡路頭絕，掩口難言㘞地瞥，著錐無地下漁船，棹破華亭江底月，釣得夾山頂上魚，腥風萬古播不輟。</div>
</p></div>
<div class='div-other'><a id='mulu93' />
<p class='h2'>古杭王半顛讚</p><p style="text-indent:0em" class="lg-abnormal"><div class='lg-row'>天台打失一漢，古杭湧出半顛；會得死中活句，卻來鬧裏參禪。放下四楞塌地，挑起拄杖遼天；走漏劫前消息，傾翻大事因緣。東撒西拋狼藉，不惜爺娘本錢；笑舞虛空哮吼，惹得群兒推牽。滿口珍珠美玉，卻成瓦礫胡言。咄！劫稍雪調知音少，收取眉毛度晚年。</div>
</p></div></div>
<p class='juan'>無趣老人語錄<span class='note-inline'>(終)</span></p>
<div class='div-xu'><a id='mulu94' />
<p class='h1'>無趣老人行狀</p><p>師諱如空，號無趣，嘉禾秀水人，俗姓施。未出家時，號靜齋，娶生一子一女。性仁慈，留心內典，志慕祖道，同友濟法舟參訪八年，復歸家刻志參究。適野翁曉禪師寓東塔寺虎丘隆禪師之<span class='note-inline'>(十四)</span>世孫，寶芳進之子，師往謁，每呈見解盡被掃闢，昔日所負至此索然。一日野翁謂師曰：「我有一言要與爾說。」師曰：「請教。」野翁但笑而不語。又問，又笑。師始具師資，禮懇求之，翁不得<span class='corr'>已</span>乃曰：「達磨西來直指人心，見性成佛唯在直下體取；子若信得及，可放下萬緣，參箇一歸何處。」師于是勇猛三載，聞雞鳴有省，往扣決擇，遂蒙翁印可，由是閉關，頂戴觀音，日夕趺坐。久而啟關，翁遂付衣缽并法偈曰：「非法非非法，非性非非性；非心非非心，付汝心法竟。」復記之曰：「汝有二子，一青一緇。」師剃染後，檀信　　　請居敬畏庵為法檀度。</p>
<p>萬曆<span class='corr'>己</span>卯仲冬，付法于弟子性沖訖，且謂曰：「來歲中秋五六之間，吾欲行，子宜來。」次年庚辰八月六日，沖以前命而至，師示微恙，說偈而逝。</p>
<p>師生于弘治辛亥年十月十八日，世壽九十，臘　十。　入滅偈曰：</p>
<p style="text-indent:0em" class="lg-abnormal"><div class='lg-row'>「生來死去空華，死去生來一夢；皮囊付與丙丁公，白骨斷橋隨眾。呵呵！明月清風吟弄。」</div>
</p><p style="margin-left:10em">徒性虛稽首述</p>
</div>
</div><!-- end of div[@id='body'] -->
</body></html>