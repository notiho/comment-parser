<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象崖珽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu6' />
<p class='juan'>象崖珽禪師語錄卷第二</p><p class="byline">潭州西峰法孫益聞重刊</p>
<div class='div-other'><a id='mulu7' />
<p class='h1'>上堂二</p>
<div class='div-other'><a id='mulu8' />
<p class='h2'>住酉陽白果山華嚴禪寺</p><p>師在西禪受請至三門云居家不離途中事常在途中不出門喝一喝便入。</p>
<p>佛殿佛之一字吾不喜聞即今撞著如何回避石女未開瓊殿鎖木人<span class='corr'>已</span>在玉樓歌。</p>
<p>方丈達磨面壁維摩默坐斷千差歸一色新長老到來豈可循途守轍喝一喝云宏開不二門拔出眼中楔。</p>
<p>司主冉玉岑請上堂問大酉洞天即不問舊店新開時如何師云大家在者裏進云恁麼則一輪光照無私去也師云莫眼華僧禮拜師豎拂子召眾云靈山奧旨祖域玄機惟傳此也更無別法明明絕滲漏歷歷不覆藏只須高著眼莫將聲色參昔如來從兜率天而降皇宮遊四門而到雪山六<span class='corr'>年</span>苦行睹星悟道說法四十餘<span class='corr'>年</span>未常說著一字末後拈華而傳衣缽直至于今繩繩不絕汝等諸人須信自性是佛莫向外求百千樓閣無量三昧皆從自性中建立豈有他哉復揮拂云還委悉麼千山勢到嶽邊止萬派聲歸海上消。</p>
<p>開爐上堂一年一度開爐日要與諸人豎鐵脊驀然覷破祖師機白雪陽春歌不息時西堂拍几作聲師云敕。</p>
<p>上堂終日露堂堂無人解舉揚勞他木上座饒舌錯商量拈拄杖云且木上座商量底是甚麼義若道有義有即是空若道空義空即是有若道非有非空即是顢頇佛性若道即有即空又是儱侗真如如是四義既非大眾且道商量底是甚麼義以拄杖畫⊕云參差松柏煙凝薄重疊峰巒月上遲。</p>
<p>茂林李居士生日請上堂父母未生前薦取南宸北斗命同春喝一喝云蟠桃千樹纔吞吐笑傲乾坤不老人。</p>
<p>臘八披剃上堂靈雞獨唱覺人醒夢裏遊魂好自聽莫把因緣容易過雪山午夜悟明星汝等諸人還知悟處麼如或未然更聽一偈覷破了覷破了適志幽林擇木栖安身始覺斑鳩巧。</p>
<p>上堂問大作獅子吼時如何師云有耳若聾進云百華香滿地萬物盡皆春師云穿卻鼻孔問如何是箇中事師云閑敲石鼓跨金牛進云即體即用時如何師云有問有荅進云恁麼則慈雲普覆塵沙界枯木常開智慧華師云自領出去乃云棒頭取證喝下承當正如頭上安頭離見絕聞超聲越色大似撥火覓漚離此二見不墮中間且獨脫一句作麼生道試玉須經火求珠不離泥。</p>
<p>解制上堂函蓋乾坤截斷眾流隨波逐浪此三句若一一分析得出與汝諸人解制許伊有出身路其或未然富嫌千口少貧恨一身多。</p>
<p>住大酉鐵鶴菴上堂問達磨不立文字今日更有佛法可說否師云一華開後一華開問鐵鶴庵未成時何如師云鐵鶴庵進云成後時何如師云天下太平萬民樂業進云人事如何師云放下即安穩乃云心生則法生心滅則法滅大地山河樓臺殿閣皆從心生昔亞仙捨曹谿與六祖羲之施廬山送歸宗今日醇道人將大酉洞天而惠山僧成祇陀林為選佛場即體即用即用即體一句作麼生道移華兼蝶至買石得雲饒喝一喝下座。</p>
<p>上堂淨法界身本不生滅大悲願力示有去來且淨法界身在甚麼處豎拂子云不因風撼樹爭見路華飛。</p>
<p>上堂年年四月八香湯浴悉達杓柄向誰拈千江一口呷若也會得塵塵剎剎若也不會當頭一蹋豎拄杖云釋迦老子來也汝等諸人還見麼卓杖云劄。</p>
<p>上堂問啞子得夢作麼生道師云一箭透重關進云恁麼則到頭霜夜月任運落前谿師云是甚麼人分上事僧擬進語師便打乃云谿聲鳴明月落禾山打鼓普化搖鐸五位三玄九帶四莫如是陳爛葛藤到者裏都用不著汝等諸人作麼生摸索到頭霜夜月任運落前谿。</p>
<p>僧自心請上堂師在臥中豎出拳云會麼僧云不會師云為汝上堂竟。</p>
<p>上堂舉東印土國王請般若多羅尊者齋王問尊者眾僧皆轉經師何不轉者云出息不涉眾緣入息不居蘊界常轉如是經百千萬億卷山僧則不然設有人來問眾僧皆轉經師何不轉秖向他道流水高山無限意許多清韻有誰聞卓拄杖下座。</p>
<p>上堂師豎拂子云會麼三世諸佛歷代祖師唯說者箇更無別法盡十方世界情與無情皆不出此且道如何是者箇木馬火中嘶泥牛水上行。</p>
<p>尹仁居士生日請上堂揮拂子云若論第一義未出母胎已露了也既出母胎㘞地一聲已露了也今日請山僧陞座未出方丈時已露了也既然如是且慶祝一句作麼生道和盤托出菩提果覺樹常開智慧華。</p>
<p>上堂舉世尊陞座文殊白椎馬祖上堂百丈捲席雖然鍼芥相投未免師資莽鹵以拂子左拂一拂云還見文殊麼右拂一拂云還見百丈麼擲下拂子云莫謂渠儂多意氣從來舉唱要知音。</p>
<p>傳戒上堂今年臘八不尋常大地山河盡放光悟得明星真戒體不增不減等金剛。</p>
<p>上堂問如何是一喝如金剛王寶劍師云一刀兩段如何是一喝如獅子距地師云前不遘村後不抵店如何是一喝如探竿影艸師拈拂子云會麼如何是一喝不作一喝用師便喝進云只饒棒頭領旨喝下承當猶是鈍漢更有呵佛罵祖大闡提人和尚又作麼生師云禮拜了退問大悲千手眼度人和尚用幾手眼師豎拂云只用者箇乃云若論此事唯一堅密身一切塵中現雖居塵中而塵中收他不得雖居四相而四相羅籠不住雖然非大福智人莫能到此且今日何夫人營齋請法即體即用一句作麼生道擲拂子下座。</p>
<p>上堂舉龐居士云十方同聚會箇箇學無為此是選佛場心空及第歸試問諸人心又作麼生空拍膝云雪後始知松柏操事難方見丈夫心。</p>
<p>四月八日上堂問如來者無所從來亦無所去如何更有四月八師云只為兒孫切進云如何是切師云惹得惡水澆僧禮拜師乃云四月八四月八毘嵐園內生悉達指天指地獨稱尊大千沙界鬧聒聒九龍吐水沐金身將此深心奉塵剎大眾還見釋迦老子生身處麼如見釋迦老子生身處即見貴廷居士父母生身處如見貴廷居士父母生身處即見汝等諸人生身處所謂古今無二道聖凡無二心心外無異法法外無異心且應時及節一句作麼生道金蓮襯足誰知己唯有雲門一棒親卓拄杖下座。</p>
<p>上堂問如何是文殊普見師云描不成進云如何是觀音普聞師云畫不就進云恁麼則文殊觀音相見了也師云瞎問如何是不生不滅師云一切法乃云若論箇事難描難畫一切法生而不生一切法滅而不滅有無俱非當頭坐斷一句又作麼生時西堂喝一喝師云孤松繫五馬一箭射雙鵰。</p>
<p>上堂我法妙難思不可以言宣遂喝一喝左右顧視云大眾會麼眾中有揚眉瞬目鼓舌搖唇者皆不契師呵呵大笑云不惟仁者如是縱饒禾山打鼓石鞏張弓敲床擲枕舞笏擎叉有拍天之伎倆竭世之樞機到大酉門下都用不著何故聻千山勢到嶽邊止萬派聲歸海上消。</p>
<p>非想孔居士請上堂寂然不動感而遂通應以天人身得度即現天人身而為說法應以比丘身得度即現比丘身而為說法應以宰官身得度即現宰官身而為說法拈拄杖云者箇是拄杖子如何是法如其會得艸偃風行水到渠成且攜手相逢一句作麼生道莫謂無心能聚首靈山有約在今朝。</p>
<p>上堂問兩手分付時如何師云六六三十六進云未審付箇甚麼師云五五二十五進云自從頭陀破顏後直至而今笑不休師云閑言語乃云今朝六月十五山頭熱殺猛虎拈拄杖云惟有者箇清涼火雲堆裏歌舞[跳-兆+孛]跳利益人天哮吼吞吐佛祖不逐四時而凋不與萬象為伍衲僧到此切忌莽鹵大眾且道淆訛在甚麼處時僧喝一喝師云未在解唱也須接拍人發機除是千鈞弩卓拄杖下座。</p>
</div></div>
<div class='div-other'><a id='mulu9' />
<p class='h1'>示眾</p><p>業識茫茫無本可據浪蕩子腳跟下好與三十卓拄杖云是山皆有寺何處不為家。</p>
<p>示眾舉雲門云結夏得數日也寒山子作麼生大溈云結夏得數日也水牯牛作麼生龍蟠則不然結夏得數日也拄杖子作麼生且道龍蟠拄杖有甚長處擬心湊泊終難會達者應須暗裏驚。</p>
<p>示眾問老虎以肉為食因甚不食其子師云我也疑著進云還有句也無師云有進云在甚麼處師便打進云恁麼則父慈子孝去也師復打乃云黃檗昔<span class='corr'>年</span>曾有語緊把繩頭做一場今日山僧無法說白雲堆裏菊華香咄。</p>
<p>示眾百<span class='corr'>年</span>壽命剎那期珍重林間獅子兒寒向地爐燒榾柮須防額上兩行眉。</p>
<p>示眾問雪片紛紛即且置拈華境界事如何師云的進云恁麼則徹骨去也師云凍殺闍黎問學人有一物請問和尚師云何不呈似進云拈來即不中師云你來作甚麼僧便喝師云即不中乃云向上一著不帶枝葉不涉廉纖代代相承如空合空似水合水直下承當早遲八刻了也豈可分外添箇元子腳時紹庵李居士出云弟子會也師云你作麼生會士云李字原來十八子師云只知十八不知十九士拂袖歸位師云路遙知馬力歲久見人心。</p>
<p>示眾黃檗山中無定法有時北也有時南敲風打雨成何事報汝諸人仔細參。</p>
<p>示眾謹白諸人無甚言句萬法歸一一歸何處坐臥經行疑來疑去疑到露柱生兒㘞地一聲到方丈裏討箇憑據。</p>
<p>示眾問如何是境中人師云玉屏山上翫明月進云如何是人中境師云蒲峽口邊笑白雲進云人境俱奪時如何師直打出乃云空山白足話清宵落盡眉毛意氣饒更有一腔新佛法吟風對月打華蕎。</p>
<p>示眾咬定牙關剔起眉疑來疑去到無疑斯時方喫龍蟠棒驀鼻牽回白象兒。</p>
<p>示眾選佛渾如一戲臺一場散了一場來不會止聞鑼鼓響知音方解曲中裁時僧作呵呵聲師便喝僧無語師云巴歌易唱雪曲難和。</p>
<p>示眾龍蟠有一語而今分付汝會得句中意超出諸生死且道是那一句燈籠露柱夜懷胎天明生得白頭子。</p>
<p>示眾恁麼也不是不恁麼也不是恁麼不恁麼都盧不是且如何即是百萬軍中斬顏良。</p>
</div>
<div class='div-other'><a id='mulu10' />
<p class='h1'>小參</p><p>德山小參不荅話趙州小參要荅話二大老擔板不少且道龍蟠今夜荅話是不荅話是擲拄杖云路逢劍客須呈劍不是詩人莫獻詩。</p>
<p>除夕小盡二十九大盡三十日林下道人作麼委悉若向一氣未兆已前著得眼去落在第二更於萬物見成之際信得及去轉沒交涉到者裏未免指鹿為馬喚鐘作甕笑殺三家村裏臭老婆龍蟠豈忍杜口只得與諸人說破還委悉麼來年更有新條在惱亂春風卒未休。</p>
<p>樹寰劉居士生日請小參問父母未生前即且置覿面相呈時如何師云禮拜了退進云即今有多少受用師云平天華甲子數到劫雲初問黃檗山中宗風大振且道白象開口時如何師云百獸腦裂問十方世界即不問一時銷殞時如何師驀拈拄杖云還銷殞得者箇麼進云茅蓬原是艸來蓋師便喝乃云五十七年一著子也無生也也無死有人問汝壽多少向道庭前柏樹子。</p>
<p>小參十五日已前滴水冰生十五日已後冷灰豆爆正當十五日諸方開爐設舖山僧者裏又且不然一年三百六十日日日開爐一日十二箇時時時煆煉且煆煉箇甚麼銅頭鐵額漢盡在我山中。</p>
<p>留化士小參今朝臘月初一靠倒銀山鐵壁既倒還須扶起不知那箇著力復舉古者道你有拄杖子與你拄杖子你無拄杖子奪你拄杖子有者道你有拄杖子奪你拄杖子你無拄杖子與你拄杖子師云二古德雖然有縱有奪有殺有活未免話作兩橛且利害在甚麼處以拄杖卓一卓云劄。</p>
</div>
<div class='div-other'><a id='mulu11' />
<p class='h1'>晚參</p><p>汝等諸人須痛念生死事大生不知來處死不知去處既生死去來都盧不知茫茫苦海六道輪迴其中甚不堪也多見汝等不習無漏學戒定慧晝夜惺惺寂寂寂寂惺惺隨逐客塵妄想昏昧落於無記散亂正是生死之根作不得主今世後生被他牽去孤負父母生身師長剃度乘今色力強健勇猛精進窮究<span class='corr'>己</span>躬光陰迅速時不待人從上聖賢皆從精進中來名聞十方豈不暢哉昔黃檗禪師有偈云塵勞迥脫事非常緊把繩頭做一場不是一番寒徹骨爭得梅華撲鼻香珍重。</p>
<p>晚參曹山好顛酒飲了不沾唇趙州喫茶去何曾打溼觜適來一眾喫茶還溼觜不溼觜道道若也道得許伊明修棧道暗度陳倉苟或未然珊瑚枕上兩行淚半是思君半恨君。</p>
</div>
<div class='div-other'><a id='mulu12' />
<p class='h1'>機緣</p><p>僧問如何是大用師舉茶盞云會麼進云恁麼則挂月峰相見了也師云瞎。</p>
<p>問開堂為人即不問蓬篳生光事若何師云一堂風冷淡千古意分明。</p>
<p>問行不出戶坐不當堂以何為界師云一掌一握血問穿衣喫飯是甚麼人師云我也疑著僧佇思師云直疑三十年。</p>
<p>問萬法歸一一歸何處師云牛欄馬圈。</p>
<p>問世尊未降生時如何師云無處覓蹤跡僧云生後時如何師云大地燦金蓮。</p>
<p>問如何是金雞出林句師云劄僧云如何是入林句師云瞎僧云如何是不出不入句師云恰。</p>
<p>問大地山河是箇鐵饅頭如何得破師云用破作麼僧佇思師驀頭一棒云百雜碎。</p>
<p>問南泉斬貓是何意旨師云一刀兩段僧云不會師云問取鄰邦僧云趙州頭戴艸鞋又是何意師云父母所生口終不為君通。</p>
<p>問如何是佛法的的大意師云龍興寺後雲屏山。</p>
<p>蓮月參師豎如意云我喚作如意你喚作甚麼月便喝師云再喝一喝看月云更用惡水作麼師便打。</p>
<p>士問弟子初進步不知路頭求和尚指示師云毛店舖士佇思師云你是那裏人士云忠州師云既是忠州為甚不知毛店舖士復擬議師驀頭一棒士踊躍作禮而退。</p>
<p>問萬法歸一一歸何處師云洗臉打溼觜。</p>
<p>醇道人問如何是鐵鶴庵中境師云描不成畫不就醇云如何是庵中人師云有時飲茶有時歠粥醇云如何是庵中事師云有時把鋤頭有時種白雲醇云如何是庵中施主師云來說是非者便是是非人。</p>
<p>師偶入堂見西堂在東坐侍者在西坐師云一東一西孰先孰後侍者云和尚請坐師問西堂汝又作麼生堂云道過了也師云同坑無異土。</p>
<p>師喫茶次一僧擬欲問話師攔胸搊住云道道僧云乞和尚指示師云鷂子過新羅。</p>
<p>一僧拜跪云弟子愚蒙求師開示師云起來向汝道僧佇聽師云向下文長。</p>
<p>師問映蓮佛真法身猶若虛空汝作麼生會蓮云不會乞和尚指示師撥爐中火云會麼蓮云如是則一體也師云死了燒了體在甚麼處蓮佇思師云擬議隔千山。</p>
<p>間藕斷絲不斷時如何師震威一喝僧擬進語師云藕斷絲不斷。</p>
</div>
<div class='div-other'><a id='mulu13' />
<p class='h1'>法語</p>
<div class='div-other'><a id='mulu14' />
<p class='h2'>雲腹維那</p><p>衲子立志須有日新之益後頭自有一段受用其或偷安度日老而無所得上孤諸聖下負<span class='corr'>己</span>靈慈明云生無益於時死無聞於後是自棄也子宜勉之。</p>
</div>
<div class='div-other'><a id='mulu15' />
<p class='h2'>默識禪人</p><p>青州布衫重七斤十人有五雙不知落處趙州古佛雖放光明照天照地為甚中間有不到處且過在於何長連床上七尺單前參之究之古佛自是不遠。</p>
</div>
<div class='div-other'><a id='mulu16' />
<p class='h2'>玉立上座</p><p>英俊衲子終不與庸俗同流若趙州白雲慈明石霜諸大老頂笠腰包孤身萬里不顧危亡方了此事子今混火隊中而參西禪可謂有古人之志焉余勉其志而贈之數語雖然路遙知馬力歲久見人心。</p>
</div>
<div class='div-other'><a id='mulu17' />
<p class='h2'>樞密靜主</p><p>聖道垂秋古風將墜往往英俊有志於道者不尋師擇友惟苦守一句死話頭埋沒山中三二十<span class='corr'>年</span>謂之參禪學道苦哉豈不聞三登九上一語走千山者乎所以德山入門便棒臨濟入門便喝秘魔擎又雪峰輥毬不似於今教人死參話頭為人師耶直指人心早是曲了更欲沉思白雲萬里汝宜體會扶起古風吾道將有望耳。</p>
</div>
<div class='div-other'><a id='mulu18' />
<p class='h2'>清谿禪人</p><p>佛祖之道超乎塵劫非等閑可核其實必金石深願然後近而得之也如二祖之立雪斷臂善財之捨身殞命長慶七破蒲團趙州八十行腳從上古聖皆如此也今清谿上人棄青衿而披緇衣辭文學而修佛慧隨余出蜀欲與二祖善財把臂共行山僧贈之數語必遂其志。</p>
</div>
<div class='div-other'><a id='mulu19' />
<p class='h2'>司主醇公</p><p>茫茫三祗劫苦樂對誰說洞為口谿為舌千古自吟哦知音是彌勒梅華點點笑春風怪石堆堆解真說行不修道為業憶雪山金刀削縣崖捨全身雲中求半偈醇公受我一指禪銘之心腑永不滅人生蝶夢豈久長不可錯過好時節。</p>
</div>
<div class='div-other'><a id='mulu20' />
<p class='h2'>西谷禪人</p><p>十數<span class='corr'>年</span>前事渾忘一字無邇來愚亦拙疏狂莫怪吾有時性發惡老大拳頭麤看破趙州句壁上挂葫蘆。</p>
</div>
<div class='div-other'><a id='mulu21' />
<p class='h2'>時軒蘇居士</p><p>本有之性人人具足二六時中急須著眼聽取一偈本有之佛性翱翔自去來乾坤多少闊何處有籠哉。</p>
</div></div>
<div class='div-other'><a id='mulu22' />
<p class='h1'>書問</p>
<div class='div-other'><a id='mulu23' />
<p class='h2'>復龍臺發光院主</p><p>建法幢須是有力者扶豎剎竿必賴有志者舉同報不報之恩共行難行之事寶城梵剎龍臺最勝更喜仁者承擔佛祖風規豁開人天眼目真法門柱石誠像季津梁欣慰何極也待五龍事畢即日遵命不負威音那畔之約更結龍華後日之因暫勒申復臨楮神往。</p>
</div>
<div class='div-other'><a id='mulu24' />
<p class='h2'>復三聖雲腹長老</p><p>自堙墩一別再不聞爾消息其心耿耿忽慧空禪者至接得來書及語錄方知已住兩剎力行此道法門幸也今寄祖衣一頂臥具全幅惠汝代勞勉之。</p>
</div>
<div class='div-other'><a id='mulu25' />
<p class='h2'>與三璧禪人</p><p>前兩次書來若中臺事畢可歸大酉再打幾箇葛藤方了末後句子承惠謝謝。</p>
</div>
<div class='div-other'><a id='mulu26' />
<p class='h2'>與流長蘇居士</p><p>祖庭冷澹宗風寂寥須賴金湯方始振作恭惟居士坡公再世裴相重來令我法堂艸不生也荷甚荷甚自天池一晤如同舊識想非偶然復於虹影室中激揚箇事打者鼓笛斯時西川知音雅和者誠惟居士耳大都此事是箇中人不難拈出自然龍吟霧驟虎嘯風生第臨別時舟行岸移未及譚得末後句子為愧矣俟賨城歸來始可傾懷叨承供益聊申布謝。</p>
</div>
<div class='div-other'><a id='mulu27' />
<p class='h2'>復司主醇公<span class='note-inline'>(附來書)</span></p><p style="margin-left:1em">老和尚結制坐禪以離塵凡醇道人明晨邀客數十於禪床上艸庵中作殺人放火事可備五葷以待莫仍在禪床笑呵呵。</p>
<p>門下說話大有來由然說禪則易見性誠難且大酉洞天非大乘人莫能到則殺人放火與禪床上大笑是同是別若道得一句分明即頭目髓腦而供養未足為奇豈特五葷耶明晨恭候。</p>
<p class="head3">又</p>
<p>宗門的意原不涉理路卜度貴在真參實悟今若未悟將一句話頭疑之既久自有悟處譬如虛空畢竟挂向什麼處若悟虛空挂處豈止道箇自然則十方世界在居士毛孔裏矣活鱍自由如水潦和尚初參馬祖問曰如何是西來的的大意祖曰禮拜著潦纔禮拜祖乃攔胸蹋倒潦大悟起來撫掌呵呵大笑曰也大奇也大奇百千三昧無量妙義秖向一毫頭上識得根源去也此古人悟道之機緣若向一毫頭上識得根源即識得虛空挂處便與古人把臂共行不可坐在自然中埋沒了也百尺竿頭便請更進一步畢竟要知虛空挂處方有益耳。</p>
</div>
<div class='div-other'><a id='mulu28' />
<p class='h2'>復非想孔護法</p><p>如何是面目指箇大圓相老翁回一點卻也成二樣一見笑呵呵好與加痛棒秋到菊華香春來谿水漲更問意如何初月柳梢上。</p>
</div></div>
<p class='juan'>象崖珽禪師語錄卷第二</p>
</div><!-- end of div[@id='body'] -->
</body></html>