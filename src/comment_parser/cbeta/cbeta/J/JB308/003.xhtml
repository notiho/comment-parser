<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象崖珽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>象崖珽禪師語錄卷第三</p><p class="byline">潭州西峰法孫益聞重刊</p>
<div class='div-other'><a id='mulu30' />
<p class='h1'>頌古</p>
<div class='div-orig'><p style="margin-left:2em">夜睹明星。</p>
</div>
<div class='div-commentary'><p>黃梅止渴石充饑珍重渠儂下口時夜半明星當午照抬眸失卻兩行眉。</p>
</div>
<div class='div-orig'><p style="margin-left:2em">阿難剎竿。</p>
</div>
<div class='div-commentary'><p>昔<span class='corr'>年</span>何法付金襴弟應兄呼倒剎竿直至而今誰舉似鶺鴒原上艸漫漫。</p>
</div>
<div class='div-orig'><p style="margin-left:2em">女子入定。</p>
</div>
<div class='div-commentary'><p>罔明彈指從定出文殊彈指從定入一對鷺鷥臥雪眠一對鴛鴦池雙立。</p>
</div>
<div class='div-orig'><p style="margin-left:2em">產難因緣。</p>
</div>
<div class='div-commentary'><p>白雲有去來青山常不移夜半月孤圓風吹華落枝。</p>
</div>
<div class='div-orig'><p style="margin-left:2em">外道問佛。</p>
</div>
<div class='div-commentary'><p>言有言無箭機鋒射落雙鵰下碧穹鞭影再揮何處著那堪賊後又張弓。</p>
</div>
<div class='div-orig'><p style="margin-left:2em">臨濟囑三聖。</p>
</div>
<div class='div-commentary'><p>教兒師子欲分拏直待臨行露爪牙時被瞎驢顛倒吼依然返擲宿蘆華。</p>
</div>
<div class='div-orig'><p style="margin-left:2em">靈雲見桃華。</p>
</div>
<div class='div-commentary'><p>浪跡江湖三十載豈知華下喪全身殘紅滿地誰相委狼藉枝頭多少春。</p>
</div>
<div class='div-orig'><p style="margin-left:2em">高峰枕子。</p>
</div>
<div class='div-commentary'><p>貪觀明月獨徘徊走入蘆華不轉來白石枕邊驚夢破風吹古寺竹門開。</p>
</div>
<div class='div-orig'><p style="margin-left:2em">馬祖鹽醬。</p>
</div>
<div class='div-commentary'><p>日用鹽和醬拈來總不疑平生肝膽事料得幾人知。</p>
</div>
<div class='div-orig'><p style="margin-left:2em">百丈野狐。</p>
</div>
<div class='div-commentary'><p>古今百丈無前後落昧野狐總一般荒塚火來毛不露殘煙灰冷尾生斑。</p>
</div>
<div class='div-orig'><p style="margin-left:2em">趙州狗子。</p>
</div>
<div class='div-commentary'><p>生成獰惡膽雄麤不懼師兒肯自娛野鹿生擒牙爪利活鼬咬殺骨毛蘇雲中吠出思孫氏牌上拈提憶子胡塗毒鼓邊休側耳莫向趙州問有無復高聲喝云㗭唎㗭唎囌嚕囌嚕。</p>
</div>
<div class='div-orig'><p style="margin-left:2em">首山竹篦。</p>
</div>
<div class='div-commentary'><p>首山竹篦子華開鐵樹裏擬議更尋思白雲千萬里。</p>
</div>
<div class='div-orig'><p style="margin-left:2em">新婦騎驢。</p>
</div>
<div class='div-commentary'><p>新婦騎驢阿家牽步步相隨俱進前袖拂清風無覓處回頭嫋嫋玉階前。</p>
</div>
<div class='div-orig'><p style="margin-left:2em">普化搖鈴。</p>
</div>
<div class='div-commentary'><p>柳市華街賣弄時得便宜處失便宜歸期木鐸無人會回首聲聲話向誰。</p>
</div>
<div class='div-orig'><p style="margin-left:2em">三聖金鱗。</p>
</div>
<div class='div-commentary'><p>迥迥龍門萬仞高金鱗搖尾躍波濤片時翅弱難飛去虛度桃華又一遭。</p>
</div>
<div class='div-orig'><p style="margin-left:2em">中心樹子。</p>
</div>
<div class='div-commentary'><p>斫倒中心樹家貧四壁空浩歌天地外拍掌鼓清風。</p>
</div>
<div class='div-orig'><p style="margin-left:2em">疏山造塔。</p>
</div>
<div class='div-commentary'><p>疏山造塔自玲瓏何用羅山更費工叵耐鑿穿常住地蓮開臘月似霞紅。</p>
</div>
<div class='div-orig'><p style="margin-left:2em">興化打維那。</p>
</div>
<div class='div-commentary'><p>罰錢趁出院要爾立乾坤不提三尺劍何以報君恩。</p>
</div>
<div class='div-orig'><p style="margin-left:2em">前三三。</p>
</div>
<div class='div-commentary'><p>別時容易會時難聞說三三眉也攢試問均提多少數月移華影上闌干。</p>
</div>
<div class='div-orig'><p style="margin-left:2em">玻璃盞。</p>
</div>
<div class='div-commentary'><p>南方別去自多岐忘卻家中喫茗時盞子拈來渾不薦何須腦後更加椎。</p>
</div>
<div class='div-orig'><p style="margin-left:2em">主人翁。</p>
</div>
<div class='div-commentary'><p>頻頻喚出主人翁老到<span class='corr'>年</span>高怕耳聾不是人前誇意氣只緣口缺不關風。</p>
</div>
<div class='div-orig'><p style="margin-left:2em">柏樹子。</p>
</div>
<div class='div-commentary'><p>庭前柏樹子春秋知幾幾葉葉引清風枝枝呈秀氣咄百尺蒼蒼從地起。</p>
</div>
<div class='div-orig'><p style="margin-left:2em">乾屎橛。</p>
</div>
<div class='div-commentary'><p>南無乾屎橛稽首紫磨身入滅數千<span class='corr'>年</span>金手向誰伸。</p>
</div>
<div class='div-orig'><p style="margin-left:2em">趙州訪茱萸。</p>
</div>
<div class='div-commentary'><p>輥入洪波裏相將探淺深任君隨手掣喪盡一生心。</p>
</div>
<div class='div-orig'><p style="margin-left:2em">東司上不可與汝說佛法。</p>
</div>
<div class='div-commentary'><p>泰和風鼓動物情叫一聲兮應一聲野老不知春<span class='corr'>已</span>到只聞華底有啼鶯。</p>
</div>
<div class='div-orig'><p style="margin-left:2em">三聖為人。</p>
</div>
<div class='div-commentary'><p>兩箇漁翁盪扁舟竿垂香餌浪頭遊歸來得意分南北蘋艸蘆華一樣秋。</p>
</div>
<div class='div-orig'><p style="margin-left:2em">睦州現成。</p>
</div>
<div class='div-commentary'><p>隔壁女兄原是姐姐不必問人可知禮也。</p>
</div>
<div class='div-orig'><p style="margin-left:2em">臨濟三頓。</p>
</div>
<div class='div-commentary'><p>一摑龍顏老作家逢人撒土又拋沙不因仙客言秦事幾乎滿地是桃華。</p>
</div>
<div class='div-orig'><p style="margin-left:2em">又。</p>
</div>
<div class='div-commentary'><p>東街喫酒西街醉醒得來時腳底穿驀地翻身知痛處叢林自此號風顛。</p>
</div>
<div class='div-orig'><p style="margin-left:2em">德山托缽。</p>
</div>
<div class='div-commentary'><p>德山父子話令丁無端平地掘深坑果然只得三年活疑殺盲龜跛鱉僧。</p>
</div>
<div class='div-orig'><p style="margin-left:2em">單刀直入。</p>
</div>
<div class='div-commentary'><p>漠漠龍蛇戰陣開單刀直入吼如雷豈知自刎烏江上千古英魂喚不回。</p>
</div>
<div class='div-orig'><p style="margin-left:2em">擔板漢。</p>
</div>
<div class='div-commentary'><p>擔板漢擔板漢從來鼻孔失一半九曲明珠不解穿捏死蛇頭終不換咦任他漆桶打破來正好與之三十棒。</p>
</div>
<div class='div-orig'><p style="margin-left:2em">一口氣轉一大藏教。</p>
</div>
<div class='div-commentary'><p>半滿空圓一口吹睦州舌底布鎗旗直教黑豆黃檗揞莫使牛皮更鑿伊。</p>
</div>
<div class='div-orig'><p style="margin-left:2em">德山棒。</p>
</div>
<div class='div-commentary'><p>一棒一條痕千山俱打裂哀哉缺齒胡不識安心訣。</p>
</div>
<div class='div-orig'><p style="margin-left:2em">七斤衫。</p>
</div>
<div class='div-commentary'><p>翠衲舞春風襟帶飄明月一經華裏過通身香不徹衣中自有珠心醉難甄別別別撥艸須防猛虎穴。</p>
</div>
<div class='div-orig'><p style="margin-left:2em">石頭云恁麼也得。</p>
</div>
<div class='div-commentary'><p>山自高兮水自深伯牙彈出子期音明明古調無人會只對華前弄月吟。</p>
</div>
<div class='div-orig'><p style="margin-left:2em">三腳驢子弄蹄行。</p>
</div>
<div class='div-commentary'><p>楊岐驢子疾如飛鶖子揚鞭追不及駑驥驊騮漫共途湖南長老遭一踢。</p>
</div>
<div class='div-orig'><p style="margin-left:2em">婆生七子。</p>
</div>
<div class='div-commentary'><p>呈橈舞棹訪知音豈料金鱗逐浪深垂手輕輕纔一掣風吹明月落波心。</p>
</div>
<div class='div-orig'><p style="margin-left:2em">四方八面來時如何。</p>
</div>
<div class='div-commentary'><p>霧裏龍生角長江鴨洗頭自有藏身處堪笑不堪愁。</p>
</div>
<div class='div-orig'><p style="margin-left:2em">無位真人。</p>
</div>
<div class='div-commentary'><p>無位真人赤肉團見則分明會則難朝去纔騎金色馬夜來憑倚玉闌干。</p>
</div>
<div class='div-orig'><p style="margin-left:2em">趙州訪臨濟。</p>
</div>
<div class='div-commentary'><p>作家纔相見雷轟井閃電一鼓定功勳拗折射鵰箭。</p>
</div>
<div class='div-orig'><p style="margin-left:2em">趙州訪二庵主。</p>
</div>
<div class='div-commentary'><p>蛺蝶探華入翠蘋枝枝斜出一般春夜闌只恐西風妒半是相思半是嗔。</p>
</div>
<div class='div-orig'><p style="margin-left:2em">二僧捲簾。</p>
</div>
<div class='div-commentary'><p>或淡或濃山裏寺半舒半卷洞中雲古今得失憑誰主極目長江一帶分。</p>
</div>
<div class='div-orig'><p style="margin-left:2em">蓮華未出水時如何。</p>
</div>
<div class='div-commentary'><p>蓮華荷葉一絲牽水國香吹上下天出未出時紅菡萏相看只在碧波間。</p>
</div>
<div class='div-orig'><p style="margin-left:2em">言無展事。</p>
</div>
<div class='div-commentary'><p>眉安腦後口挂壁上擬之議之三十拄杖。</p>
</div>
<div class='div-orig'><p style="margin-left:2em">語默涉離微。</p>
</div>
<div class='div-commentary'><p>好馬不須蹄上走多年枯骨狗頻爭三歲獅兒善哮吼堪嗟學語樹頭鶯。</p>
</div>
<div class='div-orig'><p style="margin-left:2em">趙州密密意。</p>
</div>
<div class='div-commentary'><p>特地尋春扣薜蘿一枝漏泄出牆阿東君誤解枝頭意無奈香風錯過多。</p>
</div>
<div class='div-orig'><p style="margin-left:2em">船子度夾山。</p>
</div>
<div class='div-commentary'><p>三寸離鉤巨浪頭金鱗未會意悠悠忽然點首吞香餌不顧煙波舊釣舟。</p>
</div>
<div class='div-orig'><p style="margin-left:2em">達磨面壁。</p>
</div>
<div class='div-commentary'><p>九<span class='corr'>年</span>面壁舌生毛脫賺神光下一刀早是無風波自起至今平地浪滔滔。</p>
</div>
<div class='div-orig'><p style="margin-left:2em">二祖立雪。</p>
</div>
<div class='div-commentary'><p>立雪神光徹骨寒覓心無處是心安忘懷歷劫簪纓日重立功勳把自謾。</p>
</div>
<div class='div-orig'><p style="margin-left:2em">雲門餬餅。</p>
</div>
<div class='div-commentary'><p>滿盤托出意如何餬餅相將說似他必也到江吳地盡方知隔岸越山多。</p>
</div>
<div class='div-orig'><p style="margin-left:2em">兩堂下喝。</p>
</div>
<div class='div-commentary'><p>賓賓主主主賓賓殺活都盧喝下親雲水紛紛齊著瞎風顛撥出眼中塵。</p>
</div>
<div class='div-orig'><p style="margin-left:2em">城東老母。</p>
</div>
<div class='div-commentary'><p>雲鬢不塗香更好老來鶴髮自離披一從識得檀郎面整日拋梭嬾畫眉。</p>
</div>
<div class='div-orig'><p style="margin-left:2em">東山水上行。</p>
</div>
<div class='div-commentary'><p>奇怪東山水上行毘盧跌倒普賢迎把手浪中歌一曲上船恰好正三更。</p>
</div>
<div class='div-orig'><p style="margin-left:2em">子胡狗。</p>
</div>
<div class='div-commentary'><p>日日籬邊毒氣腥不知吞卻幾多人雲中吠出崩崖石一見主人搖尾頻。</p>
</div>
<div class='div-orig'><p style="margin-left:2em">青絹扇子足風涼。</p>
</div>
<div class='div-commentary'><p>青絹扇子足風涼冷透冰肌骨也香[跳-兆+孛]跳不妨全殺活令人千古憶汾陽。</p>
</div>
<div class='div-orig'><p style="margin-left:2em">裴相國托像於黃檗之前請安名<span class='note-inline'>(云云)</span>。</p>
</div>
<div class='div-commentary'><p>潦倒漁翁駕小舟月明水面自悠悠呈橈泛泛迎風去蘆管一聲天地秋。</p>
</div>
<div class='div-orig'><p style="margin-left:2em">百千諸佛但見其名未審居何國土<span class='note-inline'>(云云)</span>。</p>
</div>
<div class='div-commentary'><p>玉版浪傳閑姓字琉璃國土類何齊等閑學得驚人句樓閣重重一筆題。</p>
</div>
<div class='div-orig'><p style="margin-left:2em">北禪烹牛分歲。</p>
</div>
<div class='div-commentary'><p>分歲只烹露地牛安排也好不多愁豈知頭角官來索風捲黎華趁水流。</p>
</div>
<div class='div-orig'><p style="margin-left:2em">南泉指牡丹華。</p>
</div>
<div class='div-commentary'><p>碧蕊何勞粉黛妝根同天地破春芳遊峰不肯銜香去空使莊周蝶夢長。</p>
</div>
<div class='div-orig'><p style="margin-left:2em">匙挑不起。</p>
</div>
<div class='div-commentary'><p>匙挑不起者些兒穿耳胡僧也皺眉一幅寒雲收不得和風搭在古松枝。</p>
</div>
<div class='div-orig'><p style="margin-left:2em">甘贄設粥。</p>
</div>
<div class='div-commentary'><p>攜手相將入廣寒頻頻笑倚玉闌干僊人去矣無消息空把琵琶月下彈。</p>
</div>
<div class='div-orig'><p style="margin-left:2em">天皇餅。</p>
</div>
<div class='div-commentary'><p>十枚齎以一枚還千尺絲綸豈等閑牛餌果然鯨呷去三<span class='corr'>年</span>不負任公顏。</p>
</div>
<div class='div-orig'><p style="margin-left:2em">趙州洗缽。</p>
</div>
<div class='div-commentary'><p>秋月溶溶滿帝都甕頭有酒不須沽爛醉醒來天欲曉方知駑馬是龍駒。</p>
</div>
<div class='div-orig'><p style="margin-left:2em">略彴橋。</p>
</div>
<div class='div-commentary'><p>長虹水面壓青天度馬度驢走似煙步步高飛雲襯足行人猶把柳條鞭。</p>
</div>
<div class='div-orig'><p style="margin-left:2em">趙州三佛。</p>
</div>
<div class='div-commentary'><p>金佛不度爐焉用更之乎梧桐葉未落秋到洞庭湖泥佛不度水茫茫而<span class='corr'>已</span>矣龍蝦睡若惺長擊浪華起木佛不度火相逢會也麼梅柳渡江春斜斜三兩朵。</p>
</div>
<div class='div-orig'><p style="margin-left:2em">紙撚無油。</p>
</div>
<div class='div-commentary'><p>堂堂法眼是魚筌紙撚無油燭大千昔日高茅村座主潭邊點出日燒錢。</p>
</div>
<div class='div-orig'><p style="margin-left:2em">楚王城畔汝水東流。</p>
</div>
<div class='div-commentary'><p>層層白浪悉朝東兩岸蘆華舞亂風秦樹漫隨人事盡溶溶一帶接長空。</p>
</div>
<div class='div-orig'><p style="margin-left:2em">風吹日炙。</p>
</div>
<div class='div-commentary'><p>日炙風吹也大奇軟如玉石硬如泥盲龜蹋著雙眸豁雪襯梅華始見肥。</p>
</div>
<div class='div-orig'><p style="margin-left:2em">對一說。</p>
</div>
<div class='div-commentary'><p>對一說杜宇聲中啼出血鷲嶺鷺池不二音千江澄浸孤秋月。</p>
</div>
<div class='div-orig'><p style="margin-left:2em">倒一說。</p>
</div>
<div class='div-commentary'><p>倒一說杳杳長空降團雪海藏龍宮影亦孤急須摟碎狸奴穴。</p>
</div>
<div class='div-orig'><p style="margin-left:2em">曹源一滴。</p>
</div>
<div class='div-commentary'><p>曹源一滴足波瀾洗耳自能透膽寒漁父乘流沉巨浸那知是處有龍蟠。</p>
</div>
<div class='div-orig'><p style="margin-left:2em">日裏看山。</p>
</div>
<div class='div-commentary'><p>日裏看山曳杖藜嵯峨疊翠豁雙眉分明幾朵芙蓉嶂謝客無端詠作詩。</p>
</div>
<div class='div-orig'><p style="margin-left:2em">芭蕉拄杖。</p>
</div>
<div class='div-commentary'><p>正欲飲時甕不開方纔醉倒又添杯人情豈愛論高下自是杖錢少帶來。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>一刀兩段箇貓兒勘破堂堂王老師盡謂安邦定國手那知自失兩行眉。</p>
</div>
<div class='div-orig'><p style="margin-left:2em">趙州喫茶。</p>
</div>
<div class='div-commentary'><p>叔孫禮樂蕭何律趙老唯煎一碗茶香味豈從陸羽製喫時珍重雪飛華。</p>
</div>
<div class='div-orig'><p style="margin-left:2em">婆偷趙州筍。</p>
</div>
<div class='div-commentary'><p>展陣豎旗驗賊贓老婆一掌賊猖狂雖然偷得趙州筍鐵打心肝也斷腸。</p>
</div>
<div class='div-orig'><p style="margin-left:2em">玄沙未徹。</p>
</div>
<div class='div-commentary'><p>賊被小人侵逢人說不得善偷須善放始是孟嘗客。</p>
</div>
<div class='div-orig'><p style="margin-left:2em">三張白紙。</p>
</div>
<div class='div-commentary'><p>秋雲淡泞秋風清白紙三張寄遠聲一曲漁歌歸唱後又移短棹宿蘆汀。</p>
</div>
<div class='div-orig'><p style="margin-left:2em">九峰不肯首座。</p>
</div>
<div class='div-commentary'><p>香浮寶鴨別疏親一片虛凝絕謂陳玉版只知雲裏拍錯教雪曲和陽春。</p>
</div>
<div class='div-orig'><p style="margin-left:2em">中邑獼猴。</p>
</div>
<div class='div-commentary'><p>睡去芸窗面面開獼猴[跳-兆+孛]跳下崔嵬一聲夢破三更月依舊迎風嘯古臺。</p>
</div>
<div class='div-orig'><p style="margin-left:2em">劫火洞然大千俱壞。</p>
</div>
<div class='div-commentary'><p>西川古佛唱宗猷劫火光中一句酬隨不隨之休擬議青山不動水長流。</p>
</div>
<div class='div-orig'><p style="margin-left:2em">香嚴擊竹。</p>
</div>
<div class='div-commentary'><p>瓦礫堆中埽白雲蒼筤一擊碎苔紋不因柳眼窺春綠紫陌笙歌那得聞。</p>
</div>
<div class='div-orig'><p style="margin-left:2em">德山見龍潭。</p>
</div>
<div class='div-commentary'><p>一層峰鎖一層峰潭靜何因見老龍紙火吹時雲雨散一鉤蘿月挂寒松。</p>
</div>
<div class='div-orig'><p style="margin-left:2em">馬祖不安。</p>
</div>
<div class='div-commentary'><p>衰容枕石不通風院主無端叩老翁夾路桃華風雨妒馬蹄無處避殘紅。</p>
</div>
<div class='div-orig'><p style="margin-left:2em">犀牛扇子。</p>
</div>
<div class='div-commentary'><p>犀牛扇子足風涼放去收來總不妨直下若能親薦得橫吹鐵笛度滄浪。</p>
</div>
<div class='div-orig'><p style="margin-left:2em">香嚴上樹。</p>
</div>
<div class='div-commentary'><p>岸柳拖煙睡不起鷓鴣啼在深華裏聲聲喚出迥南枝惱亂東風卒未已。</p>
</div>
<div class='div-orig'><p style="margin-left:2em">歸宗斬蛇。</p>
</div>
<div class='div-commentary'><p>一鋤斫斷赤斑蛇血染空山似落霞義虎駭然輸小捷漫勞天女雨天華。</p>
</div>
<div class='div-orig'><p style="margin-left:2em">雪峰住庵。</p>
</div>
<div class='div-commentary'><p>不同條死同條生石女谿邊夜鼓笙一曲兩曲知音少氣煞華中恰二更。</p>
</div>
<div class='div-orig'><p style="margin-left:2em">鳥窠吹布毛。</p>
</div>
<div class='div-commentary'><p>杖錫不隨空谷隱住持風月樹為家布毛吹起崑崙走萬頃湖光映落霞。</p>
</div>
<div class='div-orig'><p style="margin-left:2em">國師塔樣。</p>
</div>
<div class='div-commentary'><p>潦倒南陽老國師無紋塔樣對君提不因潭北通消息未免將身帶雨泥。</p>
</div>
<div class='div-orig'><p style="margin-left:2em">舉道者訪瑯琊。</p>
</div>
<div class='div-commentary'><p>苦瓜連根苦甜瓜徹蒂甜相看賓主意都盧一并拈。</p>
</div>
<div class='div-orig'><p style="margin-left:2em">使得十二時。</p>
</div>
<div class='div-commentary'><p>周匝十二時從頭挨到老一任臥煙蘿何處有煩惱。</p>
</div>
<div class='div-orig'><p style="margin-left:2em">麻三斤。</p>
</div>
<div class='div-commentary'><p>佛也麻三斤洞山一秤稱分付主家奴莫錯定盤星。</p>
</div>
<div class='div-orig'><p style="margin-left:2em">寶壽開堂。</p>
</div>
<div class='div-commentary'><p>撾鼓纔登曲彔床龍驤虎驟盡歸降無端三聖推僧出血刃腥風滿大唐。</p>
</div>
<div class='div-orig'><p style="margin-left:2em">洞山三頓。</p>
</div>
<div class='div-commentary'><p>度水穿雲去不難何如三頓直廝謾腰間暗中雌雄箭拔出方知徹骨寒。</p>
</div>
<div class='div-orig'><p style="margin-left:2em">南泉歸宗麻谷訪忠國師。</p>
</div>
<div class='div-commentary'><p>隔夜商量話不同三三兩兩半途中那知春色東風裏吹綻桃華幾樹紅。</p>
</div>
<div class='div-orig'><p style="margin-left:2em">無著禮文殊<span class='note-inline'>(云云)</span>。</p>
</div>
<div class='div-commentary'><p>拈起玻璃正喫茶不知口角是龍牙可憐更問三三數孤負清涼老作家。</p>
</div>
<div class='div-orig'><p style="margin-left:2em">目前無法。</p>
</div>
<div class='div-commentary'><p>目前無法七通八達擬更如何當頭一蹋。</p>
</div>
<div class='div-orig'><p style="margin-left:2em">北斗藏身。</p>
</div>
<div class='div-commentary'><p>北斗藏身不較多韶陽老子太波波擬將清淨身如洗依然跳入葛藤窩。</p>
</div>
<div class='div-orig'><p style="margin-left:2em">鼓山折箭。</p>
</div>
<div class='div-commentary'><p>離弦聖箭射重閽驚起江城白鴈群半在蘆華半在水月明南北少人分。</p>
</div>
<div class='div-orig'><p style="margin-left:2em">十智同真。</p>
</div>
<div class='div-commentary'><p>何須隔水問蒹葭面目分明絕點霞白鷺下田千點雪黃鸝上樹一枝華。</p>
</div>
<div class='div-orig'><p style="margin-left:2em">平常心是道。</p>
</div>
<div class='div-commentary'><p>山中逢樵者伐木自丁丁鐘中無鼓響鼓裏無鐘聲露冷華心重雲開雨腳輕箇是平常道言外度迷情聯芳偈。</p>
</div>
<div class='div-orig'><p style="margin-left:2em">石谷慧禪人。</p>
</div>
<div class='div-commentary'><p>干戈林裏偶傳心代代相承古至今掌上靈符隨汝用只教黃檗盡成林。</p>
</div>
<div class='div-orig'><p style="margin-left:2em">香林馨禪人。</p>
</div>
<div class='div-commentary'><p>巾缾十載事弘規寶印重重付與誰不是吾家親的子那能擔荷合相宜。</p>
</div>
<div class='div-orig'><p style="margin-left:2em">雲腹智禪人。</p>
</div>
<div class='div-commentary'><p>烈燄芬芳古者傳隨緣行化任方圓汝能代釣金鱗子繼祖宗風燈更然。</p>
</div>
<div class='div-orig'><p style="margin-left:2em">知止瑞禪人。</p>
</div>
<div class='div-commentary'><p>一燈分點百千燈燈燈續燄列層層子能下手親挑撥繼此宗風獨爾能。</p>
</div>
<div class='div-orig'><p style="margin-left:2em">繩一禪人。</p>
</div>
<div class='div-commentary'><p>椒結椒兮瓜結瓜牽藤引蔓自分遮唯餘黃檗無窮盡時到又開一樹華。</p>
</div>
<div class='div-orig'><p style="margin-left:2em">我一禪人。</p>
</div>
<div class='div-commentary'><p>微塵即法身法身即微塵二俱悉分付世代續傳燈。</p>
</div></div>
<p class='juan'>象崖珽禪師語錄卷第三</p>
</div><!-- end of div[@id='body'] -->
</body></html>