<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>象崖珽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu31' />
<p class='juan'>象崖珽禪師語錄卷第四</p><p class="byline">潭州西峰法孫益聞重刊</p>
<div class='div-other'><a id='mulu32' />
<p class='h1'>偈</p>
<div class='div-other'><a id='mulu33' />
<p class='h2'>示香庵老宿</p><p style="text-indent:0em" class="lg-abnormal"><div class='lg-row'>東梁燕語西梁燕庵外香飄庵內香莖艸拈來俱是藥不須別處問醫王</div>
</p></div>
<div class='div-other'><a id='mulu34' />
<p class='h2'>示明庵老宿</p><p style="text-indent:0em" class="lg-abnormal"><div class='lg-row'>柏子蒼蒼憶趙州撐天拄地少人酬龍蟠指出無生句到處風光得自由</div>
</p></div>
<div class='div-other'><a id='mulu35' />
<p class='h2'>示從初禪人</p><p style="text-indent:0em" class="lg-abnormal"><div class='lg-row'>卓卓無依問去來炊巾亂展欠安排山藤便與通消息珍重闍黎眼自開</div>
</p></div>
<div class='div-other'><a id='mulu36' />
<p class='h2'>示惺拙禪人</p><p style="text-indent:0em" class="lg-abnormal"><div class='lg-row'>鐘聲撼動五須彌妙吉空生也著疑縱是大悲徒側耳拈來惟許瞎驢知</div>
</p></div>
<div class='div-other'><a id='mulu37' />
<p class='h2'>示知止禪人</p><p style="text-indent:0em" class="lg-abnormal"><div class='lg-row'>雷音何處不聞聞驚惺林中獅子群珍重上人休掩耳奇哉佳韻好殷勤</div>
</p></div>
<div class='div-other'><a id='mulu38' />
<p class='h2'>示迴瀾禪人</p><p style="text-indent:0em" class="lg-abnormal"><div class='lg-row'>父母未生前面目堂堂獨露沒周遮就中若解翻騰去始向獅林弄爪牙</div>
</p></div>
<div class='div-other'><a id='mulu39' />
<p class='h2'>示桃華首座</p><p style="text-indent:0em" class="lg-abnormal"><div class='lg-row'>核種驢<span class='corr'>年</span>不借功今朝浪放幾枝紅直教含笑三千載自有靈雲一氣通</div>
</p></div>
<div class='div-other'><a id='mulu40' />
<p class='h2'>示圓融副寺</p><p style="text-indent:0em" class="lg-abnormal"><div class='lg-row'>生薑舖子絕疏親賤賣如何得本真聲價欲高齊保壽拈來辣氣始驚人</div>
</p></div>
<div class='div-other'><a id='mulu41' />
<p class='h2'>示皓月禪人</p><p style="text-indent:0em" class="lg-abnormal"><div class='lg-row'>一語臨行付爾曹穿雲渡水莫辭勞谿光照眼原無別始信天香玉桂高</div>
</p></div>
<div class='div-other'><a id='mulu42' />
<p class='h2'>示安然老宿</p><p style="text-indent:0em" class="lg-abnormal"><div class='lg-row'>慣駕輕舠巨浪遊釣來明月賣風流有時撥轉琉璃岸古渡風清鎮日幽</div>
</p></div>
<div class='div-other'><a id='mulu43' />
<p class='h2'>示般若典座</p><p style="text-indent:0em" class="lg-abnormal"><div class='lg-row'>缽囊高挂九龍臺一句話頭豎脊猜驀地打翻鍋子蓋珍饈百味任安排</div>
</p></div>
<div class='div-other'><a id='mulu44' />
<p class='h2'>示剔眉禪人</p><p style="text-indent:0em" class="lg-abnormal"><div class='lg-row'>一箇鼻頭生額下眉毛兩道曲彎彎穿衣喫飯尋常事見得分明絕仰攀</div>
</p></div>
<div class='div-other'><a id='mulu45' />
<p class='h2'>謝瑞王化溥萬國之額</p><p style="text-indent:0em" class="lg-abnormal"><div class='lg-row'>慈雲遍覆三千界慧海掀騰百億洲時泛龍舟遊蜀錦山川在處沐恩庥</div>
</p></div>
<div class='div-other'><a id='mulu46' />
<p class='h2'>謝雙桂破老人惠罏</p><p style="text-indent:0em" class="lg-abnormal"><div class='lg-row'>大地為罏山作香煙雲瑞氣日騰祥箇中且道誰拈出唯有吾師紫臂長</div>
</p></div>
<div class='div-other'><a id='mulu47' />
<p class='h2'>雪中示眾</p><p style="text-indent:0em" class="lg-abnormal"><div class='lg-row'>爐無榾柮歲寒多貧到無貧徹骨何為甚夜來風似剪青山盡作白頭陀</div>
</p><p style="text-indent:0em" class="lg-abnormal"><div class='lg-row'><span class='corr'>年年</span>有雪以詩賞唯是今<span class='corr'>年</span>一字無瞋目打翻天地色江山一片畫冰壺</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>寒暑逼人何處避老僧頭白不知<span class='corr'>年</span>偶因記得栽松日自引清風枕石眠</div>
</p><p style="text-indent:0em" class="lg-abnormal"><div class='lg-row'>行到無行路已窮轉身一步活如龍拈來莖艸全正令大用堂堂不借功</div>
</p></div>
<div class='div-other'><a id='mulu48' />
<p class='h2'>復南海黃公</p><p style="text-indent:0em" class="lg-abnormal"><div class='lg-row'>世外相逢少送迎深交固是出常情羅浮雲氣連天際杖笠何時喚共行</div>
</p><p style="text-indent:0em" class="lg-abnormal"><div class='lg-row'>千嵒萬壑一雲瓢睡足煎茶埽葉燒泉石幽栖誰是侶不辭麋鹿竹為橋</div>
</p></div>
<div class='div-other'><a id='mulu49' />
<p class='h2'>復虛白張居士</p><p style="text-indent:0em" class="lg-abnormal"><div class='lg-row'>不因山色與谿聲自有聞聞聞更清客至不陪還睡去從教巖月共燈明</div>
</p><p style="text-indent:0em" class="lg-abnormal"><div class='lg-row'>石鼓鼕鼕不斷聲令人聞徹耳根清跏趺坐落松間月古殿殘燈永夜明</div>
</p></div>
<div class='div-other'><a id='mulu50' />
<p class='h2'>示雲峰陳居士</p><p style="text-indent:0em" class="lg-abnormal"><div class='lg-row'>搖鈴打鼓又敲鐘不是顛兮不是風就裏若能明得去銀山鐵壁一時通</div>
</p></div>
<div class='div-other'><a id='mulu51' />
<p class='h2'>示靈章文居士</p><p style="text-indent:0em" class="lg-abnormal"><div class='lg-row'>獅子窟中獅子吼栴檀林裏栴檀香會得玉屏真境界谿山雲月盡文章</div>
</p></div>
<div class='div-other'><a id='mulu52' />
<p class='h2'>寄廣舌道人</p><p style="text-indent:0em" class="lg-abnormal"><div class='lg-row'>山中無事倚長松記得維摩多舌翁曲澗彎彎雲漫漫何時聚首話心空</div>
</p></div>
<div class='div-other'><a id='mulu53' />
<p class='h2'>寄玉川胡居士</p><p style="text-indent:0em" class="lg-abnormal"><div class='lg-row'>駐錫雲峰萬仞高搖鈴打鼓起風濤稀聲寄與胡居士接拍而今莫憚勞</div>
</p></div>
<div class='div-other'><a id='mulu54' />
<p class='h2'>別明天監院</p><p style="text-indent:0em" class="lg-abnormal"><div class='lg-row'>黃檗山中坐釣臺金鱗逐浪意悠哉杖頭暫別拈華去收拾絲綸去復來</div>
</p></div>
<div class='div-other'><a id='mulu55' />
<p class='h2'>別無學監院</p><p style="text-indent:0em" class="lg-abnormal"><div class='lg-row'>一把<span class='corr'>钁</span>頭聚聖流推予幾輥雪峰毬靈山有約還來此他日相逢笑未休</div>
</p></div>
<div class='div-other'><a id='mulu56' />
<p class='h2'>示默融薙髮</p><p style="text-indent:0em" class="lg-abnormal"><div class='lg-row'>幾度思來幾度空今朝特地出羅籠利刀剪卻佛前艸露出曇華一朵紅</div>
</p></div>
<div class='div-other'><a id='mulu57' />
<p class='h2'>示大用禪人</p><p style="text-indent:0em" class="lg-abnormal"><div class='lg-row'>日用不妨全體現陽春一曲古今同等閑腳底通消息莖艸拈來活似龍</div>
</p></div>
<div class='div-other'><a id='mulu58' />
<p class='h2'>夏日示眾</p><p style="text-indent:0em" class="lg-abnormal"><div class='lg-row'>漠漠烝雲逼遠空無冰滌暑只乘風涼生殿閣誰能會唯有榴華刺眼紅</div>
</p></div>
<div class='div-other'><a id='mulu59' />
<p class='h2'>永興留別</p><p style="text-indent:0em" class="lg-abnormal"><div class='lg-row'>也無佛法也無禪不二門開選俊賢珍重忠南僧與俗回頭木馬好加鞭</div>
</p></div>
<div class='div-other'><a id='mulu60' />
<p class='h2'>福嚴留別</p><p style="text-indent:0em" class="lg-abnormal"><div class='lg-row'>福嚴茅屋權栖止像季凋零甚可哀去住了無些子子唯留一傘蓋如來</div>
</p></div>
<div class='div-other'><a id='mulu61' />
<p class='h2'>復雙桂破老人</p><p style="text-indent:0em" class="lg-abnormal"><div class='lg-row'>蜀水淹留十數秋二時隨分飽金牛零星剎境盂中放磅礡煙濤腳下收浮世有情如野馬幻軀無事即閑鷗枯藤在處憑拈弄何必深山枕石頭</div>
</p></div>
<div class='div-other'><a id='mulu62' />
<p class='h2'>復蝶庵陳先生</p><p style="text-indent:0em" class="lg-abnormal"><div class='lg-row'>鷲嶺金湯囑大莖奇逢歡揖帝王城機投聚首渾無相避世高蹤卻有聲風鼓燈山旛自舞舟移濮水岸應行可能覿面翻前案極目乾坤總是卿</div>
</p></div>
<div class='div-other'><a id='mulu63' />
<p class='h2'>復天民任居士</p><p style="text-indent:0em" class="lg-abnormal"><div class='lg-row'>半似風狂半似顛也無文字也無禪缾添蜀水灘前掬衲補巫雲雪裏眠七處開爐依幻住十回吹炭展空拳臨岐報與維摩詰須信壺中別有天</div>
</p></div>
<div class='div-other'><a id='mulu64' />
<p class='h2'>建庵</p><p style="text-indent:0em" class="lg-abnormal"><div class='lg-row'>醇翁讚我老癡頑大僊贈云為智傑究之癡智兩皆空幻名幻相何分別鐵鶴翩翩去復來鳴聞九皋聲弗竭大千世界一箇庵在處栖泊無間歇普請諸人共搆成庵兮鶴兮永不滅</div>
</p><p style="text-indent:0em" class="lg-abnormal"><div class='lg-row'>妙高峰頂建瓊樓無限天人笑點頭獅子嚬呻欣奮迅象王回顧喜遨遊玉屏雲蔭千千界金鼎香焚萬萬秋聖主有時施雨澤燈籠露柱沐洪庥</div>
</p></div>
<div class='div-other'><a id='mulu65' />
<p class='h2'>除夕示眾</p><p style="text-indent:0em" class="lg-abnormal"><div class='lg-row'>屈指流光逝水多寂寥共守話煙蘿觀桃契旨應須委擊竹忘知會也麼玉兔井藤留不住金烏石火急如梭吾曹好把韶華惜迷悟都盧一剎那</div>
</p></div>
<div class='div-other'><a id='mulu66' />
<p class='h2'>復竹微法弟</p><p style="text-indent:0em" class="lg-abnormal"><div class='lg-row'>雙桂連枝秀浮杯萬里津穿雲歌蜀水入夢釣漳濱杖擊巫山雨華拈錦郭春同風殊有約在處擬相親</div>
</p></div>
<div class='div-other'><a id='mulu67' />
<p class='h2'>示三壁上人</p><p style="text-indent:0em" class="lg-abnormal"><div class='lg-row'>野衲何居止深山是所依缽縣猿宿處杖挂鳥栖枝曲徑深藏拙韜光世外奇竿頭如進步水月任君題</div>
</p></div>
<div class='div-other'><a id='mulu68' />
<p class='h2'>示可法柳居士</p><p style="text-indent:0em" class="lg-abnormal"><div class='lg-row'>可法從何法得來不記春靈機常歷歷妙用自頻頻笊摝水中影磚磨鏡上塵斯言荅五柳珍重渡前津</div>
</p></div>
<div class='div-other'><a id='mulu69' />
<p class='h2'>示惺拙監院</p><p style="text-indent:0em" class="lg-abnormal"><div class='lg-row'>我宗無語句不立諸文字有時惺得來清風面面至</div>
</p></div>
<div class='div-other'><a id='mulu70' />
<p class='h2'>示濮如禪人</p><p style="text-indent:0em" class="lg-abnormal"><div class='lg-row'>山河即我體我體即無生隨緣而出沒頭頭佛道成</div>
</p></div>
<div class='div-other'><a id='mulu71' />
<p class='h2'>示本趣禪人</p><p style="text-indent:0em" class="lg-abnormal"><div class='lg-row'>欲識箇中趣如人癢正抓癢處有時息風流無可加</div>
</p></div>
<div class='div-other'><a id='mulu72' />
<p class='h2'>復忠國王文學</p><p style="text-indent:0em" class="lg-abnormal"><div class='lg-row'>承聞下腳處只在筆尖頭點墨化龍去翻身五鳳樓</div>
</p></div></div>
<div class='div-other'><a id='mulu73' />
<p class='h1'>山居雜韻</p>
<div class='div-other'><a id='mulu74' />
<p class='h2'>復成都蜀王<span class='note-inline'>(附原韻)</span></p><p style="margin-left:1em">柱矻巫雲半倚天高人獨向此中偏雨華散作空王拂香舌凝成玉井蓮細切清風非有意薄披皓月<span class='corr'>已</span>忘言生龍活虎真難及試聽雷音出廣寒。</p>
<p style="text-indent:0em" class="lg-abnormal"><div class='lg-row'>玉露遙承下碧天金枝迥秀最先偏香彌鳳閣三秋桂氣浥龍池萬品蓮繡榻肯移僧共語錦屏寧別佛同言愧霑雨澤恩波重永祝長生齒不寒</div>
</p></div>
<div class='div-other'><a id='mulu75' />
<p class='h2'>懷雙桂破老人</p><p style="text-indent:0em" class="lg-abnormal"><div class='lg-row'>福城東際驀相逢六載依依抵萬峰愧領剎竿支世亂羞承衣缽荷情濃幾拈鶴藹有罏在數寄鴈音沒路通昨夜夢酣如侍側金容蒼古髮髼鬆</div>
</p></div>
<div class='div-other'><a id='mulu76' />
<p class='h2'>感懷</p><p style="text-indent:0em" class="lg-abnormal"><div class='lg-row'>廿<span class='corr'>年</span>萍跡逐飄蓬世運奚能愜鄙衷日短桑榆驚遠近時艱劫火逼西東道微自愧趙州老德薄猶慚鄧隱翁朽骨如藏林下拙鴻毛何日遇長風</div>
</p></div>
<div class='div-other'><a id='mulu77' />
<p class='h2'>吟雪</p><p style="text-indent:0em" class="lg-abnormal"><div class='lg-row'>凍寒凝切鬥春濃六出繇來擂碧空匝地色鋪銀世界彌天光吐玉毫容過巖老兔迷栖穴渡澗玄猿失住峰素質也知從幻去何勞堆積數千里</div>
</p></div>
<div class='div-other'><a id='mulu78' />
<p class='h2'>聞鐘</p><p style="text-indent:0em" class="lg-abnormal"><div class='lg-row'>洪響誰敲午夜長隨風喚醒夢魂忙遶林若斷藏虛谷入耳還傳出上方直到無聞聞始徹更須靜聽聽非忘浮空亙古彌三際何用勞勞舉驗常</div>
</p></div>
<div class='div-other'><a id='mulu79' />
<p class='h2'>旅次</p><p style="text-indent:0em" class="lg-abnormal"><div class='lg-row'><span class='corr'>年</span>來避世到黔中無限珍奇盡脫空雲水半瓢為道業蒲團一箇是家風吟詩儘有千山助散步猶多孤月同狂發不知天與地一拳誰道有西東</div>
</p></div>
<div class='div-other'><a id='mulu80' />
<p class='h2'>歲暮遣懷</p><p style="text-indent:0em" class="lg-abnormal"><div class='lg-row'>時逢劫火泊天涯老逼驚春遣歲華骨瘦莫支梅與雪身空一任劍鋒加探幽乘興隨明月得趣狂吟飲瀑華有問住持何處是蒲團放下便為家</div>
</p></div>
<div class='div-other'><a id='mulu81' />
<p class='h2'>哭天童密雲師翁</p><p style="text-indent:0em" class="lg-abnormal"><div class='lg-row'>痛拈毒棒便心傾出閩三番喚共行入室懷香遭扇打登舟禮足被拳驚碎身易竭千行淚粉骨難陳半點情踢倒天童云化去那知沙界更聞聲</div>
</p></div>
<div class='div-other'><a id='mulu82' />
<p class='h2'>山居</p><p style="text-indent:0em" class="lg-abnormal"><div class='lg-row'>隱隱山房絕四維寒松疏竹任橫支灣環曲徑誰能到回復嵯峨我獨宜澗底添缾邀月蚤潭邊洗缽轉經遲桃開滿樹無人會惟許靈雲一展眉</div>
</p></div>
<div class='div-other'><a id='mulu83' />
<p class='h2'>落華十詠</p><p style="text-indent:0em" class="lg-abnormal"><div class='lg-row'>紛紛何事忽飄然欲與東風和幾聯嫩紫頻催分竹石殘紅遞送染山川淡濃早晚空枝上開謝誰嗟在目前金谷一辭今在否重來吐彩是何<span class='corr'>年</span></div>
</p><p style="text-indent:0em" class="lg-abnormal"><div class='lg-row'>搖落輕飛漫感傷須知幾度送韶光醒非幻色應休戀覷破浮華不耐妝襯雪流芳迷曲徑乘風散彩滿空塘鳳銜不盡疑天雨惟有空中簸片香</div>
</p><p style="text-indent:0em" class="lg-abnormal"><div class='lg-row'>輕紅淡紫莫霑衣放浪從教點綴飛麗矣開時知賞有飄然落處醒吟稀清心擬欲隨雲去素志何如趁雪歸舞斷香風離蝶夢莊生何處覓芳菲</div>
</p><p style="text-indent:0em" class="lg-abnormal"><div class='lg-row'>春去無能留住何爭奇鬥麗總離柯自憐竹徑吟偏少誰惜松街埽更多披拂亭亭蜂卷韻芬芳處處鳥銜歌枝頭不膩空諸色豈礙飄颻出錦窩</div>
</p><p style="text-indent:0em" class="lg-abnormal"><div class='lg-row'>頹紅朵朵送春忙杳望長空散渺茫拍指天工留不住回頭風度去還香高飛引蝶穿深牖冉逐流鶯過短牆信手拈呈尚不薦徒添遊子索枯腸</div>
</p><p style="text-indent:0em" class="lg-abnormal"><div class='lg-row'>浪敲幾點不成叢雨妒無何洗淡紅豈待泮然方委幻未從落也早知空萬般奇藥初朝雪千品英魂一霎風瀟灑且隨流水去芬芳長涌碧波中</div>
</p><p style="text-indent:0em" class="lg-abnormal"><div class='lg-row'>[颱-台+弗][颱-台+弗]輕搖數點幽豔姿誰惜別枝頭漫牽群蝶迷香夢徒惹東君擲露愁丰悴初觀情欲冷枯榮一致興偏悠杳然散去難描畫月下僊人獨倚樓</div>
</p><p style="text-indent:0em" class="lg-abnormal"><div class='lg-row'>離離汎蕩不堪任到此能吟有幾人落地無聲篩玉屑隨風有意溷金塵不將頹萼繫清景獨把殘紅送晚春分付馬蹄休蹋碎呼童急埽可成茵</div>
</p><p style="text-indent:0em" class="lg-abnormal"><div class='lg-row'>傳道東風去不回急辭嫩萼杜鵑哀陪鶯入室穿簾幕伴燕參堂拂鏡臺聞梵呈心堆淨几憐春鋪錦上莓苔清香一別乘風去知是何時入望來</div>
</p><p style="text-indent:0em" class="lg-abnormal"><div class='lg-row'>幾下枝頭破碧空朱顏誰惜別芳叢池邊擲浪魚驚餌竹裏拋香蝶趁紅意淡輕明浮霽月情濃窈窕送春風相逢不必傳佳信總在飄然一霎中</div>
</p></div>
<div class='div-other'><a id='mulu84' />
<p class='h2'>遣興</p><p style="text-indent:0em" class="lg-abnormal"><div class='lg-row'>宇宙何窮極狂夫一杖挑霜清紅日麗雲淡碧天寥旛影動山際鐘聲出樹遙何時逢聖世雖老亦囂囂</div>
</p></div>
<div class='div-other'><a id='mulu85' />
<p class='h2'>訪友</p><p style="text-indent:0em" class="lg-abnormal"><div class='lg-row'>谷口偶相訪但來叩竹扉不聞垂棒喝猶見雨華飛徑曲鳥聲轉雲斜山色輝窅然何所得谿畔月同歸</div>
</p></div>
<div class='div-other'><a id='mulu86' />
<p class='h2'>雲莊</p><p style="text-indent:0em" class="lg-abnormal"><div class='lg-row'>聞道雲莊勝攜笻快一遊攤書嫌圃小洗墨愛池幽洞艸心華現天泉性地流先生無俗累詩賦共僧酬</div>
</p></div>
<div class='div-other'><a id='mulu87' />
<p class='h2'>初夏</p><p style="text-indent:0em" class="lg-abnormal"><div class='lg-row'>朱明初兆穆風和定起烹茶遣睡魔貪聽谿聲頻送韻不知簾外綠陰多</div>
</p><p style="text-indent:0em" class="lg-abnormal"><div class='lg-row'>炎帝施權景物馨谿邊洗缽<span class='corr'>寶</span>泉清閑翻貝葉無餘事嬾向石頭滑處行</div>
</p><p style="text-indent:0em" class="lg-abnormal"><div class='lg-row'>斗柄南移夏漸溫槐蔭處處鳥聲喧荷開水殿搖新碧逐日風傳香到門</div>
</p><p style="text-indent:0em" class="lg-abnormal"><div class='lg-row'>乘風散暑竹門開近水涼從谿上來自是胸中無熱惱不妨欹枕臥高臺</div>
</p><p style="text-indent:0em" class="lg-abnormal"><div class='lg-row'>萬疊奇雲聳夕陽護僧白足坐匡床山居不用尋冰閣自有松風忒煞涼</div>
</p><p style="text-indent:0em" class="lg-abnormal"><div class='lg-row'>杏熟梅酸百穀生閒居燕坐弄風清老來不荅人間語謝卻浮名身也輕</div>
</p><p style="text-indent:0em" class="lg-abnormal"><div class='lg-row'>黃鸝纔轉高聲去禪客又來叩竹扉畢竟山僧何管待惟拈白棒濟人饑</div>
</p><p style="text-indent:0em" class="lg-abnormal"><div class='lg-row'>年年避暑碧蘿陰到處逢山不厭深惟有今年深最絕缽盂高挂鳥難尋</div>
</p></div>
<div class='div-other'><a id='mulu88' />
<p class='h2'>大夏</p><p style="text-indent:0em" class="lg-abnormal"><div class='lg-row'>時臨毒熱欲燒空百計乘涼須好風能息利名心上火茅庵便是水晶宮</div>
</p><p style="text-indent:0em" class="lg-abnormal"><div class='lg-row'>彼此無情物自齊茅庵雖窄鹿同栖心幽畢竟無煩暑截斷炎雲水一谿</div>
</p><p style="text-indent:0em" class="lg-abnormal"><div class='lg-row'>塵空境寂孰相尋避世無如此處深縱有火雲飛不到黃鸝叫斷綠蘿陰</div>
</p><p style="text-indent:0em" class="lg-abnormal"><div class='lg-row'>世亂拋絲志<span class='corr'>已</span>灰放歌消暑獨徘徊山房盡日無人到午夜鐘清月自來</div>
</p><p style="text-indent:0em" class="lg-abnormal"><div class='lg-row'>小閣疏窗午正開竹風吹水送涼來昏沉又到如何遣遶榻狂歌走一回</div>
</p><p style="text-indent:0em" class="lg-abnormal"><div class='lg-row'>雨餘苗長氣如烝錫挂孤峰最上層惟解跏趺如水淨人間伎倆百無能</div>
</p><p style="text-indent:0em" class="lg-abnormal"><div class='lg-row'>雨打枇杷幾樹低愛涼竹榻近陰移若能諸想時空寂爍石流金總不知</div>
</p><p style="text-indent:0em" class="lg-abnormal"><div class='lg-row'>披襟浴暑樂無央時聽谿聲琴一張識得箇中流水意等閑何處不清涼</div>
</p></div>
<div class='div-other'><a id='mulu89' />
<p class='h2'>萬峰十景</p>
<div class='div-other'><a id='mulu90' />
<p class='h3'>天龍峰</p><p style="text-indent:0em" class="lg-abnormal"><div class='lg-row'>天龍原在箇雄峰幾問樵人話不同下界但看雲霧起千年夢眼是渠通</div>
</p></div>
<div class='div-other'><a id='mulu91' />
<p class='h3'>寶石坡</p><p style="text-indent:0em" class="lg-abnormal"><div class='lg-row'>山中有石皆為寶獨此崚嶒豈讓他幾片白雲封不住光明炯炯耀平坡</div>
</p></div>
<div class='div-other'><a id='mulu92' />
<p class='h3'>大歇場</p><p style="text-indent:0em" class="lg-abnormal"><div class='lg-row'>懂懂雲水原無住到處家山即歇場擔月攜缾雖近遠大都腳下貴承當</div>
</p></div>
<div class='div-other'><a id='mulu93' />
<p class='h3'>金鵝池</p><p style="text-indent:0em" class="lg-abnormal"><div class='lg-row'>最高峰頂月池開時放金鵝洗羽埃聽偈自從雲裏去至今猶未見飛來</div>
</p></div>
<div class='div-other'><a id='mulu94' />
<p class='h3'>響山</p><p style="text-indent:0em" class="lg-abnormal"><div class='lg-row'>空空寂寂此山響聽去聽來亦無兩就中千古少人知隨風到我石床上</div>
</p></div>
<div class='div-other'><a id='mulu95' />
<p class='h3'>虎跳了</p><p style="text-indent:0em" class="lg-abnormal"><div class='lg-row'>奇哉誰鑿開天竅雲霧飛來不敢罩惟有華林二侍者大空小空任[跳-兆+孛]跳</div>
</p></div>
<div class='div-other'><a id='mulu96' />
<p class='h3'>滑石板</p><p style="text-indent:0em" class="lg-abnormal"><div class='lg-row'>雲摩滑石傍山谿半滿蒼苔映水瀰蹋著只教山月舞幾人悟也幾人疑</div>
</p></div>
<div class='div-other'><a id='mulu97' />
<p class='h3'>涼水井</p><p style="text-indent:0em" class="lg-abnormal"><div class='lg-row'>幾次尋源事渺茫豁開原只在雲傍溶溶掬起秋光冷一任時人洗熱腸</div>
</p></div>
<div class='div-other'><a id='mulu98' />
<p class='h3'>蒲峽口</p><p style="text-indent:0em" class="lg-abnormal"><div class='lg-row'>能牽薜荔引雲長春到華聲落水香悟取耳門消息斷何須蒲峽口來嘗</div>
</p></div>
<div class='div-other'><a id='mulu99' />
<p class='h3'>馬鞍石</p><p style="text-indent:0em" class="lg-abnormal"><div class='lg-row'>曾騎木馬石為鞍法戰歸來置此山自是無窮鞭影惑太平終不借征番</div>
</p></div></div>
<div class='div-other'><a id='mulu100' />
<p class='h2'>九日有感</p><p style="text-indent:0em" class="lg-abnormal"><div class='lg-row'>何事求人意若狂渾忘此日是重陽拈來莖艸知機少愁見東籬菊又黃</div>
</p></div>
<div class='div-other'><a id='mulu101' />
<p class='h2'>松濤</p><p style="text-indent:0em" class="lg-abnormal"><div class='lg-row'>不是風兮不是松只聞巨浪涌虛空行人擬欲停車想喪卻堂堂那一通</div>
</p></div>
<div class='div-other'><a id='mulu102' />
<p class='h2'>過白雲寺贈蒼白老宿</p><p style="text-indent:0em" class="lg-abnormal"><div class='lg-row'>僧居雲裏寺居山徑幾曲兮谿幾灣就此不知三伏暑蒼蒼別是一人間</div>
</p></div>
<div class='div-other'><a id='mulu103' />
<p class='h2'>山居</p><p style="text-indent:0em" class="lg-abnormal"><div class='lg-row'>三箇芋頭品字煨地爐香熟出寒灰飽餐便是諸天供門外從教紫詔來</div>
</p><p style="text-indent:0em" class="lg-abnormal"><div class='lg-row'>避秦何處可尋山縛箇茅蓬偷得閑自住此間忘管待竹門雖設未曾關</div>
</p></div>
<div class='div-other'><a id='mulu104' />
<p class='h2'>悼無著首座</p><p style="text-indent:0em" class="lg-abnormal"><div class='lg-row'>選佛場中第一人名同昆季與天親欲回兜率白椎去棄卻空華夢裏身</div>
</p></div></div>
<div class='div-other'><a id='mulu105' />
<p class='h1'>真讚<span class='note-inline'>(空相禪人請)</span></p><p style="text-indent:0em" class="lg-abnormal"><div class='lg-row'>者箇山巒手卓拄杖半風半顛佛祖不讓身栖海底意在天上黃檗山中被人讚謗楞伽峰頂飲毒無量偶到竹陽撞著空相奇筆丹青圖醜模樣呼而無聲觀之有狀諸狀既空真亦是妄無德可稱寫之誰望不如扯碎分身萬嶂免遺後世罵我老象腳蹋紅鞋風流和尚謹白諸人莫要供養</div>
</p></div>
<div class='div-other'><a id='mulu106' />
<p class='h1'>佛事</p>
<div class='div-other'><a id='mulu107' />
<p class='h2'>太平挂板</p><p>太平寺裏新條初唱選佛場中舊令重嚴金鐘震千古不墜之洪音玉板敲萬劫長鳴之佳韻擊遍擊山河起舞吼遍吼大地春生綱維規範耳目叢林遂豎槌云大眾見麼擊一下云大眾聞麼即此見聞非見聞無餘聲色可呈君擲下槌云箇中若了原無事體用何妨分不分。</p>
</div>
<div class='div-other'><a id='mulu108' />
<p class='h2'>中慶挂板</p><p>靈質英苗乘風響應迥示人天全提正令乃擊一下云橫敲迸出千嵒月驚起泥牛走碧空擲下槌云大眾見麼玉板晝鳴翻古調金鐘夜吼轉新腔喝一喝遂挂。</p>
</div>
<div class='div-other'><a id='mulu109' />
<p class='h2'>為無學監院火</p><p>關中主主中關一把<span class='corr'>钁</span>頭不離山欲賣趙州茶味別十<span class='corr'>年</span>開種白雲間且道即今向甚麼處去觔斗一翻三界外丙丁童子笑憨憨。</p>
</div>
<div class='div-other'><a id='mulu110' />
<p class='h2'>為片雪禪人火</p><p>樹下問吾生死訣未曾一句向渠說今日分明舉似伊烈燄堆頭飛片雪。</p>
</div>
<div class='div-other'><a id='mulu111' />
<p class='h2'>為悟道行者火</p><p>今日也忙忙明日也忙忙忙吹三昧火腦後發圓光且道煙消灰盡時還忙也無忙到西方去蓮臺九品香喝一喝。</p>
</div>
<div class='div-other'><a id='mulu112' />
<p class='h2'>為無我老宿火</p><p>乞法三村老比丘修行<span class='corr'>年</span>老愛風流悄然欲返無生國猶戴霜華白滿頭且道無生國路頭在甚麼處乃攛下炬云去。</p>
</div></div>
<p class='juan'>象崖珽禪師語錄卷第四<span class='note-inline'>(終)</span></p>
<div class='div-w'><p class="pre">　<span class='note-inline'>(（萬壽法孫益燈弟子性一通育）助刻　　（副寺性慧侍者通定）對　　（鴛水謝文英書嘉興倪天章刊）<br/>　康熙庚申<span class='corr'>年</span>大夏月吉旦禾郡楞嚴寺般若坊藏板)</span></p>
</div>
<div class='div-w'><a id='mulu113' />
<p class='h1'>象崖珽禪師行狀</p><p>師諱性珽字象崖係福建福州府福清縣陳氏子母林氏師生而穎異長且敦敏寡言笑務實學一日同舅氏遊吳山寺隨喜偶閱禪宗正脈至古德上堂拈拄杖云法身無相而今現形似打動自家底意欲出塵即歸告辭二親久乃許之投長樂常熙福公薙髮是<span class='corr'>年</span>十九歲也受業未幾於百丈克融法師處聽講義雖曉然心尚未愜即休去悶悶者二載一日到黃檗遇中師叔出禪關警策示師參無字公案三<span class='corr'>年</span>不透聞博山無異和尚赴鼓山請師乃往參見示人孜孜以起疑情為要務自云我此無字不得力蓋為不起疑情故耳遂改參萬法歸一一歸何處覺有入路是<span class='corr'>年</span>二十八歲也見同庚道友已死二三師常有微疾其心愈切往白熙公欲買艸鞋遍參熙不許師云若替得我生死便不去熙曰難道修行都要向外江走那師云豈不聞三登九上者乎熙曰蛟龍終非池中物也師竟去到浦城境風吹回愈更疑悶再整行裝遇金粟密老人應黃檗請師即預往見老人一味棒喝直指不覺身心踊躍自謂臨濟德山之風於今再振我何幸哉便懷香入室問臨濟三頓棒因緣聲未絕被老人劈面一扇忙無所措白汗如雨通身輕快日益超遐便於期中圓具解制相隨出閩至金粟未幾遇老人因事散眾過姑蘇聞破山和尚在嘉禾東塔開堂師即往依山器之命職維那一日山入室舉德山一手抬一手搦因緣師云不會山曰汝會了不會耶師以坐具搭肩上趨出山隨後便打翌日山上堂師問文殊將舌殺人師今拈棒打客且如何是東塔境山曰四埜青黃菜麥田師云如何是境中人山曰塔尖鴿鷯望江南師云人境相去幾何山便打師云恁麼則光生大地去也是<span class='corr'>年</span>師補西堂職山上堂曰東塔今年結夏老牛老馬歸舍雖無水艸供看且有鞭繩惡辣正當恁麼時眾中還有擎頭戴角者麼試出來[跳-兆+孛]跳看師便出以兩手作擎空勢山曰且喜相共拖犁拽耙師一喝歸眾山便下座每每倒捋虎鬚當仁少讓識其歲月始自東塔以至南都楚蜀萬峰中慶侍巾六載未常須臾離也至崇禎甲戌正月念一山書來源一紙偈曰宮商一韻落胡笳和者還須風月家鱉鼻蛇頭分付汝顛拈倒弄任周遮是年三十七歲也雖職中慶首座聲名蚤播錦江故有龍蟠之請師堅辭山再三勉之迫不得已而應命遂開法焉後住拈華寶林黃檗福嚴楞伽等處凡事皆以身先日雜傭作其說法垂示機緣等事俱載語錄然亦失之者多師丁甲申之變蜀中幾無完土遂拽杖酉陽得司主醇公親炙座下即於大酉洞天刱造鐵鶴庵延師駐蹕後退居華嚴一日同眾芟茅見一古塔空空不知何時建造待詢耆年亦不知之語侍者云吾不久當順世可瘞吾骨於此中果一月後坐脫一眾恪遵遺命不復更問牛眠矣是年歲在辛卯世壽五十四法臘三十五嗣法弟子若石谷慧香林馨知止瑞等斯時皆不及門後十有七載至康熙戊申道智慮其塔近要服拜埽難前乃迎歸潭州益陽之西峰禪寺建塔於鳳山之西嶺藏焉師自開法以來激人力參為務凡資生業等不許預為營謀嘗曰一人辦道走殺伽藍何必區區計溫飽耳同眾避秦途中禪誦皆不暫輟飲食必與眾同或檀越送供即分眾如少不可分著粥鍋中或赴請席上雖列多品眾席所無者必不食眾中有病須酒和藥亦不許其警眾甚嚴其愛眾甚切其行履嚴潔有如此也惟道智目擊者述其大略云爾。</p>
<p>康熙壬子中秋前三日嗣法門人道智謹狀。</p>
</div>
<div class='div-w'><a id='mulu114' />
<p class='h1'>象崖珽禪師塔銘</p><p>福州古稱法窟燈冊班班也即今踞曲彔木捉法柄者尤盛余閩人若為吾鄉竊心喜焉象崖珽禪師去吾里不遠曾弗獲面但余早年宦遊滇南道經黔地師時旺化其間因得見其語錄耳其風聞想見其為人矣戊午夏我淨聞公來自澬陽西峰寺謁余朗水徵為塔上之銘余欣然曰生未窺其面末後者段光明又豈可吝筆尖頭不效張天覺為湛堂準點出令其照天照地去也笑而諾之大忘鄙陋誌曰師諱性珽象崖其號也福州福清陳氏子稚穎異長敦敏雖崇儒購史尤喜讀佛書一日遊吳山寺閱禪宗正脈見古德上堂拈拄杖云法身無相而今現形忽有省遂願出塵告歸父母久而許之投長樂常熙福公剃落受業未久腰包行腳聞金粟密和尚受閩人黃檗之請師先往候得隨參列一日請益次纔開口密劈面一扇忙無所措白汗通身從此頗有得力處是期圓具明<span class='corr'>年</span>出閩參破山和尚於東塔山器之命職維那一日山上堂云東塔今年結夏老牛老馬歸舍雖無水艸供看且有鞭繩惡辣正當恁麼時未審眾中還有擎頭戴角者麼試出來[跳-兆+孛]跳看師即出以兩手作擎空勢山云且喜共相拖犁拽耙師一喝歸眾山便下座自此箭鋒相拄服勤六載自東塔歷南都入楚以至蜀之萬峰所在匡勷大資輔弼倒捋虎鬚當仁不讓如此機緣莫可勝紀崇禎甲戌正月廿一日山書從上來源手卷且附一偈云宮商一韻落胡笳和者還須風月家鱉鼻蛇頭分付汝顛拈倒弄任周遮乃辭去遯跡丘壑誓不見人無奈果熟香飄欲隱彌露緇素景從天龍推出遂開法龍蟠繼而住拈華而寶林而楞伽兩住黃檗最後受酉陽司主冉玉岑之請住華嚴一日同眾芟茅次見一古塔空空語侍者吾不久當順世可瘞吾骨於此中果一月後坐脫時一眾恪遵遺命不復更問牛眠矣是年歲在辛卯越今十有七載有嗣法門人雲腹道智禪師中興西峰宗風大振慮師塔在酉陽偪處獠地久而湮沒之且山川修阻禮覲維艱乃建大窣堵波於西峰寺後二千里外芒履躬迎樹之封之今又五<span class='corr'>年</span>矣繼席本寺法孫我淨益聞禪師策杖求銘二百里許其子孝孫慈有如此者寧不令人敬之慕之耶淨公在武陵荒署抵掌數日細語詳言而珽公之遺言逸事余亦得以與聞已師真誠繩愨雅度孤標鉗錘妙密手眼圓明本分艸料不事雕繪日雜傭作甘苦同均道場七處圍繞千僧得法弟子若干人語錄若干卷世壽五十四法臘三十五如此始末詳之行狀余仰師之德企師之行肆口讚歎拜手為銘銘曰。</p>

<div class="lg regular"><div class='lg-row'>五燈照世　臨濟稱尊　光光燄發　如火益薪</div>
<div class='lg-row'>亶生象師　如來使君　首造黃檗　熱喝雷奔</div>
<div class='lg-row'>白汗如雨　脫體若輕　後依東塔　蕩盡家珍</div>
<div class='lg-row'>卓錐無地　喪我生平　藏身丘壑　諸佛口吞</div>
<div class='lg-row'>烏藤一出　萬指隨行　奴呼彌勒　虎視然燈</div>
<div class='lg-row'>抽人筋骨　瞎人眼睛　道場七坐　雷轟十春</div>
<div class='lg-row'>須彌鼓浪　渤海揚塵　今雖示化　犁然似生</div>
<div class='lg-row'>森森頭角　藉藉家聲　有子雲腹　萬仞門庭</div>
<div class='lg-row'>修大窣堵　千里躬迎　法孫我淨　徵余為銘</div>
<div class='lg-row'>知余學佛　強余不能　然則塔樣　果何所論</div>
<div class='lg-row'>七尺八尺　三文五文　如此描邈　虛空有痕</div>
<div class='lg-row'>畢竟如何　稽首崚嶒　崚嶒萬古　萬古常存</div>
</div><p>康熙戊午大夏月古閩祿崖道人陳寶鑰拜撰</p>
</div>
</div><!-- end of div[@id='body'] -->
</body></html>