<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>密行忍禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>密行禪師語錄序</p><p>向上一事不受功勳一棒當頭直指心源拈布衫之七斤道離鉤之三寸橫施逆用一切臨時皆不在語言文字者也故有以見聞覺知之性塞滿虛空黃卷赤軸之言承當教意其不契天下老和尚棒頭者幾幾矣今秋密行禪師從滇南過邵陵予緣晤於耑山坐間示以隨錄吟誦再四知其遠傳臨濟正宗近為破山嫡子予更服禪師根性鄭重手眼圓明至若文字音律不縱不拘且於出詞吐氣間大用全提鉗錘惡辣不捨身命人難以進步與乎俯就行施趨崇高重倒語顛言胡猜亂喝者相去霄壤矣若夫一喜一怒有斬釘拔楔之作用一定一動有殺人活人之妙訣而世之語言文字實無以過之予試問諸且美文字而為禪宗乎美禪宗而在文字乎讀斯錄者請參之。</p>
<p>己亥中秋前七日邵陵耑山弟子車以遵釋名音遙拜書</p>
</div>
<div class='div-other'><a id='mulu2' />
<p class='h1'>密行忍禪師目錄次</p>
<ul class="">
<li>卷之一
<ul class="">
<li>序</li>

<li>上堂</li>
</ul></li>

<li>卷之二
<ul class="">
<li>上堂</li>

<li>機緣</li>

<li>法語</li>

<li>職事榜</li>

<li>安禪榜</li>
</ul></li>

<li>卷之三
<ul class="">
<li>頌古</li>

<li>詩偈</li>

<li>贊</li>

<li>書問</li>

<li>佛事</li>

<li>行實</li>

<li>法派</li>
</ul></li>

<li>卷之四
<ul class="">
<li>附嗣燈禪師語錄</li>

<li>序</li>

<li>上堂</li>

<li>機緣</li>

<li>行實</li>
</ul></li>
</ul></div>
<p class='juan'><a id='mulu3' />衡州開峰密行忍禪師語錄卷之一</p><p class="byline">法孫　明廣　明珍　等編</p>
<div class='div-other'><a id='mulu4' /><p>師丁酉年行化至四川敘州府眾乞授戒文武紳衿請就喜獄禪院陞座拈香云此香根盤大地之下葉敷九天之上爇向爐中端為祝延今上皇帝萬歲太子千秋文武官僚及諸檀護高培祿算次拈云此香威音那畔結就華藏世界長成爇向爐中供養三世諸佛歷代祖師古今天下三宗大善知識伏願常存悲濟之心普起寂光之上再拈云此香逢火不燒遇水不溺刀斫不入斧劈不開初年懷抱行腳至梁山界內遇個毒手老賊不分皂白當頭擊碎直是合不得離不得今日向人天眾前一回拈出爇向爐中供養現住梁山縣雙桂堂上傳曹溪正脈第三十五世本師破山老和尚用酬法乳整衣就座上首白椎云法筵龍象眾當觀第一義師云第一義諦開口道著信步蹋著為甚諸人開口便錯動步即乖還知利害處麼秖緣諸人見威則畏見恩則喜墮在二邊山僧即今在裏許求一點畏喜之心如芥子許了不可得不是神通妙用亦非法爾如然若也會得諸人得山僧戒者不上天堂不得山僧戒者不墮地獄其或尚留觀聽拈拄杖卓一下云鳥啼花笑分明事也落時人第二機下座上首結槌云諦觀法王法法王法如是。</p>
<p>向奎居士請上堂十方世界無插針之地一莖艸上轉大法輪利生接物顧左右云委悉麼仰之是天俯之是地東看則西南觀成北喝一喝。</p>
<p>師誕日請上堂山僧生日先母難目大眾設齋請上堂普為山僧報罔極本是山僧自己事何須大眾同著力卓拄杖云一家有好事百家忙<span class='note-inline'>(不徹徹不)</span>徹同證無生個時節然雖如是且道那吒太子析骨還父析肉還母然後現本身為父母說法且道證何三昧得如是解脫孟冬霜老樹頭寒葉落歸根赤骨律復卓拄杖下座。</p>
<p>師至雒源興國菴僧圓胤請上堂師陞座問云諸禪德總到者裏作甚麼僧云乞授戒法師云山僧元無一法與人若有一法與人與者受者皆墮無間地獄眾無語師震威一喝云會麼於此薦得與爾等說戒訖其或未然更聽一偈清風為衣虛空為戒信受奉行常常不壞黑漆杖頭日月明秋深巖桂傳天籟復喝一喝眾踊躍作禮而退。</p>
<p>師回滇至曲靖府東山陶居士請上堂古人道山僧三十年前見山是山見水是水三十年後有個入處見山不是山見水不是水直至今日見山依舊是山見水依舊是水大眾秖如古人恁麼道還有為人處也無山僧三十年前住滇時有者個消息三十年後出滇時也有者個消息今日復來也有者個消息且道與古人是同是別擊案云若是陶淵明攢眉便歸去。</p>
<p>師至澂江府華藏寺僧性衡請上堂問有一物壓倒須彌塞滿乾坤和尚如何躲避師振身云水不洗水僧禮拜師便打云壓倒了也乃云山僧未至華藏以前石頭說法艸木譚玄及乎到來為甚麼石頭艸木依前各居本位驀拈拄杖卓一卓云一棒打破大地山川管教須彌出血且道利害在甚麼處良久云此日煙霞暖處處鳥啼花下座。</p>
<p>尼靜能請上堂問如何是進門句師云礙塞殺人進云如何是當機句師打云放過即不可進云如何是末後句師橫按拄杖云且領前話僧擬作禮師復打問收兵放馬脫卻戰袍時如何師云天下太平乃云二祖子達磨處安心海底捉月世尊為阿難徵心鏡裏拈花大眾從上先聖既皆如是且道山僧為人又作麼生良久云月落後時親薦得師姑端的是女人師至雲南省陳天龍居士請于妙應寺上堂士問玄要主賓即不問和尚為人事如何師豎拄杖云杖頭懸日月進云可謂棒頭有眼師云瞎士一喝師便打問撥艸瞻風貴圖見性即今弟子性在甚麼處師打云在甚麼處進云見得自性方脫生死眼光落地作麼生脫師亦打云向者裏脫進云脫得生死方知去處四大分散向甚麼處去師又打云亂走作麼進云鈍置殺人師云蒼天蒼天乃云老僧初至滇南有般奇特事舉似諸人不得作玄妙會不得架空差排白晝間微星突露黑夜裏杲日當空還有共相委悉者麼出來對眾證據看良久云鷺鷥月上立深雪子夜烏雞過梵天擲拄杖下座。</p>
<p>上堂問佛未出世祖未西來時如何師云有眼如盲有口如啞僧罔措師便打乃云棒如雨點喝似雷轟于中薦得正是癡狂外邊走且道過在甚麼處舉拄杖云戰場休眨眼八面取真魂遂下座旋風打散復召云大眾眾回首師震威一喝歸方丈。</p>
<p>上堂慈雲寺裏上堂妙喜世界打鼓直得天地虛空合為一體水陸飛行合為一體情與無情合為一體各不相雜各不相知驀拈拄杖云唯有山僧拄杖子七凹八凸不入此數且道拄杖子有甚奇特卓一卓云山斷宜休去峰高又豈來擲拄杖下座。</p>
<p>上堂問德山臨濟未出世一句作麼生道師云道破則不堪進云秖如世尊為甚麼事出世師云為你不了僧禮拜師云自起自倒自生愁乃云今朝二月十九觀音瓶內插柳舊年寒冬落葉新歲發生如舊秖如古人道萬象之中獨露身與觀世音菩薩將錢買胡餅放下手卻是饅頭是一是二驀呈拄杖云橫按莫邪全正令太平寰宇斬癡頑卓一卓下座。</p>
<p>上堂炎炎夏日昆池澂碧粉碎虛空泥牛吼月娑竭羅龍王女手中摩尼寶珠光照大千世界晝夜常明且道此珠如何良久云酒肉場中歌宛轉花街柳巷醉徘徊喝一喝。</p>
<p>雲麓洪居士生日請上堂老僧數年以來于江海上頂笠披蓑駕隻無底銕船或時深入無際或時柳岸花堤或望酒旗而艤或泊煙渚而臥陶陶然羲皇上人詎知此耶適來棹入昆明池內撈蝦摝蜆不意于風濤險處煙雨堆中驀頭撞著雲麓居士為母難設齋請老僧說法以報劬勞老僧欲說心說性自有座主說禪說道自有諸方善知識居士聞之已熟不可矢上加尖然則老僧畢竟如何秖得將伊合家老幼齊上無底銕船撐風釣月隨方受用去遂以拄杖作打篙勢操鯨而歌曰凍子花開石首來填溝塞壑聚成堆任公徒費釣鼇餌日日海頭空手回然雖如是祗如古人道千日撐船一朝泊岸如何是泊岸一句擲下拄杖云出頭天外看誰是我般人喝一喝。</p>
<p>師至衡州緇素請上堂問如何是第一句師良久云會麼進云如何是第二句師云呀且會第一句著僧擬作禮師打云者一棒不可忘卻雲麓居士問如何是西來大意師云且退莫防別人雪文上座問如何是父母未生前本來面目師云錯過了也乃云南嶽嶺頭笑臉開疑殺七十二峰來今朝歸到西湖寺百鳥銜花特地猜莫疑猜一句當天萬象該且道臥牛堂上長松此日端的朝陽又作麼生卓拄杖云㘞地一聲千里應縱橫隨處立乾坤。</p>
<p>上堂昔日世尊靈鷲拈花示眾百萬人天罔措秖有迦葉破顏謂之末後句大眾且作麼生是末後句驀豎拂子時徹微上座便喝師亦喝微拂袖山法堂師擲下拂子云今朝兩手親分付佛祖須教立下風歸方丈。</p>
<p>上堂問實際地理則不問世諦流布事若何師云今日好雪進云恁麼則片片不落別處師便打僧禮拜云恭惟和尚萬福師云不勞贊嘆問浪翻寶塔頂火燒石鼓潭敢問和尚是何意旨師云是你無端造妖捏怪僧擬進語師便打乃云東家人死西家舉袁洋子江心失火須彌山頂水淹還有應時及節事也無咄咄咄力<span class='corr'>囗</span>希禪子呀中眉垂拈拄杖擲下云直下來也急著眼覷。</p>
<p>上堂豎拂子召眾云會麼眾無語師擲拂子下座。</p>
<p>上堂老僧昨日豎拂子云會麼早<span class='corr'>已</span>露布了也見你等不會今日只得又潑第二杓惡水伶俐漢向者裏撩起便行早不唧溜也時聞鼓聲逐隊隨群上來下去疑個甚麼莫是疑風來樹動花發鳥鳴麼莫是疑虛空無邊乾坤有盡麼莫是疑日來月往陰長陽消麼若于此等處有疑可謂世界本無事庸人自擾之于此無疑饑來喫飯困來打眠更有甚麼事然雖如是人無遠慮必有近憂參。</p>
<p>劉居士請上堂問臥牛蹤跡則不問庭前柏子意如何師云零零落落問如何是清淨本然師云青山增瑞彩乃揮拂子云劉居士入山設供請老僧陞座舉揚個事曾記古人道現成公案何用安排恁麼說話早是醉後添盃錦上鋪花了也縱然比南山祝北斗于居士分上增得幾許光彩且道居士父母未生以前畢竟是多少年紀放下拂子云確。</p>
<p>師住衡州開峰南雲禪寺開爐日杜居士請上堂拈香畢問寶幢高豎爐韝弘開煆煉凡聖斬新條令四眾圍繞即不問今日因緣事若何師云飲泉水貴地脈進云與麼則人歸大國方知貴水到瀟湘分外清師云你喫得棒也未僧一喝師云未信汝在進云秖如杜居士所薦雙親未審得何解脫師揮拂子云九蓮香裏解翻身進云滯魄已蒙標月指雙雙得度淨居天師云重念阤羅尼乃云建法幢立宗旨釋迦彌勒剜肉成瘡待其人而後行德山臨濟作夢未醒所以道飲泉水貴地脈風從虎雲從龍提持恁麼事須是恁麼人若也坐地泛楊州曹溪一路平沈久矣昔日趙州示眾云老僧三十年前在南方火爐頭有個無賓主話及至如今無人舉著師云趙州老人有年無德驀拈拄杖畫一畫云大眾會麼子斯薦得便可起死回生烹佛烹祖其或未委縱然覓火和煙得猶恐寒灰燒殺人喝一喝靠拄杖下座。</p>
<p>道梁道寧二居士請師至宅中說戒上堂問火宅塵勞人今朝解轉身請師伸一臂援拯出迷津師云當陽薦取進云未審別有為人處也無師云衡陽城中梁宅說戒進云與麼則兩輪交互照四眾盡沾恩師云切忌詐明頭問古龐居士今梁居士是同是別師云一字兩頭垂進云與麼則掀翻海岳撥轉乾坤去也師打云者一棒也要你喫問世尊乞食入舍衛城和尚說法入衡陽城未審是一是二師云亦任卜度進云師子吼時芳艸綠象王迴顧落花紅師云也秖道得一半問原來寸絲不掛和尚因甚將三衣誤賺人家男女師云要伊信受奉行乃云春日晴黃鸝鳴逢場作戲入廛塵桃花撲面歌聲滑秖此見聞非見聞所以龐居士云但自無心于萬物何妨萬物常圍繞銕牛不怕師子吼恰似木人見花鳥木人本體自無情花鳥逢人亦不驚心體如如秖者是何慮菩提道不成善哉今日道梁道寧二位居士身居塵累心在山林怖生死苦求解脫樂心契龐公之心行同佛祖之行若非乘宿悲願攝請同類其上般若之舟齊登菩提之岸請山僧入宅傳戒四眾均聞且畢竟以何為戒三世諸佛歷代祖師天下老和尚三教聖賢總以心為戒若離心而別言戒者名曰邪見外道蓋心為萬行之源六度之本汝等當知折攝自心俾無滲漏則戒體圓明和順積中自然英華發外無不清淨既得清淨則山河大地有情無情乃至十方剎塵佛土無有如毛頭許不清淨者如此則攪長河為酥酪變大地作黃金豈是分外事召大眾云且道那個是你諸人自心乃和聲撫尺一下便傳戒。</p>
<p>忠甫王居士薦親請上堂問至孝古稱舜能仁今有師時節因緣事普請為垂慈師云今日王居士薦慈進云與麼王母即今得超善處天上去也師云莫眼花進云爭奈不遠無生路玄機直下明師云如何是無生路僧移步師便打問王妣先靈即今在甚麼處安身立命師喚僧僧應諾師云立地死漢僧一喝師便打乃云雁峰聳翠鳥飛不度石鼓臨淵蛟龍不止岣嶁峰頭老猿嘯月瀟湘浪裏漁父撐煙可謂一天風月還依舊兩眼人民半<span class='corr'>已</span>非然則古人道剎那無有生相剎那無有滅相更無生可生無滅可滅是則寂滅琴前且道王氏先如是生耶是滅耶是不生不滅耶具眼者緇素看若緇素得出則居士知恩有地其或未然以拂子左右揮云三年無改可謂孝矣。</p>
<p>尼映月請傳戒上堂緇素稟承惟遵一戒佛祖傳持惟是一心遂以拂子左揮云者是戒那個是心復右揮云者是心那個是戒豎起云若向者裏會得則左右逢源心戒不二便能轉愚癡成智慧轉煩惱成菩提無佛處作佛無法處說法所謂于一毫端現寶王剎坐微塵裏轉大法輪如龍女承斯恩力于無垢世界成等正覺度諸有情不是分外元來心不外戒戒不外心名為心地法門大覺世尊四十九年口勞舌沸未曾說一字末後拈一枝花以青蓮目瞬視大眾秖有迦葉微笑乃云此正法眼藏涅槃妙心付囑于汝續佛慧命毋令斷絕以三乘十二分教付囑阿難廣利人天以五百清淨律儀授優波離傳持無毀令法久住大眾此是世尊流傳後世住持之法老僧今日本無一法傳個甚麼良久云穿衣喫飯處薦取。</p>
<p>師誕辰上堂問未出母胎龍潛滄海出母胎後法化人天未審是何祥瑞師云人天災禍衲子冤讎進云兜率舒金臂開峰展玉眉獨尊三界者先後出為師且道還有同別也無師云同則總同別則總別僧禮拜云獨超群象外真能報罔極師云贊歎有分居士問恭惟聖誕法侶雲臻報恩一句請師自道師云承汝啟請進云古人道一子出家九祖生天和尚紹隆祖位未審父母居何國土師云不上天堂便入地獄士罔測師打云何不記取話頭士禮拜云卻把須彌作舌頭祝吾師壽無窮極師云眉上畫髭鬚進云與麼則人天共仰巍巍座佛祖相傳無盡燈師云重言不當喫乃云世尊初生周行七步目顧四方手指天地云天上天下唯吾獨尊可謂奇特中奇特殊勝中殊勝山僧出母胎只得㘞地一聲且道與世尊相去多少驀卓拄杖云雲門道我當初若見一棒打殺與狗子喫卻貴圖天下太平可謂性燥男兒忍俊不禁今日開峰舉與麼事可中有辣手禪和打殺開峰掉向江裏餧魚餧鼇道云貴圖世界清平者麼如無倒行此令去也拈拄杖下座旋風打散。</p>
<p>中璉石居士生日請上堂問法筵大啟龍象交參第一義諦請師不吝師云雁塔半籠雲進云石居士為母難設齋未審和尚有何指示師云洞庭南向嶺層層進云如何是目前境師云向汝道分明進云如何是墳中人師云朝看東魯暮往西秦進云人境已蒙師指示向上一句請師道師云放汝三十棒問一念未生時如何師云死蝦蟆僧一喝師云且喜出蟄僧擬議師便打乃云今日是中璉居士母難之晨入山設齋敦請忍上座舉揚般若用報罔極記得經中道若以色見我以音聲求我是人行邪道不能見如來豎拄杖云者個是色卓一下云者個是聲若向者裏會得豈惟報答親恩無恩不報若或未然是人行邪道不能報親恩且因齋慶贊一句作麼生道靠拄杖捫腹云早晨喫白粥如今正覺饑。</p>
<p>西湖寺上堂湖寺月明三十夜山城漏滴日當中添炭圍爐寒凜冽朔風吹面暖烘烘與麼薦得打折拄杖更去斫來何為如此欲得不招無間業莫謗如來正法輪。</p>
<p>回雁峰乘雲寺大像鏤成啟元王居士請師開光師至座前扶拄杖云老僧四十八沒心情說法命我法子代不用更推脫連卓三下云舉目乾坤外江山氣象殊擲拄杖抽衣命首座代勞便歸方丈。</p>
<p>上堂舉一將軍出戰歸帝燕慰之曰卿昨輪刀上陣時陣上還逢舊相識否將軍曰正與麼時臣尚不見有自<span class='corr'>己</span>更見誰相識來師云令時參學人須是與度一回始得。</p>
</div>
<p class='juan'>密行禪師語錄卷之一<span class='note-inline'>(終)</span></p>
</div><!-- end of div[@id='body'] -->
</body></html>