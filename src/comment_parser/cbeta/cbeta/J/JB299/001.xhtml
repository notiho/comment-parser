<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三峰藏和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>三峰藏和尚語錄序</p><p class="byline">武林衛軍嘉魚學人熊開元撰</p><p>開也闇髫歲荷至人加策初無所冥會乙丑得假歸從覺來先生急自研始有醯雞之獲自喻適志將謂天上下樂無逾者明年受事吳門趨見三峰老和尚于萬峰之書屋親承披揀而後知尼山先師所云不踐跡亦不入於室子輿氏所云二之中四之下灼然有如是淺深苟徒恃其天下莫能載天下莫能破之意自廣而狹人幾不免斯文蟊螣矣於是集都人士信道者營建說法堂勸請老和尚不倦開演如是甚深之法開獨聞孰與夫一天下人共聞萬世天下人共聞耶閱六七寒暄得語錄若干卷廣錄若干卷開勸請之心方存乎見少而庸人淺人輒見多往往不能卒業則約而取之盡撤其寶几珍御獨以狸奴面目對人誠仁人孝子之志也然水乳雜糅非鵝王莫擇以游夏贊春秋孰有能勝其任者開得罪抵臨安軍國清儲和尚忽郵書見招且曰鼎沸若斯雖有上至梵天之舌無處向人祗宜收先師狼藉之夜光重胎明月使方來有目者咸得與於清輝不至守其一室甘此長淪是猶可及為者公久在靈山會裏先師遷化時嘗貽書左右曰山僧有無數身前身後事仰託于門下公若不忘付囑可不共伸一臂擘破華山倒出萬年流水乎開自顧非其人何敢濫竽斯典更禍亂相尋梗與土之去未知所終則亦姑留此一則俟結集既成附之編末俾開千里萬里千生萬生不見有一步有一時在老和尚門外開不朽矣或有過量人如嵒頭婆子謂此結集亦不消得直取而投之水火當更益一重光彩若祗守寒嵒異草青掉頭不顧仍為開二十年前同阬之土非所願也。</p>
<p>時崇禎甲申夏五月朔序</p>
</div>
<div class='div-xu'><a id='mulu3' />
<p class='h2'>三峰和尚語錄序</p><p>和尚乘仰山塵剎之願降神東震旦國作天童長子艱危百戰死任綱宗四十悟道五十四開堂六十三遷化歷主八剎門人記語錄三十卷廣錄五十卷示疾前半年手命不肖弘儲結集時得法弟子松陵周祗侍側歎息再拜以為至當今<span class='corr'>已</span>二十七年矣猶凜凜退縮不敢輕授簡牘諸佛列祖鑒之歲月荒忽感時感疾辛丑三月手抄錄中稍平徑易曉人者為一編使後五百歲劫火洞然之際得瞻此清涼寂滅法寶三世如來說法之式龍騰雲變無有定相然天高地卑川流嶽峙確不可反覆倒置以正合以奇勝兵者聖人不得<span class='corr'>已</span>而用之猶然兼攬並到況大統綱宗哉楊岐會滹沱正脈雪竇顯韶陽中興廣大不違從上精微自我作祖兩家典冊具在商周禮樂大備之時而執羲農<span class='corr'>已</span>上之說是知秋冬而不知有春夏也子輿氏權衡諸聖于伯夷伊尹肯諾不全唯時中至聖則全身奉重斯可以悟法式矣有祖以來乃有和尚和尚道大不能容棲棲皇皇知者罪者其惟春秋不肖弘儲懼取其易者為之若夫結集艱重在有力者。</p>
<p>弘儲敬述於靈嵒大鑒堂</p>
</div></div>
<div class='div-other'><a id='mulu4' />
<p class='h1'>三峰和尚語錄目錄</p>
<ul class="">
<li>卷第一
<ul class="">
<li>住海虞三峰清涼院語</li>

<li>住蘇州北禪大慈寺語</li>

<li>住杭州臨平安隱寺語</li>
</ul></li>

<li>卷第二
<ul class="">
<li>住蘇州鄧尉聖恩寺語</li>
</ul></li>

<li>卷第三
<ul class="">
<li>住蘇州鄧尉聖恩寺語</li>
</ul></li>

<li>卷第四
<ul class="">
<li>住梁溪龍山錦樹院語</li>

<li>住杭州南屏淨慈寺語</li>

<li>住嘉興水西真如寺語</li>

<li>住蘇州松陵聖壽寺語</li>

<li>住蘇州鄧尉聖恩寺語</li>
</ul></li>

<li>卷第五
<ul class="">
<li>廣錄</li>
</ul></li>

<li>卷第六
<ul class="">
<li>廣錄</li>
</ul></li>

<li>卷第七
<ul class="">
<li>廣錄</li>
</ul></li>

<li>卷第八
<ul class="">
<li>頌古</li>
</ul></li>

<li>卷第九
<ul class="">
<li>頌古</li>
</ul></li>

<li>卷第十
<ul class="">
<li>頌古</li>
</ul></li>

<li>卷第十一
<ul class="">
<li>五宗原</li>
</ul></li>

<li>卷第十二
<ul class="">
<li>雜偈</li>
</ul></li>

<li>卷第十三
<ul class="">
<li>法語</li>
</ul></li>

<li>卷第十四
<ul class="">
<li>書問</li>
</ul></li>

<li>卷第十五
<ul class="">
<li>書問</li>
</ul></li>

<li>卷第十六
<ul class="">
<li>雜著</li>
</ul></li>
</ul></div>
<p class='juan'><a id='mulu5' />三峰藏和尚語錄卷第一</p><p class="byline">吳虎丘山雲巖寺嗣法門人弘儲記</p>
<div class='div-other'><a id='mulu6' />
<p class='h1'>住海虞三峰清涼禪院語</p><p>乙丑元旦上堂拈香云化被空山老更閒臥雲誰道不朝天生香一瓣呼嵩祝聖德雍熙壽萬年乃插香就座以拂子畫一畫云正月一夜半子前有消息殘冬<span class='corr'>已</span>過新未交個中一點誰拈掇拈得出是何物良久喝一喝云百代舊山河雙懸新日月。</p>
<p>上堂舉百丈和尚因黃檗問從上相承底事如何指示於人丈據座檗云後代兒孫將何傳受丈云我將謂你是個人便歸方丈師云過去諸如來斯門<span class='corr'>已</span>成就現在諸菩薩今各入圓明未來修學人當依如是法驀拈拄杖卓一卓云自餘閑雜事俱為生死因。</p>
<p>上堂僧問如何得真慧現前師云聞板聲喫飯僧云如何得法性空師云洗腳上眠床乃舉教中道此見及緣元是菩提玅淨明體祖師亦云六塵不惡還同正覺師召眾云信得及麼若信得止宿草菴且居門外若信不及三峰且與你葛藤推倒几案下座。</p>
<p>上堂一大藏教閑葛藤千七百則絆殺人三玄本無安排五位何來等級松風澗水自談玄卻笑區區論權實咄未跨船舷痛與三十。</p>
<p>上堂山又青水又綠早便起夜便宿桃紅李白競紛披看來春事十分足無位真人手段強西來大意傾十斛堪嗟臨濟小廝兒風流千古誠難續喝一喝云白雪陽春聊和一曲。</p>
<p>上堂僧問一人辦心諸天辦供未審辦甚麼心師云上人不可不會僧云某甲實實不會師云每日甚麼人將飯與你噇僧無語師云你既無心我也休便下座。</p>
<p>晚參亂石危松護竹扉住山人老共忘機晝長無個消閑法手弄潺湲濕衲衣顧左右云大眾若信三峰與麼道未免隨流失炤別更有商量道個無端也不為分外。</p>
<p>上堂僧問如何是學人著力處師云轉身處看如何是學人轉身處師云親切處看如何是學人親切處師云你著力處最親切僧云這回不是夢真個到廬山師云五老峰因甚[跳-兆+孛]跳僧擬議師直喝出乃云第一句薦得大海江河盡放光第二句薦得逢著觀音問彌勒第三句薦得舌拄上齶驀卓拄杖一下顧大眾云這是第幾句僧纔出師便下座。</p>
<p>上堂三業清淨佛出世腳腳踏著黃金地三業不淨佛滅度琉璃殿上難移步立時貶向鐵圍山落得身心處處閑向上路祖師關也不易也不難饑來喫飯困來睡肯把麻油樹上攤。</p>
<p>上堂舉臨濟示眾云赤肉團上有一無位真人嘗從汝等面門出入未證據者看看時有僧出問如何是無位真人濟下禪床把住云道道其僧擬議濟托開云無位真人是甚麼乾矢橛便歸方丈雪峰云臨濟大似白拈賊師云然則臨濟固是狼藉雪峰也不應以賊心待天下尊宿正令不行拗曲作直二俱不能無過我當時若見但道在和尚今日即得恐後代傳持難免無弊看他活跳底無位真人到這裏不得不垂首喪氣具通方眼底如何相救良久云替三峰下得一轉未必善因而招惡果。</p>
<p>上堂舉睦州和尚見僧來云現成公案放你三十棒師云睦州無端走入屎窖裏是你諸人還聞臭氣麼眾無對乃云又爭怪得。</p>
<p>結夏上堂舉法華舉禪師謁公安公問作麼生是伽藍舉云深山藏獨虎淺草露群蛇公云作麼生是伽藍中人舉云青松蓋不匝黃葉豈能遮公云道甚麼舉云少年翫盡天邊月老倒扶桑沒日頭公云一句兩句雲開月露作麼生舉云炤破祖師關師云以大圓覺為我伽藍身心安居平等性智快活快活怎奈生平參得聱頭禪撞著聱頭如銕壁雖然紛紜自彼于我何為先聖垂範理契必同畢竟二大老節文在甚麼處若判得塵沙諸佛天下祖師不消一捏若判不得卓拄杖一下云謹白參玄人光陰莫虛度。</p>
<p>上堂莫犯舌頭路休干心識情只提三尺劍揮落一天星仰面峰如筍低眉水作冰問我西來意石色湛空青喝一喝下座。</p>
<p>上堂拈起拄杖云獨立絕殊方卓一卓云其鋒安可當前是佛殿後是僧堂大唐打鼓新羅聞誰家漆桶夜放光。</p>
<p>上堂僧問如何是有句師云秋風訴愁絕僧云如何是無句師云寒月自多情僧云如藤倚樹時如何師云風月年年在人心有變更僧拜倒云可知禮也師乃拈起拄杖云還有不變更者麼良久卓拄杖云待樹倒藤枯再行檢點便下座。</p>
<p>上堂舉臨濟祖師云大凡演唱宗乘須一句中具三玄門一玄中具三要有權有實有炤有用汝等諸人作麼生會師云苦哉苦哉若要安國安家須是足兵足食近來求個具信根底也不可得三玄門怎能勾一踏到底老僧今日不惜手腳八字打開請諸人排身直入喝一喝云金剛腦後抽生銕華嶽三峰倒卓空。</p>
<p>上堂豁開戶牖當軒者誰坐立儼然那容相度南泉貓子胡狗殺活全憑這副手可笑臨濟白拈天生一張惡口隨喝一喝云當年陷了華山壓倒八十一城你輩茄子瓠子向甚處走。</p>
<p>上堂衣拖五尺布杖曳半山雲香爐峰下看石虎渡溪大師巷前聽寒風吼樹有時爐邊煨芋有時棹泛煙波尊貴墮隨手撥開末後句不勞提起雖然如是且道如何是老僧底主中主放下拂子云無限家私都說破了無一法可商量。</p>
<p>師誕日上堂僧問父母所生口一憑和尚大脫空小脫空父母未生<span class='corr'>已</span>前口掛在甚處師云不可掛在壁上僧云學人大膽敢道掛在壁上師云老僧小膽怕爛卻僧云何不早道師連棒打下云也不遲僧轉身便出師召云闍黎僧回首師云若作打會入地獄如箭乃云山山青水水綠眼見耳聞千足萬足不消歇卻攀緣染淨凡聖取舍有無諸念不消拈卻四大五蘊十二處十八界和合諸入一任朝悠悠暮碌碌自然進用罔涉離微退藏不遭諸惑何須大脫空小脫空花簇簇錦簇簇粧點父母未生<span class='corr'>已</span>前本來面目良久云谷谷便下座。</p>
<p>上堂舉南院示眾云赤肉團上壁立萬仞有僧出云赤肉團上壁立萬仞豈不是和尚語院云是僧便掀倒禪床院云這瞎漢亂統便打師云大小南院被這僧拶得熱忙人人盡道勾賊破家爭知是養子之緣善舞太阿劍決定無手厄南院有之慣編猛虎鬚必有全身策這僧有之而今諸方病在膏肓三峰若不發藥便道死而不救喝一喝云雖然兩不相傷爭奈二俱弄險。</p>
<p>上堂嵒頭未會末後句打碎虛空入爐鑄德山死活總不知只解肚饑托缽去惹得兒孫錯主張打瓦鑽龜猛窺覤我今為君明啟意吐出箇中真味趣黑漆缽盂纔出囊遇飯隨時下匕箸山為家雲共住唱罷吳歈歌白苧。</p>
<p>上堂擊磬衛取瑟歌聖人之教原無多拈起花倒剎竿分明道了莫顢頇住住住庭前柏子樹直直直大佛小佛空山石若還拈起便擲豈止五千退席。</p>
<p>除夕小參道不在內道不在外別有生涯屙矢見解燈籠跳入露柱心實能容佛殿走出山門智通無礙舊臘今宵送新春明日迎兩年新舊事一併付鐘聲丙寅歲朝上堂拈香畢乃就座云白雲高臥<span class='corr'>已</span>多年嬴得身心迥出纏隨例元正爇沉水自慚無德頌堯天諸仁者衲僧分上尊貴天然一住此山大忘人世溪流菜葉偶然脫賺諸方缽貯松花儘可團圞一室晨鐘夕板未嘗失候違時嶺月巖花各自飛光美彩若謂無心是道何異掘井陷人更言有得為宗不免守株待兔山僧有口終不謾人汝輩莫漫思惟打入陰界卓拄杖三下云從來古路如弦直著腳何非化國民下座。</p>
<p>上堂拈起拄杖云豁開聖賢閫域卓一卓云流出音聲佛事河裏水天上月曩謨佛乾矢橛大士耳根頑韶陽口門闊看他兩個人竭盡老婆心那事如何說擲拄杖下座。</p>
<p>上堂即心即佛將謂猴白非心非佛更有猴黑不是心不是佛不是物斬斷葛藤窠勘破維摩詰咄互換機鋒神出鬼沒。</p>
<p>上堂僧問如何是第一玄師云不是涅槃心如何是第二玄師云亦非正法眼如何是第三玄師云三世諸佛只言自知六代祖師有口難宣僧作禮師云汝既知時節吾今不再三乃舉盤山云向上一路千聖不傳慈明云向上一路千聖不然徑山云向上一路熱碗鳴聲師云不傳不然熱碗鳴聲我今無說汝亦無聞下座以拄杖旋風打散。</p>
<p>上堂三百六十骨節皎皎凝虛碧八萬四千毛竅澄澄發皓彩逆底順底著著趁玄機是底非底頭頭超方外山河大地草木叢林盡是恒沙劫千佛之數信得及貧兒暴富信不及三峰話墮。</p>
<p>上堂百千萬億華藏界信手拈來只一束夜來埋向虞山巔天上人間作眼目好醜難逃這一機雙泯互存無背觸猊絃鼓斷少知音他年留待鸞膠續。</p>
<p>上堂本色住山人且無刀斧痕殿上考鐘伐鼓聲聲寒滿耳門驗人端貴知音聽響終非莽鹵驀拈竹篦云背不背兮觸不觸誰信先天為心祖。</p>
<p>晚參僧問如何觀音玅智力師云插下金剛頂上鍼。</p>
<p>上堂老僧終日與諸人同起同住同語同嘿全無一點奇特處但有一件奇特處不得不告報諸人諸人極力思量到無思量處起心動念便不穩貼老僧在無思量處起來千思百量不妨喫得飯屙得矢。</p>
<p>上堂先炤後用莫從鏡裏迷頭須信頂門有楔先用後炤正遇黑風暴雨還知冷月疏星炤用同時陣裏飛砂刀頭具眼炤用不同時東影旗旛西藏砲弩喝一喝云須知晝伏夜行不得隈刀避箭。</p>
<p>上堂心不是佛明如日智不是道黑似漆大丈夫須猛烈既然拈卻佛祖機因甚抱守繫驢橛直中曲曲中直要平不平憑秤尺。</p>
<p>上堂國師三喚當陽明皎皎侍者三應遍界黑漫漫最喜是生死煩惱可惡是菩提涅槃人間月半天上月圓咄咄鼻孔撩天不著穿。</p>
<p>上堂爛炒銕釘盛滿缽夜來托出新羅國遠來人事非等閑秪許供僧莫供佛指天指地自稱尊撞到雲門無折合。</p>
<p>上堂從上來事匪從人得截下左臂天地懸隔擬欲安心紛然打失捉摸至今空無所得咄休去歇去眉橫鼻直誰恁麼道白拈老賊。</p>
<p>上堂金槌未動曠然繩墨之外玉麈才揮縱橫得大自在老僧一物不為闍黎明辨去來菩提涅槃等名是從淨法中得貪愛取舍等名從穢法中得淨穢兩忘掃蹤滅跡任運相將不可陪法雲隨處起風雷。</p>
<p>上堂拈起拄杖云鎮海明珠只有一顆仰山不來深藏待賈卓一卓云東寺驀地捧出炤破山河萬朵。</p>
<p>上堂若論此事如迅雷貫頂掩耳不及吐出清風一條鑌銕向須彌頂上一槌金剛山下透脫倒卷虛空萬仞壁立若是臨濟嫡骨兒孫便解向獅子口裏敲牙驪龍脊上揣骨賓主互換通身縱奪末後句裏出身威音王前過活還有如是操略者麼出來與老僧相見<span class='note-inline'>(問荅不錄)</span>。</p>
</div>
<div class='div-other'><a id='mulu7' />
<p class='h1'>住蘇州北禪大慈禪寺語</p><p>上堂蕭條古寺傍城隈萬戶吹煙曙色開獨坐雲堂無客問西山相逐送青來諸仁者無情運用舉足則步步通塗有識興慈逐念而塵塵障道爭拾池中之礫遺下明珠偶迷鏡裏之頭遂忘本體拈拄杖畫一畫云若不畫斷早見葛藤遍界。</p>
<p>晚參此事喻如蘇州一座城總有六門門門有路通達往來若閉塞五門教人總向一門出入途路中不免反添之遶不若隨方來者隨入一門翻得徑捷然雖如是饒你得到蘇州城裏要來北禪寺參見老僧更須問過地頭人始得不然十個五雙往往蹉路在。</p>
<p>上堂假使有人能化三千大千世界滿中眾生令行十善不如有人于一食頃正思此法過前功德不可為喻當爾之時識智俱空名體咸寂誰為計功誰為量德又喚甚麼作此法良久喝一喝云不解順風撒沙那能衣錦還家。</p>
<p>上堂胡亂三十年不曾少鹽醬到處行腳也須帶眼古今盡道得大機北禪看來全不像若論百丈門風豈可預搔待癢拈起拄杖云看看用時便用絕商量方信臨機原不讓。</p>
<p>上堂僧問佛祖公案只是一個道理因甚有明與不明師云昨日開元石佛放光有者道青有者道黃有者道黑道白道赤一總不定僧云和尚也是熟處難忘師呵呵大笑良久乃云于心所生即名為色知色空故生即不生盡大地是正法眼藏盡大地是涅槃玅心實相無相微玅法門從甚處入喝一喝云更須買草鞋行腳始得。</p>
<p>上堂天上不能容地下著不得鼻孔海天寬耳門鍼眼窄未問著先<span class='corr'>已</span>頭紅面赤畢竟是甚麼人達磨曰不識觀世音菩薩將錢買胡餅放下手來是一塊黃石會麼揮拂子下座。</p>
<p>上堂頭上是天腳下是地青山自青白雲自白會也有粥喫粥有飯喫飯不會草鞋錢且置粥飯錢甚麼人還良久云劍去久矣爾方刻舟。</p>
<p>上堂綠槐絲吐掛青蟲恰恰珍禽冷冷風縱是三千廣長舌個中消息最難通曳拄杖下座。</p>
<p>上堂有佛處不得住百歲翁翁失卻父無佛處急走過海壇馬子似驢大三千里外逢人不得錯舉一字是一字一句是一句恁麼則不去也世情無真佛法無假摘楊花摘楊花攪得身心亂若麻老趙州沒來繇輸嬴豈在東司頭。</p>
<p>上堂無法可說是名說法烈焰堆中試請下腳三世諸佛一腳歷代祖師一腳北禪今日也是一腳現前大眾還有不惜娘生腳板者麼一僧纔出師連棒打退云是甚麼所在你也要插隻腳便下座。</p>
<p>上堂門外有大路秪要大踏步一步是一步直透長安路喝一喝下座。</p>
<p>上堂未透祖師關錯過大好山踏著大好山有甚祖師關。</p>
<p>上堂大棒打老鼠驚起鄰家睡本末悉歸宗何用尋言語。</p>
<p>上堂今朝四月廿九受用頭頭皆有葛衣自抹清風蒲扇信翻輕手朧朧睡眼糢糊落落精神抖擻偶爾曳杖出門隨處看花看柳。</p>
<p>上堂竿木隨身逢場作戲始從鹿埜苑終至跋提河于是二中間未曾說一字後來缺齒老胡分皮擘髓一出又一出拖到而今陽春易和白雪難齊門槌拍板忍俊不禁道嗏諸人還委麼良久云原來駐雲飛也不識。</p>
<p>上堂三轉法輪于大千其輪本來嘗清淨北禪寺裏一日兩餐餿饡飯禪和家人人肚裏七上八落今早添得一餐白粥便見穩貼貼地真不掩偽曲不藏直現在可驗謾我不得拈起拂子揮一揮云見麼良久云我且謾你這遭便下座。</p>
<p>上堂何方聖者甚處靈祗秤盤上分斤定兩筭筒邊橫千豎百于食等者于法亦等于法等者于食亦等觀世音菩薩將錢買胡餅放下手來卻是饅頭因甚佛殿山門全歸肯諾燈籠露柱猶自沉吟良久云此意幽深。</p>
<p>上堂舉雪峰和尚示眾云盡乾坤是個解脫門把手拽不肯入師呵呵大笑云自累猶可莫累他人七百眾善知識幾時跳出這個解脫坑。</p>
<p>上堂鬧市裏天子百草頭老僧在人王人王中尊在法王法王中尊偶然夜戶不閉撞入個白拈賊一眾驚懼不睡依律合得何罪眾無對乃云不可便恁懡㦬放過。</p>
<p>上堂西來大意非小兒戲千七百家各逞絕伎拖到而今展轉埽地略較些子庶幾臨濟捱拶將來依然驢屁玄要橫豎是三主賓死活是四縱有孝子慈孫信你實情難事要知容易為人請觀近代禪肆舉了便恁會了何必苦他心志此是誠諦之言聽與不聽在你。</p>
<p>上堂窮諸玄辨若一毫致於太虛竭世樞機似一滴投于巨壑眼前綠水背靠青山一夏與麼去也覺好過倘或日出事生未審作何向當良久云豈不個個英靈。</p>
<p>上堂腳腳踏斷烏鵲橋步步不從雲裏走自從換得金剛眼物物都將腦後看問著便轉牙如利劍口似血盆信口道來七石缸門裏大細而論之一即是二二即是四紅白琉璃月下看一雙和影迸人寒豈有如是事豈無如是事重之疊之四即是八八即十六一二以至千萬不可說轉貓兒[跳-兆+孛]跳上層樓尾上研槌翻霹靂如何是佛良久云[○@塑]且說到這裏莫被諸方簡責。</p>
<p>上堂人之嘗情一時難改逆則生嗔順則生愛喝一喝云學道貴除心何惜這皮袋。</p>
<p>上堂年年冬寒夏熱朝朝夜暗晝明使得十二時辰看看能有幾人喝一喝云太平本是將軍致不許將軍見太平。</p>
<p>上堂舉南泉云文殊普賢昨夜三更起佛見法見各與二十棒貶向銕圍山師云近日有從銕圍山來底衲子麼我不問你禪道佛法秪要問你二大士起居安樂否少病少惱否眾無語乃云莫謾山僧好。</p>
<p>上堂舉茱萸把一橛竹上堂云還有人虛空裏釘得橛麼時有靈虛上座出云虛空是橛茱萸便打靈虛云莫錯打某甲茱萸休去師云靈虛不道無未免性燥你看他古今善知識那個便肯放得下這一橛老僧非是倚勢欺人往往知而故犯雖然茱萸休去未可全信。</p>
<p>小參古意不可得蕭然四座僧簷牙無燕雀赤日印空庭治世語言資生業等皆與實相不相違背不可得意則不問日印空庭事若何乃云苔文鏤石古草帶篆簾青。</p>
<p>上堂釋迦<span class='corr'>已</span>滅彌勒未來北禪三門早閉晏開但見頻出入知他才不才莫怪老僧閑管事要須分辨墨和煤。</p>
<p>上堂森羅及萬象一法之所印凡所見色皆是見心澄潭月影靜夜鐘聲一處真千處萬處一時真喝一喝云幾多癡男女茫茫古到今。</p>
</div>
<div class='div-other'><a id='mulu8' />
<p class='h1'>住杭州臨平安隱禪寺語</p><p>上堂纔白椎師以拄杖橫截云千佛下口不得歷祖一場敗缺今日直下拈來依然是赤骨律此事如干將莫邪雙腕並運如冰花若火燄向報化佛舌根下一截正好銷兵鑄钁樂過平生只今還有具如是操略底漢子麼出來與安隱相見問荅畢乃拈拂子云釋迦老子得這消息便會指天指地末後露出雙趺西天四七東土二三得這消息便會說偈傳心以空印印空印水臨濟得之而棒喝雲門得之而鑒咦溈仰向有無處吹火洞山于睹影處我渠法眼在曹源一滴水荅曹源一滴水處唯心新安隱一齊收在拂子頭上且道拂子頭上是甚麼道理擲下拂子云久立眾慈伏惟珍重。</p>
<p>晚參賓主相逢為對揚神機一著好商量定盤星子難移動卓午高竿隱太陽舉臨濟同普化赴施主齋次濟問毛吞巨海芥納須彌為是神通玅用為是法爾如然化踢倒飯床濟曰太麤生化曰甚麼所在說麤說細次日又同赴齋濟問今日供養何似昨日化亦踢倒飯床濟曰得即得太麤生化喝曰瞎漢佛法說甚麼麤細濟不覺吐舌師云普化霸力橫施但禪王化不忘成褫之記可見賓則始終賓主則始終主臨濟使盡軟頑不聞雷聲動地微見冷芒逼斗致令後代兒孫點簡不知向阿誰吐氣良久云安隱今日挽古回今轟個霹靂去也便下座。</p>
<p>上堂舉世尊一日陞座文殊白椎云諦觀法王法法王法如是世尊便下座師云文殊見小欲速世尊將計就計若作佛法商量分明是小兒戲山僧路見不平拈拄杖云要打他家師弟還有為二老出氣者麼良久卓拄杖一下云諦觀法王法法王法如是便下座。</p>
<p>雲門澄和尚終七燒香翻大海作漚繩繩開洞水之源卓玅高為杖籍籍振雲門之價正見誕子化生之盛何期推爺滅祖之歸布袋藏鴉四十九日<span class='corr'>已</span>前尚噪銀碗盛雪三十二傳之後光生玉線牽來今日是渠前日我繪圖留下紙間頂相背間毛阿師儼在孝堂古佛嘗居顯聖繇偏入正今日痛哭于無從以正為偏將來莊嚴于玅覺俾石頭之路永滑代起群猊令威音夜半正明嘗懸慧日。</p>
<p>上堂以拄杖作半個圓相云圓不圓直不直若人道得出與你做相識良久卓拄杖云長相憶只有這個賊。</p>
<p>上元上堂繁鉦雜鼓夜駢闐火樹星橋燦遠天誰把娘生雙白眼看到威音更那邊<span class='note-inline'>(舉公案不錄)</span>。</p>
<p>金粟老和尚送僧伽黎至上堂專使出問佛佛授手祖祖相傳佛佛授手即不問如何是祖祖相傳底事師云金縷分明說向人使禮拜師云三十棒留與老和尚打乃舉起衣云自從多子塔前籠罩迦葉遂使至今在雞足山前冷坐黃梅室裏遮圍六祖致令馬駒腳下熱鬧不休復展開云今日遞代相傳送向安隱堂前仔細看來只好裹三十年前底破草鞋放下云若是釋迦老子金色頭陀大滿大鑒出來道內傳法印以契證心外付袈裟以定宗旨正好劈脊一棒用酬金粟堂上本師和尚法乳之恩還有旁不甘底從金絲裏出頭布縫中吐氣者出來與佛祖雪屈時值迅雷一擊師云一聲雷送千山雨大地春風花自香卓拄杖下座。</p>
<p>佛涅槃日上堂頂門突眼非為正槨裏呈趺未是全八斛四斗亂拋撒二月重圓又一年舉世尊于雙林將般涅槃以手摩胸告眾曰汝等善觀如來金色之身瞻仰取足勿令後悔若謂吾滅度非吾弟子若謂吾不滅度亦非吾弟子師云我當時若在好與一棒打殺免得臨末稍頭生事一上豎起拂子云會麼切怪他有頭無尾世尊右脅累足泊然而化即入金棺爾時迦葉尊者後至世尊于棺中露出雙趺示之師云我當時若見以杖叩其脛放下拂子云只為他有尾無頭此時金棺涌于虛空高七多羅樹化火自焚得舍利八斛四斗流布人間天上師喝一喝云猶未許渠在即今二月十五佛般涅槃之日這則公案還有人緇素得出麼若緇素得出速來道取良久卓拄杖云杏花含雨濕柳眼帶煙嚬。</p>
<p>晚參入得安隱門得到安隱地既到安隱地莫問西來意。</p>
<p>解制上堂舉話畢乃楖栗橫肩云杖頭山色花間滴腳下泉聲雨後多便下座。</p>
<p>歲戊辰翁方伯馮節推諸檀護請開堂拈香畢乃就座云新天子登極廓矣無為舊安隱重來頹然尊貴夜犬吠花梢之月那識太平朝龍噓石洞之雲豈知神用老僧只解著衣喫飯何勞舉拂拈椎所以曹山曰披毛戴角是類墮不斷聲色是隨墮不受食是尊貴墮覺範曰垂衣裳而天下治者堯也須知尊貴一路自別此曹洞宗旨也茲因聖君御曆特拈尊貴之旨以見皇風還有人向個中實證者出眾唱和太平助宣聖化問如何是類墮師云鼻下無繩滿山青草進云如何是隨墮師云倒跨白牛橫吹短笛進云如何是尊貴墮師云人牛歸去月落前溪進云曹洞旨趣<span class='corr'>已</span>蒙垂示濟上宗綱又如何師打云向這裏會不妨尊貴遂卓拄杖一下舉臨濟大師曰沿流不止問如何真炤無邊說似他離相離名人不稟吹毛用了急須磨顧左右云且道如何是流此從截斷兩頭中間突出乾慧中發來逆流而進中中流入為向上更有許多事在所以不止從玄入要以至主中主尚有見在豈非真炤雖則無邊然只好似他而<span class='corr'>已</span>若是透過<span class='corr'>已</span>前則離相離名何者為人只是你那悟處到這裏透過一切故悟不能稟此處與曹山尊貴相似更要吹毛用了急須磨始得故曰垂衣裳而天下治者堯也復卓拄杖三下下座。</p>
<p>示眾機先一向是汝諸人安身處先機一著是汝諸人立命處其間左之右之或伸或縮是汝諸人踏腳處末後一句是汝諸人出頭處。</p>
<p>晚參舉一不得舉二放過一著落在第二此是睦州骨髓乾峰的訣雲門雖解虎口橫身也是間道小卒乾峰善能倒轉旗鎗也是背水設陣若到安隱門下個個要渠失二落三去一墮五三大老驀直相逢人人叫冤叫苦會得者出來把手共行平分半座其或不然一即是二二即是四也是紅火叉相打只好一次。</p>
<p>晚參舉大覺參見臨濟濟舉起拂子覺敷坐具濟擲下拂子覺收坐具參堂去僧眾曰此僧莫是和尚親故不禮拜又不喫棒濟聞令喚覺覺至濟曰大眾道汝不禮拜又不喫棒莫是老僧親故覺珍重下去師云二大老靴中指動水底魚行且道那個是賓那個是主直饒虎兕出于柙爭奈龜玉毀於櫝中縱然缽裏藏龍又見風雷過峽。</p>
<p>靈鑑法主到上堂客從臨平來貽我一編雪字字古人心讀之寒凜冽喝一喝云當年第一座早<span class='corr'>已</span>為君徹<span class='note-inline'>(丙寅冬制法主曾克安隱首座)</span>。</p>
<p>上堂秀初居士纔出師問昔大溈和尚道有句無句如藤倚樹你作麼生會士以手橫一橫云劃破虛空一條血路師云忽然樹倒藤枯畢竟句歸何處士云拄杖依然亙今古師云溈山呵呵大笑歸方丈聻士云重疊關山師連打三棒云也不屈著你良久復云大溈空裏釘樁安隱兔頭截角雖然總是尋嘗事千古輸他手段高。</p>
<p>晚參僧出作禮師云萬法歸一一歸何處僧云今朝早是臘月初三師云古人道青州布衫重七斤是同是別僧云一滴水一滴凍師云如何是奇特事適殿上開靜僧云鐘聲咬破七條師乃云今日臘月三朝鐘聲咬破七條露柱滴水滴凍燈籠不敢聲高奇特果然奇特拄杖莫漫肆驕老僧倚老賣老讓與風流年少下座。</p>
</div>
<p class='juan'>三峰藏和尚語錄卷第一<span class='note-inline'>(終)</span></p>
</div><!-- end of div[@id='body'] -->
</body></html>