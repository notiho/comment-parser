<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三峰藏和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu13' />
<p class='juan'>三峰藏和尚語錄卷第四</p><p class="byline">吳虎丘山雲巖寺嗣法門人弘儲記</p>
<div class='div-other'><a id='mulu14' />
<p class='h1'>住梁溪龍山錦樹禪院語</p><p>上堂九龍山高芙蓉水涸覿面相呈切勿卜度貓有七尾鼠生二角事不厭精何妨摸索但摸索勿卜度張姑李嫂共扶持良久云噁何故喏樹底寒風貝錦飄松頭細雨空青落。</p>
<p>上堂有法無法筆蘸虛空畫菩薩阿耨菩提無位真人是甚麼乾矢橛然燈佛與我授記以空印印空印水會麼風車為口簸箕為舌金剛般若波羅蜜若欲道此者舉一不得舉二放過一著落在第二會得出來相見若不會且俟來日。</p>
<p>上堂喝一喝云唵薩婆囉罰曳數怛那怛寫良久云未得微霜菊早香又喝一喝云唵悉殿都漫陀囉跋陀耶莎訶良久云山河大地變黃金又喝一喝云唵折隸主隸準提莎訶良久云相逢盡是陶彭澤瓢下慚無大道漿。</p>
<p>上堂今朝十月十五枕上翻身鐘鼓聲聲敲破髑髏句句打翻佛祖朧朧從地醒來便解奮槌如虎金剛揩泥神背翁仲從旁叫苦一二三四五天上去挑土阿不力的普還會也無此事若得虛空粉碎過來粉碎底猶是鶻臭布衫炙脂帽子直須拈卻將一柄金剛王寶劍截天截地始得和同隨喝一喝下座。</p>
<p>上堂抹殺法中英雄者為其能以舉一為用也驗盡法中英雄者為其能以大機為用也奪盡法中英雄者為其能以抽爻遜位為用也謾盡法中英雄者為其能以前定不滿為用也<span class='note-inline'>(諸方目為四殺雄)</span>。</p>
<p>翌日諸護法舉近日北禪寺迦葉尊者瞬目龍山出四雄玉兔為付法之祥請上堂四雄玉兔出龍峰泥塑頭陀亦眼紅拂子四枝分付去好花何地不春風下座。</p>
<p>上堂心無起處原無事念轉非情運六通雙足不知誰是主看山踏遍白雲中且道如何是腳下事以拂子擊桌云紅葉投空錦清泉擲地金。</p>
<p>小參七尺絲綸八尺竿年年月月釣清寒魚龍蝦蟹無尋處半夜寥寥月一團卓拄杖休去。</p>
<p>上堂自從踏斷葛藤窠三量紛飛腳下過昨夜相逢談道者聲聲怪我沒家婆且道老僧有妻沒有妻若道無妻又言法喜以為妻若道有妻又道畢世同衾不共枕所以云法喜以為妻無明以為酒嗔來哮吼躑狻猊不學今時醉顛走。</p>
<p>小參不得有語不得無語嚼砂彈折當門齒離鉤三寸劈頭橈兩岸桃花一溪流水踏翻舟子千秋死。</p>
<p>上堂昔日臨濟大師有四喝有時一喝如金剛王寶劍有時一喝如踞地師子有時一喝如探竿影草有時一喝不作一喝用山僧今日只有三喝有時一喝巍如泰山北斗有時一喝明如曉日晨星有時一喝夢醒如前日昨日乃豎起拂子喝一喝放下拂子。</p>
<p>晚參佛口裏碌磚一堆拄杖中舌頭三尺踢倒淨瓶贏得溈山猛虎當路即住黃檗會得者出來相見。</p>
<p>上堂僧問不與萬法為侶者是甚麼人師便打僧云秪如馬祖道待汝一口吸盡西江水即向汝道又作麼生師云文彩全彰僧問十七十八因甚道著即瞎師拈竹篦云喚作甚麼僧云十九二十為甚人信不及師打一竹篦云信得也未僧擬議師叱云擬胡餅裏呷汁那僧問臨濟綱宗畢竟是有是無師云你見老鼠偷油麼僧云不會師云貓兒來也僧网措師笑云臨濟綱宗是有是無僧一喝師云錯口道著乃云斬釘截鐵此日諸方共用平高就下當年老宿不然禪和家背地裏絕有商量因甚一眾人前全無消息良久云咄也得三文買草鞋。</p>
<p>上堂天地與我同根萬物與我一體茫茫匝地普天清淨法眼著翳法身主毘盧師有何方便道一句子不致閻浮提人棄卻甜桃樹沿山摘醋梨喝一喝下座。</p>
<p>至前上堂群陰剝盡不止于坤以其碩果不食也一陽未生不坐于盡以其來復不遠也故入無量義大定而不冥入剎那際三昧而不斷真實空而不空真實不空而不有此政今夕一陽未生之候應如是生清淨心乃喝一喝云此是明日事。</p>
<p>晚參以拄杖畫一畫云畫水成乾路飛虹駕石橋不勞些子力廿一是今朝步步踏著處處逍遙添取銀膏徹夜燒。</p>
<p>上堂蘇州有嘗州有不是驢腳是佛手更問老子生緣請君面南看北斗蒼蠅偏向臭邊飛蟻子慣尋腥處走鬧浩浩處鬧浩浩冷湫湫處冷湫湫若得二途俱不涉不風流處也風流。</p>
<p>小參舉溈山有句無句如藤倚樹師云會麼喝一喝云鐵牛頭角太崢嶸霹靂纔翻失太清頭尾縛來成一片紙猊火裏大揚聲若會得則入佛入魔天上人間如意自在以拄杖卓三下。</p>
<p>上堂山僧三十年前也曾見神見鬼如今年深月久總忘卻也但得輕衣一片飽食三餐童子揶揄禪人相撲讚之或喜罵之或怒而<span class='corr'>已</span>若道曹山有尊貴旨訣切莫聽他這樣說話。</p>
<p>小參僧作禮云石霜有頭尾話咨和尚如何是頭師云鼻端藏四海雙角直撩天如何是尾師云卷到潭深處三冬月色寒如何是頭尾相稱師云通身雷送九天雨流出桃花萬壑春僧作禮師直打趁。</p>
<p>小參轆軸耳朵簸箕口問著向南卻北走德雲不在玅高山文殊獅子卻是狗。</p>
<p>小參舉夾山參船子話畢乃云一橈落水踏翻舟滿目蘆花兩岸秋昨夜華亭還說法雨餘新浪向東流師到嘗州廣福院請上堂頭上蔚藍天欲滴腳底白雲千萬尺手中拄杖腰下瓢去去來來無順逆好消息踏破草鞋雙腳赤三頭九臂腦後睛日日相逢不相識且道是甚麼人他與地平磚同胞本無庶嫡還會也無舉僧問趙州狗子還有佛性也無師云趙州只解四蹄上立柱不解狗子背上踹橇山僧今日向狗子背上踹橇去也揮拂子云咦下座。</p>
</div>
<div class='div-other'><a id='mulu15' />
<p class='h1'>住杭州淨慈寺語</p><p>上堂拈香云一縷蒼煙祝聖明九州四海盡昇平南屏老漢閒無事白棒掀天破死生乃就座劉長倩居士出云兩峰雲起蒼煙迥一道湖光玉鑑懸領取眼前玄要句塔輪尖上吐香煙師便喝士拈香云這一瓣香爇向爐中供養本師堂頭和尚伏願開頂門眼揭肘後符逞獅子之全威現大人之作略且道機先一句作麼生道師合掌云南無無量壽佛士叉炷香云法界普熏無罅縫灼破毘盧老面門師便喝士禮拜師以拄杖輪揮八面卓三下云若向這裏會得如揮劍當陽一條血路彎弓天外九中紅心正好出來與老僧相見僧出云一箭中紅心請師高著眼師回頭問侍者進云機輪轉處作者猶迷師云你轉轉看進云九烏射盡忘俱喪鋒鏑銷為日月光師連打三棒進云今日痛領三棒只得作禮三拜拜起以手畫一畫云這邊且置一劍當軒來時如何師又打進云一柄干將劍惟師用得親師不語進云這回和尚正喫三棒師又不語僧便禮拜歸眾長倩居士復出云今日和尚全身出現諸人仔細著眼遂出法堂師便下座。</p>
<p>上堂今朝十月十二雷峰塔指淨慈寺千嶂霜楓列錦屏各人無位真人在何處良久云㘞鬍張三黑李四復云言無展事八八六十四語不投機溪西雞齊啼承言者喪燈蛾撲油上滯句者迷落水踏深泥若人緇素得此等語出如生龜筒裏抽身化成堅翅鳥扶搖九萬里擘海直取龍吞博地凡夫立地成佛此正古人所謂接初機底句今日特地拈向諸人會得者出來道看長倩居士纔出師云如何是接初機底句士云幸喜西湖今日晴如何是轉身底句士云還見四山紅葉麼師打云這裏會去始是轉身句僧纔出師云我不問你接初機底句僧便喝師云為甚麼便喝僧又喝師云三喝四喝後又作麼生僧禮拜師云向道從來不曾見矮子成佛下座。</p>
<p>上堂舉永明壽禪師云孤猿叫落中嵒月埜客吟殘半夜燈此境此時誰會面白雲深處坐禪僧僧問如何是永明玅旨明云更添香著僧云謝師指示明云且喜沒交涉僧禮拜明云聽取一偈欲識永明旨門前一湖水日炤光明生風來波浪起又問學人久在永明為甚麼不會永明家風明云不會處會取僧云不會處如何會明云牛胎生象子碧海起紅塵師云老僧則不然乃云松影落殘崖際月煤花爆盡佛前燈禪衣破薄不禁冷多少依依暗裏僧若有人問如何是南屏玅旨向道晝夜一百八若言謝師指示向道串斷了也待他禮拜起亦示一偈欲識南屏旨山頭雲乍起一縷入錢塘微茫作海水若問學人久在南屏為甚麼不會南屏家風向道宗鏡堂前霜葉乾若言如何會取向道鐘過千佛閣塔下萬工池永明大師恁麼道南屏老人恁麼道且道是同是別莫有判斷得出者麼道道。</p>
<p>佛日金法師送準提鏡至請上堂威音王未出世<span class='corr'>已</span>前山僧與法主同時現大月輪相中間阿字[口*隆][口*隆]吽吽雙隱雙現賓主對談闡大法要度人無量所以世世生生同出同興共扶此事或現漢月或現佛日心心相炤今日法主說法苕上老僧掛錫南屏法主仍現大圓鏡智來我雷峰塔前請說大法山僧不惜四面十八臂大逞神通只是今日頭痛不能為汝說以拄杖擊鏡三下云日面佛月面佛僧出覆卻鏡子師又擊鏡背三下云唵啞吽[口*紇]哩下座。</p>
<p>上堂稽首和南別永明疏林一葉脫南屏翻思圓炤靈嵒去多少英雄繼此燈雷峰塔不勞指點慧日峰一任將迎都是最後大事切忌心下惺惺良久喝一喝云輕舟自傍六橋去一片寒湖山影青。</p>
</div>
<div class='div-other'><a id='mulu16' />
<p class='h1'>住秀州真如寺語</p><p>上堂拈香云名香貢猊座凝萬壽于至尊寶篆結龍雲蔚勝祥于魏闕萬福獻內壺之吉千秋藹東宮之春闔朝簪笏進道階而登高階四海蒼生樂盛世而超出世共躋仁壽咸沐昇平今日請主大理朱公外護法門內崇道德福增高秩位轉天衢闔郡薦紳諸山碩德頓明綱要密運權機推廣化之神佐聖明之治本山長水法師彩雲和尚聆磬音而出定弘大法于將來此一瓣香耑伸供養天童老和尚用酬法乳維那白椎云法筵龍象眾當觀第一義師云長水門前長水遶彩雲堆上彩雲生二師法道重新舉寶塔風高驟午鈴會得目前旨趣者出眾與汝證據問彩雲片片趁全提長水滔滔展大機且道如何是彩雲片片趁全提師云鐘聲出水重進云如何是長水滔滔展大機師云幡影落波輕進云八面玲瓏無縫罅卓午浮圖頂日輪是長水家風是彩雲境界師云門開橋接路樹老綠苔生進云和尚今日如是舉揚如是拈提與昔日長水彩雲是同是別師云一時三頓棒骨癢尚嫌輕進云一句了然超百億粉身碎骨亦難酬師打三棒下座。</p>
<p>朱大理廣原居士薦親請上堂豎起拂子云會麼有無雙絕淨穢兩忘向太虛空裏突然翻轉如雷如霆如日如月如走盤珠的的皪皪宛轉橫斜橫出直入何等自在所以朱大理向竹篦話上兩處不得四句不得千不得萬不得不可得不可得於銀山鐵壁處突然翻轉如雷如霆如日如月如走盤珠的的皪皪破盡生死凡聖是非超然自在只今先太僕先淑人亦向太虛空裏突然翻轉如雷如霆如日如月如走盤珠的的皪皪於淨蓮華中自繇自在一時成佛盡三界十方一切聖凡有情無情亦向太虛空中突然翻轉如雷如霆如日如月如走盤珠的的皪皪自在取證即如大理堂上架一座大天平不許他低昂輕重務使天上針對地下針地下針對天上針針針相對以手作對針勢云令此天地心一線逼直無有傾側遂使大明國裏君君臣臣父父子子一道同俗坐致太平諸仁者要知大理二尊人立地成佛底消息麼出來道看僧問生生死死去來忙一擊翻身頓歇狂醒轉不知天早晚一輪紅日炤西方如何得一擊翻身頓歇狂師云蓮華出水波濤涌進云如何是一輪紅日炤西方底事師云迸出蓮胎見佛光進云和尚與麼告報善則盡善美則未美學人則別有長處師云如何是你長處進云優曇初綻處遍界藕花香師打云也少不得這一棒所以如雷如霆如日如月如走盤珠的的皪皪何等自在良久云若於此會得何等直截撥著便能作大師子吼遂令百獸腦裂飛鳥墜潛魚躍且道如何是師子吼便下座。</p>
<p>蔡大參維立居士薦母請上堂揮拂子云瞑然一長睡恰在蓮華裏摩娑睜眼開佛光眉際起寶林風琅璫直貫虛空耳頓悟音圓通豈但見自<span class='corr'>己</span>突然得大用打破當年體遂喝一喝云若向這第一喝上薦得則東土堪忍世界一切有情無情種種苦境一時打盡腳下蓮華現出西方清淨境界諸佛菩薩同時現前令徐宜人立地成佛又喝一喝云若向這第二喝上薦得則西方極樂境界一時忘心泯性在蓮華上寂寂落落熙熙皞皞不知淨土為何物令徐宜人得大自在再喝一喝云若向這第三喝上薦得則東土變為西方西方變為東土淨穢齊泯凡聖俱忘一時三變令徐宜人從蓮華中定起分身無量國土說大法要廣度眾生各各一時成佛無少無剩且道以上三喝所說何法便能令徐宜人捷得如許大效彈指之間成佛作祖行廣大利老僧還有所說麼若道有法說說個甚麼若道無法說盡情與你說了也所以世尊降生指天指地是說此也臨末稍頭棺露雙趺是說此也拈花示眾迦葉微笑謂之世尊不說說迦葉不聞聞至於歷祖句句皆然而船子云離鉤三寸子何不道溈山云有句無句如藤倚樹雲門謂之函蓋乾坤句華嚴孜謂之句中無意意在句中皆示大用之句意也若能如是大用現前處處拈出金剛王寶劍直下如將一座泰山輕輕壓去更有甚麼出現隨大喝下座。</p>
<p>元日朱大理請上堂拈香云甲<span class='corr'>戌</span>春王第一朝殷勤百和爇蘭椒聖明壽比諸天象歲歲昭回運斗杓就座乃云坤以簡能乾以易知如獅子王奮迅威獰若大白牛肥壯多力有時雲裏高眠一任長林豐草自在供輸有時日邊哮吼盡使狐狼野干掃蹤滅跡此皆從立命得來統天之力佛祖得之而法王三千聖人得之而教化中國老僧得之而逐浪隨波大理得之則致君澤民即今壽躋七十於從心所欲不踰矩處出處安舒自在無礙且道他獲無量壽徵從何處得來喝一喝云略與諸人通個消息。</p>
</div>
<div class='div-other'><a id='mulu17' />
<p class='h1'>住松陵聖壽寺語</p><p>葉侍御慶繩居士請陞座拈拄杖打地一下云此一棒自黃檗大師處建立從天童和尚處印來捏太虛為金槌拋熱鐵作文字渾身虎口遍體獅牙坐斷臨濟命根翻轉大愚面目所以我師天童和尚得此一棒遂能打天打地為電為雷將南國打作選佛場為後人礱成出匣劍復打一棒云山僧得此一棒不但裁長補短抑且削闊就狹重新入爐入火益見爆天爆地從黃檗處打下火烙印子於臨濟邊突起錐上剛砂一句中具三玄一玄中具三要破盡一棒一喝之實法打開囫圇孤硬之見功務令炤絕權忘名離用起石人頭上泚汗白牛角上生風幽鳥啼入亂雲有耳者未必能聽神龍深藏黑水具眼者徒費仰瞻翻近世難知警諸方不肯復打一棒云前一棒後一棒威音王前摸索不著樓至佛後休歇未到得此方謂之一棒不作一棒用末後一句始到牢關把斷要津不通凡聖方是安身立命處大作大用了不可得底實受用田地方真到黃檗臨濟天童一輩大善知識立腳處山僧今日告報諸人若今在地四眾咸宜信有此事莫學今人只重前祖掃除黃檗臨濟等法數為邪說則天童一棒前無所本山僧三玄近無所據佛法無師大亂必矣若欲深入大法者須向明日看取。</p>
<p>吳江章邑侯敬明居士請上堂臨濟一喝能殺能活能縱能奪為忠貞為惠育著著坐兩頭而獨用其中以之則無咎無墜處處截言詮而確慎其餘因之則惟堅惟貞用宣道化用拂仁風智如圓鏡定若平衡臨機發用無毫髮輕重偏邪之差包裹乾坤有直統惟天惟命之作一喝之至約推拓之無窮僧得之則握接物利生之權俗得之則掌平天治國之政且道即今邑侯得此又作麼生喝一喝云只有天在上更無山與齊。</p>
<p>周居實居士請上堂問荅畢乃云老耆翁近八十參得禪不賭說只向溪邊放白牛兩岸梅花捲晴雪夜歸來戴微月不脫衣睡得徹不道天何物明朝依舊日頭出切莫認作自在受用禪亦莫作會得解註說喝一喝下座。</p>
<p>上堂如何是西來的的大意鶴舞花陰地如何是佛舌根生白拂那有這樣事石頭迸出黃金汁㘞意旨問如何獨腳銕釘靴冰山頂上立兩頭拗中間折九九八十一喝一喝云若不會下個註腳細細綠陰鴉尾短深深古木落花多老僧髮白齒牙嫩湯飯時時愛軟和。</p>
<p>上堂露柱久<span class='corr'>已</span>懷胎燈籠昨夜生子眼光爍破四天下口門中央闕兩齒不因觀音玅智力那得端正有相至于此老僧住山年<span class='corr'>已</span>久缽袋空空少人事考鐘伐鼓急升堂特地殷勤為助喜喝一喝云鳳凰不是人間物為瑞為祥自有時不煩久立春寒眾慈。</p>
<p>上堂如何是西來的的意稽首和南齊著地如何是向上一門那個為官不戴君還有受用也無春風花亂競提壺恁麼則通身尊貴去也沙水螃蜞橫是蟹此四句一句是佛一句是祖一句是老僧一句是大眾若人緇素得出許汝一生參學事畢何故喏盡道洞庭如篛笠春風亂插滿頭花。</p>
<div>上堂舉德山踞虎頭收虎尾第一句下明宗旨師云還有道得者出來道取僧出師問如何是虎頭進云春至百花開如何是虎尾進云秋來盡落葉如何是第一句下明宗旨進云雙龍入海無消息直至而今嘗相憶師云三十年後則不問三十年前一句又如何僧便喝師擬打僧拂袖歸眾良久復出以手連畫兩圓相<img src='../images/J34p0145_01.gif' alt='J34p0145_01.gif' />師展兩手於空中僧又作一圓相○師以兩手背交其指僧又作<img src='../images/J34p0145_02.gif' alt='J34p0145_02.gif' />此相師揲手案几上僧點頭三下師便下座。</div>
<p>上堂一九二九黃龍翻出兩隻手兩人合得百十八額頭迸眼是菩薩過去心不可得樹上晒麻無反側未來心不可得萬里流沙如麵黑現在心不可得今日正天晴處處花柳色咄抽去乾上九畫長坤下畫周太嘗季華率令子安期安仁安石請陞座喝一喝云春風不貼肉又喝一喝云曉起略添衣又喝云偶爾移鞋去寒吹半面皮若人會此三喝便會得此三句會得此三句便會得此三喝會得也成佛不會得也成佛何故東土西天兩腳踏斷佛與眾生不勞思筭十年黑暗一旦迸開赤日金波蓮花出現喝一喝云一聲漁父歌聲斷煙水茫茫十萬程。</p>
<p>解制上堂牛在山中水足草足牛出山中東觸西觸山僧則不然牛出山中東城西郭牛在山中南谷北谷若人會得兩轉語則禮拜如菩薩踐蹋如糞土不妨隨人起見處處為緣良久云會麼嫋嫋長鞭著地拖半肩疏雨掛春簑自從赤腳騎牛去只唱山中放牧歌。</p>
</div>
<div class='div-other'><a id='mulu18' />
<p class='h1'>回聖恩寺語</p><p>上堂磊磊落落山上石奇奇怪怪澗邊松悠悠颺颺空中絮急急寬寬寺裏鐘此四句內有一句推不向前約不退後有一句披煙嘯月攫霧拏雲有一句自西自東自南自北有一句本無蹤跡豈有名言復云說也說了注也注了若人會得正是無事生事若人不會一任縱橫撩亂去誰能勞力強安排。</p>
<p>上堂一機一境捱不入三要三玄擘不開出身白汗過這邊來中也養不中才也養不才豈是三峰沒意智終朝嚼飯喂嬰孩黃梅舊有不平事至今遺累生疑猜菩提樹明鏡臺果是宗門樁禍胎。</p>
<p>上堂僧問如何是最初一句師云下床踏匾蒲鞋口僧云如何是不動尊師云朝到西天暮歸東土僧云如何是透法身句師云天晴道路乾僧問有問有畣賓主歷然無問無畣時如何師云賓主歷然僧云有問有畣時如何師云現在可驗僧問臨濟喝德山棒明甚麼邊事師云明祖師西來底事僧喝一喝云明甚麼邊事師便打云明甚麼邊事僧擬議師云臨濟德山喏僧又擬議師連棒喝云只在這裡良久顧大眾云人間天上諸知識爭似三峰用得親。</p>
<p>上堂良久云適來一段公案還有人舉得麼復云設有人舉又使甚麼人聽既無人舉又無人聽山僧不妨自拈自弄去也乃擲下拄杖云竄向當陽風凜凜喪身失命是何人。</p>
<p>上堂三峰個村僧凡事盡認真頻撾塗毒鼓要使人人聞諸方老禪伯各各起怒嗔橫闢了豎闢遠近咸喫驚饒你大有力難抹祖師心人情有生滅毒氣亙古今奉勸善知識夢裏須惺惺卓拄杖一下云聽。</p>
<p>上堂僧問如何得不落數量師云竹杖量來難到頂僧云恁麼則古今不易也師云念日腳漢有甚長處僧問雲門花藥欄意旨如何師云直須連夜發莫待曉風吹僧云逐浪隨波蒙指示斬釘截鐵請敷揚師云休[尸@豕]沸乃云彌勒未生釋迦<span class='corr'>已</span>滅佛法何嘗付人盡學豬偷狗竊雲門餅真個熱大趙州茶殊少斟酌德山棒只顧行兇臨濟喝全然尚氣逼得王老師立地賣身寶誌公無端剺面這一隊漢惡賴難名不中相與爭似山僧不入這保社。</p>
<p>上堂乾坤之內宇宙之間中有一處無人能到日月炤臨莫及雨露滋霈無從登須彌頂不足瞭遠入金剛際未合窮荒山僧指汝諸人個捷出泥途一踏便到底徑路行與不行總與山僧無預乃拈拄杖畫一畫云上乘菩薩信無疑中下之流豈能測。</p>
<p>上堂露柱腳跟穩密燈籠眼界光明閱遍五湖禪客握草盡作黃金驀然枕子墮落[祝/土]殺堅牢地神一向點胸點肋到此漫不關情山僧真實相告又道平地陷人喝一喝云海枯終見底人死不知心。</p>
<p>上堂僧問如何是一句底主師云春色滿園關不住僧云如何是一句底賓師云一枝紅杏出墻來僧云如何是炤師云燈籠掛露柱僧云如何是用師云拍板合門槌僧云謝師畣話師云有甚虧缺上座及早說良久乃云菩薩行于非道是名通達佛道如三峰今日隨機赴感不肯露布風規建立宗綱務須吻合法印欲冀諸方玉帛從事如對桓文而談堯舜夢也不敢望你做卓拄杖下座。</p>
<p>上堂一人所在須到半人所在須到但得針芥相投自然隨緣得玅因地而起原因地倒果然踏著向上關爭肯沿途入荒草。</p>
<p>上堂剔起燈來是火力用須知遍普變生作熟只些些續燄聯芳殊可可花總是一葉分其五跨聖凌凡超佛越祖釣竿仍藉百尺絲發機必假千鈞弩喝一喝下座。</p>
<p>耳圓闍黎五十請小參五十要知天命抱卻銕盂安木柄求和尚說心地法紮緊皮靴又套毛襪昨日喫齋今日小參空令饑腹長心貪老僧還有佛法說麼夜來千嶂雨流出一溪寒且道闍黎壽量多少山湥不解人間事歲歲梅花蓋太湖還有向上事麼良久喝一喝下座。</p>
<p>上堂終日忙忙那事無妨冬至日短夏至日長山門頭合掌佛殿前燒香晝夜精勤恐緣錯將錯就錯且承當主人公太顛狂懊恨當年傅大士閑將文字誑心王。</p>
<p>上堂不許夜行投明須到不是乾矢橛便是麻三斤鎮州蘿蔔庭前柏子忍俊不禁連聲云還有殿裏底馬大師搖手道未也未也這漢百尺竿頭坐起自稱不與萬法為侶敢保筭渠不著更進一步別有一人在良久顧左右云如何是那一人喝一喝卓拄杖下座。</p>
<p>上堂單傳心印過犯彌天而今坐在老僧身上也著尋個替手良久云有也作麼生得彼此無傷喝一喝云自累猶可。</p>
<p>上堂汝等諸人盡是祖師門下客他日用作麼生喝一喝云家醜不可外揚。</p>
<p>上堂踞虎頭收虎尾第一句下明宗旨秖如第二第三句下明個甚麼乃呵呵大笑云有頭無尾終是不貴有尾無頭雖飽無力是甚麼人語良久喝一喝云明破則不堪。</p>
<p>上堂繞四天下行腳底人有口堪喫飯抬腳不起底人也有張口喫個甚麼良久云問取諸方僧問即今咨和尚師以棒拄其口云喫喫僧一喝師云黃連未是苦。</p>
<p>上堂盡乾坤是個解脫門把手曳不肯入不如歇去好良久云靈利漢子捉敗老僧非甚難事有麼有麼點得頭下我且作死馬醫以拄杖打散。</p>
<p>上堂驀拈拄杖云拄杖有病絕見絕聞若不早救喪卻平生一僧纔出師和身打下云救不得也僧一喝師云氣雖未斷壽命不長僧又喝師顧旁僧云拽出門外著。</p>
<p>上堂從緣有者始終而成壞非從緣得者歷劫而嘗堅老僧一期借水獻花唯諸人善知時節不致兩相辜負喝一喝云敗闕不止今日。</p>
<p>上堂長慶有願不撒沙萬峰終日口吒吒宗門若不拖泥水後代如何得當家有不被人欺底出來對眾道看良久云地獄老僧下與爾不相干。</p>
<p>辭眾上堂心休不說法骨瘦上堂艱分明都說盡湖水洗山巔喝一喝云大道絕言坐斷心路若能如是不用露布下座。</p>
</div>
<p class='juan'>三峰藏和尚語錄卷第四<span class='note-inline'>(終)</span></p>
</div><!-- end of div[@id='body'] -->
</body></html>