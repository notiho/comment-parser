<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>三峰藏和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu29' />
<p class='juan'>三峰藏和尚語錄卷第十</p><p class="byline">吳虎丘山雲巖寺嗣法門人弘儲編</p>
<div class='div-other'><a id='mulu30' />
<p class='h1'>頌古</p>
<div class='div-orig'><p style="margin-left:2em">舉百丈再參馬祖侍立次祖目視繩床角拂子丈曰即此用離此用祖曰汝向後開兩片皮將何為人丈取拂子豎起祖曰即此用離此用丈挂拂子于舊處祖振威一喝丈直得三日耳聾後一日謂眾曰佛法不是小事老僧昔被馬大師一喝直得三日耳聾黃檗聞舉不覺吐舌丈曰子已後莫承嗣馬祖去麼檗曰不然今日因和尚舉得見馬祖大機之用然且不識馬祖若嗣馬祖已後喪我兒孫丈曰如是如是見與師齊減師半德見過于師方堪傳授子甚有超師之見檗便禮拜又仰山曰此是顯大機大用且道如何是大機之用。</p>
</div>
<div class='div-commentary'><p>盡道英雄志可伸長驅席捲見精神胡盧谷斷燎天火一馬為龍得幾人。</p>
</div>
<div class='div-orig'><p style="margin-left:2em">如何是大機大用。</p>
</div>
<div class='div-commentary'><p>放去收來任自繇突然翻轉尾和頭曾經三峽瞿塘險跨灶馨兒也大愁。</p>
</div>
<div class='div-orig'><p style="margin-left:2em">既有大機之用如何是大用之機。</p>
</div>
<div class='div-commentary'><p>缽下袈裟窟裏身英雄當日逞將軍蒙山去後南宗振避石猶傳萬古勳。</p>
</div>
<div class='div-orig'><p style="margin-left:2em">如何是大底道理。</p>
</div>
<div class='div-commentary'><p>斷水窮山不憚煩桃花流盡見仙源自從一落漁人眼世上相傳有浪言。</p>
</div>
<div class='div-orig'><p style="margin-left:2em">馬祖而下早有賓主句矣其源蓋出于再參公案中且道如何是百丈再參之賓中主。</p>
</div>
<div class='div-commentary'><p>早施約法次關中示玦烹翁霸正雄子夜楚歌虞帳冷千秋無面見江東。</p>
</div>
<div class='div-orig'><p style="margin-left:2em">如何是主中賓。</p>
</div>
<div class='div-commentary'><p>東階先揖致殷勤北面擎觴禮讓頻去盡驕淫見真實從來入聖本于仁。</p>
</div>
<div class='div-orig'><p style="margin-left:2em">如何是主中主。</p>
</div>
<div class='div-commentary'><p>何處聲榔擊破秋掉翻輕艓擲魚鉤夜蟾不識湖深冷沉到龍窩極底頭。</p>
</div>
<div class='div-orig'><p style="margin-left:2em">主中主從那裏得來。</p>
</div>
<div class='div-commentary'><p>頹然閫外付將軍開國成家豈別人不是垂衣拱手貴萬邦何以致來賓。</p>
</div>
<div class='div-orig'><p style="margin-left:2em">舉興化在三聖為首座常曰我在南方行腳一遭拄杖頭不曾撥著一箇會佛法底人聖曰具箇什麼眼便恁麼道化便喝聖曰須是你始得。</p>
</div>
<div class='div-commentary'><p>全提劫外過春風纔見花開雨濕叢縱使青皇未零亂已看滿地是殘紅。</p>
</div>
<div class='div-orig'><p style="margin-left:2em">興化到大覺覺問我聞你道向南方行腳一遭拄杖頭不曾撥著一箇會佛法底人你憑箇什麼道理與麼道化便喝覺便打化又喝覺又打明日相逢覺曰我昨日疑你者兩喝化又喝覺又打化再喝覺亦打。</p>
</div>
<div class='div-commentary'><p>一回雨過一回香轉見花深夏日長燕子尚疑春富貴喃喃猶自語高梁。</p>
</div>
<div class='div-orig'><p style="margin-left:2em">化曰某甲于三聖師兄處學得箇賓主句總被師兄折倒了也願與箇安樂法門覺曰者瞎漢來者裏納敗缺脫下衲衣痛與一頓化于言下薦得臨濟先師于黃檗處喫棒底道理且道如何是三度痛棒底道理。</p>
</div>
<div class='div-commentary'><p>洗盡胭脂素體香多知嫂囑細姑娘翻思父母當年事恩大難酬只自傷。</p>
</div>
<div class='div-orig'><p style="margin-left:2em">舉守廓侍者到華嚴值嚴上堂曰大眾今日若是臨濟德山高亭大愚鳥窠船子兒孫不用如何若何便請單刀直入華嚴與你證據廓出禮拜起便喝嚴亦喝廓又喝嚴亦喝廓禮拜起曰大眾看者老漢一場敗缺又喝一喝拍手歸眾且道華嚴敗缺在什麼處。</p>
</div>
<div class='div-commentary'><p>東和北拒策應高前失吞吳後棟撓八陣至今騰怨氣數堆頑石怒江濤。</p>
</div>
<div class='div-orig'><p style="margin-left:2em">守廓到鹿門見楚和尚與僧話次門問楚曰你終日披披搭搭作麼楚曰和尚見某甲披披搭搭那門便喝楚亦喝各休去廓曰你看者兩箇瞎漢隨後便喝門歸方丈請廓問云老僧適來與楚闍黎賓主相見什處敗缺廓曰轉見病深門曰老僧自興化來便會也廓曰和尚到興化時某甲為侍者記得與麼時語門曰請舉看廓遂舉興化問和尚什處來尚曰五臺來化曰還見文殊麼尚便喝化曰我問你還見文殊麼又惡發作麼尚又喝化不語和尚作禮至明日教某甲喚和尚和尚早去也化上堂曰你看者箇僧擔條斷貫索向南方去也已後也道見興化來廓曰今日公案恰似與麼時底門曰興化當時為什無語廓曰見和尚不會賓主句所以不語及欲喚和尚持論和尚已去也門特煎茶告眾曰參學龍象直須子細云云且道如何是斷貫索。</p>
</div>
<div class='div-commentary'><p>逢師兩喝硬如雷誰料殷勤為汝悲縱使再三千百喝一條斷索繫頭回。</p>
</div>
<div class='div-orig'><p style="margin-left:2em">如何是會賓主處。</p>
</div>
<div class='div-commentary'><p>輕輕撥著萬斤椎腦後潛過夢裏雷大覺家風千古祕幾人真到玉山頹。</p>
</div>
<div class='div-orig'><p style="margin-left:2em">舉臨濟兒孫從五祖與佛鑑鑑與妙喜遞代俱以溈山安有句無句如藤倚樹樹倒藤枯句歸何處溈山呵呵大笑歸方丈公案為最後事五祖曰相隨來也且道如何是相隨來也底道理。</p>
</div>
<div class='div-commentary'><p>踏轉雙輪駕白牛四衢風氣肅三秋笑歸方丈還錢去明月團團嶺上頭。</p>
</div>
<div class='div-orig'><p style="margin-left:2em">又溈山為道吾捺倒爛泥裏有判者曰也只是館驛裏撮馬糞漢且道如何是馬糞。</p>
</div>
<div class='div-commentary'><p>夜追鞭影過橋東踏著深春柳下風欲理羈韁向人道亂絲空把月明中。</p>
</div>
<div class='div-orig'><p style="margin-left:2em">舉圓悟問大慧曰踞虎頭收虎尾第一句下明宗旨如何是第一句慧曰此是第二句且道如何是虎頭虎尾如何是踞收如何是第一句下明宗旨。</p>
</div>
<div class='div-commentary'><p>樹頭樹底覓殘紅一片西飛一片東自是桃花貪結子錯教人恨五更風。</p>
</div>
<div class='div-orig'><p style="margin-left:2em">舉五祖演曰牛過窗櫺頭角四蹄都過了只有尾巴過不得如何是四蹄如何是尾巴如何是過不得。</p>
</div>
<div class='div-commentary'><p>十指為拳劈面椎西風颯颯起春雷霜前雪後分明事誰道一陽冬至回。</p>
</div>
<div class='div-orig'><p style="margin-left:2em">三峰藏致問雲門湛然禪師曰雲巖傳寶鏡三昧三種滲漏與洞山价還是過水睹影前事是睹影後事若是睹影後事為何不見重參若睹影前事為什未悟而先傳堂奧。</p>
</div>
<div class='div-commentary'><p>崚崚石室暫相逢良久淆訛囑付重眼誤自開當細見世間幾箇是真龍。</p>
</div>
<div class='div-orig'><p style="margin-left:2em">問若是堂奧果可先傳又說什麼自悟。</p>
</div>
<div class='div-commentary'><p>不因度水絕來甦定落然香受祖圖師法既傳成紙墨奮龍行雨在驪珠。</p>
</div>
<div class='div-orig'><p style="margin-left:2em">問若是法屬閑家具而可以先傳可以後傳又何必重于師承法乳。</p>
</div>
<div class='div-commentary'><p>分符貴在合符同苟不憑符何適從只恐竊符私奔者定然三尺不相容。</p>
</div>
<div class='div-orig'><p style="margin-left:2em">問若人人可以傳得為什繩床腳下聽去便道倒屙無及。</p>
</div>
<div class='div-commentary'><p>春秋一字但誅心詭御從他傲得禽握法不嚴成自負室中千古貴惟欽。</p>
</div>
<div class='div-orig'><p style="margin-left:2em">問五位君臣既是闡揚不少為什又說箇五位王子畢竟是兩義耶是一義耶若是一義石霜九峰料不多事若道兩義請判意旨如何。</p>
</div>
<div class='div-commentary'><p>既分貴賤辯疏親密闡玄宗不厭頻面面好山披洞府脫然蛻去邈仙真。</p>
</div>
<div class='div-orig'><p style="margin-left:2em">五位君臣曹山言正位即空界本來無物偏位即色界有萬象形正中偏者背理就事偏中正者捨事入理兼帶者冥應萬緣不墮諸有非染非淨非正非偏故曰虛玄妙道無著真宗從上先德推此一位最妙最玄空界色界說理說事既是曹山語為什大慧道說理說事教有明文教外單傳直指之道果如是否若果如是討什好曹山耶且道曹山畢竟意旨如何。</p>
</div>
<div class='div-commentary'><p>東來西去共浮沉輥出囫圇格外音若向末梢烏炭認又成擔板費沉吟。</p>
</div>
<div class='div-orig'><p style="margin-left:2em">問既單取五位為從上所推則今之悟者全在裏許安身立命為什出語多是正中偏偏中正。</p>
</div>
<div class='div-commentary'><p>從來雙足走西東起坐分明不住功脫屣上床沉睡後一輪圓月挂高穹。</p>
</div>
<div class='div-orig'><p style="margin-left:2em">問大慧言四大解散時心識已昏如何回互既回互不得定闖入驢胎馬腹去也且道此時作何諦當。</p>
</div>
<div class='div-commentary'><p>地閉天凝凍轉加梅因寒徹迸些花若于白處看消息大似尋春截樹丫。</p>
</div>
<div class='div-orig'><p style="margin-left:2em">問景欣言見解人多行解人萬中無一箇若識不盡敢道輪迴去在且道識盡底人畢竟是見解是行解即今日應萬事在那裏安身立命。</p>
</div>
<div class='div-commentary'><p>髑髏乾盡生青草不借流螢一線光敲到第三雙眼直不知入地上天堂。</p>
</div>
<div class='div-orig'><p style="margin-left:2em">問子歸就父又道推爺向裏頭且道推者是阿誰既是推爺向裏誰是同時不識之祖。</p>
</div>
<div class='div-commentary'><p>翻轉青銅鏡背看硃砂斑厚礦泥乾光生不用揩磨舊漢製從來體自圓。</p>
</div>
<div class='div-orig'><p style="margin-left:2em">問曹山立三種墮註者言師凡言墮謂溷不得類不齊又明安言不受食是尊貴墮須知那邊了卻來者邊行履不虛此位即墮尊貴矣且道曹山墮意畢竟是那裏一種。</p>
</div>
<div class='div-commentary'><p>者邊那邊都不得合水和泥總不知牛斷鼻繩湖草綠牧童濃睡月低垂。</p>
</div>
<div class='div-orig'><p style="margin-left:2em">問曹山回互當頭臨濟臨機不讓師法眼家問如何是曹源一滴水答是曹源一滴水且道三家落處在什麼所在。</p>
</div>
<div class='div-commentary'><p>雙控俱虛直下鍼主賓推讓正全擒劈頭一撞雲消散箇箇歸宗不用尋。</p>
</div>
<div class='div-orig'><p style="margin-left:2em">問洞山問龍山老人如何是主中主答常年不出戶又別載如何是賓中主答常年不出戶且道是訛誤耶是各有道理耶。</p>
</div>
<div class='div-commentary'><p>醉深獨貴和衣睡未飽應憐放箸人拂子挂來何足問君臣溷失有家珍。</p>
</div>
<div class='div-orig'><p style="margin-left:2em">問臨濟祕密只貴賓主曹洞亦有賓主且道同別在什麼處。</p>
</div>
<div class='div-commentary'><p>主主應須體用分杖頭末句父歸根相參了得方珍重利處應知鈍已存。</p>
</div>
<div class='div-orig'><p style="margin-left:2em">問曹山四禁莫行心處路不挂本來衣何須正恁麼切忌未生時且道禁此之外又作麼生。</p>
</div>
<div class='div-commentary'><p>誰人影子不隨身吹滅青燈始見真昨日看山攜箇杖幾迴行過石麒麟。</p>
</div>
<div class='div-orig'><p style="margin-left:2em">問三種滲漏中語滲漏有機昧終始明安等語究竟未在且道如何是機始。</p>
</div>
<div class='div-commentary'><p>前牽後扯浦州麻只道奔騰總是他不會牢關最後事得來水影是蝦蟆。</p>
</div>
<div class='div-orig'><p style="margin-left:2em">金粟和尚問汾陽道三玄三要事難分如何是難分處師答之。</p>
</div>
<div class='div-commentary'><p>若落難分處顢頇未足談若還分得是依舊隔千山。</p>
</div>
<div class='div-orig'><p style="margin-left:2em">答金粟和尚夢深青牯牛頌。</p>
</div>
<div class='div-commentary'><p>自從鼻孔不通風水草尋常臥澗東露地不知毛色變只緣身在蔚藍中。</p>
<p style="margin-left:2em">又。</p>
<p>分明蹄角下溈山鼻底無繩過石田童子經春尋不見草深毛色染蒼煙。</p>
<p style="margin-left:2em">又。</p>
<p>掀翻犁耙去悠悠從此無人更可收白日亂峰堆裏臥儼然苔石出雲頭。</p>
</div>
<div class='div-orig'><p style="margin-left:2em">菩提樹狗子佛性百丈野狐總論。</p>
</div>
<div class='div-commentary'><p>雙趺昔日示金棺結得兒孫世世冤能秀趙州兼百丈叢林千古訟聲喧。</p>
</div>
<div class='div-orig'><p style="margin-left:2em">南泉不是心不是佛不是物是箇什麼。</p>
</div>
<div class='div-commentary'><p>對面脫卻孃生褲鼕鼕撾動漁陽鼓可憐後代不知音猶問當年賦鸚鵡。</p>
</div>
<div class='div-orig'><p style="margin-left:2em">睡中主<span class='note-inline'>(和雲門)</span>。</p>
</div>
<div class='div-commentary'><p>一聲枕子喚不起亙古長年在睡裏煙消火歇瓦罐香咄元來瓔珞粥就是你。</p>
</div>
<div class='div-orig'><p style="margin-left:2em">不許夜行投明須到。</p>
</div>
<div class='div-commentary'><p>雷聲隱隱隔前山漲水平添過澗灣自是漁郎舟纜穩夕陽高臥釣絲乾。</p>
<p style="margin-left:2em">又。</p>
<p>兩關難透虎交牙擬得相應正落差鐵壁銀山齊打過回頭還是舊生涯。</p>
</div>
<div class='div-orig'><p style="margin-left:2em">闍黎老僧。</p>
</div>
<div class='div-commentary'><p>問聲未絕得人憎拂子拈來摵眼睛饒君縱是超群客也向闍黎覓老僧。</p>
</div>
<div class='div-orig'><p style="margin-left:2em">般若無知無所不知。</p>
</div>
<div class='div-commentary'><p>雙手拏雲兩腳矬脅邊橫口瀉懸河百花枝上春何處一夜東風自哩囉。</p>
<p style="margin-left:2em">又。</p>
<p>楚楚千峰露寶刀松聲且莫逞英豪老僧不識貍奴面抱取獅兒弄作貓。</p>
</div>
<div class='div-orig'><p style="margin-left:2em">和鏡新五陰頌。</p>
</div>
<div class='div-commentary'><p>一片空雲抹太虛雲銷華月正如如請從月落夜深睡拈出當人第一機。</p>
<p>何處寒山落鏡中明明點出隔重重者回撲破青銅塊一任芙蓉削太空。</p>
<p>月光豈是弄波紋波月相交自起痕照盡月明非有意不妨波月兩多情。</p>
<p>水本不流因岸見岸忘見絕自滔滔知他流到住頭處不出東瀛者一毫。</p>
<p>百萬強魔因有主主人銷去任魔來當陽一劍兩頭截放下吹毛何快哉。</p>
<p>自從打破桶箍子依舊分明漆一團漆到放光光照處向君拋出舊箍○。</p>
</div>
<div class='div-orig'><p style="margin-left:2em">南泉斬貓。</p>
</div>
<div class='div-commentary'><p>貓兒豈讓兩堂僧自解臨機噴一聲不獨南泉刀段段趙州應棄草鞋行。</p>
</div>
<div class='div-orig'><p style="margin-left:2em">一色邊。</p>
</div>
<div class='div-commentary'><p>雪滿空江月在天鷺鷥拳腳縮頭眠盡情撲得西風去只在寒蘆凍草邊。</p>
</div>
<div class='div-orig'><p style="margin-left:2em">宗旨頌。</p>
</div>
<div class='div-commentary'><p>[戀-心+足]腳硬手有觜無口頭尖如鑽尾大如斗若人撥著和身筋斗。</p>
</div>
<div class='div-orig'><p style="margin-left:2em">佛祖爪牙頌。</p>
</div>
<div class='div-commentary'><p>晚來平地起干戈暴雨顛風捲薜蘿夜半車聲千處歇打斜松月挂天河。</p>
</div>
<div class='div-orig'><p style="margin-left:2em">答蔡雲怡學憲青州衫頌。</p>
</div>
<div class='div-commentary'><p>青州吐出舌頭乾移得愚山對面安枯骨呷羹從自嚥美齋不中飽人餐。</p>
</div>
<div class='div-orig'><p style="margin-left:2em">答雲怡三頓棒頌。</p>
</div>
<div class='div-commentary'><p>起倒通身入井泉一時三頓肋邊拳阮郎莫向車窮哭一鶴沖雲出九天。</p>
</div>
<div class='div-orig'><p style="margin-left:2em">答王聞修學憲竹篦頌。</p>
</div>
<div class='div-commentary'><p>鐵門誰道雙關緊指點分明寫唵吽不用如來廣長舌等閑消盡破晴空。</p>
</div>
<div class='div-orig'><p style="margin-left:2em">有句無句頌。</p>
</div>
<div class='div-commentary'><p>河源清濁分還一到海通身忽地乾卷入沃焦山腳底鐵圍大小火成團。</p>
</div>
<div class='div-orig'><p style="margin-left:2em">答周居實居士。</p>
</div>
<div class='div-commentary'><p>昨夜泥牛入海深無消息處忽耕春誰將五彩畫頭角夢裏一犁花柳新。</p>
</div>
<div class='div-orig'><p style="margin-left:2em">示顧無遮居士。</p>
</div>
<div class='div-commentary'><p>玉真相別出天台七世兒孫反見猜從此無聊入山去洞門不類昔時開。</p>
</div>
<div class='div-orig'><p style="margin-left:2em">示森如。</p>
</div>
<div class='div-commentary'><p>如何是佛乾矢橛舌頭大面頰赤秤錘落地活鱍鱍打碎磚向汝說有句無句交如織織得密微塵羅不出忽然失半夜落潭月從頭起更歇虛空卷作鐵方是實牢束三條篾依舊斧用鈯非舊日三生劫頭難出莫將馬糞空拈掇咄跌龍頭蛇尾相蟠結乾矢橛。</p>
</div>
<div class='div-orig'><p style="margin-left:2em">示王夫人濟炳。</p>
</div>
<div class='div-orig'><p style="margin-left:2em">函蓋乾坤句。</p>
</div>
<div class='div-commentary'><p>木毬拋出向人看輥輥如珠不在盤為問毬中真切意殼堅飛出鳳凰翰。</p>
</div>
<div class='div-orig'><p style="margin-left:2em">截斷眾流句。</p>
</div>
<div class='div-commentary'><p>三峽奔流上界來誰攜千嶂絕天堆舟人錯認橫江霧落盡征帆睥睨猜。</p>
</div>
<div class='div-orig'><p style="margin-left:2em">隨波逐浪句。</p>
</div>
<div class='div-commentary'><p>隱顯波濤半淺深不濡涓滴任浮沉千溪萬壑從茲竭猶向空江著意尋。</p>
</div>
<div class='div-orig'><p style="margin-left:2em">總頌。</p>
</div>
<div class='div-commentary'><p>口中無舌語方親破盡虛空不著塵兩眼只看雲漢遠應機千說不逢人。</p>
<p>黃金鎧甲杵千斤法會何曾不現身賢劫盡時應紹位只緣今古是童真。</p>
</div></div>
<p class='juan'>三峰藏和尚語錄卷第十</p>
</div><!-- end of div[@id='body'] -->
</body></html>