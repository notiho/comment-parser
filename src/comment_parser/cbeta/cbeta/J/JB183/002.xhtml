<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu11' />
<p class='juan'>雪竇石奇禪師語錄卷第二</p><p class="byline">嗣法門人行正等編錄</p>
<div class='div-other'><a id='mulu12' />
<p class='h1'>住明州雪竇山資聖禪寺語錄</p><p>崇禎甲申冬，師在天台景星巖，明州諸檀護請住雪竇資聖禪寺。越明年乙酉，本郡司理夢章羅公、邑侯虛谷顧公、督學侍御心韋徐公請師開堂。師至法座前，云：「三世諸佛、歷代祖師盡向者裏起模畫樣，山僧今日當頭撞著，迴避無門，還見麼？」便陞<span class='corr'>座</span>，拈香祝聖畢，次拈云：「者一瓣香，奉為今辰請主大護法，及遠近宰官、孝廉文學、在筵道信、本寺耆宿，共履泰階，深明實相。」又拈云：「者一瓣香，昔日靈鷲山中<span class='corr'>已</span>曾舉出，今朝資聖寺裏重復拈來，爇向爐中，端為傳曹溪正脈第三十四世先天童密雲大和尚，用酬法乳之恩。」<span class='corr'>斂</span>衣趺坐，維那白椎云：「法筵龍象眾，當觀第一義。」師云：「結個茆蓬豎法幢。祝延纔爇一爐香，當陽舉似分明極，動地風和遍界彰，還有互相激揚者麼？」僧問：「干戈擾攘，天下紛爭，如何是定國安邦句？」師云：「今日天晴。」進云：「黼黻宰官臨法座，師提正令報皇恩。」師云：「卻被闍黎道著。」乃云：「當陽一著，獨露無遮，八面玲瓏，十方軒豁，明眼作證，豈敢囊藏？直得瓊樓玉殿，百草頭上全彰；千丈報身，瓦礫堆邊頓現。塵塵爾、剎剎爾，突出無位真人，發明現成公案，直饒三世諸佛、歷代老古錐到來，個個退身有分。正當恁麼時如何？水歸大海波濤靜，雲到蒼梧氣象閒。」</p>
<p>復舉：「昔日臨濟大師示眾云：『有一無位真人，嘗在汝等諸人面門出入，未證據者看看。』時有一僧出問云：『如何是無位真人？』濟便下禪床，擒住云：『道，道。』僧擬議，濟托開云：『無位真人是甚麼乾屎橛？』雪峰道：『臨濟大似個白拈賊。』古雪竇明覺禪師舉云：『夫善竊者，鬼神莫測。既被雪峰覷破，臨濟未是好手。』山僧道：『明覺也是個賊。』諸人還委悉麼？且聽新雪竇頌出：無位真人劈面來，攔胸把住絕疑猜，個中無處分賓主，鐵壁銀山一拶開。」</p>
<p>復白椎，云：「諦觀法王法，法王法如是。」下座。</p>
<p>到通玄上堂，「現前諸公都是英達，若是覿面提持、多方開示，又自有我通玄和尚在，何消山僧鬧處插腳、雪上加霜？雖然，不可辜負來機，借木上座為大眾通個消息。」以拄杖擊香几，下座。</p>
<p>天童掃塔，眾請上堂。師云：「大眾！者一片祖翁田地，我法兄分付汝等諸人多時了也，四至界限，歷歷明明，若待山僧指示，又堪作甚麼？雖然，不妨有個問處，秪如中心樹子，猶屬阿誰？」良久，云：「還委悉麼？倒卻門前剎竿著。」</p>
<p>復舉：「昔道吾禪師遷化後，石霜為住持。一日，漸源擔鍬子入法堂，從東過西、從西過東。霜云：『作麼？』漸云：『覓先師靈骨。』霜云：『洪波浩渺，白浪滔天，覓甚先師靈骨？』漸云：『正好著力。』擔鍬子便下去。前者，古南和尚到來舉云：『明向上機，有出身句，漸源、石霜不忝同條。若是正眼觀來，猶帶之遶。』今日法兄在座，山僧持拄杖直上法堂，我先師靈骨不用更覓。何故？面目現在。」師云：「是則是也，不甚容易。直須知恩，方解報恩。還見我先師靈骨麼？」遂頌云：「先師靈骨無多子，覿面誰知<span class='corr'>刺</span>眼睛？開合總教無避處，一番提起一番新。」卓拄杖，下座。</p>
<p>結冬開爐，給諫馬培原、象賢徐質可、文學董治升、單時鼎、徐鍾季請上堂。僧問：「多歲寒爐，光輝今日，忽遇無面目漢，如何煆煉？」師云：「一棒打殺。」進云：「從他白棒當頭楔，到處分明絕點塵。」師云：「看取頂門。」進云：「未審狸奴、白牯還會結制也無？」師云：「渠無面目。」居士問：「拈一莖草建梵剎<span class='corr'>已</span>竟時如何？」師豎拄杖。進云：「恁麼則昔日顯禪師、今朝和尚去也。」師云：「現成公案。」乃云：「當軒獨露，坐斷天下舌頭；覿面全彰，證取自家境界。直得茆堂竹戶宰輔光臨，瑞氣雍雍，通身和暢。秪如道三世諸佛在火焰裏轉大法輪，火焰為三世諸佛說法，三世諸佛立地聽。聽則不問，且道火焰說底是甚麼法？還會麼？一衲蒙頭萬事休，此時山僧都不會。」卓拄杖。</p>
<p>上堂，僧問：「二人相戰，身無寸進，以何為勝？」師云：「闍黎馬頭在甚處？」僧喝，師便打。問：「如何是函蓋乾坤句？」師便打。「如何是隨波逐浪句？」師以拄杖擉云：「速退。」「如何是截斷眾流句？」師連棒打出，乃云：「月初一，好消息，今朝遍界是清霜，凍得人人鼻子直。」卓拄杖，云：「不煩久立。」</p>
<p>檀信送法衣，請上堂。僧問：「大庾嶺頭提掇不起，天童堂上覿面相呈。」師云：「者裏又作麼生？」僧喝，師便打，乃云：「千峰寒色，萬木蕭條，遍界分明，道人活計。所以道：終日喫飯，不曾咬著一粒米；終日穿衣，不曾挂著一縷絲。既然如是。」提起法衣，云：「且道者個又喚作甚麼？大庾嶺頭提未得，不妨檀越送將來。」</p>
<p>長至上堂，居士問：「冬至一陽生，為甚麼滴水成冰？」師云：「焦磚打著連底凍。」進云：「冬至<span class='corr'>已</span>蒙師指示，今朝初四事如何？」師云：「遠春四十五。」進云：「恁麼則水盡冰消一句流通去也。」師云：「腳跟下好與三十棒。」進云：「霜風刮面侵人骨，歷歷明明絕覆藏。」師云：「者裏放過不得。」便打，乃云：「群陰<span class='corr'>已</span>去，一陽來復，匝地普天，填溝塞壑。秪如迥然獨脫一句作麼生？」良久，云：「萬象之中長獨露，何山松柏不青青。」下座。</p>
<p>值雪上堂，「萬法是心光，諸緣惟性曉，本無迷悟人，只要今日了。即如大雪滿長安，冷光成一片，是汝諸人還了也未？即便了去，達磨一宗掃地而盡；若還未了，且看天晴日出。」</p>
<p>上堂，僧問：「纔開口時，請師垂棒。」師云：「為甚麼聻？」僧舉坐具，師便打。問：「龍藏海底，布雨興雲，頭角在甚麼處？」師云：「在腳下。」進云：「頭角全彰，如何得隱身三昧？」師云：「試轉身看。」僧作轉身勢，師云：「獅子咬人，韓盧逐塊。」乃云：「一九與二九，相喚不出手，今朝十五日，面南看北斗。」一喝，下座。</p>
<p>上堂，僧問：「天既普覆。」豎拳云：「因甚遮蓋者個不得？」師云：「放下著。」進云：「地職普載。」打圓相云：「為何者個脫然無底？」師云：「放下著。」乃云：「祖師心印，遍界明明，難辨的濟北宗乘，當陽浩浩莫能觀，一任山鳴谷應，虎嘯風生，林木淒清，巖花凍結。所以道映眼時若千日，萬象不能逃影質，凡夫只是未曾觀，何得自輕而退屈？雖然，要承當恁麼事，須是恁麼人始得。昔臨濟大師在黃檗處喫三頓痛棒，及見高安大愚道：『黃檗恁麼老婆心切。』臨濟即便悟去。後來住個院子便道：『我當時在黃檗先師處喫六十痛棒，猶如蒿枝拂相似，而今更思一頓喫。』大眾！他既喫六十痛棒，為甚又道是蒿枝拂著相似？且道臨濟意在於何？委悉麼？手握金鞭問歸客，夜深誰共御階行？」擲拄杖。</p>
<p>上堂，僧問：「踏翻滄海，大地平沉，藏經閣寄在甚麼處？」師云：「頂門上。」乃云：「十五日<span class='corr'>已</span>前，天不能蓋；十五日<span class='corr'>已</span>後，地不能載。正當十五日，又道如何？會麼？兩彩一賽，春日上堂。臘月二十日，春風驀地起，瑞氣靄乾坤，祥光照寰宇。笑倒須彌山，虛空盡歡喜，泥牛忍俊不禁，直得粉骨碎體。且道是何消息？逢人不可錯舉。」</p>
<p>元旦上堂，祝聖畢，僧問：「如何是新年佛法？」師云：「日輪普照。」進云：「舊年佛法又如何？」師云：「匝地韶光。」乃豎拄杖，云：「歲朝元旦，事事成現，條令斬新，吾道一貫。」擲拄杖，云：「會麼？撒向階前，高著眼看。」</p>
<p>解制上堂，僧問：「把斷，千江絕滴，放行，萬派漰騰。不把、不放，又作麼生？」師云：「肩橫拄杖。」進云：「與麼則剔翻爐鞴，一塵不立去也？」師云：「腳跟點地也未？」僧豎指云：「嗚。」師便打，乃云：「十月十五結制，正月十五始解，九十日內把住不通，今朝放開一線，露柱燈籠沒處藏身，卻向十字街頭分明露布。還委悉麼？家家門前火把子。」下座。</p>
<p>義士沈世恩請上堂，師云：「聲前一句，不容擬議尋思；覿面一機，那許低回湊泊？所以道：般若如大火聚，近之則燎卻面門。又如按太阿劍，擬之則魂驚膽落。若是有大力量信得及，直前擔荷去，如龍得水、似虎靠山，便可以為無為、作無作；轉凡成聖、點鐵成金，永護正法，驅除邪外，是甚麼閒？正恁麼時，不違物義一句又作麼生？山花開爛熳，啼鳥弄陽春。」</p>
<p>上堂，僧問：「醒夢子規啼夜血，春風影裏喚歸來。未審喚得幾個回頭？」師云：「啼得血流無用處。」進云：「恁麼則百花叢裏過，一葉不沾身？」師云：「不如緘口過殘春。」乃云：「春日陰晴，綠柳啼鶯；春雲靄靄，春睡昏昏。七尺單前禪和子，休瞌睡，好惺惺。臨濟三玄三要、四料揀、四賓主、無位真人、雲門乾屎橛、洞山麻三觔，者裏覷得透，無春、無夏，無古、無今，無彼、無此，覿體全真。委悉麼？等閒坐斷千峰頂，不動干戈見太平。」卓拄杖，下座。</p>
<p>初夏，無糧居士設齋請上堂。僧問：「棒喝交馳，靈鷲親遭毒手。今日更思一頓，如何下手？」師云：「老僧沒氣力。」進云：「與麼則直透萬重關，不住青霄外？」師以目顧左邊，僧禮拜。乃云：「螻蛄鳴，蚯蚓出，萬象不能逃影質。苦菜秀，王瓜生，深山無地避徭征。喫緊事，要惺惺，忍饑不暇，佛法無靈。通身饑火通身病，幸然得自有知音。」喝一喝，云：「出頭天外看，誰是個般人？」</p>
<p>薦亡請上堂，云：「昔日巖頭禪師值沙汰時，於河邊作渡子，兩岸各挂一板，有人過渡，打板一下，巖曰：『阿誰？』或曰：『要過那邊去？』巖即舞棹迎之。一日，有一婆子抱一孩兒曰：『呈橈舞棹即不問，且道婆手中兒從甚處得來？』巖頭不覺手忙腳亂，和聲便打。誰料這婆子反有丈夫氣概，便道：『婆生七子，六個不遇知音，秪者一個也不消得。』便拋向水中，直至如今杳無消息。敢問眾中還有知得老婆落處者麼？若有，即知今日所薦，七八個孩兒總是一個鼻孔出氣；若未委悉，山僧為你通個消息。」卓拄杖一下，云：「一二三四五六七，七六五四三二一，明明歷歷一毫頭，摩訶般若波羅密。」</p>
<p>上堂，「五月山房冷似冰，耳邊熱句自來聞，翻看近日端然異，閒坐通身汗若淋。冷不見熱、熱不見冷，冷熱俱亡，無異流俗。阿師且道：畢竟如何？」卓拄杖，云：「薰風自南來，殿閣生微涼。」</p>
<p>結冬上堂，僧問：「道場繼建，衲子雲臻，先聖舉揚，今師提唱，還有差別也無？」師云：「一道神光亙古今。」問：「如何是雪竇境？」師云：「翰林松老。」「如何是境中人？」師云：「應夢碑寒。」「如何是人中意？」師便打，乃云：「晴天日自出，下雨地上濕，遍界忽成冰，禪和也結舌。」拈拄杖，云：「拄杖子，真烈傑，一任缽囊高挂、眉毛撕結，七尺單前成獨立，且道是何標格？」擲下，云：「急急如律令敕。」</p>
<p>上堂，「正說知見時，知見即是心；當心即知見，知見即如今。試問大眾：作麼說即如今底事？不可道鐘鳴鼓響，海眾雲集，坐立儼然，眼眼相看，老僧搖唇鼓舌，說黃道黑，便當得去。若恁麼，豈止三千里外？且道畢竟如何？」良久，云：「簷聲不斷經旬雨，鼻孔遼天爛不知。」卓拄杖。</p>
<p>長至上堂，僧問：「陰消陽長即不問，如何是君？」師云：「高著眼。」「如何是臣？」師云：「向下看。」「如何是君臣道合？」師云：「今日不答話。」進云：「君臣道合蒙師指，末後一句作麼生？」師云：「速退。」乃拈拄杖，云：「今日陽生，拄杖子[跳-兆+孛]跳上天，觸著帝釋鼻孔，四天王惡發，將堅牢地神一摑，直得冰河發燄、葭管飛灰，應夢碑氣靄空亭，翰林松風清四起。是汝諸人還覺眉毛生動麼？」噓一噓。</p>
<p>續宗上人請上堂，「一九、二九，有誰拈卻？水肅霜明，風高木落，遍界突出無位真人，壽量豈容計度？所以道：不是心，不是佛，不是物。日面月面，攢簇不得，雲門露乾屎橛，等閒覷透。誠不惑，赤灑灑，莫可把，天地一指，萬物一馬。」喝一喝，下座。</p>
<p>追慈請上堂。問：「十方同聚會時如何？」師云：「喫粥喫飯。」僧喝，師便打，乃云：「天寒日短，海枯山竭，春夏秋冬，生住異滅，不離當處常湛然，覓則知伊不可得。咄！休相憶，庭梅香發枝頭白。」</p>
<p>徐侍御心韋入山，上堂。「晴日出，雨地濕，檀越昨臨門，今朝是初一，知音何必重拈出？」</p>
<p>薦嚴請上堂，僧問：「無位真人了無生滅，正當粉骨碎身時如何？」師云：「哭泣有分。」進云：「不立一塵超物外，杳無消息與人看。」師云：「望空啟告。」進云：「昔日師子臨頭白刃，謂是正令全提？謂是了他宿債？」師云：「腦後看。」進云：「恁麼則面目儼然？」師便打，乃云：「朔風寒，征鳥疾，望斷白雲不見白。本父母，手足親，雨餘山色青又青，長憶江南三月裏，鷓鴣啼處百花新。」</p>
<p>元旦上堂，僧出，喝一喝，云：「如何答話？」師默然。進云：「劍為不平離寶匣，藥因救病出金瓶。」師打一棒。進云：「也不消得。」師乃云：「百年難遇歲朝春，奼女梳籹越樣新。」拈拄杖，云：「本色道人憑個事，平生肝膽向人傾。」卓一卓，下座。</p>
<p>應檀信請上堂，「正月二十六，春風鳴萬壑，大啟圓通門，人人自寥廓。未離兜率，<span class='corr'>已</span>降王宮；未出母胎，度人<span class='corr'>已</span>畢。」良久，云：「南山朵朵青兀突。」</p>
<p>師誕日，眾請上堂，「二月今朝二十五，大地明明日卓午，生育萬有，包含今古，常光現前沒處躲。阿呵呵！成我者師友，生我者父母。」</p>
<p>上堂，舉：「世尊初生，指天指地：『天上天下，唯我獨尊。』」師云：「看他通身賣俏，不知是甚面孔？後來雲門道：『我當時若見，一棒打殺與狗子喫，貴圖天下太平。』劍去久矣，爾又刻舟，也不知是甚麼面孔？山僧恁麼道，若有傍不甘的出來，問：『雪竇又是個甚麼面孔？』山僧不妨向他道。」乃雙手策眉，云：「還見麼？一年一度娘生日，白了眉毛多少莖？」</p>

<p class='juan'><span class='note-inline'>(卷二終)</span></p></div>
</div><!-- end of div[@id='body'] -->
</body></html>