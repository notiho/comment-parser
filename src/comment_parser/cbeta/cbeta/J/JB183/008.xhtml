<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu26' />
<p class='juan'>雪竇石奇禪師語錄卷第八</p><p class="byline">嗣法門人行正等編錄</p><p class="head1">機緣下</p>
<p>僧石琴參，師云：「你是石琴，作麼彈？」僧云：「請和尚彈。」師便打。</p>
<p>僧問：「九旬禁足，猶如劃地為牢，個中消息請師分付。」師云：「今日風頭太冷。」</p>
<p>問：「某甲四大本空、五蘊非有，和尚向什麼處行棒？」師云：「還我鼻孔來。」僧擬議，師便打。</p>
<p>僧問：「喚作棒，入地獄如箭，必定喚作什麼？」師打云：「喚作什麼？」</p>
<p>問：「亡僧遷化，向甚處去了？」師云：「在你腳跟下。」</p>
<p>僧問：「涅槃心易曉，差別智難明，請問和尚如何是差別智？」師云：「一念不生全體現，六根纔動被雲遮。」云：「二俱不涉。」師便打。</p>
<p>僧問：「學人欲借一問，得麼？」師云：「山僧答汝了也。」僧無語，師便打。</p>
<p>僧問：「一念未生時如何？」師云：「瞎。」云：「生後如何？」師云：「瞎瞎。」</p>
<p>眾禮拜次，師云：「今日好大風。」維那云：「是。」師云：「看好殿裏佛，莫教吹去。」眾無語，師云：「總是泥塑木雕底，也不妨得。」維那轉身，眾隨散，師笑云：「只消一句。」</p>
<p>僧禮拜，以坐具架肩，云：「適纔和尚問本分事，某甲坐具答和尚去也。」師云：「恁麼則不本分也。」僧拂坐具，云：「大眾證明。」師便打。云：「請和尚高著眼。」師直打出。</p>
<p>師舉：「僧問趙州：『狗子還有佛性也無？』州云：『無。』你諸人看趙州答個『無』字是甚麼道理？」眾下語皆不契，維那云：「某有一轉語。」師云：「鷂子過新羅。」</p>
<p>一居士問：「看世間事俱是假底，不如出家，還得麼？」師云：「出家亦是假底。」士云：「只苦跳不出。」師云：「既知是假，用跳作麼？」</p>
<p>師問僧：「那裏來？」云：「雲南來。」師云：「遠遠到者裏做什麼？」云：「親近和尚。」師云：「將甚麼物來親近？」云：「一物也無。」師豎拂子，云：「你那裏還有者個麼？」云：「有。」師打云：「妄語漢，又道一物也無。」</p>
<p>晚參次，師亟喚一僧入，僧應云：「待某甲著了衣服來。」師云：「要脫得乾淨始得。」僧入禮拜，師云：「禮拜底是誰？」云：「是某甲。」師云：「還信得及麼？」無語，師云：「去。」</p>
<p>晚參，師云：「我今生沒色力，討了許多便宜，來生好做頭牛，拖犁拽耙去。」園頭云：「我嘗於此切。」師云：「又是一頭。」云：「和尚來生做牛，今生做個甚麼？」師云：「你明日多挑些肥去澆菜。」</p>
<p>晚參，師問園頭：「古人道：『鐘樓上唱讚，床腳下種菜。』是何意旨？」一僧云：「今日大有人喪身失命。」師云：「在床腳下？鐘樓上？」僧無語，師便打。</p>
<p>正侍者趍入，呈偈云：「某甲有個省處。」師云：「你寒熱病不曾好。」侍便打師一掌，師云：「你見個什麼道理？」侍以腳打地，云：「者裏還有個甚麼？」師云：「老僧未肯點頭在。」拈棒連打。侍向前拍桌，云：「和尚今日瞞不得某甲。」師云：「再去打兩日寒熱來。」侍云：「且喜平帖帖地。」便出。</p>
<p>師因廚下板響，云：「好個消息。」一僧云：「和尚拖人落水作麼？」師云：「爭怪得？」</p>
<p>居士參，師問：「路上辛苦麼？」士云：「上下四維在腳下，不曾行路見崎嶇。」師云：「爭免得東拋西擲。」士擬議，師喝。</p>
<p>師問正侍者：「古人道：『寒時寒殺闍黎，熱時熱殺闍黎。』你試道看。」侍云：「寒時繇他寒，熱時繇他熱。」</p>
<p>邑侯施清城入山，問師：「某不曾具得大乘根器，乞善知識指示一漸門。」師云：「山僧一條拄杖，問著便打，不曉拗直作曲。」云：「政事邊勞心勞形，總曉得猛省，未有了手分。」師云：「猛省個甚麼？」云：「鐘鳴漏盡底時節不堪著想，向者裏做工夫去得麼？」師云：「者裏喚什麼作工夫？」云：「善惡兩途擺在面前，如何趍向得恰好？」師豎拂子，云：「但向者裏會恰好。」云：「睡夢時，者點光明在那裏？」師云：「睡夢且置，即今底在甚麼處？」云：「要睡眠時如何消遣？」師云：「睡即消遣。」云：「悟後畢竟作佛，作什麼？」師云：「莫妄想。」云：「佛家規矩嚴肅，不似儒門放逸。」師云：「莫分別好。」</p>
<p>師赴雪竇清城施邑侯邀，師入署中道話次，問云：「達磨初來，還有者般方便麼？」師舉茶甌，云：「請茶。」</p>
<p>僊邑龔台峨廣文問：「修行解脫，畢竟是林下無累。」師云：「即今兩眼對兩眼，累個甚麼？」</p>
<p>解居士問攝心工夫，師云：「如何是心？」云：「無處下手。」師云：「無處下手，你又作麼攝？」云：「聲色之中欲透身。」師即以手拍桌，云：「者是聲，你向者裏透看。」士擬議，師便喝。士又欲開口，師驀頭打云：「還要妄想？」</p>
<p>僧問：「無所從來，亦無所去，是什麼人？」師劈面掌，云：「是什麼人？」僧擬議，師又掌。</p>
<p>余孔謙居士侍立次，師豎起拳頭，士不顧，師云：「如何說？」士云：「沒有說。」便禮拜，云：「今日為師稱壽也，高唱無彊一曲歸。」師云：「與你沒交涉。」適一僧出禮拜，師一喝，士云：「免和尚趁出。」便行。</p>
<p>僧參云：「聞和尚久不在家，故來遲。」師云：「即今也不在。」僧無語，師云：「杓卜聽虛聲。」</p>
<p>耿兵憲玉齊居士敘話次，師云：「居士見得善知識多了，本分一著相應也未？」士云：「要自家親到。」師云：「如何是親到底消息？」士云：「正要求和尚指示。」師云：「未舉步時就該三十棒。」　次日，居士呈偈，師接云：「只者個還別有。」士禮拜，師閱畢，云：「說底不道不是，秪是未在。」士擬進語，師以手掩其口。</p>
<p>問僧：「那裏來？」云：「寧城。」師云：「城中米價若何？」云：「無人酬價。」師云：「你喫底是甚麼？」云：「和尚話頭也不識。」師打一棒，云：「且道是賞你？罰你？」僧擬議，師以杖拄出。</p>
<p>僧參，師云：「何來？」云：「天童。」師云：「天童和尚好麼？」云：「好。」師云：「聞得近日又落了幾個牙齒。」云：「一個。」師云：「是那一個？」僧豎起指頭，師云：「不是。」僧喝，師云：「你喝那個？」僧云：「喝和尚。」師痛打一頓。</p>
<p>挑土次，一僧扁擔脫，師云：「好個消息。」一僧云：「是甚麼消息？」師云：「不是知音不與談。」</p>
<p>師入堂，拈拄杖問公唯書記：「者個喚作甚麼？」唯云：「不可更喚作拄杖子。」師云：「畢竟喚作什麼？」唯一喝，師云：「者一喝，喝阿誰？」唯云：「和尚自定當。」師打一棒，云：「試道一句看。」唯無語，師打云：「少一棒不得。」</p>
<p>師入堂，垂問次，公唯出禮拜，師打一棒便出堂。唯隨入方丈，作禮，師云：「還記得老僧答話麼？」唯云：「謝和尚慈悲。」師云：「你道他答個什麼？」唯無對，師云：「請歸堂。」</p>
<p>晚參次，公唯問：「昨日蒙和尚未開口處答某甲，今日請和尚開口處不答某甲。」師云：「你即今在什麼所在，說恁麼話？」唯云：「貧恨一身多。」便出，師云：「好與三十棒。」</p>
<p>一日，公唯呈偈頌，師接住，豎起拳，云：「還頌得者個麼？」唯云：「道過了。」師云：「者個卻是日前的。」唯云：「切忌道著。」</p>
<p>因僧問話次，師問韓仁甫居士：「你底圓光作麼生？」士以指畫圓相，師云：「不是。」士頓足，師云：「除了頓足豎拳，道一句看。」士擬議，師便打。士禮拜，師云：「昔日二祖三拜得髓，汝皮也不得。」士云：「一總不要。」師云：「禮拜底事又作麼生？」士無語，師云：「請去。」</p>
<p>僧睡虎參，師云：「還解哮吼麼？」僧云：「老和尚須照顧眉毛。」師云：「死底有什麼用處？」僧云：「和尚前不敢造次。」師云：「過去久矣。」僧云：「某甲罪過。」師云：「知過即得。」僧云：「是。」師大笑。</p>
<p>師落堂，公唯出云：「某甲正瞌睡，和尚落堂來作麼？」師云：「即今醒也未？」唯豎拳，師云：「不是。」唯擬議，師打云：「還未醒在。」師打知藏一棒，云：「者是賞你？罰你？」藏禮拜，云：「起動和尚。」師又打，云：「畢竟作麼生？」藏云：「猶嫌少在。」師連打云：「果然。」問悅眾：「你前日一棒作麼生？」悅便喝，師云：「再喝喝看。」悅又喝，師打云：「亂喝。」悅又喝，師云：「三喝四喝後，作麼生道？」悅云：「千喝萬喝，總是者喝。」師云：「你是個沒轉智底漢。」連棒打退。顧書記云：「你作麼生？」記云：「孟冬嚴寒，請和尚珍重。」師云：「老僧珍重，你畢竟作麼生道？」記推倒燭架便去，師云：「亂做。」直打出堂。</p>
<p>僧參，問：「多年摸取一件布衫，特請和尚安領。」師云：「快須脫卻。」</p>
<p>徐聖基問：「昔日僧問趙州：『萬法歸一，一歸何處？』州云：『我青州做領布衫，重七觔。』意旨如何？」師指手爐，云：「者個二錢半銀子買。」</p>
<p>師削草次，適眾請陞座，驀豎钁，云：「擔取去。」紹藏主一喝，師擲下钁頭，紹云：「只好住山。」師云：「未夢見在。」紹云：「和尚不得壓良為賤。」師云：「韓盧逐塊。」紹云：「放過和尚。」師云：「十二刻。」眾禮拜出。</p>
<p>居士參，問：「不是心，不是佛。」語未竟，師便喝，士禮拜，師便打。</p>
<p>師至京口，維揚兵憲杜子濂請相會。人事畢，杜問：「老和尚雪竇真實風光指點一二。」師云：「若論真實風光，老僧無開口處。」杜云：「此間金山與雪竇，是同？是別？」師指云：「請自看。」杜云：「還是雪竇好。」師云：「中流砥柱也少他不得。」杜怡然。師驀豎扇子，云：「喚作什麼？」杜云：「扇子。」師復豎拳，云：「喚作什麼？」杜云：「扇子。」師云：「錯。」杜云：「老和尚又作麼生？」師便喝。臨別，杜以贈院僧偈請看，師目之，打云：「居士也須喫三十棒。」杜云：「當得當得。」師笑且行，杜云：「另日還要親到鶴林。」師云：「不得忘卻。」杜唯唯。</p>
<p>杜過訪，茶次，問云：「弟子有兩種事與老和尚落草，得麼？」師云：「有甚事？」杜云：「二六時中作麼生管帶？」師云：「遇茶喫茶，遇飯喫飯。」杜云：「三十日到又作麼生？」師云：「明日是初一。」</p>
<p>又問：「昔維摩有病，十二菩薩俱來問疾。請問老和尚：畢竟是有病？無病？」師舉起藕云：「者藕我極喜喫，如今牙齒不濟，不喜他了。」杜云：「通身慶快。」</p>
<p>僧參，問：「久嚮和尚，如何是為人句？」師云：「你什麼處聞得？」僧云：「大善知識因甚借學人鼻孔出氣？」師云：「從來有些子。」</p>
</div>
<div class='div-other'><a id='mulu27' />
<p class='h1'>代語</p><p>法幢藏主答徑山費和尚五問，呈師，復請師答，師援筆答之。</p>
<p>問：「如水無筋，因甚長流不斷？」</p>
<p>師答：「為和尚高鑒如此。」</p>
<p>問：「鵬搏峰與<span class='corr'>雁</span>鳧峰相交，且道說個甚麼？」</p>
<p>師答：「不妨疑著。」</p>
<p>問：「佛祖公案如空中紙鷂，向什麼處收取索頭？」</p>
<p>師答：「便與麼去。」</p>
<p>問：「望江亭垂機，且道誰是知音？」</p>
<p>師答：「緊峭草鞋。」</p>
<p>問：「大冶飄風，未審作何形色？」</p>
<p>師答：「瞎。」又云：「好與三十棒。」</p>
<p>學人呈五問，請代語。</p>
<p>昔有官人入鎮州天王院，睹神像，因問院主：「此是何功德？」曰：「護國天王。」曰：「秪護此國？遍護餘國？」曰：「在秦為秦，在楚為楚。」曰：「臘月二十九日，打破鎮州城，天王向什麼處去？」院主無對。</p>
<p>師代云：「當面不識。」</p>
<p>昔有僧與童子上經了，令持經著函內，童子曰：「某甲念底著向那裏？」無對。</p>
<p>師代云：「好個伶俐童子。」</p>
<p>昔有僧到曹溪守衣缽，僧提起衣曰：「此是大庾嶺頭，提不起底。」曰：「為什麼在上座手裏？」無對。</p>
<p>師代云：「得來全不費工夫。」</p>
<p>泗洲塔頭侍者及時鎖門，有人問：「既是三界大師，為什麼被弟子鎖？」無對。</p>
<p>師代云：「憐兒不覺醜。」</p>
<p>南泉至莊所，莊主預備迎奉，泉曰：「老僧居常出入，不與人知，何得排辦如此？」主曰：「昨夜土地報道：『和尚今日來。』」泉曰：「王老師修行無力，被鬼神覷見。」侍者便問：「和尚是善知識，為甚被鬼神覷見？」泉曰：「土地前更著一分齋。」</p>
<p>師別云：「你還見老僧麼？」</p>
<p>謝時協居士以十問答語呈師，眾禪人請師代答。</p>
<p>問：「天地同根，萬物一體，為甚又有性相分別？」</p>
<p>師云：「錯。」</p>
<p>問：「人人本來是佛，為甚又有四生六道？」</p>
<p>師云：「一任承當。」</p>
<p>問：「悟後底人又云：『修證即不無，染污即不得。』如何是不染污底？」</p>
<p>師云：「汝是念言語漢。」</p>
<p>問：「天下善知識，覺後牧牛行，不知還有休息也無？」</p>
<p>師云：「不妨再問來。」</p>
<p>問：「儒書道：『智者過之，愚者不及。』如何是智愚不二處？」</p>
<p>師云：「領取者問。」</p>
<p>問：「致中和，天地位，萬物育，如何是中和之處？」</p>
<p>師云：「針錐不入。」</p>
<p>問：「易云：『體用一源，顯微無間。』不知如何理會？」</p>
<p>師云：「拄杖子在老僧手裏。」</p>
<p>問：「道云：『玄牝之門天地根。』不知何者是玄？」</p>
<p>師云：「踏著秤鎚硬似銕。」</p>
<p>問：「古人未出方丈，為甚莊上喫油餈？」</p>
<p>師云：「咬嚼幾時來？」</p>
<p>問：「文殊是七佛之師，為甚出女子定不得？」</p>
<p>師云：「好與三十棒。」</p>
</div>
<p class='juan'>雪竇石奇禪師語錄卷八<span class='note-inline'>(終)</span></p>
</div><!-- end of div[@id='body'] -->
</body></html>