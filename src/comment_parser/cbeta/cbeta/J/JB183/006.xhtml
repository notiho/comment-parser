<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu16' />
<p class='juan'>雪竇石奇禪師語錄卷第六</p><p class="byline">嗣法門人行正等編錄</p>
<div class='div-other'><a id='mulu17' />
<p class='h1'>興化普潤禪院語錄</p><p>師前於崇禎庚辰孟冬關期滿，賓吾魏司馬、鹿友吳司馬、太沖黎居士等請上堂。師拈香畢，僧問：「玄關把住，不容凡聖出頭，今朝八字打開，翻卻恒沙世界。正恁麼時，且道打開耶？把住耶？」師便打。進云：「今日<span class='corr'>已</span>行摩竭令，大千無處不稱尊。」師又打。進云：「恁麼則當陽無句呈師座，拂拂清風滿座前。」師復打，乃云：「立問立答，分主分賓，直須坐斷舌頭，爭容葛藤露布？向者裏水不洗水、金不博金，赤手提持，當陽顯示，要令人人洞徹生死根株、各各頓見本來面目，去住自由、縱橫無礙，如獅子遊行不求伴侶。所以道：隨處作主，遇緣即宗，法隨法行，法幢隨處建立。」驀豎拂，云：「大眾！者個是山僧拂子，且喚什麼作法幢？」遂放下，云：「還委悉麼？眼空宇宙渾無物，大座當軒孰敢窺？記得臨濟大師初住河北時，一日謂普化、克符二人道：『我欲於此建立黃檗宗旨，汝二人成褫我。』時二人珍重下去。三日後，普化卻上問云：『和尚三日前道什麼？』濟便拈棒打下。又三日，克符亦上問云：『和尚三日前打普化有甚事？』濟亦拈棒打下。大眾！秪如適纔者僧恁麼問，山僧恁麼打，且道與臨濟相去多少？眾中還有為山僧證明者麼？若有，山僧拄杖子兩手分付；若無，且向別處尋討。」</p>
<p>師於順治<span class='corr'>己</span>丑三月十八日重赴檀越請，到院，眾請陞座。師云：「入門個事，脫體全彰，佇思停機，千里萬里。更若踏步向前，眼孔定動，立問立答，正是依草附木精靈，豈堪持論？若向衲僧門下打殺千個萬個，有甚麼過？秪如今日山僧與眾位居士覿面相逢一句又作麼生道？相見又無事，不來還憶君。」</p>
<p>結夏上堂。僧問：「大開爐鞴，煆煉聖凡，出格人來如何？」師云：「且站一邊。」進云：「向上宗乘如何舉唱？」師云：「揭開頂門眼。」進云：「有問有答，賓主歷然。無問無答時如何？」師云：「速退。」進云：「信步踏翻空界月，大千無處不稱尊。」師打云：「者裏不得放過。」王紹箕問：「高峰枕子落地便悟去，枕子向高峰道個甚麼？高峰又悟個甚麼？」師便打。進云：「雖則和盤托出，未免眼裏生花。」師云：「腳跟下更與三十棒。」士禮拜。乃云：「我本山中人，還自山中住，今復來於此，只為舊賓主。所以道：賓則始終賓，主則始終主，賓主歷然，便恁麼去。道泰不傳天子令，行人盡唱太平歌。」復舉：「昔日興化道：『我逢人則不出，出則便為人。』三聖道：『我逢人則出，出則不為人。』」師云：「者兩個老漢，一人有餘處不足、一人不足處有餘，仔細檢點將來，各與三十拄杖。山僧與麼批判，且道是為人？不為人？具眼者試辨看。」</p>
<p>上堂，「佛法門中有疑、有信。疑也，山不是山、水不是水、僧不是僧、俗不是俗、見如不見、聞如不聞；信也，山是山、水是水、僧是僧、俗是俗。不疑不信，又作麼生？」良久，云：「今辰一會，應合知時。」</p>
<p>上堂。僧問：「賓主照用，秪為今時，格外玄機，請師直指。」師云：「今日不答話。」進云：「露柱與燈籠相見，又說個甚麼？」師云：「漆桶不快。」進云：「析栴檀片片皆香，碎珙璧塵塵是玉。」師云：「是玉也大奇。」乃云：「昨日上堂，今日陞座。青山白雲裏人只知青山白雲裏事、紅塵鬧市中人只知紅塵鬧市中事，青山白雲、紅塵鬧市，一時拈卻拄杖頭邊一句又如何道？行到水窮處，坐看雲起時。」</p>
<p>憫生上座請上堂。「三月昨朝過去，鬧市裏磕頭撞額；四月今日又來，百草邊全彰揭露。不來不去，鶯啼古木、花放園林，景物舒情、宗乘舉唱，髑髏常于世界，鼻孔摩觸家風，萬里神光頂後相。直下會去，日費斗金，初非分外；脫或未然，飲水也須防噎。」復舉：「黃龍示眾云：『有五種不易：第一、施者不易，第二、化者不易，第三、變生作熟不易，第四、端坐受供者不易，第五不易聻？』便下座。有僧問翠巖真：『第五不易者誰？』真云：『腦後見腮，莫與往來。』」師云：「是則是，猶有者個在。今日有人問：『第五不易者是誰？』但向伊道：『老僧隨例餐䭔子，也得三文買草鞋。』」卓拄杖，下座。</p>
<p>清空上座請上堂。「四月初三，眾信臨莚，山僧連日勞倦不能說，得拄杖子為汝指南。」遂豎拄杖，云：「見麼？」擊禪床，云：「聞麼？聞見了然，還有知恩報恩者麼？若有，拄杖子一期佛事功不浪施；若無，應須各生慚愧。何故？不見六祖大師道：『若能一念自知非，自<span class='corr'>己</span>靈光常顯現。』」一喝，擲拄杖下座。</p>
<p>鹽城眾信請陞座。「大盡三十日，小盡二十九，舉示甚現成，衲僧笑破口。」召大眾，云：「舉示現成，又笑個甚麼？山門連日有齋，能有幾人咬著？」</p>
<p>顧玄玉追慈，請上堂。「群芳<span class='corr'>已</span>謝，九夏時臨，覿面一機，原無變易。既無變易，生滅何來？所以道：生而無生，鏡裏之形；滅而無滅，水中之月。不是目前法，亦非目前事，當下悟去，便是文殊、普賢大人境界，觸處了然，道無不在。」喝一喝，云：「將此身心奉塵剎，是則名為報恩者。」</p>
<p>上堂，召大眾，云：「佛法要妙，一一天真、一一成現，不是安排攢湊得底，莫受人瞞好。眾中莫有眼辨手親、不受人瞞者麼？若有，東家杓柄長、西家杓柄短，七十三、八十四，一一無差。」</p>
<p>上堂。僧問：「四十九年不曾說，和尚陞座說甚麼？」師云：「今日人無昨日多。」進云：「一句了然超百億，泥牛哮吼露全機。」師便打，乃舉：「普化在城市裏道：『明頭來，明頭打；暗頭來，暗頭打；虛空裏來，虛空裏打；四方八面來，連架打。』臨濟聞之，令僧問云：『總不與麼來時如何？』化云：『明日大悲院裏有齋。』」師云：「普化與麼答話，雖則超今邁古，大似借他人之物為自<span class='corr'>己</span>用，若要塞斷衲僧咽喉則未得在。若問山僧：『總不與麼來時如何？』但向伊道：『谷谷孤。』復聽一頌：總不與麼來如何？但向伊云谷谷孤，雨過庭前苔蘚綠，平溪水滿長新荷。」</p>
<p>王紹箕居士請上堂。「一不得有，二不得無，放過一二，正在平途。向空劫<span class='corr'>已</span>前明得自<span class='corr'>己</span>，即今日用不隔絲頭，正好朝打三千、暮打三百，天高海闊，雲行鳥飛，腳尾腳頭，橫三豎四。者是山僧尋常行履，諸仁如何企及？古人云：『你有拄杖子，與你拄杖子；你無拄杖子，奪卻你拄杖子。』正是有力大人可以殺一切人、亦能活一切人。用則星飛火發，不用則海晏河清。正當恁麼時，用即是？不用即是？」</p>
<p>上堂。僧問：「棒喝交馳即不問，請師直指未問前。」師云：「海眾雲臻。」進云：「恁麼、不恁麼，一時坐斷時如何？」師云：「鳥飛毛落。」乃云：「昨日說、今日說、日日說、說無說，德山見人入門便棒、臨濟見人入門便喝，且道是何消息？」以拂子擊，云：「只為分明極，翻令所得遲。」</p>
<p>上堂，「一處是，處處是；一人是，人人是。且道是個甚麼？不是心、不是佛、不是物，不是又不是個甚麼？僧問雲門：『一言道盡時如何？』門云：『老僧在爾缽盂裏。』」師乃哨呵大笑，云：「大眾分明記取。」</p>
<p>太和上座請上堂，召大眾，云：「今日何似昨日？還委悉麼？三十棒快領出去，莫妨我下座。」</p>
<p>蒼玄上座同孟居士請上堂。「當陽一著，遍界不藏，信手拈來，清風滿目。見麼？見則攢花簇錦，不露鋒芒；不見則削跡吞聲，全無向背。見與不見拈了也，拄杖子[跳-兆+孛]跳上三十三天，觸著帝釋鼻孔，東海鯉魚打一棒，雨似盆傾。且道明甚麼邊事？若道得，拄杖子價增十倍；道不得，還歸依舊臥床頭，夜半拈來打老鼠。」</p>
<p>華國徐居士請上堂。僧問：「如何是世尊不說說？」師云：「耳聾也未？」「如何是迦葉不聞聞？」師云：「試念後句看。」進云：「見不超色、聞不出聲又如何？」師便打。進云：「總不與麼聻？」師復打。乃召大眾，以拂子擊香几，云：「人天眾前不得諱卻。所以道：覺即了，不施功，一切有為法不同，住相布施生天福，猶如仰箭射虛空。秪如不住相布施畢竟如何？」復擊香几，云：「但有路可上，更高人也行。」</p>
<p>檀越主黎太沖居士請上堂。「若論此事，山僧未出方丈時，便乃兩手分付了，豈待高陞法座，鼓舌搖唇又堪作甚麼？不見雪峰道：『望州亭與汝相見了，烏石嶺與汝相見了，僧堂前與汝相見了。』望州亭、烏石嶺相見且置，如何說僧堂前相見底道理？莫是擊動法鼓，大眾一時雲集麼？莫是坐立儼然，眼眼相看麼？莫是你面前是我、我面前是你，賓主歷然麼？若作與麼解，不惟錯過雪峰，亦乃錯過自<span class='corr'>己</span>。昔日世尊因地中見燃燈佛來，布髮掩泥，獻花於燃燈。燈約退大眾，於布髮處指云：『此一方地宜建梵剎。』眾中有一長者，持一莖草於世尊指處插云：『建梵剎<span class='corr'>已</span>竟。』看他古人一期佛事，洞古輝今，絲毫不間，者裏還信得及麼？若信得及，梵剎<span class='corr'>已</span>建，智慧門開，種種方便、種種功德、種種莊嚴、種種殊勝皆不離檀越居士一念心印，便與三世諸佛、遞代祖師、天下老和尚同一受用無二無別，修如是行、成如是事、滿如是願、獲如是福，無古無今、有終有始。猶如善財童子一彈指入彌勒樓閣，塵沙佛事一時證入，種種功德、種種殊勝，如帝網交光，互攝互入，重重無礙，一一融通，處處周遍，普令一切善、不善眾生皆發菩提之心、生希有想。然皆居士自心之常分，亦不假於他術。居士如是、山僧亦如是、現前大眾亦如是，於其中間不捨一法、不留一法，充塞太虛，無欠無餘。正當恁麼時，且道如何委悉？」擊拂子，云：「一毫端上通消息，遍界明明不覆藏。」</p>
<p>恒覺上座請上堂。「山僧福薄身多病，陞座明明強自持，道誼難辭恒老宿，當陽舉似知音知。大眾！且道知後又作麼生？你替不得我、我替不得你，各自歸堂喫茶去。」</p>
<p>蕭居士薦慈，請上堂。「今朝四月二十五，為報禪家莫莽鹵，綠水青山在目前，一一證明佛淨土。既然與麼，則無苦忻、無生滅，生滅既滅，寂滅現前。」卓拄杖，云：「入此寂滅境，證此寂滅樂。」復一卓，下座。</p>
<p>上堂。僧問：「如何是當陽一句？」師云：「頂門看取。」「如何是親切一句？」師云：「且領前話。」乃云：「五月初一，塺風透壁，山僧為爾諸禪露個消息。」拈起袈裟角，云：「休把將來胡亂搭，等閒沾著便生斑。」</p>
<p>端節上堂，「久晴不雨，一雨地濕，直下承當，何事不畢？便可以虛空為紙、須彌作筆，信手書個大吉，千妖萬怪遠遁他方，赤口白舌盡皆消滅。且道應時及節一句作麼生？熏風自南來，殿角生微涼。」</p>
<p>徐煥谷、沈逵楚居士請上堂。問答罷，乃云：「當人一著，不假絲毫依倚。孤迥迥，峭巍巍，極是現成。只如一問一答，動轉施為，皆自<span class='corr'>己</span>神通光明發現，自是諸人昧而不覺。雲門大師云：『聞聲悟道，見色明心。觀世音菩薩將錢買胡餅，放下手卻是饅頭。』且道是何消息？」遂以手合掌，云：「皈依佛、法、僧。」</p>
<p>上堂，舉：「風穴道：『若立一塵，家國興盛，野老顰蹙；不立一塵，家國喪亡，野老謳歌。』」師云：「秪如今日，野老盡其所有而來供養，又作麼生？」以拂子擊云：「要知此個真消息，末後殷勤味更長。」</p>
<p>解制上堂，「結夏來五十日了，諸人本分事作麼生？總饒直下承當得去，山僧敢保你未徹在。不見道：『言前薦得，猶為滯殼迷封；句下精通，未免觸途狂見。』」以拂子擊云：「敲骨打髓，抽釘拔楔，幾人到者裏吞吐不下，醍醐上味翻成毒藥？只如道：有時句到意不到、有時意到句不到，句能鏟意、意能鏟句，意句交馳，衲僧巴鼻。猶未踏著向上闕在。若有踏著底，便乃高肩拄杖，天下橫行；若無，且聽山僧自便。」</p>
</div>
<div class='div-other'><a id='mulu18' />
<p class='h1'>慈水香山禪寺語錄</p><p>師於庚寅春到寺，眾請上堂。僧問：「法源枯涸思甘雨，纔布慈雲一眾瞻。如何是祖道中興一句？」師云：「春風漸暖。」進云：「只如開山蘊良禪師道：『天上無彌勒，地下無彌勒。』未免言中有<span class='corr'>刺</span>、句裏藏機，如何是和尚直截為人一句？」師便打。乃云：「澹蕩春風二月天，山花似錦碧巖前，深深古寺今來到，端的無如鼻祖禪。前是山門佛殿，後是寢室法堂，當陽坐斷一句且置。」拈拄杖，云：「喚者個作什麼？」擊禪床，云：「但見皇風成一片，不知何處有封疆？」復舉：「前住蘊良禪師一日上堂，呵呵大笑，曰：『且道笑個甚麼？笑他鴻鵠沖天飛，烏龜水底逐魚兒，三個老婆六隻嬭，金剛背上爛如泥。阿呵呵！知不知？東村陳大期。參。』」師云：「諸禪德還知也無？知，乃今古一如，彼此無異；若不知，山僧今日也好一笑。且道笑個甚麼？笑他鴻鵠沖天飛，鷦鷯只一枝，都來好一笑，天地我蘧廬。阿呵呵！奈若何？」喝一喝，下座。</p>
<p>大悲誕日，上堂。僧問：「如何是香山境？」師云：「門前一溪水。」進云：「如何是境中人？」師云：「坐斷不知年。」進云：「恁麼則頭頭顯露，處處全彰。」師云：「頂[寧*頁]上作麼生？」僧喝，師便打。乃云：「南山雲、北山雨，春風無賴屋頭起，聞見明明個是誰？應須識取自家底。所以雲門大師云：『聞聲悟道，見色明心。觀世音菩薩將錢買胡餅，放下手卻是饅頭。』雖然恁麼話，大似嚼飯餧嬰孩。山僧則不然，聞聲豈悟道，見色不明心，證取三摩地，南無觀世音。」下座。</p>
<p>圓明上人請上堂。僧問：「某甲自遠趨風，和尚還受祝也無？」師云：「三千里外。」進云：「不因今日問，爭識法王機？」師打云：「是什麼機？」進云：「知恩者少，負恩者多。」師云：「果然。」乃云：「年年我生是今日，今日我生事可知？滿目桃花開笑口，宛然㘞地一聲時。」召大眾：「秪如父母未生<span class='corr'>已</span>前一句作麼生？」卓拄杖，云：「委悉麼？今朝二十五。」</p>
</div>
<div class='div-other'><a id='mulu19' />
<p class='h1'>永嘉頭陀山密印禪寺語錄</p><p>本寺請主法幢上座、孔謙居士等請上堂。問：「永嘉昔到曹溪尋師訪道，雪竇今來密印為法求人。一句當陽，請師開演。」師云：「總在者裏。」進云：「有一人<span class='corr'>已</span>辭雪竇，不在<span class='corr'>雁</span>宕途中；有一人既到頭陀，不離乳峰室內。請道是什麼人境界？」師云：「莫妄想。」僧一喝，師便打。乃云：「永嘉祖道場，法幢乃重建，宰護眾檀臨，山光映佛面。今日山僧來，普請看方便。」豎起拄杖，云：「大眾見不見？見則便與麼去，隨處作主，遇緣即宗。當年本山真覺大師到曹溪時，振錫三下，卓然而立，遂一宿而返，今朝不妨有個同參。若不見，山僧大似勞而無功，不見云宗師唱道：『譬如滄溟上，客獨泛蘭舟。月渚煙波，隨情放曠，欲拋香餌，為待長鯨。』即今還有麼？」遂卓拄杖，云：「三千劍客分明在，那許莊周致太平？」復卓拄杖，下座。</p>
<p>結制上堂。僧問：「以大圓覺為伽藍，個個全身在裏許，為甚麼又要結制？」師云：「為你不了。」進云：「無位真人長年不出戶，因甚佛眼覷不見？」師云：「莫怪老僧好。」問：「古剎重興，纔開爐鞴，秪如不受煆煉底人到來如何<span class='corr'>相</span>接？」師云：「你是頑石。」進云：「無位真人現在。」師便打，僧擬開口，師以拄杖擉退，乃云：「暮春好天氣，農種及時怍，道人家活計，疊足倚禪床。身心安居平等本際，以大圓覺為我伽藍，鳧脛自短、鶴脛自長。會，則途中受用；未會，作世諦商量。」一喝，下座。</p>
<p>法通寺西寺請上堂。僧問：「祖道重光，人天普集則不問，願聞提唱永嘉歌。」師云：「問取真覺大師。」進云：「恁麼則取不得、捨不得，不可得中只麼得。」師云：「不是他語。」</p>
<p>乃云：「夜來好雨，點點不落別處，且道落在甚麼處？若是識機，宜別休咎，眼親手辨的聞著便知落處，一處透、處處透，一法通、法法通。若總是聞如不聞、見如不見的，老僧也沒奈你何。」遂按拄杖，云：「還會麼？會則便會，切莫思量，思量難得。不見道：『黃帝失玄珠於赤水，使智索之而不得、使離朱索之而不得、使喫詬索之而不得，使罔象而得之。』雖然，直饒罔象得之、好與三十拄杖。且道罔象過在甚麼處？試辨看。」</p>
<p>樂清諸山請上堂。「佛祖家風，極是峭絕，要個具大信根、有大力量英俊衲僧堪為持論。所以古人道：『夫為禪客，如出塞將軍。你將得雲門半片胡餅來，我便與半個須彌山。若不如是，敢稱禪客？』山僧則不然，你將得半觔胡餅來，我便與八兩匾食。且道何故？」喝一喝，下座。</p>
<p>上堂，舉：「肅宗帝問忠國師云：『和尚百年後所需何物？』忠云：『與老僧造個無縫塔。』帝云：『請師塔樣。』忠云：『會麼？』帝云：『不會。』忠云：『我有付法弟子耽源卻諳此事，請詔問之。』五祖師翁拈云：『前面珍珠瑪瑙、後面瑪瑙珍珠，左邊觀音勢至、右邊普賢文殊，中間一道旛，被風吹著道：胡盧胡盧。』」師乃召大眾，云：「駑馬、良驥，遲速不同；刀斧、龍泉，利鈍有異。山僧不惜眉毛，為汝下個註腳。」攜拄杖下座。</p>
<p>瑞安永泉寺同平陽諸山請上堂。「方纔說戒，今又陞座。佛法重重，休云話墮。墮不墮，誰解顧？不是目前法，亦非目前事，且道是個甚麼？若也道得，三世諸佛、歷代祖師性命盡屬闍黎；若也道不得，有口只堪喫飯。」下座。</p>
<p>佛誕，王夔玉居士請上堂。「一二三四，五六七八，受戒羯磨，虛空迸裂。驚起拄杖[跳-兆+孛]跳，擉著優波離尊者鼻孔，通身是血。屈屈！釋迦老子年年受惡水潑，且道是誰之過？」喝一喝。</p>
<p>林文侯舉雄請上堂。「昨日浩浩地，今朝悄悄然，一般好時節，不必更尋玄。」召大眾，云：「不尋玄，也大奇，龍生金鳳子，衝破碧琉璃。」</p>
<p>解制上堂，「不拘佛制今朝事，拄杖隨拈豈大方？自怪一生無定力，從來熟處更難忘。」下座。</p>
</div>
<div class='div-other'><a id='mulu20' />
<p class='h1'>婁東南廣禪寺語錄</p>
<div class='div-other'><a id='mulu21' /><p>李固山護法請上堂。「老病只堪藏拙訥，深栖巖竇養衰殘，業緣債負來相逼，特地攜笻過杏山。眾中有為老僧道得轉身句者，不妨出眾相見。」僧問：「法幢六建，祖道中興，得旨歸根一句作麼生指示？」師云：「銀杏參天。」乃云：「古寺基荒久，門開樓閣新，大圓滿覺者，自在大心人。所謂『於一毫端現寶王剎，坐微塵裏轉大法輪』，豈是小根淺智者所能搆哉？不見世尊當時與賢於長者同行，以手指地云：『此處宜建一梵剎。』長者便於地上拈起一莖草，遂插云：『建梵剎<span class='corr'>已</span>竟。』看他長者與麼作用？與麼力量？與麼智慧？與麼容易？無他，只在當人自肯便了。今日太護法李固山同在筵眾信還知得麼？若知，無異無別、無彼無此，靈山一會，儼在目前。」擊拂子，下座。</p>
<p>上堂。僧問：「如何是南廣境？」師云：「石橋古寺。」進云：「如何是南廣人？」師云：「高著眼。」乃云：「月朔月望，月圓月缺，一句全提，萬機寢削。」卓拄杖，云：「看看，擲下來也。咄！」</p>
<p>上堂、「仲冬嚴寒，滴水點凍，河下舟楫不通，豈易舉動？廚庫無米少柴，眾禪和，休內訟，看他茅簷上鴟吻[跳-兆+孛]跳上天，法堂前露柱歡喜齊道。道個甚麼？不是一番寒徹骨，爭得梅花撲鼻香。」</p>
</div>
<div class='div-other'><a id='mulu22' />
<p class='h2'>囑徵清月西堂，時值五十。</p><p style="text-indent:0em" class="lg-abnormal"><div class='lg-row'>歷亂桃花候，清陽正是時，新新無上意，落落見真儀。觸處從緣入，隨機莫易施，道人行履事，珍重得相宜。</div>
</p></div></div>
<div class='div-other'><a id='mulu23' />
<p class='h1'>小參</p><p>冬夜小參，「來朝十五又冬至，兩序今晚請上堂，山僧赤手窮無物，一棒打來兩垛墻。所以道：冬至月頭賣被買牛，冬至月尾賣牛買被。衲僧鼻孔遼天，佛祖門風掃地。雪竇恁麼舉揚，也是欠錢遭罪。」</p>
<p>除夜小參，「臘月三十，萬事都畢，更問如何若何，大似胡餅裏討汁。」豎拄杖：「面赤不如語直。」</p>
<p>晚參，舉：「昔日龍門遠祖道：『汝等為我修造，我為汝說禪，我將金彈子換你們泥彈子。』應庵祖云：『若識得金彈子，便知泥彈子落處；若識得泥彈子，便知金彈子落處。』」師云：「大眾要識金彈子麼？」以拄杖右邊卓云：「者裏是。要識泥彈子麼？」以拄杖左邊卓云：「者裏是。還知麼？直饒你知得透頂透底去，正好來擔磚運木。何故？放過則不得。」拈拄杖，一時打散。</p>
<p>薦慈，請小參。「天空雲靜，水碧山明，岸柳鶯啼，花飛古木，總是顯發當人父母未生前一著，滿耳滿眼，無處不是，未嘗有一絲頭為隔為礙。皮下有血底聞恁麼道，直下領取，灼見生本不生、死本不死，不生不死處，釋迦老子著眼覷他不及，大悲千手提掇不起，當下坐斷，一念無為。者裏展過足來，向千聖頂[寧*頁]上行履，始有相應分。昔日夾山與定山同行，言話次，定山曰：『生死中無佛即無生死。』夾山曰：『生死中有佛即不迷生死。』二人互相不肯，同上見大梅。夾山舉問：『未審二人見處那個較親？』梅云：『一親一疏。』夾山復問：『那個親？』梅云：『且去，明日來。』明日夾山再上問，梅云：『親者不問，問者不親。』」師云：「大梅當日老婆太煞，不能斬斷二人葛藤，以致夾山後來道：『我當時在大梅失卻一隻眼。』先雪竇又云：『畢竟不知當時換得一隻眼。』大眾！秪如道失卻一隻眼、換得一隻眼，同別在甚麼處？若簡點得出，也許你具一隻眼；如簡點不出，山僧為你下個註腳。」乃云：「失卻一隻換一隻，今朝恰是四月一，智禪薦母來設齋，一日缽盂兩度濕。參。」</p>
<p>小參，「一度一年來，一度一年去，來去本無形，人自生虛計，虛計自不生，雪晴天地春。白雲三片四片，遠近徘徊；晴煙東起西起，欲停不停，便恁麼歇去，敢保猶未徹在。不見道：『動則形現；覺則冰生；不動不覺，死水裏平沉；既動既覺，又未免傷鋒犯手。』到者裏如何展演？」</p>
<p>小參，「大盡三十日，小盡二十九，今晚是除夕，面南看北斗。斗柄回春又首，大眾二時粥飯，終不借他人之。」</p>
<p>小參，舉：「五祖住太平時，上堂云：『太平不會禪，一向外邊走，臘月三十夜，贏得一張口。且道如何是太平日？』自云：『兩片皮也不識。』」師云：「五祖與麼賣弄口皮即得，要是衲僧受用則未在。山僧不恁麼，雪竇不會禪，一向家裏坐，臘月三十夜，分明成話墮。扯索底扯索、抬木底抬木，谷應山鳴，聲光轆轆。呵呵呵！夜深山寺暖烘烘，個個寮房一爐火。」</p>
<p>小參，「臘月三十夜，一年<span class='corr'>已</span>盡頭，看看正是結交頭，不是冤家不聚頭。無別頭，火爐頭，撞見傅大士，空手把鋤頭，步行騎水牛。阿呵呵！只是尋常那一頭。」一喝。</p>
<p>除夜小參。僧問：「烹露地白牛分歲，未審甚麼人喫？」師云：「無面目人。」進云：「和尚喫得否？」師便打，乃云：「大年三十夜，事事俱放下，只盞琉璃燈，圓明空裏挂。」喚侍者：「快放下。且道放下後又作麼生？」召大眾：「請去做夜課。」便下座。</p>
<p>小參，「一年忽又終，光陰如電過，珍重參玄人，時中莫懶墮。懶墮若生心，廢器成無補，佛法不關心，禪誦生冤禍。處處好躲根，勤喫不勤做，逢人便扯皮，那管傍觀惡？慚媿些子無，鬼神背地吐，老病忽臨頭，手腳忙無措。死去見閻老，要把飯錢討，從頭打筭來，爾將何抵倒？銕棒打鬼骨，沸湯請洗澡，若痛不可當，纔想老僧道：『我今向汝言，切莫打之遶，直下自家看，頂門日杲杲。』瞥爾肯承當，更不可草草。」</p>
<p>晚參，「尋常喫茶，山僧未嘗不說話。今晚說話，便喚是茶話。茶話、說話，初無有二，唯人妄計執著，故有差殊。所以尋常日用中，法法頭頭總是觸途成滯，那裏得自在去？大眾不可道山僧尋常二六時內並不為我們說佛、說法、說禪、說道，又不教我們參話頭、做工夫、如何若何，總拈一條拄杖，是也打、不是也打，不喊便罵，要我們挑柴擔米、運土搬磚，不顧我們通身汗雨。親近善知識著甚要緊？今晚居士設茶供眾，畢竟為我們說禪、道佛法奇言妙句，令我們有個會處解處，一夏以來誠不空過。若作與麼見解，莫道喫他果子，便是水也消不得。不見德山道：『我宗無語句，亦無一法與人』麼？山僧豈肯開著兩片皮、鼓些粥飯氣，埋沒汝等、塗汝汝等、輕欺汝等？然又不可道：『既無言句，又無一法，便無佛、無祖，無因、無果，無是、無非。』一向無將去者，便是永嘉大師道底：豁達空，撥因果，莽莽蕩蕩招殃禍。大可怖畏。又不可聞山僧與麼道，便乃休去歇去，一念萬年去、萬年一念去，抱個死話頭，等個會處，喚作黑山下鬼窟裏，是守古墓底魂靈，直到驢年去未得究竟在。既然，畢竟如何向你們道？山僧者裏也無畢竟、亦無無畢竟，若是個英靈漢子，與麼、不與麼纔閒舉著，剔起便行，略較些子。不然，山僧再舉個古人公案向你們聽：昔日趙州和尚問一僧云：『曾到此間麼？』僧云：『曾到。』州云：『喫茶去。』又問一僧：『曾到此間麼？』僧云：『未曾到。』州云：『喫茶去。』院主便問：『和尚為什麼曾到喫茶去、未到亦喫茶去？』州便喚院主，主應諾，州云：『喫茶去。』你看他古人何等直截為人，人自不會，錯過善知識，善知識何曾孤負汝來？」遂擊拂子，云：「還會麼？山僧為汝頌出：曾到喫茶去，未到喫茶去，院主自不會，卻來討鈍置。如何是不鈍置的？」高聲喚云：「大眾喫茶去。」便起。</p>
</div>
<p class='juan'>雪竇石奇禪師語錄卷六<span class='note-inline'>(終)</span></p>
</div><!-- end of div[@id='body'] -->
</body></html>