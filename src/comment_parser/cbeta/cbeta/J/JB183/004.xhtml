<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu14' />
<p class='juan'>雪竇石奇禪師語錄卷第四</p><p class="byline">嗣法門人行正等編錄</p><p>辛卯冬，重建大佛殿，海憲王公、協鎮張公、邑侯夏公入山請上堂。問話畢，乃云：「祖席荒來久，俄然以復新，叨承檀護力，扶起破砂盆。今日各位宰官台駕入山，作大佛事，命山僧陞座，舉揚大事因緣，誠不忘靈山付囑。昔我世尊於雪山夜睹明星，云：『奇哉！一切眾生具有如來智慧德相。』即今雪竇山中，日輪卓午，豎立大雄寶殿，群賢畢集，旌旆森嚴，僧俗交參，人天共見。正與麼時，還有證得者麼？若是利根種智、大解脫性，一聞一切聞、一見一切見、一了一切了、一證一切證，則人人具足、個個獨尊，與釋迦老子同體受用，無二無別。所謂『寶王剎現於毫端，大法輪微塵坐轉』，見麼？大道體寬無向背，當陽直截大家看。」擲拄杖，下座。</p>
<p>春朝上堂，「臘月二十五，春到山門左，四大天王驀頭撞見，便高聲問云：『春哥！春哥！你今年與麼蚤來作麼？』報道：『雪竇祖庭昨朝豎立大佛殿而來慶賀。』即便揖進佛殿中央，倒地三拜，直得和氣騰騰，克滿僧堂、方丈，洎及各寮廚庫，人人滿面春風歡喜無限，土地伽藍不覺足蹈手舞。老僧到此亦不免隨例歡喜，唱個囉囉哩哩囉囉。好大哥！扯索去。」</p>
<p>古燕遊宦張調鼎居士入山，請上堂。舉：「睦州和尚問一居士：『先輩治何經論？』士云：『易經。』州曰：『易中道：「百姓日用而不知。」不知個甚麼？』士云：『不知其道。』州云：『作麼生是道？』士無語。州云：『果然不知。』」師云：「可惜者居士，蹉過睦州。聽取山僧一頌：道在尋常日用中，不知知也體玲瓏，分明一味無多子，變換調羹手不同。」</p>
<p>解制上堂，「十月十五正月半，九十日期虛打筭，威音那畔本現前，鼻直眼橫誰解看？若得徹去，不妨孤峰頂上盤結草庵的一任盤結草庵、十字街頭縱橫遊戲的一任縱橫遊戲，壁立萬仞、帶水拖泥總非分外；脫或未然，三十年後不得辜負老僧。」</p>
<p>上堂，「二月十五，春寒山塢，風兮鳴條，雨兮破土。釋迦老子遍現色身，文殊普賢觸處顯露，達磨西來，不立文字，直指人心，見性成佛，有何所補？」召眾云：「會麼？唵折唎主唎準提莎婆訶。」</p>
<p>剃染，陞座。「景際清和候，紅稀綠暗時，一般好消息，能有幾人知？苟時節未至、心地不明，業識茫茫，無本可據。且道即今是什麼時節？」彈指云：「會麼？彈指圓成八萬門，一超直入如來地。」</p>
<p>佛誕，妙瑞庵主請陞座。「一二三四五六七八，毘藍園裏降生時，春風滿地花狼籍。休狼籍，雲門一棒打殺與狗子喫，貴圖天下太平，曲不藏直。」復舉：「當時歸宗會裏有一僧，夜半忽然叫云：『我悟也，我悟也。』旁僧問云：『你悟個甚麼？』答云：『師姑原是女人做。』者僧悟去，雖則是個老婆禪，也須是個人始得。山僧有一頌：師姑原是女人做，覿面何曾有回互？明明恰是老婆禪，悟去不妨稱獨步。」下座。</p>
<p>上堂，「不是心、不是佛、不是物，甚是現成？恁麼也得、不恁麼也得，恁麼、不恁麼總得，有甚隔礙？便與麼去，如龍得水、似虎靠山，直透萬重關，不住青霄外。雖然，更須知有棒喝交參、主賓互換、照用同時一著；不然，只知事逐眼前過，不覺老從頭上來。」卓拄杖。</p>
<p>普濟禪寺大佛開光，趙瑞芝請就寺陞座。問答罷，乃召眾云：「當陽坐斷，過去、未來、現在甚處安排？覿面全彰，法身、報身、化身莊嚴相好。一一騎聲蓋色，塵塵耀古騰今，正眼洞明，十虛融暢，全機獨運，八表昇平，出沒縱橫，卷舒無礙，直得闞湖水滿，人人洪注福源。古寺維新，比戶光分祥瑞，可以集眾善、可以滅諸殃、可以報君親、可以安家國，全憑者段威光，不在別處流轉。且道在甚麼處？」遂云：「行滿功圓明個事，通身佛眼應時開。」</p>
<p>尼九如薦子行直，請陞座。「人生人死人皆委，誰死誰生誰解知？今日山僧明指示，虛空撫掌笑嘻嘻。」召大眾，云：「你道他笑個甚麼？笑世間有等人，日用癡愛，執著情想，分別人我親疏、境緣好醜，處處留滯，隨情造業、隨業受報，以致生死、死生無有停止。」驀一喝，云：「被山僧一喝，直得虛空粉碎、大地平沉，乃至地獄、天宮，一切罪相、業相、生相、死相悉皆冰釋，如日融霜。且道其中人又在甚麼處安身立命？」以拂子左右拂，下座。</p>
<p>大悲誕日，錢則之居士預為母五旬壽請上堂。「觀音誕辰是今日，三月十九道人生，法身普應應無別，只個圓通不二門。所以道：應以佛身得度者，即現佛身而為說法；應以菩薩身得度者，即現菩薩身而為說法；應以比丘、比丘尼身得度者，即現比丘、比丘尼身而為說法；應以居士、婦女……乃至人與非人，悉皆現之而為說法。大眾！即今居士，婦女身現，且道老僧為他說個甚麼法即得？呵呵！不可教壞人家男女。」以拄杖一卓，下座。</p>
<p>永嘉法幢上座自頭陀來參，請上堂。問：「千里遠來本為<span class='corr'>己</span>躬大事，一朝啟請卻無半字堪提。未審應時及節一句，和尚作麼生道？」師云：「看腳下。」進云：「棒頭取證，豈是男兒？喝下承當，未為好手。離卻棒喝，請道一句。」師云：「禮拜了退。」問：「掀翻四海求知<span class='corr'>己</span>，得造山中話舊翁。如何是賓？」師云：「闍黎。」「如何是主？」師云：「老僧。」進云：「賓主相見時如何？」師云：「退去。」進云：「涼風處處通消息，拄杖頭邊白汗流。」師便打，僧喝，師復打。問：「世尊拈花，一場出醜；達磨西來，眼裏添沙。和尚今日將甚麼指示？」師云：「你因甚亂道？」僧喝，師便打，乃云：「智鑑當軒，本無向背，靈機在掌，寂而無痕，寬若太虛，明同杲日。把住，則乾坤暗黑，日月無光；放行，則普天匝地，七橫八縱。恁麼也得、不恁麼也得，有時一句如踞地獅子、有時一句如金剛王寶劍、有時一句坐斷舌頭、有時一句隨波逐浪。會，則途中受用，如龍得水、似虎靠山；未會，則世諦流布，猶如羝羊觸籓。然只要個獨脫底英靈，腳跟下不帶枝葉，赤體條條便與麼擔荷去，羅籠不住、呼喚不回，十字街頭縱橫垂手，自然轉換落落地，至於結角淆訛處，著著亦自有出身之機。若是情存意想，滯句承言，動則喪身失命。所以道：垂鉤四海只釣獰龍，格外玄機為尋知識。眾中還有恁麼底麼？出頭天外看，須是我般人。」</p>
<p>受張孝廉客卿為僧，陞座。「六月十九，人謂圓通大士成道，耳聞不及眼見。今有大心之士祝髮披緇，眼見不及耳聞。」召大眾，云：「秪如聞、見二俱不及一句又如何通信？」卓拄杖云：「相逢莫道休官少，林下今朝又一人。」</p>
<p>天童密老和尚十週拈香，「巴陵三轉語，楊岐生捏怪，雪竇一炷香，轉身禮三拜，不圖報德酬恩，只要全身遠害。」便插香。</p>
<p>慧修上人請上堂。豎拂子，云：「只者是明杲杲觸處洞然，何所不了？世尊纔生下來，便以手指天地，行七步，顧四方，口喃喃地，無非是驚蛇打草。所以道：秋江清淺時，白露和煙島，良哉觀世音，全身入荒草。大眾！秪如行普賢行願，赤腳蓬頭，帶水拖泥，巴鼻又誰討？」擊拂子，云：「不是苦心人不知。」</p>
<p>上堂。舉：「臨濟大師問黃檗的的大義，三度被打，不知落處。及至高安見大愚，愚問：『甚處來？』云：『黃檗來。』愚云：『黃檗有何言句？』濟云：『某三度問佛法的的大義，三度被打，不知過在甚處？』愚云：『黃檗與麼老婆心切，為汝得<span class='corr'>徹</span>困，猶向者裏問有過無過？』濟聞，忽然大悟，云：『原來佛法無多子。』」師云：「者老漢夢方得醒，既云：『佛法無多子。』極是易事，為甚喫他六十痛棒？雪竇今朝路見不平，要為他雪屈。」復云：「仔細思量，好事不如無。」便下座。</p>
<p>心月上人請上堂。舉：「槃山示眾云：『心月孤懸，光吞萬象，光非照境，境亦非存。光境俱忘，復是何物？』洞山又道：『光境未忘，復是何物？』者兩個老漢，一人解收不解放、一人解放不解收，大似徐六擔板各見一邊，仔細看來，有甚好光境？若要扶豎從上來事，各喫二十拄杖。」召大眾：「秪如收放俱解底來，據山僧亦與二十拄杖，諸方善知識又不知作何商量。試為一頌：心月明明在目前，光吞萬象獨娟娟，拈來拄杖當頭楔，幾個男兒血濺天？」卓拄杖。</p>
<p>上堂，「一之日，寒風急，寸絲不挂底即乃頂門裂，裂裂現出三頭六臂，把主風神一摑，直得須彌山倒地，無數英俊[跳-兆+孛]跳禪和被他壓死，不能轉身吐氣，直待春雷起蟄，驀地叫云：『屈屈屈。』堪述絕後再甦，真欺不得。」一喝。</p>
<p>無凡上座為母難日請上堂。問：「四十八年前此日，未出母胎事若何？」師云：「即今看取。」進云：「蒙師指出孃生路，為報劬勞罔極恩。」師云：「也難得。」乃舉：「昔日龐蘊居士參石頭，問云：『不與萬法為侶者是什麼人？』石頭即以手掩其口，蘊便有省。後又問馬大師，大師云：『待汝一口吸盡西江水即向汝道。』蘊於言下大悟，頓領玄旨。者漢雖然一期大驚小怪，險些坐在死水裏，有甚用處？若向石頭掩口處徹去，一腳到底，便是百億須彌、無邊香水海總在一毫端上，要拈便拈、要置便置。拈起也，須彌岌峇，海水波騰；放下也，涓滴全無，管教盡底。豈止吸盡西江水而<span class='corr'>已</span>？具眼者應須自看。」</p>
<p>上堂，「適來喫粥未完，侍者來催上堂，卒急打點不及，且歸暖室商量。」便下座。</p>
<p>法幢藏主請上堂。問：「不是安名周甲，亦非坐定生辰，欲酬深恩於母難，請師大轉夫法輪。」師云：「日輪正當午。」進云：「恁麼則九族生天猶寐語，為親齋得一員僧？」師云：「匝匝清風滿座筵。」乃云：「今日是法上座六旬誕辰，請山僧陞座說法。然山僧有何法可說？記得祖師道：『我說法要，譬如天澤，汝緣合故，當見其道。』即今眼眼相看、心心相知，豈不是緣合？且道又作麼見？試聽一頌：門前案山子，今古長如然，惟有千尺松，靈鶴巢其巔。」卓拄杖，下座。</p>
<p>法幢上座誕後二日，迺子齊鈇、齊鐸設供，兼資贈母趙淑人、生母周氏，暨密印監院曇朗、門士陶岸生等請上堂。鈇、鐸同出禮拜，鈇問：「承聞為親齋得一員僧，未審是和尚？是父親？是大眾？」師云：「總在者裏。」鐸云：「和尚和盤托出。」師云：「好個消息。」鐸云：「父母深恩如何報得？」師云：「將此身心奉塵剎。」鈇云：「恁麼則個個胸流千丈瀑，人人壁立妙高峰。」師云：「天上是，地下是。」同禮拜退。岸生居士問：「叢林代廢、代興，青山今古依然。未建叢林時，兩條柱腳在甚麼處？」師云：「者消息從那裏得來？」乃云：「當人一著，其大無外、其小無內，萬象森羅，無向、無背。千古萬古長悠悠，曠劫來今若為對？若也於斯擔荷得去，不妨在天同天、在地同地，以此為忠、為孝，為武、為文，為王室股肱、為法門城塹，不忘付囑，乘大願輪，令佛法久住人間，恩無不報，揭祖燈明，未來際福無不臻。雖有如是奇特，若到雪竇門下，好與他三十拄杖。何故？有功必賞。」</p>
<p>上堂，值內翰陶岸生、及何元發、林威侯、集侯辭行，師云：「今朝雲霧許誰知？留得台星滿座時，試看白雲嶺頭上，送行還欲待遲遲。」</p>
<p>解制上堂。幢藏主問：「盡乾坤是個解脫場，不知結個甚麼？解個甚麼？」師云：「摸取腳跟。」進云：「恁麼則時至竹栖乳竇鳳，春來雷躍隱潭龍？」師云：「老僧不聞、不見。」進云：「且喜和尚鐵枷今日一併脫卻。」師云：「放汝三十棒。」進云：「孟春猶寒，伏惟珍重。」師便打，乃云：「春山岑寂，百鳥和鳴，日照天晴，光華滿目。不逐四時遷謝，百草頭上全彰，能隨七縱八橫，何妨打開布袋？」拈拄杖，云：「你有拄杖子，我與你拄杖子；你無拄杖子，我奪卻你拄杖子。又作麼生會？」一喝，下座。</p>
<p>覺空上人同何性壽請上堂。「山寺春明，物情踊躍，無位真人觸處彰，端的不知誰撞著？忽撞著，是何物？」一喝，云：「莫錯，莫錯。」</p>
<p>弘傳上人領陳養源請上堂。「祖師心印，萬物昭回，古佛家風，春雲片段。禪和家長連床上有粥有飯，開單展缽、把箸拈匙，還相應也未？」以拄杖擊香几，云：「若未相應，時光容易過，白卻少年頭。」</p>
<p>上堂，「今日風頭太冷，寒毛卓豎，普告諸禪，切記切記。切記甚麼？齋粥二時，不得忘卻匙箸。」</p>
<p>性可禪人請上堂。「一即一切、一切即一，春夏秋冬、生住異滅、少壯促齡。」驀豎拂，云：「總向者裏流出。禪和家都是要參禪學道、明心見性，且問汝喚什麼是禪？什麼是道？什麼是心？什麼是性？還明也未？還見也未？」擊拂子，云：「不得春風花不開，花開又被風吹落。」一喝，下座。</p>
<p>興化吳相國鹿友居士送法衣，黎太沖、吳北海二居士修供，請上堂。「春山疊亂青，春水漾虛碧，寥寥天地間，獨立望何極？」召大眾，云：「古人與麼道，還有知他落處者麼？若有，所謂古今一致，千里同風；若也未然，聽取山僧一頌。」舉袈裟，云：「楚陽山水秀如此，伊人宛在彼一方，更有靈山付囑者，袈裟遠惠覺花香。」一喝，下座。</p>
<p>東甌余孔謙居士請上堂。舉：「臨濟一日與普化在施主家齋，濟云：『毛吞巨海，芥納須彌，為復是神通妙用？為是法爾如然？』化便踢倒飯床。濟云：『得即得，太麤生。』化云：『者裏什麼所在，說麤、說細？』至明日，又去一家齋。濟云：『今日供養何似昨日？』化又踢倒飯床。濟云：『得即得，太麤生。』化云：『瞎漢！佛法說什麼麤細？』」師云：「者兩個老古錐，一期做處，直是驚群動眾，氣宇如王。雖然，猶有佛法在。大眾！秪如無佛法一句作麼生？試道看。若道得，如龍得水、似虎靠山，豈不為快？忽有個衲僧出來問：『老和尚還道得麼？』山僧向他云：『今日供養主是東甌人。』」</p>
<p>誕日，協臺行頓張公入山送法衣修供，請上堂。僧問：「無量壽佛示現受生，百萬人天如何祝慶？」師云：「盡在目前。」進云：「和尚自道，如此親切。」師云：「你又作麼生？」進云：「某甲禮拜去也。」師云：「磕破鼻孔。」問：「道本無生即不問，今朝降誕事如何？」師云：「莫謗老僧。」進云：「棒喝交馳，人天慶祝，猶是功勛邊事，只如威音那畔大人相作麼生現？」師云：「老僧不打汝。」問：「瞿曇出脅，不向他家借路。我師降誕，畢竟如何示人？」師云：「拔出腦後箭。」進云：「恁麼則恩大難酬。」師云：「放汝三十棒。」進云：「今日護法到山，和尚作麼酬對？」師云：「又被風吹別調中。」問：「臨濟四喝。」一喝，云：「者一喝是甚麼？」師云：「野犴鳴。」尼問：「六十年前、六十年後事即不問，正當祝壽一句作麼生？」師云：「向前來與汝道。」尼喝，師云：「再喝看。」進云：「今日且放過。」師云：「亂做。」尼一喝，禮拜云：「高山流水深深意，自有知音笑點頭。」師噓噓。又，尼出，喝云：「者老漢大似裝模做樣。」師云：「老漢被你一喝。」進云：「親切一句，分付阿誰？」師云：「念將來。」進云：「蒼天蒼天。」師呵呵。進云：「今日問話不著便。」歸眾。乃云：「青山白雲裏，檀越頻來到，祖席<span class='corr'>已</span>蒙光，更念及衰老。惠我僧伽黎，福田明了了。今日命陞座，舉揚佛祖道，慚無一字言，惟看山水好。瀑飛千丈石，松鳴萬樹老，殿閣斬然新，丈六一莖草。」卓拄杖，下座。</p>
<p>妙瑞庵主請上堂。「祖師心印，大地文章，衲子家風，一塵不立。缽裏飯，桶裏水，日用現前；頭上天，腳下地，阿誰離得？秖貴直下知歸，自然風行草偃。」一喝，云：「還有不受惡水潑者麼？有即也大奇。」</p>
<p>嘉定無等禪宿，同眾居士請上堂。「一花開，天下春，森羅萬象只般新，撞著道伴交肩過，看來原是舊時人。莫費力，且休尋，丈夫立地便成佛，惟人自肯乃方親。」下座。</p>
<p>虞山賓化禪人領眾信請上堂。「三月初一，天空地闊，大道只在目前，狂心何不便歇？若歇也，拂袖便行，歸家穩坐，那管釋迦、彌勒？若未歇，一任南天台、北五臺，東拋西擲，卻怪老僧不得。」</p>
<p>雲間吳萃凡居士請上堂。「青山滿目，不晦時機，一鑒晴空，千差洞徹，所以佛法門中有縱、有奪。其縱也，處處綠楊堪繫馬，家家門首透長安；其奪也，乾坤坐斷，惟我獨尊。秖如不縱不奪又作麼生？」卓拄杖，云：「自是不歸歸便得，五湖煙景有誰爭？」</p>
<p>因眾禪人托缽，陞座。僧問：「去年窮，未是窮；今年窮，始是窮。請道是甚麼人境界？」師云：「老僧到者裏無下手處。」進云：「去年窮，猶有卓錐之地；今年窮，錐也無。」師云：「穿卻鼻孔。」乃云：「常年結冬頗頗過，今歲冬期過卻難。山田高低旱夏荒，蚤禾晚禾不上倉，大雪盈庭堆尺許，兀坐禪床冷相倚。山門檀信杳無來，一日空腸轉幾迴，開了大門七件事，所需不過米為貴。住山有柴徒有水，柴水如何飽饑餒？無米飯，不濕羹，有誰能做得人吞？老僧隱隱冷肚疼，肚疼如何說向君？幸爾思量個轉身，效學祗園會上人，著衣持缽入城去，七佛儀式應不替，次第乞<span class='corr'>已</span>還本處，洗足敷坐為活計。釋迦老子既行先，今我兒孫豈不然？出門大道直如弦，矩步規行驀直前，撞著道伴交肩過，賓主相逢休話墮，化得知音來報我，老僧為爾重按過。呵呵！設有個禪和兒出來道：『既然與麼，老和尚為甚不去？』咄！豈不聞祖父從來不出門？」</p>
<p>上堂，「今朝十月半，結制舊公案，不必老僧言，普請著眼看。還見麼？見則頭上安頭，不見則當面蹉過。教中道：『見見之時，見非是見，見猶離見，見不能及。』咄！釋迦老子心肝一時粉碎，山僧一喝盡力為他，也只圓得一半，那一半留與諸仁。」復一喝，下座。</p>
<p>長至，虞本實祈嗣請上堂。僧問：「如何是父母未生前本來底佛？」師云：「本來無佛。」進云：「面前是甚麼？」師云：「你自會取。」乃云：「冬至一陽生，大地人皆道，惟獨有心者，能向可中討。所以謂：天得一以清；地得一以寧；聖人得一以治；天下百姓得一，歡心悅意，受用現成。雖然，向上更有一著在。如何是向上一著？逢人但與麼舉。」</p>
<p>上堂，「臘月天，寒凜冽，金剛腦後三觔銕，道人活計直如然，須是一番寒徹骨。寒徹骨，莫驚惶，試看梅花撲鼻香。」</p>
<p>善修上人領眾信請上堂。「正月二十一，雨下地上溼，佛法遍天下，時人總不識。若也識，便休歇，活潑潑，受用通身，不須外覓，直下坐斷聖凡舌頭，是非杳絕，生死去來迥超出；若不識，善修上人等也須自著力。」喝一喝。</p>
<p>長至上堂，「初陽纔動，萬彙萌新，物我無殊，衲僧意氣。所以道：天得一以清；地得一以寧；拄杖子得一，東西十萬、南北八千、四維上下，謦欬一聲，無處不到。山僧到此退身有分。且道為甚麼？霜華兩鬢茆簷白，數樹晴梅香老庵。」卓拄杖，下座。</p>
<p>上堂。僧不二問：「百年三萬六千日，翻覆原來是者漢。敢問者漢在甚麼處？」師云：「不二。」進云：「如何是一喝不作一喝用？」師云：「喫棒別時來。」乃云：「仲冬十五，嚴寒無措，兩序執事定要老僧陞座。何苦何苦？既然與麼，不如大家去擔瓦挑土。」</p>
<p>元旦上堂。僧問：「龍象蹴踏即不問，當陽一句請師宣。」師云：「照顧頂門。」進云：「恁麼則人人鼻孔撩大，個個腳跟點地。」師云：「仔細著。」乃云：「逢新送舊，遇物爭先，今朝歲旦，人人又添一年。秖如長者長法身、短者短法身，牙齒一具骨，耳朵兩片皮，鼻子面門居，眉毛眼睛上，不能移易一絲毫，者一年又添在甚麼處？」以手作策眉勢，云：「還會麼？眉毛罅裏藏春色，鼻孔撩天意氣多。」下座。</p>
<p>元宵，解制上堂。「新正月半，燈光零亂，觸處洞然，急著眼看。」遂豎拄杖，云：「看看，過去燈明如來在山僧拄杖頭上一期賣弄，傍若無人，口喃喃道：『我乃放大光明，遍照三千大千世界，無有一人見我本光來處，秖有娑婆世界東震旦國雪竇山裏禪和子見得些子光影。今朝便要肩橫拄杖，闊步大方，七縱八橫，隨意放曠。』咄！被山僧一喝，正要問他本光的來處，便向拄杖頭上隱隱退去。」擲拄杖，云：「是汝諸仁還見麼？見之不取，思之千里。」便下座。</p>
<p>法幢上座請上堂。僧問：「世尊初生云云，雲門為甚麼要一棒打殺？」師云：「乘虛接響。」乃云：「二月二十五，韸韸擊法鼓，謂是我生辰，特地請陞座。」召大眾：「即今座<span class='corr'>已</span>陞，更要老僧說個甚麼？呵呵！大家共展摩霄翅，莫效啾啾只一枝。」</p>
<p>古鑑禪德請上堂。僧問：「靈苗花艷，瑞穎珠垂，野父忘功，白牛露地。正與麼時如何？」師云：「腳下草漫漫。」進云：「果日一輪光不借，清波無處不含輝。」師云：「匝地清風嘯不休。」進云：「謝師答話。」師云：「識甚好惡？」僧喝，師便打，乃云：「長夏熏風殿閣涼，山家活計日尋常，雖然一等尋常事，也要諸仁肯自強。是則是，雲門大師道：『盡乾坤大地無纖毫過患。』猶為轉句，不見一法始是半提，更須知有向上全提時節。還知麼？山僧拄杖，長七尺五，是汝諸人底，不知長多少？」一喝，云：「切忌錯舉。」</p>

<p class='juan'>雪竇石奇禪師語錄卷四<span class='note-inline'>(終)</span></p></div>
</div><!-- end of div[@id='body'] -->
</body></html>