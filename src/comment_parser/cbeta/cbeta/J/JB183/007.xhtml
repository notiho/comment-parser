<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu24' />
<p class='juan'>雪竇石奇禪師語錄卷第七</p><p class="byline">嗣法門人行正等編錄</p>
<div class='div-other'><a id='mulu25' />
<p class='h1'>機緣上</p><p>僧問：「沒奈何時如何？」師云：「山僧更沒奈何。」云：「爭奈目前何？」師云：「目前是甚麼？」云：「推不向前，約不退後。」師云：「何不禮拜？」僧禮拜，師便打。</p>
<p>僧問：「東山水上行，意旨如何？」師云：「喫茶不暇答話。」云：「畢竟如何？」師以拄杖拄云：「東山水上行，你為甚不行？」直拄出方丈。</p>
<p>僧問：「演唱宗乘，須具殺活縱奪。敢問如何是殺？」師舉右腳示之。「如何是活？」師舉左腳示之。「如何是縱？」師亦以右腳示之。「如何是奪？」師復以左腳示之。僧擬進語，師喝。僧云：「殺活縱奪<span class='corr'>已</span>觀拈出，孟春猶寒是何宗旨？」師云：「站過一邊。」僧云：「即此一語，殺耶？活耶？縱耶？奪耶？」師云：「截斷舌頭。」</p>
<p>問：「特來呈舊面時如何？」師云：「多少大？」僧喝，師云：「再喝看。」僧無語，師云：「弄虛頭漢。」</p>
<p>問：「新歲<span class='corr'>已</span>臨，舊歲何往？」師默然。云：「不涉新舊，更請宣揚。」師云：「禮拜了退。」云：「新舊<span class='corr'>已</span>蒙師指示，中興古剎事如何？」師云：「來朝看取。」</p>
<p>問：「某甲暫別和尚，意旨如何？」師云：「快走。」云：「有人問雪竇佛法，如何秪對？」師云：「莫謗山僧。」</p>
<p>問：「如何是有佛處不得住？」師便打。「如何是無佛處急走過？」師又打。「有、無都不著又如何？」師即扯耳推出。</p>
<p>僧呈問頭數則，求師答。師驀頭棒云：「一齊為汝答去。」</p>
<p>居士問：「古人道：『學道之人不識真，只為從前認識神。』又道：『看到無心處，凡心即佛心。』既是凡心即佛心，何異識神？弟子有疑。」師打云：「會麼？」士云：「弟子知痛。」師云：「正是識神。」士禮拜，云：「謝和尚指示。」師云：「見甚麼道理？」士云：「無見。」師拈杖，云：「見麼？」士云：「見。」師云：「自語相違漢。」又打。士云：「弟子實體上苦道不出。」師云：「實在什麼處？」士擬議，師連打。</p>
<p>問：「一口氣不來，甚處安身立命？」師云：「鼻孔遼天。」</p>
<p>問：「古澗寒泉則不問，瞪目不見底時如何？」師云：「今日天雨。」云：「恁麼，飲則是？不飲則是？」師云：「且看腳下。」</p>
<p>問：「生死不了，求師開示。」師云：「喚什麼作生死？」云：「不曉得。」師云：「生死<span class='corr'>已</span>了。」</p>
<p>虛谷顧邑侯問：「宗門事從何門得入？」師云：「從無門入。」士云：「儒家必從讀書門入，畢竟作麼？」師云：「正如銅墻鐵壁。」士云：「那裏是銅墻鐵壁？」師云：「時刻在前。」</p>
<p>問：「和尚棒喝嘗用麼？」師云：「從來不曾。」士云：「古人青州布衫話，我道喚白、喚黃、喚青都得麼？」師云：「且識青底。」</p>
<p>問：「『悟時即迷，迷時即悟』作麼會？」師打云：「者裏會。」云：「會得後又如何？」師云：「你作麼會？」僧擬議，師又打。</p>
<p>問：「覿面相逢事作麼生？」師便打。僧云：「恁麼則觸處迥然，縱橫獨露也。」師云：「兩重公案。」</p>
<p>僧參云：「入門休問榮枯事，觀著容顏便得知。」師云：「且道山僧年多少？」僧無語，師云：「掠虛漢。」</p>
<p>僧呈偈云：「只要行人步不移。」師云：「你是個死漢麼？」云：「某甲只今是坐？是立？」師云：「死漢。」云：「一對。」師云：「你連累老僧那？」便打。</p>
<p>火頭問：「某甲特求開示。」師比兩手示之。云：「不會。」師云：「問取灶門去。」</p>
<p>問：「古人道：『離心意識參。』既是離心意識，參個甚麼？」師云：「樹上烏鴉叫。」云：「也是龜背上拔毛。」師云：「甚麼道理？」僧喝，師便打。</p>
<p>問：「一念無思時如何？」師云：「死水裏。」僧喝，師云：「喝那個？」云：「明月無私。」師打云：「正在死水。」</p>
<p>問：「長安雖鬧，我國晏然。即今長安大鬧如何？」師云：「老僧在者裏受用麼？」云：「獨樂不若與眾。」師云：「未可道我國晏然。」</p>
<p>問：「風從何起？」師云：「問從何來？」</p>
<p>問：「如何是諸佛實相？」師云：「十個指頭五個長。」僧云：「體用齊彰。」師便打。</p>
<p>問：「無地可立如何？」師云：「即今在什麼處？」</p>
<p>師命一僧做尊證，云：「不敢，待有人尊證，弟子纔好與人尊證。」師云：「你向來作麼？」僧一喝，師云：「莫道無人尊證。」僧云：「不識好惡。」師云：「果然。」</p>
<p>問：「如何是安居樂業一句？」師云：「今日天寒。」云：「向上還有事也無？」師云：「來日向汝道。」</p>
<p>問：「終日穿衣喫飯，為甚<span class='corr'>學</span>人不會？」師云：「爭怪老僧？」云：「乞師說破。」師云：「穿衣喫飯。」云：「是誰聻？」師便打。</p>
<p>居士問：「墻坍壁倒時如何？」師云：「好個消息。」士云：「放光動地。」師云：「光在甚處？」士擬議，師便打。</p>
<p>居士問：「世尊拈花，迦葉微笑，是甚麼意旨？」師豎起拂子。士喝，師云：「者一喝與山僧拂子，是同？是別？」士擬議，師便喝。</p>
<p>問：「弟子薪水道人特來問和尚禪。」師云：「山僧頭痒，無暇答話。」禮拜云：「謝和尚指教。」師云：「你見什麼道理？」云：「只在頭痒處。」師便棒。</p>
<p>僧頌「月落三更穿過市」因緣呈師，師云：「意旨如何？」僧喝，師云：「你喝月？喝三更？」僧無語，師便打。</p>
<p>僧求開示，師云：「你向在那裏住？」云：「徽州。」「幾時到這邊？」云：「去年十月。」師便打。</p>
<p>問：「從來工夫一時放下，請師別垂方便。」師便打。云：「不會。」師云：「會取去。」</p>
<p>問：「徹骨徹髓時如何？」師云：「待徹向你道。」</p>
<p>問：「如何是學人住處？」師便打。云：「除者一棒，還有麼？」師云：「除者一問，道看。」僧喝，師又打。</p>
<p>居士問：「如何是北斗裏藏身？」師云：「面南看取。」士擬議，師便打。次日，士禮拜，師云：「北斗面南看作麼生？」士擬進語，師打一棒，云：「父母未生前，北斗面南看，分明在者裏，不用別鑽研。」</p>
<p>僧求住，師云：「沒有你安身處。」僧近前，瞬目視師，師云：「作麼？」僧禮拜，師便打。</p>
<p>眾入方丈請小參，值師立次，卻云：「待坐了，為你們小參。」眾禮拜，師云：「說什麼小參？直是大參了。」</p>
<p>僧參，師問：「來做什麼？」云：「親近和尚佛法。」師云：「他沒有佛法。」云：「將什麼示人？」師便打。云：「豈不是佛法？」師云：「喚作佛法，入地獄如箭。」</p>
<p>問：「推倒須彌山，如何是向上一著？」師云：「你頂門眼在麼？」僧擬議，師便打。</p>
<p>晚參，垂問云：「天寒人寒，明什麼邊事？」一僧云：「應時及節。」一云：「寒時寒殺。」一云：「和尚不唧溜。」師一齊喝出。</p>
<p>師問僧：「那裏來？」云：「天台。」師云：「石梁橋斷也。」僧擬議，師云：「你不從天台來。」</p>
<p>二僧參，師問：「甚處來？」云：「金粟。」師云：「錢塘江被王總督把斷，作麼得過？」云：「渡海來。」師云：「海風作又如何？」僧無語，師云：「一齊淹殺。」</p>
<p>晚參，眾禮次。師云：「玄沙道：『因我得禮你。』汝等作麼會？」侍者打師一下，云：「者裏什麼所在，說你、說我？」便行。師便打，眾無語。次日，一僧入方丈，云：「昨晚和尚垂語，侍者何得無禮，大眾前便打和尚？」師即打趁。</p>
<p>問僧：「一日行益多少飯？」云：「大眾彀喫。」師云：「你在大眾數否？」云：「某甲日日飽。」師云：「飯袋子。」</p>
<p>師落堂，云：「結制五日了，今晚要還老僧飯錢。」一僧云：「飯錢且置，昨夜馬大師來也。」師云：「與你道甚麼？」僧一喝，歸眾。師云：「響則響，當不得飯錢。」又僧云：「某甲不曾喫飯，還什麼飯錢？」師云：「二時過堂作麼？」僧擬議，師便打。一僧云：「某甲庫藏裏一物也無，將什麼還飯錢？」師云：「如何是無一物底消息？」僧擬議，師亦打。一僧出，纔禮拜，師打云：「者一拜也當不得。」便歸方丈。僧隨後入，云：「適纔和尚一棒，意旨如何？」師又打，僧云：「費力不少。」師連棒打出。</p>
<p>僧出山，師云：「臨行一句作麼道？」僧云：「某甲著草鞋去也。」師云：「有人問：『雪竇如何秪待？』你作麼對？」云：「清茶淡飯。」師云：「也須嘔卻。」</p>
<p>師入堂，云：「維那要老僧落堂警策。」顧左右，云：「還用為你們警策麼？」拈棒一齊打退。</p>
<p>居士禮次，師云：「日來消息何如？」士擬開口，師一喝，士無語，師云：「應是你喝。」以杖拄出。</p>
<p>師搊一僧，云：「作麼生？」云：「某甲打米。」師云：「即今聻？」云：「不間隔。」師云：「昨日事作麼生？」僧擬議，師便打。</p>
<p>僧參，師云：「幾時起程？」云：「六月。」師云：「一路有人與汝說禪來。」云：「那裏見得？」師云：「者漢猶困在。」</p>
<p>師落堂，一僧問：「如何是學人自<span class='corr'>己</span>？」師云：「兩眼對兩眼。」云：「生死如何得了？」師云：「又是從頭起。」云：「父母未生前聻？」師云：「你且了取一頭。」一僧禮拜，云：「泥彈、金彈則不問，如何是高超一句？」師云：「看取腳下。」云：「頭頭獨尊去也。」師云：「何不禮拜？」僧佇立，師便打。</p>
<p>問僧：「那裏來？」云：「龍池。」師云：「來做甚麼？」僧頓足，師云：「向甚處去也？」僧無語，師便打。</p>
<p>晚參，師問：「長安甚鬧，我國晏然，如何是晏然一句？試道看。」一僧禮拜而退，師云：「儱侗。」一僧云：「某甲在者裏。」師云：「未得晏然。」一僧云：「者僧不會和尚意。」便行，師云：「果然不會。」</p>
<p>行者五人求，命一師過《法華經》，師云：「惟有一門而復狹小，尋得門著，即與汝過經。」無語，一齊打出。</p>
<p>一僧禮拜起，遶一圓相，師云：「你病麼？」云：「不病。」師云：「為甚麼頭暈？」擬議，師便打。</p>
<p>僧參，師問：「那裏來？」云：「十八澗。」師云：「亂走作麼？」云：「不曾動一步。」師云：「爭得到者裏？」僧遶一圓相，師云：「大好不動步。」云：「和尚莫作此解。」師云：「你作麼生？」僧又遶一圓相，師云：「蝦跳不出斗。」</p>
<p>一僧禮辭，師云：「有問：『雪竇如何秪待？』向他道個甚麼？」僧無語，師云：「老僧罪過。」僧云：「殘羹餿飯，不勞拈出。」師云：「過去久矣。」</p>
<p>問：「不是心、不是佛、不是物，是個甚麼？」師劈口打云：「不是心，不是佛，不是物。」</p>
<p>問：「古鏡未磨時如何？」師云：「昨日閻總戎進山打仗去，你知麼？」云：「某甲不管閒事。」師便打。</p>
<p>師<span class='corr'>入</span>堂，眾禮拜。一僧云：「著賊也。」師云：「賊在甚處？」僧喝，師打云：「汝試說看。」僧云：「明日再商量。」師復打。</p>
<p>僧問：「無夢無想，如何是大用現前？」師一喝。</p>
<p>問：「一棒打破髑髏，如何安身立命？」師打云：「會麼？」云：「脫體無依去也。」師云：「未是你放身命處。」僧以指打一圓相，師云：「兔子不離窠。」</p>
<p>僧參云：「久慕和尚，今日親見。」師云：「那裏得者消息？」云：「某甲自松江來。」師云：「老僧有甚可親？」云：「不入虎穴，焉得虎子？」師云：「野狐精。」</p>
<p>僧參，送香儀。師云：「更有也無？」僧云：「再加二十兩。」師云：「將來看。」僧以坐具一拂，師云：「我不要假銀子。」僧無語。</p>
<p>晚參，眾禮拜，侍立，師云：「請歸堂去。」眾走，師喚轉來，眾無顧者，師云：「者一隊漢，秪解恁麼去，不解恁麼來。」</p>
<p>王念尼海憲於協府會齋次，問云：「知有底人日用如何修行？」師云：「穿衣喫飯。」士云：「有時穿衣喫飯，沒有時又且如何？」師云：「居士不妨疑著。」</p>
<div>一僧看溈山水牯牛公案，至芭蕉托此<img src='../images/J26p0507_01.gif' alt='J26p0507_01.gif' />相呈之處，指問一僧：「是甚麼道理？」僧彈指云：「者裏會得，一串穿卻。」僧云：「未在，更道。」僧便掌，其僧不肯，白師，師云：「他者一掌落在甚處你卻不肯？」僧擬議，師掌之。遂喚前僧，徵云：「芭蕉三圓相，你因甚打他一掌？」僧作掀桌勢，師云：「亂做。」連打三棒。復云：「芭蕉為甚作三個圓相？你二人道看。他道得，你與他懺悔；你道得，他與你懺悔。若俱道不得，各請歸堂，哭泣有分。」一僧遶一圓相，一僧云：「白雲覆青山。」師一齊叱出。至晚參，師舉問一僧：「適纔者公案你如何理會？」僧云：「目前無和尚，此間無學人。」師云：「知你在鬼窟裏作活計。」僧禮拜，師云：「似即似，是即未是。」又問一僧，僧云：「我王庫內無如是刀。」師云：「老僧未肯點頭在。」</div>
<p>僧辭，師以拄杖劃云：「道得從汝去。」僧將坐具一摵便行，師云：「前面有人，大須仔細。」</p>
<p>問：「<span class='corr'>已</span>悟底人為甚當機暗昧？」師云：「連日陰雨，爭得到來？」進云：「只如入林不動草，入水不動波，是甚麼人境界？」師云：「路滑難行。」進云：「會不得。」師一喝，僧擬議，師便打。</p>
<p>居士問：「昔日鹽官問侍者犀牛話者無對，古德代云：『和尚年尊，別請人好。』此意如何？」師以拂子左右拂。</p>
<p>典座禮拜，師云：「做多少饅頭？」云：「五六百。」師云：「說一是一，說二是二，何得與麼儱侗？」座無對。侍者云：「和尚有一分。」座云：「侍者也有一分。」師云：「莫將官物當人情，拈出你自<span class='corr'>己</span>底看。」侍者打師一掌，云：「某甲卻有。」師叱退。</p>
<p>僧參，師問：「那裏來？」云：「<span class='corr'>雁</span>宕。」師云：「詎那尊者在麼？」云：「在。」師云：「做甚麼？」云：「看水。」師云：「他年多少？」云：「天長地久。」師云：「恁麼你未見在？」僧云：「即今親見。」師云：「即今那裏見？」僧無語，師便打。</p>
<p>收飯僧入，師云：「你今日為甚來遲？」云：「草鞋斷了。」師云：「還我磉來。」僧喝，師云：「我問你腳跟下事，亂喝作麼？」僧禮拜，師便打。</p>
<p>一僧問侍者：「露柱懷胎，燈籠生子，不知是男？是女？請商量看。」侍豎起拳，云：「且道者個是男？是女？」僧云：「放下著更道。」侍與一掌，僧云：「分明道看。」侍又掌，云：「將謂別有。」僧亦掌。師偶出，侍舉似師，僧云：「和尚面前不好難為你。」師云：「你那裏去了？」僧云：「者老漢未會末後句在。」師云：「如何是你末後句？」僧豎起拳，師云：「不是，還我末後句來。」僧無語，師打趁之。</p>
<p>居士問：「兩條路不明，求和尚指示。」師云：「兩條什麼路？」云：「來去兩條路。」師云：「來去止有一條，為甚麼卻有兩條？」云：「不會。」師便打。</p>
<p>僧呈偈，師云：「看過了，你本分事作麼生？」僧云：「適纔喫粥來。」師云：「終日喫飯，未曾咬著一粒米，你如何道？」僧擬議，師便打出。至晚，一僧代云：「疑殺天下人。」師云：「你底事作麼生？」僧云：「更要第二杓惡水麼？」師以手搊其鼻，僧禮拜，云：「求和尚印證。」師云：「者死漢。」</p>
<p>僧問：「承師有言，秪要放下便休，請道放下個甚麼？」師以棒擉云：「放不下，擔取去。」</p>
<p>僧參云：「求和尚授記。」師云：「授記你明日死。」云：「某甲卻曉得生死無常。」師云：「恁麼則未便死在。」</p>
<p>僧參，師云：「雨淋淋地，因甚遠來？」云：「和尚風高。」師云：「那裏見得？」云：「樹大招風。」師云：「莫眼花。」</p>
<p>玄音參云：「向失親覲。」師云：「說離又爭得？」音禮拜，師云：「汝自來？有人同來？」云：「自來。」師云：「何不尋個伴侶？」云：「用伴作麼？」師云：「路險處如何過？」云：「種田人頗多。」師云：「也不放過你。」玄無語，師云：「且去。」</p>
<p>師入堂，眾競出，下喝，師云：「喝則由汝喝，你道一喝不作一喝用，作什麼用？」一僧云：「鵓鳩樹上啼，意在麻園裏。」一僧云：「床窄先臥，粥稀後坐。」一僧云：「喚作喝，入地獄如箭射。」一僧云：「老漢著甚麼死急？」先後下語凡三十餘轉。師云：「可見你們一個個不知一喝底用處。」大呵罵而出，隨示一頌曰：「一喝堂堂作用全，不作喝用力加鞭，衲僧直下知端的，鷂子新羅過那邊？」</p>
<p>師拈古鏡未磨因緣問尼惟極：「汝作麼會？」極云：「會即會，道不出。」師云：「果然會，道不出？不會，道不出？」極云：「教我道個甚麼？」師便一掌，極云：「甜瓜徹蔕甜，苦瓢連根苦。」師云：「你又恁麼去也？」極禮拜。</p>
<p>僧參，師云：「那裏來？」云：「長老山。」師云：「長老在家麼？」云：「在家。」師云：「在家作甚麼？」云：「經行及坐臥。」師云：「為甚者樣著忙？」僧擬議，師便打。僧喝，師又打。</p>
<p>海憲王念尼居士入山，問：「昔日布袋和尚見人便道：『看看。』今時何故不學他？」師云：「且道：德山棒、臨濟喝，雪峰輥毬、祕魔擎叉，與他存兩樣？無兩樣？」士云：「實處即是一般。」師云：「貧道即今棒居士，還領得麼？」士展兩手，云：「不離者裏。」師云：「不是，再道看。」士擬進語，師笑。士起身，云：「小解去。」師云：「擬要脫身那？」士云：「喚作脫身即錯。」師以杖擊云：「正好喫棒。」　問：「佛與仙，是同？是別？」師拈棒，士抵云：「我是正問。」師云：「那裏是邪？」　問：「今時還有逆行底菩薩麼？」師云：「有。」士云：「作麼生逆行？」師云：「早間放告，晚上比詞。」　問：「僊家性命雙修工夫也妙。」師云：「禪家只論見性，不論工夫。」士云：「見性總不離性命雙修。」師云：「喚什麼作性？」士無語，師一喝。</p>
<p>僧參，師問：「那裏來？」云：「徑山。」師云：「你因甚捨一取一？」云：「也要處處到。」師云：「者裏是什麼境界？」僧擬議，師喝出。</p>
<p>法幢上座早參，從左門入，師云：「何不從中門入？」幢云：「若有個中，卻成偏去。」師云：「只如老僧不在，禮拜即是？不禮拜即是？」幢擬進語，師一喝，幢震驚，師拈棒便打。幢拜起，師遽揖出。</p>
<p>晚參，眾纔集，師云：「吾有一問，道不得底，拂袖便去；道得，受汝禮拜。」眾立定，師撫掌云：「失利，失利。」一僧便出，師云：「教汝去便去，若教死便死即得。」一僧作禮，出云：「念和尚年老。」師云：「你既答不得，亦不受你禮。」</p>
<p>師入堂坐次，打幢藏主一棒，云：「作麼生會？」幢云：「剜肉作瘡。」師云：「只道得一半。」幢云：「者一半也不消得。」師又打一棒，云：「且道是賞你？罰你？」幢云：「總不與麼。」師連打兩棒便起身。</p>
<p>幢一日呈小影，請師題，師云：「如何是你大影？」幢拂袖出，師云：「只許你一半。」幢云：「不受和尚謾。」</p>
<p>師一日問幢：「古人道：『知是般事便休。』上座喚什麼作者事？」幢云：「盡力道不出。」師搖頭大笑，幢云：「說似一物即不中。」師叱云：「更說道理那？」</p>
<p>僧參，云：「自遠趍風，請師一接。」師示：「你者雙草鞋從那裏來？」僧擬進語，師劈口打。</p>
<p>師問一僧：「從那裏來？」云：「杭州。」師云：「錢塘江為你說甚麼？」無語。</p>
<p>普請挑土次，師問侍者：「你挑幾轉？」者放下土擔，乂手立。師拈棒，者挑起便行。師云：「到疑著他。」歸方丈，復問：「適來公案未完，你還知麼？」者云：「劍去久矣。」師云：「腳跟下事作麼生？」者云：「今日熱如昨日。」師云：「文殊是七佛之師，為甚出女子定不得？」者云：「惟人自肯乃方親。」師云：「罔明是初地菩薩，為甚卻出得？」者云：「到江吳地盡，隔岸越山多。」師云：「未夢見在。」者云：「和尚疑則別參。」師打一掌云：「且道是賞你？罰你？」者云：「是什麼所在，說賞、說罰？」師復掌，者禮拜，師與一踏。</p>
<p>僧問：「若不言前親薦取，終身空自枉勞心。如何是言前底旨？」師搊僧鼻，云：「會麼？」無語，師便掌。</p>
<p>居士問：「鳳鳴天下瑞時如何？」師云：「道什麼？」士復舉，師一喝，士亦喝。師云：「你一喝、我一喝，是同？是別？」士又喝，師云：「一喝分賓主，你者兩喝，那是賓？那是主？」士云：「者裏說什麼賓、主？」師便打，士云：「盲加瞎棒。」師直打出方丈。</p>

<p class='juan'>雪竇石奇禪師語錄卷七<span class='note-inline'>(終)</span></p></div>
</div><!-- end of div[@id='body'] -->
</body></html>