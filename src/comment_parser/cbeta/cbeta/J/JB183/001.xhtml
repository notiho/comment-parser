<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<div class='div-xu'><a id='mulu2' />
<p class='h2'>雪竇石奇禪師全錄序</p><p>遄崇禎丁丑歲冬，予友黎太沖結庵城南煙水關延請石奇禪師，師至則掩關焉。予與同邑魏司馬賓吾聞風，特往謁，師韻格靜遠，相對穆然，久之而退，雖未領玄機，然<span class='corr'>已</span>仰門風高峻矣。師啟關後，《昭陽語錄》出，予為文序之。自是復入天童，望重緇海。予牛馬走，蹩躠風塵，燕豫秦晉靡不洊歷。不意大運崩迫、皇輿告傾，至于今日，中間消息茫然，江河倒地，簸蕩逋遺，無有定棲，乃復病臥潭西，閉戶悲吟，有似苦行頭陀。</p>
<p>師以甲申開山雪竇，從荒殘灰燼中寶莊嚴剎，每欲追隨道侶走乳峰鏡水中，快承色笑而渺不可得，惟時形寤寐而<span class='corr'>已</span>。</p>
<p>丁酉冬際，聞師挂錫南庵，賦詩艸牘命小兒元萊特往問訊，而高詠素札同日俱至，古人神交不介而合，亦猶是哉。</p>
<p>師念歲月易逝，後會難期，乃於返棹歸山之日訪泊荒村。魏司馬墓木<span class='corr'>已</span>拱，太沖衰病畏寒，不能出戶。予白髮盈巔，年臻七十，仰瞻黃面瞿曇，亦皤然一老矣。師謂：「所見海內諸老淪亡始盡，止柴庵一人在耳。」相對凄然。</p>
<p>師肯留一日，下風問道，則曰：「且靜坐。」予曰：「年<span class='corr'>已</span>衰邁，且種下種子，以俟再來。」師曰：「又推開。」予自惟靜坐之說，先儒程子屢言之；當仁不讓，吾夫子諄諄勉人，亦豈有異間乎？次日早，師坐舟中，對語半日，商密義則開顏微笑、述往事則掩袂長吁。行二十里許至小村，飯畢，握手乃別。而竊謂平生良遘，支公之於玄度、遠公之於淵明，風致類然。山夫高足語柴庵云：「歸當為師刻全錄。」幸柴庵為之序，予故述今昔因緣如此。</p>
<p>師承源臨濟，溯派楊岐，固支達以上人，予則自附陶許云爾。若語錄所記，大機大用，本色接人，須上根自悟。師二十餘年說法，原未嘗著一語，予又何能贊一詞哉？</p>
<p style="margin-left:7em">淮南遺老吳性撰</p>
</div>
<div class='div-xu'><a id='mulu3' />
<p class='h2'>靈鷲語錄原序</p><p>我天童真子石奇禪師開席靈鷲，門下士錄其語行世，問序於余。余聞宋儒有言：「臨濟正宗，應庵、密庵真子孫。其說法峻峭崷崒，下臨雲雨，如立千仞之華山；蹴天駕空，駭心眩目，如錢塘海門之濤；虎豹股栗，屋瓦震動，如漢軍昆陽之戰。」師語則既然矣，余尤愛其百尺無枝、老幹如鐵，似龍門絕頂之孤桐，知音外誰則知之？</p>
<p>昔管大夫慮五衢之民衣弊履穿，請以令沐途旁樹枝，使無尺寸之陰，往來市肆者不得憩樹下、戲笑超距者不得憩樹下、議論玄語者不得憩樹下，期年而民以富饒。師正令全提，造其室者，目不及瞬，豈有尺寸陰使人憩足？余讀此而歎諸方說禪浩浩，皆摘葉尋枝類也。天下有道，言無枝葉，倘所稱直截根源者非耶？</p>
<p>是故，石霜下分為二株：一則治璠璵、廢碔砆，若玉人然；一則坐四達，聚百怪，遺簪墮珥隨所探取，若大賈然。而子孫光明炤人，克世其家正脈，終歸楊岐者，則委曲垂手與直截提持之異也。</p>
<p>師機用直截如此，顧有志住山，居恒誦「枯木寒林，逢春不變」之句。</p>
<p>周海門先生謂先天童曰：「知命以上。」師且道風遍界，安能深自秘惜耶？余於靈鷲亦云。</p>
<p>或曰：「師咳唾掉臂，作人標格，無語可也；雄音絕唱，詈人裨販，無錄可也。何以序為哉？」或又曰：「師塗毒一時，語焉而足；雷霆百世，錄焉而足。抑何以序為哉？」余唯唯否否而<span class='corr'>已</span>。</p>
<p style="margin-left:7em">同門法弟黃毓祺頓首撰</p>
</div></div>
<div class='div-other'><a id='mulu4' />
<p class='h1'>雪竇石奇禪師語錄目錄</p>
<ul class="">
<li>吳序</li>

<li>黃序</li>
</ul>
<ul class="">
<li>卷之一
<ul class="">
<li>台州靈鷲禪寺語錄</li>

<li>天台景星巖淨居禪寺語錄</li>

<li>垂問</li>
</ul></li>
</ul>
<ul class="">
<li>卷之二
<ul class="">
<li>明州雪竇山資聖禪寺語錄</li>
</ul></li>
</ul>
<ul class="">
<li>卷之三
<ul class="">
<li>明州雪竇山資聖禪寺語錄</li>
</ul></li>
</ul>
<ul class="">
<li>卷之四
<ul class="">
<li>明州雪竇山資聖禪寺語錄</li>
</ul></li>
</ul>
<ul class="">
<li>卷之五
<ul class="">
<li>明州雪竇山資聖禪寺語錄</li>
</ul></li>
</ul>
<ul class="">
<li>卷之六
<ul class="">
<li>興化普潤禪院語錄</li>

<li>慈水香山禪寺語錄</li>

<li>永嘉頭陀山密印禪寺語錄</li>

<li>婁東南廣禪寺語錄</li>

<li>小參</li>
</ul></li>
</ul>
<ul class="">
<li>卷之七
<ul class="">
<li>問答機緣上</li>
</ul></li>
</ul>
<ul class="">
<li>卷之八
<ul class="">
<li>問答機緣下</li>

<li>代語</li>
</ul></li>
</ul>
<ul class="">
<li>卷之九
<ul class="">
<li>法語上</li>
</ul></li>
</ul>
<ul class="">
<li>卷之十
<ul class="">
<li>法語下</li>
</ul></li>
</ul>
<ul class="">
<li>卷之十下
<ul class="">
<li>法語</li>

<li>頌古</li>
</ul></li>
</ul>
<ul class="">
<li>卷之十一
<ul class="">
<li>偈語上</li>
</ul></li>
</ul>
<ul class="">
<li>卷之十二
<ul class="">
<li>偈語中</li>
</ul></li>
</ul>
<ul class="">
<li>卷之十三
<ul class="">
<li>偈語下</li>

<li>囑累偈</li>

<li>歌</li>
</ul></li>
</ul>
<ul class="">
<li>卷之十四
<ul class="">
<li>題讚</li>
</ul></li>
</ul>
<ul class="">
<li>卷之十五
<ul class="">
<li>佛事</li>

<li>附行狀</li>

<li>塔銘</li>

<li>後序</li>
</ul></li>
</ul><p>雪竇石奇禪師語錄目錄<span class='note-inline'>(終)</span></p>
</div>
<p class='juan'><a id='mulu5' />雪竇石奇禪師語錄卷第一</p><p class="byline">嗣法門人行正等編錄</p>
<div class='div-other'><a id='mulu6' />
<p class='h1'>住台州靈鷲禪寺語錄</p><p>崇禎十四年，師在天童首座寮受請，於八月初十日入院。</p>
<p>三門，「無見為佛見，無門為法門。」舉起拄杖云：「大眾還見麼？」劃一劃便入。</p>
<p>佛殿，「水到渠成，泥多佛大。新長老到來。」撒開坐具，作禮三拜，「大眾不得蹉過。」</p>
<p>伽藍，「伽藍土地，覿面分明，瓣香拈供養，出手要殷勤。」</p>
<p>祖師，「西天東土，歷代祖師，總在者裏。」遂插香，云：「急著眼覤。」</p>
<p>方丈，卓拄杖云：「者裏不是毘耶城，亦非摩竭國，直饒超佛越祖底到來，一一從頭打出。且道因甚如此？」喝一喝，云：「明破又爭得。」</p>
<p>眾請上堂，拈香云：「此一瓣香，該羅萬有，克塞太虛，爇向爐中，端為祝延今上皇帝聖壽萬歲萬歲萬萬歲，伏願壽山聳靈鷲之無窮、福海深南溟之不竭。」次拈云：「此一瓣香，無黨無偏，為祥為瑞，爇向爐中，奉為滿朝文武、合國公卿、本郡府縣官僚、護法檀越、諸山耆舊、本寺請主等，伏願同明般若，共證真嘗，永護正法，毋令斷絕。」又拈云：「此一瓣香，一往瞻風撥草覓他蹤跡，無繇被個沒意智老和尚當頭指出，即今拈向爐中，奉為現住明州天童山景德禪寺傳曹溪正脈第三十四世密雲大和尚，用酬法乳之恩。」<span class='corr'>斂</span>衣就座，上首白槌云：「法筵龍象眾，當觀第一義。」師云：「若論第一義，山僧未來靈鷲、未出天童時，<span class='corr'>已</span>是花擘了也。諸仁作麼生觀？有具眼者請出相見。」僧問：「十方同聚會，個個學無為，請問無為作麼生學？」師云：「你不在裏許。」進云：「因甚麼？」師云：「瞎漢。」僧問：「昔日世尊靈鷲山擊大法鼓、演大法義，今日和尚靈鷲寺與靈鷲山，是同？是別？」師云：「天晴日出，雨下地濕。」進云：「祝聖興揚齊唱和，秀峰靈鷲復重新。」師云：「也要闍黎證明始得。」乃云：「當陽一著，獨露分明，擬議不來，白雲萬里。直須豁開頂門正眼，透脫生死牢關，去住自繇，無彼無此，更說甚麼孤峰頂上目視雲霄、十字街頭入廛垂手，直得皇風蕩蕩、帝道平平，野老謳歌、漁樵鼓舞。正當恁麼時，干戈偃息一句作麼生道？明明日月光天德，永永山河壯帝居。」</p>
<p>復舉：「隋時光住持智者大師於大蘇山持誦《法華經》，至〈藥王品〉『是真精進，是名真法供養如來』，頓悟法華三昧，見靈山一會，儼然未散。」師云：「秪如今日靈鷲寺中，四眾臨筵、十方聚會，大眾見得麼？若見，靈山一會，儼然在目；若不見，請各散去，不勞久立。」上首白槌云：「諦觀法王法，法王法如是。」</p>
<p>開爐，上堂。一僧舉坐具，云：「個事分明獨露，今朝靈鷲開爐，未審如何指點？」師云：「紅日當空。」進云：「從師釣盡千江月，出海金鱗意自如。」師打云：「未放你在。」問：「承和尚有言：『無見為佛見。』某甲即今見山見水，歷歷分明，是什麼見？」師云：「瞎。」進云：「見山見水，為甚麼道瞎？」師打云：「果然。」乃云：「爐鞴宏開烹佛祖，聖凡齊煆辣鉗錘，者回莫作尋常看，大眾應須高剔眉。當爐莫避，見義勇為，分明覷透真奇特，脫體風流更是誰？」驀豎拄杖，云：「還見麼？直得萬象光輝、乾坤獨露，縱橫殺活總不繇人，把住放行全歸自<span class='corr'>己</span>；如或不然，山僧不免重重指點去也。還委悉麼？杖頭有眼明如日，要識真金火裏看。」擲拄杖，下座。</p>
<p>上堂，「今朝十一月初一，個個眉橫鼻子直，現成公案不須參，也要諸人自委悉。不委悉，朝打三千、暮打八百，直得匝地普天違避不得。正當恁麼時，如何是直下承當一句？還委悉麼？霜風撲面來，寒威滿衣裓。」</p>
<p>上堂，僧問：「宏開爐鞴，水洩不通，過量人來，如何相見？」師云：「放汝三十棒。」進云：「驪龍不戀蒼波水，鼓翼飛騰遍太清。」師便打。問：「牛頭未見四祖時如何？」師云：「黑漆桶。」「見後如何？」師云：「黑潻桶。」乃云：「十五日<span class='corr'>已</span>前也恁麼，十五日<span class='corr'>已</span>後也恁麼，正當十五日亦只恁麼。正恁麼時，不妨道個山是山、水是水，僧是僧、俗是俗，更無回互。忽若山不是山、水不是水，僧不是僧、俗不是俗，十五日<span class='corr'>已</span>前也不恁麼、十五日<span class='corr'>已</span>後也不恁麼、正當十五日亦不恁麼。又且如何？委悉麼？莫守寒巖異草青，坐斷白雲宗不玅。」喝一喝。</p>
<p>長至上堂，僧問：「一陽復始，萬彙蒙新，帝德無私，乞師顯示。」師拈拄杖，僧云：「群象森然歸正化，當陽獨露布淳風。」師打云：「塞煞你眼。」進云：「如何是一喝不作一喝用？」師云：「禮拜著。」「如何是踞地獅子？」師云：「退身有分。」「如何是探竿影草？」師豎拄杖云：「還識麼？」「如何是金剛王寶劍？」師云：「險。」僧禮拜，云：「頂門豎亞乾坤眼，匼匝風雷掌握中。」師云：「腳跟下少一頓在。」問：「百丈捲蓆，馬師下座，某甲撩衣，和尚如何？」師云：「休莽鹵。」進云：「恁麼則蛟龍海內興波浪，猛虎山頭顯大威？」師便打。進云：「覿面全提則不問，四奪家風請示明，如何是奪人不奪境？」師云：「秀峰高突兀。」「如何是奪境不奪人？」師云：「覿面好生看。」「如何是人境俱不奪？」師云：「恁麼也得，不恁麼也得。」「如何是人境兩俱奪？」師云：「恁麼也不得，不恁麼也不得。」進云：「濟上宗風拈向一邊，佛祖來時推他腦後，正與麼時，賓主酬唱一句作麼生道？」師云：「禮拜著。」進云：「恁麼則真風蕩蕩歸靈鷲，萬古禪林啟秀峰？」師云：「也是閒言語。」問：「吾有一物，千聖不識。」遂豎拳云：「和尚還識麼？」師便打，乃云：「群陰<span class='corr'>已</span>極一陽生，萬彙齊資露本真，覿體聖凡無二致，虛空充塞等乾坤。所以道：天得一以清，地得一以寧，聖人得一以治天下，衲僧得一任運騰騰。既然任運騰騰，不妨向一陽未生之前、葭灰未動之際，直下坐斷千聖頂[寧*頁]，不與一塵作對，淨裸裸、赤灑灑，然後向者邊行履，頭頭上明、物物上顯，一為無量、無量為一，小中現大、大中現小，於一毫端現寶王剎、坐微塵裏轉大法輪。雖然，未是衲僧本分事。」豎拂子云：「若向者裏覷得透，目前無法、心外無機，一切臨時，處處顯現。正恁麼時，秪如應時及節一句又作麼生道？覿面陽和動，冰河焰自生。」</p>
<p>薦嚴請上堂，僧問：「大開爐鞴，煆煉英靈，去世先亡未審如何煆煉？」師云：「蝦跳不出斗。」乃云：「秀峰山頭雲霧起，寒光溢目水生冰，分明佛法無多子，只要諸人著眼睛。」豎拂子云：「還見麼？若見，不妨道個山是山、水是水、僧是僧、俗是俗，直下把斷要津，不通凡聖，三世諸佛只言自知，歷代祖師全提不起，一大藏教詮註不及。秪如薦親一句作麼生道？天上人間無著處，塵塵剎剎現全身。」卓拄杖，下座。</p>
<p>聖節上堂，「乾龍聖節是今辰，遍界山呼萬萬春，林下道人齊合掌，炷香虔爇祝堯齡。」</p>
<p>歲旦上堂，拈香祝聖畢，僧問：「元正啟祚，萬物咸新，師登猊座，有何祥瑞？」師云：「拈香祝聖。」進云：「當陽獨露人皆委，向上提持意若何？」師便打，乃云：「新年頭，正月一，普潤乾坤雨珠雪，覿面看來個個圓。試問諸人瞥未瞥？若未瞥，看他東家打躬、西家作揖，張公喫酒、李公醉，白髮兒童俱面赤，惟我林下道人今日還同昨日。還委悉麼？寒梅撲鼻香難見，端的春風在眼前。」卓拄杖，下座。</p>
<p>春日上堂，僧問：「如何是靈鷲境？」師云：「秀峰齊插耳。」進云：「如何是境中人？」師云：「覿面案山橫。」進云：「如何是目前事？」師打云：「腦後薦取。」問：「霹靂當空，照用齊開，如何是臨濟玄要？」師便打。進云：「如何是第一玄？」師云：「闍黎頭頂天。」「如何是第二玄？」師云：「孤<span class='corr'>雁</span>落前川。」「如何是第三玄？」師云：「分明在那邊。」「如何是第一要？」師云：「闍黎休亂叫。」「如何是第二要？」師打云：「與你一棒。」「如何是第三要？」師打云：「猶嫌少在。」進云：「臨濟玄要承師指。」遂喝云：「是照耶？用耶？賓耶？主耶？」師復打，乃云：「一二三四五六七，逗到今朝是人日，春風驀面忽相逢，撲破鼻頭撞破額。靈鷲寺裏今日有齋。大眾！開單展缽、拈匙放箸則且置，應時及節一句作麼生？泥牛起舞春悠悠，不風流處也風流。」</p>
<p>解制上堂，僧問：「把住牢關即不問，放行一路事如何？」師云：「緊峭草鞋。」進云：「灼然點鐵成金去，滴水興波浪潑天。」師便打，乃云：「適纔過歲旦，明朝又十六，時節不相饒，光陰何迅速？初非法爾如然，豈是人情催促？靈鷲結制九十日來，滴水滴凍，大眾缽囊高挂，不許動著一絲頭。今日檀越作齋，諸人一齊打開缽袋，饅頭䭔子、三德六味供佛及僧，一飽便休。還會麼？大方獨步無拘管，南北東西信自繇。」</p>
<p>淨光、仰心、明貫、淨持期師過景星巖，請陞座。問答罷，師乃云：「春山疊亂青，春水漾虛碧，寥寥天地間，獨立望何極？古德恁麼說話，大似在孤峰頂上等個人來。大眾且道：他要等個什麼人？」擊香几，云：「定光金地遙招手，智者江陵暗點頭。」</p>
<p>上堂，僧問：「夏日炎炎，通身白汗，還有不熱者麼？」師便打。進云：「涼風到處通消息，拄杖頭邊白汗流。」師復打，云：「少一棒在。」乃云：「昨日火雲燒空，今朝陰生巖谷，天道何似不常，人身隨著反覆，或時通身汗流、或時乾燥暴暴，分明不隔纖毫，直下好個消息。且道是何消息？」良久，云：「無事此靜坐，一日似兩日。」卓拄杖，下座。</p>
<p>曹源法友請上堂，「諸禪德！相逢不拈出，舉意便知有。衲僧家須要舉一明三、目機銖兩始得。不見道：『撞著道伴交肩過，一生參學事畢。』秪如今日故人遠至，覿面相看又作麼生？」拍掌云：「寒山逢拾得，撫掌笑呵呵。」下座。</p>
<p>陞座，「禪非意想，道絕功勳，纔要如何若何，便乃千里萬里。所以，靈鷲者裏無禪教你們參、無道教你們學，一味杜田朴實頭，種田博飯喫。果是當家種草，聞山僧與麼道，便一信永信；如或不然，更為舉示。」以拂子左右拂，云：「還委悉麼？山前山後閒田地，盡底掀翻要一回。」</p>
<p>除夜陞座。僧問：「臘月三十日事如何？」師云：「明朝是初一。」進云：「請和尚喫茶去。」師便打。問：「如何是佛祖相傳第一義？」師亦打。問：「如何是和尚底奇特事？」師又打。乃云：「今日正喚作臘月三十夜，人人打辦過年，要將前來所作所為底事盡情打疊得乾淨，無一絲毫牽挂，然後得安閒自在去，明日不妨又是從頭起，謂之度年。若有所負，被人追逼凌辱，則不得安閒自在，故古來尊宿以此喻爾我生死到來、眼光落地時節。若生死不了，業識茫茫，無本可據，如生龜脫殼，謂之度命如度年。古人如此親切譬喻策進學者，無他，蓋要諸人灑灑落落，做個自在人去。雖然，也是葛藤，為他閒事。若是個快馬，見鞭影而行，直得羅籠不住、呼喚不回，一往向前，歸家穩坐；其或未然，駑駘休謂難尋覓，辜負山僧兩道眉。」卓拄杖，下座。</p>
</div>
<div class='div-other'><a id='mulu7' />
<p class='h1'>住天台景星巖淨居禪寺語錄</p>
<div class='div-other'><a id='mulu8' /><p>崇禎癸未冬，重建法堂，眾檀越爭題樑，師乃陞座。「景星千古禪林，檀越休分爾我，大家扶起一桁。既扶起，好惺惺，彼既丈夫我亦爾，人人覿體開胸襟。大眾且道：胸襟又作麼開？」良久，顧左右云：「還委悉麼？分明一片閒田地，今古還他過量人。」</p>
<p>癸未冬，受明州雪竇請陞座，「杲日當空，十虛普照，清風匝地，遍界全彰。如是，則景星與雪竇齊高，乳峰與玉柱一體，瀑飛千丈影含珠，星墜半巖光映月，無彼、無此，誰去？誰來？諸仁者若能會得，不妨全明全暗、全放全收，放行、把住，自在縱橫，一切臨時，不容擬議。正當恁麼時一句作麼生道？明年自有新條在，惱亂春風卒未休。」</p>
<p>晚參，「參禪一著，須具莫大力量，氣可食牛底漢子當下便了，瞞他一點不得。所以祖師西來，直指人心，見性成佛。原說是直指，何有一些打灣？德山見人入門便棒、臨濟見人入門便喝，豈不太煞直截明白？今人雖極聰明、極用心，而不得了當，豈非反被聰明用心所障？瞻前顧後，無繩自縛，本具靈光，不得顯現，若醉酒漢子一般，一時呼喚不轉。譬如一人騎在劣馬上，驚怕不<span class='corr'>已</span>，行過樹下，緊緊抱定樹枝。馬既脫去，猶自懸樹，叫人相救。」驀以竹篦一擊，云：「不知到者裏，自肯放手，便安貼貼地，為甚費許多氣力？」復以竹篦擊云：「會麼？」良久，云：「快請散去。」</p>
</div>
<div class='div-other'><a id='mulu9' />
<p class='h2'>垂問</p><p style="text-indent:0em" class="lg-abnormal"><div class='lg-row'>四山如削，周匝無門，如何得到者裏？</div>
</p><p style="text-indent:0em" class="lg-abnormal"><div class='lg-row'>孤峰頂上，盤結草菴，且道是何意旨？</div>
</p><p style="text-indent:0em" class="lg-abnormal"><div class='lg-row'>景星慶雲，一時現瑞，畢竟因誰致得？</div>
</p></div>
<div class='div-other'><a id='mulu10' />
<p class='h2'>上元值雪</p><p style="text-indent:0em" class="lg-abnormal"><div class='lg-row'>我見燈明佛，本光瑞如此。佛與光且止，如何是瑞底所以？</div>
</p><p style="text-indent:0em" class="lg-abnormal"><div class='lg-row'>雪後始知松柏操，歲寒始見丈夫心。正當雪時，乾坤一色，向甚麼處見他松柏？</div>
</p></div></div>
<p class='juan'>雪竇石奇禪師語錄卷一<span class='note-inline'>(終)</span></p>
</div><!-- end of div[@id='body'] -->
</body></html>