<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu62' />
<p class='juan'>雪竇石奇禪師語錄卷第十</p><p class="byline">嗣法門人行正等編錄</p><p class="head1">法語下</p>

<div class='div-other'><a id='mulu63' />
<p class='h2'>復嚴髻珠司馬</p><p>客秋九月，山事寂寥之際，道舊好音忽千里而至，依依遠情浹於心目中之感荷無可似者，入山之訂夫豈虛語？然所諭此一大事因緣，朽直是無可相為，蓋素諳居士根性利、理路純熟，朽若與麼提，居士早是與麼去了也。纔向者邊說，似又向那邊走脫了也。總饒舉似一則兩則直截現成底公案，設或驀提得去，便把個孤明歷歷見聞覺知、動轉施為底以為究竟，似者般底提起便有、纔放下便無，等閒遇著一個咬豬狗手腳底，當面一拶，直是無可抵當，況生死分上能用得著耶？故朽不<span class='corr'>羨</span>居士有目機銖兩底眼，願有一口吞盡乾坤不遺蹤跡底力量。古李都尉云：「參禪須是鐵漢，著手心頭便判，直趍無上菩提，一切是非莫管。」是甚麼力量？是甚麼面目？居士實實得到如此便休，不然待親到雪竇，有個商量處。</p>
</div>
<div class='div-other'><a id='mulu64' />
<p class='h2'>復姚益城中丞</p><p>讀自省偈語，令朽病體頓輕、歡喜無量。富貴中人忽然跳出潔白地上，與麼受用，莫當等閒。正所謂八十翁翁入場屋，真誠不是兒戲事。雖然如是見地，不脫坐著一色邊，正是學道人之理障，正知見不得現前。《楞嚴經》云：「知見立知即無明本，知見無見斯即涅槃。」記得香嚴禪師一日偶以瓦礫擊竹，大悟，云：「一擊忘所知，更不假修持，動容揚古路，不墮俏然機。」溈山和尚云：「此子徹也。」仰山云：「未在，此是心意識著成，待某勘過則得。」一日見香嚴，云：「聞師兄參得禪也，請道看。」香嚴云：「去年貧未是貧，今年貧始是貧。去年貧無卓錐之地，今年貧連錐也無。」仰山云：「與麼話，如來禪許師兄會，祖師禪未夢見在，試再道看。」香嚴又云：「我有一機，瞬目視伊，若人不會，別喚沙彌。」仰山方肯道：「恭喜師兄會得祖師禪也。」老居士試將此三偈一一細看，自有一番超脫處，并拙偈奉答，未審以為何如？</p>
<p class="head3">次來韻</p>
<p style="text-indent:0em" class="lg-abnormal"><div class='lg-row'>非思量處易無難，任運騰騰與麼觀，世界踏翻同古鏡，安禪識取者蒲團。風生起滅誰為聽？月放眉頭自著看，莫道貧家無長物，目前隨我用般般。</div>
</p></div>
<div class='div-other'><a id='mulu65' />
<p class='h2'>題鯢淵張相國贈無凡上人手軸</p><p>有天有地以來，陵谷之變遷、朝統之互換、世運之興衰、人類之賢愚，不一而足矣。而天地之所以判然成立者，賴有義以持之。義者何？不偷之謂全，此不偷之義，而執笏立朝、操戈戡亂，以至考槃泌水，若而人皆有光明碩大以持扶天地元氣，即我如來無上妙道傳至今日，代有偉人出而驅邪逐魅、震地轟天，無過擴充此不偷之義耳。昔人放下屠刀，云：「我是千佛一數。」又有曰：「我偷心死盡始行活路。」此其徵出。予今獲睹鯢淵張公贈無凡上人手卷，而有感其為人也。張公身死社稷，挈家盡節，義也；無凡仗劍相從，能事既周挂冠剃染，義也。至張公亡而身冒險難，骸骨之暴露者收葬之、遺孤之囚執者安全之，亦義也。然則一出一復處、一死一不死，皆無愧於天地之人哉。無凡從予遊理乳峰院事有素矣，戒如冰雪，丰骨稜稜，夫亦可以義法門也。雖然，觸著遇著老僧粗拳辣掌並不放過。咄咄！</p>
</div>
<div class='div-other'><a id='mulu66' />
<p class='h2'>復姚益城中丞</p><p>春光和暖，道容在望。四神丸之惠過沾新況，謝謝。承諭云：「除卻知見，益無入處。」貧衲不妨為老居士恭喜，既無入處則全處入，全處入則全體入矣。若能全處全體入，則無入而不自得。所以香嚴大師道：「我有一機，瞬目視伊。若人不會，別喚沙彌。」與麼道喚作知見得麼？拙偈附書扇頭，老居士當一笑而擲之：一機瞬目視前人，不會沙彌誰更親？知見無知何處入？李陵原是漢朝臣。</p>
</div>
<div class='div-other'><a id='mulu67' />
<p class='h2'>復胡其章給諫<span class='note-inline'>(諱鼎附來書)</span></p><p style="margin-left:1em">釋迦文佛四十九年說玄說要，因緣果報攝入毫芒，卻被嵩山鈍漢一齊鏟削，盡作沒字碑文，不知誰遮、誰掩，誰撒、誰露，嚼斷千古老和尚舌根，謗佛罵祖不曾說著些子。且問南廣寺去織女廟多少？若還過得河，借取支機石看。</p>
<p>孤峰晏坐，曾辱良書，大護法高風勁節，懷佩<span class='corr'>已</span>久，客歲過南廣，原擬暫住旬日即圖晤對，不意延閣至茲，中之負歉非可言似。辰刻，一居士持問頭相見，知是個中人鄉曲，喜出意外。士從容云：「須假答話。」朽衲雙手舉云：「老僧到者裏不識，請收起。」士云：「有回語即來相見。」朽衲笑云：「但恁麼去回覆，莫錯過好。」居士拂袖便行。不妨伶俐侍僧不唧溜，隨後卻索原紙呈似朽衲，與一掌云：「可惜許。」後乃知為大護法所示也，朽衲幸然不負來機，今未免知而故犯，更向第二頭與大護法周折一上。從前與麼告報，不知是說玄、說要耶？一齊鏟削耶？且道南廣立地在甚處，而有過河不過河之說，更要支機石看？切莫作如是語話也，真正作家百中難得，鄙中不勝神候。</p>
</div>
<div class='div-other'><a id='mulu68' />
<p class='h2'>復蘇康侯居士</p><p style="margin-left:1em">附原書後段云：「務令胸中明了，曉得者是個本真發露、者是個雜念流注，方不被境緣所轉、方不虛此歲月，秪因力量小、工夫少，未能大死一番，每見境風扇動，不覺和身跳入，此所以留心日久而不見成功也。」</p>
<p>具述來歷，自呈自斷，一一分明。後段「務令胸中明了，及不被境緣所惑云云」，即據要曉得者是個本真發露、者是個雜念流注，正是學道人受病處。何故聻？若只曉得便休了，只認得個昭昭靈靈的，於生死分上何曾得力？咦！當頭一棒，莫言不道。</p>
</div>
<div class='div-other'><a id='mulu69' />
<p class='h2'>彌陀懺儀弁語<span class='note-inline'>(介石文公請)</span></p><p>三界無安，猶如火宅，俊哉丈夫，甘在業海中頭出頭沒而不知返，惟是上根利智，不難自著眼腦。張紫巖云：「我學佛然後知儒學。」佛豈小緣哉？滇南介石文翁仕於婁，述彌陀懺儀，以公紳士為祛業進福者勸。然則現前水鳥樹林皆悉念佛、念法、念僧，在會君子其薦之否乎？夫遠公後而蓮社不作，文翁猶今之遠公也，予為之加額。</p>
</div>
<div class='div-other'><a id='mulu70' />
<p class='h2'>復王九一居士<span class='note-inline'>(附原書)</span></p><p style="margin-left:1em">三到南廣，卻被和尚鍼著頂門，直得無言可訴、無理可伸，未後冷灰豆爆、惡水一潑，得手答偈語，益復打碎膠盆子。蒼天蒼天！和尚幸是大人，卻成造次了也。雖然無孔銕鎚，不妨下楔。朝來聲色堆頭，提起陳年葛藤，特特請質一上。昔靈雲悟道，玄沙云：「未徹。」靈雲果是失錢遭罪，不可謂溈山不具眼。若玄沙實不放過，且道他過在什麼處？和尚必然捉敗靈雲，兼然捉敗玄沙，乞盡情批判一回，免得平地上陷阱無數也。若復作賊，他日相見，莫怪弟子捉敗。</p>
<p>前日盡情為居士說破，老僧罪過不少。來問靈雲悟道機緣，謂靈雲失錢遭罪則且置，又謂玄沙實不放過，過在什麼處云云。居士如此理會，要見玄沙，三十年後平地上陷阱無數，居士還跳得出也未？老僧有三十痛棒，要打九一到底。何故？冤有頭，債有主，莫錯莫錯。珍重。</p>
</div>
<div class='div-other'><a id='mulu71' />
<p class='h2'>復樸庵座主</p><p>細閱來扎，備知上人留心向上一著多歷年所，非上根利器未易得此，頗極歡悅。然此事必須親見作家宗匠、久經惡辣鉗鎚，從冷灰中爆出，力量方大。以此為人殺活縱奪，威行自在，真足以死盡天下人、亦足以活盡天下人。若止從解路卜度而入者，即使自<span class='corr'>己</span>日用中不無受用處，而纔一開口未免傷鋒犯手。世之誤用金鍼而擉瞎人眼者不知凡幾，可不慎歟？閱諸頌不可謂上人見處不是，但不傷囫圇便露觔骨，即此便知上人作用未能盡善盡美矣。總之，此事非言語可傳、亦非紙筆能盡。來扎云：「為講席所羈，甘作傳言送語漢，以當苦行。」不見昔日德山於紙燈吹滅下發明大事，即將《青龍疏鈔》焚於法堂前，便開大口云：「究諸玄辨，似一毫置於太虛，竭世樞機，如一滴投於巨壑。」未聞有目睹全潮而猶戀戀於一漚者。上座果能追蹤德山太原諸大老，毋論老朽不能壓良為賤，即三世諸佛、歷代古錐與天下老和尚，俱當退避三舍。珍重使旋，附復不贅。</p>
</div>
<div class='div-other'><a id='mulu72' />
<p class='h2'>示歸望之居士</p><p>佛言：「學道人斷欲去愛，識自心源，達佛深理，悟佛無為，內無所得、外無所求，心不繫道、亦不結業，無念、無作、無修、無證，不歷諸位而自崇最，名之為道。」釋迦老子開口要人去愛，今時人在愛中著倒，迷而不捨，何時識心源、達佛理、悟無為哉？望之居士為喪子故，做工夫輒不得力，質於老僧。老僧曰：「只此愛念，且道從何處起？」若識得起處，只此愛念冰消瓦解，乃至諸佛妙義、百千無量法門亦一時冰消瓦解，望之立地處自然冰消瓦解了也。咄！切須努力，更莫別生枝節。別來惟恐忘卻，因書寄之。</p>
</div>
<div class='div-other'><a id='mulu73' />
<p class='h2'>示趙天錫居士<span class='note-inline'>(號墮僧)</span></p><p>密印僧來所諭：「河田渡口，親喫白棒，不識到今還承當得也未？」如云骨頭雖疼、心靈自若，則居士頭疼處別有個心靈自若，豈不錯過山僧一棒乎？昔百丈從馬祖遊山，次見一隊野鴨子飛過，祖曰：「是甚麼？」丈曰：「野鴨子。」祖曰：「甚處去也？」丈曰：「飛過去也。」祖便把丈鼻子一搊，丈負痛作聲，祖曰：「又道飛過去也。」丈便悟。歸至侍寮，哀哀大哭，同事問曰：「為什麼？」丈曰：「被師搊得鼻頭痛。」曰：「有甚因緣不契？」丈曰：「汝問取和尚去。」同事問祖：「海侍者有何因緣不契，在寮中哭？和尚為某甲說。」祖曰：「是伊會也。」同事回問丈，丈乃呵呵大笑，同事<span class='corr'>曰</span>：「適來哭，如今為甚笑？」丈曰：「適來哭，如今笑。」同事罔然。試看百丈被馬祖一搊鼻便爾了徹，居士親喫白棒仍向痛邊錯過。何也？自識墮僧便是不墮，切冀努力。</p>
</div>
<div class='div-other'><a id='mulu74' />
<p class='h2'>復囊雲公唯</p><p>昨接來書云：「早<span class='corr'>已</span>推倒火爐冷啾啾去也。」上座不可作如是之見，直須扶起火爐始得。不見古云：「如今人多是得個身心寂滅、前後際斷，一念萬年去、休去、歇去、古廟香爐去、冷啾啾地去便為究竟，殊不知卻被此勝妙境界障蔽自<span class='corr'>己</span>，正知見不能現前、神通光明不得發露。」又有云：「平地上死人無數，出得荊棘林是好手。」上座曾到恁地也未？火爐頭究竟豈可少耶？</p>
</div>
<div class='div-other'><a id='mulu75' />
<p class='h2'>復鄒子尚居士</p><p>居士云：「以乾屎橛親近老僧，不識乾屎橛在甚處安立？」要老僧設一座與居士耶？又欲即於現前付一法名，留在門下作一個不削髮、不住山、不專以皮囊親近和尚底俗漢。居士既自道取，不妨喚作行漢，如何如何？</p>
</div>
<div class='div-other'><a id='mulu76' />
<p class='h2'>復沈恂如居士</p><p>居士與解上座起居並<span class='corr'>佳</span>，足慰朽懷。老年兄弟以大事相警策，尤為希有，但此事秪在自肯，朽衲究竟何以加於居士？居士萬法歸一轉語，只者一猶未識在。若果識得一了，自然不問老僧萬矣。所以來偈亦爾，滯為拈原韻并復。</p>
<p>萬法歸一一歸何？信手拈來不較多，一棒打開日月面，等閒翻卻了娑婆。</p>
</div></div>
<div class='div-other'><a id='mulu77' />
<p class='h1'>頌古</p>
<div class='div-other'><a id='mulu78' />
<p class='h2'>拈花微笑</p><p style="text-indent:0em" class="lg-abnormal"><div class='lg-row'>拈花特地揚家醜，百萬人天俱束手，迦葉頭陀獨破顏，一笑至今難合口。</div>
</p></div>
<div class='div-other'><a id='mulu79' />
<p class='h2'>迦葉三度作舞</p><p style="text-indent:0em" class="lg-abnormal"><div class='lg-row'>撫琴作舞絕疏親，彼此明明過量人，大地山河較些子，不妨盡解作琴聲。</div>
</p></div>
<div class='div-other'><a id='mulu80' />
<p class='h2'>世尊一日三喚三應，乃曰：「無為真佛實在我身。」</p><p style="text-indent:0em" class="lg-abnormal"><div class='lg-row'>呼應分明弄識神，瞿曇真個老婆心，珊瑚枕上兩行淚，半是思君半恨君。</div>
</p></div>
<div class='div-other'><a id='mulu81' />
<p class='h2'>文殊握劍持逼如來</p><p style="text-indent:0em" class="lg-abnormal"><div class='lg-row'>文殊仗劍逼瞿曇，逼殺瞿曇實不堪，五百聲聞皆自悟，莫教錯聽老婆禪。</div>
</p></div>
<div class='div-other'><a id='mulu82' />
<p class='h2'>栴檀像接佛</p><p style="text-indent:0em" class="lg-abnormal"><div class='lg-row'>如來身，栴檀像，覿體看來沒兩樣，心肝五臟不知他，兩眼分明對兩眼。</div>
</p></div>
<div class='div-other'><a id='mulu83' />
<p class='h2'>耆婆善別音響</p><p style="text-indent:0em" class="lg-abnormal"><div class='lg-row'>敲破髑髏血濺人，耆婆何似不惺惺？應知閉口深藏舌，天上人間只麼行。</div>
</p></div>
<div class='div-other'><a id='mulu84' />
<p class='h2'>調達謗佛，身陷地獄。</p><p style="text-indent:0em" class="lg-abnormal"><div class='lg-row'>天堂地獄不須疑，調達通身受用時，寄語瞿曇謾饒舌，試看誰不丈夫兒？</div>
</p></div>
<div class='div-other'><a id='mulu85' />
<p class='h2'>外道問佛，不問有言、不問無言。</p><p style="text-indent:0em" class="lg-abnormal"><div class='lg-row'>世尊據坐，外道便悟，若問如何，驀面一唾。</div>
</p></div>
<div class='div-other'><a id='mulu86' />
<p class='h2'>殃崛摩羅托缽</p><p style="text-indent:0em" class="lg-abnormal"><div class='lg-row'>殃崛摩羅托缽，撞著人家分娩，特為救伊產難，回問世尊一轉。</div>
</p></div>
<div class='div-other'><a id='mulu87' />
<p class='h2'>女子出定</p><p style="text-indent:0em" class="lg-abnormal"><div class='lg-row'>孤掌不浪鳴，獨樹不成林，出定與入定，一隊野狐精。</div>
</p></div>
<div class='div-other'><a id='mulu88' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>德山一口缽，托出大家扶，雪曲誠難和，莫擬唱吳歌。</div>
</p></div>
<div class='div-other'><a id='mulu89' />
<p class='h2'>應無所住而生其心</p><p style="text-indent:0em" class="lg-abnormal"><div class='lg-row'>月朗星稀，烏鵲南飛，繞樹三匝，無枝可棲。</div>
</p></div>
<div class='div-other'><a id='mulu90' />
<p class='h2'>青州布衫</p><p style="text-indent:0em" class="lg-abnormal"><div class='lg-row'>青州布衫重七觔，老婆心切趙師僧，分明直指我家物，多少癡人向外尋？</div>
</p></div>
<div class='div-other'><a id='mulu91' />
<p class='h2'>僧問趙州：「和尚姓甚麼？」州云：「嘗州有。」僧云：「甲子多少？」州云：「蘇州有。」</p><p style="text-indent:0em" class="lg-abnormal"><div class='lg-row'>嘗州有、蘇州有，拈得鼻孔失卻口，不是渠儂不丈夫，大都只為貪杯酒。</div>
</p></div>
<div class='div-other'><a id='mulu92' />
<p class='h2'>熏風自南來</p><p style="text-indent:0em" class="lg-abnormal"><div class='lg-row'>熏風自南來，殿閣生微涼，逢人便恁舉，淚出痛肝腸。</div>
</p></div>
<div class='div-other'><a id='mulu93' />
<p class='h2'>直指人心</p><p style="text-indent:0em" class="lg-abnormal"><div class='lg-row'>直指人心，見性成佛，誰識老胡，當門齒缺。</div>
</p></div>
<div class='div-other'><a id='mulu94' />
<p class='h2'>五祖</p><p style="text-indent:0em" class="lg-abnormal"><div class='lg-row'>前身與後身，東山西嶺青，昨日是冬至，五九盡逢春。</div>
</p></div>
<div class='div-other'><a id='mulu95' />
<p class='h2'>婆子拋兒</p><p style="text-indent:0em" class="lg-abnormal"><div class='lg-row'>老婆自棄小孩子，一段真風直到今，好手手中呈好手，貴圖千載有知音。</div>
</p></div>
<div class='div-other'><a id='mulu96' />
<p class='h2'>雪竇化主</p><p style="text-indent:0em" class="lg-abnormal"><div class='lg-row'>諸佛出世未出世，雪滿長安風悄然，雪竇無端遙喫棒，應知頭上有青天。</div>
</p></div>
<div class='div-other'><a id='mulu97' />
<p class='h2'>毘盧師法身主</p><p style="text-indent:0em" class="lg-abnormal"><div class='lg-row'>毘盧師，法身主，極目雲山煙靄裏，道與不道論疏親，三十拄杖不饒你。</div>
</p></div>
<div class='div-other'><a id='mulu98' />
<p class='h2'>鎮州蘿蔔</p><p style="text-indent:0em" class="lg-abnormal"><div class='lg-row'>盡道鎮州蘿蔔大，誰知滋味沒些些？我今豈是閒饒舌？三十年前咬著他。</div>
</p></div>
<div class='div-other'><a id='mulu99' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>南泉舉個死貓頭，換盡時人兩隻眸，看取一刀分兩段，不風流處也風流。</div>
</p></div>
<div class='div-other'><a id='mulu100' />
<p class='h2'>靈雲見桃花</p><p style="text-indent:0em" class="lg-abnormal"><div class='lg-row'>三月桃花映面紅，誰家不見笑春風？時人只說靈雲老，開眼明明在夢中。</div>
</p></div>
<div class='div-other'><a id='mulu101' />
<p class='h2'>法眼丙丁童子來求火</p><p style="text-indent:0em" class="lg-abnormal"><div class='lg-row'>丙丁童子來求火，十個指頭是二五，翻思昔日老禾山，見個人來只打鼓。</div>
</p></div>
<div class='div-other'><a id='mulu102' />
<p class='h2'>題錢聖月居士莖虀菴偈</p><p style="text-indent:0em" class="lg-abnormal"><div class='lg-row'>莖虀不識是何物？居士名菴也大奇，奇語諸方高著眼，莫教錯過自家底。</div>
</p></div></div>
<p class='juan'>雪竇石奇禪師語錄卷十<span class='note-inline'>(終)</span></p>
</div><!-- end of div[@id='body'] -->
</body></html>