<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu489' />
<p class='juan'>雪竇石奇禪師語錄卷第十五</p><p class="byline">嗣法門人行正等編錄</p>
<div class='div-other'><a id='mulu490' />
<p class='h1'>佛事</p><p>為林野和尚封龕，云：「林和尚，我師弟，十年行道，四坐道場，忽爾告終，人天失望。正期長光佛日永作舟航，豈宜縮手偷閒退藏於密？咦！我雖與你同條生，不與你同條死。說甚末後句？請坐雲龕裏。」</p>
<p>起龕，云：「葉落歸根，來時無口。木馬翻身，泥牛解走。」以拄杖引行。</p>
<p>入塔，云：「一葉落，天下秋；一塵舉，大地收。殺活縱奪，照用自由。茲我林野和尚自從出蜀遊楚，抵南都乃至東浙明州，中間歷叢林、參知識，逗到鄮山廣利，撞著個老和尚，一語相投，十年來一條拄杖橫行海上，東打西打，管教佛祖不容駐足，撞著底衲子性命不留。驀地一朝歇手，被伊超過一頭。既然如此，全身奉重，一句又作麼生道？」以拄杖卓，云：「為君直下蒼龍窟，坐斷玲瓏體自悠。」</p>
<p>為藏禪徒火。舉火炬，云：「藏上座，秪者個，相從我十年，叢林力匡荷，一朝手撒開。」乃云：「日當午，休話墮，者裏應須快轉身，老僧助你一把火。」<span class='note-inline'>(藏書偈擲筆而歿。)</span></p>
<p>為見咄禪人火。「咄哉見上人，面門光燄燄，只者火柴頭，一見不再見。」</p>
<p>為古車禪徒火。「當人一著，遍界全提，應自知時，轉身在爾。直饒聲和響，順形直影端，一道坦平，規行矩步，便與麼去，不妨轉轆轆地，是處古車，鼻孔撩天方始受用。」舉起火炬，云：「委悉麼？烈燄光中著眼看，記取當陽者句子。」</p>
<p>為孤輪禪人說戒畢，以靈骨入塔，云：「晴雪滿山頭，白骨無藏處，收歸入普同，頂[寧*頁]紅日熾。咄！」</p>
<p>為寶慈印沙彌火。以火炬作圓相，云：「一印當陽，虛空體露，寶明在爾，受用無窮。不覺向外馳求，吳越遂分兩地，直下回觀，本得一念便是家鄉，父母、師長窮劫不離生死，去來了無所寄，雖然廓爾如如，者個少他不得。」遂點云：「還會麼？烈燄光中急轉身，赤腳波斯難趁及。」</p>
<p>為寧遠、慈雲、寶慈入塔。「舉一明三，明三即一，三一明明，虛空出骨。」召大眾：「還見麼？」以拄杖敲塔門：「總向者裏退藏於密。」</p>
<p>為寶梁禪德火。「天寒地凍，觸目凝然，兩手撒開，冰消瓦解。便與麼去，人間天上任意遊行，此界他方縱橫自在。不離當處嘗湛然，覓即明明不可見。」豎火炬，云：「還會麼？燎卻面門。」便擲。</p>
<p>為會心上人入塔。「三界惟心，萬法惟識，會得心時，虛空出骨。」以拄杖指靈骨，召大眾云：「骨在者裏，且道心在甚麼處？」遂送入，云：「普。」</p>
<p>為空林大師起龕。「門裏出身易，身裏出門難，不難不易，便與麼去。」復云：「請。」</p>
<p>入塔，云：「水肅千谿，雲屯萬壑，真機獨露，是處生涯。恭惟吾空林大師，生緣吳門鹿城，遍參湖海知識，高踞雙徑峰頭，兩目自空雲漢。後投金粟，室內一心，頓徹物我，一如逢原自在，共侍我天童老人一十五載，聲光嘖嘖，叢林老成無出其右。雖則韜光慎重，獨善其身，誠為末世風規法門標朢。嗚呼！云往，夫復何言？生平高尚，末後全提，坐斷雲山，今之是也。」召大眾：「且道不出那伽大定一句作麼生道？出頭天外看，誰是個般人？」一喝。</p>
<p>為圓通禪師入塔。「青山溢目，綠竹滿前，左右逢原，現成受用。茲我圓通大師年高有德，四眾依皈，戒肅風清，法門耆宿可以為規範、可以為準繩、可以為舟航、可以為津濟，同光混俗，合水和泥，獨契大方，高超物表。今則化緣<span class='corr'>已</span>畢，葉落歸根，正恁麼時如何舉示？」以拄杖指塔，云：「大眾還會麼？無縫塔開光簇簇，全身直入涅槃城。」</p>
<p>為幻緣禪宿入塔。「知幻即離，離幻即覺，覺了幻緣，是甚風骨？咦！為君幾下蒼龍窟。」</p>
<p>為乍城一葦尊宿封塔。「雨霽風鳴極，目寒煙冪冪，海天空闊，行空曉月，澄澄境物何殊？了無間隔。恭惟我一葦大師年高臘茂，誠標望於叢林，德被道充，乃津梁於士庶，人天敬仰，南北皈依。嗚呼！一條白棒忽然袖手不拈，坐斷空山，直得全提向上。」召大眾：「正恁麼時且道如何？泥牛入海無消息，天岸空空雲自封。」</p>
<p>為僧幢上座火。「酷暑蒸人似火，都來沒處藏身，拶開頂門隻眼，從教觸處維新。建上座，老叢林，法門擔子忽辭行，偷閒不顧老僧老，鬧裏抽身太不仁。」舉火炬，云：「高著眼，了無情，火光烈燄燎卻面門。」</p>
<p>為寶慶南源大師封龕。「山空木落，水肅霜明，智鏡全彰，靈機密運。贊叢林而不間師友，自成業以未竣法壇，正期佛日高輝，遽爾身藏北斗。咦！幾樹庭梅香雪冷，白雲靄靄自來封。」</p>
<p>為妙德靈骨入塔。「萬木凋零，千山露骨，空生相現，妙德呈機。雖然遍界難藏，者裏應須放下。」舉靈骨，云：「還委悉麼？」便送入。</p>
<p>為妙融禪人火。「半雨半晴山夜瞑，春雲欲開欲不開。」以火炬點云：「火光觸處通明亮，得妙隨圓歸去來。」</p>
<p>為守先上人火。「守先一著，天空地廓。烈燄光中，通身快活。」</p>
<p>為仗錫翠浪禪德入塔。「千峰雨歇霜問候，仗錫山頭翠浪空，消息竟從何處去？明明具骨體玲瓏，藏身處沒行蹤。」以拄杖擊云：「大開無縫塔，入此圓光中。」</p>
<p>為日聞火。「雲開霧捲，山青水碧。會麼？撩起便行，西方日出。」</p>
</div>
<div class='div-other'><a id='mulu491' />
<p class='h1'>行狀</p><p>先師出蘇之太倉州徐氏，法諱通雲，字石奇，脫白於本州南廣寺，繼住隆福。因誦中峰偈有感，矢願參方，既而習靜虞山，刺血書《華嚴》大典，遇等慈老宿，知提究本分。慈化後，廣參知識，至雲門顯聖圓戒，隨眾參請，疑情大發，卒參密雲師翁，屢呈所解，密叱之甚，曰：「待你入處硬掙，後來為人手段自別。」忽於棒下頓脫凝滯，生太感激，矢願匡扶法社，不避勞怨，不離左右一十三年。</p>
<p>崇禎丁丑，年四十有四，赴興化黎太沖居士請，為治病計。密殷勤囑累，授拂而別，仍題肖像付曰：「咄哉老癡！不識是非，但來問者，一味直槌，無物可似，分付石奇。」遂於普潤院掩關三周寒暑。師雖深韜鋒鍔，坐斷十方，然而玉韞珠潛，光輝自著。黎君晨夕問難，飽喫獰拳，日用應緣作得主宰，乃若柴庵吳相國、賓吾魏司馬皆負儒林重望，諦信皈誠。關期既滿，三君率諸道俗敦請說法，淮海人士方知向上一事，莫不謂靈山一會儼然未散。歸省師翁，立作座元，而台之靈鷲山印明者以住持請命，師應焉。</p>
<p>辛巳秋，入院，正之給侍巾瓶自此始也。來歲，密退隱通玄，師先一日省覲，密喜師至，笑談訣別。是時得法諸弟子往往耑令一方遠隔天涯，師力襄後事，傳訃遐邇，扶龕返天童入塔，率眾請新住持——為今弘覺老人，乃赴景星之請。其地乃先德貫首座簡堂禪師隱跡之所，溪山奇勝甲於緱城，一時英靈涌集，氣吞諸方，刀耕火種，不復作出山想。</p>
<p>崇禎癸未，雪竇燬，豪強乘間侵漁故址，不可復問。寧紹士紳公牘三至，而侍御徐公心韋授同門之誼勸駕尤力，師愀然動容，策杖而來，倚巘架屋，編荊作衛以處之。先是赴靈鷲日，密記曰：「狗子無一隻，折箸無一雙，是汝住處。」讖固在雪竇也。至是甘之如飴。嘗以偈勉眾曰：「山居茆屋十餘間，驀地狂風盡打翻，珍重吾徒齊著力，大家扶起莫生煩。」日則俱眾作息，祁寒溽暑不廢晚參。明月在庭，坐嘗徹旦，禪者環植之，一一與之刮皮及髓，洞徹見元，飲之以冰檗，飽之以雪霜。于是會下多士見重諸方。</p>
<p>越歲八月，夢章羅公、虛谷顧公、心韋徐公等請就殿址說法，師拾級而上，曰：「瓊樓玉殿，百草頭上全彰；千丈報身，瓦礫堆邊頓現。塵塵爾，剎剎爾，突出無位真人，發明現成公案。」聞者心豁然。而積敝未清、魔孽若而，人且有假法產充兵餉，媚茲驕軍悍將，冀滿其溝壑。護法殫誠禦侮多種，而師初不以得失介意利害填膺也。諸山寇兵迭橫，師旅充斥，饑饉相仍，無不驚心駭目。與師相厚善者，莫不以舍難圖易為勸，而師一切不顧，慈以攝暴，忍以應強，久而又久，冥頑翕然從化，公侯作我干城，法堂、佛殿、方丈、庫廚、湢室次第告成，咸謂非師定力不可。雪竇之中興碑有曰：「十年之內山海交訌，朝來非象弭之夫，夕來則魚服之士，師蓋與諸禪日在鋒刀頭坐臥者也，乃能需材，則百圍之木不難塹堙山谷以轉輸；需石，則千仞之岡可使奮迅龍蹖而開宕。雲水趍於父事四眾說，而子來幻出方蹶之瑤天，追還既湮之寶地。」斯為實錄。</p>
<p>越歲庚寅，興化黎君以舊訂致書甚懇，赴之求見者，舟楫蹌躋、老幼肩摩，獻貲帛衣履至無地以容，師一視而<span class='corr'>已</span>。庵址宅水中，邑之富有議聚五十三人，如華嚴士數，聚財編木以衛，逡巡未舉，師以供養之所入悉付主僧。工方告竣，而泗水忽至，得免漂滌，叢林至今無恙，賴此舉也。鴻儒碩彥追隨掛搭，得法喜者不可勝數。解夏東還，凡經由之地，若法姪、法孫輩，察其保重法道者獎之勵之，或以檀貲展轉給贈；其裸販化門者斥之逐之，面詈而筆討之。兩淮吳越上下數十里之間聞風震恐，頓知忌憚，諸方稱雪竇而不敢名，競推雪竇為中流砥柱，匡扶大法。師以直捷行令、以枯淡自持、以珍重付授，顧以廣大御眾有過犯者，改則許之。嘗曰：「使人根皆端，不復用諸佛菩薩出現世間矣。」每遇險患，眾排擠至師前，師曰：「任緣而<span class='corr'>已</span>。」眾意自解。賢士大夫莫論有信、無信，既見之後，如飲醇醪，醉心不捨。善哉！徐石侶之言曰：「吾見石翁，溫而厲，恭而安，慈悲中自稟巖峻，方是上古宗匠。」咸安羅公夢章由明州司理轉觀察，復雪竇有巨功，休沐之日家蓮山與師莫逆，師嘗以戒和尚等視，囑其遍護法社。</p>
<p>癸巳春二月，為師六旬誕獻祝，騰涌盡給諸弟子，丈室蕭然而<span class='corr'>已</span>。</p>
<p>歲甲午，西堂法幢幟偕余公孔謙以密印道場請，則屐東甌，化儀之廣不啻遊興化時也。</p>
<p>歲乙未，憫通玄蕩廢，則駕赤城之輿，別立住持而還。昔佛印元以甘露宣長老演法未有宗旨，竟遭逐，實古今一轍。</p>
<p>二十年間，天童五請，大溈三請，金粟再請，徑山、龍池一請，皆毅然不允，而猶不廢普潤密印、通玄之行者，非法門關係，即師資義重。如鄞之大梅，有力據為墳塋，師嘗竭誠恢復，怨謗勿恤也。既復之，後命西堂幟主之慈有。香山兵荒甚烈，請為別院，師嘗歡顏納受，雖艱困勿拒也。事平之後，不無異同，則仍歸之舊住，應物而不傷類如此。同參泯巖空林禪師廬，四明絕頂得塔地，旋往武林，遂歿焉。臨歿，謂群弟子但寄語雪竇，無別諭。得訃，親往奠，眾憚扶龕，議火化。師謂非故人命，乃料綑載之，費咸周給之，親送函塔，推弘覺忞和尚為塔上之銘，曰：「吾不能文其德也，嗚呼！世不云乎？一死一生，交情乃見。斯誠風勵後學之一端歟？」</p>
<p>丁酉之歲，兩殿完舉，摩空贔漢顧而悅之，亟掃塔龍池，婁東士紳有南廣之請，便道經過，見梵剎<span class='corr'>荒</span>蕪、僧徒寥落，不勝心惻，誅茆數間以居。期月欲還，四眾堅留不得，師許結雪竇局再至，盡出衣缽，預鬻殿材以安眾志。眾請持畚鍤，浚鹽鐵支河直達於寺，以便舟楫。師許之，遂成功。其開化之眾嚮慕之盛，復不翅興化時也。時有趙伯州者，自稱知禪，遍探知識，攜友來謁，語：「浮游無本，方擬湊泊。」師示以兩掌，士怒輸機，造謗辭甚酷，傳至再三，冀師畏憚。一日憨睡，火燎床簣間，家人倉皇以水潑救，油裸若羊狀，蓋其參師之日迺飽噉羊酒登興也。痛苦不可忍，遣親屬追取謗辭至亟，竟號叫而斃。以故，婁之人士益加重法。</p>
<p>戊戌夏歸雪竇，則修復顯祖諸塔，用酬夙願。適明公自天童至，為定壽藏於妙高峰，解齊純、無凡誠二上首力言從臾，師為之頤解，遂成塔院於左方，為退居計。門士倪伯屏集吳中人士促逼赴南廣，迺命正嗣主法席，正以師精神未艾，院事艱巨，力辭苦辭。師拂意怒叱，以為子道當事養志耳，并囑夢章羅公勉正任守成之擔，山門事無巨細託護衛焉。復命退庵恂居守塔院，策杖至南廣商之，京督張公、鹺臺胡公皆大歡喜，互有弘施，殿堂、方丈、大悲閣、廚庫煥然一新。</p>
<p>師以行腳發始，自負一願幾四十年，至是稍畢，將立住持以自代，東歸妙峰。不謂歲除之辰，一旦疾作，勢亟仗錫，旋以諸弟子記莂，請師作色，無敢復言。問疾者日眾，師曰：「汝輩擾攘，謂我死耶？」厲聲揮去。師以狂瀾既倒，不惜以身障，故至歿不變。二侍僧前後進，命舉吉時，同以子時對，微點首，次早果以子時示寂。</p>
<p>嗚呼痛哉！停龕多日，以待弘覺老人自浙西至，值雷聲頻動，眾切虞慮觀者如市，唇吻紅潤，容貌如生。弘覺老人哭之慟，命勿掩龕扃，迎歸四明，啟人敬信。蓋諸弟子不能從焉，寺鄰習尚遊俠，計留龕以恣觀瞻，群弟子袖手窘迫無如何，倪公伯屏力排之，依違殆半。忽火從寺西發，前後寮舍並燎，惟龕巋然獨存，無斑炙痕。若輩乃始革心懼罪，從倪公斷得。</p>
<p>于四月十二日扶龕東行，自婁至甬，千有餘里，舟車遞進，幢幡蔽道，哀聲動地，諸弟子駿奔左右，不遺餘力。五月十三日，歸窆妙峰。</p>
<p>嗚呼痛哉！吾師平生以真實心履真實行，至誠感人，無違勿屆，未暇枚舉，正小子敢謂濟北宗風，自密祖弘震之後，諸知識孰不垂鉤萬里，布網漫天，騅鯨無逃於格外？吾師正令全提，不令人有憩足地，故浮夸之徒望崖而返，唯操守敦篤若而人水洒梃逐不去，此師之異於當世也。</p>
<p>吾師開闢雪竇，辛勤廿載，瞬息罔懈，猶勉後人續未竟之緒，名山巨剎借重光影不知凡幾，而師不欲以虛名可否，斷斷然謝之，此師之異於當世也。名器泛濫，師早發歎於靈鷲之日，數年以來非無點胸自肯，久弼叢林之士，而必欲深鎚密鍊，俟其晚成，此師之異於當世也。</p>
<p>師吐為辭語，多絕塵之韻，侍者記錄成集，戒勿刊布，不欲稍以伎倆一路起人咀嚼，惟隨機開導、關係大法流通宇內者，有把關、靈鷲、景星、雪竇、興化、密印六種，將結集成帙，廣勵後學。</p>
<p>嗣法弟子景星行常、大梅行幟、不孝行正、仗錫行旋、金沙行研、天王行林、妙高行恂、南廣行制、海岸行紹、登岱行建、南嶽行環、西園行月，及庵主一人——雄聖行致居士一人。</p>
<p>滇南施于身囑偈祖綱目、萬因聖剃度野夫元等克守師志，果熟香飄，光耀于師，未有艾也。</p>
<p>宰官弟子員素荷鉗鎚，叨承印許，應驗于撒手之際者，則有當湖馬嘉植培原，東甌余道光、孔謙、李維樾、拙予，慈水姚宗文益城，會稽陶履、卓岸生，昭陽黎希淳太沖是也。現闡化條于支那者，則有滇南施于身、青城當湖倪長玗伯屏、姚江沈之。恂恂如韓行甫、仁甫、堇江周齊、曾公唯顧二、榮心璧是也，異日著於禪史開人正眼，斯其傑然者矣。</p>
<p>師世壽七十，僧臘四十有五，諸凡行道巔末傳中譔次頗詳，同門倪公伯屏更加表章，不敢贅述。</p>
<p>茲唯據不孝侍側以後親知灼見者，抆淚授管，仰質高明，實未能揄揚師德於萬一，伏祈大君子不棄葑菲，賜之<span class='corr'>采</span>擇</p>
<p>年月日。繼席雪竇弟子行正謹狀。</p>
</div>
<div class='div-other'><a id='mulu492' />
<p class='h1'>塔銘</p><p>皇清康熙，歲在癸卯春正，雪竇石奇和尚示寂於婁東之南廣寺。越五月，歸葬於甬之妙高峰，從其志也。丙午春二月，雪竇繼席弟子山夫行正以狀來請余銘其塔。余與師雖未謀面，而師之行解雷耳，久<span class='corr'>已</span>隔峰相見，其何能辭？</p>
<p>按狀：師諱通雲，號石奇，系出婁東徐氏，父諱調元，母孫氏。十歲失怙，寄養姊家，因篤疾間陡現一境如夢，忽醒，曰：「前途灼然，有條大路，何故留滯於此？」乃辭母，告以出家之志，遂脫白於本州南廣寺。適往嘉定，於護國寺壁間睹中峰祖師偈云：「蹭蹬莫隨愚伴侶，蹉跎又恐落風塵。」悚焉猛省，矢願參方，因母老未果，寄居隆福寺四年。既而住靜虞山，<span class='corr'>刺</span>血書《華嚴經》，遇等慈老宿，令看高峰語錄，提究父母未生前一著，服膺弗替。後往藤溪聽講《楞嚴》，聞法師舉「千日學慧，不如一日學佛」，憬然曰：「聽教非究竟也。」旋往中峰。</p>
<p>書完《華嚴》，至瓶窯見聞谷師，復到顯聖見湛然師，疑情大發，卒參密雲老人，屢呈所見，密震威叱曰：「待你入處硬掙，後來為人手段自別。」于是棒下頓脫凝滯，不離左右者一十三載。</p>
<p>歲丁丑，於普潤院掩關三年，一踞猊座，問難響答、機辯泉流，淮海人士翕然景從。</p>
<p>辛巳，應密雲師命，住持台之靈鷲。來年省密，密親手授師衣，未幾密示寂。爾時得法諸弟子競各布席一方，雲山渺隔，弗克躬襄，後事獨師一人肩之。後赴景星之請，景星溪山之勝甲於緱城，座下英靈雲集，氣吞諸方，刀耕火耨，不復作出山想。</p>
<p>會癸未，雪竇寺燬，乏主者，紳士延請再四，因杖策而至，山空無依，惟有堆雲敗葉。寺址半為豪侵，如河南南陽之不可問，乃倚巖架屋而居。先時密師記曰：「狗子無一隻，折箸無一雙，是汝住處。」固在雪竇也，遂甘心居之。以偈勉眾曰：「山居茆屋十餘間，驀地狂風盡打翻，珍重吾徒齊著力，大家扶起莫生煩。」時諸山谷間兵寇縱橫，兼之饑饉相仍，所在無寧宇，師恬不介意，攝暴以慈、伏強以忍，久之皈誠向化，皆為外護。法堂、佛殿、方丈、廚庫、湢室次第落成，二覺祖庭崢嶸壯麗，頓復前規，師入山所云：「瓊樓玉殿，百草頭上全彰；千丈報身，瓦礫堆邊頓現。」非虛語矣。</p>
<p>越明年，<span class='corr'>己</span>丑，赴興化黎君之請，遠近信嚮者，舟楫鱗比、老幼肩摩，諸方主席之盛罕出其右。庵址宅水中，邑人慮有水患，方議聚財編木為衛，逡巡未舉，師以檀信供養所入，罄付主僧，紏工竣事。俄而泗水忽至，竟免漂溺，師之力也。師珍重付授，絕不以佛法作人情，自是兩淮吳越數千里間學道高流聞風興感，競推雪竇為中流砥柱云。大抵師之門庭嚴峻而存心廣大，有過犯者，改則許之。嘗云：「若使人根皆端，不復用諸佛菩薩出現世間矣。」</p>
<p>歲丁酉，婁東士紳有南廣之請，師因浚鹽鐵河直達於寺，以利舟行。其<span class='corr'>皈</span>命之眾倡化之隆，復不啻興化時也。</p>
<p>初師矢志力扶法社，自是幾四十年誓願<span class='corr'>已</span>愜，且將東歸妙高，未幾疾作。歷數日，命二侍舉時，皆以子時對，乃微點首，遂以是時逝。越數日，尚未合龕，顏色如生，瀕舉龕歸四明，忽寺西失火，僧寮俱燼，而龕獨巋然，人共異之。乃於五月十三日抵甬，窆於妙高峰之塔院。溯其生于萬曆甲午二月廿五日，卒于康熙二年正月初十，世壽七十，僧臘四十有五。</p>
<p>嗟乎！濟北宗風自密師弘震之後，全提正令而橫身坐斷，百尺無枝，孰有如石奇和尚者乎？其闡揚法錄，曰把關、曰靈鷲、曰景星、曰雪竇、曰興化、曰密印，六種集行世。其嗣法弟子一十二人——景星行常、大梅行幟、雪竇行正、仗錫行旋、金沙行研、天王行林、妙高行恂、南廣行制、海岸行紹、登岱行建、南嶽行環、西園行月——及庵主一人雄聖行致，至一時紳士之真心嚮道獲受鑪錘者，指不勝屈也。</p>
<p>為之銘曰：</p>
<p style="text-indent:0em" class="lg-abnormal"><div class='lg-row'>承源臨濟，溯流楊岐，密老血胤，人天共推。入處硬掙，為人自別，凜奉師言，提持直捷。乳峰生面，千載重開，二覺光明，爍破埏垓。靈鷲景星，施設蔚隆，末後涵藏，妙高一峰。大機大用，邈不可即，雪瀑虹飛，今古為式。</div>
</p><p>康熙丙午春王二月</p>
<p style="margin-left:1em;text-indent:-1em">予告光祿大夫太傅兼太子太師、吏部尚書、中和殿內秘書院大學士加一級，雲棲弟子金之俊大周譔</p>
</div>
<div class='div-xu'><a id='mulu493' />
<p class='h1'>後序</p><p>先師幾坐道場，時有言句悉命秘而弗行，重實行也；正弗能從，為之隨時發刻，不拘編次。先師既往神州赤縣之鄉，巖棲壑隱之士悲惋不得復見顏面，謂可以解廣眾之追慕者何哉？因稽往錄，繁複者稍加芟訂，總集十五卷，釐上中下三冊，計近三百頁，梓以世。憶昔如來滅度，大迦葉遣目連弟子呼提那羅漢、憍梵缽提等為如來結集法藏，而那提等不忍見佛滅度並先涅槃。嗚呼！在正今日敢任結集哉？于景星、永嘉二兄得不重增傷歎？</p>
<p>康熙七年，桂月中秋前二日，嗣法門人行正謹識</p>
</div>
<p class='juan'>雪竇石奇禪師語錄卷十五<span class='note-inline'>(終)</span></p>
</div><!-- end of div[@id='body'] -->
</body></html>