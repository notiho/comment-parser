<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu103' />
<p class='juan'>雪竇石奇禪師語錄卷第十一</p><p class="byline">嗣法門人行正等編錄</p>
<div class='div-other'><a id='mulu104' />
<p class='h1'>偈語上</p>
<div class='div-other'><a id='mulu105' />
<p class='h2'>示方六平</p><p style="text-indent:0em" class="lg-abnormal"><div class='lg-row'>秋雲幕幕整秋衲，秋雨泠泠打山蕨，活計吾家正是時，忽頒<span class='corr'>佳</span>什手忙接，珠玉言言如走盤，率兮坦兮如何說？古人昔日語措大，覓巧不得胡為拙，一念不生體自彰，玲瓏八面休剞厥。鳶飛魚躍天地間，顯非顯兮密非密，寥寥吾道絕古今，六月炎炎千里雪。</div>
</p></div>
<div class='div-other'><a id='mulu106' />
<p class='h2'>寄徐石侶</p><p style="text-indent:0em" class="lg-abnormal"><div class='lg-row'>北風寒，山骨露，思君昔日曾相顧。非相顧，大地不曾有寸土，胸襟落落寰宇寬，勞思勞慮胡為難，秪緣入理喜深談。悠悠不出在林間，夜來孤坐寒窗下，松風瑟瑟堪瀟灑，達人居處我知也。</div>
</p></div>
<div class='div-other'><a id='mulu107' />
<p class='h2'>單時化、時鼎二居士入山，論三教如日、月、星，自述不能入道因緣，師示以偈。</p><p style="text-indent:0em" class="lg-abnormal"><div class='lg-row'>吾道本寥廓，非止人名目，名目既可得，何物不被育？試看宇宙中，歷歷皆可讀，日月與星辰，佛、儒、道無逐。動靜及飛潛，總歸一念覺，覺即絕思惟，步趍休自卜。形色雜青黃，許誰分石璞？空明既自照，何妨任磨琢？天地本無言，要知語盈谷，熾然說無間，端不一幽獨。日用者卷經，讀之自須熟，熟後始得知，聖賢只一服。</div>
</p></div>
<div class='div-other'><a id='mulu108' />
<p class='h2'>寄酬王紹箕居士</p><p style="text-indent:0em" class="lg-abnormal"><div class='lg-row'>千里百里江重隔，霜風凜凜花狼籍，巖房寂聽松鳴長，煙漠漠兮山蒼蒼。澄澄絕域杳何極？分明普示諸知識，君不見，行路難，千尋寒色上眉端，雪裏梅花試更看。</div>
</p></div>
<div class='div-other'><a id='mulu109' />
<p class='h2'>送冷堂上座歸里</p><p style="text-indent:0em" class="lg-abnormal"><div class='lg-row'>華亭江上春風長，千古令人思不忘，蘭槳獨敲霜夜斷，推篷室靖月痕光。華亭江上春風冷，千古令人發深省，沙清水肅影涵空，底事明明驢覷井。上人歸去有何別？今兮古兮橫該抹，逢人秪乞一文錢。咄！臨濟、德山，是甚麼乾屎橛？</div>
</p></div>
<div class='div-other'><a id='mulu110' />
<p class='h2'>送本無上人之南嶽住靜</p><p style="text-indent:0em" class="lg-abnormal"><div class='lg-row'>禪家流，好居山，臨機要自絕躋攀。行兮、止兮，真實解脫之道，語兮、默兮，無非一字之關。修證不無、染不得，古兮今兮同潺湲。遊吳入楚春漫漫，嶽巖不辭行路難，迢迢此去何時還？十載從吾非等閒。</div>
</p></div>
<div class='div-other'><a id='mulu111' />
<p class='h2'>答李艾山居士韻</p><p style="text-indent:0em" class="lg-abnormal"><div class='lg-row'>物生天地間，莫不有根荄，春榮秋零落，於理何悠哉？物情既如此，不可人無猜，大好惺一回，其實何從來？天高地自下，人兮才不才？萬物備於我，體得從安排。鵲噪和鴉鳴，夫復何所乖？</div>
</p><p style="text-indent:0em" class="lg-abnormal"><div class='lg-row'>天高一何極，仰之誠渺茫，鯤鵬能翥羽，霄漢從翱翔。背負無何有？腋底清風涼。六合外誰論？時聽雲浪浪。古今在一瞬，志士何悲傷？</div>
</p></div>
<div class='div-other'><a id='mulu112' />
<p class='h2'>摘星臺晚眺</p><p style="text-indent:0em" class="lg-abnormal"><div class='lg-row'>臨眺憑虛淵，相看極八埏，夕陽山頂木，白鷺溪邊田，萬壑光吞月，千峰影插蓮，何須買沃嶺？理釣傲秦川，俯仰乾坤外，其如此石顛。</div>
</p></div>
<div class='div-other'><a id='mulu113' />
<p class='h2'>送離言法姪住寶慶</p><p style="text-indent:0em" class="lg-abnormal"><div class='lg-row'>翛然四壁何寥泬？獨坐寒窗對孤月，萬木泠泠景象虛，未知誰站庭前雪？因思寶慶言上座，十載睽違眼眨過，應住今秋訪老僧，目擊不須存話墮。最喜山居鄰大梅，清風早晚來相和。</div>
</p></div>
<div class='div-other'><a id='mulu114' />
<p class='h2'>送制副寺歸霅上，迎受業幻緣師靈骨。</p><p style="text-indent:0em" class="lg-abnormal"><div class='lg-row'>去年來雪竇，今日忽思歸，歸去原無事，先師靈骨暉。甬上湖山隔千里，一條古路直如矢，白浪滔滔何處尋？芒鞋兩耳清風起。相逢不用口忉忉，踏著便是自家底，歸來送入窣堵中，贏得清風猶未<span class='corr'>已</span>。</div>
</p></div>
<div class='div-other'><a id='mulu115' />
<p class='h2'>送環侍者回衡嶽</p><p style="text-indent:0em" class="lg-abnormal"><div class='lg-row'>大智若愚，大巧若拙。掉臂因行，開口見舌。磨磚不可作鏡，坐禪豈能成佛？珍重南嶽高峰，直截紅爐點雪。恁麼人承當恁麼事，恁麼事恁麼人承當。百千年滯貨，杲杲秋陽光，佛法遍在一切處，渡水登山便恁麼去。家裏人逢家裏言，抽釘拔楔誠良御。誠良御，休落草，等閒更莫打之遶。春水揚帆歸及早，缽囊待爾來收好。</div>
</p></div>
<div class='div-other'><a id='mulu116' />
<p class='h2'>送鑑藏主還嘉禾</p><p style="text-indent:0em" class="lg-abnormal"><div class='lg-row'>通身只個大圓鏡，萬象森羅一印印，白蘋紅蓼滿汀洲，目底閒閒秋水浚。青山不敢青、白雲不敢白，一大藏教明歷歷。歸去來，歸去來，悠悠伴我空崔嵬。</div>
</p></div>
<div class='div-other'><a id='mulu117' />
<p class='h2'>送恂知客還白下</p><p style="text-indent:0em" class="lg-abnormal"><div class='lg-row'>朴實頭禪只一句，盡在尋常行履處。渴飲饑餐不等閒，閒閒豈可為活計？江南江北任縱橫，足底從來坦坦平，賓主相逢休話墮，臨機貴要忘其情。秋風涼，秋路長，石頭城去一千五百里，白雲盡處山蒼蒼。</div>
</p></div>
<div class='div-other'><a id='mulu118' />
<p class='h2'>送介嵩上人</p><p style="text-indent:0em" class="lg-abnormal"><div class='lg-row'>高高山頂立，清風生八極，深深海底行，步步起紅塵。有力者，剔起眉毛便去，吳山越水任爾縱橫。力不足者，腳頭腳底切莫因循。達磨西來，文字不立，直指人心，見性成佛，冷坐九年嵩山面壁。可大師，庭前立，斷臂覓心不可得，一言之下便寧帖。帖帖帖休述，彼既丈夫我亦爾，那個男兒不如此？上人之號號介嵩，介嵩之介介何窮？直須窮徹無窮底，踢出須彌第一峰。</div>
</p></div>
<div class='div-other'><a id='mulu119' />
<p class='h2'>送值鐘廣朗上人</p><p style="text-indent:0em" class="lg-abnormal"><div class='lg-row'>上人三番來雪竇，一一面南看北斗，特來為我索長篇，矢上何須更著尖？會即便會與麼去，竿木隨身、逢場作戲，不爾從前依位住。佛法揚萬億國中，鐘聲傳三千界內，曹溪水吸乾，大庾嶺粉碎，老盧鼻孔一時穿，大丈夫兒緊著鞭。</div>
</p></div>
<div class='div-other'><a id='mulu120' />
<p class='h2'>胡半庵寫經愈人面瘡，乞題卷帙。</p><p style="text-indent:0em" class="lg-abnormal"><div class='lg-row'>吾道一揆，今昔無異。迦諾尊者、半庵居士，索債、償債，皆第一義。意旨如何？靈文證據。咦！應知一個鼻子兩孔出氣。</div>
</p></div>
<div class='div-other'><a id='mulu121' />
<p class='h2'>請益</p><p style="text-indent:0em" class="lg-abnormal"><div class='lg-row'>不是心、不是佛、不是物，擬議不來遭點額，眉毛剔起自家看，半庵居士法諱栗。咄！參。</div>
</p></div>
<div class='div-other'><a id='mulu122' />
<p class='h2'>示普擎禪人</p><p style="text-indent:0em" class="lg-abnormal"><div class='lg-row'>如地普擎，似天普蓋，擎者何人？蓋底何在？老僧道破，終不相類。咄！剔起眉毛，超然物外。</div>
</p></div>
<div class='div-other'><a id='mulu123' />
<p class='h2'>學喫虧偈</p><p style="text-indent:0em" class="lg-abnormal"><div class='lg-row'>阿誰肯喫虧？喫虧誰肯學？學喫虧不來，喫殺虧不覺。學喫一分虧，省作一分惡；學喫十分虧，討得十分樂。喫虧是便宜，世人休認錯，文殊與普賢，剛得者一著。</div>
</p></div>
<div class='div-other'><a id='mulu124' />
<p class='h2'>王季白出畫扇，嵒頭江濱擺渡婆子抱兒拋水圖索書。</p><p style="text-indent:0em" class="lg-abnormal"><div class='lg-row'>知音六個不曾遇，一個看來總不消，拋下通身活潑潑，不逍遙也亦逍遙。好逍遙，畫也、扇也，玩畫與搖扇之人也，有甚隔礙而不自陶陶？</div>
</p></div>
<div class='div-other'><a id='mulu125' />
<p class='h2'>寄黃文公</p><p style="text-indent:0em" class="lg-abnormal"><div class='lg-row'>秋風昨夜冷巖木，千里萬里空寥廓，澄澄絕域眉自橫，孤坐蒲團想高躅。青雲落落白雲飛，白雲片片青雲齊，南北東西何所宜？</div>
</p></div>
<div class='div-other'><a id='mulu126' />
<p class='h2'>洪暉吉護法病中，岳丈包顯之入山乞偈。</p><p style="text-indent:0em" class="lg-abnormal"><div class='lg-row'>洪公智慧居第一，說禪說道休唐突，說不到處進一言，莫教情見絲頭惑。眼根耳根須放空，吹毛之下無冤賊，此身本是山嶽靈，守護崔嵬稱有力。</div>
</p></div>
<div class='div-other'><a id='mulu127' />
<p class='h2'>示達侍者</p><p style="text-indent:0em" class="lg-abnormal"><div class='lg-row'>秋風起兮海山裂，百草頭邊漫饒舌，曉來靜聽松鳴長，亭亭杲日中天揭。吾家自信有其人，磨不磷兮緇不涅，從來濟道出常情，試看一掌一握血。</div>
</p></div>
<div class='div-other'><a id='mulu128' />
<p class='h2'>寄空林大師</p><p style="text-indent:0em" class="lg-abnormal"><div class='lg-row'>高標傑立傲諸方，下視雲霄踞一床，白眼光寒先聖膽，青蔬香斷後昆腸。草趺行履半間屋，篾束風規千仞岡，病骨每懷徒自悵，竹笻橫按對蒼蒼。</div>
</p></div>
<div class='div-other'><a id='mulu129' />
<p class='h2'>答參友</p><p style="text-indent:0em" class="lg-abnormal"><div class='lg-row'>為法門須個丈夫，慚余病骨日煨爐，情懷落落渾如野，拄杖閒閒亦若孤。萬仞寒巖飛白雪，一林空影宿玄烏，有時獨立千峰上，只少同參入畫圖。</div>
</p></div>
<div class='div-other'><a id='mulu130' />
<p class='h2'>和陸文虎孝廉募結雪瓢韻</p><p style="text-indent:0em" class="lg-abnormal"><div class='lg-row'>白雲深處好為瓢，面面相逢若久要，但得肯將頭自點，何須更待手來招？風懷落落宦情澹，道骨僊僊緇誼饒，今日無端賦歸去，未關五斗折吾腰。</div>
</p><p style="text-indent:0em" class="lg-abnormal"><div class='lg-row'><span class='corr'>㲯</span>毿破衲是生涯，誰謂從前見作家？咫尺雲山殊可寓，一身天地亦何賒？雙趺或向林間坐，十指每將額上加，惟願高音共酬唱，此心非邇也非遐。</div>
</p><p style="text-indent:0em" class="lg-abnormal"><div class='lg-row'>堂堂廟社卻成墟，山寺何妨住薜蘆？瓦沒半椽人易去，庭深一丈草難除。風寒耐喫非為慣，祖席堪憐念在初，拼個殘軀如此過，未言謀道合籧篨。</div>
</p><p style="text-indent:0em" class="lg-abnormal"><div class='lg-row'>一分情少一分貧，貧到無貧始見真，片地閒閒休問主，春風浩浩自來賓。新篁滿目皆吾友，古塔當陽豈外珍？端的不須他處覓，分明時待可中人。</div>
</p><p style="text-indent:0em" class="lg-abnormal"><div class='lg-row'>我生愚拙學何艱，聖傳文章未會刪，一個蒲團容習嬾，數間草屋絕追攀。從教帶礪千秋業，不博雲林半日閒，獨惜米家人最好，相逢徒只拜空山。</div>
</p><p style="text-indent:0em" class="lg-abnormal"><div class='lg-row'>當門齒缺在年前，口不關風語弗全，極力偶然成個字，都來不值半文錢。優游一念休泉石，潦倒通身遠市廛，為憶逃禪人自媿，方池有水未栽蓮。</div>
</p><p style="text-indent:0em" class="lg-abnormal"><div class='lg-row'>不居西嶺不居東，小址人人顧盻中，雅搆可娛林下快，傾囊那惜手頭窮？山楣效我茅來蓋，竹戶憑他雲自封，一室晤言欣得近，免思千里有同風。</div>
</p><p style="text-indent:0em" class="lg-abnormal"><div class='lg-row'>我勿如何君若何？若何惟恐念尤多，兵荒在在隨伊去，理亂悠悠漫自過。乞食固難尋長者，無心容易坐巖阿，端然不是空生定，莫道儂家效達磨。</div>
</p></div>
<div class='div-other'><a id='mulu131' />
<p class='h2'>用韻示姚居士</p><p style="text-indent:0em" class="lg-abnormal"><div class='lg-row'>老倒通身一個瓢，無榮無辱亦無要，從來鐘破影難覓，自古垛生箭易招。片片白雲閒共度，清清流水淡相饒，寸絲不挂常年事，十八孩兒弗繫腰。</div>
</p><p style="text-indent:0em" class="lg-abnormal"><div class='lg-row'>空空無礙亦無涯，天地其如是我家，成現山林眉際曠，自然風月杖頭賒。兩輪亙古行猶在，一字從來點不加，何故人隨他處覓？應知當體未曾遐。</div>
</p></div>
<div class='div-other'><a id='mulu132' />
<p class='h2'>酬國清儲法姪</p><p style="text-indent:0em" class="lg-abnormal"><div class='lg-row'>時逢末年不經看，舉著令人心瞻寒，豈是憎他閒意況？也非傲<span class='corr'>己</span>實情。西來直指指何直？從上單傳傳弗單，遙憶松門古風韻，豐千玉珮獨珊珊。</div>
</p></div>
<div class='div-other'><a id='mulu133' />
<p class='h2'>酬天童費隱和尚</p><p style="text-indent:0em" class="lg-abnormal"><div class='lg-row'>法門柱石有同條，病骨慚論尚未凋，暮雨聲中寒料峭，春風影裏夢飄颻。玲瓏巖碧高鱗幟，乳竇峰晴只草瓢，但得些些閒意況，似成漁牧似成樵。</div>
</p></div>
<div class='div-other'><a id='mulu134' />
<p class='h2'>懷爾愚副寺蜀中未歸</p><p style="text-indent:0em" class="lg-abnormal"><div class='lg-row'>今日何如昨日涼？搬磚運土自忙忙，法堂去歲工成始，禾榖今年萎更長。日逐菜羹充飯足，夜來草薦枕頭香，頻思副寺歸宜早，秋冷風高箬笠霜。</div>
</p></div>
<div class='div-other'><a id='mulu135' />
<p class='h2'>酬馮次牧、馮真長、周我生三居士韻<span class='note-inline'>(時在香山)</span></p><p style="text-indent:0em" class="lg-abnormal"><div class='lg-row'>春風春雨溢春潭，春滿山花影瑞曇，獅子座中閒白法，象王峰頂臥青嵐。從來有道唯存一，直抵無疑不再三，佛跡半天空劫外，未知何處是伊龕？</div>
</p><p style="text-indent:0em" class="lg-abnormal"><div class='lg-row'>古路行行草木香，野花極目笑春王，我知觸處承其力，誰道長安弗借航？日月滿空唯浩浩，風雲遍界若皇皇，山家忽爾凝眸際，早見滄溟幾度桑。</div>
</p><p style="text-indent:0em" class="lg-abnormal"><div class='lg-row'>春明日暖覺風微，漫引天香過竹扉，是處有伊花盡放，誰家無爾月空飛？連朝望入憑雲路，片席從教解垢衣，今古乳峰晴雪在，一回舉首更依依。</div>
</p></div>
<div class='div-other'><a id='mulu136' />
<p class='h2'>送余無度還東甌，次法幢上座贈行韻。</p><p style="text-indent:0em" class="lg-abnormal"><div class='lg-row'>棄卻家山向外詢，春光莫令昧當人，草鞋可惜腳頭路，笠子應知額上珍。遍大地都只個眼，盡塵沙界是分身，法幢大士如相問，去去來來一夢真。</div>
</p></div>
<div class='div-other'><a id='mulu137' />
<p class='h2'>用韻留葦公</p><p style="text-indent:0em" class="lg-abnormal"><div class='lg-row'>睽別峰頭<span class='corr'>已</span>隔年，匆匆行色莫忙然，萬重山外天如爍，六月途中汗似漩。草履晒乾秋後著，石床坐冷夜深眠，乘時笑晤休云緩，早晚看看皮骨穿。</div>
</p></div>
<div class='div-other'><a id='mulu138' />
<p class='h2'>酬嚴髻珠<span class='note-inline'>(諱扶)</span></p><p style="text-indent:0em" class="lg-abnormal"><div class='lg-row'>別時何地費追尋？年往誰知不再今？舊事連床中夜語，新詩題扇廿年心。小窗有月憑虛望，雪澗無人秪自吟，每慰同風千里句，尚湖消息寄秋深。</div>
</p></div>
<div class='div-other'><a id='mulu139' />
<p class='h2'>過觀海，酬阮旭青都諫<span class='note-inline'>(諱震亨)</span>。</p><p style="text-indent:0em" class="lg-abnormal"><div class='lg-row'>年前神晤香山寺，相見還從東海庵，大智為慚倫往哲，淨名誰許讓奇男？半題玄要機全滅，只麼家常道絕參，敲唱不勝消息露，噱然天地一虛龕。</div>
</p></div>
<div class='div-other'><a id='mulu140' />
<p class='h2'>酬姚益城護法<span class='note-inline'>(諱宗文)</span></p><p style="text-indent:0em" class="lg-abnormal"><div class='lg-row'>晤別歸來乳竇山，高懷時憶若躋攀，臨風默默如何道？對月亭亭秪者顏。夙世同心無剩語，相看一笑等閒間，綸巾百衲誰為二？年老輸吾腰腳頑。</div>
</p></div>
<div class='div-other'><a id='mulu141' />
<p class='h2'>答趙安伯居士韻</p><p style="text-indent:0em" class="lg-abnormal"><div class='lg-row'>獨露乾坤體一堆，巍然兀坐萬山陪，數椽茅屋隨身搆，兩扇柴門鎮日開。誰道哲人<span class='corr'>已</span>昔往？我知居士現前來，黃花翠竹分明極，莫把根芽向外栽。</div>
</p></div>
<div class='div-other'><a id='mulu142' />
<p class='h2'>答陳金如封翁韻</p><p style="text-indent:0em" class="lg-abnormal"><div class='lg-row'>憶昔同遊選佛場，藤陰溪綠共徜徉，羨君學業如深海，愧我才情似客囊。廿載春風琴水上，數椽茅屋景星傍，悠悠獨倚寒巖立，望月臺前駕銕航。</div>
</p><p style="text-indent:0em" class="lg-abnormal"><div class='lg-row'>盡擬宗門有別關，銀墻鐵壁峻難攀，都來平白分緇素，卻向通途絕住還。世務弗須頻置撥，詩章何厭幾重刪？惟人肯諾原無事，千里同風總一山。</div>
</p></div>
<div class='div-other'><a id='mulu143' />
<p class='h2'>送余孔謙居士</p><p style="text-indent:0em" class="lg-abnormal"><div class='lg-row'>四面晴嵐起石臺，寒威寂寂望靈台，秋林極目景難寫，天籟憑空響自來。遍界風光眉宇合，一肩雲影杖頭開，仍從舊路歸家去，萬別千差一道該。</div>
</p></div>
<div class='div-other'><a id='mulu144' />
<p class='h2'>赴昭陽黎居士請掩關，留別吳門諸友。</p><p style="text-indent:0em" class="lg-abnormal"><div class='lg-row'>西風落葉樹頭高，極日蕭蕭駕小舠，髮白不禁人自老，形疏轉使念同袍。青山幾處留寒雪？小鳥頻飛惜羽毛，病骨漫貪千日懶，法門寧屬我辭勞。</div>
</p></div>
<div class='div-other'><a id='mulu145' />
<p class='h2'>答陳毓繁居士韻</p><p style="text-indent:0em" class="lg-abnormal"><div class='lg-row'>時膺病骨憶盧公，誰謂斯人弗易逢？二豎並驅千里外，一身輕快兩年中。春晴山寺頻開雪，曉霽征帆欲破風，佳句何須重惠贐，慚余眉際不勝紅。</div>
</p></div>
<div class='div-other'><a id='mulu146' />
<p class='h2'>答李芬遠居士</p><p style="text-indent:0em" class="lg-abnormal"><div class='lg-row'>西來祖意我同年，杲日明明麗碧天，觸目未嘗拘近遠，遼空何限絕中邊？疑時莫解休尋句，悟後方知不在言，但向<span class='corr'>己</span>躬參叩徹，從教捉敗老僧禪。</div>
</p></div>
<div class='div-other'><a id='mulu147' />
<p class='h2'>有感</p><p style="text-indent:0em" class="lg-abnormal"><div class='lg-row'>暑氣閒閒一草堂，時聞墻外野花香，安心會得覓熊耳，不識無緣去大梁。佛法古今誰剩少？人情朝暮見炎涼。有生豈作天涯客？願向空山禮法王。</div>
</p></div>
<div class='div-other'><a id='mulu148' />
<p class='h2'>關中次韻</p><p style="text-indent:0em" class="lg-abnormal"><div class='lg-row'>古云坐久則成勞，放倒其如一覺高，有志要知身出汗，無言那見舌生毛？活人須是活人劍，殺賊應還殺賊刀，會得我家關捩子，白衣束帶總同袍。</div>
</p><p style="text-indent:0em" class="lg-abnormal"><div class='lg-row'>過一秋兮又一秋，現成受用愧何投？園蔬不種時時有，溪水長清日日流。業海無邊人自溺，法門有道孰來遊？一關雖設吾嘗啟，獨坐寥寥等個儔。</div>
</p></div>
<div class='div-other'><a id='mulu149' />
<p class='h2'>除夜偶拈禪者韻</p><p style="text-indent:0em" class="lg-abnormal"><div class='lg-row'>六十年來只麼容，灰頭土面及時濃，夢回石枕何妨再，客至茅茨弗厭重。病老豈無渾未解，歲除那有不忻逢？慇懃看彼梅花上，擊碎寒雲待漏鐘。</div>
</p></div>
<div class='div-other'><a id='mulu150' />
<p class='h2'>送玉齊耿兵憲</p><p style="text-indent:0em" class="lg-abnormal"><div class='lg-row'>崎嶇不惜到峰頭，一見高懷喜溢眸，靜坐熏風三日雨，漫看瀑雪數聲鳩。空拳為舉分明道，滿口無言未足酬，拂袖轉身何快便，山溪水急汎輕舟。</div>
</p></div>
<div class='div-other'><a id='mulu151' />
<p class='h2'>酬姚益城護法見寄之韻</p><p style="text-indent:0em" class="lg-abnormal"><div class='lg-row'>我生看徹等浮漚，不用休兮休自休，有念歸空空有事，無心忘境境無憂。閒閒大地閒閒土，疊疊高山疊疊丘，觸處心花與麼現，縱橫十字只伊頭。</div>
</p></div>
<div class='div-other'><a id='mulu152' />
<p class='h2'>用韻送余孔謙還東甌</p><p style="text-indent:0em" class="lg-abnormal"><div class='lg-row'>萬山深處只孤峰，千里來斯弗易逢，泉石不羈心地印，風雲開拓祖師宗。春江一道歸帆水，乳竇長鳴送客鏞，何似老僧情思重？善為途路要從容。</div>
</p></div>
<div class='div-other'><a id='mulu153' />
<p class='h2'>冬至日用圓侍者韻</p><p style="text-indent:0em" class="lg-abnormal"><div class='lg-row'>漫疑觔骨老如隤，有念還同未死灰，時喜孤輪夜深坐，那嫌兩鬢白頻催？閒攜竹杖敲寒石，忙折霜姿插案梅，卻比去年冬至日，更無他事上心來。</div>
</p></div>
<div class='div-other'><a id='mulu154' />
<p class='h2'>簡復姚益城護法</p><p style="text-indent:0em" class="lg-abnormal"><div class='lg-row'>客歲曾期來雪竇，令人夢想兩年中，謂能頓破關山路，便可擎來日月宮。一掌無文音自足，漫言有理識難空，我家敗闕何藏覆？白棒聲聲喪祖風。</div>
</p></div>
<div class='div-other'><a id='mulu155' />
<p class='h2'>酬空空禪師</p><p style="text-indent:0em" class="lg-abnormal"><div class='lg-row'>我病多年夢亦閒，閒行閒坐夢閒還，閒中夢想閒中晤，夢裏閒思夢裏顏。閒便逢人問閒處，居常閒處即居山，閒吟驀地閒相接，十載閒思閒夢刪。</div>
</p></div>
<div class='div-other'><a id='mulu156' />
<p class='h2'>輓徐心韋護法</p><p style="text-indent:0em" class="lg-abnormal"><div class='lg-row'>旋嵐俄偃樹清涼，法社無光動淚長，扶起砂盆乘大願，親膺磨衲印心王。影堂片片悲雲染，海甸濛濛白日藏，意緒逼寒神在夢，對瞻靈几倍多傷。</div>
</p></div>
<div class='div-other'><a id='mulu157' />
<p class='h2'>輓六可禪師<span class='note-inline'>(有引)</span></p><p style="margin-left:1em">六公禪師將欲遷化，以書儀見別，兼致持護之意。可為出入生死，遊戲自在，余不勝感悼賦輓。</p>
<p style="text-indent:0em" class="lg-abnormal"><div class='lg-row'>遠遠飛書到乳峰，告余兩腳欲捎空，隨身鐵笛橫吹便，不道那伽大定中。幾處闢開荊棘地？巍然翻作梵王宮，津梁<span class='corr'>已</span>似從今折，翹首台山痛未終。</div>
</p></div>
<div class='div-other'><a id='mulu158' />
<p class='h2'>諸徒卜月之二十奉全身瘞於寺左，余以老病未及遠赴，先以香茶致奠。</p><p style="text-indent:0em" class="lg-abnormal"><div class='lg-row'>風儀灑脫若為陪，歸去來兮正眼開，好滌瘴煙龍穴淨，漫扶靈骨白雲堆。躘踵老步慚無力，翰墨淋漓念有哀，一片旃檀和缽薦，法身端不隔塵埃。</div>
</p></div>
<div class='div-other'><a id='mulu159' />
<p class='h2'>輓余孔謙居士</p><p style="text-indent:0em" class="lg-abnormal"><div class='lg-row'>維摩鼻孔<span class='corr'>已</span>昂藏，導世何妨老愈剛？冰檗自怡敦節操，風霜煞緊誦門墻。甌江我道伊人起，臨濟其師一脈揚，背手忽吹鄉國調，山河黯黯動悽傷。</div>
</p></div>
<div class='div-other'><a id='mulu160' />
<p class='h2'>立春日，積雪未霽，次道嚴書記催晴吟。</p><p style="text-indent:0em" class="lg-abnormal"><div class='lg-row'>晨興堂上一回行，庭際光浮眉際晴，且喜和陽今日始，那愁湧雪不時平？門前有路人應見，灶底無柴誰會烹？山運漫隨天運轉，春風也解合予情。</div>
</p></div>
<div class='div-other'><a id='mulu161' />
<p class='h2'>將往禹門掃塔，期語溪師姪蚤還。</p><p style="text-indent:0em" class="lg-abnormal"><div class='lg-row'>曹溪一口都吸盡，塞殺咽喉語不聞，不聞不聞聞不聞，可中消息若為論。南山起雲北山雨，肩擔拄杖秋風煦，荊溪故里莫稽留，早晚歸來共我舟。</div>
</p></div>
<div class='div-other'><a id='mulu162' />
<p class='h2'>贈施清城居士<span class='note-inline'>(諱于身雲南人仙居令)</span></p><p style="margin-left:1em">清城居士每以本分事相質，別來一十五年，重復敘晤徵詰之餘，乃知逆順境中不忘參究腳跟下事，且喜不受人瞞。余將還雪竇，而居士亦擬過留都，作偈志別，不妨言中有響。因次韻相酬以表道信，并書原韻於前，有識者自能鑒之。</p>
<p class="head3">原作</p>
<p style="margin-left:1em">當時混跡赤城西，早識浮名夢幻齊，濁熱中間親猛喝，浪流著處覓真棲。貧來自笑錐無立，參後應知路不迷，越水吳山重悵別，恒瞻孤月印千谿。</p>
<p style="text-indent:0em" class="lg-abnormal"><div class='lg-row'>休云南北與東西，法法當前物物齊，覷破不妨隨自得，了知何處著真棲。錐無立我貧誰立？路不迷人參甚迷，珍重兩眉橫額上，清聲時聽在山溪。</div>
</p></div>
<div class='div-other'><a id='mulu163' />
<p class='h2'><span class='corr'>己</span>亥冬，修治西塢塔址，喜得明覺禪師靈骨舍利，用正首座韻。</p><p style="text-indent:0em" class="lg-abnormal"><div class='lg-row'>多年祭掃及時來，每拜空階動地哀，悵望四山徒樹影，未知何處是靈胎？法身舍利謀方吉，佛骨難提鍤下回，歡喜不虛勤料理，當陽卓立太崔巍。</div>
</p></div>
<div class='div-other'><a id='mulu164' />
<p class='h2'>寄懷吳柴庵相國</p><p style="text-indent:0em" class="lg-abnormal"><div class='lg-row'>秦不知兮漢不求，只緣立處自能幽，掩關無事登山屐，得句頻傳寄遠郵。漫道出家能將相，早知說法現公侯，別來<span class='corr'>已</span>是三年久，何日相看笑白頭？</div>
</p></div>
<div class='div-other'><a id='mulu165' />
<p class='h2'>次諸禪人老庵成韻</p><p style="text-indent:0em" class="lg-abnormal"><div class='lg-row'>客至年來嬾送迎，澗邊喜結小茆成，翰林松老山頭翠，千丈瀑飛天外聲。孤坐柴床寒石斷，靜看霞帳乳峰清，叢林料理諸仁事，聽我閒閒過歲庚。</div>
</p></div>
<div class='div-other'><a id='mulu166' />
<p class='h2'>送韓仁甫居士石浪住靜，用恂書記韻。</p><p style="text-indent:0em" class="lg-abnormal"><div class='lg-row'>懶閒臭口說誰宗？時有當前不老松，小鳥啣花臨竹戶，野猿啼月上孤峰。山家觸處真消息，道者通身是慧鋒，過一日兮兩半日，閒閒效我只枝笻。</div>
</p></div>
<div class='div-other'><a id='mulu167' />
<p class='h2'>次酬史及超護法<span class='note-inline'>(諱大成)</span></p><p style="text-indent:0em" class="lg-abnormal"><div class='lg-row'>住來乳竇經多載，嬴得千尋瀑雪悠，黃鳥每聞春漸老，青狽時見我頻遊。頃思入鬧因無路，敢為登龍不縮頭，清韻忽從天外度，翰林松色彩雲浮。</div>
</p></div>
<div class='div-other'><a id='mulu168' />
<p class='h2'>南廣除夕</p><p style="text-indent:0em" class="lg-abnormal"><div class='lg-row'>風風雨雨過殘年，守歲猶欣未易眠，茅屋任從隨處漏，紙窗那管舊時穿？病餘弗惜燈前夢，老倒承歡座內賢，此際不知誰料理？耳邊爆竹一聲傳。</div>
</p></div>
<div class='div-other'><a id='mulu169' />
<p class='h2'>贈王煙客太常</p><p style="text-indent:0em" class="lg-abnormal"><div class='lg-row'>天高海闊眉毛上，策起須憑大丈夫，一念萬年誰住著？千七百則若規模。等閒白棒掀翻過，觸處清風自在吾，所欲從心老居士，豈嫌山叟嘴都盧？</div>
</p></div>
<div class='div-other'><a id='mulu170' />
<p class='h2'>贈吳魯岡觀察</p><p style="text-indent:0em" class="lg-abnormal"><div class='lg-row'>二萬五千二百過，一萬八千日正新，地久天長誰問王？山高海闊總同春。窮通居易全由我，出處安閒自在人，靈鷲當年親付囑，于今永作法王臣。</div>
</p></div>
<div class='div-other'><a id='mulu171' />
<p class='h2'>人日有懷雪山</p><p style="text-indent:0em" class="lg-abnormal"><div class='lg-row'>八日初晴暖漸開，我家底事上心來，當前只片閒田地，據坐唯餘傲雪梅。寥廓不知誰是主，龍鍾<span class='corr'>已</span>識自非孩，南山飛瀑千尋遠，未便臨風走一回。</div>
</p></div>
<div class='div-other'><a id='mulu172' />
<p class='h2'>寄雲門爾密和尚</p><p style="text-indent:0em" class="lg-abnormal"><div class='lg-row'>生平不解事，唯念同參友，別來十載餘，瞬息晤亦久。雲門誰高步？法窟君獅吼，坐想春風前，裁詩寄一首。</div>
</p></div>
<div class='div-other'><a id='mulu173' />
<p class='h2'>送禪友</p><p style="text-indent:0em" class="lg-abnormal"><div class='lg-row'>迥出千峰上，蒼雲未許緘，半瓢依古木，一杖立寒巖。良晤庭前竹，披襟月下衫，敘來何便去？惆悵豈同凡？</div>
</p></div>
<div class='div-other'><a id='mulu174' />
<p class='h2'>答李元相韻</p><p style="text-indent:0em" class="lg-abnormal"><div class='lg-row'>中元時值霽，青嶂喜來登，山靜開寒色，林空度曉聲。栽蓮慚慧遠，看菊想淵明，不審成何也？佳音慰我清。</div>
</p></div>
<div class='div-other'><a id='mulu175' />
<p class='h2'>贈連雲古淵法姪</p><p style="text-indent:0em" class="lg-abnormal"><div class='lg-row'>標格在清勁，衰風庶可屏，獅子一滴乳，驢乳十斛迸。六合竟何憑？杖頭須按定，南遊我將還，送君有餘興。</div>
</p></div>
<div class='div-other'><a id='mulu176' />
<p class='h2'>東甌雲山禪院</p><p style="text-indent:0em" class="lg-abnormal"><div class='lg-row'>迢遞來青嶂，熏風五月天，分開雲影路，踏破水聲煙。絕壑留輿坐，奇巖抱石眠，萬山憑眺望，祖意杖頭宜。</div>
</p></div>
<div class='div-other'><a id='mulu177' />
<p class='h2'>讀賓吾魏司馬詩賦贈</p><p style="text-indent:0em" class="lg-abnormal"><div class='lg-row'>一關深自掩，叩我接新詩，展卷春風沐，盈眸清思馳。老貪林下趣，閒誦佛家詞，廬阜當年社，攢眉豈讓伊？</div>
</p></div>
<div class='div-other'><a id='mulu178' />
<p class='h2'>答李艾山居士韻</p><p style="text-indent:0em" class="lg-abnormal"><div class='lg-row'>只者初無住，寧容落那邊？閒看白雲飛，片片凌霞煙。朝隨天曉去，晚共寒鴉還，出處自無心，對坐令忘年。</div>
</p></div>
<div class='div-other'><a id='mulu179' />
<p class='h2'>次韻答邑侯顧虛谷</p><p style="text-indent:0em" class="lg-abnormal"><div class='lg-row'>草趺猶未暖，蜡屐忽臨關，絃誦纔三月，仁風<span class='corr'>已</span>遍山。清知民事簡，傲得宦情閒，似憶靈峰囑，慇勤萬壑間。</div>
</p></div>
<div class='div-other'><a id='mulu180' />
<p class='h2'>有感</p><p style="text-indent:0em" class="lg-abnormal"><div class='lg-row'>末世可勝念，誰能直道行？同為佛家子，況復共條生？欲樹法門起，還將心地平，從來論實事，莫只衒虛名。</div>
</p></div>
<div class='div-other'><a id='mulu181' />
<p class='h2'>秋日，懷羅夢章觀察，時寓靈隱。</p><p style="text-indent:0em" class="lg-abnormal"><div class='lg-row'>山寺空然坐，枯懷<span class='corr'>已</span>若知，秋高風入冷，天曠日行遲。泉石閒清況，雲霞淡遠思，毘耶多口士，此際一何宜？</div>
</p></div>
<div class='div-other'><a id='mulu182' />
<p class='h2'>除夕</p><p style="text-indent:0em" class="lg-abnormal"><div class='lg-row'>病骨本臞然，悠悠老我年，臨流無濁澗，登眺有高巔。性逸茆蓬底，風清古塔邊，燭燒今夜短，梅影上新篇。</div>
</p></div>
<div class='div-other'><a id='mulu183' />
<p class='h2'>雨中有懷徐心韋侍御</p><p style="text-indent:0em" class="lg-abnormal"><div class='lg-row'>春冷宜多雨，人何惟熱中？柳煙江岸斷，松雪祖庭空。髮並年來白，身隨老去窮，遙知古君子，時亦念同風。</div>
</p></div>
<div class='div-other'><a id='mulu184' />
<p class='h2'>次酬慈令詹確庵護法</p><p style="text-indent:0em" class="lg-abnormal"><div class='lg-row'>山晝晴光暖，花飛雪瀑流，風前嘶木馬，月下喘泥牛。展足峰頭快，披襟雲外愁，遙看人世裏，若個悟浮漚。</div>
</p></div>
<div class='div-other'><a id='mulu185' />
<p class='h2'>贈黎太沖居士七十</p><p style="text-indent:0em" class="lg-abnormal"><div class='lg-row'>二月風和暖，春光匝地開，青高白髮柳，香尚老年梅。綠竹庭前立，明霞席上陪，山中無事客，也喜逐忙來。</div>
</p></div>
<div class='div-other'><a id='mulu186' />
<p class='h2'>贈無等上座誦《法華經》</p><p style="text-indent:0em" class="lg-abnormal"><div class='lg-row'>妙蓮華經者，無等等三昧，日用中行持，毫弗假於外。是法非思量，分別之所解，瞥爾肯承當，靈山只一會。</div>
</p></div>
<div class='div-other'><a id='mulu187' />
<p class='h2'>羅夢章護法誕晨</p><p style="text-indent:0em" class="lg-abnormal"><div class='lg-row'>望入江城煖，春明遠道香，山花憑蕊放，海鶴帶雲翔。盤薄古今極，洄漩劫外長，掌中閒日月，任爾物蒼蒼。</div>
</p></div>
<div class='div-other'><a id='mulu188' />
<p class='h2'>寄懷邑侯吳虛來護法</p><p style="text-indent:0em" class="lg-abnormal"><div class='lg-row'>兩載不相見，豈因行路難？冰河翻雪浪，霜月映青巒。步驟長如此，風儀只一般，法門承願力，千古為誰寒？</div>
</p></div>
<div class='div-other'><a id='mulu189' />
<p class='h2'>送法幢上座往武林</p><p style="text-indent:0em" class="lg-abnormal"><div class='lg-row'>乳峰剛兩月，獨步去錢塘，一句超方外，全機絕覆藏。臨濟正法眼，滅卻瞎驢旁，只者破砂盆，待將為舉揚。</div>
</p></div>
<div class='div-other'><a id='mulu190' />
<p class='h2'>贈法幢藏主誕日</p><p style="text-indent:0em" class="lg-abnormal"><div class='lg-row'>空山陽律回，天曉高寒宇，落落方外情，寥寥人間譜。滄海月何明？少室風亦古，千載乳峰前，翰林松卓午。</div>
</p></div>
<div class='div-other'><a id='mulu191' />
<p class='h2'>寄陸春明居士</p><p style="text-indent:0em" class="lg-abnormal"><div class='lg-row'>長夏空然坐，風清遠壑明，一身天地老，萬法我人生。古道有高節，枯懷無別情，瀑飛千丈石，以此寄賢英。</div>
</p></div>
<div class='div-other'><a id='mulu192' />
<p class='h2'>送法幢藏主還永嘉密印</p><p style="text-indent:0em" class="lg-abnormal"><div class='lg-row'>別我春風裏，臨行一句親，杖頭宣大義，足底播芳塵。往復乃無事，縱橫<span class='corr'>已</span>絕鄰，到家嚴面目，所以接嘉賓。</div>
</p></div>
<div class='div-other'><a id='mulu193' />
<p class='h2'>岫雲法姪歸秀峰</p><p style="text-indent:0em" class="lg-abnormal"><div class='lg-row'>初夏正長日，山頭顧如冷，睽違<span class='corr'>已</span>三載，相晤只一頃。齒老不關風，形衰何足影？痛念法門秋，此語知先領。</div>
</p></div>
<div class='div-other'><a id='mulu194' />
<p class='h2'>寄仇靖侯居士</p><p style="text-indent:0em" class="lg-abnormal"><div class='lg-row'>冥坐寒巖上，頻思吾君子，春吟二月風，炎對高齋水。天岸啟幽襟，道履閒居止，寥寥雲外人，端不求諸<span class='corr'>己</span>。</div>
</p></div>
<div class='div-other'><a id='mulu195' />
<p class='h2'>寄駱天植居士</p><p style="text-indent:0em" class="lg-abnormal"><div class='lg-row'>天縱英賢事，從教法法如，人惟生住著，誰解絕躊躇？不出尋常用，何曾物外居？攜孫并訓子，讀盡五車書。</div>
</p></div>
<div class='div-other'><a id='mulu196' />
<p class='h2'>謝陳存之居士偕靖侯諸公入山</p><p style="text-indent:0em" class="lg-abnormal"><div class='lg-row'>迢迢來遠道，我社亦光生，物外機先息，塵中念頓輕。青山常突兀，人事幾虧盈？尚德誠多士，臨風無語呈。</div>
</p></div>
<div class='div-other'><a id='mulu197' />
<p class='h2'>登高原大師舊隱</p><p style="text-indent:0em" class="lg-abnormal"><div class='lg-row'>木末霜明候，風寒萬井煙，籃輿隨壑進，杖履帶雲旋。入戶分賓主，開言儼後先，故人何處去？我欲問蒼天。</div>
</p></div>
<div class='div-other'><a id='mulu198' />
<p class='h2'>壽白雲鹿門大師</p><p style="text-indent:0em" class="lg-abnormal"><div class='lg-row'>遙望白雲峰，白雲朵朵玉，環紆拱寒翠，突兀憑高旭。法雨繞香林，天花散間蓐，問渠何以然？我從心所欲。</div>
</p></div>
<div class='div-other'><a id='mulu199' />
<p class='h2'>壽求如禪師</p><p style="text-indent:0em" class="lg-abnormal"><div class='lg-row'>石浪山頭碧，巍然矗大清，秋陽曝寒水，孤月淡高情。思極冥無際，神交自有聲，誰知千古意？端的一長庚。</div>
</p></div>
<div class='div-other'><a id='mulu200' />
<p class='h2'>輓東甌李拙餘都諫<span class='note-inline'>(諱維樾，從師受大戒，合掌稱佛號而逝)</span>。</p><p style="text-indent:0em" class="lg-abnormal"><div class='lg-row'>萬法原無住，人生安足言？雪山曾囑付，律社<span class='corr'>已</span>周旋。一病便不起，孤明還自圓，片香千里寄，表念尚依然。</div>
</p></div>
<div class='div-other'><a id='mulu201' />
<p class='h2'>壽空林大師</p><p style="text-indent:0em" class="lg-abnormal"><div class='lg-row'>小陽天氣暖，花雨散空香，壑遠晴煙起，峰高野鶴翔。眉鬚老霜雪，道德煥文章，正令全提也，閒閒坐草堂。</div>
</p></div>
<p class='juan'>雪竇石奇禪師語錄卷十一<span class='note-inline'>(終)</span></p></div>
</div><!-- end of div[@id='body'] -->
</body></html>