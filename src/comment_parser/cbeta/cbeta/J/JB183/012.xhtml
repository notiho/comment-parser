<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu202' />
<p class='juan'>雪竇石奇禪師語錄卷第十二</p><p class="byline">嗣法門人行正等編錄</p>
<div class='div-other'><a id='mulu203' />
<p class='h2'>道嚴書記誕辰</p><p style="text-indent:0em" class="lg-abnormal"><div class='lg-row'>朔莫風來勁，聞聲凜若斯，避寒松葉火，樂道老年詩。濁世無青眼，叢林有白眉，圓通門大啟，共喜不違時。</div>
</p></div>
<div class='div-other'><a id='mulu204' />
<p class='h2'>無凡監寺誕辰</p><p style="text-indent:0em" class="lg-abnormal"><div class='lg-row'>誰云丈夫事，將相不能為？且喜石窗後，還思宗老規。山僧愧無似，道者合如斯，五十知天命，殷勤正是時。</div>
</p></div>
<div class='div-other'><a id='mulu205' />
<p class='h2'>除夜，次郁素修韻。</p><p style="text-indent:0em" class="lg-abnormal"><div class='lg-row'>甲子從初起，看看臘又殘，靜陪燈不老，坐聽影寒班。松火茶前活，春風語外閒，夜深堪共對，不問趙州關。</div>
</p></div>
<div class='div-other'><a id='mulu206' />
<p class='h2'>謝郁素修居士鐫送圖章</p><p style="text-indent:0em" class="lg-abnormal"><div class='lg-row'>塊石無情謂，能令人醉觀。篆文何自古，刀法更生寒。畫斷風雲快，點開星月攢，知音如不偶，未便指輕彈。</div>
</p></div>
<div class='div-other'><a id='mulu207' />
<p class='h2'>寄邁庵禪師</p><p style="text-indent:0em" class="lg-abnormal"><div class='lg-row'>客歲春和日，晴光甬上新，一笻千里別，兩眼萬山青。古道不輕據，交情奈至真，法門今日事，早晚共誰論？</div>
</p></div>
<div class='div-other'><a id='mulu208' />
<p class='h2'>寄聞機上座</p><p style="text-indent:0em" class="lg-abnormal"><div class='lg-row'>遙憶高齋日，因思晤即難，春風石上坐，黃鳥樹頭看。絕壁蘿煙靜，空蒼雲夢寒，一回纔舉筆，意況若漫漫。</div>
</p></div>
<div class='div-other'><a id='mulu209' />
<p class='h2'>寄不壞禪師</p><p style="text-indent:0em" class="lg-abnormal"><div class='lg-row'>春到山房暖，潛思友道寒，年高途亦遠，情至念何安？末世古人在，法門近況難，慚余懷不<span class='corr'>已</span>，聊以寫毫端。</div>
</p></div>
<div class='div-other'><a id='mulu210' />
<p class='h2'>寄胡仲能居士</p><p style="text-indent:0em" class="lg-abnormal"><div class='lg-row'>片段春雲曉，山頭獨坐時，遙思胡道彥，行見佛牟尼。相好人人喜，光圓物物齊，莊嚴淨無比，親到自能知。</div>
</p></div>
<div class='div-other'><a id='mulu211' />
<p class='h2'>喜晤太沖居士</p><p style="text-indent:0em" class="lg-abnormal"><div class='lg-row'>千里江濤隔，飛函數四頒，招提新席面，賓主舊時顏。悟法無生忍，高情亦放閒，錫停欣久坐，緣到不拘山。</div>
</p></div>
<div class='div-other'><a id='mulu212' />
<p class='h2'>酬解蝶齋居士</p><p style="text-indent:0em" class="lg-abnormal"><div class='lg-row'>情緒還從道，心心相映留，靜凡爻未動，藏海量偕遊。片念千林啟，全機一握收，激揚應不舍，巖壑待余投。</div>
</p></div>
<div class='div-other'><a id='mulu213' />
<p class='h2'>悼陸季申居士</p><p style="text-indent:0em" class="lg-abnormal"><div class='lg-row'>遯世緣何速？臨風惆悵深。繩床誰共坐？法席況重新。高柳無聊色，清波慘憺陰，知君鼻孔直，相見只如今。</div>
</p></div>
<div class='div-other'><a id='mulu214' />
<p class='h2'>示以貞良道者</p><p style="text-indent:0em" class="lg-abnormal"><div class='lg-row'>默坐回眸看，洞然殊廓襟，乾坤通大量，日月共無心。事在目前露，機非句裏尋，西來直指意，莫向外沉吟。</div>
</p></div>
<div class='div-other'><a id='mulu215' />
<p class='h2'>贈徐心韋護法六秩</p><p style="text-indent:0em" class="lg-abnormal"><div class='lg-row'>春風三月候，百物盡芒蒼，林下人如舊，谿間流更妄。古今誰不老？彼此足稱狂，甲子新新頌，休云我後將。</div>
</p></div>
<div class='div-other'><a id='mulu216' />
<p class='h2'>輪侍者乞偈贈脫白師</p><p style="text-indent:0em" class="lg-abnormal"><div class='lg-row'>五十知命時，一句如何說？不離日用中，洞然光皎潔。天地我同根，萬物他非別，高策兩莖眉，有語弗干舌。</div>
</p></div>
<div class='div-other'><a id='mulu217' />
<p class='h2'>示顧習之</p><p style="text-indent:0em" class="lg-abnormal"><div class='lg-row'>新秋三伏候，值此亢陽天，萬物皆如醉，千山盡欲然。端居火宅裏，誰識道人便？寒暑不能到，紅輪足底圓。</div>
</p></div>
<div class='div-other'><a id='mulu218' />
<p class='h2'>送古鑒上座歸楚</p><p style="margin-left:1em">歲在庚寅，古鑑上人來參乳峰居，無何辭去，贈以短偈，有「腳跟穩實可居山」之句。在昔百丈示徒云：「我有一句子，百味具足。」試將老僧此語作如是觀，不妨恰好。今乙未夏，上人復從五龍山來，不二旬日，忻然整頓草鞋，問其所向，則曰：「五龍山也。」老僧喜云：「腳跟穩實可居山。」豈誣語哉？遂援毫敘之，更寫贈行一偈。</p>
<p style="text-indent:0em" class="lg-abnormal"><div class='lg-row'>帶熱五龍去，辭余青嶂間，道情真個好，途路不為艱。五味禪從鬧，三玄爛勿攀，生涯誰足偶？到底只居山。</div>
</p></div>
<div class='div-other'><a id='mulu219' />
<p class='h2'>示朱玄穎</p><p style="text-indent:0em" class="lg-abnormal"><div class='lg-row'>學道無難易，唯人自肯親，頭頭發深省，法法了生因。觸處靈光曜，逢緣覺穎真，祖師門下客，端不問前津。</div>
</p></div>
<div class='div-other'><a id='mulu220' />
<p class='h2'>賀費隱和尚住堯峰</p><p style="text-indent:0em" class="lg-abnormal"><div class='lg-row'>秋月清輝滿，堯峰一盻中，世皆尊碩望，我亦慶家風。黃檗香光遠，虎丘嶺脈通，乘風縱巨壑，津躍意何窮？</div>
</p></div>
<div class='div-other'><a id='mulu221' />
<p class='h2'>贈嚴髻珠六秩</p><p style="text-indent:0em" class="lg-abnormal"><div class='lg-row'>秋老光凝碧，林間紫氣旋，曹溪天共遠，虞嶺鶴同僊。有句三千鑰，無心自億禪，山家何長物？以此頌君年。</div>
</p></div>
<div class='div-other'><a id='mulu222' />
<p class='h2'>贈朱振寰居士<span class='note-inline'>(時寄以鴈山圖)</span></p><p style="text-indent:0em" class="lg-abnormal"><div class='lg-row'>上年君五十，春風蕩晴日，雲山千里遙，山家始聞吉。何物堪為贈？思量取不出，藉彼鴈山圖，佳景供閒逸。</div>
</p></div>
<div class='div-other'><a id='mulu223' />
<p class='h2'>寄懷瑞安邑侯譚春舸居士</p><p style="text-indent:0em" class="lg-abnormal"><div class='lg-row'>甌江兩接見，恍矣舊時人，有句非聲色，揚眉一主賓。金書從夢錫，禪板尚家珍，好對千尋瀑，臨風獨悵神。</div>
</p></div>
<div class='div-other'><a id='mulu224' />
<p class='h2'>寄沈恂如居士</p><p style="text-indent:0em" class="lg-abnormal"><div class='lg-row'>憶自客秋晤，黃花香滿林，藥石起我病，瀑雪娛君心。旬日便歸去，一年不通音，隈巖無事老，其如情深深。</div>
</p></div>
<div class='div-other'><a id='mulu225' />
<p class='h2'>贈雪鑑上人</p><p style="text-indent:0em" class="lg-abnormal"><div class='lg-row'>一見罄嘉猷，譚言慨以慷，為余覓幻藏，<span class='corr'>羨</span>子有玄賞。大地鏡中觀，山河歸指掌，弢光二十年，於此占宿養。</div>
</p></div>
<div class='div-other'><a id='mulu226' />
<p class='h2'>西鄰看梅</p><p style="text-indent:0em" class="lg-abnormal"><div class='lg-row'>曉發尋幽興，扶黎過小橋，香風隨袖轉，晴雪映梅遙。未問主向在，先看梅自饒，一枝頻欲折，惜取待來朝。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>欲踏溪南去，先須問竹橋，望中春自遠，杖底路非遙。樹樹含香靜，枝枝帶雪饒，因思嶺頭月，可似我今朝？</div>
</p></div>
<div class='div-other'><a id='mulu227' />
<p class='h2'>禮鶴林素禪師塔有懷</p><p style="text-indent:0em" class="lg-abnormal"><div class='lg-row'>五月松風清，凌晨冷孤衲，引領仰高山，懷香拜祖塔。長江白水迴，叢林翠微合，有句向誰言？鐘聲雲外答。</div>
</p><p class="head3">其二</p>
<p style="text-indent:0em" class="lg-abnormal"><div class='lg-row'>熏風當午夏，極目山冥冥，塔影隨雲白，碑文斷草青。霞飛新古木，石立老空亭，一炷香浮靜，煙光結翠屏。</div>
</p></div>
<div class='div-other'><a id='mulu228' />
<p class='h2'>京口寄懷山翁和尚</p><p style="text-indent:0em" class="lg-abnormal"><div class='lg-row'>松風涼五月，避暑潤城西，囊篋慚無句，江山空有題。思君大手筆，為我然靈犀，道遠嗟何及？神傷煙樹迷。</div>
</p></div>
<div class='div-other'><a id='mulu229' />
<p class='h2'>登金山</p><p style="text-indent:0em" class="lg-abnormal"><div class='lg-row'>拳石江心立，擬當萬里流，南城環鐵瓮，北岸繫瓜洲。吳樹煙光老，楚山雲影浮，勞生在此際，誰共啟雙眸？</div>
</p></div>
<div class='div-other'><a id='mulu230' />
<p class='h2'>重過焦山</p><p style="text-indent:0em" class="lg-abnormal"><div class='lg-row'>兩度來時異，長江一派流，焦公祠尚古，枯木室仍幽。隔岸空音滿，孤峰天影浮，落霞隨袖轉，豈在綠蘋洲？</div>
</p></div>
<div class='div-other'><a id='mulu231' />
<p class='h2'>月夜懷杜子濂兵憲</p><p style="text-indent:0em" class="lg-abnormal"><div class='lg-row'>邂逅山亭日，因緣豈偶然？夙乘般若力，肯屬宦情牽。道況長江水，天機秋月禪，閒閒在庭際，晤對十分圓。</div>
</p></div>
<div class='div-other'><a id='mulu232' />
<p class='h2'>子濂杜公過訪書贈</p><p style="text-indent:0em" class="lg-abnormal"><div class='lg-row'>竹院涼生候，君來半日閒，晤言從上事，好看目前山。出處承誰力？閒忙總一般，惺惺無個語，黃鳥自關關。</div>
</p></div>
<div class='div-other'><a id='mulu233' />
<p class='h2'>寄懷子濂杜公</p><p style="text-indent:0em" class="lg-abnormal"><div class='lg-row'>承顧鶴林後，高懷動我思，長江一帶水，短句數行詩。有意堪遊戲，無心永護持，老僧回棹邇，期悟莫遲遲。</div>
</p></div>
<div class='div-other'><a id='mulu234' />
<p class='h2'>贈一足恩孫禪師</p><p style="text-indent:0em" class="lg-abnormal"><div class='lg-row'>葉敲閒砌，涼生大火流，久知江<span class='corr'>已</span>北，有子繼前修。月擅維揚麗，燈分太白悠，我來恣遊覽，二十四橋秋。</div>
</p></div>
<div class='div-other'><a id='mulu235' />
<p class='h2'>疁城分衛贈彭子上居士</p><p style="text-indent:0em" class="lg-abnormal"><div class='lg-row'>自笑山中客，衰年業力牽，叢林大家事，分衛祖規然。我念無高下，君心等聖賢，一期周勝法，欣慰老僧還。</div>
</p></div>
<div class='div-other'><a id='mulu236' />
<p class='h2'>喜陳金如過南廣</p><p style="text-indent:0em" class="lg-abnormal"><div class='lg-row'>多年不晤面，晤面豈容易？彼此髮皤然，相看眼如醉。天氣值清和，熏風喜時至，共坐莫嫌貧，杏陰鋪滿地。</div>
</p></div>
<div class='div-other'><a id='mulu237' />
<p class='h2'>哭僧幢建侍者</p><p style="text-indent:0em" class="lg-abnormal"><div class='lg-row'>廿載叢林事，劻勷一日同，老成法門瑞，太息我心公。道在人弘遠，時窮福不充，此中難盡話，揮淚獨臨風。</div>
</p></div>
<div class='div-other'><a id='mulu238' />
<p class='h2'>寄晦山顯孫禪師</p><p style="text-indent:0em" class="lg-abnormal"><div class='lg-row'>法道未寥落，克家不少人，狐蹤絕影現，獅子解嚬呻。缽挂三湘舊，風回四祖新，鄉情亦何有？太白一燈親。</div>
</p></div>
<div class='div-other'><a id='mulu239' />
<p class='h2'>贈陳麓屏知州</p><p style="text-indent:0em" class="lg-abnormal"><div class='lg-row'>福星明一路，澤國有神君，阡陌膏甘雨，桑麻靄慶雲。銘心碑口合，千里一時聞，更得無弦趣，南來風正熏。</div>
</p></div>
<div class='div-other'><a id='mulu240' />
<p class='h2'>贈念峨孫封翁</p><p style="text-indent:0em" class="lg-abnormal"><div class='lg-row'>星燦當南極，春回在歲寒，一陽始來復，萬象有同觀。松柏爾承茂，岡陵朋壽安，願翁老加進，心現缽羅歡。</div>
</p></div>
<div class='div-other'><a id='mulu241' />
<p class='h2'>示靜諾</p><p style="text-indent:0em" class="lg-abnormal"><div class='lg-row'>百草頭邊意，當人貴自知，戒珠光燦爛，信力慧扶持。有主誰呼應？無心不受欺，本非男女相，今古末山尼。</div>
</p></div>
<div class='div-other'><a id='mulu242' />
<p class='h2'>寄山中正恂諸子</p><p style="text-indent:0em" class="lg-abnormal"><div class='lg-row'>我年七十來，老病精神少，歲月理可期，佛門事難了。南山兀閒閒，此念長擾擾，分付我兒孫，慇勤看木杪。</div>
</p></div>
<div class='div-other'><a id='mulu243' />
<p class='h2'>示純初上人</p><p style="text-indent:0em" class="lg-abnormal"><div class='lg-row'>一念純真作指南，劫初田地好生看，春風若懈耕鋤力，他口休嫌場圃寬。</div>
</p></div>
<div class='div-other'><a id='mulu244' />
<p class='h2'>示禪如上座</p><p style="text-indent:0em" class="lg-abnormal"><div class='lg-row'>禪非意想絕攀躋，日用常然體不迷，謾坐春風三月裏，虛堂寂聽柳鶯啼。</div>
</p></div>
<div class='div-other'><a id='mulu245' />
<p class='h2'>示悟朗上人</p><p style="text-indent:0em" class="lg-abnormal"><div class='lg-row'>聞聲悟道如何委？見色明心無甚奇，皓月一輪中夜靜，子規啼徹綠楊枝。</div>
</p></div>
<div class='div-other'><a id='mulu246' />
<p class='h2'>示慎所上人</p><p style="text-indent:0em" class="lg-abnormal"><div class='lg-row'>君子毋欺慎獨居，道人隨處絕思惟，相逢設說誠其意，試問誠其意者誰？</div>
</p></div>
<div class='div-other'><a id='mulu247' />
<p class='h2'>示淨光上人</p><p style="text-indent:0em" class="lg-abnormal"><div class='lg-row'>盡底掀翻用力窮，莫教死水暗藏龍，拈花意旨窮須徹，管取頭頭觸處通。</div>
</p></div>
<div class='div-other'><a id='mulu248' />
<p class='h2'>示子禹居士</p><p style="text-indent:0em" class="lg-abnormal"><div class='lg-row'>既云我道一以貫，夫子、瞿曇豈別津？不涉禹門三級浪，心空及第便超倫。</div>
</p></div>
<div class='div-other'><a id='mulu249' />
<p class='h2'>次覺中頌六祖無伎倆偈</p><p style="text-indent:0em" class="lg-abnormal"><div class='lg-row'>太虛不昧一纖塵，萬象森羅覿面陳，喜怒不嘗難測我，年來痰火病通身。</div>
</p></div>
<div class='div-other'><a id='mulu250' />
<p class='h2'>示心和上人</p><p style="text-indent:0em" class="lg-abnormal"><div class='lg-row'>春風三月繞荊門，兩眼時時莫著昏，看到水窮山盡處，和身放下一乾坤。</div>
</p></div>
<div class='div-other'><a id='mulu251' />
<p class='h2'>送本無禪人歸永嘉</p><p style="text-indent:0em" class="lg-abnormal"><div class='lg-row'>纔上山來便下山，曹溪一宿豈成閒？秋雲試自看何起，不在林間即水間。</div>
</p></div>
<div class='div-other'><a id='mulu252' />
<p class='h2'>弔斷峰禪師</p><p style="text-indent:0em" class="lg-abnormal"><div class='lg-row'>雲山迢遞隔江寒，千里同風念自寬，未審影堂誰個侍？一燈續焰莫輕看。</div>
</p></div>
<div class='div-other'><a id='mulu253' />
<p class='h2'>次李君弢居士韻</p><p style="text-indent:0em" class="lg-abnormal"><div class='lg-row'>松濤隱隱接寒潮，翠竹山頭暗發條，搖拽珠音天外度，小窗不甚覺無聊。</div>
</p></div>
<div class='div-other'><a id='mulu254' />
<p class='h2'>懷古南和尚</p><p style="text-indent:0em" class="lg-abnormal"><div class='lg-row'>萬竹林中獨直時，清風瑟瑟動人思，山家六月曾無暑，此景悠悠說向誰？</div>
</p></div>
<div class='div-other'><a id='mulu255' />
<p class='h2'>答空林大師</p><p style="text-indent:0em" class="lg-abnormal"><div class='lg-row'>每因迢遞隔雲巒，黃鳥雖聞若等閒，病骨欲趍憑杖栗，一回拈起一回難。</div>
</p></div>
<div class='div-other'><a id='mulu256' />
<p class='h2'>景星居</p><p style="text-indent:0em" class="lg-abnormal"><div class='lg-row'>月明山夜獨扶藜，靜坐翛然似木雞，萬籟不知何處去？聽來只有子規啼。</div>
</p><p style="text-indent:0em" class="lg-abnormal"><div class='lg-row'>病骨稜稜覓隱棲，殘碑草沒見虹霓，春風無限花狼籍，片片飛來點綠堤。</div>
</p></div>
<div class='div-other'><a id='mulu257' />
<p class='h2'>摘星臺</p><p style="text-indent:0em" class="lg-abnormal"><div class='lg-row'>夜深獨立孤峰上，手把南辰攀北斗，妄想如何做得來？悠然拽杖回家走。</div>
</p></div>
<div class='div-other'><a id='mulu258' />
<p class='h2'>斷虹崖</p><p style="text-indent:0em" class="lg-abnormal"><div class='lg-row'>一條界破蒼巖色，宛若飛虹挂九秋，何似渠儂收不盡？等閒遺落在山頭。</div>
</p></div>
<div class='div-other'><a id='mulu259' />
<p class='h2'>贈單時鼎居士</p><p style="text-indent:0em" class="lg-abnormal"><div class='lg-row'>西行天道麥秋時，物物頭頭適所宜，端的望中誰是主？新新只在兩莖眉。</div>
</p></div>
<div class='div-other'><a id='mulu260' />
<p class='h2'>示雪汀</p><p style="text-indent:0em" class="lg-abnormal"><div class='lg-row'>好憶嵩山事，通身雪不禁，莫為江上客，徒作白頭吟。</div>
</p></div>
<div class='div-other'><a id='mulu261' />
<p class='h2'>示單時鼎</p><p style="text-indent:0em" class="lg-abnormal"><div class='lg-row'>眾生劫值豈堪言？顛沛流離固所然，大丈夫兒須猛省，好看父母未生前。</div>
</p></div>
<div class='div-other'><a id='mulu262' />
<p class='h2'>勉眾</p><p style="text-indent:0em" class="lg-abnormal"><div class='lg-row'>山居茅屋十餘間，驀地狂風盡打翻，珍重我徒齊著力，大家扶起莫生煩。</div>
</p></div>
<div class='div-other'><a id='mulu263' />
<p class='h2'>化米偈</p><p style="text-indent:0em" class="lg-abnormal"><div class='lg-row'>曾聞粒米大如山，信施看來非等閒，林下道人幸無事，一身做債一身還。</div>
</p></div>
<div class='div-other'><a id='mulu264' />
<p class='h2'>寄白雲鹿門大師</p><p style="text-indent:0em" class="lg-abnormal"><div class='lg-row'>白雲山頭白雲老，鼻孔遼天何處討？千里同風事可知，豈是玄沙白紙好？</div>
</p></div>
<div class='div-other'><a id='mulu265' />
<p class='h2'>示馮恕甫居士</p><p style="text-indent:0em" class="lg-abnormal"><div class='lg-row'>恕<span class='corr'>己</span>人人容易恕，恕人若個便無難，果能推此心行去，世出世法無兩般。</div>
</p></div>
<div class='div-other'><a id='mulu266' />
<p class='h2'>予默禪師五秩</p><p style="text-indent:0em" class="lg-abnormal"><div class='lg-row'>昔年夜叩鏡湖春，燈下相看老未真，甲子五旬今又始，南山遙對數峰親。</div>
</p></div>
<div class='div-other'><a id='mulu267' />
<p class='h2'>雨中口占</p><p style="text-indent:0em" class="lg-abnormal"><div class='lg-row'>雪竇高茅屋破，晨昏秋色入床頭，可中多少閒情況？雨下分明坐漏舟。</div>
</p></div>
<div class='div-other'><a id='mulu268' />
<p class='h2'>示僧密印</p><p style="text-indent:0em" class="lg-abnormal"><div class='lg-row'>底事參來徹未曾，秋風秋月最相應，松窗密密提撕看，曠劫晴空一印生。</div>
</p></div>
<div class='div-other'><a id='mulu269' />
<p class='h2'>示澹然</p><p style="text-indent:0em" class="lg-abnormal"><div class='lg-row'>安然澹泊是生涯，念念相應便作家，試看白雲天際曉，悠悠自起日輪斜。</div>
</p></div>
<div class='div-other'><a id='mulu270' />
<p class='h2'>示問松上人</p><p style="text-indent:0em" class="lg-abnormal"><div class='lg-row'>寒松落落影垂垂，試看渠儂何所為？未肯易隨繁卉去，餐松宿雪自怡怡。</div>
</p></div>
<div class='div-other'><a id='mulu271' />
<p class='h2'>化造佛殿偈</p><p style="text-indent:0em" class="lg-abnormal"><div class='lg-row'>人家佛殿盡巍然，雪竇空空來募緣，不是山僧成特地，祖庭傳襲有千年。</div>
</p></div>
<div class='div-other'><a id='mulu272' />
<p class='h2'>春日過羅夢章護法新舍</p><p style="text-indent:0em" class="lg-abnormal"><div class='lg-row'>雨後晴川入望賒，宛然秋水過長沙，有無不到如何說？靜聽松風若幾家。</div>
</p></div>
<div class='div-other'><a id='mulu273' />
<p class='h2'>寄錢維宇居士</p><p style="text-indent:0em" class="lg-abnormal"><div class='lg-row'>君行順水舟來慣，逆水灘頭又若何？但自腳跟牢踏穩，不妨隨處是風波。</div>
</p></div>
<div class='div-other'><a id='mulu274' />
<p class='h2'>僧省親乞偈</p><p style="text-indent:0em" class="lg-abnormal"><div class='lg-row'>生身本父母，皆久不知親，此去忽相見，昔人非昔人。</div>
</p></div>
<div class='div-other'><a id='mulu275' />
<p class='h2'>輓夾山林皋和尚</p><p style="text-indent:0em" class="lg-abnormal"><div class='lg-row'>夾嶺花香正是時，紛紛竹影見高枝，春風驀地來搖蕩，撲落虛空遍界噫。</div>
</p><p style="text-indent:0em" class="lg-abnormal"><div class='lg-row'>拮据叢席九年斯，大似嵩山面壁時，能事既周赤腳去，遺來一隻臭鞋皮。</div>
</p></div>
<div class='div-other'><a id='mulu276' />
<p class='h2'>寄金山老宿</p><p style="text-indent:0em" class="lg-abnormal"><div class='lg-row'>謝君遙顧乳峰頭，屈指于今三易秋，彼此住山人事淡，淡中吾更沒來由。</div>
</p></div>
<div class='div-other'><a id='mulu277' />
<p class='h2'>贈灌頂山主</p><p style="text-indent:0em" class="lg-abnormal"><div class='lg-row'>灌頂山頭春色滿，住來足與道相宜，他年老興登高訪，童子開門莫教遲。</div>
</p></div>
<div class='div-other'><a id='mulu278' />
<p class='h2'>贈僧若函</p><p style="text-indent:0em" class="lg-abnormal"><div class='lg-row'>春雲瀟灑，為函為蓋，情兮何高？意兮誰在？南北東西任去來，數峰點點青崔嵬。</div>
</p></div>
<div class='div-other'><a id='mulu279' />
<p class='h2'>偶言</p><p style="text-indent:0em" class="lg-abnormal"><div class='lg-row'>霧鎖空庭，不見雲行，黃鸝數囀，多謝有情。</div>
</p></div>
<div class='div-other'><a id='mulu280' />
<p class='h2'>示獅巖、蓬山二禪者</p><p style="text-indent:0em" class="lg-abnormal"><div class='lg-row'>獅子巖前，獅子踞地，牙爪通身，貴復自利，他年返擲應須記。</div>
</p><p style="text-indent:0em" class="lg-abnormal"><div class='lg-row'>學道貴通達，通達如何說？如舟得篷，如篷得風，風兮篷兮，無往而非宜。</div>
</p></div>
<div class='div-other'><a id='mulu281' />
<p class='h2'>送僧歸鴈宕</p><p style="text-indent:0em" class="lg-abnormal"><div class='lg-row'>一重水又一重山，千里誰能易往還？陌上桃花笑春色，送君直抵舊鄉關。</div>
</p></div>
<div class='div-other'><a id='mulu282' />
<p class='h2'>觀瀑</p><p style="text-indent:0em" class="lg-abnormal"><div class='lg-row'>飛流千丈雪，冷落何無情？獨立長松下，瀑花兩袖生。</div>
</p></div>
<div class='div-other'><a id='mulu283' />
<p class='h2'>示僧若閒</p><p style="text-indent:0em" class="lg-abnormal"><div class='lg-row'>秋雲縹緲秋風清，秋水澄澄秋月明，會得不須他更覓，閒閒若我過平生。</div>
</p></div>
<div class='div-other'><a id='mulu284' />
<p class='h2'>寄六可禪師</p><p style="text-indent:0em" class="lg-abnormal"><div class='lg-row'>一毫端上三千界，百草頭邊古道場，不是知音誰把玩？春風影裏覺花香。</div>
</p></div>
<div class='div-other'><a id='mulu285' />
<p class='h2'>寄覺中禪師</p><p style="text-indent:0em" class="lg-abnormal"><div class='lg-row'>千丈巖高六月冰，霜天尤是若崚嶒，莫嫌冷淡無情況，那取工夫試一登？</div>
</p></div>
<div class='div-other'><a id='mulu286' />
<p class='h2'>弔素純法師</p><p style="text-indent:0em" class="lg-abnormal"><div class='lg-row'>友道來今三十年，法音時接到林泉，臨風哽咽清秋夜，明月誰知落那邊？</div>
</p></div>
<div class='div-other'><a id='mulu287' />
<p class='h2'>悼古津大師</p><p style="text-indent:0em" class="lg-abnormal"><div class='lg-row'>吳山越水一江湄，把手峰頭每共期，忽聽泥牛去入海，臨風惆悵意何之？</div>
</p></div>
<div class='div-other'><a id='mulu288' />
<p class='h2'>悼惟一大師</p><p style="text-indent:0em" class="lg-abnormal"><div class='lg-row'>兩月之前辱寄書，訃音忽遂到茆廬，影堂柯月標風格，誰信吾家少一渠？</div>
</p></div>
<div class='div-other'><a id='mulu289' />
<p class='h2'>悼同人師弟</p><p style="text-indent:0em" class="lg-abnormal"><div class='lg-row'>黃雲莫莫鎖空除，月影寒潭午夜虛，鴻<span class='corr'>雁</span>忽聞聲更咽，令人爭不著思惟。</div>
</p></div>
<div class='div-other'><a id='mulu290' />
<p class='h2'>山居</p><p style="text-indent:0em" class="lg-abnormal"><div class='lg-row'>茅屋無油不點燈，蒲團兀坐正相應，忽思來日清晨事，依舊青蔬飯上蒸。</div>
</p></div>
<div class='div-other'><a id='mulu291' />
<p class='h2'>寄友</p><p style="text-indent:0em" class="lg-abnormal"><div class='lg-row'>室中無事懶燒香，危坐多時倦即橫，一覺惺來人不見，屋頭靈鵲噪斜陽。</div>
</p></div>
<div class='div-other'><a id='mulu292' />
<p class='h2'>友慈上座結茅昭陽乞偈</p><p style="text-indent:0em" class="lg-abnormal"><div class='lg-row'>一莖草頭三千界，三千界內一莖草，佛日高懸茅廬中，茅廬一輪光杲杲。</div>
</p></div>
<div class='div-other'><a id='mulu293' />
<p class='h2'>贈雨關主人</p><p style="text-indent:0em" class="lg-abnormal"><div class='lg-row'>神晤雖云久，高齋始得臨，坐談三日雨，一滴一關心。</div>
</p></div>
<div class='div-other'><a id='mulu294' />
<p class='h2'>酬東甌余孔謙居士</p><p style="text-indent:0em" class="lg-abnormal"><div class='lg-row'>無心無度無心度，度度心心實古今，谿上日行三兩遍，行行不遇少知音。</div>
</p></div>
<div class='div-other'><a id='mulu295' />
<p class='h2'>示靈玄、密嚴二庵主</p><p style="text-indent:0em" class="lg-abnormal"><div class='lg-row'>靈山囑付別無玄，腳踏地兮頭頂天，彼既丈夫我亦爾，好看父母未生前。</div>
</p><p style="text-indent:0em" class="lg-abnormal"><div class='lg-row'>密密意兮在汝邊，動靜施為體自然，昔日趙州曾捏碎，看來不值半分錢。</div>
</p></div>
<div class='div-other'><a id='mulu296' />
<p class='h2'>鑑上人乞偈住山</p><p style="text-indent:0em" class="lg-abnormal"><div class='lg-row'>參遍諸方一字關，腳跟穩實可居山，相逢問我峰頭事，千丈崖高不易攀。</div>
</p></div>
<div class='div-other'><a id='mulu297' />
<p class='h2'>送圓書記至吳門</p><p style="text-indent:0em" class="lg-abnormal"><div class='lg-row'>乳竇峰前別我時，筍長七尺尚如錐，歸來莫待秋風老，陣陣寒聲上竹枝。</div>
</p></div>
<div class='div-other'><a id='mulu298' />
<p class='h2'>示自得化士</p><p style="text-indent:0em" class="lg-abnormal"><div class='lg-row'>佛法門中貴率真，率真也要得人情，人情、佛法兩相許，始是我家道等平。</div>
</p></div>
<div class='div-other'><a id='mulu299' />
<p class='h2'>示堪輿李日新</p><p style="text-indent:0em" class="lg-abnormal"><div class='lg-row'>無陰陽地久荒寒，要爾重新用力看，莫把一鍼容易定，他年仍受別人謾。</div>
</p></div>
<div class='div-other'><a id='mulu300' />
<p class='h2'>送制維那東甌行乞</p><p style="text-indent:0em" class="lg-abnormal"><div class='lg-row'>秋風一夜甌江水，千里涼生動客襟，此去莫嫌山路遠，歲寒方見丈夫心。</div>
</p></div>
<div class='div-other'><a id='mulu301' />
<p class='h2'>贈行</p><p style="text-indent:0em" class="lg-abnormal"><div class='lg-row'>片片晴雲杖底浮，蕭然行李一輪秋，把茅未卜居何地，綠水青山道者謀。</div>
</p></div>
<div class='div-other'><a id='mulu302' />
<p class='h2'>送純書記住山</p><p style="text-indent:0em" class="lg-abnormal"><div class='lg-row'>茅茨小結奉城西，幽靜深宜道者棲，菜葉不隨流水去，等閒未便有人知。</div>
</p></div>
<div class='div-other'><a id='mulu303' />
<p class='h2'>因事漫題</p><p style="text-indent:0em" class="lg-abnormal"><div class='lg-row'>大人境界只尋常，白棒聲中氣自昂，鹽醬不隨胡亂撒，賺他業識共忙忙。</div>
</p></div>
<div class='div-other'><a id='mulu304' />
<p class='h2'>示呂明宇居士</p><p style="text-indent:0em" class="lg-abnormal"><div class='lg-row'>擎拳問我若為憑，放下教君冷似冰，三喝四喝如何道？徹底婆心會未曾。</div>
</p></div>
<div class='div-other'><a id='mulu305' />
<p class='h2'>雪朝示嵩山道者</p><p style="text-indent:0em" class="lg-abnormal"><div class='lg-row'>少林立雪當年事，千古一朝來亦親，昨夜萬山頭盡白，不知誰是個中人？</div>
</p></div>
<div class='div-other'><a id='mulu306' />
<p class='h2'>送能侍者結茅仗錫</p><p style="text-indent:0em" class="lg-abnormal"><div class='lg-row'>仗錫風高別是天，一廬坐斷萬峰巔，他年衲子來相訪，踏破芒鞋豈惜錢？</div>
</p></div>
<div class='div-other'><a id='mulu307' />
<p class='h2'>送慈典座</p><p style="text-indent:0em" class="lg-abnormal"><div class='lg-row'>調燮叢林不憚艱，朝來辭去別居山，居山不惜無油醬，只為思量一味閒。</div>
</p></div>
<div class='div-other'><a id='mulu308' />
<p class='h2'>送潤直歲</p><p style="text-indent:0em" class="lg-abnormal"><div class='lg-row'>匡扶祖席力多年，忽去他山別搆椽，爾為養親應若此，老僧手臂得誰焉？</div>
</p></div>
<div class='div-other'><a id='mulu309' />
<p class='h2'>送拔監收</p><p style="text-indent:0em" class="lg-abnormal"><div class='lg-row'>誅茆何必去深山？令我思量晤面難，二十里雲隨杖底，早間來此暮間還。</div>
</p></div>
<div class='div-other'><a id='mulu310' />
<p class='h2'>送古巖藏主</p><p style="text-indent:0em" class="lg-abnormal"><div class='lg-row'>誅茆弗遠合時還？還共雲山閒復閒，不是閒人閒不得，閒人豈可等閒攀？</div>
</p></div>
<div class='div-other'><a id='mulu311' />
<p class='h2'>傅惕庵參乞偈</p><p style="text-indent:0em" class="lg-abnormal"><div class='lg-row'>山疊疊兮水重重，流碧堆青觸目逢，此際南詢非浪擲，可中端的是渠儂。</div>
</p></div>
<div class='div-other'><a id='mulu312' />
<p class='h2'>陳舜席居士乞偈</p><p style="text-indent:0em" class="lg-abnormal"><div class='lg-row'>道者生來六十歲，再加六十幾曾閒？野老為人只此語，牙齒問君寒不寒？</div>
</p></div>
<div class='div-other'><a id='mulu313' />
<p class='h2'>寄邗江吳漢良居士</p><p style="text-indent:0em" class="lg-abnormal"><div class='lg-row'>江南三月鷓鴣啼，獨喜揚州鶴不羈，一舉便沖霄漢去，虛空背上漫棲遲。</div>
</p></div>
<div class='div-other'><a id='mulu314' />
<p class='h2'>贈李芬遠居士</p><p style="text-indent:0em" class="lg-abnormal"><div class='lg-row'>昭陽波闊越峰深，水宅山居別至今，高思盡輪風月夜，直須彈取沒弦琴。</div>
</p></div>
<div class='div-other'><a id='mulu315' />
<p class='h2'>贈陳毓蕃居士</p><p style="text-indent:0em" class="lg-abnormal"><div class='lg-row'>守護心城不放凋，無根樹子發新條，慇勤況遇曹溪客，曾泛滄溟弄海潮。</div>
</p></div>
<div class='div-other'><a id='mulu316' />
<p class='h2'>示吳我音居士</p><p style="text-indent:0em" class="lg-abnormal"><div class='lg-row'>一切聲原是佛聲，山山猿嘯雜啼禽，曹溪客是無機者，歷歷明明著眼聽。</div>
</p></div>
<div class='div-other'><a id='mulu317' />
<p class='h2'>勉徐煥谷居士參究</p><p style="text-indent:0em" class="lg-abnormal"><div class='lg-row'>閒情歷盡得心回，慧眼乘今一拶開，念佛即能全受用，西天不用達磨來。</div>
</p></div>
<div class='div-other'><a id='mulu318' />
<p class='h2'>贈林子尚居士</p><p style="text-indent:0em" class="lg-abnormal"><div class='lg-row'>真相非同歲月遷，崔嵬未可類生年，龐眉何似人間世，薦取毘盧古佛先。</div>
</p></div>
<div class='div-other'><a id='mulu319' />
<p class='h2'>贈李籕史居士</p><p style="text-indent:0em" class="lg-abnormal"><div class='lg-row'>心量繇來涵剎塵，眉間光徹海門新，大機獨揭連城重，翰苑叢中宛有人。</div>
</p></div>
<div class='div-other'><a id='mulu320' />
<p class='h2'>示曹中吾居士</p><p style="text-indent:0em" class="lg-abnormal"><div class='lg-row'>資生事業非違背，無我如如道者心，古木任教頻轉綠，何妨白髮幾莖侵？</div>
</p></div>
<div class='div-other'><a id='mulu321' />
<p class='h2'>輓魏霖雨居士</p><p style="text-indent:0em" class="lg-abnormal"><div class='lg-row'>丈室來焚一炷香，昔時契合未應忘，摩醯正眼無回互，誰信將身北斗藏？</div>
</p></div>
<div class='div-other'><a id='mulu322' />
<p class='h2'>示張伯純居士</p><p style="text-indent:0em" class="lg-abnormal"><div class='lg-row'>驟驥馳風挽不同，層層關鑰盡衝開，本來直截事如此，誰道九年面壁來？</div>
</p></div>
<div class='div-other'><a id='mulu323' />
<p class='h2'>勉沈初引居士</p><p style="text-indent:0em" class="lg-abnormal"><div class='lg-row'>佛理工夫始徹頭，幾人端的得歸休？靈雲覷破桃花面，匝匝春光溢兩眸。</div>
</p></div>
<div class='div-other'><a id='mulu324' />
<p class='h2'>贈黎馭遠居士</p><p style="text-indent:0em" class="lg-abnormal"><div class='lg-row'>直取驪珠利物因，高閒胸宇十洲春，無機便續毘耶印，剎剎塵塵闡法輪。</div>
</p></div>
<div class='div-other'><a id='mulu325' />
<p class='h2'>示孔台鉉居士</p><p style="text-indent:0em" class="lg-abnormal"><div class='lg-row'>惺得歸休猶涉工，瞥然證徹眼頭空，龍吟枯木誰堪聽？一曲無生對曉風。</div>
</p></div>
<div class='div-other'><a id='mulu326' />
<p class='h2'>示趙對垣居士</p><p style="text-indent:0em" class="lg-abnormal"><div class='lg-row'>高年為道須真切，七十春秋造化功，識得最初前一著，青山無改四時容。</div>
</p></div>
<div class='div-other'><a id='mulu327' />
<p class='h2'>示何玉芝居士</p><p style="text-indent:0em" class="lg-abnormal"><div class='lg-row'>受用輸君能淡靜，尚須證徹主人公，力參直到省力處，剎境剛然絕點蒙。</div>
</p></div>
<div class='div-other'><a id='mulu328' />
<p class='h2'>贈心池上座</p><p style="text-indent:0em" class="lg-abnormal"><div class='lg-row'>波瀾寂寂冷涵空，碧漢無雲日正紅，極目盡教消息在，應知道者不朦朧。</div>
</p></div>
<div class='div-other'><a id='mulu329' />
<p class='h2'>贈祥光上人接待</p><p style="text-indent:0em" class="lg-abnormal"><div class='lg-row'>只喜雲袍動地來，山門閒徹日南開，直教吸盡西江水，拂拂清聲為共陪。</div>
</p></div>
<div class='div-other'><a id='mulu330' />
<p class='h2'>憫生上人</p><p style="text-indent:0em" class="lg-abnormal"><div class='lg-row'>一片仁慈古佛心，驅牛奪食道存，高提鐵棒雲門老，不謂猶然犯至尊。</div>
</p></div>
<div class='div-other'><a id='mulu331' />
<p class='h2'>岷山院主</p><p style="text-indent:0em" class="lg-abnormal"><div class='lg-row'>山重萬兮水重支，杳杳江源無盡時，發用天然迥如此，忘緣兀兀趣還卑。</div>
</p></div>
<div class='div-other'><a id='mulu332' />
<p class='h2'>蒼玄藏主</p><p style="text-indent:0em" class="lg-abnormal"><div class='lg-row'>佛祖玄機欲到邊，昔年鷲嶺喫粗拳，澄澄海藏曾深入，揚子江濤口吸乾。</div>
</p></div>
<div class='div-other'><a id='mulu333' />
<p class='h2'>大威上座</p><p style="text-indent:0em" class="lg-abnormal"><div class='lg-row'>殺盡魔軍意始休，不能由處亦堪由，眉間剔起吹毛劍，佛祖都來似活仇。</div>
</p></div>
<div class='div-other'><a id='mulu334' />
<p class='h2'>答艾山居士</p><p style="text-indent:0em" class="lg-abnormal"><div class='lg-row'>山僧不解有動靜，無喜無嗔無若何，絲線竿頭隨自弄，從來原不犯清波。</div>
</p><p style="text-indent:0em" class="lg-abnormal"><div class='lg-row'>一條拄杖活如龍，布霧興雲隨出入，試若一回翻個身，其中自會得非得。</div>
</p></div>
<div class='div-other'><a id='mulu335' />
<p class='h2'>贈方周圓書記住山</p><p style="text-indent:0em" class="lg-abnormal"><div class='lg-row'>六十年來耳順親，一週花甲又重新，古今澹泊家風在，菜葉常流洞口春。</div>
</p></div>
<p class='juan'>雪竇石奇禪師語錄卷十二<span class='note-inline'>(終)</span></p></div>
</div><!-- end of div[@id='body'] -->
</body></html>