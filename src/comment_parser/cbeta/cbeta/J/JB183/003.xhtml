<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu13' />
<p class='juan'>雪竇石奇禪師語錄卷第三</p><p class="byline">嗣法門人行正等編錄</p><p>蘇居士請上堂，「昨日大雨盆傾，今朝南熏入奏，殿閣生涼，阿誰能覯？天地旋，山河走，須彌頭倒卓，面南看北斗，惟是個中人，一舉無先後。」時有僧出舉坐具，師拈棒打下。</p>
<p>通安莫居士悼念難忘，請上堂。僧問：「空劫<span class='corr'>已</span>前徒指注，空劫<span class='corr'>已</span>後錯商量，是否？」師云：「出頭來作麼？」進云：「遍界盡非常草木，何山松柏不蒼蒼？」師云：「你看背後什麼人？」進云：「錯。」師便打，乃云：「春光明媚，春山鳥啼，春風澹蕩，春雲離披。春暖百花香，春寒多雨水。會，則偃息干戈；未會，則橫屍萬里。會與未會且置，秪如鐵船高駕又作麼生道？逢人但恁麼舉。」</p>
<p>夏中無糧，破堂化士請上堂。「五月將盡，六月未到，庫下粟麥俱空，廚頭冷落鍋灶，燈籠餓得匾，露柱幾跌倒，拄杖子竭力扶起，揚聲大叫：『幾許懶禪和，真好笑。個個如泥塑木雕，不肯大家出手，長連單上死睡覺，今日不得破堂化士歸。』試問諸人：個事如何了？」以拄杖擊香几，云：「了不了？百味珍饈，無過一飽。」</p>
<p>明因、明源二禪人送受業靈骨入普同塔，請上堂。「靈光獨耀，迥脫根塵，但離妄緣，即如如佛。大眾還委悉麼？更為汝通個消息：谷風清，山月白，分明一具黃金骨，等閒放下便安然，摩訶般若波羅密。」</p>
<p>結冬上堂，「十月十九，執事頭首，結制坐禪，將無作有。大眾煮無米飯、炊不濕羹，大家出手，擔柴運木仍依舊。聞普梆，即便走，休落後，被人喚作不唧溜。不許你衣長裾、扯大袖，又誰許偷閒靜坐成窠臼？」拄杖子劈脊摟，以拄杖卓一卓，下座。</p>
<p>上堂，僧問：「如何是奪人不奪境？」師云：「境。」「如何是奪境不奪人？」師云：「人。」「如何是人境兩俱奪？」師云：「俱奪。」「如何是人境俱不奪？」師云：「俱不奪。」進云：「恁麼則千聖同轍去也。」師便打，乃云：「仲冬嚴寒，天上人間，雲凝不動，水滴成團。烏龜凍得頸縮，飛禽凍得嘴尖，茅屋上鴟吻不敢[跳-兆+孛]跳山頭，石敢當冷地自在默默無言，秪有堂前露柱較些子，風吹日炙一向如然。堪笑眾禪和，衲衣高擁，打坐參禪，只想奇玄奇妙，不肯直下豁然，蹉過當陽者著子，直教參學到驢年。」卓拄杖。</p>
<p>長至上堂，「日南長至，晷運推移，拄杖子不動不變，穿卻諸人鼻孔，不許出氣。」</p>
<p>建法堂，謝檀護上堂。「臘月正窮冬，日日是好日，百草頭呈古佛家風，一毫端現寶王剎，直得普賢大士運斤成風、文殊師利不拘繩墨。所以道：建大廈非一木之能、濟巨川非一棹之力，況慧日高懸、法幢重建？且道畢竟承誰恩力？還委悉麼？分明舉鼎調羹手，撥轉如來正法輪。」下座。</p>
<p>上堂，「臘月十五，寒風似箭。」召大眾，云：「照顧面門。」</p>
<p>元旦上堂，僧問：「露柱陞堂即不問，燈籠入室意如何？」師云：「與你一般。」進云：「元旦拂開新月面，年頭一喝透天關。」師云：「漆桶生光。」乃召大眾，云：「一年三百六十日，今朝是最初一日。若有道得最初句，便乃年新、月新、日新，日日新、時時新、刻刻新，新新無住。於無住中，不妨天是天、地是地、山是山、水是水、僧是僧、俗是俗，未嘗移易一絲毫。所以道：是法住法位，世間相常住。」喝一喝，云：「又是從頭起。」</p>
<p>解制上堂，「九旬結制今朝解，解結都來拄杖頭，普告現前諸衲子，一齊拈卻任優游。」</p>
<p>至白雲訪鹿門大師，圓道朱將軍請上堂。「二月春將半，名藍天外幽，雨餘山色曉，觸處暗香浮。巖巒回合，林嶺交參，殿閣俄新，光明溢目。到者裏不必說心、說性，問主、問賓，誰玄、誰妙，若動、若靜，殺人刀、活人劍<span class='corr'>置</span>之一處，肘後符、將軍令且放一邊，自然草偃風行，聲和響順，一念無為，十方坐斷。秪如人境相稱一句又作麼生？」良久，云：「委悉麼？白雲深處坐，時領谷中閒。」</p>
<p>至天童訪費隱和尚，眾請上堂。「大眾！從上來事舉目分明，祖父家園通身受用，更要格外提持衲僧巴鼻，有我法兄和尚在，山僧到來，不敢動著。且道何故？不會作客，煩勞主人。」</p>
<p>楚陽憫生上座偕紹初、淨空、勝光諸禪德請上堂。「春雨溟溟三月天，落花堤柳鎖寒煙，知音不待重重舉，江北江南總一般。」</p>
<p>天童費隱和尚至，上堂。「靈鵲屋頭噪，好音累日聞，必然有客到，今喜是同門。同門既到，賓主歷然，語笑歡天，清風匝地。大眾且道：以何秪待？委悉麼？擊鼓陞堂聊供養，更無一物可勝慚。」</p>
<p>結冬上堂，僧問：「一槌打就，固是好手；點著便來，不妨伶俐。紅爐上雪片即不問，堂裏聖僧道個甚麼？」師云：「西山有老虎。」進云：「恁麼則萬古碧潭空界月，再三撈摝始應知。」師乃云：「今朝十月十六，較之去歲前年，千足萬足。羅夢章居士為我新蓋法堂七間，權可安眾，寮房又添得幾間茅屋。監院知客直歲安單有序，上下內外雍雍肅肅。山田薄收得晚禾蚤穀，不用休糧方，人人俱飽腹。呵呵呵！好快活。知事頭首不肯安分，更要剋期結制，做瘡剜肉。眾中有個漢，聞山僧恁麼道，便出來大叫：『長老！長老！你與麼說話，與我置之高閣。我等出家，秪為不明生死，不遠千里百里而來，究竟佛法，一字不聞，終日普梆，忙忙碌碌，不是擔柴運土，便要磨磨舂穀，稍有遲回，便乃打罵如雷。及至今朝，又說恁麼話，教我晚輩後生如何棲泊？』山僧向你道：『上座！上座！與麼則老僧罪過。』」卓拄杖，下座。</p>
<p>知浴請上堂，「初三廿七，不用揀擇；纔有揀擇，千差萬別。所以一切世界，有以音聲為佛事、有以光明為佛事、有以莊嚴為佛事、有以香飯為佛事。今日雪竇寺裏有齋，一任諸仁信手拈、信口咬，只不許揀擇。忽若夫口咬破舌頭，呵呵大笑。且道笑個甚麼？好心得個好報。」喝一喝。</p>
<p>上堂，「長安甚鬧，吾國晏然。」拈拄杖，云：「大眾不可道拄杖子不晏然也。」遂點，云：「低聲低聲。」</p>
<p>上堂，僧問：「萬別千差即不問，當陽棒喝暫停機，如何是雪竇境？」師云：「茆蓬六七座。」「如何是境中人？」師云：「坐臥不知寒。」「如何是人中境？」師云：「看取眉毛。」乃云：「小盡二十九，大盡三十日，循環十二月，今乃又初一。諸禪德，須委悉，當門那許栽荊棘？咄！」</p>
<p>上堂，僧問：「雪滿長安，乾坤一色，畢竟明甚麼邊事？」師云：「頭頸骨縮。」進云：「歸根得旨事如何？」師云：「赤骨[骨*歷]地。」乃云：「臘月一十五，瑞雪空中舞，來歲定豐年，普請快活過。過過過，撞見胡達磨，不道少林消息在，冷光一片亙今古。」召大眾，云：「不須久立。」</p>
<p>元旦上堂。舉：「香嚴道：『去年貧未是貧，今年貧始是貧。去年貧，無卓錐之地；今年貧，連錐也無。』洞山又道：『去年富未是富，今年富始是富。去年富，惟有一領墨黲布褊衫；今年富，添得一條百衲山水袈裟。』」</p>
<p>師云：「看者兩個老漢，各各安其分、守其當，真所謂貧而無諂、富而無驕，雖然，猶挂齒牙在。雪竇即不然，去年貧也不貧、今年富也不富，貧富總無干，元日蚤陞座。」</p>
<p>解制上堂，「十五日以前，燈籠拜露柱；十五日以後，露柱拜燈籠；正當十五日，燈籠是燈籠、露柱是露柱，各站一邊，了無交涉，自然天花亂墜，地涌金蓮，各各面門放大光明，照耀今古。」遂豎拄杖，云：「且道者是今耶？是古耶？試定當看。萬古碧潭空界月，再三撈摝始應知。」</p>
<p>上堂，「連旬雨雪祖堂寒，庭際無人立問端，豈是山僧閒舉覺，大家努力莫輕看。所以道：欲拋香餌，須待長鯨，縱有纖鱗，應無希冀。眾中還有恁麼人麼？」良久，云：「今日失利。」</p>
<p>奉川邑侯虛來吳居士，偕兄湯日、儒學何渭侯請師於彌勒塔院陞座。僧問：「當年笑口，今日慈顏，還有為人處也無？」師云：「問取拄杖子。」進云：「把住則家邦寧貼，放行則斗換星移。畢竟把住是？放行是？」師云：「照顧腳下。」乃云：「彌勒真彌勒，分身千百億，時時示時人，時人自不識。大眾還識也無？若識也，天之高、地之下、中間水陸空際雲行鳥飛，人畜草芥無一不是彌勒分身闡揚，豈待覺城東際始見文殊、樓閣門開方參慈氏？況此封山塔院大士全身道場，即今殿宇斬新，山靈增耀，邑侯虛來大護法特命山僧就此陞座，今辰一會，若僧、若俗，若男、若女，各各眼見、耳聞，無異、無別。」擊拂子，云：「畢竟者裏如何委悉？」遂擲下，云：「善財別後真消息，直至如今事宛然。」</p>
<p>覺海禪德轉經畢，請上堂。「止止不須說，我法妙難思，諸增上慢者，聞必不敬信。」豎拂子，云：「信麼？」遂擲下座。</p>
<p>結制上堂，「有利無利，不離行市。雪竇山門，年年結制。七十三、八十四，東家賣賤、西家賣貴則不問，汝諸人！不是心、不是物、不是佛，且道是個甚麼？」維那一喝，師打一棒云：「亂喝作麼？」便下座。</p>
<p>因天童請上堂。舉：「楊岐和尚示眾云：『福薄住楊岐，年來氣力疏，寒風凋敗葉，猶喜故人歸，咄咄咄，力囗稀。』諸仁！切莫亂鍼錐，山僧既忝末裔，不敢自欺。」卓拄杖，云：「病骨只宜茆屋下，失便宜是得便宜。」復卓下座。</p>
<p>長至，虞居士請上堂。「仲冬嚴寒，日月彈丸，一陽來復，乾三坤六。」豎拂子云：「到者裏為什麼問著十人，有五雙不知落處。」以拂子畫一畫云：「秪為分明極，翻令所得遲。」</p>
<p>史顯臣居士為薦先岳請陞座，「佛祖之道，其直如矢，但無一切人我、是非等見，自然得入無住心體，如天普蓋、似地普擎，無一塵不攝、無一剎不周、無一體不該、無一機不備，靈明廓徹，亙古亙今。秪因不了，一念妄生取捨分別，便有許多頭角興起，被他回換不得自繇，二六時中隨情造業、隨業受報，以致六道輪迴，頭出頭沒無暫停止。若能一念回光，當頭坐斷，不是心、不是物、不是佛，不是冤、不是親，不是凡、不是聖，業累俱空，了無向背。所以道：了即業障本來空，未了應須償宿債。只如孔石行恭上人，宿債既償且了又如何道？」擊拂子，云：「千峰勢到岳邊止，萬派聲歸海上消。」</p>
<p>上堂，「和暖天，似欲雨，草木叢林發歡喜。南山燒炭北山紅，頂後神光千萬里，便與麼去。三家村裏土地，只是個無轉智大王，好與三十拄杖。且道何故？逢人不得錯舉。」</p>
<p>元宵上堂，「鐘鳴古寺，月映澄潭，離相、離名，非聲、非色。便恁麼去，處處綠楊堪繫馬，家家門首透長安；不恁麼，莫盤桓，但看天上月，甚處不團圓？」</p>
<p>到吳門戒幢禪院，佛殿告成，振寰朱君為父懺罪請上堂。「青蘿夤緣，直上寒松之頂；白雲澹泞，出沒太虛之中。即此斬新佛殿、清淨伽藍，樓閣門開，莊嚴具備，盡是當人自受用境界。若能於此洞達得去，千處萬處皆明，世、出世間無異，直下前後際斷、三秪劫空，便與從上佛祖同一受用、同一福嚴，於其中間覓絲毫頭罪相、業相、是相、非相俱不可得，全是個金剛正體，自在如如。以此懺罪，何罪不懺？以此集福，何福不集？要知集福、懺罪，總在者裏。」復說偈云：「集福懺罪俱了了，覿體秋陽而杲杲，朱君檀越如未知，試請自問尊翁老。」喝一喝，下座。</p>
<p>吳江柳昇宇、汪仲濂眾居士入山，請上堂。「五月深山雨，熏風殿閣涼，可中端的處，觸目是心光。所以道：靈光不昧，萬古徽猷，入此門來，莫存知解。知解既不存，越山吳水清，都來不隔線，腳底最分明。」下座。</p>
<p>沙彌剃染請上堂。舉：「崔趙公問徑山欽禪師：『弟子欲出家，得否？』欽云：『出家乃大丈夫事，非將相之所能為。』趙公乃省。」師云：「得之於心，伊蘭作栴檀之樹；失之於旨，甘露乃蒺藜之園。只如現前大眾，各各方袍圓頂、履地戴天，且道如何是大丈夫事？意氣不從天地得，英雄豈藉四時摧？」</p>
<p>結冬，知浴，請陞座。「結制之事，也是閒說，只要諸仁一時放下便休。且道放下個甚麼？不見僧問趙州：『一物不將來時如何？』州云：『放下著。』僧云：『一物不將來，放下個甚麼？』州云：『放不下，擔取去。』趙州老人大似布縵天網子，要打衝浪鯤鯨，爭奈不遇，只得飲氣吞聲。若是其人，何必朝三暮四、暮四朝三，蹙額攢眉，東尋西討，剋期取證，畫地為牢？果能放得下，自然虛而靈、寂而妙，風行草偃，水到渠成，一切施為總是成現。至如德山於龍潭吹滅紙燈、臨濟喫黃檗三頓痛棒，庭前柏樹子、乾屎橛、麻三觔，諦當甚諦當，敢保老兄未徹在。乃至四照用、四料揀，賓中主、主中賓，轉換落落地，要拈便拈、要置便置，有甚麼難？若是一絲頭放不下底，問他宗乘中事作麼生？聲色裏如何透？直得舌如匾擔、眼似銅鈴，饒他強作主宰、撐眉努目，豎一拳、喝一喝、拂袖便去，湊得一轉兩轉合頭語，總是識情意解、博記得來，有什麼交涉？等閒被人拶著，卻又去不得了。是者等的，二六時中觸途成滯、舉目荊榛，人我是非擔取一擔，出叢林、入寶社，總在境緣上作活、摶量裏過時，業識茫茫，幾時得相應去？者些子業識害人不淺，從無量劫來受其牽制，向六趣中輪迴生死，直至如今不得自在。」遂擊拂，云：「丈夫漢！者裏若不一刀兩段，更待何時？眾中還有麼？若有，上前來，老僧好與三十拄杖。」召大眾：「且道賞伊？罰伊？試辨看。」以拄杖一卓，下座。</p>
<p>臘月一日上堂，僧問：「精嚴戒律，名為佛子。佛未出世時，未審還有戒也無？」師云：「你是外道。」進云：「南泉斬貓、歸宗斬蛇，又作麼生？」師云：「禮拜懺悔著。」乃云：「寒威凜冽，紛紛雨雪，茆簷上鴟鶻不敢出頭，拄杖子通身烈傑。」卓拄杖，云：「諸禪者！知不知？南北東西卒未休，金剛燄復從何起？」</p>
<p>佛成道，上堂。「釋迦老子睹星時，昔日今朝不隔絲，個個面南看北斗，丈夫誰肯受伊欺？」</p>
<p>上堂，「天上月滿，人間月半，霄壤不同，是非何判？所以道：宗乘一唱，三藏絕詮，祖令全提，乾坤失色。到者裏，且道是滿耶？半耶？是耶？非耶？」良久，云：「但得雪消去，自然春到來。」下座。</p>
<p>元旦上堂，「新歲今朝新，舊年昨日舊，新舊總拈卻，普請共知有。」擊香几，下座。</p>
<p>解制上堂。僧出，叉手而立，師云：「且站一邊。」僧以拳加頭上，師云：「捏怪作麼？」僧又加一拳，師云：「不識羞。」僧遶禪床，彈指一下，師便打，乃云：「正月十五，泥牛輒舞，布袋打開，西秦東魯。」</p>
<p>誕辰，行敏陳居士請上堂。召大眾，云：「一年一度謂我生，我謂一年一度死。生不自生、死不自死，生乃死之生、死乃生之死，生死死生體自如，老僧沒卻當門齒。所以釋迦老子道：妙性圓明，離諸名相，本來無有，世界眾生因妄有生、因生有滅。生滅名妄，滅妄名真。」一喝云：「當門何用栽荊棘？後代兒孫惹著衣。」</p>
<p>結制上堂，「黃雲漠漠，陰雨溟溟，克塞虛空，分明不識。便與麼去，略較些子；稍涉遲違，即入陰界。還有恁麼人麼？若有，山僧退身有分；若無，且聽葛藤。」豎拂子，云：「看看。」遂擲下。</p>
<p>上堂。僧出禮拜，云：「作麼？」師瞬目視之，僧喝，師便打。僧接棒，送一送，云：「恩大難酬。」師云：「更與三十棒。」乃云：「山僧兩日病，說法口難開，向道諸禪者，不如歸去來。」</p>
<p>長至上堂，「冬仲陽生，鶡旦不鳴，蚯蚓口結，大地成冰。且道山僧拄杖子又作麼生？」遂一卓，云：「<span class='corr'>已</span>過新羅。」</p>
<p>上堂。僧問話了，云：「請和尚打。」師云：「不打。」僧云：「為什麼不打？」師云：「為你買賣不相當。」進云：「蛇吞鱉鼻口生煙，虎咬大蟲頭戴角。」轉身歸位，師劈後一棒，乃云：「仲冬嚴寒，風聲似虎，推倒須彌，掀翻露布。到者裏赤骨[骨*歷]地，寸絲不挂，無係無依，不可勝數。若不具擇法眼睛，面前鐵壁銀山依舊難過。」召大眾：「如何即是？今日裝密，且去搬磚運土。」</p>
<p>上堂，「天寒地冽，觸處成冰，思量驀地，笑倒老僧。盡謂長老是甚麼善知識，定有多少奇特，殊不知是個三家村裏破落戶沒意智的村僧，並無一些文理禪道，那有佛法身心？老僧恁麼說話，設有個人出來道：『長老！你既如此，畢竟以何為人？』」卓拄杖，云：「會麼？棒打石人頭，嚗嚗論實事。」</p>
<p>上堂，「霜明雪白二陽天，無位真人面目全，端的不知誰委悉？梅花冷地笑無言。」豎拄杖，云：「拄杖子，莫廉纖，打風打雨當底錢。雖然，也勝首山道，新婦騎驢阿家牽。」</p>
<p>上堂，「一不得有，二不得無，一二之義，正在半途。有人道得恰好句麼？若道得，不惟雪竇有光，亦見汝衲僧家有明辨古今眼目；不然，總是隨例喫飯漢。」</p>
<p>願海、惟極二上人領沈氏行廣請上堂。尼問：「山前有猛虎，人人遭其毒口，和尚也須照顧。」師云：「向前來作麼？」尼一喝，云：「看虎。」師云：「者畜生。」尼攛坐具作虎聲，師便打，尼喝，師乃云：「臘月今朝是初六，時良日吉修冥福，天神喜悅來散花，空階步步都成玉。聖凡生滅俱不見，一片冷光照人面，不用尋思直下看，個裏何常有涯岸？沒涯岸，活潑潑，是什麼？不是心，不是佛，不是物。咄！」</p>

<p class='juan'>雪竇石奇禪師語錄卷三<span class='note-inline'>(終)</span></p></div>
</div><!-- end of div[@id='body'] -->
</body></html>