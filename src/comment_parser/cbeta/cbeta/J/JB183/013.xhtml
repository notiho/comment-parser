<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪竇石奇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu336' />
<p class='juan'>雪竇石奇禪師語錄卷第十三</p><p class="byline">嗣法門人行正等編錄</p>
<div class='div-other'><a id='mulu337' />
<p class='h2'>贈古拙上座</p><p style="text-indent:0em" class="lg-abnormal"><div class='lg-row'>覓巧不得拙胡來，得本應知萬慮灰，獨坐寒窗堪聽處，大洋海底發春雷。</div>
</p></div>
<div class='div-other'><a id='mulu338' />
<p class='h2'>贈靈雨上座</p><p style="text-indent:0em" class="lg-abnormal"><div class='lg-row'>滴水成龍用不多，那需匝匝萬層波？人人眉底眼睛碧，不獨西天老達磨。</div>
</p></div>
<div class='div-other'><a id='mulu339' />
<p class='h2'>師到安豐，黎太沖、王紹箕二居士請益「臨濟示眾，論劫途中不離家舍」公案。</p><p style="text-indent:0em" class="lg-abnormal"><div class='lg-row'>家舍途中事若何？一番驟雨長新荷，今朝順水舟歸去，笑看漁翁唱哩囉。</div>
</p></div>
<div class='div-other'><a id='mulu340' />
<p class='h2'>智予上人禁足乞偈</p><p style="text-indent:0em" class="lg-abnormal"><div class='lg-row'>踏破草鞋無覓處，如何禁足水雲間？無智人前聊夢語，山僧罪過<span class='corr'>已</span>難言。</div>
</p></div>
<div class='div-other'><a id='mulu341' />
<p class='h2'>酬解蝶齋</p><p style="text-indent:0em" class="lg-abnormal"><div class='lg-row'>虛空無去亦無來，無去無來<span class='corr'>已</span>著塺，一喝如雷明底事，頂[寧*頁]正眼豁時開。</div>
</p><p style="text-indent:0em" class="lg-abnormal"><div class='lg-row'>何事莊生有物齊？物齊還是悟中迷。誰知白棒無回互？指出靈明上上犀。</div>
</p></div>
<div class='div-other'><a id='mulu342' />
<p class='h2'>居士八秩</p><p style="text-indent:0em" class="lg-abnormal"><div class='lg-row'>奉為諸善尋常事，八十翁翁恁麼行，十世古今無異樣，如來端的最長庚。</div>
</p></div>
<div class='div-other'><a id='mulu343' />
<p class='h2'>示無蘊貞道者</p><p style="text-indent:0em" class="lg-abnormal"><div class='lg-row'>無心無佛亦無生，五蘊空來體自真，父母未生前面目，應知不隔一纖塵。</div>
</p></div>
<div class='div-other'><a id='mulu344' />
<p class='h2'>輓體中上座</p><p style="text-indent:0em" class="lg-abnormal"><div class='lg-row'>一期佛事如心意，瞥爾藏身寂寞鄉，余過舊遊重有感，楚天漠漠水茫茫。</div>
</p></div>
<div class='div-other'><a id='mulu345' />
<p class='h2'>遠攝上座遷化後，其徒淨然、淨業乞偈供養。</p><p style="text-indent:0em" class="lg-abnormal"><div class='lg-row'>昔年相見舒情事，今日思君話未圓，一室翛然清影在，瓶盂珍重好生傳。</div>
</p></div>
<div class='div-other'><a id='mulu346' />
<p class='h2'>蒼玄上座自期閉關乞偈</p><p style="text-indent:0em" class="lg-abnormal"><div class='lg-row'>衲僧行履離情謂，日用翛然一味休，休到至休休不去，都盧收在腳跟頭。</div>
</p></div>
<div class='div-other'><a id='mulu347' />
<p class='h2'>即事示禪者</p><p style="text-indent:0em" class="lg-abnormal"><div class='lg-row'>泗水瀰漫天上來，眾生百萬厄其災，曹溪波浪渾相似，無限平人被活埋。</div>
</p></div>
<div class='div-other'><a id='mulu348' />
<p class='h2'>關中口占</p><p style="text-indent:0em" class="lg-abnormal"><div class='lg-row'>一室蕭然獨掩門，機關喪盡絕寒溫，白雲朝夕閒來往，笑我無繩繫腳跟。</div>
</p></div>
<div class='div-other'><a id='mulu349' />
<p class='h2'>示楊林泉居士</p><p style="text-indent:0em" class="lg-abnormal"><div class='lg-row'>道人須得林泉趣，方好參玄進步來，不是山僧愛幽致，世間多被俗情埋。</div>
</p></div>
<div class='div-other'><a id='mulu350' />
<p class='h2'>不信參禪偈</p><p style="text-indent:0em" class="lg-abnormal"><div class='lg-row'>有等之人不信禪，不思者段大因緣，尋常日用承誰力？好自看來不當錢。</div>
</p><p style="text-indent:0em" class="lg-abnormal"><div class='lg-row'>有等之人不信禪，剃除鬚髮為何緣？不如歸去為俗漢，免得吾家費口涎。</div>
</p><p style="text-indent:0em" class="lg-abnormal"><div class='lg-row'>有等之人不信禪，大都福薄故如然，者回若不生深信，犁耙將來恐上肩。</div>
</p><p style="text-indent:0em" class="lg-abnormal"><div class='lg-row'>有等之人不信禪，愚夫愚婦共紛然，誑他利養無慚恥，恰似一盲把眾牽。</div>
</p><p style="text-indent:0em" class="lg-abnormal"><div class='lg-row'>有等之人不信禪，胡言亂語誑人前，講經說教誇能所，鼻孔何曾摸著邊？</div>
</p><p style="text-indent:0em" class="lg-abnormal"><div class='lg-row'>有等之人不信禪，教人亦莫把禪參，不如我念彌陀好，那個彌陀似汝顛？</div>
</p><p style="text-indent:0em" class="lg-abnormal"><div class='lg-row'>有等之人不信禪，漫持衣缽為人宣，老閻不要袈裟著，問汝將何抵飯錢？</div>
</p><p style="text-indent:0em" class="lg-abnormal"><div class='lg-row'>有等之人不信禪，光陰可惜漫虛延，眼光落地時辰到，看你湯鍋蟹一般。</div>
</p></div>
<div class='div-other'><a id='mulu351' />
<p class='h2'>送一峰書記還婺</p><p style="text-indent:0em" class="lg-abnormal"><div class='lg-row'>千峰寒色尚凝虛，兩手扶笻未甚舒，舊路歸家知不問，秋風來棹莫躊躇。</div>
</p></div>
<div class='div-other'><a id='mulu352' />
<p class='h2'>制維那還靜室</p><p style="text-indent:0em" class="lg-abnormal"><div class='lg-row'>多年隨我時長病，此去山廬獨自居，折腳鐺煨無米飯，也須得個共栽蔬。</div>
</p></div>
<div class='div-other'><a id='mulu353' />
<p class='h2'>紹維那還觀海</p><p style="text-indent:0em" class="lg-abnormal"><div class='lg-row'>相隨老朽歷多年，今日辭行為病纏，歸去只消兩服藥，饑來喫飯困來眠。</div>
</p></div>
<div class='div-other'><a id='mulu354' />
<p class='h2'>示知休</p><p style="text-indent:0em" class="lg-abnormal"><div class='lg-row'>心機廢盡不如休，休到無休始徹頭，拂袖便行好歸去，春江兩岸一扁舟。</div>
</p></div>
<div class='div-other'><a id='mulu355' />
<p class='h2'>岷禪人乞偈</p><p style="text-indent:0em" class="lg-abnormal"><div class='lg-row'>鐵壁銀山在目前，等閒撞倒是神僊，東西南北何拘管？渴飲饑餐倦打眠。</div>
</p></div>
<div class='div-other'><a id='mulu356' />
<p class='h2'>蒼禪人乞偈</p><p style="text-indent:0em" class="lg-abnormal"><div class='lg-row'>滿目蒼蒼塞太虛，子規啼徹萬花時，谿山各異情何限？盡在渠儂一鑒之。</div>
</p></div>
<div class='div-other'><a id='mulu357' />
<p class='h2'>法印禪德還天台</p><p style="text-indent:0em" class="lg-abnormal"><div class='lg-row'>參遍諸方一宿禪，住山活計不須言，年來老大鋤頭重，只好閒閒伴石眠。</div>
</p></div>
<div class='div-other'><a id='mulu358' />
<p class='h2'>贈嬾石禪人</p><p style="text-indent:0em" class="lg-abnormal"><div class='lg-row'>山中一片石，卻是雲成塊，視之勢欲飛，貪懶還自睡。</div>
</p></div>
<div class='div-other'><a id='mulu359' />
<p class='h2'>示張雲臺居士</p><p style="text-indent:0em" class="lg-abnormal"><div class='lg-row'>參禪須是信心極，信得心極總無別，釋迦彌勒老婆心，臨濟德山只一橛，雲臺雲臺自猛烈。</div>
</p></div>
<div class='div-other'><a id='mulu360' />
<p class='h2'>行廣求字，師以「大心」二字示之。</p><p style="text-indent:0em" class="lg-abnormal"><div class='lg-row'>道人日用用無心，會用無心即大心，天地同根物一體，不離眉睫意何深？</div>
</p></div>
<div class='div-other'><a id='mulu361' />
<p class='h2'>送起副寺</p><p style="text-indent:0em" class="lg-abnormal"><div class='lg-row'>明知佛法無多子，盡道久長難得人，十八年來起副寺，未應辭我在今辰。</div>
</p></div>
<div class='div-other'><a id='mulu362' />
<p class='h2'>示見休</p><p style="text-indent:0em" class="lg-abnormal"><div class='lg-row'>見見之時見非見，見不及處見即休，須識當年昭覺祖，為人豎起個拳頭。</div>
</p></div>
<div class='div-other'><a id='mulu363' />
<p class='h2'>禪者請偈化造鐘樓</p><p style="text-indent:0em" class="lg-abnormal"><div class='lg-row'>樓高百尺鐘聲遠，聲未遠時樓未高，為有知音千里外，故將短句漫濡毫。</div>
</p></div>
<div class='div-other'><a id='mulu364' />
<p class='h2'>秋日，結茆三楹於方丈後高址，顏曰「老庵」。</p><p style="text-indent:0em" class="lg-abnormal"><div class='lg-row'>茆庵結就序輪秋，景淡花明月一鉤，影入江湖千萬里，拍天雲浪動鰲頭。</div>
</p><p style="text-indent:0em" class="lg-abnormal"><div class='lg-row'>煙青雲碧四山頭，樹樹蒼松翠欲流，贏得老來無料理，坐看終日冷雙眸。</div>
</p></div>
<div class='div-other'><a id='mulu365' />
<p class='h2'>送虛舟省上座</p><p style="text-indent:0em" class="lg-abnormal"><div class='lg-row'>三十年來省道者，一朝得法徑山老，珍重行持莫浪傳，此語分付得最好。</div>
</p></div>
<div class='div-other'><a id='mulu366' />
<p class='h2'>送體如禪子之吳門</p><p style="text-indent:0em" class="lg-abnormal"><div class='lg-row'>五更忽聽曉鐘鳴，不覺翻身冷被輕，千里去來衣要暖，春寒時復凍雲生。</div>
</p></div>
<div class='div-other'><a id='mulu367' />
<p class='h2'>次正侍者折梅韻</p><p style="text-indent:0em" class="lg-abnormal"><div class='lg-row'>入座春風片片香，案頭忽見凍英長，老年何似多清興？獨喜冰霜伊倍嘗。</div>
</p></div>
<div class='div-other'><a id='mulu368' />
<p class='h2'>徐玄洲居士乞偈</p><p style="text-indent:0em" class="lg-abnormal"><div class='lg-row'>玄洲居士老無子，卻要山僧書所以，不知兒女有前緣，明明索我一張紙。</div>
</p></div>
<div class='div-other'><a id='mulu369' />
<p class='h2'>寄廣潤巨靈法姪</p><p style="text-indent:0em" class="lg-abnormal"><div class='lg-row'>春山寂歷望何寬？撩亂梅花香影寒。試問不知誰料理？閒攜竹杖溯流湍。</div>
</p></div>
<div class='div-other'><a id='mulu370' />
<p class='h2'>寄守靜禪德</p><p style="text-indent:0em" class="lg-abnormal"><div class='lg-row'>江山千里隔多年，想念其如在眼前，接待水雲非易事，金牛公案又重圓。</div>
</p></div>
<div class='div-other'><a id='mulu371' />
<p class='h2'>示朱漢章</p><p style="text-indent:0em" class="lg-abnormal"><div class='lg-row'>漢章居士求開示，開示無非要信心，千佛會中同一數，不妨共撫沒弦琴。</div>
</p></div>
<div class='div-other'><a id='mulu372' />
<p class='h2'>吳萃凡居士乞，示偈三首。</p><p style="text-indent:0em" class="lg-abnormal"><div class='lg-row'>戴天立地丈夫漢，成佛如何倚別人？一念回觀親薦得，毘盧頂上腳縱橫。</div>
</p><p style="text-indent:0em" class="lg-abnormal"><div class='lg-row'>法應知一句無，不知向外苦奔波，回光直下看教徹，祖母依然是阿婆。<span class='note-inline'>(薦祖母)</span></div>
</p><p style="text-indent:0em" class="lg-abnormal"><div class='lg-row'>劬勞一念無為報，得得來山乞我言，言說俱無真實義，應看父母未生前。<span class='note-inline'>(薦先慈)</span></div>
</p></div>
<div class='div-other'><a id='mulu373' />
<p class='h2'>送聖知客偕正侍者住靜</p><p style="text-indent:0em" class="lg-abnormal"><div class='lg-row'>道人家活合應時，學地工夫莫待遲，他日有成山嶽動，掀翻休作等閒兒。</div>
</p></div>
<div class='div-other'><a id='mulu374' />
<p class='h2'>次韻送韓仁甫</p><p style="text-indent:0em" class="lg-abnormal"><div class='lg-row'>曳杖下山景何肅？秋空日影淡無痕，老僧欲借來相贈，珍重當陽一句新。</div>
</p></div>
<div class='div-other'><a id='mulu375' />
<p class='h2'>登華頂</p><p style="text-indent:0em" class="lg-abnormal"><div class='lg-row'>重山上山華頂，踞斷虛空勢獨雄，不許白雲頭上過，但從日月運西東。</div>
</p></div>
<div class='div-other'><a id='mulu376' />
<p class='h2'>題石梁</p><p style="text-indent:0em" class="lg-abnormal"><div class='lg-row'>石梁橋底瀑聲寒，陣陣飛流下碧湍，響徹林巒因甚事？半千尊者在雲端。</div>
</p></div>
<div class='div-other'><a id='mulu377' />
<p class='h2'>宿方廣</p><p style="text-indent:0em" class="lg-abnormal"><div class='lg-row'>徹夜泉聲到枕頭，幾回展側夢難留，廣長舌底言無盡，誰解當機問截流？</div>
</p></div>
<div class='div-other'><a id='mulu378' />
<p class='h2'>贈香柏峰本悟禪友</p><p style="text-indent:0em" class="lg-abnormal"><div class='lg-row'>多年不見住山翁，今日相逢只麼容，把手斜陽雲影動，通身毳衲引清風。</div>
</p></div>
<div class='div-other'><a id='mulu379' />
<p class='h2'>登慈雲</p><p style="text-indent:0em" class="lg-abnormal"><div class='lg-row'>一重山過又重山，行過重山到此間，松竹滿林雲冉冉，清風吹破老僧顏。</div>
</p></div>
<div class='div-other'><a id='mulu380' />
<p class='h2'>送孤卓法姪住通玄</p><p style="margin-left:1em">天台通玄，住持失守，幾淪荒草。歲在乙未，林和尚賢嗣泰寧礙公者請命於老僧。時孤卓法姪來山省候，恰與礙公會，機緣相值，老僧許以通玄屬之，斯乃祖庭起見，應非越俎代庖。爰書四偈相贈，兼志叮嚀之意，孤公其勉之。</p>
<p style="text-indent:0em" class="lg-abnormal"><div class='lg-row'>通玄蕩廢可傷神，灶裏無煙屋有燐，法姪泰寧悲訴我，於今委托得其人。</div>
</p><p style="text-indent:0em" class="lg-abnormal"><div class='lg-row'>公能去守念頭真，逆順風吹在自珍，昔日祖翁開法地，時將此語上眉輪。</div>
</p><p style="text-indent:0em" class="lg-abnormal"><div class='lg-row'>空房尚有百餘間，物務僧園莫去攀，立地不妨空索索，依然滿目是青山。</div>
</p><p style="text-indent:0em" class="lg-abnormal"><div class='lg-row'>山形地運幾更端，聞耗來今念念寒，公是庉村為長子，法行法令莫輕看。</div>
</p></div>
<div class='div-other'><a id='mulu381' />
<p class='h2'>乙未初夏，懷正侍者賦此。</p><p style="text-indent:0em" class="lg-abnormal"><div class='lg-row'>出門二月山頭暖，江岸春寒情未舒，奈見青梅子漸大，熏風忽又到茆廬。</div>
</p><p style="text-indent:0em" class="lg-abnormal"><div class='lg-row'>拮据叢席十年餘，荒亂時遭弗易居，豈是老僧堅忍力？森然殿閣映青虛。</div>
</p><p style="text-indent:0em" class="lg-abnormal"><div class='lg-row'>法門近日不堪眼，遍地時風寒我裾，冷暖自甘能幾幾，瞎驢種草是誰與？</div>
</p><p style="text-indent:0em" class="lg-abnormal"><div class='lg-row'>序屬夏初時漸熱，二三千指望歸與，老僧獨坐軒窗啟，莫待征途五月車。</div>
</p></div>
<div class='div-other'><a id='mulu382' />
<p class='h2'>題臥僊石</p><p style="text-indent:0em" class="lg-abnormal"><div class='lg-row'>塊石休云著甚由，長年不起枕寒流，儼然洗耳人猶在，日日攜笻來共遊。</div>
</p></div>
<div class='div-other'><a id='mulu383' />
<p class='h2'>秋日寄邵子長居士</p><p style="text-indent:0em" class="lg-abnormal"><div class='lg-row'>曉起茆簷淡淡秋，目拈松子竹爐投，翻思象外有玄侶，契闊何時能聚頭？</div>
</p></div>
<div class='div-other'><a id='mulu384' />
<p class='h2'>題自牧法孫待菴</p><p style="text-indent:0em" class="lg-abnormal"><div class='lg-row'>春花著處不勝看，爭若梅香耐歲寒？珍重者回冷徹骨，寶王剎現一毫端。</div>
</p></div>
<div class='div-other'><a id='mulu385' />
<p class='h2'>示胡雙源地師</p><p style="text-indent:0em" class="lg-abnormal"><div class='lg-row'>無陰陽地許誰知？眼在東南意在西，翻轉羅經背來看，忽聞黃鳥一聲啼。</div>
</p></div>
<div class='div-other'><a id='mulu386' />
<p class='h2'>儀廷陸君延師至功德林齋，馬星垣、林啟垣偕仲旭上人請留偈。</p><p style="text-indent:0em" class="lg-abnormal"><div class='lg-row'>剎竿重舉意深深，揚子江濱功德林，一會儼然談不二，晚煙攜杖聽潮音。</div>
</p></div>
<div class='div-other'><a id='mulu387' />
<p class='h2'>仲嘉上人檢藏乞偈</p><p style="text-indent:0em" class="lg-abnormal"><div class='lg-row'>趙老曾因請轉經，禪床跨下便經行，全藏半藏分明極，何必忉忉鼓舌聲？</div>
</p></div>
<div class='div-other'><a id='mulu388' />
<p class='h2'>示施柏菴居士</p><p style="text-indent:0em" class="lg-abnormal"><div class='lg-row'>六十四年<span class='corr'>已</span>過去，再加六十有耶無？汀花岸柳芳菲處，急急歸來在半途。</div>
</p><p style="text-indent:0em" class="lg-abnormal"><div class='lg-row'>歸途未滿一百里，眨個眼時便到家，高坐虛堂了無事，不須門外覓牛車。</div>
</p></div>
<div class='div-other'><a id='mulu389' />
<p class='h2'>碧浪禪人乞示</p><p style="text-indent:0em" class="lg-abnormal"><div class='lg-row'>萬年一念冷如冰，徹底應知要轉身，對面難言心曲事，黃鶯啼柳意諄諄。</div>
</p></div>
<div class='div-other'><a id='mulu390' />
<p class='h2'>贈越塵禪德</p><p style="text-indent:0em" class="lg-abnormal"><div class='lg-row'>我到梅峰上，山居五月寒，數重清翠影，落落在眉端。</div>
</p></div>
<div class='div-other'><a id='mulu391' />
<p class='h2'>雲山偶詠</p><p style="text-indent:0em" class="lg-abnormal"><div class='lg-row'>縹緲雲山山上頭，杖藜卓破碧煙浮，風前無限驚人句，盡在渠儂眼底收。</div>
</p></div></div>
<div class='div-other'><a id='mulu392' />
<p class='h1'>山雜詠</p>
<div class='div-other'><a id='mulu393' />
<p class='h2'>石梁洞</p><p style="text-indent:0em" class="lg-abnormal"><div class='lg-row'>鬼斧僊弓何處用？石梁高架自天成。可中宛有真消息？端的原從腳底生。</div>
</p></div>
<div class='div-other'><a id='mulu394' />
<p class='h2'>靈峰洞</p><p style="text-indent:0em" class="lg-abnormal"><div class='lg-row'>靈峰石洞不知年，誰信劉郎開鑿前？一道寒光常自照，水晶簾挂月涓涓。</div>
</p></div>
<div class='div-other'><a id='mulu395' />
<p class='h2'>靈巖</p><p style="text-indent:0em" class="lg-abnormal"><div class='lg-row'>面面峰巒面面奇，奇峰奇極筆難題，米顛若也曾來此，應悔從前錯拜底。</div>
</p></div>
<div class='div-other'><a id='mulu396' />
<p class='h2'>飛來羅漢</p><p style="text-indent:0em" class="lg-abnormal"><div class='lg-row'>羅漢神通值甚錢？飛來莫訝在當年。既然何不仍飛去？日炙風吹古道邊。</div>
</p></div>
<div class='div-other'><a id='mulu397' />
<p class='h2'>僧拜石</p><p style="text-indent:0em" class="lg-abnormal"><div class='lg-row'>峭石奇峰人盡愛，試看石亦愛奇峰，不知問訊成何底？紫氣靈雲常護封。</div>
</p></div>
<div class='div-other'><a id='mulu398' />
<p class='h2'>卓筆峰</p><p style="text-indent:0em" class="lg-abnormal"><div class='lg-row'>一枝筆卓寒巖上，似寫虛空半幅箋，個裏不知誰下手？淋漓著處見雲煙。</div>
</p></div>
<div class='div-other'><a id='mulu399' />
<p class='h2'>剪刀峰</p><p style="text-indent:0em" class="lg-abnormal"><div class='lg-row'>誰將山頭一巨石，兩片分開若破天？碎剪白雲千萬疊，零零落落碧巖前。</div>
</p></div>
<div class='div-other'><a id='mulu400' />
<p class='h2'>館頭晚眺</p><p style="text-indent:0em" class="lg-abnormal"><div class='lg-row'>行盡蒼山到館頭，坐看霞錦一江浮，子規啼樹聲何切？歸去來兮落日悠。</div>
</p></div>
<div class='div-other'><a id='mulu401' />
<p class='h2'>答王九一居士<span class='note-inline'>(附來書并偈)</span></p><p style="margin-left:1em">夢參譾劣下根，不明生死，撥草瞻風，歷有年所。但以家貧累重，工夫未能成片，罕遇明眼宗匠，承虛接響，腳跟下實實欠穩。今幸遇和尚卓錫南廣，瓣香參叩，伏承一拶，不覺兩袖骨董到此全無用處。旋承四語露布家醜，蒙改末句二字，不啻換骨良方、點晴妙手，此時覺得心頭了然。又承和尚深鍼痛拶，匆匆歸去，疑團轉加迷悶。獻歲恭侍和尚，備觀煆煉，諸學人鷸蚌相持，且喜漁翁得利。臨別又承一擊，良久分疏不下。行至中途忽得一偈，今特呈座下。</p>
<p style="margin-left:1em">密密玄關幾度推，相思然急兩行眉，轉來識得東風面，鼻孔原來向下垂。</p>
<p style="margin-left:1em">無孔鐵鎚卒地揮，粉身碎骨絕思惟，三更迸出紅輪日，覿面堂堂更問誰？</p>
<p style="text-indent:0em" class="lg-abnormal"><div class='lg-row'>撥草瞻風歷有年，家貧無物恰翛然，等閒摸著娘生鼻，始信從前錯廢參。</div>
</p><p style="text-indent:0em" class="lg-abnormal"><div class='lg-row'>一棒當頭不用推，擬推額上又栽眉，還家舊路應知得，撒手春風柳線垂。</div>
</p></div>
<div class='div-other'><a id='mulu402' />
<p class='h2'>歸南廣寺，見銀杏有感。</p><p style="text-indent:0em" class="lg-abnormal"><div class='lg-row'>一片荒涼古寺基，我曾刪削草離離，參差殿閣無消息，獨有渠儂茂若茲。</div>
</p></div>
<div class='div-other'><a id='mulu403' />
<p class='h2'>喜晤靈巖儲姪禪師，和鶴林牧和尚韻二首。</p><p style="text-indent:0em" class="lg-abnormal"><div class='lg-row'>無私晴鳥協宮商，花草松筠百和香，勝地<span class='corr'>已</span>知天作合，吾宗此際得人昌。</div>
</p><p style="text-indent:0em" class="lg-abnormal"><div class='lg-row'>素交自古亦何求？剪燭深談水乳投，二十年來如一日，相看但笑改玄頭。</div>
</p></div>
<div class='div-other'><a id='mulu404' />
<p class='h2'>示息波上人</p><p style="text-indent:0em" class="lg-abnormal"><div class='lg-row'>一波纔動眾波隨，眾波卻從一波起。試看一波何處來？個是息波的要旨。</div>
</p></div>
<div class='div-other'><a id='mulu405' />
<p class='h2'>示松月歸里</p><p style="text-indent:0em" class="lg-abnormal"><div class='lg-row'>月挂松梢纔見秋，水天一色放輕舟，到家若問山頭事，千丈巖前瀑雪浮。</div>
</p></div>
<div class='div-other'><a id='mulu406' />
<p class='h2'>山居</p><p style="text-indent:0em" class="lg-abnormal"><div class='lg-row'>孤峰立天外，閒雲冷相倚，彼此情何高？一味澹於水。</div>
</p><p class="head3">二</p>
<p style="text-indent:0em" class="lg-abnormal"><div class='lg-row'>雲過窗前白，泉流檻外清，道人家活計，盡底向人傾。</div>
</p><p class="head3">三</p>
<p style="text-indent:0em" class="lg-abnormal"><div class='lg-row'>竹底聞秋雨，苔茵石上新，西來祖師意，端的不瞞人。</div>
</p><p class="head3">四</p>
<p style="text-indent:0em" class="lg-abnormal"><div class='lg-row'>山居何長物？觸目是家珍。竹石松風外，寥寥誰共論？</div>
</p><p class="head3">五</p>
<p style="text-indent:0em" class="lg-abnormal"><div class='lg-row'>秋水澄秋碧，秋雲淡所思，一腔天地外，惟我獨知時。</div>
</p><p class="head3">六</p>
<p style="text-indent:0em" class="lg-abnormal"><div class='lg-row'>客到山頭遠，休云足膝勞，溪邊有石磴，清供聽松濤。</div>
</p><p class="head3">七</p>
<p style="text-indent:0em" class="lg-abnormal"><div class='lg-row'>澗水響泠泠，空空對明月，誰撫沒弦琴？令予聽不歇。</div>
</p><p class="head3">八</p>
<p style="text-indent:0em" class="lg-abnormal"><div class='lg-row'>獨坐老庵中，秋聲起林表，不知何所之，寂然不見了。</div>
</p><p class="head3">九</p>
<p style="text-indent:0em" class="lg-abnormal"><div class='lg-row'>石上坐來久，竹風涼更深，翻思今日事，不覺汗沾襟。</div>
</p><p class="head3">十</p>
<p style="text-indent:0em" class="lg-abnormal"><div class='lg-row'>曉起悠然坐，山窗四面開，通身無影象，何處見靈臺？</div>
</p></div>
<div class='div-other'><a id='mulu407' />
<p class='h2'>詠妙高臺</p><p style="text-indent:0em" class="lg-abnormal"><div class='lg-row'>千尋壁立一身閒，坐斷晴煙萬疊山，翻憶昔人何處去？薜蘿時在手長攀。</div>
</p><p style="text-indent:0em" class="lg-abnormal"><div class='lg-row'>野水筧來流不竭，閒雲幾片落窗前，古人活計也如此，莫怪山僧自在眠。</div>
</p></div>
<div class='div-other'><a id='mulu408' />
<p class='h2'>庚子秋，將退居妙峰，示恂書記。</p><p style="text-indent:0em" class="lg-abnormal"><div class='lg-row'>秋林紅葉晚來姿，光景誰云收攝時？珍重不妨寒徹骨，梅花香暖在春枝。</div>
</p><p style="text-indent:0em" class="lg-abnormal"><div class='lg-row'>甲乙年生我爾來，相因相次漫徘徊，相將同上妙峰頂，坐斷風雲動地雷。</div>
</p></div>
<div class='div-other'><a id='mulu409' />
<p class='h2'>偕諸子遊丹霞洞</p><p style="text-indent:0em" class="lg-abnormal"><div class='lg-row'>石洞玲瓏古若丹，薜蘿纏繞幾回盤，相將倚杖連雲坐，不覺通身翠滴寒。</div>
</p></div>
<div class='div-other'><a id='mulu410' />
<p class='h2'>坐雨丹霞洞</p><p style="text-indent:0em" class="lg-abnormal"><div class='lg-row'>瀰漫天際白雲低，洞口寒煙一色齊，何似山靈情太好？來朝留我踏花蹊。</div>
</p></div>
<div class='div-other'><a id='mulu411' />
<p class='h2'>偶成</p><p style="text-indent:0em" class="lg-abnormal"><div class='lg-row'>梅花影裏看春色，觸處春風暖氣新，銀杏樹頭老鶴立，分明天地一閒人。</div>
</p><p style="text-indent:0em" class="lg-abnormal"><div class='lg-row'>平田四望凍雲開，喜得鄰家數樹梅，正欲攜笻閒步步，溪南一陣雨催回。</div>
</p></div>
<div class='div-other'><a id='mulu412' />
<p class='h2'>送公唯德侍者還囊雲</p><p style="text-indent:0em" class="lg-abnormal"><div class='lg-row'>荒煙密密鎖寒影，杖底春風不任搖，杳靄群峰一千里，未知誰把手來招？</div>
</p></div>
<div class='div-other'><a id='mulu413' />
<p class='h2'>送印洪上人</p><p style="text-indent:0em" class="lg-abnormal"><div class='lg-row'>青山滿目道人家，千里思歸逸興奢，澗響泠泠春睡足，籬邊拾翠看梅花。</div>
</p><p style="text-indent:0em" class="lg-abnormal"><div class='lg-row'>歸去錢塘路不賒，征帆影轉動飛鴉，到家人問老僧事，三月頭開銀杏花。</div>
</p></div>
<div class='div-other'><a id='mulu414' />
<p class='h2'>法五乞偈</p><p style="text-indent:0em" class="lg-abnormal"><div class='lg-row'>一法本來無，五法從何立？識得本無法，虛空揣出骨。</div>
</p></div>
<div class='div-other'><a id='mulu415' />
<p class='h2'>寄王毓仲</p><p style="text-indent:0em" class="lg-abnormal"><div class='lg-row'>自昔琴川舊得名，塤箎吹處有和鳴，山家不是尋常調，彈到無弦音更青。</div>
</p></div>
<div class='div-other'><a id='mulu416' />
<p class='h2'>三詔洞</p><p style="text-indent:0em" class="lg-abnormal"><div class='lg-row'>三度天書詔不開，千秋高影一山陪，江聲日夜清人夢，誰似先生獨聽來？</div>
</p></div>
<div class='div-other'><a id='mulu417' />
<p class='h2'>月孟居士乞齋僧偈</p><p style="text-indent:0em" class="lg-abnormal"><div class='lg-row'>齋僧無量功德，休論百千萬億，齋來只管齋去，便是再生彌勒。</div>
</p></div>
<div class='div-other'><a id='mulu418' />
<p class='h2'>送野逸禪人還開先</p><p style="text-indent:0em" class="lg-abnormal"><div class='lg-row'>秋雲秋月兩悠悠，恣爾橫挑拄杖頭，歸去開先齊放下，試看湖水拍天浮。</div>
</p></div>
<div class='div-other'><a id='mulu419' />
<p class='h2'>答正首座懷韻</p><p style="text-indent:0em" class="lg-abnormal"><div class='lg-row'>土木無心老病擔，業緣前欠後三三，翻思舊日經行地，賸有梅花共老庵。</div>
</p></div>
<div class='div-other'><a id='mulu420' />
<p class='h2'>囑累偈<span class='note-inline'>(澂清月見南廣錄後，從澂見請)</span>。</p>
<div class='div-other'><a id='mulu421' />
<p class='h3'>湛菴常侍者住景星</p><p style="text-indent:0em" class="lg-abnormal"><div class='lg-row'>法門末年不堪嗟，莫易人前露爪牙，獨坐雄峰今古事，景星巖上足生涯。</div>
</p></div>
<div class='div-other'><a id='mulu422' />
<p class='h3'>法幢幟西堂住大梅</p><p style="text-indent:0em" class="lg-abnormal"><div class='lg-row'>常師法席荒來久，今日重新啟後昆，目視雲霄誰是伴？梅峰獨露正當門。</div>
</p><p style="text-indent:0em" class="lg-abnormal"><div class='lg-row'>即心即佛即非即，非佛非心非亦非，坐有一琴山作案，相逢但指目前機。</div>
</p></div></div>
<div class='div-other'><a id='mulu423' />
<p class='h2'>山夫正首座</p><p style="text-indent:0em" class="lg-abnormal"><div class='lg-row'>赤肉團壁立千仞，頂門廓徹吞乾坤，正法眼藏瞎驢滅，直得無端累子孫。</div>
</p><p style="text-indent:0em" class="lg-abnormal"><div class='lg-row'>德山臨濟家風大，須是還伊真丈夫，殺活縱橫全意氣，直教倒把須彌盧。</div>
</p></div>
<div class='div-other'><a id='mulu424' />
<p class='h2'>師南旋西堂</p><p style="text-indent:0em" class="lg-abnormal"><div class='lg-row'>衲僧把柄操持手，折腳鐺邊歲月忘，信是住山多意況，谿流菜葉到今香。</div>
</p></div>
<div class='div-other'><a id='mulu425' />
<p class='h2'>微菴研監院</p><p style="text-indent:0em" class="lg-abnormal"><div class='lg-row'>祖宗門戶潑天廣，只在當人力自持，珍重個枝無孔笛，莫教容易逆風吹。</div>
</p></div>
<div class='div-other'><a id='mulu426' />
<p class='h2'>冷堂林西堂</p><p style="text-indent:0em" class="lg-abnormal"><div class='lg-row'>一周甲子重更始，活計從茲令斬新，有問西山亮上座，[米*鹿]拳劈面莫容情。</div>
</p></div>
<div class='div-other'><a id='mulu427' />
<p class='h2'>道嚴恂書記</p><p style="text-indent:0em" class="lg-abnormal"><div class='lg-row'>三十餘年學佛人，堅貞其實是堅貞，道尊德美人天喜，怪說我家有老成。</div>
</p></div>
<div class='div-other'><a id='mulu428' />
<p class='h2'>律牧制西堂</p><p style="text-indent:0em" class="lg-abnormal"><div class='lg-row'>本色住山人，只應山裏住，鼻孔漫遼天，虛空休指注。篾<span class='corr'>束</span>肚皮便與麼去，折腳鐺邊有甚憑據？打殺鱉鼻蛇，拈來和羹煮。金牛飯、趙州茶，個樣風流誰當家？</div>
</p></div>
<div class='div-other'><a id='mulu429' />
<p class='h2'>弘遠紹西堂</p><p style="text-indent:0em" class="lg-abnormal"><div class='lg-row'>近不居方寸，遠不在西天，熏風南來，殿閣微炎。古廟香爐冷似冰，一條白練挂空青，松風白石山頭坐，撞見嵩山破灶墮。長年只麼在深山，鼻孔垂垂當等閒，即心即佛大梅香，黃菜溪頭流更長，千古萬古風琅琅。</div>
</p></div>
<div class='div-other'><a id='mulu430' />
<p class='h2'>僧幢建侍者</p><p style="text-indent:0em" class="lg-abnormal"><div class='lg-row'>白露零零秋思凝，道人行履冷如冰，直教冷徹庭梅放，登岱香飄到雪陵。</div>
</p></div>
<div class='div-other'><a id='mulu431' />
<p class='h2'>爾愚環侍者</p><p style="text-indent:0em" class="lg-abnormal"><div class='lg-row'>南嶽峰高插空起，秋林日暮影尤寒，杖藜卓立超方外，寂莫光中天際寬。</div>
</p></div>
<div class='div-other'><a id='mulu432' />
<p class='h2'>惟極致關主</p><p style="text-indent:0em" class="lg-abnormal"><div class='lg-row'>觸背俱非竹篦子，等閒舉著腥風起，娑羅娑羅娑婆訶，快哉無著何彼此？致上人，知不知？應知豈是尋常機？把與關中惟自持。</div>
</p></div>
<div class='div-other'><a id='mulu433' />
<p class='h2'>施于身居士還滇南</p><p style="text-indent:0em" class="lg-abnormal"><div class='lg-row'>故人分手處，柳色暗河梁，不謂同風旨，今添萬里長。古稀我<span class='corr'>已</span>近，強仕爾方剛，為贈臨行句，吾宗賴舉揚。</div>
</p></div>
<div class='div-other'><a id='mulu434' />
<p class='h2'>祖綱目侍者住青蓮</p><p style="text-indent:0em" class="lg-abnormal"><div class='lg-row'>五十而知天命時，了無一法可思惟，只今住個青蓮寺，香滿南山月滿溪。</div>
</p></div></div>
<div class='div-other'><a id='mulu435' />
<p class='h1'>歌詠</p>
<div class='div-other'><a id='mulu436' />
<p class='h2'>次吳用汝居士長歌</p><p style="text-indent:0em" class="lg-abnormal"><div class='lg-row'>突兀星巖起碧空，撐天拄地勢何窮？垂垂綠陰簡堂老，落落清風康肅公。五百年來價不下，悠然於此誰為亞？古梅軒，阿能架，破屋敗垣見飛瓦。曉起門前撫掌歌，夜來一夢笑銅鉈，鏤金碧麗千秋玉，到底終成一爛柯。忙忙日月嗟相續，誰家不有光明燭？試看青燈夜滅時，眼前不暗紅與綠，八面玲瓏體自空，一座明明無縫塔。不須誇，何殊茅屋竹籬笆？風流瀟灑抑何奢？客到蒿湯便當茶，談笑不知誰佛祖，那許於中較文武？劍一柄，水一盆，當機覿面絕寒溫，一吸西江龐老吞，古今物我莫須論。</div>
</p></div>
<div class='div-other'><a id='mulu437' />
<p class='h2'>送聞宗歸處州</p><p style="text-indent:0em" class="lg-abnormal"><div class='lg-row'>越格超宗過量人，腳跟底事肯因循。蹉過銀山鐵壁兮，韓盧逐塊；掣開金鎖玄關兮，獅子咬人。君不見，富春江水兮色如藍，嚴陵釣臺兮千古閒閒？又不見蘭谿龍門高五百，幾人到此不點額？哲人<span class='corr'>已</span>往消息無，羅漢峰頭石空碧，雲黃山高接鳳凰，遙飛紫氣白雲光，桃花流水杳然處，別有天地歲月忘。阿呵呵，好將鶻臭汗衫急脫下，拋在山門外邊長溪罷。</div>
</p></div>
<div class='div-other'><a id='mulu438' />
<p class='h2'>十二時歌</p><p style="text-indent:0em" class="lg-abnormal"><div class='lg-row'>夜半子，虱蚤咬破當門齒，鼻邊雖厭血腥腥，摸著一個更歡喜。</div>
</p><p style="text-indent:0em" class="lg-abnormal"><div class='lg-row'>雞鳴丑，翻個身兮睡不久，柴床硬得骨頭疼，蓆破思量難出手。</div>
</p><p style="text-indent:0em" class="lg-abnormal"><div class='lg-row'>平旦寅，悠悠個事不須論，惟有鄰家來乞火，打戶敲門頻發嗔。</div>
</p><p style="text-indent:0em" class="lg-abnormal"><div class='lg-row'>日出卯，堂前苕帚頻來掃，好把柴門急放開，一道靈光常杲杲。</div>
</p><p style="text-indent:0em" class="lg-abnormal"><div class='lg-row'>食時辰，缽盂托出自相親，途中多少未歸客，嗅著些香空嚥津。</div>
</p><p style="text-indent:0em" class="lg-abnormal"><div class='lg-row'>禺中<span class='corr'>已</span>，拈得鼻孔打失耳，鬧市叢中不見人，達磨遺來一隻履。</div>
</p><p style="text-indent:0em" class="lg-abnormal"><div class='lg-row'>日正午，大地分明無寸土，家家戶戶保平安，分付時人休莽鹵。</div>
</p><p style="text-indent:0em" class="lg-abnormal"><div class='lg-row'>日昳未，瞌睡起來討盡氣，熨斗煎茶沒處尋，肚裏無明火空沸。</div>
</p><p style="text-indent:0em" class="lg-abnormal"><div class='lg-row'>晡時申，分明不見自家親，十市街頭石敢當，他之東魯我西秦。</div>
</p><p style="text-indent:0em" class="lg-abnormal"><div class='lg-row'>日入酉，拄杖夜來不唧溜，忽然撞著個村僧，拈未起時他又走。</div>
</p><p style="text-indent:0em" class="lg-abnormal"><div class='lg-row'>黃昏戌，老鼠床頭打隊出，不顧我儂窮殺人，瓮頭麻麥都翻失。</div>
</p><p style="text-indent:0em" class="lg-abnormal"><div class='lg-row'>人定亥，皓月澄澄照滄海，曹溪路上沒人行，塞耳漁翁聲款乃。</div>
</p></div>
<div class='div-other'><a id='mulu439' />
<p class='h2'>和性燥漢顛倒歌</p><p style="text-indent:0em" class="lg-abnormal"><div class='lg-row'>世間人，何顛倒？不惜光陰如電掃。誰家灶裏火無煙？猙更攜燈向外討？古今不昧自恒然，覿體分明日杲杲。爾顛倒，我顛倒，倒倒顛顛誰識好？捨家珍，數他寶，終日忙忙何日了？回光一念自家看，個裏風光殊不少。論誰少？論誰老？只要當人自性燥。少遲疑，休頻禱，兩段一刀須及早，打開庫藏莫容情，顯出當陽自家寶。說甚禪？論甚道？玄妙三乘破絮襖，直饒講得滿天花，說食何曾肚裏飽？者裏尋，那裏討，向外馳求打之遶，腳跟走破不知休，至死無歸空懊惱。謾講律，受袈裟，戒體問渠會也麼？戒體不知徒自昧，莫將此個作生涯。憐一輩，啞羊僧，假裝模樣作修行，教壞人家好男女，卻是一盲引眾盲。無慚愧，莫生偏，禪教相非顛倒顛，會得個中消息子，總把龜毛一串穿。丈夫兒，休顛倒，放下一齊有甚巧，忽然撞著本來人，大哥之妻是嫂嫂。識得了，順也好、逆也好，順逆囫圇一個棗，正則隨他正、倒則隨他倒，倒正總無心，不用些做造，妙用天機信自然，須彌爛把虛空擣。禪也好、教也好、戒也好，即一即三作麼考？要知個裏熾然說，明月當空嘗皓皓。是顛倒、非顛倒，大地山河絕點痕，祖意明明在百草。百草頭邊事最親，拈來便用絕逡巡，一莖丈六金身用，丈六金身用一莖。釋迦老，遠未曾，四七二三覿面陳，果然若遇性燥漢，一棒打教盡作塵，魔宮佛國都掀倒，那有許多爛葛藤？無繫著，任騰騰。咄！男兒自有沖天志，莫向他人行處行。阿呵呵！會也麼？我和燥漢顛倒歌，休為山僧不顛倒，山僧顛倒更還多。</div>
</p></div>
<div class='div-other'><a id='mulu440' />
<p class='h2'>庚子秋日，送弘遠上座還海岸</p><p style="text-indent:0em" class="lg-abnormal"><div class='lg-row'>衲僧行履空索索，遇境逢緣休住著，秋影孤輪寒夜高，等閒驚起天邊鶚。<span class='note-inline'>(補)</span></div>
</p></div></div>
<p class='juan'>雪竇石奇禪師語錄卷十三<span class='note-inline'>(終)</span></p>
</div><!-- end of div[@id='body'] -->
</body></html>