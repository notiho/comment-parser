<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>長目電禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu8' />
<p class='juan'>長目電禪師語錄卷之下</p><p class="byline">門人悟本編次</p>
<div class='div-other'><a id='mulu9' />
<p class='h1'>示眾</p><p>示眾擊水魚頭痛入林宿鳥驚木人吹銕笛石女唱歌聲不是門外事亦非自家珍觀音菩薩成悲願驢鳴犬吠馬嘶恩山僧如斯剖露也是腦後安釘若論向上竅猶較萬里程畢竟如何得個穩當去良久云知安則福知足則榮。</p>
<p>端陽示眾今日端陽節烏龜生個鱉蝦蟆不出頭有口也難說拈拄杖云惟有者拄杖今古無異色既無色因甚黃鶴樓前搖艾旗鸚鵡洲上香風徹良久云多少伶俐漢無端遭點額。</p>
<p>示眾淘金雖假木碗念佛以投亂心金現不須用碗心淨不消念佛碗佛是藥沙亂自除心金晃耀亙古亙今撒在目前愚人不識良久云畢竟祖師門下是何道理日月不及須彌頂大海從來不納屍。</p>
<p>示眾卓拄杖云莫隨心意識修成有漏因既成有漏因無繩自縛身福慧定莊嚴與道不相親南山有白虎咬殺東海鯤良久云因甚如此不傷心處也傷心。</p>
<p>小參舉僧問大慧禪師逼塞虛空時如何慧一喝僧云文殊普賢來也慧云逼塞虛空甚處與徑山相見僧一喝慧云文殊普賢為甚麼在你腳跟下過僧擬議慧便打師云這僧雖有擒虎之勢而無縱豹之能當日若遇著個文武兼備底衲僧待他道文殊普賢為甚麼在你腳跟下過㩆胸把住云大善知識為甚不守毗尼管教這老漢慚愧三十年。</p>
<p>對靈小參師云衝開碧落松千尺截斷紅塵水一溪欲識本來真面目黃鶯啼處百花飛正恁麼時如何是真風露布底境界拈拂子揮棺云此是極樂國此是兜率天兩處即且置也要大家知遂舉七賢女遊屍陀林一女云屍在這裏人向甚麼處去一女云作麼諸妹齊悟無生法忍豎拂子云還會麼倘向這裏會得七賢女悟去處便知雷相國小姐去處既知小姐去處卻知山河大地日月星辰森羅萬像過現未來本無纖毫生滅動靜之相依我大般涅槃而住之雖然如是畢竟亡靈還有出頭分也無關塞極天唯鳥道江湖滿地一漁翁。</p>
<p>對悟乘李居士靈小參卓拄杖云三十年握三軍旌旗之勇能透千里甲三十年後如鼠畏貓竊藏遯跡何故千金之子豈落庸夫之手<span class='corr'>羨</span>矣哉拜法華勞感棲天之勝美矣哉弘誓願倦思壽域之虔嗟夫昂然而散手兮滿腔恩愛無由自嘆慷慨而還鄉兮一場大夢終切寡聞想人生在世如莊周之蝶徒勞空逐似槐國之螻委身寄托渡愛河兮洪波千丈御白牛兮頻登寶所望鄉臺兮白雲萬里騎黃鶴兮捷上揚州雖然如是且道為人一句作麼生有水皆含月無山不帶雲。</p>
<p>除夕晚參喝一喝云晴光吞萬象古佛峭巍巍青山呈舊面腦後更添錐不是彌陀院本非摩詰提一塵一國土一葉一須彌文殊與普賢相逢笑罕希雖然如是且道笑個甚麼以拂子擊禪床云東村王大老酒醉一身泥。</p>
<p>小參舉黃龍慧禪師云千般說萬般喻祇要教君早回去去何處良久云夜來風起滿庭香吹落桃花三五樹山僧即不然千般說萬般喻祇要教君知個足知個足無去住喝一喝云佛祖是人生冤家鷺鷥腿上割斤肉。</p>
<p>茶話舉杯云森羅在盞裏盞裏在心裏汝等作麼生會僧問森羅在盞裏即不問如何盞裏在心裏師以手指燈籠云好個燈籠可惜照不著進云照著時何如師曰黑似漆桶。</p>
<p>茶話卓拄杖喝一喝云草鞋飛上三十三天缽盂跳下東海藏身處無蹤跡巖前花發鳥聲催好與三十棒吩咐雨花臺且置為甚麼草鞋飛上三十三天師云吞卻八卦包羅乾象曰兩儀又作麼生師云同明不同色儀轉明不轉曰大千俱壞未審這個歸於何處師云不歸曰既不歸還假壞否師云壞即不損皮歸即不動步曰蒙師指示師云識甚好惡。</p>
</div>
<div class='div-other'><a id='mulu10' />
<p class='h1'>機緣</p><p>眾鋤豆師曰汝等各人钁鋤上放大光明钁鋤下為甚麼黑似漆桶眾罔措一僧曰某甲即不然師曰汝又作麼生會僧曰钁鋤下放大光明钁鋤上黑似漆桶師曰不謬汝鋤豆。</p>
<p>有士過陰一日禮師曰聞汝常往陰府是否曰然師曰且道閻羅王近在陰司作甚麼王曰考人善惡師曰山僧落在善簿惡簿士曰善惡簿中不見師豎拂子云還見這個麼士曰見師曰喚作甚麼士曰拂子師曰又說善惡簿中不見恁麼又道是拂子士茫然師示偈曰。</p>
<p>如來轉法輪五殿即觀音擬心沉惡趣般若銕圍城一文學參問五經稍通一二欲要參釋門禪可得否師曰釋門無禪可參曰和尚乃人天師範為甚麼吝教師曰你豈不聞佛以心為宗無門為法門若道有禪可參即向沉潭裏浸殺公也若道有門可入即向漆桶裏埋殺公也曰畢竟如何師與一摑士罔措師云會麼曰不會師曰不會處正是公得力處僧問如何是和尚家風師曰鴛鴦戲碧水白鷺啄荒田。</p>
<p>僧問大通智勝佛十劫作道場為甚麼佛法不現前不得成佛道師指空云汝道虛空有幾莖眉毛僧擬議師曰果然佛法不現前。</p>
<p>僧問趙州布衫重七觔未審和尚布衫重多少師曰汝可帶得秤來否僧無語師曰定盤星也不識。</p>
<p>僧問如何是祖師西來意師曰貓兒出簡州曰學人不會師曰不會更好。</p>
<p>僧問如何大圓鏡智師曰大海不納死屍僧問無情還解說般若也無師曰解說如何是無情說般若師曰星宿海裏似雷鳴僧問如何是邪師曰放狗咬羊如何是正師云狗子歸家不正不邪又作麼生師便打曠劫無事誰教顛倒。</p>
<p>僧問如何是戒師曰墻壁不礙聲如何是定師曰玲瓏風不透如何是慧師曰三月桃花臘月梅。</p>
<p>僧問如何是道師曰三歲孩兒抱花鼓曰學人不會師曰會與不會總在裏許。</p>
<p>僧問如何是大道不分男女師曰鵓鳩草裏叫子規樹上啼。</p>
</div>
<div class='div-other'><a id='mulu11' />
<p class='h1'>頌古</p>
<div class='div-other'><a id='mulu12' />
<p class='h2'>世尊初生</p><p style="text-indent:0em" class="lg-abnormal"><div class='lg-row'>指天指地自稱孤撞著雲門棒太粗莫道鬍鬚猶未赤誰知更有赤鬚鬍</div>
</p></div>
<div class='div-other'><a id='mulu13' />
<p class='h2'>睹明星</p><p style="text-indent:0em" class="lg-abnormal"><div class='lg-row'>賣卻乾坤沒處藏臭名千古最難當逢人吐盡衷腸語只為熱心返受殃</div>
</p></div>
<div class='div-other'><a id='mulu14' />
<p class='h2'>文殊秉劍</p><p style="text-indent:0em" class="lg-abnormal"><div class='lg-row'>從來車不行空路遇境逢緣作戲場沽盡人間三百酒夢中喚醒撒稀郎</div>
</p></div>
<div class='div-other'><a id='mulu15' />
<p class='h2'>乾闥婆王獻樂迦葉三度作舞</p><p style="text-indent:0em" class="lg-abnormal"><div class='lg-row'>風來綠水逐成波惹得紅雲觸太窩檻外杜聲啼子後巖花斂面入芳蘿</div>
</p></div>
<div class='div-other'><a id='mulu16' />
<p class='h2'>女子入定</p><p style="text-indent:0em" class="lg-abnormal"><div class='lg-row'>杳隔瀟湘一畫圖夢中飛札到秦都岳陽三醉逢知己且把洞庭作酒壺</div>
</p></div>
<div class='div-other'><a id='mulu17' />
<p class='h2'>達摩西歸</p><p style="text-indent:0em" class="lg-abnormal"><div class='lg-row'>心中無事為誰愁踢倒須彌價未酬試間西歸猶不去桃紅嫩柳戀枝頭</div>
</p></div>
<div class='div-other'><a id='mulu18' />
<p class='h2'>文殊三處度夏</p><p style="text-indent:0em" class="lg-abnormal"><div class='lg-row'>士者輸忠豈範圍盡情隨處任芳菲滿天星斗同時現莫把長庚當紫微</div>
</p></div>
<div class='div-other'><a id='mulu19' />
<p class='h2'>產難因緣</p><p style="text-indent:0em" class="lg-abnormal"><div class='lg-row'>漁翁把釣投南浦浪子天明捨蚌歸冷眼傍觀纔一笑驚群湖燕滿天飛</div>
</p></div>
<div class='div-other'><a id='mulu20' />
<p class='h2'>南泉斬貓</p><p style="text-indent:0em" class="lg-abnormal"><div class='lg-row'>老伯鳴琴曾有意子期善聽卻無心孤鴻聲斷秋江冷隊對沙鷗盡宿林</div>
</p></div>
<div class='div-other'><a id='mulu21' />
<p class='h2'>趙州布衫</p><p style="text-indent:0em" class="lg-abnormal"><div class='lg-row'>三月桃花滿樹紅杜鵑啼語出千松愁夜春閨眠不得束手倚欄兩鬢髼</div>
</p></div>
<div class='div-other'><a id='mulu22' />
<p class='h2'>德山托缽</p><p style="text-indent:0em" class="lg-abnormal"><div class='lg-row'>普天之下皆王土率土之濱盡<span class='corr'>已</span>傾莫道邊疆分閫外八蠻荒服奏歌聲</div>
</p></div>
<div class='div-other'><a id='mulu23' />
<p class='h2'>東司上不可與汝說佛法</p><p style="text-indent:0em" class="lg-abnormal"><div class='lg-row'>故土燕子尋樑宿蝴蝶翻墻遍地飛莫怨春風妒爾早來年又向嶺頭歸</div>
</p></div>
<div class='div-other'><a id='mulu24' />
<p class='h2'>懶融見二祖百鳥不啣花</p><p style="text-indent:0em" class="lg-abnormal"><div class='lg-row'>餓鬼從來夜半呼人家有飯豈能驅掩門只待金雞唱泯跡潛蹤一物無</div>
</p></div>
<div class='div-other'><a id='mulu25' />
<p class='h2'>百丈捲席</p><p style="text-indent:0em" class="lg-abnormal"><div class='lg-row'>夫婦之情難割斷枕邊恩愛豈能傾晴雲嬾掛松梢上留與黃鶯叫一聲</div>
</p></div>
<div class='div-other'><a id='mulu26' />
<p class='h2'>婆子燒庵</p><p style="text-indent:0em" class="lg-abnormal"><div class='lg-row'>養犬圖他覓個兔放鷹貴在起家肥蒼天不滿人的願雨打梅花蛺蝶飛</div>
</p></div>
<div class='div-other'><a id='mulu27' />
<p class='h2'>倩女離魂</p><p style="text-indent:0em" class="lg-abnormal"><div class='lg-row'>張郎有金不會用李郎會使又無錢鴛鴦一對歸滄海想是癡驢抱橛眠</div>
</p></div>
<div class='div-other'><a id='mulu28' />
<p class='h2'>丹霞燒佛</p><p style="text-indent:0em" class="lg-abnormal"><div class='lg-row'>藝高膽大小心過蛇螫蝦蟆哉苦陀幾說成龍歸海去萬里無雲雨點多</div>
</p></div>
<div class='div-other'><a id='mulu29' />
<p class='h2'>九峰不肯首座</p><p style="text-indent:0em" class="lg-abnormal"><div class='lg-row'>出身容易轉身難世味人情無兩般只說就機投一語返遭簡點被他瞞</div>
</p></div>
<div class='div-other'><a id='mulu30' />
<p class='h2'>雲門打殺世尊</p><p style="text-indent:0em" class="lg-abnormal"><div class='lg-row'>憶郎直意到如今誰料恩多怨亦深刻木為雞啼不得原來有口也無心</div>
</p></div>
<div class='div-other'><a id='mulu31' />
<p class='h2'>那吒析骨</p><p style="text-indent:0em" class="lg-abnormal"><div class='lg-row'>小過州還在鶩飛汀不移虛空饒白舌勞費嘴唇皮</div>
</p></div>
<div class='div-other'><a id='mulu32' />
<p class='h2'>佛身充滿於法界</p><p style="text-indent:0em" class="lg-abnormal"><div class='lg-row'>瀑釀溪聲愁落澗青山惟喜白雲堆靜鐘漁火樓頭笛怯釣鱗翻堤柳飛</div>
</p></div>
<div class='div-other'><a id='mulu33' />
<p class='h2'>法華經云若人散亂心云云</p><p style="text-indent:0em" class="lg-abnormal"><div class='lg-row'>洞房夜夜逢知己遇店何妨處處賒孤鴈頻聲催蝶夢醉解愁腸一曲笳</div>
</p></div>
<div class='div-other'><a id='mulu34' />
<p class='h2'>知見立知即無明本</p><p style="text-indent:0em" class="lg-abnormal"><div class='lg-row'>春色滿園母可誇慢將短笛送晴霞月明人靜巉巖冷嶂裏獼猿嘯落花</div>
</p></div>
<div class='div-other'><a id='mulu35' />
<p class='h2'>應無所住</p><p style="text-indent:0em" class="lg-abnormal"><div class='lg-row'>沽酒之家不擇嫌有錢醉得沒錢難草眠不及幃鸞寵春色到頭總一般</div>
</p></div></div>
<div class='div-other'><a id='mulu36' />
<p class='h1'>雜偈</p>
<div class='div-other'><a id='mulu37' />
<p class='h2'>參禪</p><p style="text-indent:0em" class="lg-abnormal"><div class='lg-row'>參禪死水不藏龍玅悟臨時貴變通滯句滯情淘未盡依然城困半途中</div>
</p><p style="text-indent:0em" class="lg-abnormal"><div class='lg-row'>參禪舉話孰提撕惺惺還迷不識渠動靜施為原不假明明契汝舊相知</div>
</p><p style="text-indent:0em" class="lg-abnormal"><div class='lg-row'>參禪陰界墮狂魔參到驢年夢未他大道目前光皎潔可憐學者用心錯</div>
</p><p style="text-indent:0em" class="lg-abnormal"><div class='lg-row'>參禪休執個團蒲鴨飛過嶺鼻頭甦聞聲鼷鼠君還在莫向蘊中問有無</div>
</p><p style="text-indent:0em" class="lg-abnormal"><div class='lg-row'>參禪個裏究紛飛究竟紛飛已莫隨了得聖心凡自歇休疑言教滯筌蹄</div>
</p><p style="text-indent:0em" class="lg-abnormal"><div class='lg-row'>參禪受識識為聰半信狐疑轉不通妄計憎情多逐境七想三類羽毛中</div>
</p><p style="text-indent:0em" class="lg-abnormal"><div class='lg-row'>參禪明白不通理智者損仁成庸鄙不息世緣貪愛重信施難消菌生彼</div>
</p><p style="text-indent:0em" class="lg-abnormal"><div class='lg-row'>參禪實際要明心莫學狂徒執卷經參到水窮山盡處迴腸寡女謾停針</div>
</p><p style="text-indent:0em" class="lg-abnormal"><div class='lg-row'>蒲團穩坐莫心他一念頑空病更多謾道無心猶諦當無心枯寂落禪魔</div>
</p><p style="text-indent:0em" class="lg-abnormal"><div class='lg-row'>一念纔差萬念興參禪不實被魔侵急須返省吹毛利免使輪迴痛百刑</div>
</p></div>
<div class='div-other'><a id='mulu38' />
<p class='h2'>山居</p><p style="text-indent:0em" class="lg-abnormal"><div class='lg-row'>黎杖深溪住雲閑半社流推窗驚野鶴兀坐看沙鷗妄動禪中靜心塵素裏修鐘聲催萬籟喚醒夢千秋卓錫三山頂人行兩路同碧天浮掛月綠樹影搖風猿嘯煙蘿外鳥啼翠葉中凝眸悲概遠萬里一寒空山家多興趣啼鳥報春叢柳絮愁腸斷桃花妒冷風竹聲傳谷外松磬到庵中幾說紅塵好輪迴永不空殘霞鋪晚景雲勢疊崔嵬一葉梧桐落三秋岩菊開庵邊留虎跡潭裏毒龍猜入定蘆穿膝安禪兜率回歸山圖個靜漫蓋草團瓢闢地栽松竹憑天種野苗籬邊成隊兔麥裏滿園貂目繫千愁耐饑腸一夜憔松風吹過嶺蘿月枕邊浮我事君能識人情孰肯休無明纔著念煩惱掛心頭夙業牽連起山中何所修沿溪涉十里郊外擁南峰叫樹玄猿老嘶風銕馬儂綠蘿藏古寺霜夜扣寒鐘四季粉團玉常年清壑松淨業福田種紅塵聲色違梅寒消雪瘦桃暖障春肥烏雀樓頭噪白雲嶺上晞人間三萬夢劫火一時歸抱道人似粟誰能樂趣裁經秋黃橘熟度夏綠荷開茅屋風吹漏石床雪滿堆呼童煨芊熟被褐詠岩梅</div>
</p></div></div>
<div class='div-other'><a id='mulu39' />
<p class='h1'>佛事</p>
<div class='div-other'><a id='mulu40' />
<p class='h2'>顯庵和尚入塔</p><p>師揮拂子云長燈不夜始知皓月照巒群日面佛兮滿目晴空掃煙塵般若深種不捨叢林掉背優游帝網重重智鏡圓明珠璣燦爛白雲堆裏相逢體性難窺不離舊時光景冷湫湫地天上龍飛鳳舞法堂斷舌山中虎嘯猿啼雖然骷髏粉碎倒身塞破虛空旅泊三界為家不棄法幢處處饒溪聲韻廣長舌安住無縫塔裏勘笑風行草偃未免藏頭露尾其或未然且道歸根得旨一句作麼生道良久云有水皆含月無山不帶雲。</p>
</div>
<div class='div-other'><a id='mulu41' />
<p class='h2'>悼開郡李太守</p><p>秋日聞音歎息涼綠蘿賢護一金湯十年宦海三生幸廿載榮宗百世昌節廉為國誰憐苦治澤黎民孰感傷極目閩天惆未盡清魂竊<span class='corr'>已</span>到家鄉。</p>
</div>
<div class='div-other'><a id='mulu42' />
<p class='h2'>挽野竹和尚</p><p>嵩山法道賴君培君逝嵩山佛法哀鞭起泥牛吞皓月喚回石虎吐黃梅人間劫火傾燒盡物外常明豈能灰莫使吹毛隨帶去聖賢掣電迅風雷。</p>
</div>
<div class='div-other'><a id='mulu43' />
<p class='h2'>悼法伯知止和尚</p><p>化生利物秉剛持撒手還鄉任己施碧臉古梅香梵閣金容秋菊放庭儀溪聲錦浪多饒舌山色濃粧懶畫眉億劫孰能窮此事斯心獨許老僧知。</p>
</div>
<div class='div-other'><a id='mulu44' />
<p class='h2'>挽劉翰林</p><p>太史清高甘澹奇不將荊璧換城危議之懶洗廬山硯坡老曾遊赤壁池五柳屋低陶靖節三槐庭亞魏公枝採薇不食周家飯抱忿　先皇仕不為。</p>
</div>
<div class='div-other'><a id='mulu45' />
<p class='h2'>挽翀漢林檀越</p><p>夏日相逢喜氣催思君秋後別塵埃花園月色無人賞廬舍春光有子培豪傑一生惟是夢功名半百盡成灰靈前酌滔三呼奠八萬幽城杖擊開。</p>
</div></div>
<div class='div-other'><a id='mulu46' />
<p class='h1'>行狀</p><p>師諱光電字長目乃楚之寶慶府新化縣蘇溪司族姓鄧父諱芳字玄修母劉氏生於明崇禎丙子十一月初三日十七歲剃落隨師放蕩江湖一日得讀黃檗心要發明大事乞戒璩山和尚後參綠蘿大和尚問爾從何來師曰臨安尚曰幾時離彼師曰離即便乖尚豎拂子還離個麼師曰若離這個和尚無卓錐之地尚一喝師曰某數百里省候為甚將殘羹餿飯與人喫尚曰有人喫在爾且參堂去至康熙庚戌四八秉拂上堂授受源流拄杖開道滇南忽染癱瘓壬戌還綠蘿菩提塔院養病乙丑七月二十八師落堂趺坐謂眾曰此何時也一眾曰日正午師鼓掌大笑日午以前前不搆村日午以後後不抵店正當日午諸兄作麼生一眾曰大師道得分明一眾曰清光獨露師偈曰今廿八日正午渾忘甲子有何數明明一月映湖天月半原來是十五合爪合目而逝世壽四十九僧臘三十二塔安在綠蘿老人壽塔之左山。</p>
</div>
<p class='juan'>長目電禪師語錄卷之下<span class='note-inline'>(終)</span></p>
<div class='div-w'><p class="pre"><span class='note-inline'>(康熙廿六年孟秋吉日比丘弟子遣存助貲刊<br/>恩師長目和尚語錄上下二卷<br/>　嘉興吳知先敬書　吳遠士清對<br/><br/>　　　　　　　　禾郡楞嚴寺般若坊藏板)</span></p>
</div>
</div><!-- end of div[@id='body'] -->
</body></html>