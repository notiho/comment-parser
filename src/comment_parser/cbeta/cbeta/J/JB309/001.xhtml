<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雲腹智禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>序</p><p>達磨大士航海而來未嘗建立語言文字直指人心見性成佛至於一華開後五葉芬芳各擅家聲或升堂入室顯微闡幽皆藉言以顯妙道慣白拈而成至文令千載之下打破疑團頓入不思議境界將莖艸作金身轉金身為莖艸卷舒自在殺活全彰逼生蛇而化龍者唯臨濟宗為痛快耳雲腹禪師蜀人也為破山之裔象崖之子振曹源之宗豎滹沱之幟數十<span class='corr'>年</span>來為法門龍象雖不以文字新天下之耳目亦不以無言祕大法之真傳故其開法川黔一皆以惡辣鉗錘本分艸料不帶枝葉而超無上者也迨後乘槎泛楚緇素遮道如失怙恃其德法相深以入人者如此庚申夏有法嗣我淨聞公從潭州齎師語錄來檇李授梓將入楞嚴附藏流通問序於余余雖未親炙面顏但與吾里古新庵清白老師交深蓋清師與雲腹禪師皆蜀人也常道其真操實履及讀其語錄行狀機趣觸法直赴橫奔于開口不得處說法從下手不得處施為天風木葉流水行雲總屬全提舉大法於一喝之中揭宗旨於辣棒之下誠令緇白咸臻祖域矣爰筆而為之序。</p>
<p>康熙庚申佛生日賜進士出身中議大夫整飭陽和道山西按察司副使加二級前廣東布政司左布政戶部右侍郎都察院左副都御史通政司左通政翰林院提督四驛館太常寺少卿太僕寺少卿河南道監察御史提督順天等處學政禾郡曹溶拜撰</p>
</div>
<p class='juan'><a id='mulu2' />雲腹智禪師語錄卷第一</p><p class="byline">侍者　獄賢　聯昇　紀錄</p>
<div class='div-other'><a id='mulu3' />
<p class='h1'>住重慶府大足縣悟燈禪寺</p><p>師在三聖庵受請入院據室呈拄杖云新長老秪將者箇截三世佛祖腳跟碎一切凡聖頂[寧*頁]汝等諸人急須著眼喝一喝便起護法請開堂拈疏示眾云百千三昧無量妙義總在筆尖頭上文彩全彰儻或尚留觀聽卻請對眾敷揚指法座云坐斷十方明歷歷豎窮三際絕來去喝一喝便陞拈香云此一瓣香天無私蓋地無私載從不思議海中流出奉為今上皇帝祝嚴聖壽萬歲萬歲萬萬歲此瓣香奉為當路勳貴闔郡縉紳以暨現前請主伏願時時彰夔龍之用處處現麟鳳之祥此瓣香遇水逢火不焚不溺刀劈斧斫不入不開無端走向黃檗山中撞著辣手當頭擊碎直得遍界氤氳奉為現住楞伽山玉峰禪寺傳臨濟正宗三十二世象崖大和尚用酬法乳斂衣就坐上首白椎云法筵龍象眾當觀第一義師云第一義諦白椎上座已露了也更要新悟燈說箇甚麼驀呈拄杖云看看三世諸佛歷代祖師以至西天四七唐土二三天下老和尚費盡腕頭氣力百計提撕總不出者一著子且道者一著子是箇什麼良久卓拄杖云海神知有不知貴留與人間光照夜復白椎云諦觀法王法法王法如是下座。</p>
<p>開爐上堂問丁一卓二本分鉗鎚捏聚放開作家受用去此二途還有為人處也無師云漫天網舉不饒伊進云直下翻身去時如何師云看汝伎倆僧擬議師驀頭一棒乃云說心說性紅爐點雪舉古舉今眼中著屑若是生鐵鑄就衲僧豈肯循途守轍即今還有恁麼人麼若無莫怪山僧壓良為賤攝將香水無邊剎併入鉗鎚爐鞴中。</p>
<p>上堂問向上一路千聖不傳向上一路千聖不然是何意旨師云來日說向你僧喝師便打乃舉天童悟云當頭一著坐斷要津纔然側耳喪卻家珍從來佛法不順人情師云天童老漢大似誇貴賣賤殊不知蚤順人情去也時一僧出便喝師云你者一喝喝天童耶喝山僧耶僧擬議師直打退便下座。</p>
<p>元旦上堂拈拄杖云會麼識得一萬事畢擲下拄杖云南山起雲北山下雨復震威一喝下座。</p>
<p>上堂問奮象王巴鼻弄獅子爪牙底人來和尚如何接他師云且站過那邊著進云相逢且喜得端的師云端的箇什麼僧禮拜師便打乃云止止不須說我法妙難思諸增上慢者聞必不敬信山僧不敢輕於汝等汝等皆當作佛但願汝諸人二六時中饑來喫飯倦來打眠更莫別思想別作為寧不俊哉汝等諸人還信得及麼良久云二十<span class='corr'>年</span>來經藥餌不知此疾是膏肓。</p>
<p>解制上堂東風解凍艸萌芽行腳衲僧亂似麻帶水拖泥驀直去阿誰當道摘楊華遂拈拄杖召眾云即今莫有當道摘楊華底麼出來道看時一僧出禮拜師云討甚麼碗以拄杖一齊打散歸方丈。</p>
<p>上堂問如何是悟燈境師云杲日照青松進云如何是境中人師云拄杖肩上橫進云人境俱無時如何師便打乃云門外歌聲滑庭前艸木新大家高著眼請看浩蕩春況復冰消崖畔華發上林翩翩蜨戲青紅恰恰鶯啼綠樹觸處建化門庭莫不大彰本有於此明得山河洎大地剎塵淨法身脫或未然滿谿桃李樹剛自見青黃。</p>
<p>退院上堂拄杖橫肩散水雲紛紛戎馬競頭爭藏身應許沒蹤跡須向高高鳥道行且臨行一句作麼生道看腳下。</p>
<p>住貴州安順府清涼禪寺師在雲歸山受半偈廖居士請入院至三門云者箇潑天門戶須是沒量大人且看今日新到喝一喝便入。</p>
<p>據室魔宮虎穴尚安身落艸求人不厭頻喝一喝云水歸巨海波濤靜雲到蒼梧氣象新。</p>
<p>護法請開堂師拈帖示眾云此是半偈居士與海巒院主從毛錐子上吐露底珠璣直須向文彩未彰已前薦取其或未然便請維那表白。</p>
<p>指法座云者箇寶華王座過去諸佛轉法輪未來諸佛亦如是即今清涼長老又作麼生有條攀條無條攀例遂陞拈香云此一瓣香奉為今上皇帝聖壽萬歲伏願金輪統御三千界玉曆延鴻百億春次拈云此瓣香奉為本府當道文武護法縉紳伏願祿位榮增永作國家柱石末拈云此瓣香十載參叩受盡辛勤拈起則穿透佛祖放下則海宴河清此是第二回拈出奉為現住白果山華嚴堂上象崖大和尚用酬法乳上首白椎竟師云自離蜀水到黔南收拾絲綸罷釣竿卻被清涼海院主重新斫竹復垂筌還有負餌金鱗麼出眾相見問佛與眾生本具者箇道理如何有凡有聖師云莫妄分疏進云盡大地是箇解脫門因甚一切眾生出不得師云頓斷腳跟下底僧佇思師打云立地死漢乃云山僧丁甲申蜀變以來白刃春風無處不是幾嬰險難拽杖來黔本欲深栖崖穴以了餘生卻被汝諸人特地興波起模畫樣要山僧向者曲彔床舉揚向上宗旨流通正脈使人人知有此事然此箇事不容擬議揚眉瞬目則落二落三舉古明今則落七落八一言之下殺活全彰一句之中性天朗耀所以臨濟德山棒如雨點喝似雷奔秪要人人知是般事便休有甚佛法與你商量殊不知此事在天同天在人同人在凡夫分上亦不減乃至成佛亦不增山僧恁麼告報諸人還委悉麼驀呈拄杖云杖頭有眼明如日要識真金火裏看。</p>
<p>結制上堂問慈雲彌布獅象駢臻如何是和尚為人句師驀頭一棒進云恁麼則恩歸有據師復打乃云祖師意柏樹子賺殺英靈雲門餅趙州茶噎殺禪客子胡狗鱉鼻蛇見者魂驚雪峰毬普化鐸聲震今時者是古人向電光裏垂手為人之巴鼻即今清涼結制又且如何為人乃擲下拂子歸方丈。</p>
<p>上堂問如何是最初句師云向前來進云如何是末後句師云道了也進云坐斷兩頭時如何師云你作麼生坐僧擬議師震威一喝問者所無情破屋凡聖在此往來和尚還容他往來否師云來者從他來去者從他去僧罔措師打云者漆桶問昨蒙和尚指示弟子想念俱無師云你道底是甚麼進云今日天寒師云大好想念俱無乃舉僧問六祖黃梅意旨是甚麼人得祖云會佛法人得僧云和尚還得否祖云我不得僧云和尚為甚麼不得祖云我不會佛法師拈拄杖召眾云還會祖師意麼若也會得觸處逢源遍界光輝若也不會清涼卻為諸人註腳去也東風拂面來穿耳從西過遍界盡生輝紙帳都吹破畢竟如何眨上眉毛休錯過。</p>
<p>天臺旭初禪人請上堂問日可冷月可熱眾魔不能壞真說如何是真說師云說即不真進云恁麼則相逢不拈出舉意便知有師云壞也壞也乃云山僧久病不上堂旭初為眾請舉揚拈起趙州七斤衫乾坤世界悉包藏驀呈拄杖云者箇是拄杖子那箇是七斤衫遂喝一喝云不容淺見衲僧會唯許通方作者知。</p>
<p>追嚴上堂問父母非我親誰是最親者師云你適來喫粥也未進云亙古亙今師云錯進云如何即是師便打乃云盡十方世界是箇大解脫門把手拽人不入殊不知此解脫門六凡四聖乃至情與無情都盧悉在裏許正眼觀來亦不見有一物出入往來所謂諸行無常一切空即是如來大圓覺今忠衢禪人亡母亦在如來大圓覺裏歷代宗親亦在如來大圓覺裏既過去現在都在如來大圓覺裏則知忠衢禪人今日生亦不見其生過去慈親滅亦不見其滅生滅兩忘迥超物外一句作麼生道杖頭吐出無生旨衢母回光省舊容。</p>
<p>臘八上堂問和尚與弟子授戒未審心與戒是同是別師云同則總同別則總別問如何是現前之佛師云放光動地進云在甚麼處師云過去久矣乃云今朝卻是臘月八正覺山前憶悉達巖中晏坐冷湫湫一睹明星刺眼瞎無端道箇人人皆有那一著且道如何是那一著擲下拄杖云大家高著眼下座。</p>
<p>上堂豎拂子云祖師心印狀似鐵牛之機印泥印水印空乃至森羅萬象無不印之即今清涼四眾臨筵人天普集且道還在祖師心印裏麼如其會得不勞彈指樓閣門開百千善財一齊敬禮脫或未然一片白雲橫谷口許多歸鳥盡迷巢。</p>
<p>冰釋禪人請上堂問為人一句即且置應時及節事如何師云五九天寒分外別蠟燭凍得上頭紅進云學人不會師云突出眼睛乃云向上一路千聖不傳學者勞形如猿捉影所以雪峰三上投子九到洞山只為者一著子不透今冰釋禪人不似雪峰去去來來償艸鞋錢債初到清涼直下一言相契特請山僧陞座說法亦乃用報圓寂業師清涼自忖無法可說乃拈拄杖云幸有者箇木上座在遂卓一卓云會麼若向者裏會得則知大通比丘盡未來際不曾生盡未來際不曾滅淨裸裸底絕承當赤灑灑底無回互到此喚作一物即不中既然如是且道大通比丘又在甚處安身立命擲下拄杖云天堂收不得地獄豈能該。</p>
<p>元旦上堂天得一以清地得一以寧君王得一天下太平衲僧得一海眾雲臻遂顧視左右云且道一作麼生得喝一喝下座。</p>
<p>上堂震威一喝云會麼道不虛行如風偃艸緣不虛應似鏡臨形如是則地因人顯人以地名汝等不知清涼來源清涼乃漢時孔明孟獲之遺跡烽煙爭鬥之疆場一旦翻為琉璃紺閣人天標榜轉熱惱為清涼化疆場作佛地顧名思義曰清涼即今海巒院主不忘古德先師翁之刱業乃纘攸績肯構肯堂大開選佛之場接納方來與今賢士大夫敦請山僧陞座說法舉揚宗旨同明般若要透威音那畔更那畔之消息且道如何是更那畔底消息復喝一喝云坐斷兩頭凡聖路放出溈山水牯牛。</p>
<p>解制上堂開爐結制九十日衲僧箇箇討巴鼻惡辣鉗鎚不饒伊擬議開口驀頭劈孃生鼻孔搭上唇腳跟下事明歷歷今朝解開布袋口縱橫任意東西去且道清涼又作麼生以拄杖橫肩云本是山中人還歸山中去下座。</p>
<p>住貴州安順府長壽院師在雲歸受總戎邵之貴請開爐上堂云閉門造車出門合轍運轉乾坤諸聖莫測試問眾中還有推車合轍底麼出來相見問清光照眼似迷家明白轉身還墮位且道過在於何師云領取三十拄杖僧擬議師便打乃云爐鞴重開鎔凡鑄聖鉗錘再舉點鐵成金若是當爐不避火底衲僧向者裏鎔作一團鍊成一片法法混融頭頭無礙正法眼直下開明祕密藏通身突露一任震旦國裏擎頭戴角遊戲場中顛拈倒弄得大自在不枉請主添煤添炭山僧扇風扇火其或未然巧匠爐邊多鈍鐵良醫門首足病人。</p>
<p>上堂問世尊在靈山會上拈華示眾和尚在長壽院裏拈箇什麼師驀頭一棒云拈箇什麼僧便喝師復打乃云長壽院裏上堂森羅萬象齊彰箇箇來討巴鼻寧不顏面慚惶更問西來意旨棒頭打折脊梁遂以拄杖卓一卓云還委悉麼擲下云拋向階前一任風吹雨打。</p>
<p>中秋上堂此日中秋月正圓處處笙歌盡賞觀玉盤高挂人皆翫不覺渾身墮其間試問諸人其間底事即且置正當月落時汝諸人又作麼生顧盼良久喝一喝下座。</p>
<p>繆總戎夫人高氏請陞座士問三心不可得即今三心還可得否師云得士云如何是不可得師云不可得士擬進語師驀頭一棒士踊躍禮拜歸眾師乃云展大機明大用掀翻佛祖窠窟超生死越輪迴看破夢幻空華所謂五蘊非有四大本空若能如是潛通方始了達三祗劫當下迥然得超越即今繆夫人覷破夢幻空華直下諦信此道具丈夫相雖處王臣富貴之家不被富貴之所羅籠固能參禮知識求決生死大事敦請山僧說法更資過去二親雖然如是還委悉麼薦得杖頭端的意高山平地總西方。</p>
<p>追嚴上堂若人欲識佛境界當淨其意如虛空遠離妄想及諸取令心所作皆無礙恒修禪人須薦取當淨其意如虛空就中若解恁麼去不勞打鼓資宗戚情與無情俱頓超君恩師恩一時畢還委悉麼是則名為報佛恩將此深心奉塵剎。</p>
<p>上堂達磨不往東來二祖不向西去人人常光現前箇箇腳跟點地如是則本自圓成無欠無餘何必重說偈言良久卓拄杖一下云還會麼只為分明極翻令所得遲。</p>
<p>上堂士問如貓捕鼠時如何師云捕得鼠來也未士作呈勢師云是貓耶是鼠耶士擬議師驀頭一棒乃云佛法無人說雖慧不能了譬如暗中寶無燈不可見即今陞座底是僧說法底是聲且道如何是暗中寶莫是真如佛性麼料掉沒交涉莫是菩提涅槃麼料掉沒交涉莫是三世諸佛所傳底心印麼料掉沒交涉莫是歷代祖師所證底道理麼料掉沒交涉既都沒交涉如何是暗中寶遂以拄杖向空點云點出暗裏光明藏照耀人間沒古今下座。</p>
<p>朔日上堂舉萬法歸一一歸何處乃顧視左右震威一喝云諸仁者還識得一麼若識得一百千諸佛體共生三才四相從此出復喝一喝下座。</p>
<p>上堂發大乘心立向上志信步羊腸驀直去破生死關窮先聖意無孔鐵錘當面擲且喜桂吾陳居士一超直入如來地通身徹底放下來踐跡要學維摩詰今日恰值母難辰敦請說法資宗戚見聞隨喜亦如斯過去先靈獲饒益雖然如是還委悉麼乃擊拂子云掀翻自己閑田地上品蓮華朵朵生。</p>
<p>解制上堂問打開攔圈放出一群牛且道向什麼處去師云莫亂走進云見人不見牛時如何師云穿卻鼻孔進云見牛不見人時如何師云蹋破艸鞋進云人牛俱不見時如何師驀頭一棒乃云長壽院裏請結制三月禪期今朝畢求心問道事如麻盡向杖頭討端的緊繫芒鞋高著眼縱橫任意各歸去且出門一句作麼生道深深海底不留蹤直向高高峰頂立卓拄杖下座。</p>
<p>祈嗣上堂昨日十五制已解今朝重復又陞座山僧肚裏盡皆空更無一箇元字腳卻為時軒馬居士打箇之遶下註腳且喜竭力設香齋滿飯一堂僧與俗結此人天歡喜緣詒謀麟趾代食祿乃擊拂子云還委悉麼非色非空非造化綿綿瓜瓞時相續。</p>
<p>住永寧州靈應山中和禪寺師在長壽院受新城縣邑侯陶公請值臘八上堂拈香祝聖畢上首白椎云法筵龍象眾當觀第一義師云若作第一義觀即瞎卻渠眼眾中莫有向金不博金處底麼出來相見問舉揚宗乘即且置未開口以前一句作麼生道師驀頭一棒進云只者一棒盡情吐露了也師云莫謗山僧好乃云今朝正值臘月八天下叢林增戒法明星昨夜正當天釋迦舉眸刺眼瞎普觀大地諸眾生與我同源無不恰乃顧視左右云釋迦老子蚤已親口道破則汝諸人原同一體無二無別何乃更要一場特地豈不是泥裏洗土頭上安頭雖然如是者則公案又作麼生結絕遂喝一喝云倒轉其中關捩子萬靈悉稟共同根。</p>
<p>元旦上堂元正啟祚萬物咸新春和境秀已解碧嶂之凝冰在處歡歌盡賀元旦之令節秖如不涉新舊一句作麼生道乃拈拄杖卓一卓云明明歷歷無今古下座。</p>
<p>元宵上堂問滄海明珠作麼生取得師云用取作麼僧擬議師便打乃云今朝卻是正月半重拈一則舊公案幾點明燈處處紅珍重諸人著眼看看即不無秖如油乾艸盡時又作麼生良久云若能解挑撥何處不光通卓拄杖下座。</p>
<p>結制上堂與誰說法同音吼飲食語言皆用口箇事明明絕覆藏只須不著隨人後秖如中和叢林之建原自慈化陶公與忠祿春華秀實眾護法等傾心竭力眉毛敲磕處一旦落成選佛場開人天普集重翻釋迦老子舊案直指人人本來面目其中設有一箇半箇當下之歸眼中出氣不減世尊拈華迦業微笑親承印可又豈讓靈山一會者哉乃豎拂子顧視左右云中和即今豎拂眾中莫有解笑底麼若有不妨擔荷得去流通正眼一任向震旦國裏拋沙撒土其或未然更聽註腳擲下拂子云撲落非他物縱橫不是塵下座。</p>
<p>慕役司主禮公祈嗣請上堂問殊方異俗飲食不同語言不一和尚作麼生化得他師云風行艸偃水到渠成進云恁麼則法雨均霑殊勝福箇中無有不超倫師云惜取鼻孔乃云今日名揚禮公敦請山僧陞座要踐給孤之遺風割難捨之基業大造精藍供養雲水復請激揚箇事使未聞者聞未見者見未惺者惺未悟者悟遂以拄杖卓一卓云大眾聞麼復舉起云大眾見麼若也聞見分明不唯轟起一聲春霹靂天人頭角盡崢嶸且觀世音菩薩來在山僧拄杖頭上口喃喃底道有求皆應無願不從求官位得官位求富饒得富饒求長壽得長壽求男女得男女雖承如是應記但名揚禮公亦不求官位代代已居官位亦不求富饒現今受大福祿亦不求長壽自是壽同劫石既都無所求畢竟求箇什麼惟求菩薩本誓願速賜靈童到他家。</p>
<p>上堂問黑白未分時如何師云烏龜向火進云已分時如何師云碓觜生華進云總不恁麼時如何師云莫妄想乃云今朝冬月十五中和鳴鐘擂鼓忠祿朱公堅請山僧重打口鼓肚裏無滴墨水擬欲開口莽鹵秖好因齋慶讚使彼福垂千古且道大眾飽參後一句又作麼生人人缽盂高挂起亦似西來面壁祖卓拄杖下座。</p>
<p>雙桂老人誕日上堂今朝正月二十一是吾師翁降誕日忤逆兒孫一瓣香觸碎鼻孔沒迴避且道因甚如此不見道飲泉水貴地脈復云江門陳氏設普齋慶吾翁兮福無極願祝彌盧作壽山摩訶般若波羅蜜。</p>
<p>上堂佛乘禪人逼上堂為報劬勞請舉揚山僧肚裏無法說棒頭喝下貴承當若也承當得去一超直入如來地優缽華開世界香卓拄杖下座。</p>
<p>月輝禪人薦師請上堂問天堂不收地獄不該底人向甚麼處安身立命師云眉毛在眼上進云恁麼則得薦去也師云點乃云大事未明如喪考妣天上有星皆拱北大事已明如喪考妣人間無水不朝東驀呈拄杖云還委悉麼生死去來全體現了無一物覆行藏卓拄杖下座。</p>
<p>解制上堂豁開頂門正眼放出郎當鐵鷂一任南北東西管教隨流得妙是則是忽遇卒風暴雨時又作麼生迴避一僧出云杲日當空師云切莫將身潛古廟喝一喝下座。</p>
<p>祈嗣上堂卓拄杖一下云天得一以清地得一以寧君王得一天下太平衲僧得一海眾雲臻即今秀實李公揮金請法也要得一且道如何是他得底一祥麟昨夜乘風舞定向君家作丈夫。</p>
<p>頂營司吳夫人追嚴請上堂十方薄伽梵一路涅槃門乃卓拄杖一下召眾云者箇是拄杖子那箇是涅槃門若向者裏薦得木上座為伊轉根本法輪去也塵說剎說熾然說無間歇不唯弘先父子證大涅槃乃至天龍八部人與非人莫不聞此根本法輪得大解脫汝等諸人還信得及麼信得及不須擬議更尋思信步羊腸驀直去。</p>
<p>元旦上堂昨夜三十日今朝是新<span class='corr'>年</span>鼓樂喧天地人人盡歌歡就裏有一人不隨聲色轉不逐四時遷常在動用中動用收不得且道是那一人遂擲下拄杖云參。</p>
<p>辭院上堂七住叢林六拈香中和撾鼓始散場吾今<span class='corr'>已</span>了犁耙債遯跡幽居向南方珍重禪流隨挂搭諸方門戶甚光揚且道臨行一句作麼履踐杖笠蒲團隨我去獨留明月與人看。</p>
<p>住潭州益陽鳳山西峰禪寺師在崇福受請入院至三門云樓閣門開其來舊矣不識有幾人蹋著喝一喝便入。</p>
<p>據室橫按拄杖云相逢不必重拈出坐斷千差繼祖風且道作麼生坐卓拄杖便起。</p>
<p>本邑護法及諸山耆宿請上堂拄杖南遊念<span class='corr'>已</span>灰無端特地又登臺絲綸自可容收放負餌金鱗破浪來眾中莫有現躍飛騰底麼出來相見問幾百<span class='corr'>年</span>來煙霧寺零零落落艸離離今朝且喜金聲振驚起林間丹鳳兒丹鳳兒則且置就裏一句作麼生道師云黃金重布地不識有誰能進云來說是非者便是是非人師云三臺須是大家催僧禮拜師乃云者箇荒涼院子雖刱自大唐傳法禪師千有餘載歷宋元明幾至片瓦無存縱有法王大寶寧免霧鎖苔封而今且得諸兄弟眾檀護剪荊除蔓瓦礫生光狐兔潛蹤獅子嚬呻法王大寶不求自至亦是冷灰豆爆無作力公其先聲也山僧自乘槎南下休老於湘西鄰邑益陽崇福隱跡過時何有於此豈意撞夥瞎漢不識好惡拽到者裏迴避無門未免一場特地入泥入水去也遂以拄杖卓一卓云還會麼破沙盆子重提掇竭力全憑過量人下座。</p>
<p>師誕日上堂未知生焉知死死即生生即死生死直教徹到底驚起長空鐵鷂兒吞卻門前石獅子且不涉生死一句作麼生道虛空卓立五須彌喝一喝下座。</p>
<p>豎大悲殿上堂問掬水月在手弄華香滿衣乃展兩手云我手何似佛手師云人心難與月輪齊僧喝師便打乃云闢開佛祖門庭豎起圓通標榜吹大法螺擊大法鼓演大法義震大宗風為祥為瑞為定為慧天下衲僧莫不於中奮大精彩作大佛事情與無情悉證真常帝釋天眾意興蕭然此界人民歌歡笑舞必如是人行如是事利如是眾雖然如是且道西峰眉毛還在麼乃拈拄杖卓一卓云龍象紛紛從此止彩雲長捧日輪紅。</p>
<p>上堂今朝臘月十三日一年十二月將訖試問此間諸禪者那事端的不端的若端的三十夜來定不懼不端的依然前路黑似漆遂拈拄杖卓一卓云諸人還委悉麼若委悉得去往古來今一時頓入其或未然有寒暑兮促君壽有鬼神兮妒君福。</p>
<p>師誕日立僧上堂問本來無量壽大橈算不出和尚六旬初度已是一輪華甲如何是無量壽師卓杖一下云薦進云恁麼則萬<span class='corr'>年</span>松在祝融峰師云惜取鼻孔問釋迦老子舌覆三千達磨大師身該一切以臥具打○云人人本具者箇因甚有凡聖二途師云拄杖子通天徹地進云知恩者少負恩者多師云自知較一半乃云木人把板雲中拍石女含笙井底吹溈仰父子互贊成白牯狸奴無向背法幢曾建蜀黔南無生曲唱幾回訖杖履隨方任意遊錫挂澬陽鳳山蹕西峰重輝事事圓中興祖道法遠繼客冬叢林功落成衣法雙傳淨子嗣予已謝事得安閑適逢華甲滿旬至獰龍香象擁祗陀諸子率眾慶斯日復請重輝正法眼數<span class='corr'>年</span>觜挂於東壁不免家醜對眾揚滿盤托出宜薦取遂以拄杖打○云諸人還會麼過去諸佛於此生未來諸佛於此生現在諸佛於此生西天東土歷代祖師於此生乃至六凡四聖情與無情盡在於此發生所謂天地與我同根萬物與我一體者裏見得徹去迥脫羅籠大方獨步其或未然更聽偈言曠大劫來至今日非止六十論生辰塵沙數量一彈指無位真人沒古今卓拄杖下座。</p>
</div>
<p class='juan'>雲腹智禪師語錄卷第一</p>
</div><!-- end of div[@id='body'] -->
</body></html>