<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大悲妙雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu12' />
<p class='juan'>玅雲雄禪師語錄卷三</p><p class="byline">住揚州九蓮禪院嗣法門人機質編</p>
<div class='div-other'><a id='mulu13' />
<p class='h1'>拈古</p>
<div class='div-orig'><p>世尊因調達謗佛生身陷入地獄乃令阿難往問你在地獄中安否調達曰如三禪天樂世尊又令問你還求出否調達曰我待世尊來便出阿難曰佛是三界導師豈有入地獄分調達曰佛既無入地獄分我豈有出地獄分。</p>
</div>
<div class='div-commentary'><p style="margin-left:1em">調達得一種自受用三昧且衝天之志不群而世尊阿難費盡心機不能動他一絲毫許抑且鈍置言下大眾且道調達具甚麼眼試道看。</p>
</div>
<div class='div-orig'><p>世尊臨入涅槃文殊請再轉法輪。</p>
</div>
<div class='div-commentary'><p style="margin-left:1em">文殊請轉法輪將謂別有世尊正令全提據款結案揀點將來猶涉廉纖若是大悲待文殊請再轉法輪劈脊便棒直令文殊不敢妄生二見抑且免遭後世褒貶豈不美哉。</p>
</div>
<div class='div-orig'><p>無邊身菩薩將竹杖量世尊頂丈六了又丈六量到梵天不見其頂。</p>
</div>
<div class='div-commentary'><p style="margin-left:1em">既是無邊身菩薩因甚不見世尊頂相諸人試道看眾無對師代云雲自帝鄉出水歸江漢流。</p>
</div>
<div class='div-orig'><p>寶誌禪師問一梵僧曰承聞尊者喚我作屠兒曾見我殺生否曰見誌曰有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧曰你有此等見耶。</p>
</div>
<div class='div-commentary'><p style="margin-left:1em">將謂胡鬚赤更有赤鬚胡。</p>
</div>
<div class='div-orig'><p>雙林善慧大士因梁武帝請講經士纔陞座以尺揮案一下便下座。</p>
</div>
<div class='div-commentary'><p style="margin-left:1em">善慧揮尺下座全身卑露寶誌道大士講經竟止渴添鹽武帝不會卻較些子且道節文在甚處不因一事不長一智。</p>
</div>
<div class='div-orig'><p>有二菴住僧旬日不會一日相見上菴主問多時不相見向甚麼處去下菴主曰在菴中造箇無縫塔。</p>
</div>
<div class='div-commentary'><p style="margin-left:1em">二老與麼酬酢縱奪可觀若是無縫塔三生六十劫也造不就為甚如此他未開口時早知七花八裂了也。</p>
</div>
<div class='div-orig'><p>澧陽路上有一婆子賣餅為業德山鑑初出蜀道過澧陽就其買餅點心。</p>
</div>
<div class='div-commentary'><p style="margin-left:1em">德山澤廣藏山婆子理能伏豹若是山僧待者婆子與麼道便好一喝不惟得喫點心更令婆子深進一步。</p>
</div>
<div class='div-orig'><p>南嶽因僧問如鏡鑄像像成後未審光向甚麼處去。</p>
</div>
<div class='div-commentary'><p style="margin-left:1em">南嶽被者僧一拶直得入泥入水山僧又不然如鏡鑄像像成後光向甚麼處去驀面掌云渾身<span class='corr'>已</span>在含元殿何事嘮嘮問帝鄉。</p>
</div>
<div class='div-orig'><p>馬祖因僧問和尚為甚麼說即心即佛祖曰為止小兒啼。</p>
</div>
<div class='div-commentary'><p style="margin-left:1em">拈拄杖云今日也不即心即佛也不非心非佛設有箇漢出來道畢竟作麼生以拄杖畫一畫云會麼你有拄杖子我與你拄杖子你無拄子我奪卻你拄杖子。</p>
</div>
<div class='div-orig'><p>百丈因溈山五峰雲巖侍立次乃問溈併卻咽喉唇吻作麼生道。</p>
</div>
<div class='div-commentary'><p style="margin-left:1em">者隊老古錐大似掩耳偷鈴併卻咽喉唇吻作麼生道大似擔枷過狀雪屈成招且道雄上座又作麼生連噓兩噓云莫莫。</p>
</div>
<div class='div-orig'><p>南泉因陸亙大夫問弟子家中有一片石也曾坐也曾臥。</p>
</div>
<div class='div-commentary'><p style="margin-left:1em">鯨吞海水盡露出珊瑚枝。</p>
</div>
<div class='div-orig'><p>南泉問維那今日普請作甚麼那曰拽磨泉曰磨從你拽不得動著磨中心樹子那無語。</p>
</div>
<div class='div-commentary'><p style="margin-left:1em">代云動也。</p>
</div>
<div class='div-orig'><p>鹽官一日喚侍者與我過犀牛扇子來者曰扇子破也。</p>
</div>
<div class='div-commentary'><p style="margin-left:1em">鹽官無風興浪侍者當面放過山僧若在待問扇子既破還我犀牛兒來驀展兩手竟出管教老漢截舌有分。</p>
</div>
<div class='div-orig'><p>大梅忽一日示眾曰來莫可抑往莫可追從容間聞鼯鼠聲。</p>
</div>
<div class='div-commentary'><p style="margin-left:1em">大梅老漢因齋慶讚則不無直是未在何也不合向聲色裏著倒。</p>
</div>
<div class='div-orig'><p>盤山上堂向上一路千聖不傳學者勞形如猿捉影。</p>
</div>
<div class='div-commentary'><p style="margin-left:1em">若論向上一路三世諸佛口挂壁上且道還有事也無驀拈拄杖卓一下云險。</p>
</div>
<div class='div-orig'><p>魯祖尋常見僧來便面壁。</p>
</div>
<div class='div-commentary'><p style="margin-left:1em">魯祖面壁鈍置殺人當時何不與本分草料雖然汝等還知魯祖落處麼以拄杖靠壁云參。</p>
</div>
<div class='div-orig'><p>麻谷到臨濟問大悲千手眼那箇是正眼濟搊住曰大悲千手眼作麼生是正眼。</p>
</div>
<div class='div-commentary'><p style="margin-left:1em">二尊宿壎箎迭奏音韻可聽雖則一時俏俊要且不知那箇是正眼。</p>
</div>
<div class='div-orig'><p>五洩謁石頭便問一言相契即住不契即去頭據坐洩便行頭隨後召曰闍黎。</p>
</div>
<div class='div-commentary'><p style="margin-left:1em">石頭先鋒得利殿後無功待他拘折拄杖何不更與一拶免致者漢死了不得活。</p>
</div>
<div class='div-orig'><p>三角上堂若論此事貶上眉毛早<span class='corr'>已</span>蹉過了也。</p>
</div>
<div class='div-commentary'><p style="margin-left:1em">諸禪德此二員古佛發明向上宗猷作略可觀若是此事不曾動著一些子說甚麼蹉過了也還委悉麼少年曾決龍蛇陣潦倒還同椎子歌。</p>
</div>
<div class='div-orig'><p>則川因摘茶次龐居士問法界不容身師還見我否川曰不是老僧洎荅公話。</p>
</div>
<div class='div-commentary'><p style="margin-left:1em">龐公衝風有節其奈欺敵者喪則老把定封疆直是放憨賣悄揀點將來並須喫棒雖然則川拋茶籃歸方丈意作麼生須知遠煙浪別有好商量。</p>
</div>
<div class='div-orig'><p>藥山因遵布衲浴佛次山曰者箇從汝浴還浴德那箇麼遵曰把將那箇來山乃休去。</p>
</div>
<div class='div-commentary'><p style="margin-left:1em">大小藥山被布衲輕輕一拶便乃忘前失後。</p>
</div>
<div class='div-orig'><p>溈山示眾老僧百年後向山下作一頭水牯牛。</p>
</div>
<div class='div-commentary'><p style="margin-left:1em">溈山現大人相轉增醜態仰山見義勇為隨邪逐惡若是山僧待問畢竟喚作甚麼即得但對云今日不著便明日向和尚道看他如何折合。</p>
</div>
<div class='div-orig'><p>溈山問雲巖聞汝久在藥山是否巖曰是溈曰如何是藥山大人相巖曰涅槃後有溈曰如何是涅槃後有巖曰水灑不著巖卻問溈未審百丈大人相如何溈曰巍巍堂堂煒煒煌煌聲前非聲色後非色如蚊子上鐵牛無汝下嘴處。</p>
</div>
<div class='div-commentary'><p style="margin-left:1em">二老說大人相總是泥裏洗土塊今日有問大悲如何是金明大人相但向道大包天地細入無間法法頭頭光明顯現。</p>
</div>
<div class='div-orig'><p>溈山示眾行腳高士直須向聲色裏橫行聲色裏坐臥始得時疏山仁新到出問曰如何是不落聲色句溈豎起拂子疏曰此是落聲色句溈放下拂子歸方丈。</p>
</div>
<div class='div-commentary'><p style="margin-left:1em">溈山直示根源罕遇知音香嚴雖有啟迪之機難免傍人揀點疏山不識好惡一生受屈當時山僧若在管教與伊打破漆桶不致重煩跋涉何故不見道為人須為徹殺人須見血。</p>
</div>
<div class='div-orig'><p>黃檗上堂汝等諸人盡是噇酒糟漢與麼行腳何處更有今日還知大唐國裏無禪師麼時有僧問秪如諸方尊宿領眾開堂為甚麼卻道無禪師檗曰不道無禪只是無師。</p>
</div>
<div class='div-commentary'><p style="margin-left:1em">黃檗如金翅劈海直取龍吞卻被者僧一拶便乃口裏膠生雖然還有知他為人處麼須知雲外千峰上更有靈松帶雨寒。</p>
</div>
<div class='div-orig'><p>趙州因臺山路上有一婆子凡遊臺僧問臺山路向甚麼處去婆曰驀直去僧行三五步婆曰好箇師僧又恁麼去有僧舉似州州曰待我去勘過。</p>
</div>
<div class='div-commentary'><p style="margin-left:1em">婆子明脩棧道趙州暗度陳倉正眼看來知機故犯若據山僧見處待恁麼舉三十棒趁出何也來說是非者便是是非人雖然且道甚處是趙州勘破婆子處。</p>
</div>
<div class='div-orig'><p>趙州示眾曰老僧三十年前在南方火爐頭有一則無賓主話直至於今無人舉著。</p>
</div>
<div class='div-commentary'><p style="margin-left:1em">百姓日用而不知故君子之道鮮矣秪如趙州賓主話而今莫有人舉著麼試道看。</p>
</div>
<div class='div-orig'><p>師祖問南泉摩尼珠人不識如來藏裏親收得。</p>
</div>
<div class='div-commentary'><p style="margin-left:1em">南泉荅話太煞郎當山僧不與麼有問如何是藏和聲便打如何是珠亦打會則途中受用不會則世諦流布作麼生是師祖悟底以手斫額作看勢云且信一半。</p>
</div>
<div class='div-orig'><p>睦州因僧參纔禮拜州便叱曰你因甚偷常住果子喫。</p>
</div>
<div class='div-commentary'><p style="margin-left:1em">睦州以勢欺人慣得其便者僧不識好惡把髻投衙若是我作者僧待睦州與麼問便向道和尚今日著賊也睦州有陷虎之機也無用處。</p>
</div>
<div class='div-orig'><p>臨濟臨終謂眾曰吾遷化後不得滅卻吾正法眼藏三聖出曰怎敢滅卻和尚正法眼藏。</p>
</div>
<div class='div-commentary'><p style="margin-left:1em">臨濟命根不斷猶設廉纖三聖橫身擔荷死款活招向瞎驢邊滅卻且置喚甚麼作正法眼藏試指出看。</p>
</div>
<div class='div-orig'><p>臨濟示眾我有時一喝如金剛王寶劍有時一喝如踞地師子有時一喝如探竿影草有時一喝不作一喝用你作麼生會僧擬議濟便喝。</p>
</div>
<div class='div-commentary'><p style="margin-left:1em">口吞佛祖眼蓋乾坤殺活縱橫自由自在還有知恩者麼乃喝一喝云天高群象正海闊百川朝。</p>
</div>
<div class='div-orig'><p>仰山因僧問法身還解說法也無山曰我說不得別有一人說得曰說得底人在甚麼處山推出枕子溈山聞曰寂子用劍刃上事。</p>
</div>
<div class='div-commentary'><p style="margin-left:1em">仰山雖能格外提持猶借別人鼻孔出氣然未盡善也待問法身還解說法也無驀口便[祝/土]不惟者僧頓識根源且免溈山撒砂撒土。</p>
</div>
<div class='div-orig'><p>香嚴開法時溈山遣僧送書并拄杖到嚴接得曰蒼天蒼天僧便問和尚為甚如此嚴曰只為春行冬令。</p>
</div>
<div class='div-commentary'><p style="margin-left:1em">香嚴大驚小怪若非者僧洎乎勞而無功。</p>
</div>
<div class='div-orig'><p>漸源侍道吾至檀越家弔慰源拊棺問生耶死耶吾曰生也不道死也不道曰為甚麼不道吾曰不道不道。</p>
</div>
<div class='div-commentary'><p style="margin-left:1em">道吾入水求人怎奈杖頭太短致侍者重重蹉過如問生耶死耶驀喚闍黎待應諾便問生耶死耶他擬議便掌若是靈利漢當下知恩何用到石霜納款投降。</p>
</div>
<div class='div-orig'><p>德山上堂我先祖見處即不然者裏無佛無祖達磨是老臊胡釋迦是乾屎橛文殊普賢是<span class='corr'>擔</span>屎漢等覺玅覺是破執凡夫菩提涅槃是繫驢橛十二分教是鬼神簿拭瘡疣紙四果三賢初心十地是守古塚鬼自救不了。</p>
</div>
<div class='div-commentary'><p style="margin-left:1em">德山雖喚鐘作甕調高識寡終是葛藤遍地殃累兒孫若不親到那邊過來未免被他換卻眼睛諸人還見德山麼乃拈拄杖卓一卓云殺人須是殺人刀活人須是活人劍。</p>
</div>
<div class='div-orig'><p>投子因巨榮禪客參子曰老僧未有一言半句挂諸方脣齒何用要見老僧。</p>
</div>
<div class='div-commentary'><p style="margin-left:1em">投子埋兵掉鬥要驗作家巨榮久經行陣豈甘負屈遶禪床而去則且置只如有眼無耳朵六月火邊坐是甚麼物。</p>
</div>
<div class='div-orig'><p>投子因僧問如何是一大事因緣子曰尹司空請山僧開堂。</p>
</div>
<div class='div-commentary'><p style="margin-left:1em">作家爐韝本分生涯還他投子山僧則不然如何是一大事因緣震聲便喝直使者僧忽地喚回秋夜夢舉頭惟見月當空。</p>
</div>
<div class='div-orig'><p>投子因僧問一大藏教還有奇特事也無子曰有曰如何是奇特事子曰演出一大藏教。</p>
</div>
<div class='div-commentary'><p style="margin-left:1em">演出一大藏教不無投子若是奇特事要且未在乃橫按拄杖喝一喝云三千里外逢人不得錯舉。</p>
</div>
<div class='div-orig'><p>夾山問黃山月輪子是甚處人曰是閩中人山曰還識老僧麼曰還識學人麼山曰不然子且還老僧草鞋錢然後老僧還子廬陵米價曰恁麼則不識和尚也未審廬陵米作麼價山曰真獅子兒善能哮吼。</p>
</div>
<div class='div-commentary'><p style="margin-left:1em">夾山鉤錐在握收放自如黃山慣戰沙場未免陷他行陣秪如夾山道真獅子兒善能哮吼是抬伊是捺伊。</p>
</div>
<div class='div-orig'><p>無著在仰山充典座文殊常現於粥鑊上著以攪粥篦便打曰文殊自文殊文喜自文喜殊乃說偈曰苦瓠連根苦甜瓜徹蒂甜脩行三大卻卻被老僧嫌。</p>
</div>
<div class='div-commentary'><p style="margin-left:1em">曼殊說偈禍出私門文喜眼親手辨只見一邊秪如道文殊自文殊文喜自文喜又作麼生海神知貴不知價留與人間光照夜。</p>
</div>
<div class='div-orig'><p>興化示眾若是作家戰將不用如何若何便請單刀直入時有旻德長老出眾便喝。</p>
</div>
<div class='div-commentary'><p style="margin-left:1em">二老牙如劍樹口似血盆在門庭施設可謂光前絕後若欲發明臨濟綱宗太遠在雖則如是只如興化道旻德會一喝不作一喝用大似三盞酒粧公子面一枝花插美人頭。</p>
</div>
<div class='div-orig'><p>譚空因趙州牧有姑為尼行腳回欲開堂為人牧令空勘過空問曰聞汝欲開堂為人是否。</p>
</div>
<div class='div-commentary'><p style="margin-left:1em">譚空正令雖行不免受州牧驅使者尼俊鶻沖霄宛有丈夫之作末上譚空便打且道是賞是罰。</p>
</div>
<div class='div-orig'><p>定上座鎮府齋回到橋上坐次有三座主至一座主問如何是禪河深處須窮到底定擒住擬拋向橋下。</p>
</div>
<div class='div-commentary'><p style="margin-left:1em">定公雖有殺人刀且無活人劍若是山僧二座主解交時一齊拋向橋下當時若用得恁般手腳者三箇漢總教窮到底亦未可料。</p>
</div>
<div class='div-orig'><p>覆船因僧問如何是獅子子船曰善哮吼僧拊掌曰好手好手船日青天白日卻被鬼迷僧作掀禪床勢。</p>
</div>
<div class='div-commentary'><p style="margin-left:1em">善射者箭不虛發覆船不因者僧抗節衝風怎見汗馬功高。</p>
</div>
<div class='div-orig'><p>巖頭因羅山閑問石霜起滅不停時如何霜曰直須寒灰枯木去。</p>
</div>
<div class='div-commentary'><p style="margin-left:1em">巖頭發藥應病有起死同生之力若非石霜深錐痛拶怎得羅山枯木上生春檢點將來石霜巖頭未稱為作家若是山僧待羅山擬開口時劈脊便棒免得伊向起滅上作活計。</p>
</div>
<div class='div-orig'><p>雪峰因三聖問透網金鱗以何為食峰曰待汝出網來向汝道。</p>
</div>
<div class='div-commentary'><p style="margin-left:1em">龍象蹴蹋全主全賓還他二老若到大悲門下更須驗過始得。</p>
</div>
<div class='div-orig'><p>乾峰因僧問十方薄伽梵一路涅槃門未審路頭在甚麼處峰以拄杖畫一畫云在者裏。</p>
</div>
<div class='div-commentary'><p style="margin-left:1em">徵云　乾峰恁麼道且道者僧還識路頭也未。</p>
</div>
<div class='div-orig'><p>南院因一僧參纔入方丈便以手指曰敗也院拈拄杖度與僧僧擬接院便打。</p>
</div>
<div class='div-commentary'><p style="margin-left:1em">南院坐籌幃幄決勝十里者僧探角衝關自投敗地正眼看來卻不丈夫何故鶴有九皋方翥翼馬無千里謾追風。</p>
</div>
<div class='div-orig'><p>克賓一日因興化曰維那汝不久為唱導之師賓曰不入者保社化曰你會了不入不會不入。</p>
</div>
<div class='div-commentary'><p style="margin-left:1em">興化全提正令賞罰分明克賓真金入冶終無有易然猶少機宜在山僧見道汝不久為唱道之師但掩耳便出任興化有滔天之浪也只得海晏河清。</p>
</div>
<div class='div-orig'><p>資福因陳操尚書來乃畫一圓相操曰弟子與麼來早是不著便何況更用如此福於圓相中著一點操曰將謂是南番舶主福便歸方丈閉卻門。</p>
</div>
<div class='div-commentary'><p style="margin-left:1em">資福漫天布網將謂無人排闥爭奈尚書善辨端倪就窠打劫雖然終不免輸他資福一籌。</p>
</div>
<div class='div-orig'><p>芭蕉上堂拈拄杖示眾曰你有拄杖子我與你拄杖子你無拄杖子我奪卻你拄杖子靠拄杖下座。</p>
</div>
<div class='div-commentary'><p style="margin-left:1em">大小芭蕉趨富欺貧致令後人在與奪上作活山僧今日更資一路且道以何為驗拈拄杖卓一下云乾三連又卓一下云坤六斷便下座。</p>
</div>
<div class='div-orig'><p>芭蕉因僧問賊來須打客來須看忽遇客賊俱來時如何蕉曰屋裏有緉破草鞋。</p>
</div>
<div class='div-commentary'><p style="margin-left:1em">芭蕉老人繁詞太煞我者裏則不然忽遇客賊俱來時如何劈頭一棒云龍門無宿客霹靂送飛騰。</p>
</div>
<div class='div-orig'><p>瑞巖坐盤石上終日如愚每自喚主人公復自應諾乃曰惺惺著他後莫受人瞞。</p>
</div>
<div class='div-commentary'><p style="margin-left:1em">瑞巖自喚自應好沒來由玄沙道一等是弄精魂瑞巖較些子是賊識賊若到大悲門下各與二十棒。</p>
</div>
<div class='div-orig'><p>玄沙因僧問如何是學人自<span class='corr'>己</span>沙曰用自<span class='corr'>己</span>作麼。</p>
</div>
<div class='div-commentary'><p style="margin-left:1em">者僧氣概天然卻被玄沙換卻眼睛者裏或有問如何是學人自<span class='corr'>己</span>向道何必問老僧且道與玄沙同耶別耶。</p>
</div>
<div class='div-orig'><p>玄沙坐次見面前地上一點白指問侍者曰見麼者曰見。</p>
</div>
<div class='div-commentary'><p style="margin-left:1em">玄沙如是問侍者如是對卻又道不會淆訛在甚麼處拈拄杖一卓云不到烏江畔知君未肯休。</p>
</div>
<div class='div-orig'><p>玄沙因鏡清問學人乍入叢林乞師指箇入路沙曰還聞偃溪聲麼曰聞沙曰從者裏入清有省。</p>
</div>
<div class='div-commentary'><p style="margin-left:1em">玄沙曲盡來機太費心力鏡清如蟲禦木瓦解冰消偃溪聲自古迄今聞者不計還有悟者麼良久云穿過髑髏浸爛鼻孔。</p>
</div>
<div class='div-orig'><p>保福因僧問雪峰平生有何言句得似羚羊挂角時福曰我不可作雪峰弟子不得。</p>
</div>
<div class='div-commentary'><p style="margin-left:1em">者僧言中有響保福袖裏藏鋒雖則縱奪自如怎奈無人賞鑑或問金明生平有何言句得似羚羊挂角時但云我不似保福與麼道待他擬語驀面便摑且道山僧底是保福底是。</p>
</div>
<div class='div-orig'><p>雲門曰一任橫說豎說未是宗門苗裔若據宗門苗裔是甚麼熱碗鳴三乘十二分教說夢達磨西來說夢若有老宿開堂為人說法將利刀殺卻百千萬箇有甚麼過。</p>
</div>
<div class='div-commentary'><p style="margin-left:1em">徵云　且道是醍醐句毒藥句。</p>
</div>
<div class='div-orig'><p>鼓山初參雪峰纔入門峰便搊住曰是甚麼山釋然契悟舉手搖舞。</p>
</div>
<div class='div-commentary'><p style="margin-left:1em">雪峰雖有起屍之德且無插血之能鼓山向懸崖撒手處構得也只半橛且道作麼生是那半橛以拂子搖拽云低聲低聲。</p>
</div>
<div class='div-orig'><p>翠巖因座主謂就講筵齋巖曰山僧有箇問頭道得即齋乃拈起胡餅曰者箇還具法身麼。</p>
</div>
<div class='div-commentary'><p style="margin-left:1em">隨機勘驗本分作家不無翠巖座主只知糊餅具法身不知法身具糊餅若是伶俐漢待道者箇還具法身麼向道比來請齋如今卻不成看翠巖通身是口將糊餅向甚麼處下。</p>
</div>
<div class='div-orig'><p>同安因僧問如何是和尚家風安曰金雞抱子歸霄漢玉兔懷胎入紫薇。</p>
</div>
<div class='div-commentary'><p style="margin-left:1em">者僧入門辨主不解返躑同安尊貴太奢未能勦絕山僧則不然如何是和尚家風和聲便打忽遇客來將何秖待亦打會得伊蘭作栴檀之樹不會甘露乃蒺藜之園。</p>
</div>
<div class='div-orig'><p>風穴在郢州衙內陞座曰祖師心印狀似鐵牛之機去即印住住即印破秖如不去不住印即是不印即是。</p>
</div>
<div class='div-commentary'><p style="margin-left:1em">主張臨濟法道揭示向上宗猷須還風穴老祖盧陂有汗馬之功而無決勝之策驀豎拂子曰者是鐵牛之機喚甚麼作祖師心印良久云破也。</p>
</div>
<div class='div-orig'><p>興陽初參西院便問擬問不問時如何院便打陽良久院曰若喚作棒眉鬚墮落陽於言下大悟。</p>
</div>
<div class='div-commentary'><p style="margin-left:1em">西院有殺人刀劍若非興陽幾成浪設雖然而今有見棒喚作棒的亦是難得。</p>
</div>
<div class='div-orig'><p>香林因僧問如何是衲衣下事林曰臘月火燒山。</p>
</div>
<div class='div-commentary'><p style="margin-left:1em">香林一期方便露盡家私敢道未在大悲不恁麼如何是衲衣下事狂歌明月清風裏天子丹書召不應。</p>
</div>
<div class='div-orig'><p>大龍因僧問色身敗壞如何是堅固法身龍曰山花開似錦澗水湛如藍。</p>
</div>
<div class='div-commentary'><p style="margin-left:1em">大龍雖則善赴來機揀點將來喚鐘作甕有問山僧如何是堅固法身向道一腳蹋翻江底月兩手擒來秋夜風。</p>
</div>
<div class='div-orig'><p>梁山上堂真園頭出問家賊難防時如何山曰識得不為冤曰識得後如何山曰貶向無生國裏。</p>
</div>
<div class='div-commentary'><p style="margin-left:1em">二尊宿如善舞太阿終不傷鋒犯手千古絕伎不免隨語生解有問大悲家賊難防時如何向道闍黎有多少家財若下得此語不致葛藤相牽。</p>
</div>
<div class='div-orig'><p>法眼指凳子曰識得凳子周匝有餘。</p>
</div>
<div class='div-commentary'><p style="margin-left:1em">別云識得凳子不是木做。</p>
</div>
<div class='div-orig'><p>棗樹和尚因僧辭乃曰若到諸方有問老僧此間法道你作麼生對曰待問即道樹曰何處有無口底佛。</p>
</div>
<div class='div-commentary'><p style="margin-left:1em">棗樹垂絲滄溟為釣獰龍者僧如魚躍海似鳥飛空仔細看來終不出他棗樹圈繢。</p>
</div>
<div class='div-orig'><p>汾陽示眾識得拄杖子行腳事畢。</p>
</div>
<div class='div-commentary'><p style="margin-left:1em">別云　識得拄杖子重新行腳。</p>
</div>
<div class='div-orig'><div>慈明冬日榜僧堂作此字<img src='../images/J38p0454_01.gif' alt='J38p0454_01.gif' />其下註曰若八識得不離四威儀中首座見曰和尚今日放參明聞而笑之。</div>
</div>
<div class='div-commentary'><p style="margin-left:1em">慈明將箇死貓頭懸在門前賣弄將謂無人識得卻被首座一覷只得七零八落臭薰天下至今無人收拾眾中還有向者裏出手眼者麼喝一喝云三十年後看。</p>
</div>
<div class='div-orig'><p>大愚因僧問通身是眼口在甚麼處愚曰三跳曰不會愚曰章底辭秋罷歌韻向春生。</p>
</div>
<div class='div-commentary'><p style="margin-left:1em">大愚為者僧話盡雲山終隔萬峰大悲則不然有人恁麼問向道拄杖長七尺擬議落二三若道不會驀頭便棒管教不虛設此問。</p>
</div>
<div class='div-orig'><p>楊岐在九峰受請下座九峰勤　把住曰且喜今日得箇同參岐曰作麼生是同參底事曰九峰牽犁楊岐拽耙。</p>
</div>
<div class='div-commentary'><p style="margin-left:1em">二尊宿雖則頂門眼正不合分列疆界有傷同參之誼當時待云正恁麼時楊岐在前九峰在前九峰只消彈指一下管取心平氣和。</p>
</div>
<div class='div-orig'><p>保寧上堂若說佛法供養大眾未免眉鬚墮落若說世法供養大眾入地獄如箭射。</p>
</div>
<div class='div-commentary'><p style="margin-left:1em">善知識解粘去縛蓋是尋常保寧只知把住不解放行大悲者裏則不然乃豎拂子云佛法世法一時串卻擲下拂子云拋向大眾面前一任所取何故有意氣時添意氣不風流處也風流。</p>
</div>
<div class='div-orig'><p>智者銓上堂要扣玄關須是有節操極慷慨斬得釘截得鐵硬剝剝地漢始得。</p>
</div>
<div class='div-commentary'><p style="margin-left:1em">智者以慈悲之故有落草之談若論要扣玄關碌碌之徒看即無分何故者裏無他著腳處。</p>
</div>
<div class='div-orig'><p>徑山杲問僧道不用修但莫污染如何是不染污底道曰某甲不敢道山曰為甚不敢道曰怕染污。</p>
</div>
<div class='div-commentary'><p style="margin-left:1em">徑山吹毛求疵以勢欺人者僧白日之下平地墮阱大悲要與者僧出氣待徑山喚行者將糞箕苕帚來但對道和尚五百人善知識為甚坐在壒[土*(天/韭)]堆裏他擬拈棒便云蒼天蒼天若能恁麼秪對管教徑山別館相待。</p>
</div>
<div class='div-orig'><p>天童淨開爐上堂召眾打圓相曰箇是天童火爐近前則燒殺退後則凍殺忽有箇漢出來道合作麼生㘞火爐動也。</p>
</div>
<div class='div-commentary'><p style="margin-left:1em">天童與麼道秖知眼橫不曉鼻直大悲則不然乃打○相云箇是大悲火爐進前則如龍得水退後則似虎靠山忽有箇漢出來道合作麼生嗄掬水月在手弄花香滿衣。</p>
</div>
<div class='div-orig'><p>鹿門示眾盡大地是學人一卷經盡乾坤是學人一隻眼以者箇眼讀如是經千萬億劫無有間斷。</p>
</div>
<div class='div-commentary'><p style="margin-left:1em">鹿門竭盡心力未免話作兩橛拈拄杖打圓相云者是一箇乾坤且道將甚麼作經以何為眼諸禪德要知千萬億劫跳不能出召眾云還有跳得出的麼眾無對師卓杖一下云如是如是。</p>
</div>
<div class='div-orig'><p>維摩居士示疾毘耶離城因三十二菩薩問疾各說不二法門至文殊曰我於一切法無言無說無示無識離諸問荅是為菩薩入不二法門。</p>
</div>
<div class='div-commentary'><p style="margin-left:1em">維摩一默若泰山之尊文殊往問望空啟告末後稱讚維摩大似拽他人之袖掩自<span class='corr'>己</span>之醜殊不知早被傍人覷破了也雖然如是伯牙縱有高山調不是子期誰賞音。</p>
</div>
<div class='div-orig'><p>耽源問國師百年後有人問極則事作麼生國師曰幸自可憐生須要箇護身符子作麼。</p>
</div>
<div class='div-commentary'><p style="margin-left:1em">國師垂簾聽政耽源無事生事若論極則事好與三十棒。</p>
</div>
<div class='div-orig'><p>歸宗鏟草次有座主來參偶見一蛇過宗以鋤斷之主曰久響歸宗元來是箇麤行沙門。</p>
</div>
<div class='div-commentary'><p style="margin-left:1em">歸宗吹毛在握殺活臨時座主負戟衝鋒滿懷韜略怎奈臨場怯戰待道甚處見我斬蛇不妨奪卻鋤頭行他正令管教歸宗一場懡㦬大悲恁麼批判也是為他閒事長無明何故若是李將軍藍田射沒羽。</p>
</div>
<div class='div-orig'><p>洞山與泰首座冬節喫果子次乃問有一物上拄天下拄地黑似漆常在動用中動用中收不得。</p>
</div>
<div class='div-commentary'><p style="margin-left:1em">代首座云　仲冬嚴寒伏為尊重。</p>
</div>
<div class='div-orig'><p>洞山上堂有一人在千萬人中不背一人不向一人你道此人具何面目雲居出曰某甲參堂去。</p>
</div>
<div class='div-commentary'><p style="margin-left:1em">拈云　賊賊。</p>
</div>
<div class='div-orig'><p>巖頭參德山纔跨門便問是聖是凡山便喝巖便禮拜洞山聞僧舉乃曰若不是奯公也大難承當。</p>
</div>
<div class='div-commentary'><p style="margin-left:1em">巖頭藏鋒句裏洞山因行掉臂德山雖是把斷要津猶未盡善雄上座不恁麼設有問是聖是凡連棒趁出洞山直饒有口只堪挂壁亦免巖頭陣後興兵莫有要識德山落處的麼。</p>
</div>
<div class='div-orig'><p>唐朝因禪師微時掘地次見一大塊戲運槌猛擊之應手而碎忽然大悟。</p>
</div>
<div class='div-commentary'><p style="margin-left:1em">因公大似買鐵得金正眼看來卻被者塊土埋卻也不知。</p>
</div>
<div class='div-orig'><p>溈山謂眾曰如許多人秪得大機不得大用仰山舉問山下一菴主曰山頭和尚恁麼道意旨如何。</p>
</div>
<div class='div-commentary'><p style="margin-left:1em">溈山打草驚蛇仰山借兵行劫菴主認鋒接戰奪劍便揮若非仰山幾乎敗敵雖然猶少轉智在當時見道如許多人秪得大機不得大用劈腮便摑管教溈山通身是口也笑不徹。</p>
</div>
<div class='div-orig'><p>雪峰問僧甚處來曰浙中來峰曰船來陸來曰二途俱不涉峰曰爭得到者裏曰有甚麼隔礙峰便打趁。</p>
</div>
<div class='div-commentary'><p style="margin-left:1em">象骨巖險深潛殺活機關者僧兩度攀轅不諳風雲色變若是箇漢待道爭得到者裏但云難逃明鑑管取丹霄獨步亦免後來同行看破良久卓杖云橫身當宇宙誰是出頭人。</p>
</div>
<div class='div-orig'><p>世尊見文殊在門外立乃曰文殊文殊何不入門來文殊曰我不見一法在門外何以教我入門。</p>
</div>
<div class='div-commentary'><p style="margin-left:1em">世尊見文殊在門外立人人共知且道世尊在門內見在門外見試檢點看乃卓杖三下。</p>
</div>
<div class='div-orig'><p>曹山因僧問香嚴如何是道嚴曰枯木裏龍吟如何是道中人嚴曰髑髏裏眼睛僧不領往問石霜。</p>
</div>
<div class='div-commentary'><p style="margin-left:1em">三大老一期施設各展家風吐膽傾心分付不著者僧小出大遇見後貧窮直得七零八落如今有問大悲如何是枯木裏龍吟拈拄杖卓一卓如何是髑髏裏眼睛劈脊便棒管教者僧冰消瓦解。</p>
</div>
<div class='div-orig'><p>大隨因僧辭乃問甚處去曰峨眉禮普賢去隨豎起拂子曰文殊普賢總在者裏僧畫一圓相拋向背後。</p>
</div>
<div class='div-commentary'><p style="margin-left:1em">大隨據款結案者僧進退有禮主賓互換足可觀光若是文殊普賢二人當面錯過莫有要見文殊普賢者麼眾無對師喚侍者曰留取一貼茶著。</p>
</div>
<div class='div-orig'><p>趙州因僧問二龍爭珠誰是得者州曰老僧只管看。</p>
</div>
<div class='div-commentary'><p style="margin-left:1em">清貧常樂濁富多憂。</p>
</div>
<div class='div-orig'><p>思大因誌公令人傳語曰何不下山教化眾生目視雲漢作麼思曰三世諸佛被我一口吞盡何處有眾生可教化。</p>
</div>
<div class='div-commentary'><p style="margin-left:1em">誌公山頭生浪思大海底揚塵未免均為落節怎似山僧者裏閒攜竹杖松間立笑問客從何處來。</p>
</div>
<div class='div-orig'><p>玄沙因光侍者激曰師叔若學得禪某甲打鐵船下海去沙住後遣書問光曰打鐵船也未。</p>
</div>
<div class='div-commentary'><p style="margin-left:1em">光侍者箭不虛發玄沙夙怨未忘雖然伯牙與子期不是閒相識。</p>
</div>
<div class='div-orig'><p>臨濟上堂赤肉團上有一無位真人常在諸人面門出入未證據者看看時有僧出問如何是無位真人。</p>
</div>
<div class='div-commentary'><p style="margin-left:1em">逢人且說三分話未可全拋一片心。</p>
</div>
<div class='div-orig'><p>靈雲因見桃花有省乃述偈曰三十年來尋劍客幾回落葉又抽枝自從一見桃花後直至如今更不疑。</p>
</div>
<div class='div-commentary'><p style="margin-left:1em">靈雲見桃花惹火燒身玄沙恁麼道醉後添杯秪如溈山道從緣薦得永無退失又作麼生國清才子貴家富小兒驕。</p>
</div>
<div class='div-orig'><p>青林因僧問學人竟往時如何林曰死蛇當大路勸子莫當頭曰當頭時如何林曰喪子命根。</p>
</div>
<div class='div-commentary'><p style="margin-left:1em">青林踞虎頭收虎尾氣概驚群者僧縱步貪程且喜步不失跌呵呵呵還會麼不入驚人浪怎見弄潮人。</p>
</div>
<div class='div-orig'><p>韶山因白頭因參山曰莫是多口白頭因麼曰不敢山曰有多少口曰通身是山曰尋常向甚麼處屙曰向韶山口裏屙。</p>
</div>
<div class='div-commentary'><p style="margin-left:1em">代因於無韶山口向甚麼處屙曰　亦恁麼屙。</p>
</div>
<div class='div-orig'><p>睦州示眾大事未明如喪考妣大事既明亦如喪考妣。</p>
</div>
<div class='div-commentary'><p style="margin-left:1em">大事未明如喪考妣不妨疑著大事既明因甚亦如喪考妣春色無高下花枝有短長。</p>
</div>
<div class='div-orig'><p>世尊一日陞座默然而坐阿難白槌曰請世尊說法世尊曰會中有二比丘犯律行我故不說法。</p>
</div>
<div class='div-commentary'><p style="margin-left:1em">世尊故是頭正尾正未免盡法無民阿難因事長智也是隨邪逐惡且道世尊意作麼生真金自有真金價怎肯和沙賣與人。</p>
</div>
<div class='div-orig'><p>世尊因波斯匿王問勝義諦中有世俗諦否若言無智不應二若言有智不應一一二之義其意云何。</p>
</div>
<div class='div-commentary'><p style="margin-left:1em">匿王言中有響世尊句裏藏鋒總是牽雌帶黃話作兩橛雄上座則不然有問一二之義其意云何便驀頭一棒管教波斯匿王不向一二義中著倒。</p>
</div>
<div class='div-orig'><p>楞嚴經云一人發真歸元十方虛空悉皆消殞。</p>
</div>
<div class='div-commentary'><p style="margin-left:1em">一人發真歸元十方虛空徹骨徹髓。</p>
</div>
<div class='div-orig'><p>忠國師因西天大耳三藏到京自謂得他心通肅宗帝命師試驗三藏見拜起立於右師問汝得他心通那藏曰不敢師曰汝道老僧即今在甚麼處。</p>
</div>
<div class='div-commentary'><p style="margin-left:1em">國師符懸肘後三藏利動君子總被肅宗帝看破當時三藏可惜放過待國師道老僧即今在甚麼處但撫掌云者漢一釣便上若下得此語敢保橫行天下雖然莫將閒學解埋沒祖師心。</p>
</div>
<div class='div-orig'><p>忠國師因丹霞來訪值睡次乃問侍者國師在否者曰在即在只是不見客霞曰太深遠生。</p>
</div>
<div class='div-commentary'><p style="margin-left:1em">丹霞用盡腕頭力不能得入國師堂奧國師有六韜三略亦不能當場一戰惟有侍者較些子何故若不登樓望焉知滄海寬。</p>
</div>
<div class='div-orig'><p>昔有婆子供養一菴主廿餘年常令一女子送供給侍一日令女抱定云正恁麼時如何。</p>
</div>
<div class='div-commentary'><p style="margin-left:1em">婆子手眼通天者僧田地穩密若非恁麼施呈怎見二人作略雖然如是者僧猶欠一著在待道正恁麼時如何劈面一摑云歸去分明舉似管教婆子計較殆盡。</p>
</div>
<div class='div-orig'><p>德山托缽。</p>
</div>
<div class='div-commentary'><p style="margin-left:1em">德山平地生波雪峰招非惹禍嵒頭相席打令詭計百出檢點將來者三箇漢好各與二十棒大悲不是欺罔先聖貴免疑慮後人雖然且道如何是末後句聻喝一喝拽杖下座。</p>
</div>
<div class='div-orig'><p>有老宿曰者一片田地分付來多少時也我立地待汝構去法眼益曰山僧如今坐地待汝構去還有道理也無那箇親那箇疏試裁斷看。</p>
</div>
<div class='div-commentary'><p style="margin-left:1em">老宿滯貨不了法眼簡價不行各領三十棒何故黃金自有黃金價奚必和沙賣與人。</p>
</div>
<div class='div-orig'><p>大顛因韓文公過訪問和尚春秋多少顛提起數珠曰會麼公曰不會顛曰晝夜一百八公不曉遂回。</p>
</div>
<div class='div-commentary'><p style="margin-left:1em">據令而行還他大顛見義勇為不無首座惜乎文公來去分明猶在半途然則一期操作總成虛設試問諸人大顛擯首座是醍醐意是毒藥意。</p>
</div>
<div class='div-orig'><p>百丈因馬祖陞座大眾纔集丈遽出卷卻席祖便下座。</p>
</div>
<div class='div-commentary'><p style="margin-left:1em">馬祖據虎頭百丈收虎尾可謂兩彩一賽直饒深明昨日事也是憐兒不覺醜大悲不與麼待云鼻頭今日又不痛也喚侍者取一緉草鞋與他何故道泰不傳天子令時清休唱太平歌。</p>
</div>
<div class='div-orig'><p>黃檗因六僧新到五僧作禮一僧提起坐具作一圓相檗曰我聞有一隻獵犬甚惡曰尋羚羊聲來。</p>
</div>
<div class='div-commentary'><p style="margin-left:1em">黃檗雖有拏龍捉虎之手不免重煩戈甲再用鉤錐者僧如透網金鱗不驚風浪終為金翅所噉若是伶俐漢待問昨日公案作麼生直向道且喜老漢今日瞥地他若定動拂袖便行不致落人便宜。</p>
</div>
<div class='div-orig'><p>長沙因三聖令秀上座問南泉遷化向甚麼處去。</p>
</div>
<div class='div-commentary'><p style="margin-left:1em">明修棧道暗度陳倉長沙慣得其便還有知岑大蟲的麼曹溪波浪如相似無限行人被陸沉。</p>
</div>
<div class='div-orig'><p>天皇參石頭問離卻定慧以何法示人頭曰我者裏無奴婢離箇甚麼。</p>
</div>
<div class='div-commentary'><p style="margin-left:1em">石頭善為切磋天皇因事長智可謂師資道合大悲又不然離卻定慧以何法示人向道白玉本無瑕雕文喪君德。</p>
</div>
<div class='div-orig'><p>興化侍臨濟濟因洛浦來參濟問甚處來浦曰鑾城來濟曰有事相借問得麼浦曰新戒不會。</p>
</div>
<div class='div-commentary'><p style="margin-left:1em">興化倒捋虎鬚身遭白刃臨濟為憐三尺禍不單行可謂當仁不讓龍象蹴蹋若非者僧怎見汗馬功高。</p>
</div>
<div class='div-orig'><p>長慶住大溈時號懶菴室中每問僧有句無句如藤倚樹意旨如何疏山仁聞特入嶺請益。</p>
</div>
<div class='div-commentary'><p style="margin-left:1em">長慶垛生招箭明招功不浪施疏山停囚長智檢點將來遞相鈍置我若作大溈待問樹倒藤枯句歸何處和聲打出且道與古人相去多少。</p>
</div>
<div class='div-orig'><p>賓頭盧尊者因阿育王內宮齋三萬大阿羅漢躬自行香見第一座虛位王問其故。</p>
</div>
<div class='div-commentary'><p style="margin-left:1em">尊者良久其聲如雷育王不會天聰甚敏當時待他策起眉毛驀與一喝看伊怎生折合雖然聖王垂拱尊嚴盛不動干戈致太平。</p>
</div>
<div class='div-orig'><p>溈山謂眾曰如許多人秪得大機不得大用仰山舉問山下一菴主曰山頭和尚恁麼道意旨如何。</p>
</div>
<div class='div-commentary'><p style="margin-left:1em">溈山言中有響仰山把髻投衙菴主據款結案笑嵒劍去刻舟檢點將來終是杓卜聽虛聲。</p>
</div>
<div class='div-orig'><p>殃崛摩羅尊者因持缽至一長者門正值其家婦人產難長者曰瞿曇弟子汝為至聖當有何法能免產難殃崛曰我乍入道未知此法。</p>
</div>
<div class='div-commentary'><p style="margin-left:1em">長者一問抱贓叫屈殃崛不知箋釋不及世尊與麼道車不橫推婦聞當時分娩天下人還會麼良久云㘞。</p>
</div>
<div class='div-orig'><p>高沙彌初參藥山山問甚處來曰南嶽來山曰何處去曰江陵受戒去山曰受戒圖箇甚麼曰圖免生死。</p>
</div>
<div class='div-commentary'><p style="margin-left:1em">高沙彌一表天然可謂有出群之志當世丈夫無端向藥山語脈裏鈍置不入僧數如今有無生死可免底麼喚來與山僧洗腳。</p>
</div>
<div class='div-orig'><p>天寧因陸五臺問畫前元有易否寧曰若無將甚麼畫曰畫後如何寧曰元無一畫曰現有六十四卦何得言無寧曰居士莫著文字好曰請師離文字發一爻看寧召五臺臺應諾寧曰者一爻從何處起。</p>
</div>
<div class='div-commentary'><p style="margin-left:1em">天寧只有殺人刀且無活人劍大悲則不然如云畫前元有易否向道有更云畫後如何向云東西十萬南北八千若作五臺待云者一爻從何處起向道雲騰致雨露結為霜諸兄弟天寧五臺俱被山僧折倒了也乃扣齒三下。</p>
</div>
<div class='div-orig'><p>斷橋倫禪師參無準和尚於徑山準以狗子因何有業識命橋下語三十轉不契橋曰可無方便準舉真淨頌示之橋悚然忽聞板聲通身汗下於是脫然契證。</p>
</div>
<div class='div-commentary'><p style="margin-left:1em">徑山垂絲千尺浮定有無之意淨慈蒼龍出窟瞥地死水翻波如金翅摩天扶搖九萬聞板聲悟去則且置只如狗子因何有業識在乃拍香几云諸人到者裏切不得錯會好。</p>
</div>
<div class='div-orig'><p>淨慈倫祖上堂德山低頭夾山點頭俱胝豎起手指頭玄沙[祝/土]破腳指頭拈棒云都來不出山僧拄杖頭何以見得卓拄杖云一葉落天下秋。</p>
</div>
<div class='div-commentary'><p style="margin-left:1em">握閫外威權運懷中日月拈弄古今風行草偃須是淨慈老祖山僧見義勇為也要諸人共委驀豎拄杖云者隊老古錐卻被大悲拄杖穿卻汝等還見麼乃卓杖云劈開華嶽連天秀放出黃河徹底清拽杖下座。</p>
</div>
<div class='div-orig'><p>淨慈倫和尚因方山寶擇菜次慈拈莧根示之山悟入。</p>
</div>
<div class='div-commentary'><p style="margin-left:1em">淨慈拈莧根事出偶然方山不識好惡向他機境上著倒喪卻家私致令後裔赤貧如洗乃拈拂子曰者是淨慈屋裏底莧菜根還有向者裏悟底麼良久云好事不如無。</p>
</div>
<div class='div-orig'><p>天台方山和尚因無見睹參問如何是佛法大義山張口吐舌示之見罔措山以拄杖趁出往參天封理前話未竟封亦打復返西菴途中把滑有省及見山山問汝返何速見曰和尚此時打某甲不得山曰天封與你道甚麼見述途中因緣山又打見乃築室華頂精苦自勵因作務次豁然大悟遂往西菴呈偈曰選佛甲科喜莫量大千沙界一禪床嗔拳痛棒知多少今日恩忘怨亦忘山以偈印之。</p>
</div>
<div class='div-commentary'><p style="margin-left:1em">方山鉗錘綿密用出常情華頂如精金躍冶愈煆愈奇若是鉛汞之輩入爐則非流即迸眾中莫有恩怨都忘者麼雖然不免喫方山手裏棒阿呵呵無雲生嶺上有月落波心。</p>
</div>
<div class='div-orig'><p>天台無見睹和尚因白雲度參問西來密意未審如何台曰待娑羅峰點頭即向汝道雲以手搖曳擬荅台便喝雲曰娑羅峰頂白浪滔天花開芒種後葉落立秋前台曰我家無殘羹剩飯也雲曰此非殘羹剩飯而何台頷之。</p>
</div>
<div class='div-commentary'><p style="margin-left:1em">大冶紅爐無鈍鐵固是天台鉗錘玅密直饒白雲善為迴避未免打失眉毛若論西來密意直饒三世諸佛口挂壁上拈拄杖點一下云諸人還見娑羅峰點頭麼良久云參。</p>
</div>
<div class='div-orig'><p>古拙和尚因無際悟參乃問還我照用來際曰若有照用即成障礙拙曰者廝著空佛也救不得際曰有無俱寂滅空佛悉皆非。</p>
</div>
<div class='div-commentary'><p style="margin-left:1em">繁昌父子驀劄相逢縱道得十成要作佛法商量白雲萬里若是雄上座見道還我照用來攔腮便與一掌何故不見道臨機不讓師。</p>
</div>
<div class='div-orig'><p>東林無際悟和尚凡有僧參皆云無諸方少有會其意者惟月溪澄深得奧旨。</p>
</div>
<div class='div-commentary'><p style="margin-left:1em">閉門打睡接上上機雖是本分勘驗怎奈唱既高和彌寡若非大岡正眼廓開未免扶籬摸壁汝等要知東林無字意麼欲窮千里目更上一層樓。</p>
</div>
<div class='div-orig'><p>月溪澄和尚見僧請益便曰佛法不是鮮魚怕爛卻那即打趁出。</p>
</div>
<div class='div-commentary'><p style="margin-left:1em">撒金剛圈拋栗棘蓬須是大岡老人若論佛法直是未在為甚如此拈拄杖劃一劃曰萬古碧潭空界月再三撈摝始應知。</p>
</div>
<div class='div-orig'><p>嘉興敬畏無趣空和尚問一講主曰經前一句逼塞虛空經後一句充滿大地包括一句函蓋乾坤你作麼生主無對趣曰善來法師。</p>
</div>
<div class='div-commentary'><p style="margin-left:1em">敬畏老漢見人可欺便凌壓無辜不顧自家敗缺倘座主當與麼問時對曰我者裏無許多般事又如何折合雖曰善來法師檢點<span class='corr'>將來春秋大</span>。</p>
</div>
<div class='div-orig'><p>徑山無幻沖和尚因編無趣錄歸趣曰子一向做<span class='corr'>得</span>箇甚麼曰性沖買得一段田收得原本契書請和尚僉押乃將錄本呈上趣接得曰者箇是我底你底聻曰和尚莫搶奪行市趣擲下錄本山便出。</p>
</div>
<div class='div-commentary'><p style="margin-left:1em">徑山買田收契封疆穩密儘可栽松竹引清風更要敬畏僉押分明納招尤翻為弄巧成拙趣雖則看孔著楔大似泥裏洗土若是不肖待道你底聻但展兩手曰一二三四五金木水火土且看作麼合煞。</p>
</div>
<div class='div-orig'><p>徑山南明廣禪師示眾五峰頭卓朔雙徑尾顛先喝石巖[跳-兆+孛]跳明月池傾天此四句中有一句有殺人刀無活人劍有一句有活人劍無殺人刀有一句殺人刀活人劍俱有有一句殺人刀活人劍俱無若檢點得倜儻分明許你參學事畢。</p>
</div>
<div class='div-commentary'><p style="margin-left:1em">徑山寶符在握殺活自由等閒示一機境令人無摸索處眾中若有箇漢向者裏透得不妨腰纏十萬騎鶴揚州雖然如是據山僧見處徑山與麼道門庭施設即得衲僧分上要且未在大眾且道衲僧分上如何即是良久云還會麼乃卓杖曰任從滄海變終不為君通。</p>
</div>
<div class='div-orig'><p>徑山廣祖因聞谷大師問了即業障本來空為甚師子尊者被罽賓國王斬卻山云本來空聞云爭奈頭何山云本來空聞云為甚罽賓國王一手墮地山云本來空。</p>
</div>
<div class='div-commentary'><p style="margin-left:1em">缶匋雖有衝天之志且無入地之謀徑山具截鐵之機而無出身之路大悲要與二老判斷卓拄杖云車不橫推理無屈斷呵呵大笑下座。</p>
</div>
<div class='div-orig'><p>徑山因看雪次僧曰滿山都是雪山曰隨聲逐色僧曰請師離聲色道一句山卻曰滿山都是<span class='corr'>雪</span>。</p>
</div>
<div class='div-commentary'><p style="margin-left:1em">徑山大似騎賊馬奪賊鎗殺賊不妨俏俊者僧無端立箇語話意欲脫羅籠出窠臼返落在聲色堆裏至今無出頭時節山僧今日要向聲色外道一句救取者僧良久云諸人分明記取乃拽杖出法堂。</p>
</div>
<div class='div-orig'><p>徑山廣和尚舉香嚴獨腳頌問鴛湖湖纔擬荅山便喝湖復擬開口山又喝湖即悟入珍重作禮山付法偈曰無傳無受法無傳無受心付與無手者掣斷虛空觔。</p>
</div>
<div class='div-commentary'><p style="margin-left:1em">徑山金錍在手撥轉天關鴛湖騰身北極蹋翻地軸可謂功不浪施爭奈鴛湖受毒最深。</p>
</div>
<div class='div-orig'><p>徑山和尚因石雨禪師參問一念緣起無生超彼三乘權學等見阿誰緣起有生耶山遂震聲便喝雨時茫然坐數炷香如彈指頃遂有悟入處。</p>
</div>
<div class='div-commentary'><p style="margin-left:1em">徑山琉璃殿上垂手寶壽瑪瑙階前經行一期特地相逢便見驚天動地若是舉揚箇事要且緩緩喝一喝。</p>
</div>
<div class='div-orig'><p>普明鴛湖用和尚上堂因僧問如何是古佛心明便打曰如何是學人心明曰欲攫游龍蝘蜒競上曰竟如何明亦打。</p>
</div>
<div class='div-commentary'><p style="margin-left:1em">本分鉗錘直捷提持固是普明一片赤心可惜勞而無功者僧若觀風知變待他行棒大笑而出作箇俊俏衲僧那裏有許多般事。</p>
</div>
<div class='div-orig'><p>普明用師翁同雪嶠信和尚上弦夜翫月次嶠指月問那半箇在那裏去了明良久云會麼嶠云也只得半箇明卻問那半箇在那裏去了嶠亦良久明曰也只得半箇嶠乃呵呵大笑。</p>
</div>
<div class='div-commentary'><p style="margin-left:1em">二大老攙旗奪鼓進退可觀盡力道秪道得半箇諸人要見那半箇麼卓拄杖下座。</p>
</div>
<div class='div-orig'><p>鴛湖師翁訪密雲和尚云特來親覲密豎拳曰見麼湖曰見密曰見箇甚麼湖曰大家在者裏密休去。</p>
</div>
<div class='div-commentary'><p style="margin-left:1em">二老宿一箇全機峻嶮一箇用處太賒可謂作家相見直得言中有響句裏藏鋒仔細檢點大似一對無孔鐵錘忽有箇漢出來道節文在甚麼處山僧好與棒云龍蛇易辨衲子難瞞。</p>
</div>
<div class='div-orig'><p>鴛湖師翁訪湛然和尚問云目前無法意在目前時如何湛云聞令師出關那湖云不是目前法非耳目之所到又作麼生湛云請出我要止靜湖拂袖而出。</p>
</div>
<div class='div-commentary'><p style="margin-left:1em">二大老一人高高山頂立一人深深海底行直得唱高和峻拍拍是令只是二俱不了且那裏是不了處聻以拂子畫一畫云還委悉麼君向瀟湘向秦。</p>
</div>
<div class='div-orig'><p>鴛湖和尚因僧問須彌納芥子芥子納須彌意旨如何湖云恰好。</p>
</div>
<div class='div-commentary'><p style="margin-left:1em">函蓋相稱水乳相投還他普明須知更有出身一路始得何故丈夫自有衝天志不向如來行處行。</p>
</div>
<div class='div-orig'><p>鴛湖和尚因僧參曰作甚麼僧曰特來親覲湖曰恰值老僧不在僧無語湖曰三十棒自領出去。</p>
</div>
<div class='div-commentary'><p style="margin-left:1em">普明鉤頭有餌罕遇金鱗者僧既到禹門不解翻身當時待道恰值老僧不在但云者無面目漢退後著縱饒他有三百棒也沒處下得乃卓杖云吽。</p>
</div>
<div class='div-orig'><p>鴛湖和尚和牧牛頌問金明本師曰子看何如明曰情知和尚向異類中行湖曰如何是異類中行底事明兩手拓地而出。</p>
</div>
<div class='div-commentary'><p style="margin-left:1em">水乳相合針芥相投不無二老若要頂門眼正事理雙新猶未可在有問大悲如何是異類中行底事但云靈苗異草恣遊戲拽耙牽犁任往還。</p>
</div>
<div class='div-orig'><p>金明本師介菴和尚因僧問如何是虛空髓明便打。</p>
</div>
<div class='div-commentary'><p style="margin-left:1em">者僧有迎敵之能且無展矛之策金明具殺活手眼勞而無功令者僧坐在虛空裏無出頭分若是有轉智底別有奇謀檢點將來大似將死雀就地彈大悲恁麼批陳卻是其父攘羊而子證之。</p>
</div>
<div class='div-orig'><p>金明和尚問僧如何是探竿影草曰情知和尚出某甲手腳不得明曰是你荅那僧曰是明曰卻是你出我手腳不得。</p>
</div>
<div class='div-commentary'><p style="margin-left:1em">者僧頗有衲僧氣概秪是瞻前不能顧後金明雖則踞頭收尾幾落他人陷阱雖然如是諸人還委悉麼但得成人美何辭釁一身。</p>
</div>
<div class='div-orig'><p>金明和尚因缶山大士參明拈香墜問曰無情如何說法士曰和尚拄杖子[跳-兆+孛]跳去也明復問士拈墜擲於地叉手而立明拾墜置几上士曰無情說法竟明休去。</p>
</div>
<div class='div-commentary'><p style="margin-left:1em">金明見兔放鷹缶山得路歸家可謂收來放去師資契合山僧則不然設有問無情如何說法向道木雞啼子夜芻犬吠天明且道還有同異處麼。</p>
</div>
<div class='div-orig'><p>金明先師因主峰入室明豎拂子峰便喝明曰從上佛祖盡向者裏流出你還見麼峰曰者夥老古錐又恁麼去也明曰甚處見得峰一喝便禮拜明曰三十棒一棒也少不得遂擲杖。</p>
</div>
<div class='div-commentary'><p style="margin-left:1em">大小金明無端向拂子頭上論量來去山僧當時若在待云從上佛祖向者裏流出你還見麼便奪卻拂子拋向背後乃問曰從上佛祖向甚麼處去也者老漢縱有那吒八臂措手腳不及驀豎拂子云還見從上佛祖麼喝一喝下座。</p>
</div></div>
<p class='juan'>玅雲雄禪師語錄卷三終</p>
</div><!-- end of div[@id='body'] -->
</body></html>