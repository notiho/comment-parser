<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大悲妙雲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu10' />
<p class='juan'>玅雲雄禪師語錄卷二</p><p class="byline">住北京玅峰法雲禪寺嗣法門人機相編錄</p>
<div class='div-other'><a id='mulu11' />
<p class='h1'>住浙江嘉興府三塔景德寺海會禪院語錄</p><p>師於康熙辛未掃金明介老人塔於大慈次年受合郡紳衿公請於二月十二日入院。</p>
<p>山門卓拄杖云既到者裏那堪回互不二法門大方闊步喝一喝。</p>
<p>韋馱脩戒定慧護佛法僧四大部洲因甚那一洲不到合掌云太平不用將軍令。</p>
<p>佛殿家無二主你是阿誰然則如是詎失禮儀乃展具拜起顧眾云切忌妄通消息。</p>
<p>伽藍你有五通我止一通正令全提鞭影何從插香云今朝無別謂千古振宗風。</p>
<p>祖堂者一隊漢三五成群遞相熱瞞今朝看破不值半錢。</p>
<p>據室我為法王於法自在若聖若凡泥團土塊設有箇出格底來驀卓拄杖云切莫錯怪。</p>
<p>當日別駕項牧公同眾紳士辦齋請上堂師至座前拈疏云夫子之言達磨心髓外道天魔徒勞側耳若要大家總知且聽維那表白宣畢。</p>
<p>師拈杖指座云寶王座前人天普會山僧到來一場特地便陞座拈香云此一瓣香根蟠浩劫樹秀今時爇向爐中供養本師。</p>
<p>釋迦文佛伏願化身億萬拯攝沉迷此一瓣香最尊最貴價重山河端為祝延今上皇帝聖壽無疆欽願至德弘敷兆民普賴此一瓣香德合天地功並日月奉為滿朝文武本郡府主邑侯各位尊官現前請主紳衿緇素惟冀天爵人爵以增崇智山壽山而鞏固復於懷中拈出云此一瓣香拈起則逼塞虛空放下則大地平沉親從蠡湖得來恩大難酬第二回拈出供養前住徑山天池次住敬畏金明傳臨濟正宗第三十一世介菴先師進老和尚用酬法乳<span class='corr'>斂</span>衣就座晦岳和尚白椎云法筵龍象眾當觀第一義師云第一義諦佛祖覷不見衲僧提不起還有向未舉<span class='corr'>已</span>前薦得者麼紫淵問玄風久振為祖佛權衡慧日高懸作人天眼目請問如何是人天眼目師云火迸星飛曰秪如四眾臨筵將何指示師云風清清日杲杲曰恁麼則恩光遍布大地均沾師云且喜功不浪施曰光敷景德千華秀水長龍淵一派長師云不勞讚歎乃揮拂子云垂鉤四海秖釣鯤鯨據座披衣為求知識驀豎拂云過去<span class='corr'>已</span>過去未來尚未來今日正當山僧說法直以大圓覺為伽藍安住平等一如法說令現前緇素亦如法得解然後同聲相應同氣相和號令人天權衡祖道直使魔外絕跡生佛普該入一微塵現無邊身相坐毫端內轉大法輪山河大地明暗色空情與無情總在者裏頭出頭沒喝一喝云天上有星皆拱北人間無水不朝東結椎云諦觀法王法法王法如是師下座。</p>
<p>當晚小參靈機廓徹智照洞明遇緣化物道豈虛應奮堅密身坐斷十方豁智慧眼該羅一切示七步周行指天指地作師子吼音不無釋迦老子後來有箇跛腳阿師顯超群作略要一棒打殺與狗子喫貴圖天下太平可謂赤心報國揀點將來也是冬行春令新龍淵恁麼批判且道意在於何諸人還知落處麼拈杖卓云從前汗馬無人識只要重論蓋代功。</p>
<p>佛涅槃日上堂天地同根萬物一體釋迦老子還在裏許麼若在裏許在甚麼處若不在裏許又道佛身充滿於法界如何得恰好去於斯見得徹四月八日示生皇宮臘月八日睹星悟底與二月十五雙林示滅總不出者箇大眾還見者箇麼山花開錦繡澗水瀉銀濤。</p>
<p>達磨祖忌拈香九年面壁計較難成五番中毒不勝淒清將謂傳上乘之一心誰知受無極之苦辛後代兒孫那想到者箇真情龍淵今朝雖覿面曾記得老臊鬍缺齒在當門。</p>
<p>佛誕上堂未離兜率<span class='corr'>已</span>降皇宮明修棧道暗度陳倉未出母胎度人<span class='corr'>已</span>畢夜半正明天曉不露老瞿曇既具斯等神威何更向閻浮世界撒沙撒土後代兒孫喚作正法眼東釘西釘看看做箇破沙盆只貯幾杓惡水歲歲今朝驀頭淋將謂報德酬恩可憐生枉受他多少零丁千古萬古誰與慕西秦然雖如是連喝兩喝云且喜天清地寧。</p>
<p>結夏小參展衲僧巴鼻運格外鉗錘須是恁麼入堪作恁麼事主賓互換棒喝交馳也要是箇漢否則皆成戲劇會得底自不徒勞不會底切忌錯過九十日內參要真參悟須實悟若向者裏能所俱寂物我雙忘龍淵痛與二十拄杖且道龍淵具甚麼眼目卓杖一下云意氣不從大地得英雄豈藉四時催。</p>
<p>李蛟門特請於真寄亭上堂蛟門拈香云解脫香解脫知見香光明雲幢遍法界爇向爐中供養玅雲師兄和尚惟願慈悲顯露先師大人之相令此一會之眾共睹慈顏正所謂靈山一會儼然未散天封室內現紫金身師豎拂子云還見麼如我李法兄適來所供是實毫髮不易真真池蓮開暢古佛心寄寄石邊蘭拂祖師意若是<span class='corr'>已</span>過的自然別露風規倘留觀望那堪共語茲因李居士再三重命陞於此座諸人還見先師大人相麼良久云兩輪日月磨今古一片乾坤傲卻灰。</p>
<p>供羅漢示眾薰風自南來殿閣生微涼半百應真僧次第入道場有神通的騰空而至未心空的水陸頻臻總受檀那供養只如木上座還受此供養否以拄杖一卓云隨眾獲安樂。</p>
<p>晚參師云有箇漢終日行寸步不移有箇漢終日坐足遍天下都來合喫龍淵二十棒且道過在甚處。</p>
<p>祈雨上堂山土焦而流金海水沸而飄爍稼穡云枯竹樹葉縮四海五湖石出水落驀拈杖一卓云震動老龍宮雷轟并電掣打著東海魚雨似盆傾出且道神通耶法爾耶喝一喝云雷鞭擊碎金<span class='corr'>烏</span>窟瀉出滄溟遍九垓。</p>
<p>景命月旦上堂纔過天中節便是六月一草木正方榮看看九夏畢人生如轉燭光陰若瞬息三塔尾顛天矗矗望何極田園在處樂歌聲箇事分明休別覓休別覓日日日從東畔出。</p>
<p>解夏上堂當人一著至簡至易向外馳求轉疏轉達得與不得總然一致龍淵者裏有時把住佛魔俱<span class='corr'>斂</span>有時放行凡聖同途若要當頭坐斷盡法無民只得放開一線曲為今時拈一莖草向四大海裏攪動竭龍宮直使洪波泛濫淹上三十三天浸爛帝釋鼻孔金剛際下土地神從蟭螟眼裏翻身跳出叫道火發拄杖子忍俊不禁劈頭一擊瓦解冰消莫有與<span class='corr'>麼</span>會底麼卓拄杖云生兒不食人間乳敵勝沙場豈用刀喝一喝。</p>
<p>上堂真機獨露覿面相呈鑒地輝天迥超物表三世諸佛以此成道歷代祖師以此利生天地以此包羅群象君王以此奠安天下江海以此流通不竭山嶽以此鞏固皇圖聖人以此教化凡夫以此修證山僧以此舉揚且道衲僧分上又作麼生若有箇漢出來掀倒禪床喝散大眾不妨靈俐有麼喝一喝云金翅鳥王當宇宙箇中誰是出頭人。</p>
<p>師誕日上堂豎拂子云者一著子超越群象之表迥出太古之先氣偃鴻濛光吞大野放一線道運迴日月撥轉乾坤到處逢源隨方作主將四大海傾耳根裏拈須彌山卓眉睫上東湧西沒南湧北沒上下及四維橫縱無礙諸仁者向者裏會得猶是建化門中事未為衲僧行履處喝一喝云劈開華嶽連天秀瀉出銀河萬派聲。</p>
<div>病起上堂是病若有毘盧墮在凡夫是病若無普賢失其境界離卻有無病根深固拈拂子畫<img src='../images/J38p0447_01.gif' alt='J38p0447_01.gif' />相云者是佛祖病根世醫拱手耆婆罔測老維摩病墮落深坑馬簸箕病殃累永劫有以病為藥攢簇不得或有以藥為病截斷舌根藥病兩忘無人識得諸昆仲還識病麼良久啊㖿啊㖿。</div>
<p>晚參明頭來明頭打錯暗頭來暗頭打錯四方八面來連架打錯總不恁麼來時如何良久云慚惶煞人有僧出師起身入室。</p>
<p>到興善鴛湖和尚塔頭拈香云披榛闢土創復普明於檇李甌寧德邁道尊再振綱宗於浙江閩海坐斷紫雲峰食橡餐松不讓溈山祐老浩氣迥諸方櫛風臥雪慨見楊岐會翁不肖孫某匍匐遠來九禮窣堵直得木人潸血淚舜若結柔腸謹具瓣香盃茗略表寸誠且道吾祖還納受否燒香云秋老樹翻紅葉雨天高雲捲翠微深。</p>
<p>先師介菴和尚忌拈香插爐云滿煨一爐乾矢橛薰教阿師鼻腦裂謂是報德與酬恩頭上安頭眼著屑以袖掩面云哭不成笑不得一年一度今日時廿載柔腸成百結。</p>
<p>因雪上堂旋空翽翽霰天涯大地山川醜盡遮世界都盧渾一色梅香雪潔逗窗紗凍得鐵牛無避處騰身躍過幾恒沙撞倒梵天踏細須彌萬象森羅錦上鋪花且道神通耶法爾耶喝一喝云切忌眼裏更著沙。</p>
<p>臘八上堂日冷風寒霜花匝地凍得老瞿曇眼裏放花滿口顛言倒語道箇奇哉一切眾生具有智慧德相何異崑崙頂上更覓虛空太液池邊挑涼水賣令他後昆都不丈夫認鹿作馬教壞天下多少男女盡是不快漆桶諸人還知世尊落處麼拈拂一揮云若不鐵牛頻下淚蛟龍那識海寬深。</p>
<p>除歲小參紛紛雪壓梅梢冷靄靄爐燒柏子香爆竹一聲除舊臘荼<span class='corr'>蘼</span>幾點接春芳諸方此夜分歲龍淵隨例抖擻趙州茶一任兩盞三盞洞山果從教七桌八桌滿堂菩薩子直得飽齁<span class='corr'>齁</span>唱箇田家樂彌勒笑盈腮釋迦長打坐竇八東村化紙錢廖七西街放熚爆只如年盡歲窮一句又作麼生卓拄杖云石人腳下冰生燄露柱抽條春滿林。</p>
<p>元旦上堂鞭起泥牛耕大地春風吹徹五湖冰千溪萬壑花含笑日色融融宇宙清森羅煥彩景象維新石女舞袖庭前木童把板雲中於斯薦得天地與我同根萬物與我一體雖然如是因甚菴內人不知菴外事以拂子揮兩揮云崑崙騎卻鷺鷥飛蹋碎威音大頂[寧*頁]。</p>
<p>解制上堂今日元宵<span class='corr'>佳</span>節鑼鼓家家不歇街頭賞玩憧憧村寺笙歌羅列鰲山馬走人飛鶴渚高風明月仔細看來何迂走到天明難竭亦猶塵世迷頑忙忙終日無缺不識息心除妄直待油乾火滅怎如林下道人優游安閒不徹空劫<span class='corr'>已</span>前自<span class='corr'>己</span>今世門頭不借箇裏收放自由布袋打開不結今朝且喜禪流一任腰包頂笠山僧與麼告報還我九十日飯錢莫道不說。</p>
<p>三月望上堂喃喃新燕語雕梁燦燦碧桃開大野公子遊春興漸饒踏青歌吹恣瀟灑楊花滿地舞春風過客長途飄野馬古塚今人化紙錢今人不辨誰與假諸禪人還會麼不知那箇攜春回頓覺霜花連鬢寫當今皇上聖誕上堂春風澹蕩國界雍熙蟠桃花璨金枝大椿秀開玉葉萬邦仰祝南山兆民同瞻北闕且道龍淵<span class='note-inline'>(臣)</span>僧又作麼生乃拈香燒曰萬惟今上皇帝萬歲萬萬歲。</p>
<p>祈晴上堂久雨不晴浸爛須彌腦蓋長風不息拽脫崑崙鼻孔乾矢橛麻三斤皮穿骨腿金剛圈鐵蒺藜抽筍萌芽餈團變作綠毛龜石獅口裏生白醭衲僧腳下帶水拖泥拄杖顛頭雲開日出森羅萬象獨露本地風光彌勒釋迦豁開清淨寶目乃喝云一撾毒鼓虛空破迸出金烏世界新。</p>
<p>上堂拈拄杖畫○相云者裏會得倒騎楊岐三腳驢趁起南山白額虎入林不動草入水不動波穿過達磨鼻孔踏斷虛空脊梁把須彌山一摑百雜碎直向毘盧頂上行然雖如是良久云好語不須頻話會留將和氣暖丹田。</p>
<p>上堂僧問坐斷十方湛然常寂如何是諸佛出身處師云昨夜西風過黃花滿地金曰覓火和煙得擔泉帶月歸師云凌空孤雁聲落雲端僧便喝師云果然僧擬議師便打乃云機輪未轉佛祖<span class='corr'>斂</span>跡針鋒纔露千眼廓開若是羅籠不住呼喚不回的當爐不避火迸臨場豈諱截舌到者裏自當刮目相待設有箇出來道是法平等無有高下和尚何得分別好與痛棒何故有功者賞。</p>
<p>示眾世尊橫言直說黃葉止兒啼祖師東語西話鞭龜上石壁諸人朝參暮請怎似潑油救燃殊不知擬涉思惟即便燒殺所以道承言者喪滯句者迷若是直下便會多少快俊倘或拈一放一未免犯手傷鋒我平常向你道拈卻炙脂帽子脫卻鶻臭布衫魔宮虎穴擺手逍遙地獄天堂縱橫自在與麼則奴呼彌勒婢視釋迦不為分外有麼良久云鶴有九皋方翥翼馬無千里謾追風。</p>
<p>上堂僧問祖意教意即不問如何是空如來藏師云缽盂無底曰如何是不空如來藏師云黃河有蓋曰如何是空不空如來藏師云風吹石臼念摩訶曰三空真的旨那箇是知音師云你是村僧僧一喝師便打問如何是未生前面目師云烏龜向火僧一喝師云者是即今面目作麼生是生前面目僧擬議師曰秦時[車*度]轢鑽乃卓杖云擊碎明月珠敲出鳳皇髓未為衲僧極則若也別開方便不免證鱉成龜設有就裏明宗崖州萬里釋迦掩室淨名杜口賺殺多少人盡大地撮來如粟粒大鬼家活計直須蹋著秤錘硬似鐵無計較絕商量到恁麼地猶未識大道真體且如何是大道真體復卓杖云見月休觀指歸家罷問程。</p>
<p>示眾拈杖云喚作拄杖則觸不喚作拄杖則背藏盡楚天月猶存漢地星只如觸背不得喚作甚麼剛刀雖快不斬無罪雖然也不得錯會喝一喝。</p>
<p>師到金明眾請上堂僧問玉律初回太簇節燈籠露柱凍顏開如何是賓中主師云逢緣即應如何是主中賓師云入廛垂手如何是賓中賓師云蹋遍紅塵如何是主中主師云坐斷千差曰賓主<span class='corr'>已</span>蒙師指示新年佛法意如何師云風剪梅花落滿城流水香乃云一法若有毘盧墮在凡夫萬法若無普賢失其境界山僧到此祖庭不免隨例抖擻逢場作戲輥雪峰毬打禾山鼓行臨濟喝用德山棒使令不虛庭前梅雪裏操香天封碑室中煥彩一箇破沙盆遞相鈍置至我先師介老人徹底掀翻知音者少山僧昔年眉毛廝結深怨難忘今日雖叨眾請未免重添醜拙若論者箇事諸人腳跟下光爍爍底何用饒舌拈杖一卓云座中若有江南客何必樽前唱鷓鴣。</p>
<p>到三塔龍淵寺晦岳和尚請上堂敲唱雙舉沒絃琴上覓知音賓主交參無影枝頭饒春色還有恁麼會的麼昔我主峰先法兄於此斬棘除穢豎石橋之的旨理敗援傾提車溪之正印現寶王剎於毫端播宗風於末運晦岳法姪繼踵芳猷光增前列力挽宗綱今日要山僧為眾舉揚箇事三千七百栗蓬次第拋出諸人面前還有不犯觀聽者麼喝一喝云他家自有黃金骨豈把栴檀入細雕。</p>
<p>謝道舊盤石安和尚至上堂舉斷橋和尚云面面相對心心相知人情若好喫水也肥祗園老漢酒逢知<span class='corr'>己</span>飲詩向會人吟則不無不當以官物作人情龍淵今日道舊相訪只將曩昔相得意處重為拈出且道是甚麼句子良久云一條竹篦黑漆你道有觸有背山僧鹵莽折卻向道全沒忌諱十載今朝覿面彷彿當年的意昨夜話到三更從前盡道不是大眾且道同參不是山僧不是展開兩手云不是不是。</p>
<p>上堂一拳拳倒須彌一踢踢翻大海釋迦無處藏身達磨卻來東土計較不成九年面壁引得後代兒孫聚頭瞌睡趙州東壁葫蘆驀地打倒西壁呵呵仔細思量事不由<span class='corr'>己</span>鬧市裏稱楊稱鄭百草頭說佛說祖斷柄杓潑屎潑尿破笊篱揚沙撒土十字街頭石敢當日日口吧吧談玄講道三塔拄杖子無計可施劈頭一擊瓦解冰消大眾且道今日是甚麼時節拍禪床一下云下坡不走快便難逢。</p>
<p>州尹羽文葉公祈嗣請上堂金剛正體般若圓常廣漠無涯高不可上毘嵐吹之不壞虛空墮而不渝為二儀之根作三光之主綿綿密密觸處靈通互古今而不易遍塵剎以恒新如皓月當空無幽不照洪鐘在架有扣則鳴運應無方響廓天地藍田毓秀蚌含明月之珠青嶽降靈天送玉麟之子豎起拂子云看看花放故園春日麗果圓琪樹報金秋。</p>
<p>端節上堂今朝五月五日兔走烏飛勁直抬眸地老天荒舉步山飛海立門前三塔起舞殿後千華競出龍淵拄杖子與開山和尚忍俊不禁齊聲唱彩忽地打箇噴嚏赤口百舌頭痛三日喝一喝云太上老君急急如律令敕。</p>
<p>中秋上堂梧桐月冷丹桂香飄體露金風光吞象外天上月人間月山兮水兮清光皎潔優游<span class='corr'>佳</span>趣景樂秋光乃豎起拄杖云總不出者箇時節隨畫○相云者箇是靈山指底那箇是曹溪話底又畫○云者箇是曹溪話底那箇是靈山指底恁麼會得吞<span class='corr'>卻</span>一吐卻七不恁麼會吞卻七吐卻一總不恁麼鴟吻咬殺屋梁脊龍淵恁麼舉似諸人如何話會卓杖一下云眉毛罅裏毫光露照徹冰壺絕點塵。</p>
<p>金明介菴和尚忌上堂恭值先師二十週半輪秋老泣金烏虛空落地無消息萬象森羅暗點頭佩靈符懸祖印半滿溪山蒙慈誨受弘恩數等竹葦先老和尚某侍奉六載極承提命恩重冤深海口莫宣其萬一今日敬追遠誠將泰山作一瓣香黃河作一盃茶聊申奠獻大眾如是重恩必當如是重報還知山僧報荅重恩處麼倘或躊躕楊岐老祖有箇舊例雖然醜拙怎敢欺瞞乃作女人拜下座。</p>
<p>在三塔再受大悲請上堂石人眉皺斷虛空舌吐長節外又生枝時節不相忘主賓道合何妨貴買賤賣凡聖同途一任牽長補短钁頭邊拋三放兩也得杓柄中揚波鼓浪也得龍淵鼓粥飯氣擲金鉤釣長鯨張羅網打玉鳳伊人罕遇今日絲綸別展舊店新開掇取破沙盆向折腳鐺裏重新安頓現前一眾貴在潛機密用莫陷他人故轍庶叢林有賴規繩不墜更有一句不妨與諸人道破卓拄杖云龍淵收釣還歸舊千里扁舟破浪行又卓一下。</p>
<p>到京口甘露寺晦岳和尚請上堂佩祖師正印顯衲僧巴鼻須是恁麼人拳倒須彌山踏翻滄海水還他出格漢衲僧家動徹腰包天地歷遍閻浮透過威音王那邊驀拈拄杖云怎如者箇離名離相迥古超今今日到此不免客聽主裁跨鰲門上凌雲拽轉焦山與金山鬥額撞倒銀山關沖破鐵甕城驀一喝曰被山僧一喝喝住回到北固山前卓然而立諸人還見麼雖然如是山僧又豈敢頭上安頭諸人錯過亦不可卓杖一下云從前汗馬無人識秪要重論蓋代功到北京安化寺致和禪師請上堂浙水迢遙入帝鄉蓬頭跣足歷炎涼南天北地皆王化一句當軒絕比量有般漢聞恁麼道將謂別有奇特向黑山鬼窟裏坐正是守古塚的精靈有甚共語處若是大丈夫兒孤迥迥峭巍巍赤骨[骨*歷]地虛空無以較其量滄海無以比其深目視雲漢眼蓋乾坤山僧今日無端到安化寺裏被主人覷破未免和盤托出且道向上還更有事麼良久云六耳不同謀拈拄杖卓一卓。</p>
<p>到北京玅峰法雲寺了心長老曬經率眾請上堂了心問展開法藏露出釋迦鼻孔一年晾一度得何利益師云一番提起一番新曰如何是法雲境師云怪石插青霄奇峰卓碧漢如何是境中人師云開鐺煮皓月把斧斫雲根人境<span class='corr'>已</span>蒙師指示向上宗乘事若何師云須彌頂上擊金鐘問高升寶座法藏弘開一會儼然如何是佛師云山高石大澗流長如何是法師云三寸龜毛縛太虛如何是僧師云持瓶攜錫上崚嶒曰施主請法飯僧有何道益師云熏風南來殿閣生涼曰恁麼則承恩去也師云錯認葫蘆作帝瓶僧一喝師便打問千秋龍亟三藏一年一度曬㫰當陽展開如何是第一玄師云風蘊古皇前如何是第二玄師云杲日照無偏如何是第三玄師云龍文貫百川如何是第一要師云乾坤絕朕兆如何是第二要師云石裏火光耀如何是第三要師云頂[寧*頁]突一竅僧曰玄要得蒙師指示大藏流通事若何師云嶽邊有攝千山勢海上難藏萬派聲問四十九年不說一字只者三藏靈文甚麼處來師云有眼共見曰如何是先照後用師云當軒懸寶鏡蚩尤失卻威如何是先用後照師云棒打石人頭嚗嚗論實事如何是照用同時師云電激雷奔不容擬議如何是照用不同時師云南山起雲北山下雨僧曰還許學人商量得麼師云桃花三月發菊花九月開僧曰佛祖肝腸被和尚抖擻了也師云且喜沒交涉便打問赫日麗天熏風拂座寶藏煒煌即且置臨濟料揀事如何師云逐一問將來如何是奪人不奪境師云日照山川鋪錦繡如何是奪境不奪人師云得意相逢氣象新如何是人境俱奪師云夜深愁霧鎖柴門如何是人境俱不奪師云吟風笑月樂昇平曰料揀<span class='corr'>已</span>蒙師指示威音那畔事如何師云啣花百鳥尋無處送供天人覓路賒曰深蒙和尚慈示師云要且沒交涉乃云群峰四望此山高萬壑松杉擁碧濤策杖偶來法雲寺那知身世在青霄拈拄杖召眾云玅峰山獨露清淨法身香水池吐出廣長舌相直得大千經卷從地湧出無數天龍八部無數山神樹林神虛空河海神各證無生法忍要會麼山河大地明暗色空不離當人境界開卷展演自家寶藏故曰大道真體只在目前山僧拽杖入山遇斯勝會蒙請舉揚箇事若謂無法可說恐辜眾誠木上座事不獲<span class='corr'>已</span>向赫日中拈出乃指經云願現前一眾常轉如是經百千萬億卷雖然若是依經解義即為邪魔外道還恁麼會麼卓杖一下云蕩蕩皇風成一片更於何處覓封疆。</p>
<p>中書林文伯薦室荊氏請上堂正定禪師問棄穢歸淨太費週遮玅體圓明何有生滅師云春至花開爛熳秋來葉落飄零曰一靈歸真際無生甚處安師云踏著秤錘硬似鐵曰謝師指示師云莫忘適來此問僧一喝師便打乃云妄情既斷碓觜開花虛空結果當地抽芽荊安人於此會得不被生死陸沉撒手於空劫未有之先高步於乾坤非想之外捩轉鼻孔塵塵三昧獨露靈光在在圓通以杖卓一下云大悲向者裏<span class='corr'>已</span>與你據款結案且道今日林公請山僧薦拔一句又作麼生道擲下杖云撲落非他物縱橫不是塵。</p>
<p>請為素章禪師上堂揮拂子云春暉斷岸月滿空林撒手歸去大地全身恭惟素公大師昔受記莂於萬壽今示寂滅於圓通告眾囑累有願再世視生死同乎泡燄觀去來等若雲煙不忘法門寥落可謂明宗達本真末世光明幢也今日孝徒請大悲舉似只得向枯木上糝花虛空裏著彩且歸根超脫一句又如何施設復揮拂云簷楹不斷前旬雨殿閣猶聞後夜雷。</p>
<p>請為圓通徹微禪師對靈小參其來也若一滴投於巨壑其去也似一毫隱於太虛雖有去住之相了無生滅之機恭惟徹公盤山室裏翻身芳猷克振地藏堂前瞥地家風格外正宜恢弘法化何期就裏抽身更要大悲指示且如何是指示一句卓杖云那伽大定等虛空寂照真機通劫外。</p>
<p>請為普濟老宿小參天乳長老問淨智玅圓本自真常如何卻隨生滅師云春色無高下花枝有短長曰靈明之性體遍十方何須又假超薦師云不得春風花不開曰為什普賢失其境界毘盧墮在凡夫師云明眼人前三尺暗曰不因夜來雁怎見海門秋師云觀光有分乃曰古佛道假借四大以為身心本無生因境有前境若無心亦無罪福如幻起亦滅蓋此幻軀有生滅去來一靈真性何生滅之懼何罪福之畏者裏透得過頭頭是極樂處處是華藏即輪迴而本源不昧歷死生而真性常淨以拂子召眾云要知普公老宿麼佛祖位中留不住滿船空載月明歸。</p>
<p>請為悟空上座對靈小參髑髏識盡十方空一點靈明遍界通百草頭邊呈活計翻身那畔絕羅籠乃舉拂子云還會麼向空中一點云一點圓明了了無礙生死去來遊戲三昧天上人間自由自在明月清風了無執礙然則既爾如何是超脫底句以拂指真云獨坐雲幢春爛熳天風時送雨花飛。</p>
<p>請為無生老宿小參知幻即離掬水月在手離幻即覺弄花香滿衣實際理地站定腳跟死生路上去來無礙若也情生智隔想變體殊何由自在豎拂子云者裏見得玅契無生脫卻汗衫家邦穩坐且大悲又如何超薦擊拂子云不須他處覓即此是蓮邦。</p>
<p>請為蓮悟大師對靈小參去來一致本無凡聖之分迷悟殊途故有升沉之道惟蓮公早契心於東明呈舊面於瑞光臨末稍頭撩起便行脫尋常視生死等乎遊戲驀拈拄杖云向山僧拄杖頭上顯大神通說無生法諸人還聞麼卓杖一下云若將耳聽終難會眼處聞聲始得知。</p>
<p>請為祥風尼小參問一靈超出萬機寢削如何報薦師恩師云棒頭會取曰本來不增不減為甚有生有滅師云甚處見得曰摸著千聖鼻孔豎起自家面觜師云更買草鞋行腳曰頂門一機大地難藏那箇是生前面目師云仰面看天低頭覷地僧提起坐具曰者箇聻師便打乃云生時臥不坐死去坐不臥超然邁世倫死生無縛著末後預知光炯炯真機活潑潑拈杖一卓云到頭夜月任運落前溪。</p>
<p>請為明府童振宜母李太君對靈小參豎拂子云只者箇耀古騰今光吞物表出生入死不昧<span class='corr'>己</span>靈即今現前親屬慟音容之杳隔特請山僧一言追悼不免赴箇來機乃舉拂云童太君在者拂子上頓超有漏瞥證無生正恁麼時還有見他面目者麼揮拂云當軒獨露無遮覆爍爍靈光透紫微。</p>
<p>為劉望泉對靈小參見見之時見非是見師子吼時芳草綠見猶離見見不能及象王行處落花紅況　劉公早明徵心之旨　　辯見之機不動腳跟高超樂土只如脫體無依如何薦拔以拂子畫○相云突出虛空無背面清光到處露堂堂。</p>
<p>為魯明經對靈小參玅性圓明本無延促大道無為何有生死與麼見得徹如水投水似空合空可以頓超彼岸可以往來三界可以明道修德可以廣胤宗裔修<span class='corr'>己</span>治人全體大用不外此一著子大眾還知魯公撒手歸真處麼喝一喝。</p>
</div>
<p class='juan'>玅雲雄禪師語錄卷二終</p>
</div><!-- end of div[@id='body'] -->
</body></html>