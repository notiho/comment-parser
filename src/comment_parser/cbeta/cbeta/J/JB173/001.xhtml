<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>壽昌無明和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div><img src='../images/J25p0667_01.gif' alt='J25p0667_01.gif' /></div>
<div><img src='../images/J25p0667_02.gif' alt='J25p0667_02.gif' /></div>

<div class='div-xu'><a id='mulu1' />
<p class='h1'>壽昌語錄序</p><p>達磨大師云：「明　佛心宗，行解相應，名之曰祖。」從上諸先德，通身不掛寸絲，良繇見處圓明，故行處自然勦截耳。或有眼而無足；或有足而無眼，偏枯之學，古德所呵，惡能擔荷佛祖大事乎？然初祖達磨大師記已有：「明道者多，行道者少；說理者多，通理者少。」豈緣會使然耶？</p>
<p>我明自正、嘉以來禪道中絕，先師乘悲願力應化閻浮，於是江西之宗旨始立。最初從廩山發悟，而末後印法於五臺，入室陞堂全提正令，諸方尊之為「壽昌古佛」，故壽昌之名獨傳。先師悟道之後住山三十年，戴笠披簑與黃牛白牯同事，常示參徒曰：「凡行處不孤硬者，必見處猶帶廉纖也。牽犁拽鈀，法法全彰，豈待老僧再舉揚乎？」會下飽參弟子鼻孔遼天，先師把住咽喉不許轉身通氣；即上首來公、謐公、賢公等，猶以出世一著囑之。</p>
<p>余見近代宗師草草傳授，末流之弊師弟交識，然後服先師手段之辣也。或曰：「壽昌應西竺懸記而來，故作用與古人一體。」不知為西竺易、為壽昌難，西竺當佛道熾昌之日，遍地皆旃檀林，龍象如雲，其扶豎法幢也殊易；壽昌當宗風寥絕之時，觸處荊棘狐狸作祟，其建立宗旨也特難。乃參悟既與德山、臨濟同堂，而操履又與百丈、趙州共路，余所見諸方善知識未有過壽昌者，其古佛再來耶？自壽昌單提向上一路，於是雲門、黃蘗、徑山、天童諸大老嗣與皆聞壽昌之風而起者也，雖見地未敢輕議，而踐履終遜之。行解相應，名之曰祖。吾師乎！吾師乎！</p>
<p style="margin-left:0em;text-indent:1em">時崇禎十年夏月既望</p>
<p style="margin-left:3em">西江門人黃端伯稽首譔</p>
</div>
<p class='juan'><a id='mulu2' />壽昌無明和尚語錄卷之上</p><p class="byline">門人　元來　集</p>
<div class='div-other'><a id='mulu3' />
<div class='div-other'>
<p class='h2'>師初住峨峰，上堂。</p><p>拈香祝聖竟，復拈香問云：「大眾會麼？此是三世諸佛用不盡底，一齊撒向娑婆世界，釋迦牟尼佛猶用不盡，西天東土歷代祖師亦用不盡。山僧今日信手拈來與眾商量，還是教外別傳、經中玄旨不？函蓋乾坤、隨波逐浪不？截斷眾流、抬薦商量不？大用現前、探竿影草不？當陽撒出、金剛寶劍不？據實舉論窮劫不盡，要且具智眼者揀辨得出，白是白、黑是黑，即不囫侖打作一塊，始可定藂林之是非、驗學者之得失，然後應聖應凡，自然不被詐明頭之所欺，舉措應緣無不合吉也。然此道離微，疏之久矣！眾中有大智者，當拼身命盡力匡扶，以悟為期自他兼利，一生不足再拼一生，盡其三生自然合得。古云：『不入生死大海，難得無價寶珠』，此猶是鈍機，靈利漢一聞便知妙。然雖如是，『不得春風花不開』，且謾道『及至花開又吹落』。」</p>
<p>首座云：「未垂法語<span class='corr'>已</span>涉繁端，略借權言彰明大道。迦葉行頭陀之行受世尊衣；和尚習百丈之規登如來座，未審昔時迦葉、今日峨峰是同是別？」師曰：「庭下虛空為汝說，不必山僧再復言。」座曰：「同別<span class='corr'>已</span>蒙師指示，單傳宗旨事如何？」師良久曰：「且喜大眾俱<span class='corr'>已</span>會竟。」座曰：「三十年前人事異，數千白後祖燈新。」師下座。</p>
</div>
<div class='div-other'>
<p class='h2'>上堂</p><p>「諸佛時常說法，不須疑議猜詳。是何法？天地玄黃宇宙洪荒，不論通宗透教，秪貴直下承當。承當箇甚麼？雲騰致雨，露結為霜。蛟龍不宿死水，猛虎豈行路傍？透得這些關捩，何須願往西方？不問先佛後祖，鼻孔一樣放光。作麼生放光？化被草木賴及萬方。釋迦不肯洩破、達磨九年覆藏，峨峰不惜口業，一下為眾宣揚。且道作麼生宣揚？」揮尺一下云：「罔談彼短，靡恃<span class='corr'>己</span>長。」便下座。</p>
</div>
<div class='div-other'>
<p class='h2'>上堂</p><p>瞽目老，聾瞶嫂！色聲兩失剛剛好。更有無手人行拳、無舌人談道；四箇相同論短長，一個於中直笑倒。且道笑個甚麼？奇怪普化翻筋斗，不忝金色頭陀之後。參。</p>
</div>
<div class='div-other'>
<p class='h2'>上堂</p><p>老僧有一偈，一生受用底，今日分明舉似人，秪是莫將道理會。缽盂一大口，草鞋兩個鼻；以索搊起來，疏通千萬里。不畏高天，無愁遠地；不參佛祖心，非究西來意。為緣得自由，具遊戲三昧；人不肯於我，我卻肯於你。何則？盡十方法界虛空，唯一箇沒巴鼻，何用千思百量，擬議死生來去？一條揤栗自相扶，只是不容生活計。此事真個太煞分明，若再遲疑徒勞心力。</p>
</div>
<div class='div-other'>
<p class='h2'>上堂</p><p>舉：「老聃云：『大道無形生育天地；大道無情運行日月；大道無名長養萬物，吾不知其名，強名曰道。』山僧即不然。」彈指曰：「這箇有形生育天地；這箇有情運行日月；這箇有名長養萬物，吾即知其名，故名這箇。秪如恁麼舉，與老子相去幾何？當知這箇生天生地、生佛生仙、生男生女、生聖生賢、生天堂地獄、生餓鬼畜生，更有一般至妙又解生無生。無生子頭白似雪，解向天宮拿日月；要去毘盧頂上行，度生指往無生國；當時有箇老禪伯，一杖當頭親見血。何則？恁麼達磨一宗埽地而滅，如是兩下成怨結。大眾！作麼生為它分雪？維那以拄杖一時趁散，免教思議分別。」</p>
</div>
<div class='div-other'>
<p class='h2'>上堂</p><p>「雲頭按下大家看，圓鑑高懸百尺竿；即請高人登一步，架空竟不受人瞞。秪如不受人瞞意作麼生？各家路大通空界，不必尋聲觀世音；設使搖鈴攜履去，看來猶不是良心。故昔凌行婆問浮盃曰：『盡力道不得底句，分付阿誰？』盃曰：『浮盃無剩語。』婆曰：『未到浮盃，不妨疑著。』盃曰：『別有長處，不妨拈出。』婆哭曰：『蒼天中更添冤苦。』盃不語。婆曰：『語不知偏正，理不識倒邪，為人即禍生。』南泉聞曰：『苦哉！浮盃被這老婆摧折一上。』婆聞笑曰：『南泉猶少機關在。』澄一禪客問曰：『怎生是南泉猶少機關在？』婆哭曰：『可悲可痛！』復曰：『會麼？』一罔措。婆曰：『跂死禪和，如麻似粟。』一舉似趙州，州曰：『我若見臭老婆，問教口啞。』一曰：『未審怎生問它？』州便打。一曰：『為甚打某甲？』州曰：『似這等跂死禪和，不打更待幾時？』又打。婆聞曰：『趙州合喫婆手裏棒。』州聞哭曰：『可悲可痛！』婆聞歎曰：『趙州眼光爍破四天下。』州令僧問婆：『如何是趙州眼？』婆豎起拳頭。州聞以偈問曰：『當機覿面提，覿面當機疾；報汝淩行婆，哭聲何得失？』婆以偈答曰：『哭聲師<span class='corr'>已</span>曉，<span class='corr'>已</span>曉復誰知？當時摩竭國，幾喪目前機。』看這婆子只世間俗婦，尚能洞透佛祖心肝，海會道人豈可不通宗師血脈？若乃肯心頓發，誰不丈夫？其或因循，當面蹉過。此公案古來拈提者不少，盡謂浮盃受婆子折挫；其不知婆子為浮盃沉埋，至今猶未扶起。大眾！且道可中優劣作麼生分析？噫！落霞與孤鶩齊飛，秋水共長天一色。」便下座。</p>
</div>
<div class='div-other'>
<p class='h2'>上堂</p><p>拈起一著，佛祖一齊捉；放下一著，聖賢悉皆縛。轆轤飛上天庭，泥牛眠交地角；非惟九有沾恩，亦乃四生受樂。惟有八大金剛努眼瞪眉、橫拈倒卓。何則？不許眾生亂描邈。</p>
</div>
<div class='div-other'>
<p class='h2'>上堂</p><p>「青山青，無山不藏雲；綠水綠，無水不生木。惟有衲僧心，調直無阿曲。」揮尺一下。下座。</p>
</div>
<div class='div-other'>
<p class='h2'>上堂</p><p>真正龍象子，有時提不起放得下；有時放不下提得起。不弄死蛇頭，要捋生虎尾。有時跨上金毛背，自然足下清風起。是否？咦！水不涸兮魚自在，山青幽也鳥安詳。珍重。</p>
</div>
<div class='div-other'>
<p class='h2'>上堂</p><p>「冬至時臨事且奇，海風吹倒珊瑚枝；龍王驚起歸空界，河伯神祗失卻威。如是事宜自知。」僧曰：「用知作麼？」師曰：「與老僧執杖。」僧曰：「恁麼不知更好。」師曰：「何也？」僧曰：「清閒僧不做，返更作愁人。」師便打。</p>
</div>
<div class='div-other'>
<p class='h2'>上堂</p><p>「鐵羅漢撞著赤聲火金剛，二家尚氣鬥堅強，愚情不決問空王，王曰諸行無常。一眾知識還會此意不？不然更聽一頌：『野衲門庭不順情，尋常爭許白雲停；乾坤不昧真因果，一定無干那畔人。』參。」</p>
</div>
<div class='div-other'>
<p class='h2'>上堂</p><p>「黃面老人沒傝[仁-二+(天/韭)]，悲願示生四月八；一年一次熱湯澆，捨死忘生而說法。四十九年一字無，末後拈花放不下；惹得傍觀笑微微，大似打破葡萄架。爍然所作業不忘，撞著雲門要打殺，貽累兒孫相將墮火坑，尚幸琅琊云：『將此身心奉塵剎。』不然則達磨一宗埽土而盡，豈知今日有寶方老漢重為分雪？秪如此一舉，還有報恩分也無？眾中若有拈得出者，管教橫身宇宙與諸佛眉毛廝結。有麼？」良久云：「噫！真個在家為客易，果然出外作商難。」</p>
</div>
<div class='div-other'>
<p class='h2'>上堂</p><p>大眾禮拜，燈忽墜地，首座啟曰：「銀缸撲地亂墜天花，曲請尊慈重然寶炬，令昏衢而再朗，使法殿以常明。」師曰：「金罏香裊靄，玉燭燦光輝；寶磬鏗鏘舉，人天聚會時。如是<span class='corr'>已</span>為山僧說法竟。何也？法本自法，法外何法？更欲說法，恐辱大法。雖然如是，勉強與大眾商量個論。法之體，亙古獨存，非色非空、無名無相、非隱非顯、非暗非明、非聖非凡、非僧非俗；法之說也，自古至今，天地世界森羅萬象，日月星辰海岳山川四生六道，未有一時不說也。所以云：塵塵說、剎剎說、熾然說，無間歇。大眾還信麼？」首座云：「信。」師曰：「汝作麼生信？」座云：「昨向上藍田裏過，山水通融盡寶方。」師曰：「未是信在。」</p>
</div>
<div class='div-other'>
<p class='h2'>上堂</p><p>首座云：「喫金牛飯飽，孤峰頂上謳歌；飲曹山酒顛，十字街頭打睡。如斯等輩混亂聖凡，向上全提，乞師拯濟。」師曰：「沒巴鼻漢大地無家；有道心人在處安住。隨時放曠自有來由；兀爾忘緣各無分曉。上來不須問過，一定先知；下去無要通情，決然<span class='corr'>已</span>驗。據楖櫪拄杖探海撩天，如帝釋龍王聞而膽戰；憑一缽三衣操冬傲夏，然仁君宰輔見則傾心。非為馳騁蹈高，蓋亦法使如然也。大眾！各宜秉志步武追先。風穴之於白丁、藥山之於牛圈、溈山佑拾橡栗為食、大梅常採荷葉為衣、嬾贊<span class='corr'>无</span>收涕之工、百丈示不作不食之戒，其餘真參實悟不可枚舉。一個個打發，如大鵬鳥翱翔萬里蓋地遮天；似師子兒威震十方驚群駭眾。所謂人能弘道非道弘人，自是丈夫各宜知悉。」</p>
</div>
<div class='div-other'>
<p class='h2'>上堂</p><p>「世尊初誕，一手指天一手指地，周行七步目顧四方：『天上天下唯吾獨尊。』雲門云：『我當時若見，一棒打殺與狗子喫，貴圖天下太平。』琅琊云：『雲門所謂：將此深心奉塵剎，是則名為報佛恩。』時人秪知雲門罵佛，若非琅琊，冤屈何伸？此事如虛空挂劍號令人天，寶印臨臺指揮龍象，全提向上正眼難窺，雖佛祖猶且皺眉，況魔王安敢肆意？化風屏息，海岳翛然，要具鐵膽銅肝，始解步空捉影。一任野狐精巖中脫殼；從教水牯牛山下投胎。秪如不落因果造化底人，作麼生話會？」良久云：「輪王現出真金子，灌頂承封自自然。」</p>
</div>
<div class='div-other'>
<p class='h2'>上堂</p><p>大眾恭請山僧上堂所為何事？擬欲求佛法，單窮趁夾窮，更要超生死，無事生出事。莫若推雲歸洞府，引月上蒲團，相共虛明照，一切不相干。當時南泉抖碎虛空七花八裂，驚起露柱石人遍體通流汗血，不是淩行婆，爭解同心結？噫！一眾知識，自當藏拙。</p>
</div>
<div class='div-other'>
<p class='h2'>上堂</p><p>「臘八逢辰叢林設粥所為何緣？無非順俗，衲僧門庭不必如斯。豈不聞：『三世諸佛不知有，貍奴白牯卻知有？』若恁麼三世諸佛<span class='corr'>已</span>立下風，況迦文佛乎？且道貍奴白牯有甚長於諸佛？」首座云：「為它金烹大冶、玉出藍田。」師曰：「然雖如是，寶方不免連貍奴白牯一時趁出三門外。何以故？正令行也。秉綱立紀振叢林，海晏河清不令行；好漢盡收歸寶所，化城推倒不留人。」座曰：「和尚道：『化城推倒不留人。』在和尚分上即得，在某甲則不然。」師曰：「更作麼生？」座曰：「閒挑布袋渾無事，笑等街頭一個人。」師曰：「也是閑弦子。」座大笑，眾禮拜，師下座。</p>
</div>
<div class='div-other'>
<p class='h2'>上堂</p><p>迷生寂亂，悟無好惡。秪如悟後又作麼生？是聖是賢難捉摸，沒毛老虎頭戴角；翻身擬欲論空王，良驥追風趁不著。是不是、非不非，歸去來兮來去歸；不是頭陀發一笑，人天百萬總無知。久立珍重。</p>
</div>
<div class='div-other'>
<p class='h2'>上堂</p><p>「法鼓三通眾雲集，看看紅日上欄杆；清風透腋祥雲起，那事分明不隱瞞。大眾會麼？」眾默然。師曰：「秪如與麼，還是大眾瞞山僧、山僧瞞大眾？若謂山僧瞞大眾，韋馱大士不心懽。畢竟作麼生？寶璧割城猶自肯，須知識者始甘當。」下座。</p>
</div>
<div class='div-other'>
<p class='h2'>上堂</p><p>「曹洞宗旨寶鏡三昧，鑑照往來不逃真偽。觀音來也，觀音一堂；普賢來也，普賢一隊；文殊變化有多端，一時明顯一時晦。且道何人共他作對？不然，但看曹山問德上座曰：『佛真法身猶若虛空，應物現形如水中月，作麼生說個應的道理？』德曰：『如驢覷井。』曹曰：『道即太煞道，秪道得八成。』德曰：『和尚作麼生？』曹云：『如井覷驢。』」師曰：「作麼生會？會得如井覷驢，便明寶鏡三昧；會得寶鏡三昧，便會如驢覷井。會麼？」首座云：「某甲鑑和尚即不堪，和尚鑑某甲即得。」師曰：「你作麼生會應底道理？」座曰：「隨緣應感即且置，和尚喚什麼作物？」師曰：「應物道理寶鏡三昧，似驢覷井如井覷驢，會得許入曹洞宗，不然則觀音、普賢、文殊也相將攜手笑同歸。」座曰：「若論曹山，猶涉廉纖在。何則？衲僧家不飲君王宴，焉賞野花叢？沒來由跟著驢走。」師曰：「欲知古人遊戲處，須知足下不生塵。」座曰：「今日又遇和尚，猶勝曹山七步。」師曰：「更莫亂商量。」下座。</p>
</div>
<div class='div-other'>
<p class='h2'>上堂</p><p>良久云：「大眾有疑上來請問，無事各自歸堂。噫！莫道無事好，金剛與泥人揩背，汝等作麼生商量？」僧曰：「遠觀山有色，近聽水無聲。」師曰：「好事不如無。」曰：「崑崙騎象鷺鷥引，一場纔了一場來。」師曰：「會得夜夜中秋月，不明日日枉燒香。」復曰：「時當年三夜四，各自謹守隄防，若被小人算計，一定攪亂法場。前門後戶當仔細，大家嚴密保安康。更須知有一好事，達磨未來東土，彌陀不在西方。會麼？神心按定從空望，半夜天邊挂夕陽。」</p>
</div>
<div class='div-other'>
<p class='h2'>上堂</p><p>良久云：「陞堂入室事如何？秪為西來老達磨，面壁九年不說法。這一句作麼生道？法筵龍象眾，有會者請出舉看？」首座曰：「某甲不出，眾卻道得。」師曰：「作麼生道？」座曰：「家貧顯孝子，國難見忠臣。」師曰：「道則不無，秪如達磨意落在甚麼處？」座曰：「某甲不煩多說話，和尚惜取眉毛好。」師曰：「白雲飛海嶽，惹得滿天愁。大眾有疑則問，不可法筵中蹉過，不然是諸人之咎，非山僧之咎也。珍重。」</p>
</div>
<div class='div-other'>
<p class='h2'>上堂</p><p>「撞鐘打鼓，入室陞堂；佛祖規繩，藂林標牓。未明三八九，切莫亂怔慞。罏焚寶篆，臺炳銀缸；緇素一室，雲水兩行。夜靜雲收天地朗，寒風颯颯透心涼；西來教外無傳旨，太煞分明不必詳。會不會？庭前柏枯長果，廬陵米爛成秧；釋迦老子開戶，維摩大士起床。一一分明重舉似，大家作禮各歸堂。」師下座，揮尺曰：「直下承當。」</p>
</div>
<div class='div-other'>
<p class='h2'>上堂</p><p>揮尺一下曰：「宗乘中事難以措辭，大道門庭爭容擬議。等閒垂一句，如太阿鋒離匣，逢之者則死不移時；似塗毒鼓受槌，聞之者則喪不旋踵，所謂玅峰峻仞野獸難藏；寶樹晶光靈禽莫泊。其用也！單趁金毛歸野窟，直追鐵額入深山。掃天下之欃搶；拂世間之孽屑；提墮坑落塹之類；揭迷封滯殼之流。其功也！使法界、世界、虛空界一體同觀；俾佛道、人道、地獄道萬法融會。雖然如是，猶未為向上事。須知更有出格限量外一句，作麼生道？噫！正令不行先斬首，大機一發聖賢悲。久立珍重。」</p>
</div>
<div class='div-other'>
<p class='h2'>上堂</p><p>「金銀琉璃、珊瑚瑪瑙，貴則至貴，好則不好。大眾還會否？若會則直下便是，擬議則白蘋芳草。所以僧問楊岐：『如何是佛？』岐曰：『三腳驢兒弄蹄行。』僧曰：『莫秪這便是否？』岐曰：『湖南長老。』古人頌曰：『三腳驢兒弄蹄行，直透威音萬丈坑；雲在嶺頭閑不徹，水流澗下太忙生；湖南長老如不會，行人更在青山外。』只如此意甚明，大眾宜當透脫，不然山僧未免饒舌：『春風吹起百花香，馥郁芬披遍十方；一切行人皆動念，惟除金色罷思量。』」下座。</p>
</div>
<div class='div-other'>
<p class='h2'>上堂</p><p>維那白椎云：「當觀第一義。」師喝云：「大眾會得第一義麼？若不會且向第二義中薦取。」又喝一喝曰：「會麼？若論此事貴乎操履。如行路人有路行路，路窮上樹，樹到杪時再進一步，則與佛祖同住。秪如這一步作麼生進？咦！淩空挂彩，有眼皆窺；唯除瞽目，聞而不疑。春風不在花枝上，一任靈峰哭子規。珍重。」</p>
</div>
<div class='div-other'>
<p class='h2'>上堂</p><p>維那白椎竟，師曰：「收。無量劫來事<span class='corr'>已</span>周，春風只到蓮華國，菡萏馨香遍界流。大眾還曾合頭否？若合頭，古人尚喚作繫驢橛，何況不合頭？秪如山僧，昨早停箸，披蓑頂笠美钁頭，到晚猶不覺倦。若不履踐，至百丈堂奧焉能禁得？大眾！須是到恁麼田地始得。」</p>
</div>
<div class='div-other'>
<p class='h2'>觀音聖誕上堂</p><p>「五分真香預<span class='corr'>已</span>然，光明雲起遍三千；普熏三世真如際，以祝當今萬萬年。更冀滿朝王佐、合國軍民共樂堯天。觀音大士！且喜來也，某甲有句請問大士：『實是今日聖誕耶？』秪如天無蓋地無底，一切世界有無情身從何而起？道得即共大士七十三、八十四；道不得未免拄杖道道。」良久曰：「先<span class='corr'>已</span>告過當仁不讓，念大士記正法明王，且放三十棒。珍重。」</p>
</div>
<div class='div-other'>
<p class='h2'>上堂</p><p>素號無明實不明，憑條拄杖驗疏親；佛祖撞來只是打，看他那個解翻身。直須藏身處沒蹤跡，沒蹤跡處莫藏身始得。作麼生是藏身處沒蹤跡？會麼？拾得拊掌笑呵呵，寒山忘卻來時道。珍重。</p>
</div>
<div class='div-other'>
<p class='h2'>上堂</p><p>「收。山僧於法無罣礙，秪欠諸人些禪債；今朝一一為酬償，要者來支無後悔。」以拂子打一圓相曰：「上不似下，下卻似上；上下打合，總不似像。會麼？將謂有許多債主，元來卻無。咦！孤峰夜半猿啼切，激月攜星拱北辰。」</p>
</div>
<div class='div-other'>
<p class='h2'>上堂</p><p>「今夜初三，明朝十一，若問如來禪，一切都道畢，祖師禪作麼生會？中九下七。還會麼？虛空有路虛空大，可惜行人不解行；若是有能行上去，只饒佛祖也寒心。秪如恁麼道，會則直下會去；若不會，時寒各自珍重。」</p>
</div>
<div class='div-other'>
<p class='h2'>上堂</p><p>「一切佛祖異口同音，共唱宗乘各宜諦聽，有能聞者出眾舉似，老僧麈尾當堂分付。不然！向第二門頭聽取一頌：『虛空不自行，倒使崑崙走；四處無可投，藏身於北斗。驚起烏兔飛，乾坤兩眉皺；野干盡潛蹤，獅子無時吼。凡聖齊教立下風，彌勒當來續其後。』珍重。」</p>
</div>
<div class='div-other'>
<p class='h2'>上堂</p><p>揮尺云：「虛空掛劍，海裡燃燈；逆地左轉，令天右旋。教無舌人說法；使無手人行拳。然非今世定是前緣。且道還是神通玅用，法爾如然？咦！龜毛合索拴滄海，驚起龍王上梵天。珍重。」</p>
</div>
<div class='div-other'>
<p class='h2'>上堂</p><p>「易擺脫，難放下！明月清風來大廈；易放下，難擺脫！東海南溟知幾闊？或有人問是何因？達磨直指真機括。豈不聞昔有僧問趙州：『一物不將來時如何？』州曰：『放下著。』僧曰：『一物不將來，放下個甚麼？』州曰：『放不下，擔取去。』古人於此有省，故云：『有水皆涵月，無山不帶雲，若非踏破須彌頂，爭識金剛水際深。』」</p>
</div>
<div class='div-other'>
<p class='h2'>上堂</p><p>「有始無終衲僧活計；有終無始衲僧常規；有始有終衲僧家具；無始無終衲僧巴鼻。透得一句生死自在；透得二句來去自由；三句透得，可以為人天師；四句總透得，可以為佛祖師。大眾！且作麼生透？」良久云：「五虎淩空攢玉兔，二鸞沖漢趁金烏。」</p>
</div>
<div class='div-other'>
<p class='h2'>上堂</p><p>「曹谿一派來，雲水兩行集，畢竟作麼生，大事都了畢？如其未透，但看黃龍心參雲峰悅，三年無所得，因辭去，悅曰：『汝往依黃蘗。』心至黃蘗四年，不大發明，又辭再上雲峰，會悅謝世，仍止石霜。因閱《傳燈》至僧問多福：『如何是多福一叢竹？』福曰：『一莖兩莖斜。』僧曰：『不會。』福曰：『三莖四莖曲。』於此開悟，徹見二師用處，徑回黃蘗。方展具，蘗曰：『子<span class='corr'>已</span>入吾室矣！』心踴躍曰：『大事本來如是，和尚何得教人看話頭百計搜尋？』蘗曰：『若不教爾如此究尋到無心處自見自肯，即吾埋沒汝也。』」師曰：「大眾！且道作麼生是大事了畢？」復曰：「奮然揣出虛空骨，驚起須彌折斷腰。」</p>
</div>
<div class='div-other'>
<p class='h2'>上堂</p><p>師彈指一下云：「大眾作麼生會？」眾無語。師曰：「不會出世師，空勞一彈指；最無分曉句，真是難接觜。倚天長劍逼人寒，不是其人徒側耳；方知摩尼一顆珠，解用須是寒山子。」下座。</p>
</div>
<div class='div-other'>
<p class='h2'>上堂</p><p>覺天空湛，心月通明。清沙布碧漢之章，綠水印銀蟾之鑑。藏山於澤，爭如藏身處沒蹤跡；藏舟於壑，曷若沒蹤跡處莫藏身？所以無味之談塞斷人口，吞吐得者迥出聖凡。漫天網子衝開，陷阱坑兒跳過，更有出格一句，作麼生道？金翅擊開娑竭浪，龍宮王子盡魂驚。</p>
</div>
<div class='div-other'>
<p class='h2'>上堂</p><p>在欲行禪，火裏生蓮；拈起木杓，撞破蒼天；償佛祖債結眾生緣。所以喫不得好喫；行不得好行；坐不得如意坐；眠不得自在眠。不許依佛座；不許傍祖邊；不許遊地獄；不許住人天。心不得揣，口不得言，只得如虛空相似，究竟都來實可憐。眾中還有甘分者麼？咦！摑碎虛空都撒卻，從教彌勒下生來。參。</p>
</div>
<div class='div-other'>
<p class='h2'>上堂</p><p>群峰鬥聳，徒惱須彌；萬派爭朝，空疑海漠。所以大同絕比，本色超方。如錦鱗獨躍龍門，免煩點額；似良驥衝開銜轡，謾自搖鞭。垂絲千尺不回頭；美料滿盤無著意。淵溟自在，海島逍遙。須知恁麼不恁麼總不得一句，要是其人。會麼？陶潛不肯休杯去，今昔蓮宗枉掛名。</p>
</div>
<div class='div-other'>
<p class='h2'>上堂</p><p>以拄杖卓一下曰：「一回舉起一回新，昨夜三更過孟津；驀然撞著風顛漢，三腳驢兒美蹄行。即以拄杖一摑。彼不審來因，翻身見臨濟大師請決不平。濟亦以拄杖趁出曰：『冤有頭，債有主，情理難伸。』任是馬祖快斧、藥山利刀莫能劈析；縱教雲門舌劍、洞山唇鋒也斷不明。正所謂：劍為不平離寶匣，藥因救病出金瓶。」</p>
</div>
<div class='div-other'>
<p class='h2'>因事上堂</p><p>「同風罕會，據款偏逢。狹處倒走千乘之駒；寬場難藏一塵之蠛。各得隨宜受用，無非玅行難思，如實當機，直須自契。若則扶掖宗旨，一條窮性命何貪？但凡叩激<span class='corr'>己</span>躬，萬倍尊榮身不較。故宣宗喫黃蘗掌，不封粗行沙門；獅子承罽王刀，永播別傳祖道。為得造深步遠，自能革故鼎新。用大智能不逐是非途轍；受重賞罰方知苦樂寒酸。縱湊地刀鎗莫驚；任滿城火焰何懼？命根不斷，毫釐逆順不甘；性相頓空，百千生殺何涉？馬祖一聲喝，百丈三日耳聾；黃蘗三頓椎，臨濟一生心死。若是英靈衲子立成笑具，參方正眼卻總難瞞，畢竟獨超諸方一句作麼生道？」良久云：「地上有程終莫走，空中無路始干行。」</p>
</div>
<div class='div-other'>
<p class='h2'>上堂</p><p>「即心即佛，幾箇奈何？非心非佛，呢喃者多。不是心、不是佛、不是物，明眼衲僧多恍惚，縱然大梅我秪即心即佛，也似蚖蛇戀窟，作麼生始不拖泥帶水去？咄！」復云：「恰好。」便下座。</p>
</div>
<div class='div-other'>
<p class='h2'>上堂</p><p>良久云：「汝等諸人從吾覓箇甚麼？若論佛法各<span class='corr'>已</span>具足，汝於吾覓，腳跟下早是蹉過了也。諸人切莫遠馳求，單單看箇波羅蜜，忽爾頂門突出來，皎然大似天中日，法界虛空成一團，佛法世法都了畢，此時更擬復何為？大散關頭獨腳立，地轉天旋止遏莫及，會麼？」僧曰：「作麼生是諸人本自具足底道理？」師曰：「待汝一腳踏平須彌頂，然後向虛空外與老僧相見。」便下座。</p>
</div>
<div class='div-other'>
<p class='h2'>元旦上堂</p><p>今年確與去年別，有情一切離生滅。今日不與昨日同，四方八面演宗風；坐見眾生成佛去，惟有貍奴不肯通。假饒德山施棒猶如鐵橛；臨濟下喝勝似耳聾；趙州茶他也不順；雲門餅彼亦不從。且道他具甚麼眼，得如是去就？只緣彼知有。大眾！彼既知有，畢竟知箇甚麼？噫！摩醯撞著仙陀婆，見聞覺知使不著。</p>
</div>
<div class='div-other'>
<p class='h2'>上堂</p><p>首座舉云：「入無量義處，天雨四花；放白毫相光，地搖六震。輪王寶髻未敢輕窺，今日臨筵乞施大眾。」師曰：「長空無路，禪者偏行；白浪滔天，智人能擭。萬丈玄門過去，猶落那邊；千尺井中出來，終居此岸。伏藏純金不顧；補囊破缽何留？行平地驚心；步險崖放膽。本色分上，智眼鑑諸。秪如不涉此因緣，又是甚麼去就？」首座曰：「番番㩆㩆真奇怪，直勝三千夜不收。」師曰：「珍重。」</p>
</div>
<div class='div-other'>
<p class='h2'>歲夜上堂</p><p>「古云臘月三十夜作麼生折合去？山僧借路經過，大眾！有解折合者，老僧與你商量，莫不是頓悟自心即名為佛不？莫不是一心不生萬法無咎不？莫不是瞥地一翻通身解脫不？莫不是言前薦得句下承當不？若作恁麼會，孤負先聖去也。且道作麼生得不孤負去？」良久云：「嘍囉國裡生嘍囉。」便下座。</p>
</div>
<div class='div-other'>
<p class='h2'>上堂</p><p>「明白太甚，其或未然，黃公喫惱問張婆：『貧窘教人怎奈何？』張婆嘻笑答黃公：『直須節儉做家風。』黃公得意翻身去，四下門前栽荊棘；截斷人間是與非，果然家業重新起；二下商量生意通，果是優餘賽石崇。眾中且道，他作麼生意得如是慶快？」博山出曰：「向上玄談不勞拈出，斷索殘篇一句作麼生道？」師曰：「若如是透得，則德山棒、臨濟喝拈放一邊；趙州茶、雲門餅不勞舉著。」山曰：「和尚齒不關風。」師曰：「爭奈宗門慶幸。」山曰：「觸著家風不是家風？」師曰：「雖然如是，此一上堂特為四來緇素等。」山曰：「卻請和尚下座。」師曰：「業障隨雲走，靈明逐日回。」</p>
</div>
<div class='div-other'>
<p class='h2'>上堂</p><p>「不論一義二義，只要直下便是。大眾！作麼生說個直下便是底道理？」僧曰：「露柱燈籠[跳-兆+孛]跳。」師曰：「何不道頭髮連鬚，眉毛合鼻。會麼？會則便請領去，不然關山萬里。」便下座。</p>
</div>
<div class='div-other'>
<p class='h2'>上堂</p><p>此事若舉起無風起塵；如放下猶雲蔽日；縱然不舉不放又在顢頇。一切屏除未是佛祖境界，畢竟作麼生是佛祖境界？咦！嵐風起處乾坤震，劫火燃時世界空。</p>
</div>
<div class='div-other'>
<p class='h2'>上堂</p><p>「南無薩怛多，無始笑呵呵，畢竟因何事？憍陳如、達磨，一個混眾一個獨坐，這等淆訛，今古禪和幾奈何？卻有露柱子返是覷得破，大眾且道他覷破箇甚麼？」良久云：「動地驚天，一場懡㦬。」</p>
</div>
<div class='div-other'>
<p class='h2'>上堂</p><p>抽筋不動皮，換骨不見血；筋骨一齊空，遊行不倒跌。達磨大士解滅而不解生；釋迦老人解生而不解滅。要知生滅不相干，除是當年乾屎橛。</p>
</div>
<div class='div-other'>
<p class='h2'>臨終辭眾上堂</p><p>「今年只有茲時在，請問諸人知也無？那事未曾親磕著，切須綿密做工夫，從上佛祖皆因如是。昔歸宗座下僧，夜大叫曰：『我悟也。』歸宗次日上堂曰：『昨夜大悟僧出來道看。』僧出曰：『師姑元是女人做。』若論歸宗，馬祖下出八十餘員善知識，歸宗其一也。此僧若不的的當當到這田地，怎肯許它？大眾！且把這公案左看右看反覆細看，是箇甚麼道理？還有佛法也無？還有宗乘也無？且喜沒交涉。此是老僧今日最後分付一著。大眾切宜珍重。」</p>
</div></div>
<div class='div-other'><a id='mulu4' />
<div class='div-other'>
<p class='h2'>小參</p><p>一定不空如人捉風；一定是空如鳥遭籠；空卻不空佛不居中。佛本非有誰在不在？露柱生兒解做買賣；賣者本無一文，買者不受一塊。惟有春風乃自知，百草頭邊解捏怪。</p>
</div>
<div class='div-other'>
<p class='h2'>小參</p><p>參學之士道眼未明，但當看箇話頭，要立個堅固志，如一人與萬人敵，安敢放意殺出方了。孳孳然、念念然！管甚麼色、管甚麼聲？冤也不管、親也不管；佛也不管、凡也不管，非是不管，有死對頭在。護生須是殺，殺盡始安居。雖然如是，最是省力，不須念經不須拜佛；不須坐禪不須行腳；不須學文字不須求講解；不須評公案不須受皈戒；不須苦行不必安閒。於一切處只見有話頭明白；不見於一切處，倏然一時瞥地，如日昇空十方普遍，盡大地是個話頭。所謂：「打破大散關，直入解脫門。」到恁麼時節方是得力處，故云：「得力處便是省力處也。」到此始有說話分，方可見人探竿在手，得大自由不受羅籠。看宗也得看教也得；遊方也得住山也得；禪定也得散誕也得；作佛也得為凡也得；混眾也得獨居也得。所以云：「我為法王，於法自在。」一切即一一即一切，無第二人。此事若不從自心契悟一回，縱有見解如說食不飽，大丈夫兒決不說了便休自<span class='corr'>己</span>相欺誑，若不踏到底定是不肯住，到底人始不被諸法緣轉，自有通變解向。有佛處趁一步；無佛處放一著。使一切聖賢挫折它不得，討甚巴鼻？天地陰陽算計拘束它不得，因果罪福其奈爾何？只饒佛祖到這裡，只得吞聲忍氣，何況其餘？蓋為得大總持王三昧也。切宜珍重。</p>
</div>
<div class='div-other'>
<p class='h2'>小參</p><p>究竟窮極不存軌則，虛明自照不勞心力。有時即心即佛純一酥酡；有時非心非佛顢頇漆黑；有時不是心、不是佛、不是物，生金剛圈撞著頭疼；有時不求佛、不求法、不求僧，爛楖栗<span class='corr'>刺</span>踏著腳坼；有時東涌西沒不住有為；有時南現北藏常居無額；有時探竿試杖撥草瞻風；有時無影尋蹤驗贓捉賊。顯大機、施大用，各賽精肌；握大權、奮大威，單行擲摑。魔佛界空，凡聖情滅；大家團欒，同共休歇。</p>
</div>
<div class='div-other'>
<p class='h2'>小參</p><p>事不盡於心，蓋因理不明；理明無別事，萬法心兄弟。左右常時用，用無有我人；本自如如體，何處乃非真？乾坤非是大，日月未為明；種種諸三昧，順逆啟愚扃。金沙馬郎婦，東際善財身；本證無依欲，發用駭群英。喚作事得麼？喚作理非親；事盡事無礙，理空理自明。管甚戒定慧？說甚殺盜婬？入門便棒喝，纔出不放行。大死仍復打，痛處愈加針；壁立千萬仞，不通凡聖情。佛祖亦莫測，何況天鬼神？參禪學道者，休令理事萌。要入五宗旨，須當理事精；千聖不傳法，單傳無事心。無心無事相，諸佛及眾生；了了這一著，非來去與今。</p>
</div>
<div class='div-other'>
<p class='h2'>小參</p><p>三十年來學此道，如今連學一齊掃；掃不去的似冤家，送不向前推不後。拽杖翻然打木嫂，諕得石女嚎嚎叫；這般古怪事難憑，引起鐵牛呵呵笑。大眾會麼？咦！三腳驢兒美蹄行，問誰跨也誠希少。</p>
</div>
<div class='div-other'>
<p class='h2'>小參</p><p>禪家流，當勘破！畢竟自身無有我；無我端然彼即空，說箇空時猶話墮。萬法齊觀總秪麼？了無一法是真宗；佛祖架上雲煙閣，賢聖齊教立下風。三界無心無歹好，何須更把塵勞掃？妙明殊勝竟無貪，世界何須生懊惱？君不見，牛頭昔日曾輕慢；設有一法過涅槃，我說猶如一夢幻。果然見得分明，隨處盡是家津；不向色聲取捨，從他虎嘯龍吟。滄溟晝夜無停水，誰論其中古及今。</p>
</div>
<div class='div-other'>
<p class='h2'>小參</p><p>路傍得底終險，途中受底仍虛；自心解者猶差，從它悟底曷是？恁麼不恁麼總不得，作麼生得是去？若於大變門頭密契一場，則知世尊拈花頭陀微笑，正似空花捏目；教外別傳互相授受，又是白玉增瑕。千般去就，有膽無心；無限鋪排，誑諕狂子。何必別峰相見？豈須肘後懸符？真裔出頭，不昧高鑑。還有麼？要定乾坤之智眼，除非足下有生涯。</p>
</div>
<div class='div-other'>
<p class='h2'>小參</p><p>道人住處人難住，日日日輪從西曙；萬象雖同異樣天，森羅純是珊瑚樹；金毛耕耨無土田，上下四圍惟一路。炊無米飯，飲不乳酥；飽禪悅味，行無為事。共三乘！龍象出纏；集五宗！貍奴返故。眉毛廝結復云誰？木上人家頭一戶，能知勿許知解慕。勿令慕！法爾如然絕思惟，千里同風齊免顧。</p>
</div>
<div class='div-other'>
<p class='h2'>小參</p><p>昔者楊岐方會大師佐護慈明之道，總柄綱律三十餘年終師之世。後赴楊岐請，老屋頹拆不蔽風雨，衲子投誠願充修造，師終卻之。遇夜雪，上堂云：「楊岐乍住屋壁疏，滿床盡撒雪珍珠，縮腳項，暗嗟吁，翻憶古人樹下居。」觀乎古人真參實悟體量越格，實<span class='corr'>已</span>到佛祖地位，尚猶不肯自安，仍如在學分中行履，孜孜不矜受用清澹。我汝濫膺林下飽食煖衣，寒附紅罏夜安厚被，三時閑暇百事無干，尚不足心猶無慚愧，道行弗備習障未除，一生如意累世牽纏。切宜悔心專一向道，參求向上盡卻今時，性理未明如喪考妣，念念不捨以悟為則。直須打破大散關，方可縱心行路去。珍重。</p>
</div>
<div class='div-other'>
<p class='h2'>小參</p><p>「心有一法，在處不安；心無一法，未免顢頇。有無心不著，畢竟是何端？江山礙眼情非瞥，心境居胸識未乾。故恁麼也不得；不恁麼也不得；恁麼不恁麼總不得。透過三句外，自然與佛無差，橫行也得、直行也得，無能攔攩；殺也不怕、活也不怕，豈解傷鋒？為伊有通霄路徑，行於鳥道何處覓蹤由？似幻人把捉伊不住，佛祖尚不奈何，況天堂地獄耶？大眾！須信有這箇道理，秪如不落聖凡一句作麼生道？」良久云：「大鵬鼓翅飛龍震，獅子頻呻大象驚。」</p>
</div>
<div class='div-other'>
<p class='h2'>小參</p><p>一念不生，諸佛眾生無二相；三心勿起，五宗百派總孤明。十方三世誰安？六道四生何立？了無所了，了得元了自心；明無所明，明時秪明本性。三藏不談別事；五宗豈闡它乘？性理未徹，故起萬種參差；心地若明，渾化百家骨董。玄路登而開義網；關捩碎而破疑團。更不滯句隨言，一任曇花開遍野；竟休循行數墨，儘從貝葉散彌天。六載苦行是何緣？秪為演若；九年面壁成甚事？專引逃兒。正眼觀來，誠如一夢。唯有一真一切真，棒喝徒勞驅使；萬法總一法，殺活枉用行持。千聖不奈它何，秪是元無所有；諸方盡力歸仰，皆因脫體全空。從教五位排班，覓蹤跡了不可得；三玄門啟，求影響畢竟難知。百千文殊，神力難出那伽；一箇普化，靈蹤驚翻大地。爭似野狐能變化，不出黃蘗圈䙡；縱饒牛牯解翻身，仍受南泉嘔氣。三千門下百萬人天，檢點將來盡皆喫棒。且道過在甚麼處？噫！秪為今時有，未免古時無。</p>
</div>
<div class='div-other'>
<p class='h2'>小參</p><p>佛法非法，貴在悟達；祖道無道，要須親到。達則決聖凡之是非；到則斷人天之果報。達不達！一念無生定自發，發後千燈共一光，不須更議其生滅；到不到！一念純真當實造，造到因緣機熟時，一定虛空解跌倒。論甚佛祖，談甚法道？十方法界絕行蹤，陽燄空花何處討？</p>
<p>汝等諸人既臨法會，當以法為先，若不得法，所修何益？何者是法？即汝心是。古云：「即心是佛，即心是法；法佛無二，僧寶亦然！」故云：「萬法從心生。」還知此心麼？即是目下歷歷孤明晃耀乾坤底。又古云：「心法無形，貫滿十方。」此心在眼能見十方色、在耳能聞十方音，如是六門無不鑒覺，須自省悟。若不識此心，縱修十善亦非解脫；縱得大定亦非究竟；縱有辯才智慧，只成乾慧，不免輪迴。汝莫言但要空五蘊便度一切厄苦，不知五蘊本空苦厄何有？經不云乎：「色不異空，空不異色，受想行識亦復如是。」空即心也，色受想行識亦心也，所以凡所見色皆是見心。經云：「一切世間諸所有物，皆即菩提玅明心體。」此心一悟，無色無受想行識；無眼耳鼻舌身意；乃至無智亦無得，一即一切、一切即一。若能如是何慮不畢？若不悟者，但於心法無形貫滿十方中參看。忽日參透光超日月大納乾坤，方是入頭處，管取有說話分，自然不被一切有無事縛。珍重。</p>
</div>
<div class='div-other'>
<p class='h2'>小參</p><p>「昨夜雷轟電掣打破虛空，腦裂不甘，哀告毗盧，不能依公斷決。大眾！有知者為伊分雪？」僧曰：「總在和尚。」師曰：「聊與一摑。」</p>
</div>
<div class='div-other'>
<p class='h2'>歲夜小參</p><p>時當三十夜，當知折合處，雲從龍，風從虎。九九八十一，五五二十五；西天四七宗，東土二三祖。甜瓜徹蔕甜，苦瓠連根苦，趙州、黃蘗不落其數。參。</p>
</div>
<div class='div-other'>
<p class='h2'>臨終小參</p><p>人生有受非償，莫為老病死慌；笑破無生法忍，自然業識消亡。一時雲淨常光發，佛祖皆安此道場。故云：「我今安住常寂光，名大涅槃。」縱佛祖曲示玄玅差別門庭，七方八便接誘群機，總不出大寂滅光而<span class='corr'>已</span>。</p>
</div></div>
<div class='div-other'><a id='mulu5' />
<p class='h1'>念佛法要</p><p>念佛人，要心淨！淨心念佛淨心聽；心即佛兮佛即心，成佛無非心淨定。念佛人，要殷勤！淨念相繼佛先成；佛心充滿於法界，一念無差最上乘。心念佛，絕狐疑！狐疑淨盡即菩提；念念不生無繫累，十方三界普光輝。念即佛，佛即念！萬法歸一生靈燄；靈燄光中發異苗，自然不落諸方便。念佛心，即淨土！淨心諸佛依中住；念佛心勝萬緣空，空心早上無生路。念佛人，要心正！正心一似玻璃鏡；十方明淨物難逃，萬象森羅心地印。念佛人，要真切！切心念佛狂心歇；歇卻狂心佛現前，光輝一似澄潭月；波瀾浩蕩不相干，聖凡示現離生滅。念佛心，聽時節！時節到時心自悅。似遭網，打破大散關；如失珠，抒教黃河竭。見有是利不思議，非為饒舌為君說。念佛心，須猛究！直下念中追本有；非因念佛得成佛，佛性亙然常不朽；剔起眉毛須自看，瞥然親見忘前咎。念佛人，有因由！信心不與法為儔；參禪講解全不顧，直下心明始便休。露地牛，耕翻大地；漫天網，收攝貔貅。生擒活捉威天下，越祖超宗異路頭；普勸念佛參禪者，莫把家親當怨讎。</p>
</div>
<div class='div-other'><a id='mulu6' />
<div class='div-other'>
<p class='h2'>普說</p><p>參禪者須得禪源底要玅，方有語話分。此語無來由沒格式，但應機便用，實無有鋪排著量之言，所以云：「無味之談，塞斷人口。」如僧問趙州：「如何是道？」州曰：「門外是。」曰：「不問那個道。」州曰：「甚麼道？」曰：「大道。」州曰：「大道透長安。」此等語話可商量乎？盡是禪源到底句，但具眼者自然相契。學此道者直須無有學處始有學分，若有毫端許可學者未是學也。昔香嚴豈不具學眼、不悟道、不見性耶？為甚答一句本分話不得？蓋學心不散、能所未忘，禪源未透也。及乎一日因擊竹大悟，始知從前盡是枉用身心。故偈曰：「今年窮，錐也無。」可不是乎？此事實無與人商量得，亦無從人學得。得者相見絲來線去，你一拳我一掌，你罵我我毀你，大家歡喜並無人我。如或菴曰：「山蠻杜拗得能憎。」不知其幾忻慶也。此等如木人與石女相談，言言闇有清趣，終不是孟浪欺心瞞人的語。解說此語者固是難得，他三二十年不解，開口纔通一線吐一句，如獅子哮吼眾皆驚駭。蓋解行相應，生機頓發，素非一等。如慈明到神鼎秪道一句：「屋倒也！」天下搖動。想其語若在學佛道上來，據汝將三藏十二部內千七百祖錄中翻下交解下，盡都無撈摸處。論說法解義，誰又過十地菩薩及神光、雲光、德山、亮座主等耶？一個個到此門下都無開口處，可不是為第一貴勝乎？若未到禪源底，第一要謹慎言行，莫馳騁見聞之學為<span class='corr'>己</span>任，恐撞著沒巴鼻漢，纔一劄著心憤憤地如火發相似，又不肯下心參求懺悔，盡不免現招苦報。如僧謂雲門：「如初生月，曲彎彎地。」遂失雙目；如疏山一句：「肯諾不得全」，受三十年倒屙。話到此不得不膽戰心寒，千載龜鑑豈欺人乎？要得心中怗怗，直須<span class='corr'>己</span>躬下事明白，古人境界中通得，左之右之手舞足蹈，不知幾大快活，逆行順行天亦莫測，正是：「古人行處我不行；古人用的我不用。」總是不令人覷破，雖則分外僭出頭來，一一盡是本分上事，終不是捱墻靠壁的耳。故歸宗見僧來即斬蛇，來者謂是麤行沙門；南泉斬貓，兩堂僧擬議不下；文殊殃崛殺佛，疑殺人天，白白將人生陷活埋，這等境界幾人夢著？翻轉乾坤的手段，始能名播今昔德澤諸方，湖海衲子誰不萌此心念？但學地不盡終不至於無學地用度。雖口說得十分相應，到臨機應事上七花八裂未免敗露。如野干盡其聲勢，必不駭象忻龍也。學者可不勉諸？</p>
</div>
<div class='div-other'>
<p class='h2'>普說</p><p>學佛道者第一不得住學地，要行到佛祖田地始得。故善財參一百餘城，但言：「我先發菩提心，云何教我學菩薩道？」如云無有一法可得名菩提心，從上諸祖所得，豈有少法可得也？故僧問九峰虔曰：「祖祖相傳復傳何事？」峰曰：「釋迦慳、迦葉富。」僧曰：「如何是釋迦慳？」峰日：「無物與人。」僧曰：「如何是迦葉富？」峰曰：「國內孟嘗君。」僧曰：「畢竟傳底事作麼生？」峰曰：「百歲老人分夜燈。」你仔細看，是有學？是無學？雖然如是，直是行到方知有此事。但行不學十有九到；但學不行十無一到；學行兩全十修十到。故釋迦六年苦行；達磨九年面壁；馬祖二十年不開口；趙州八十歲猶行腳；克符一生穿紙衣；玄泰一世著布衲；張九成看個柏樹子；呂純甫提箇趙州無。古今得此旨者筆言難盡，一箇箇都是實行上做，一時打破漆桶，自然頭頭上合、物物上明。古今用不盡底到手了也，要用時，果如貧婆[打-丁+婪]草隨手拈來。不行但學，縱在三藏腹中穿下過、千七百則透將來，及乎定業到時未免一場熱鬧，想無別念只是啊㖿！然定業者何？即是無始熟用之境也。雖知此咎，盡力掃除愈加紛雜，行力不久，雖然修進，又不知不覺打合輥作一塊去也。若要定業冤家散去，第一不得打掃他，但把個敵生死話頭頓在面前，與彼抵捱，必然胡思洞裡閑神野鬼、妖狐，怪類、佛魔、天眾近不得也。昔槃特伽曾持掃帚二十年，生死心破證無生忍，安有盡力行持者不瞥地耶？然切不可恣肆言易。山僧三十年來著實力行，尚自走作不奈何，況不下死工夫得成就哉？故汾陽曰：「古人二三十年方纔成辦。」況乎今時？余每向人前弗敢言易，不是用實力曾覷破古人巴鼻，安敢說這個話？定不是饒舌瞞人，瞞人之罪定非輕也。眾等若肯發心，從善財本分上用底、諸師話頭上做將去，憤然一念弗計遠近年月，管取有日如雲開見日，大地光輝就解向佛，未行到處，把關下寨攔攩野狐，揀辨是非入平等際，卻不被六師牽入社火隊，誘壞後昆污瀆先聖。真獅子兒一撥便轉，決擇種性。若非飲光別傳印子上的，縱是足踏蓮花頭垂寶蓋，辨若懸河橫身宇宙，一定當面便吐。何則？秪要選取一個定乾坤底手段，沒查滓的心腸，扶振宗風作將來眼。佛法千生莫遇，祖道萬世難逢，某甲幸緣一遇，如獲無孔鐵鎚。身心迷悶有年，忽於大好山行下過，如獲至寶身心忻躍，迨至今時用度不盡，始知千聖共傳無底缽，生生世世永馨香。伏冀當來，好心珍重。</p>
</div></div>
<div class='div-other'><a id='mulu7' />
<p class='h1'>皮囊歌寓河南公署作</p><p style="text-indent:0em" class="lg-abnormal"><div class='lg-row'>臭皮囊，不久長！人生切莫逞豪強；為王為宰為民卒，一旦無常夢一場。勘破了，罷思量！各循造化過時光；乾坤中有能仁旨，解使時人出苦殃。且問著，是何旨？畢竟要從何所取？智者深知是玅心，此心靈妙無堪比。不蓋天，不擎地！萬象森羅何足計？浩蕩虛玄古及今，誰云生死并來去？大丈夫，宜立志！不悟此心都不是；想起輪迴實可哀，切須人道當迴避。這避方，快自覓！一念無生都解釋；突出真常大涅槃，圓明寂照凝天地；雖然見得的明明，亦要遇人末後句。末後句，若何為？我佛拈花示眾時；人天百萬渾無措，迦葉微微笑逗機；三千七百今猶古，俱要通方向上歸。這般事，絕語言！到家全不涉因緣；空生枉在巖中坐，鶖子徒存日百篇。使不得，智與能！三藏玄談我未曾；一念如如無上道，九流三教豈能臻？論乎如，即有無！有非萬象諸幻有，無非虛無斷滅無；會得有無之方便，窮年相伴古毘盧。超三界，出迷塗！不用從前諸<span class='corr'>範</span>模；解向異中提異類，隨流順逆自危孤。僧不著，俗何拘？盡世能為弗遇渠；壁立千尋難近傍，交馳棒喝是何如？言有骨，用無為！萬別千差自益時；不持不犯無拘束，殺佛焚經破網疑。大手段，方敢縱！不得別傳非釋種；破沙盆內入傳燈，大好山中醒世夢。醒悟後，似非曾！何殊萬死及千生？秪因不契無生理，所以生生起愛憎。愛憎盡，秪一靈！洞然明白是何人，這般極則言難會，笑殺南無觀世音。</div>
</p></div>
<div class='div-other'><a id='mulu8' />
<p class='h1'>七旬自慶文</p><p>恭惟！老老大大幻身，屆於古稀；孜孜乾乾深造，基於志學。睹般若之甚深，肯心頓發；入無住之三昧，即色是空；覽宗乘之至極，決志研窮；得綿密之細推，是無即有。機緣將熟，廓值元來。天然透過大好山，如匙開鎖；倏爾沾嘗曹洞水，似酪涼心。登臨濟之堂，爭甘棒喝；躡雲門之室，曷領顧咦；入溈仰之門廳，千尺井中不涉；蹈法眼之方丈，二指掌內無干。僻隱種穀於峨峰寶方，近三十白；放曠持杖於湖海壽昌，餘二十秋。坐方丈而捉空花，多貽後進；登禪床而探水月，猶累先參。結制各處道場；提揭諸緣輻輳。掛諸方之唇齒，疑殺顢頇；走四海之足跟，開驗得失。古怪去就，除解笑者同參；奇異行藏，唯忘言者共住。終朝穿衣喫飯，淨裸裸以忍饑；恒時待客迎賓，絮叨叨而忘語。得如是不可思議，一任虎嘯龍吟；成一切無盡藏微，儘從象回獅吼。祖師命脈流通；賢聖巴鼻露現。別傳玄旨，應在斯時；虛空有窮，弘贊莫及。傾誠仰祝老和尚住無量壽，普利人天藏向上機，均膺緇素者也。</p>
</div>
<div class='div-w'><p><span class='note-inline'>(豫章信官黃端伯捐俸敬刻壽昌無明和尚語錄卷上　廣照弟子愈奇證字)</span></p>
<p><span class='note-inline'>(崇禎十年十一月徑山寂照菴識)</span></p>
</div>
<p class='juan'>壽昌和尚語錄卷上終</p>
</div><!-- end of div[@id='body'] -->
</body></html>