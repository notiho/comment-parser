<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>壽昌無明和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu9' />
<p class='juan'>壽昌無明和尚語錄卷之下</p><p class="byline">門人　元來　集</p>
<div class='div-other'><a id='mulu10' />
<p class='h1'>峨峰問答</p><p>問：「世尊開堂四十九年，談經三百餘會，為甚末後拈花示眾，乃至飲光微笑便言：『不立文字，教外別傳，正法眼藏，密付與汝。』未審作麼生說箇密付底道理？」</p>
<p>師呵呵大笑曰：「明瞞猶可，暗騙難當。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>劃斷巫山十二峰，孤明一鑑映晴空；人天百萬皆驚駭，真勝全歸掌握中。</div>
</p><p>問：「世尊初降，手指天地，作獅子吼：『天上天下，唯吾獨尊。』為甚至雪山睹明星方悟，未審悟箇甚麼？」</p>
<p>師曰：「咦！一乾屎橛，說他作麼？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>誰把虛空計限年？森羅萬象自留連；縱橫施設無窮數，成壞何嘗到彼邊？</div>
</p><p>問：「文殊是七佛之師，為甚出女子定不得？罔明是初地之士，為何又出得？敢問罔明有甚長處？」</p>
<p>師咄曰：「這野狐精三尺，趁出去。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>不向鋤頭尋活計，卻來架上打鞦韆；鏗鍧鼓弄歌歡樂，鎮夜令人不得眠。</div>
</p><p>問：「善財至妙高峰覓德雲比丘七日不得，後於別峰相見，何也？」</p>
<p>師舉尺曰：「噫！這是一切峰首，請善財來相見。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>塵塵普現寶王剎，豈可相逢往別峰？獨有貍奴精古怪，法堂跳出上穹窿。</div>
</p><p>問：「初祖九年面壁直接上根，未審渠還用功也無？」</p>
<p>師曰：「噫！這無用漢，說他甚功？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>不諳世法出世法，卻來此土觜盧都；人天凡聖皆嫌棄，反得清名上祖圖。</div>
</p><p>問：「二祖說法天華亂墜、地湧金蓮，為甚麼立雪求達磨安心？」</p>
<p>師曰：「這老有些意思，不解將金博金，卻解以塵去塵。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>三藏琅函砌滿懷，人間天上歎奇哉；知非斷臂求心法，誰想獃獃亦是獃？</div>
</p><p>問：「神秀在五祖會下為教授師，因甚將衣缽付盧行者去？」</p>
<p>師曰：「盧公何曾受衣缽？莫謗盧公好。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>老成人愛老成人，一錠金還一錠金；具眼終須知本色，豈應看錯定盤星？</div>
</p><p>問曰：「牛頭未見四祖，感百鳥銜花，見後為甚麼卻無？」</p>
<p>師曰：「噫！不唧溜漢被人換卻眼睛了也，自此不解，見神見鬼。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>一世榮華曷可誇？千金不換野人家；門庭險峻人難近，鳥獸何能再獻花？</div>
</p><p>問：「古云：『色、聲為無生之鴆毒；受、想乃至人之坑阱。』為甚麼道：『不斷煩惱而入涅槃？』」</p>
<p>師曰：「咦！蛇頭鬼腦。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>誤入禪園見作家，新翻時樣破袈裟；有時包裹三千界，不許時人亂撒沙。</div>
</p><p>問：「青蘿寅緣，直上寒松之頂；白雲淡濘，出沒太虛之中。萬法本閒，惟人自鬧。如何是本閒底法？」</p>
<p>師曰：「墻壁瓦礫。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>情知國難出忠臣，不至艱危不見人；到得南陽門裡去，何須更要問關津？</div>
</p><p>問：「迷時三界有，悟後十方空。未審中心樹子作麼生得通去？」</p>
<p>師曰：「不於五濁惡世實難尋他。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>佛於濁世事行難，箇箇聞之著實參；忽日足頭而撞破，竟休出嶺問津關。</div>
</p><p>問：「萬象之中獨露身，未審露柱與燈籠是同是別？」</p>
<p>師曰：「噫！卻須問取露柱，必為子說。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>四洲風月不同同，夜則西兮日則東；聊與時人通線路，須彌山隔在其中。</div>
</p><p>問：「佛法遍在一切處，普現一切群生前，為甚迷者迷、悟者悟？」</p>
<p>師曰：「噫！怪一切人不得。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>天輪晝夜亙長明，不見皆因翳眼睛；更有一般奇異物，六根不具卻知音。</div>
</p><p>問：「古云：『一切不為，佛也不作。』未審作箇甚麼？」</p>
<p>師曰：「咄！聽誰恁麼說，且去作佛好。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>威音外是一乾坤，一箇人兒住一村；無上涅槃為伴侶，省煩家業不須分。</div>
</p><p>問：「三千大千界，無剎不現身，為甚普眼覓普賢不得見？」</p>
<p>師曰：「咄！怪得普眼覓不見，普賢覓自<span class='corr'>己</span>也不見在。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>何似當機不出塵？蓋因見上太分明；更須知有超方意，罔象收珠不足稱。</div>
</p><p>問：「異艸靈花，睹者皆<span class='corr'>羨</span>，因何又道有眼如盲，方有少分相應？」</p>
<p>師曰：「這事要問野狐精，即向汝道。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>好事不如無事好，牽起還應重跌倒；要得清安一世閒，獨<span class='corr'>羨</span>平田使犢嫂。</div>
</p><p>問：「不涉言詮，速道速道。」</p>
<p>師曰：「咄！汝性急作麼？待我慢慢道也無妨。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>孤雲來去自優游，管甚時人喜復憂？不讓金烏飛玉兔，何妨鶖子與螢流？</div>
</p><p>問：「寒山、拾得終日或笑或哭，敢問渠，還有地獄分也無？」</p>
<p>師曰：「啊！他那一處無分？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>出纏人解入纏行，鐵壁銀山一掌平；遍體黃金膿滴滴，眼睛鼻孔若銅鈴。</div>
</p><p>問：「磨磚匪作鏡，車鈍在打牛。秪如打牛，牛在甚麼處？」</p>
<p>師曰：「咦！知過必改，得能莫忘。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>大方廣博納虛空，無限行人路不通；一遇到家人的信，不勞舉足在家中。</div>
</p><p>問：「即心即佛即不問，非心非佛是如何？」</p>
<p>師曰：「咄！且照管話頭著。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>即心即佛即是心，非心非佛即是佛；擬議墮落野狐坑，不擬仍沉魂鬼窟。噫！畢竟何者是佛？咄！</div>
</p><p>問：「馬祖云：『自從胡亂後，三十年不曾少鹽醬。』未審他是貪味供養？未審是法爾如然？」</p>
<p>師曰：「莫錯擬，蒼天秪許大也。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>拋卻轅門坐玉堂，寒威凜凜整朝綱；山河平靜歌娛宴，上臠何消更問嘗？</div>
</p><p>問：「靈雲見桃花大悟，玄沙為甚麼不肯？」</p>
<p>師曰：「大有人不肯玄沙在。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>不學行時先學走，自然引得傍人笑；鐵牛不怕紫金毛，衲子河沙幾個曉？</div>
</p><p>問：「不許夜行，投明須到。假饒到後，作何勾當？」</p>
<p>師曰：「咄！看腳下紅線著。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>相逢直要辯來因，眼裡無筋一世貧；明暗兩頭俱解住，倒行始是出廛人。</div>
</p><p>問：「《楞嚴經》云：『認能推者為心，是認賊為子。』為甚道：『塵塵剎剎現全身？』」</p>
<p>師曰：「相識滿天下，知心能幾人？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>潑天銀浪擁山來，來一回時去一回；萬<span class='corr'>派</span>千流如鼎沸，和同到海亦悠哉！</div>
</p><p>問：「大事未明如喪考妣，大事<span class='corr'>已</span>明亦如喪考妣，尚有何事？」</p>
<p>師曰：「人無遠慮，必有近憂。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>未明明迺共真誠，貧富雖殊一樣心；道行臨深如履薄，通玄爭肯枉光陰。</div>
</p><p>問：「婆生七子，六箇不遇知音，秪這箇也不消得，拋向水中。未審渠具甚麼眼得恁麼？」</p>
<p>師曰：「咦！賣燒餅底手腳數他。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>手段雖低計較多，愛河翻鬥爍迦羅；果然被摵徐徐去，子<span class='corr'>母</span>俱焚莫奈何。</div>
</p><p>問：「王老師做一頭水牯牛，即今還在甚麼處？」</p>
<p>師曰：「一塵不空，到是極馴。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>可笑叢林今古客，路頭不見曷參禪？南泉遷化為牛去，誰不驚惶歎可憐？</div>
</p><p>問：「禪即不問，如何是宗？」</p>
<p>師曰：「葛藤絆倒太虛空。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>問宗不問禪，妻死哭黃天；劈脊三兩尺，痛快莫成顛。</div>
</p><p>問：「道不可以智知，不可以識識，離知識又成灰斷，作麼得相應去？」</p>
<p>師曰：「咦！山露連纏骨，水流不斷筋。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>層層疊疊接青天，水曲山彎沒際邊；碧眼老胡都不涉，蓋因不肯續燈傳。</div>
</p><p>問：「廣南有顆鎮海明珠，仰山未嘗收得，敢問和尚還曾收得否？」</p>
<p>師曰：「㘞！你那日見的聻？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>誰道神珠鎮海涯，纔方舉念悉皆差；枉勞娑竭殷勤守，遍滿乾坤總是他。</div>
</p><p>問：「威音王前有一對無孔鐵鎚，大悲通身手眼，為甚摸索不著？」</p>
<p>師曰：「聞時富貴一文，不如見後貧窮，萬金不換。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>須彌下際普金剛，透海穿山總放光；間有野僧能粉碎，人間天上少承當。</div>
</p><p>問：「普化時常打筋斗，未審渠是何心倖？」</p>
<p>師曰：「絕好心腸，肥邊易得，瘦肚難求。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>為因描得盤山真，便解藂林翻筋斗；天下道彼是瘋顛，寶蓮臺上呵呵笑。笑甚麼？活跳蚤？</div>
</p><p>問：「古德云：『你有拄杖與你拄杖；你無拄杖奪你拄杖。』拄杖既無，奪箇甚麼？」</p>
<p>師曰：「奪得它手裡無底纔見手段。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>劃斷山頭幾白雲，清風秪得努雙睛；空花陽燄能收去，送得來時有幾人？</div>
</p><p>問：「布袋和尚向十字街頭等箇人來，未審這老漢是甚麼心倖？」</p>
<p>師曰：「待汝等著，他來即向汝道。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>一生單等個人來，誰覺其人久在懷；可惜諸方雲水客，空勞神力用心猜。</div>
</p><p>問：「石頭問南嶽：『不慕諸聖，不重<span class='corr'>己</span>靈，寧可永劫受沉淪，不從諸聖求解脫。』何也？」</p>
<p>師曰：「噫！死強漢著甚來由？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>毘嵐持住一乾坤，萬象森羅悉<span class='corr'>已</span>遵；此是瞿曇收放的，根苗聯續至今存。</div>
</p><p>問：「百丈再參馬祖，豎起拂子，祖曰：『即此用，離此用。』丈掛起拂子，祖振威一喝，丈直得三日耳聾。聾後得箇甚麼？」</p>
<p>師曰：「咄！釋迦老子付迦葉的。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>千鈞弩不為鼷鼠，一舉鋒降師子威；龍象觀之心膽碎，世間天上實希奇。</div>
</p><p>問：「法是諸佛說，因何諸佛又以法為師？敢問諸佛未生時，法在甚麼處？」</p>
<p>師豎起拂云：「會麼？此是佛法僧之師。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>眾中不有寒山客，決莫同他說一言；昔日丹霞無點化，決然道彼是瘋顛。</div>
</p><p>問：「莫謂無心便是道，無心猶隔一重關。未審是那一重關？」</p>
<p>師曰：「是這一重不差，省得又加搕[打-丁+(天/韭)]。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>直漢從來不受欺，未嘗舉意我先知；蒼蒼也解知人意，何況人天調御師？</div>
</p><p>問：「達磨西來，直指人心見性成佛，趙州為甚麼又道：『佛之一字，吾不喜聞？』」</p>
<p>師曰：「賊終不認賊，贓露爭不得。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>干將決不讓不平，但是當鋒猶損<span class='corr'>己</span>；天下聞風必恐驚，三頭相滾復何喜？</div>
</p><p>問：「護生須是殺，殺盡始安居，修行人慈悲何在？」</p>
<p>師曰：「好！小人惟憧，君子慎獨。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>九重圍禁鎮天威，敕令通行遍九區；勦賊除奸梟詐佞，施行發政按時宜。</div>
</p><p>問：「古人有箇未了的公案，請師銷繳著，免得掛人唇齒也好？」</p>
<p>師曰：「可不妨舉起，瓦解冰消。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>拿住中間布袋口，那畏千頭與萬頭；麤細聖凡收在內，管他歡喜及憂愁。</div>
</p><p>問曰：「古人畫圓相，呈了作女人拜，看將來是甚麼氣象？」</p>
<p>師曰：「拈花示眾，誰解破顏？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>紅粉佳人續祖燈，金沙灘頭馬郎婦；人間天上獨稱尊，此等何嘗在二數？</div>
</p><p>問：「古人戲椎擊土，土碎豁然大悟。未審悟在甚麼處？」</p>
<p>師打尺一下云：「百雜碎。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>遊戲三昧，成群作隊；搊痛鼻孔，連悔至悔。跨驊騮兮五嶽逍遙；碎金剛兮一身富貴。一根楖栗活如龍，萬項滄波齊屏息。</div>
</p><p>問：「古人書心字於門壁上，其意云何？」</p>
<p>師曰：「無事枕松石，賣卜掛招牌。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>為人不得賣心肝，百尺竿頭進步觀；覷透古人真實意，縱橫海外把天瞞。</div>
</p><p>問：「教中道：『若能轉物，即同如來』。假如須彌山，作麼生轉？」</p>
<p>師曰：「咄！收放芥子孔裡著。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>一塵一座五花臺，法說如雲遍九垓；奇怪衲僧都不<span class='corr'>采</span>，何須轉物共如來？</div>
</p><p>問：「大覺參臨濟，濟豎起拂子，覺展坐具；濟擲下拂子，覺收坐具而去。敢問具甚麼眼，不禮而去？」</p>
<p>師曰：「啊！你曉我會，無我無人。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>電光石火兩相撞，饒一尺時讓一丈；幸有虛空作證明，釋迦迦葉一般樣。</div>
</p><p>問：「枯木倚寒巖，三冬無煖氣。為甚燒菴趁出？」</p>
<p>師曰：「咄！婆子燒菴，趁象手腳；師僧受屈，陷虎心腸。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>變通另是一乾坤，縱奪生涯殺活中；一段風流真有趣，高門兩下振宗風。</div>
</p><p>問：「事從函蓋合，理應箭鋒拄。作麼生是箭拄鋒、函合蓋？」</p>
<p>師曰：「關迷逢達磨。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>不假揚眉先<span class='corr'>已</span>知，開門憶得閉門時；龍驤雲起師資合，虎嘯風生賓主歸。</div>
</p><p>問：「馬祖下出八十餘員善知識，得祖正法眼者秪三五人，牛頭亦未知向上關捩。秪如關捩子、正法眼相去幾何？」</p>
<p>師曰：「咄！且向大門出，莫過祖師關。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>灨水湘河十八灣，舟行前後每相攀；雖然阻隔無妨礙，到岸清幽一樣閒。</div>
</p><p>問：「動容揚古路，不墮悄然機。又云：『古路毒蛇頭戴角』，如何是古路？」</p>
<p>師曰：「咄！行歪難下足，尚未省來頭。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>家家有路透長安，未到多應被彼瞞；慣便乾坤同隻眼，從它言語百千般。</div>
</p><p>問：「蠢動含靈皆有佛性，敢問世尊未出世時還有佛法也無？」</p>
<p>師咄曰：「會說說都市，不會說家裡。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>物物夏長春生，人人頂天立地。是有是無，知心知<span class='corr'>己</span>。</div>
</p><p>問：「有道君王不納有智之臣。和尚年老還用侍者也無？」</p>
<p>師曰：「唔！須是用他，不許近傍。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>端居法界獨稱孤，寶殿翛翛一物無；濟物利生常勿憚，不教人拜佛毗盧。</div>
</p><p>問：「若道這箇是，即頭上安頭；若道不是，即斬頭求活。畢竟如何得到家去？」</p>
<p>師曰：「路見不平，拔劍相助。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>太阿鋒出匣，多因斷不平；二邊俱一則，中道勿令嬴。多少無勞諍，是非不足徵；三頭并六臂，不許入中廳。</div>
</p><p>問：「趙州行腳時到南方火爐頭有箇無賓主話，直至於今無人舉著，請和尚舉？」</p>
<p>師咄曰：「後生多明日，老人多往時。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>眼光爍破四天下，再不令人暗處行；賓主無言吾舉了，不知陷殺幾多人？</div>
</p><p>問：「僧問同安：『如何是天人師？』安云：『頭上角不全，身上毛不出。』此意如何？」</p>
<p>師曰：「啊！有口無心，說話極真。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>異類中行出世奇，四生生過總無依；天人師也非為貴，毛角空兮更解飛。</div>
</p><p>問：「思大云：『三世諸佛被我一口吞盡，何處更有眾生可度？』為甚留得彌陀、觀音在？」</p>
<p>師舉尺曰：「唔！思大今日遭手了也。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>三世諸佛被它吞，他今忽地遭吾手；令伊一尺碎微塵，致使彌陀法道久。</div>
</p><p>問：「普化搖鈴、禾山打鼓、石鞏張弓、迦葉作舞，恁麼伎倆，還當得宗乘也無？」</p>
<p>師曰：「要求天上福，須用世間財。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>老人說法懶開口，秪使鼓鈴弓箭走；有智相逢不展眉，無情撞著頻招手。</div>
</p><p>問：「入息不居陰界，出息不涉眾緣；常轉如是經，百千萬億卷。作麼生是不轉的經？」</p>
<p>師曰：「梵音深妙令人樂聞。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>手不釋卷無文字，三藏琅函一口宣；不是聖王能具眼，險些一眾莫申冤。</div>
</p><p>問：「韓文公一樣問，大顛與首座一樣答。因甚麼不肯首座？」</p>
<p>師曰：「唔！莫錯會好？卻是首座不肯大顛。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>勘判諸方同不同，有時西視有時東；文公若具摩醯眼，爭肯留衣服大公。</div>
</p><p>問：「久聞忠國師遺一無縫塔，即今在甚麼處？」</p>
<p>師曰：「咄！<span class='corr'>陝</span>府鐵牛糞堆裡倒在，請去看。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>從來久<span class='corr'>羨</span>南陽塔，舉世無人解去尋；雪竇當時指個影，至今湖海謾沉吟。</div>
</p><p>問：「三世諸佛不說法，歷代祖師不參禪。且道甚麼人得恁麼去？」</p>
<p>師曰：「此是盲聾喑啞者。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>竭世樞機定不乖，方圓左右妙奇哉；門前各有通霄路，豈向街頭問鬞獃？</div>
</p><p>問：「一切諸佛及阿耨多羅三藐三菩提皆從此經出。且道如何是此經？」</p>
<p>師曰：「學而第一。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>行行卷卷太分明，何必摩訶說起因？萬象森羅齊顯現，空生徒自淚沾襟。</div>
</p><p>問：「佛知無量劫因地中事；請問和尚，三世前那事還記得否？」</p>
<p>師曰：「適纔與汝道底。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>這一時通歷劫通，古今三世一塵中；虛空有盡渠無盡，剔起眉看同不同。</div>
</p><p>問：「劫火洞然，大千俱壞。未審向甚麼處安身立命？」</p>
<p>答：「火燄裡看是阿誰？」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>疑雲散盡露金烏，海嶽虛明鑑有無；從教劫灰都散盡，端然不涉赤鬚鬍。</div>
</p><p>問：「珍財滿室非貴，濟貧賑乏為佳。請和尚隨時飲啄底布施些子？」</p>
<p>師曰：「近前來領去。汝若生心受施，未免有事在。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>澗飲松餐志獨高，爭如出格老風騷；浮山五味親供眾，常住何曾犯一毫？</div>
</p><p>問：「古德云：『悟之一字，直須吐卻。』敢問老和尚還吐卻也無？」</p>
<p>師曰：「咄！月有忻潭之意，水無愛月之心。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>大人君子意平懷，不棄愚而不尚乖；若要與君通一線，莫遊南嶽與天台。</div>
</p><p>問：「睦州關門，雲門損足便大悟，畢竟悟得甚麼？」</p>
<p>師曰：「咄！叫發眠夢，事務多端。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>為人須要為得徹，殺人必定要見血；有些氣息便相妨，懸崖一拶命根絕。</div>
</p><p>問：「傅大士云：『能為萬象主，不逐四時凋。』即今春生、夏長、秋殺、冬枯，其中還有為主底也無？」</p>
<p>師曰：「當該值歲。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>人人各有先天祖，剔起眉毛不用觀；萬象森羅藏在內，分明頭角莫瞞頇。</div>
</p><p>問：「某甲捉得個野狐精，莫犯和尚諱否？」</p>
<p>師曰：「咦！敢莫是個死貓兒在。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>若是野狐能變化，金毛隊入心無怕；拿來開口與吾聽，斷不辜伊真及假。</div>
</p><p>問：「汾陽問首山：『百丈卷席，意旨如何？』山曰：『龍袖拂開全體現，象王行處絕狐蹤。』陽大悟。敢問悟得甚麼？」</p>
<p>師曰：「咄！秪這個是韓獹逐塊。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>千年故紙好合藥，秪要醫王解下方；百萬家財都付與，不消書契也為良。</div>
</p><p>問：「道不屬知與不知，知是妄覺，不知是無記。如何得相應去？」</p>
<p>師曰：「噫！不知眼中有翳，卻怨空裡生花。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>嬰兒秪要乳酥嘗，那管親娘不是娘；直待有朝來具眼，塵塵剎剎顯全彰。</div>
</p><p>問：「十字街頭打睡，千尋海底翻身。斯人堪作何用？」</p>
<p>答：「咄！見怪不怪，其怪自壞。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>解向佛前欺侮，必然祖後生端；白日青天打睡，三更半夜盤桓。古怪蹊蹺諸釋種，至今天下黑漫漫。</div>
</p><p>問：「山河及大地，一法之所印。如何是一法？」</p>
<p>師曰：「中。山河大地，卉木藂林。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>見聞知覺最朦朧，萬象群靈一握中；不入白雲家裡去，爭知足下有清風。</div>
</p><p>問：「甘行者在南泉設粥，仍請南泉念誦。泉乃白椎曰：『請大眾為貍奴白牯念摩訶般若波羅蜜。』甘拂袖便行，泉聞便打破鍋子，是如何？」</p>
<p>師曰：「咄！一箇跨海征東，一箇便漫天收北。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>因緣撞著死冤家，出入行藏豈讓他？此橫鐵槊，彼按金叉。拂袖便行鉤有餌，鍋兒打破玉無瑕。</div>
</p><p>問：「一法若有，毗盧墮在凡夫；萬法若無，普賢失其境界。左右不然，教行人如何履踐？」</p>
<p>師曰：「腦後見腮，不與往來。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>倏然<span class='corr'>已</span>到法王家，管甚千差與萬差；丈六金身同草用，涅槃煩惱總空華。</div>
</p><p>問：「教中鈔解疏，疏解經。未審經解甚麼？」</p>
<p>師曰：「吽！一箇連累兩箇，三箇連累四箇。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>連環綺互莫申舒，一竅虛通一亦無；是事不從人所得，達磨故所觜盧都。</div>
</p><p>問：「天上無彌勒，地下無彌勒，畢竟在甚麼處？」</p>
<p>師曰：「咦！火罏震動，通身汗流。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>彌勒當來下生，人人活陷深坑；現在兜率天宮，白白將自羅籠。金剛般若兮！無人無我；華嚴法界兮！勿西勿東。火罏震動堪作麼？須知下載有清風。</div>
</p><p>問：「某甲有二百問，請和尚一句答來。」</p>
<p>師曰：「啊！答也未？轉身猶可易，脫體道應難。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>一句當天答也未，古今宗教問皆酬；若還更要尋心路，一尺端然定不休。</div>
</p><p>問：「地藏謂法眼曰：『若論佛法，一切現成。』眼即大悟。未知悟得個甚麼？」</p>
<p>師曰：「㘞！八字打開，洞然直入。」</p>
<p style="margin-left:1em">頌曰：</p>
<p style="text-indent:1em" class="lg-abnormal"><div class='lg-row'>滿盤捧出醇甘露，到口令人命即亡；絕後再甦欺不得，翻嗟岐路漫尋羊。</div>
</p></div>
<div class='div-other'><a id='mulu11' />
<p class='h1'>拈古</p><p>嵩山極因僧問：「如何是修善行人？」師曰：「擔枷帶鎖。」「如何是作惡行人？」師曰：「修禪入定。」曰：「某甲淺機，請師直指？」師曰：「汝問我惡，惡不從善；汝問我善，善不從惡。會麼？」曰：「不會。」師曰：「惡人無善念，善人無惡心。所以道：『善惡如浮雲，俱無起滅處。』」僧於言下大悟。</p>
<p style="margin-left:1em">師拈曰：「惡人無善，善人無惡。倏爾言外知歸，翻然不落因果。僧大悟，悟甚麼？獅兒迸斷黃金鎖。據實舉論，俱未免過。畢竟過在甚麼處？閒雲一道凝青嶂，一任風雷鼓復收。」</p>
<p>外道問世尊曰：「不問有言，不問無言？」世尊良久。外道讚歎曰：「世尊大慈，開我迷雲，令我得入。」乃作禮而去。阿難白佛：「外道得何道理稱讚而去？」世尊曰：「如世良馬，見鞭影而行。」</p>
<p style="margin-left:1em">師拈曰：「此事所謂空谷傳聲，虛堂習聽。秪如世尊良久，昭覺賜棒，還是同是別？若檢點得出，則外道作佛；其或未然，佛即外道。會麼？龍飛鳳舞真奇怪，不中胡僧碧眼看。」</p>
<p>馬祖云：「自從胡亂後，三十年不曾少鹽醬。」</p>
<p style="margin-left:1em">師拈曰：「馬師恁麼道，在老僧則不然。自從胡亂後，三十年不曾有鹽醬。大眾！且道與馬師相去幾何？咦！彼即是空言，吾即是實受。」</p>
<p>僧問同安：「如何是天人師？」安曰：「頭上角未全，身上毛未生。」</p>
<p style="margin-left:1em">師拈曰：「關津易過，險阱難行。謀士有先見之能，將元惟威勇之力。預知險處不踐，定獲勝地高登。不須血戰以成功，善保軍民之塗炭。從教神機妙算，終是乾美一場。要知同安意麼？突然掇出燎原燧，驚散巢居鬼窟精。」</p>
</div>
<div class='div-other'><a id='mulu12' />
<p class='h1'>頌古</p>
<div class='div-other'><a id='mulu13' />
<p class='h2'>世尊拈花</p><p style="text-indent:1em" class="lg-abnormal"><div class='lg-row'>千鈞寶鼎浮滄海，一丈龜毛縛太虛；不是飲光重出世，爭能百萬眾前嗤？</div>
</p></div>
<div class='div-other'><a id='mulu14' />
<p class='h2'>世尊見二人舁豬過</p><p style="text-indent:1em" class="lg-abnormal"><div class='lg-row'>君子成人之美，平地無風浪起；雖然與眾無干，未免見聞思議。</div>
</p></div>
<div class='div-other'><a id='mulu15' />
<p class='h2'>南泉斬貓</p><p style="text-indent:1em" class="lg-abnormal"><div class='lg-row'>南泉捏怪，趙州幫惡；累及後人，牽繩帶索；惟有貓兒，高登極樂。</div>
</p></div>
<div class='div-other'><a id='mulu16' />
<p class='h2'>南泉白牯</p><p style="text-indent:1em" class="lg-abnormal"><div class='lg-row'>知有不知有，天下衲僧顛倒走；縱是八臂那吒身，摸著鼻孔失卻口。</div>
</p></div>
<div class='div-other'><a id='mulu17' />
<p class='h2'>僧問趙州：「如何是不錯路？」州曰：「明心見性是不錯路。」</p><p style="text-indent:1em" class="lg-abnormal"><div class='lg-row'>有口無心老作家，一時正又一時邪；千般伎倆能知的，今古還他子沒爺。</div>
</p></div>
<div class='div-other'><a id='mulu18' />
<p class='h2'>臺山婆子</p><p style="text-indent:1em" class="lg-abnormal"><div class='lg-row'>暗藏春色，明露秋光；有眼莫鑑，縱智難量。到家不上長安路，一任風花雪月揚。</div>
</p><p style="text-indent:1em" class="lg-abnormal"><div class='lg-row'>劃斷虛空真氣脈，掃除賢聖正經綸；須知教外單傳旨，提掇時人出見聞。</div>
</p></div>
<div class='div-other'><a id='mulu19' />
<p class='h2'>菴主豎拳</p><p style="text-indent:1em" class="lg-abnormal"><div class='lg-row'>趙州本分手段，優劣纔分者憨；殺活何嘗有意？不須甘與不甘。</div>
</p></div>
<div class='div-other'><a id='mulu20' />
<p class='h2'>臨濟喫棒</p><p style="text-indent:1em" class="lg-abnormal"><div class='lg-row'>醍醐上味出乎乳，滴水攙中總不成；三十棒頭開正眼，何嘗傳得祖師心？</div>
</p><p style="text-indent:1em" class="lg-abnormal"><div class='lg-row'>問處情真切，慈心秪是椎；大愚不說破，瞥地始安居。騎虎頭，捋虎尾！棒喝宗風從是起；透得佛祖鐵心腸，誰云佛法無多子？</div>
</p></div>
<div class='div-other'><a id='mulu21' />
<p class='h2'>臨濟兩堂首座相見，同時下喝。僧問：「還有賓主也無？」濟曰：「賓主歷然。」</p><p style="text-indent:1em" class="lg-abnormal"><div class='lg-row'>賓主歷然，其道綿綿；會得者喪，不會者全。</div>
</p></div>
<div class='div-other'><a id='mulu22' />
<p class='h2'>鹽官犀牛</p><p style="text-indent:1em" class="lg-abnormal"><div class='lg-row'>扇子<span class='corr'>已</span>破索犀牛，良久無酬是實酬；連累諸方多計較，盡從草裡去追求。</div>
</p></div>
<div class='div-other'><a id='mulu23' />
<p class='h2'>洞山過水睹影大悟</p><p style="text-indent:1em" class="lg-abnormal"><div class='lg-row'>渠今正是我，天地難包裹；我今不是渠，佛祖莫能知；要識洞山真實處，白雲飛在綠楊枝。</div>
</p></div>
<div class='div-other'><a id='mulu24' />
<p class='h2'>靈雲見桃花悟道</p><p style="text-indent:1em" class="lg-abnormal"><div class='lg-row'>見色明心，附物顯理；具眼宗師，許而不許。敢保老兄未徹，一隊閒神野鬼；不是焦面王來，受陷遭坑幾許？</div>
</p></div>
<div class='div-other'><a id='mulu25' />
<p class='h2'>婆生七子</p><p style="text-indent:1em" class="lg-abnormal"><div class='lg-row'>攪亂乾坤漉海涯，豈知兜著活冤家？幸然棒眼明如日，鬼怪何嘗得近他？</div>
</p></div>
<div class='div-other'><a id='mulu26' />
<p class='h2'>洛浦服膺</p><p style="text-indent:1em" class="lg-abnormal"><div class='lg-row'>玉璽權衡在手中，何如被奪一番空？慈悲不忍還他去，不爾爭些落草藂。</div>
</p></div>
<div class='div-other'><a id='mulu27' />
<p class='h2'>雲門須彌山</p><p style="text-indent:1em" class="lg-abnormal"><div class='lg-row'>挑得嵐風過海門，一時放出冷乾坤；蒼松老柏能禁傲，遇此因緣也斷魂。</div>
</p></div>
<div class='div-other'><a id='mulu28' />
<p class='h2'>古鏡未磨</p><p style="text-indent:1em" class="lg-abnormal"><div class='lg-row'>一把爛茆當寶木，燃起煙騰法界中；大抵逢緣沾馥郁，翻然抖碎太虛空。</div>
</p></div>
<div class='div-other'><a id='mulu29' />
<p class='h2'>香嚴擊竹</p><p style="text-indent:1em" class="lg-abnormal"><div class='lg-row'>時來鐵也變成金，豈在區區遍討尋？擊竹礫聲而大悟，不知賺殺幾多人？</div>
</p></div>
<div class='div-other'><a id='mulu30' />
<p class='h2'>南院啐啄同時</p><p style="text-indent:1em" class="lg-abnormal"><div class='lg-row'>呼蛇容易遣蛇難，一遣誰知又解翻？<span class='corr'>已</span>識此蛇能變化，故垂杖送下高灘。</div>
</p></div>
<div class='div-other'><a id='mulu31' />
<p class='h2'>風穴問僧：「啐啄同時話，汝當時作麼生會？」僧曰：「當時如在燈影裡行相似。」穴曰：「汝會也。」</p><p style="text-indent:1em" class="lg-abnormal"><div class='lg-row'>悟不從師總屬緣，得時猶不費盤纏；從教地轉天迴者，也是金烏下碧川。</div>
</p></div>
<div class='div-other'><a id='mulu32' />
<p class='h2'>風穴一塵</p><p style="text-indent:1em" class="lg-abnormal"><div class='lg-row'>一塵飛起蓋天涯，不管諸方老作家；沾著必然皆受困，未知誰不被伊遮？</div>
</p></div>
<div class='div-other'><a id='mulu33' />
<p class='h2'>青原信禪師上堂：「老僧三十年前未參禪時，見山是山，見水是水；及至後來親見知識，有個入處，見山不是山，見水不是水；而今得個休歇處，依前見山秪是山，見水秪是水。大眾！這三般見解是同是別？有人緇素得出，許汝親見老僧。」</p><p style="text-indent:1em" class="lg-abnormal"><div class='lg-row'>無端呈出一三叉，龍象筵中驗作家；若是老胡家裡客，是非蜂起儘從它。</div>
</p></div>
<div class='div-other'><a id='mulu34' />
<p class='h2'>石頭三不得</p><p style="text-indent:1em" class="lg-abnormal"><div class='lg-row'>恁麼也不得，虎被狐狸嚇；不恁麼也不得，乾坤齊暗黑；恁麼不恁麼總不得，黃巢滅卻劍猶存，天下杳無這個賊。</div>
</p></div>
<div class='div-other'><a id='mulu35' />
<p class='h2'>龐居士見丹霞畫七一</p><p style="text-indent:1em" class="lg-abnormal"><div class='lg-row'>龐老年來氣運衰，挑擔乾草賣長街；果然撞著窮光棍，依舊滔滔哭轉來。</div>
</p></div>
<div class='div-other'><a id='mulu36' />
<p class='h2'>龐居士指雪</p><p style="text-indent:1em" class="lg-abnormal"><div class='lg-row'>好雪落處地獄滓，都緣未續缽羅花；頭頭總是家珍寶，秪看誰人解用他？</div>
</p></div>
<div class='div-other'><a id='mulu37' />
<p class='h2'>夾山普請掘坑<span class='note-inline'>(云云)</span>其僧束裝潛去</p><p style="text-indent:1em" class="lg-abnormal"><div class='lg-row'>拿龍角，捉虎尾！要且全身不落興廢，夾山老人一場悔氣，這僧鬼面神頭，也是無風浪起。</div>
</p></div>
<div class='div-other'><a id='mulu38' />
<p class='h2'>地藏栽田</p><p style="text-indent:1em" class="lg-abnormal"><div class='lg-row'>誰人不愛子孫賢，爭奈非賢亦枉然；家寶<span class='corr'>已</span>將分付竟，無知金玉當為磚。</div>
</p></div>
<div class='div-other'><a id='mulu39' />
<p class='h2'>僧問演祖：「如何是和尚家風？」祖曰：「老僧耳聾，高聲問將來。」其僧便高聲問，祖曰：「你問我家風，我卻識你家風了也。」</p><p style="text-indent:1em" class="lg-abnormal"><div class='lg-row'>老僧耳聾，鐵壁難通；誰知直下，佛祖家風。</div>
</p></div></div>
<div class='div-other'><a id='mulu40' />
<div class='div-other'><a id='mulu41' />
<p class='h2'>閱馬祖語錄</p><p style="text-indent:0em" class="lg-abnormal"><div class='lg-row'>馬駒踏殺天下人，尚幸峨峰餘一箇；是故不惜兩莖眉，盡底掀翻都說破。</div>
</p></div>
<div class='div-other'><a id='mulu42' />
<p class='h2'>作務</p><p style="text-indent:0em" class="lg-abnormal"><div class='lg-row'>冒雨衝風去，披星帶月歸；不知身有苦，惟慮行門虧。</div>
</p></div>
<div class='div-other'><a id='mulu43' />
<p class='h2'>董巖勉眾</p><p style="text-indent:0em" class="lg-abnormal"><div class='lg-row'>真實做工夫，聖凡情盡無；活中須要死，死後聽其甦。大似浮雲散，還如皎月孤；光輝周法界，坐斷古毗盧。</div>
</p></div>
<div class='div-other'><a id='mulu44' />
<p class='h2'>遊山</p><p style="text-indent:0em" class="lg-abnormal"><div class='lg-row'>試問白雲何處去？隨風帶月共參堂；問伊說的何言句？各自徐徐散八方。</div>
</p></div>
<div class='div-other'><a id='mulu45' />
<p class='h2'>付無異首座</p><p style="text-indent:0em" class="lg-abnormal"><div class='lg-row'>本然清淨亙如然，契證多生值有緣；觸目混融皆至玅，通身作用總虛玄。五宗極則機齊貫，三藏精微理共圓；不礙古今凡聖事，如來禪合祖師禪。<span class='note-inline'>(復囑云)</span>當以無心，相續政用，盡法行持，報無報之慈恩、度有緣之正信。</div>
</p></div>
<div class='div-other'><a id='mulu46' />
<p class='h2'>與璩司馬三谷</p><p style="text-indent:0em" class="lg-abnormal"><div class='lg-row'>影滅皆因形盡也，心空緣是法空耶；非關不奉牟尼旨，大抵心生未免差。</div>
</p><p style="text-indent:0em" class="lg-abnormal"><div class='lg-row'>乾坤粉碎的為奇，若是貍奴不肯伊；饒彼古今三際斷，都來未盡一分疑。</div>
</p></div>
<div class='div-other'><a id='mulu47' />
<p class='h2'>示撫州二居士</p><p style="text-indent:0em" class="lg-abnormal"><div class='lg-row'>雲門道箇須彌山，直路行人反作彎；唯有了元行得正，不登從上祖師關。</div>
</p><p style="text-indent:0em" class="lg-abnormal"><div class='lg-row'>法眼參方知見多，無如地藏指頭何？直須拶破虛空骨，一切現成始解屙。</div>
</p></div>
<div class='div-other'><a id='mulu48' />
<p class='h2'>示元謐禪者</p><p style="text-indent:0em" class="lg-abnormal"><div class='lg-row'>本地風光騰法界，十方清淨絕微塵；含天裹地渾無物，釋道儒宗謾有名。</div>
</p></div>
<div class='div-other'><a id='mulu49' />
<p class='h2'>示元著關主</p><p style="text-indent:0em" class="lg-abnormal"><div class='lg-row'>得有因由悟有時，青山一歲一芳菲；但能不為時辰使，自自如然合化機。</div>
</p></div>
<div class='div-other'><a id='mulu50' />
<p class='h2'>寶方勉眾</p><p style="text-indent:0em" class="lg-abnormal"><div class='lg-row'>門前有路行非玅，眼裡無瞳看更明；學道未能超學地，鐵鞋踏破枉勞神。</div>
</p></div>
<div class='div-other'><a id='mulu51' />
<p class='h2'>壽昌警眾</p><p style="text-indent:0em" class="lg-abnormal"><div class='lg-row'>四十餘年窮此事，幾番休去幾番休；今朝分付空王子，莫縱三千夜不收。</div>
</p><p style="text-indent:0em" class="lg-abnormal"><div class='lg-row'>藂林罏<span class='corr'>鞴</span>燄煙高，誰把身心放底熬？直待毛皮都換卻，自然平地起波濤。</div>
</p></div>
<div class='div-other'><a id='mulu52' />
<p class='h2'>述悟</p><p style="text-indent:0em" class="lg-abnormal"><div class='lg-row'>欲參無上菩提道，急急疏通大好山；知道始知山不好，翻身直出祖師關。</div>
</p><p style="text-indent:0em" class="lg-abnormal"><div class='lg-row'>野獅不啖人間食，十二巫峰得自由；養就縱橫無礙力，崑崙翻轉作瀛洲。</div>
</p></div>
<div class='div-other'><a id='mulu53' />
<p class='h2'>示少室禪者</p><p style="text-indent:0em" class="lg-abnormal"><div class='lg-row'>祖道淩遲事若何？為因不契笑頭陀；孤峰頂上生機少，大海潮中死者多。攫浪拏雲能有幾？掀天揭地莫尋他；要知少室山前事，須信神光度達磨。</div>
</p></div>
<div class='div-other'><a id='mulu54' />
<p class='h2'>和遍容和尚歸去偈</p><p style="text-indent:0em" class="lg-abnormal"><div class='lg-row'>個中無悟亦無迷，幻現來兮復現回；來也端然誰是我？去時畢竟我為誰？不如無去無來好，爭似解生解死悲；今日方知無我我，側騎鐵額不歸歸。</div>
</p></div>
<div class='div-other'><a id='mulu55' />
<p class='h2'>答劍峰菴主<span class='note-inline'>(時師初住寶方，峰以書責之，師以此答之)</span></p><p style="text-indent:0em" class="lg-abnormal"><div class='lg-row'>謾攜竿木混凡塵，個裡如如有幾人？攪亂乾坤非好手，縱橫宇宙本真情。虛空摑碎泥牛吼，大海掀翻木馬驚；菴主那知貧道事？南山下足北山行。</div>
</p></div>
<div class='div-other'><a id='mulu56' />
<p class='h2'>達磨贊</p><p style="text-indent:0em" class="lg-abnormal"><div class='lg-row'>達磨大士，不順人情；好肉剜窟，痛處加針。梁武啟問第一義，廓然無答太分明；自<span class='corr'>己</span>秪如不識，真個是黑臉烏心。九年面壁等個人，神光三拜始安心；隻履西歸陷魏使，迨及於今。噫！可惜當面蹉過。若是跛腳雲門，一棒打殺與狗子喫，貴圖天下太平。</div>
</p></div>
<div class='div-other'><a id='mulu57' />
<p class='h2'>自贊</p><p>這個東西也寫上絹，實沒來由，又何可<span class='corr'>羨</span>？有影無形無背面，天上人間不曾見；影似千江之月輪，形若太虛之閃電。可愛也！達些玅而知些玄；可惡也！泄萬機而通萬變。有時將自<span class='corr'>己</span>虧，有時把他人騙；顛顛倒倒不成人，千萬莫等閻王見。何以故？畢竟難栲伊是善而不善。</p>
<p>這漢無理第一不賢，埋頭喫飯縮腳打眠，又不慕道亦不參禪。有人撞著無價寶，他言不值半文錢；設有人問作麼生？驀地攔胸打一拳。不是欺地，便乃瞞天。撞著個作家挨拶，便云是教外別傳。噫！似則也似，只可作馬為牛也，不解人間長福田。</p>
<p>這老漢太懵憧，不習真、乾打鬨；弗依世上務本生涯，只好山中填坑穵孔。然是此土生身，秪奉西天梵種。一生倔強詆禪宗，到得人間君子重。徐徐惡風而播諸方，也不辜他而嗣曹洞。生平不能與諸聖齊功，到也共一箇鼻孔。楖櫪橫拈解打人，聖凡聞見眉毛痛。切莫理他，各自珍重。</p>
<p>這漢最粗，龍頭蛇尾；逢人不親，見佛不喜。尋常鼓舌搖唇，解道秪這便是。會者拄杖到頭，不會佯不<span class='corr'>采</span>去，江湖多有生嗔。其不然者，面諱騰騰，順世度時，便宜到手而<span class='corr'>已</span>。也有不唧溜漢，再三請上紙，若遇出世的頭陀，畢竟被他笑歪觜。</p>
<p>這老漢具何福？煩息人多屈曲；箇底虛空不如，豈是這般面目？為人拶著笑呵呵；等閒撥動屙漉漉。問妙答玄，三番四覆。有時道鐵壁銀山，有時云本來具足。或且敬重聖賢，又或觸忤佛祖。似這等沒定量阿師，也把他上數，何得將金粧橛木灼然？布施我者不名福田，供養我者應墮地獄。何以故？甜瓜徹帶甜，苦瓠連根苦，伶俐衲僧休笑侮。</p>
</div>
<div class='div-other'><a id='mulu58' />
<p class='h2'>圓相贊</p><p>相出無相，明帶不明，僧繇雖玅畫難成；唯斯野衲合其真，故假其形示個人。若也達磨師見，必然努目睜睛。何則？笑人、笑人！</p>
<p>這樣東西像個甚麼？類圓陀不陀，似光爍非爍；法界不能安，乾坤無處著；若非達性人，終是難捉摸。道者莫向語言中測度。</p>
</div></div>
<p class='juan'>壽昌和尚語錄卷下終</p>
<div class='div-xu'><a id='mulu59' />
<p class='h1'>題無明和尚真贊并引</p><p>久嚮和尚開法於壽昌，往來衲子傳者淆訛，要之皆望剎竿影者也。頃，予自吳越弔紫柏、雲栖二大老還歸匡山，作逸老計。適頑石禪人自壽昌來，述和尚入室機緣，予合掌讚曰：「向禪宗澹薄，今幸見和尚標格，為向上典刑，況今此道中興，後生晚進得有龜鑑，法門之幸，端有賴焉！」予愧久沉瘴海，忍苦不禁，禪道、佛法束之高閣，安敢置身人前？喜得青山白雲伴此朽骨，自謂了此餘年。所慶法門有人，恨不及一見面，聊申拙贊以述傾慕之懷。</p>
<p>久嚮無明名，未識無明面；突出大好山，千里遙相見。生涯在钁頭，說法如奔電；提張沒弦弓，慣用石鞏箭。只要射個人，應弦早奔竄；忽撞頑石頭，鏃羽一齊限。拋出鐵渾淪，見者絕思算。此是吾師老面皮，相看只許言前薦；若問當陽向上機，雲山滿目難分辯。</p>
<p style="margin-left:11em">憨山老人清書</p>
</div>
<div class='div-xu'><a id='mulu60' />
<p class='h1'>新城壽昌無明經禪師塔銘<span class='note-inline'>(有序)</span></p><p>佛祖之道，若太虛空亙古常然，非晝夜代謝之可明昧，惟得之者若獲如意寶，應用無窮；其不思議力性自具足，稟明於心不假外也。從上諸祖莫不皆然，何近代寥寥？匪曰無禪，直是無師，其果無邪？予於壽昌禪師見其人矣！</p>
<p>謹按狀。師諱「慧經」，號「無明」，撫州崇仁裴氏子。初產難，祖父誦《金剛經》遂得娩，因名「經」。師生而穎異不群，形儀蒼古，若逸鶴淩空，天性澹然無嗜好。九歲入鄉校，便問：「浩然之氣是個甚麼？」師異之。居，恒若無意於人間世者。年十七，遂棄筆硯，慨然有向道志。年二十一，偶入居士舍，見案頭《金剛經》，閱之輒終卷，忻然若獲故物，即與士言其意，士奇之。師由是斷葷酒決出世志，父母聽之。</p>
<p>時，邑之蘊空忠禪師說法於廩山，遂往依之，即其本名曰：「慧經」。執侍三載，凡聞所教不違如愚。嘗疑《金剛經》四句偈，一日見〈傳大師頌〉曰「若論四句偈，應當不離身」，師不覺灑然，因述偈有「遍界放光明」之句，以是知為夙習般若熏發也，時年二十四。</p>
<p>一日，閱《大藏一覽》至〈宗眼品〉，始知有教外別傳之旨，至於五宗差別，竊疑之。迷悶八月至若無聞見，時人以為患癡。久之有省，於是切有參究志。遂辭廩山欲隱遁，乃訪峨峰，見其林壑幽邃，即誅茆以居，誓不發明大事決不下此山，居三年人無知者。因閱《傳燈》見僧問興善：「如何是道？」善曰：「大好山。」師罔措，疑情頓發，日夜提撕至忘寢食。一日因搬石堅不可舉，極力推之豁然大悟。即述偈曰：「欲參無上菩提道，急急疏通大好山；知道始知山不好，翻身跳出祖師關。」因呈廩山，山印為法器。</p>
<p>師生而孱弱若不勝衣者，及住山日極力砥礪自堅，躬自耕作鑿石開田，不憚勞苦不事形骸。每聞空山境喧，乃曰：「老僧不<span class='corr'>采</span>無窮。」遂居不閉戶，夜獨山行，嘗大雪封路絕食數日。向未薙髮，人或勸之，師曰：「待具僧相乃爾。」至是始剃染授具。自此影不出山者，二十四年如一日也。</p>
<p>時，邑之寶方乃宋師寶禪師故剎也，請師重興，乃應命。先之廩山掃師塔而後往，有「倏然三十載，忘卻來時道」之句。時，師年五十有一矣！當萬曆戊<span class='corr'>戌</span>歲也。</p>
<p>師住寶方，日益增精進力，凡作務必以身先。雖形枯骨立不猒其勞，故不數年百堵維新開田若干，其佛殿、三門、堂廚畢備，四方衲子聞風而至者日漸集。</p>
<p>時，有僧問師：「住此山曾見何人？」師曰：「總未行腳。」僧激之曰：「豈以一隅而小天下乎？」師善其言，遂荷錫遠遊。乃過南海訪雲栖；復之中原入少林禮初祖塔，叩無言宗主問西來單傳之旨；尋往京都謁達觀禪師，深器重之，一時法門大老相與酬酢，無不推譽；項之，入五臺參瑞峰和尚。</p>
<p>峰門庭孤峻，師一見而契，乃請益曰：「某甲於古德機緣，數則有疑，乞師指示？」峰曰：「請道。」師曰：「臨濟道：『佛法無多子』，畢竟是個甚麼？」峰云：「向道無多子，又是個甚麼？」師曰：「玄沙謂靈雲：『敢保老兄未徹在，何處是他未徹處？』」峰云：「大是玄沙未徹。」師曰：「趙州云：『臺山婆子，我為汝勘破了也。』勘破在甚麼處？」峰云：「卻是婆子勘破趙州」。師更請益，峰云：「知是般事便休。」師作禮，遂相印契。峰返詰，師各以頌答，語載別錄。其〈趙州頌〉云：「暗藏春色，明露秋光；有眼莫鑑，縱智難量。到家不上長安路，一任風花雪月揚。」峰深肯之，觀師語忌十成，機貴回互，妙協洞上之旨。自是師心亦倦遊矣，乃返錫寶方，始開堂說法。時，以博山來公為第一座，師資雅合，簧鼓此道激揚宗旨，四方衲子日益至。</p>
<p>戊申，邑之壽昌乃西竺禪師所創也，久頹，眾請師居之，遂應命。舊傳有讖，適師與竺同鄉同姓，咸以師為竺再來云。師住壽昌不扳外援、不發化主，隨緣任用，數年之間所費萬計。其道場莊嚴煥然，叢林所宜纖悉畢具，二十年來千指圍繞；又別建菴院二十餘所。豈師以無作妙力而幻成者邪？</p>
<p>惟師之生也賦性真質，氣柔而志剛，心和而行峻。雖邊輻不修而容儀端肅，嚴霜煦日不怒而威，衲子一見失其故有。接人單提宗門向上事，即遠近參請，如銀山鐵壁，未嘗輕意印可一人，以真參實究為要。故海內但聞其風，並無一言的據借為口實者，其慎密如此。然自奉甚薄，至有不堪其憂者，師澹如也。每遇病僧必親調藥餌，遷化則躬負薪茶毘。凡叢林鉅細必自究心，不謀而合度，不擇淨穢必盡心力而為之；胸次浩然，耳目若無睹聞者。老當益壯，迨七旬尚混勞侶耕鑿不息，必先出後歸躬率開田，三剎歲入可供三百眾，故生平佛法未離钁頭邊也。四十餘年曾無一息以便自安，丈室翛然惟作具而<span class='corr'>已</span>。雖臨廣眾，未嘗以師道自居，至於應物方行等慈，隨機善誘各得其宜。偈頌法語川流雲湧，豈所謂般若光明，如摩尼圓照無思應者邪？苟有一念身心之相，則疲勞厭倦非一日矣！嘗謂自古傳燈諸老，雖各具無礙解脫，其不疲於萬行者，獨永明一人，然未及其麤。若師者！自非道契單傳、心融萬法，何發強精進之若此邪？</p>
<p>益王嚮師道德，深加褒美，其語別載，因歎曰：「去聖時遙，幸遺此老。」其見重若此。故郡之徵君潛谷、鄧公祠部、海若湯公，閱師問答深加歎賞，以為今日宗風再振。一時縉紳先生無不翕然歸仰，即諸方久參未決者自遠而來，一見靡不泮然冰釋也。</p>
<p>丁巳臘月七日，師自田中歸，語大眾曰：「吾自此不復砌石矣！」眾愕然。除夕上堂，曰：「今年只有此時在，試問諸人知也無？」誡語諄諄。末後云：「此是老僧最後一著分付大眾，切宜珍重！」戊午元旦三日，示微恙，遂不食，云：「老僧非病，會當行矣！」大眾環侍，忻若平昔。眾不安，以偈諭之曰：「人生有受非償，莫為老病死慌。」七日以偈示博山，次第寫寶方、壽昌遺囑，乃曰：「古人護惜常住猶如命根，老僧不惜身命為安常住。」十四日寫書辭遠近道俗，且勉以叩<span class='corr'>己</span>真參。十六日，眾請留全身，師命茶毘自作舉火偈，令侍者徹宗唱偈舉火。次辰，取水漱口洗面拭身，囑曰：「不必再浴，恐廢常住薪水也。」誡眾：「無得效俗變孝，違者非吾弟子。」乃索筆大書曰：「今日分明指示。」擲筆端坐而逝。時，萬曆戊午正月十有七日未時也。</p>
<p>茶毘火光五色，心燄如蓮花，其細瓣如竹葉，頂骨、諸牙不壞，餘者其白如玉，重如金，文五色，藏於本寺方丈，建窣堵波。當門一齒生時長偃下唇，竟不壞，留博山。</p>
<p>師生於嘉靖戊申，世壽七十有一，僧臘四十有奇。得法弟子惟元來，開法博山；其得度弟子若干人，守三山常住。有語錄二卷行於世。</p>
<p>予嚮師風，丙辰避暑匡山，有門人持師圓相真者，予展之，即知師為格外人，而恨未及見也。因為之贊，有「突出大好山，千里遙相見」之語相傳。博山見之以予為法門知師之深者，乃略述師之行狀，請予為塔上之銘。予痛念禪門寥落向未有以振起者，獅絃將絕響矣！今按師之行履，其見地穩密機辯自在，不惟法眼圓明一振頹綱，而峻節孤風誠足以起末俗，至其精進忍力又當求之古人。雖影不出山而聲光遠及，豈非尸居龍見、淵默而雷聲者邪？觀其超然生死實踐可知，因次序其實行，乃為之銘曰：</p>

<div class="lg regular"><div class='lg-row'>大道廓然，　如太虛空；　聖凡幻華，　影落其中。</div>
<div class='lg-row'>即有求者，　竟不可得；　擬議思量，　掉棒打月。</div>
<div class='lg-row'>瞿曇熱亂，　達磨忙來；　到頭落得，　一隻皮鞋。</div>
<div class='lg-row'>建塗毒鼓，　全彰正令；　如有擊者，　喪身失命。</div>
<div class='lg-row'>不用命者，　時來一擊；　三日耳聾，　晴空霹靂。</div>
<div class='lg-row'>身心俱碎，　魔佛潛蹤；　摩尼光耀，　八面虛通。</div>
<div class='lg-row'>惟我壽昌，　誤中其毒；　遍身毛孔，　三昧出沒。</div>
<div class='lg-row'>化生死窟，　作光明聚；　日用頭頭，　無處不是。</div>
<div class='lg-row'>提起钁頭，　似金剛劍；　煩惱稠林，　佛祖出現。</div>
<div class='lg-row'>四十餘年，　墾土掘地；　瓦礫荊棘，　純七寶砌。</div>
<div class='lg-row'>身心世界，　碎為微塵；　塵塵佛剎，　坐臥經行。</div>
<div class='lg-row'>佛法禪道，　拈向一邊；　有來問者，　直指目前。</div>
<div class='lg-row'>如大圓鏡，　五色齊至；　不出不入，　死生遊戲。</div>
<div class='lg-row'>自墮此中，　未嘗住世；　即今便行，　亦未曾去。</div>
<div class='lg-row'>不信但看，　草芥纖塵；　何有一物？　不是全身。</div>
<div class='lg-row'>青山塔影，　松風長舌；　說法音聲，　常無間歇。</div>
</div><p style="margin-left:8em;text-indent:-8em">明萬曆四十八年歲次庚申孟夏月朔旦匡山逸叟憨山釋德清撰</p>
</div>
<div class='div-w'><p><span class='note-inline'>(豫章信官黃端伯捐俸敬刻壽昌無明和尚語錄卷下　廣照弟子愈奇證字)</span></p>
<p><span class='note-inline'>(崇禎十年十一月徑山寂照菴識)</span></p>
</div>
</div><!-- end of div[@id='body'] -->
</body></html>