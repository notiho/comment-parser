<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu18' />
<p class='juan'>雨山和尚語錄卷第九</p><p class="byline">嗣法門人　　記</p>
<div class='div-other'><a id='mulu19' />
<p class='h1'>住如皋大覺禪院語</p><p>進院日。靈燦監院領段對廷公翔高式公三護法請上堂。問。天寧<span class='corr'>已</span>震嘉聲。大覺重開生面。人傑地靈即且置。點鐵成金事若何。師云。俊快手腳。進云。與麼則從前汗馬無人識。秪要重論蓋代功。師云。失口道著。進云。東風一夕來上苑。移得瓊花到雉城。師云。三千里外。問。黃檗得臨濟。千載下父子聯芳。大覺接興化。七百祀弟兄媲美。既登父兄堂。搆請展從上家風。師便打。僧禮拜起云。還當得麼。師云。猶嫌少在。問。孤峻處請師一接。師便打。進云。恁麼則當陽有路無私曲。正令全提絕古今也。師又打。乃云。廣大覺場。人天雲湧。山僧承乏而來。且道舉揚箇甚麼即得。若也說佛說法。乃是諸方用剩底土苴。更或論性論心。亦為禪和不食底餿飯。何則。蓋本分事上絕不容這些骨董。故而今兄弟們聞箇聞聲悟道。見色明心。便擬向落花啼鳥。霽月光風上東覷西捕。縱饒捕得。早是八尺楔。丈二釘。釘在你眼裏了也。豈不聞心是根。法是塵。兩種猶如鏡上痕。塵盡垢除光始現。心法雙忘性即真。永嘉老雖道得十成。若到我臨濟門下。正好買草鞋行腳。諸仁若善參詳。堪報不報之恩。共助無為之化。且啟後承先一句又作麼生道。揮拂子云。目擊普天飛化雨。一花開遍少林春。舉昔日法燈和尚示眾云。山僧本欲深棲岩竇。隱遯過時。只緣先師有未了公案。今日特來為伊了卻。時有僧出問。如何是未了公案。法燈云。祖禰不了。殃及兒孫。僧云。過在甚麼處。法燈云。過在我。殃及你。師云。法燈老漢三年不違父道。可謂孝矣。但殃及平人。是為一短。山僧亦本欲深棲岩竇。隱遯過時。只緣先師有未了公案。特來為伊了卻。或有僧出問。如何是未了公案。只向道。驗在目前。他若知休識咎。自然兩不相妨。豈不克全先美哉。遂顧左右云。久立眾慈。伏惟珍重。下座。</p>
<p>萬庵大師同道堅裕然二上座暨眾檀越請上堂。問。法幢久豎在<span class='corr'>邗</span>江。今日親移大覺場。重整頹綱即且止。斬新條令請師揚。師打云。即今不可謂之斬舊。進云。可謂獅子翻身正此時。師云。你試哮吼看。僧連喝兩喝。師云。逐塊不少。問。今日春風料峭。大家卓朔寒毛。明知是者邊事。因甚許多人到此茫然。師云。不得以<span class='corr'>己</span>妨人。進云。何不道取一轉。使人瞥地去。師云。你要第二杓惡水那。進云。那邊事又作麼生。師云。待你到那邊向你道。進云。若然則達磨老子秪堪與和尚提草鞋。師云。是何言與。進云。無位真人不妨更添一重光彩。師云。要且沒交涉。問。天寧堂上<span class='corr'>已</span>見全提。大覺場中更請垂範。師云。太無厭生。進云。若不登樓望。焉知滄海深。師云。徒勞神力。進云。到這裏只得兵隨印轉。將逐符行去也。師云。消得與麼。消得與麼。問。滹沱一派流出東皋時如何。師云。且道水深多少。進云。龍歸大海波濤湧。鳳到蒼梧氣象閒。師云。念得來。要且不相似。僧便喝。師便打。僧又喝。師亦打。僧連喝兩喝。師云。痴人棒打不死。乃卓拄杖云。此是從上祖佛煆煉凡聖之所。今日山僧不吝手腳。效渠箇樣子去也。乃豎起拄杖云。德山一生用不盡底特地拈來。汝諸人眼似銅鈴。不可謂之不見。復卓拄杖云。汝諸仁耳似灶門。不可謂之不聞。既見既聞。不可不謂之發真歸元。既發真歸元也。本乎天者親乎上。本乎地者親乎下。恭惟赤肉團上無位真人各各起居納祐。慶無不宜。如是則不動干戈定太平也。何必長期百二。中制九旬。方為之開廣大爐韝哉。爾現前一眾盡是煆過底精金。聊聞舉著便合知歸。如其不爾。頂上一搥莫言不道。便下座。</p>
<p>二月十九日。啟建大悲懺期。許元文張景明鄧公正宮通颺四居士請上堂。僧問。禾山鼓。雪峰毬。太煞郎當。臨濟喝。德山棒。尤嫌漏逗。未審和尚有何方便。師云。靜聽雷聲起上方。進云。一氣不言含有象。萬靈何處謝無私。師云。觀世音菩薩來也。進云。學人禮拜有分。師云。聽事不真。問。滿口道得底卻不知有。知有底又道不得。畢竟是甚麼人提唱宗乘。師豎拂子云。好生著眼。進云。纔有一絲頭。便是一絲頭。師云。莫錯會好。進云。休將三寸燭。擬比太陽輝。師云。是你自畫了也。問。圓通大啟。四眾雲臻。未審有何指示。師便喝。進云。其中端的旨。能有幾人知。師云。俊哉。此是觀音入理之門。進云。恁麼則學人依而行之去也。師云。直須珍重。乃云。廣大陀羅尼一切具足。豈待萬劫薰修。千生磨煉。然後稱圓滿無礙。諸仁要識渠相貌麼。乃以拂子打○相云。全體光明。全體殊勝。全體如優曇花。如如意寶。如景星。如慶雲。成就萬德。不藉功勳。除滅千災。豈勞神用。苟能信受奉行。觀音妙智力總在一心具足。非有假於他術。復擊拂子云。擇火拈香。身即道場。伏惟諸德。直下承當。良久云。賺殺一船人。便下座。</p>
<p>生公蓮社二大師同眾居士請上堂。僧問。棒頭有眼。正令全提。喝下無私。全機獨露。即今大覺門開。幾人心空及第。師云。一二三四五。進云。一種沒絃琴。惟師彈得妙。師云。你還出得手麼。進云。紛紛香氣爐中發。拂拂春風座上生。師云。大眾側耳。僧出。畫○相云。只者箇明如杲日。堅若金剛。因甚擲向搕[打-丁+(天/韭)]堆頭。一總無人顧著。師云。大覺門下。進云。大方之家。宛爾不同。師云。你又作奇特會那。進云。某甲共缽盂喫飯。怎敢說客話。師云。未許領略一半。進云。刮垢磨光。須憑和尚。師打云。叫休不肯休。只待雨淋頭。問。古人道。歇下腰包。便問箇事。且道如何是箇事。師舉拂子云。拋出大家看。進云。麈尾頭邊飛化雨。大千無處不沾恩。師云。陳爛葛藤。不勞拈出。進云。忽有掀倒禪床。喝散大眾底到來。和尚又作麼生。師云。你不是這副手腳。進云。某甲今日罪過。師打云。也少不得這一頓。問。五更殘月落。天曉白雲飛。分明目前事。不是目前機。請問如何是目前機。師云。春日晴。黃鸝鳴。進云。恁麼則豁開曠劫塵迷夢。頓省千生未了疑。師云。不意你見到這裏。進云。機關不是韓光作。莫把胸襟當等閒。師云。謾誇好手。問。世尊說法四十九年。未曾說著一字。今日和尚說箇甚麼。師云。諦聽。諦聽。進云。箇中端的意。能有幾人知。師云。且道說著一字。不曾說著一字。進云。鴛鴦繡出從師看。不把金針度與人。進語稍遲。師云。<span class='corr'>已</span>遲八刻。乃云。一葉扁舟泛渺茫。呈橈舞棹別宮商。山僧打從<span class='corr'>邗</span>水來。不待薄暮望東皋。早見蓮社庵頭香雲靉靆。生公池上花雨紛霏。中有大士各各折驕慢幢。披忍辱鎧。齊來大覺院裏助轉雙輪。山僧深感法誼。特特伐鼓考鐘。借古聖鼻孔為今賢出氣。夫結蓮社修心者遠公也。對頑石說法者生公也。二公當年闡教。各各以惟心惟性為宗。大覺要問諸仁。且道心作麼生闡。性作麼生示。若形文彩。即屬染污。況以理致名相取巧安排。我知去此道太遠也。不見碧眼胡僧泛鯨濤。涉重溟。一踏斯土。便云直指人心。見性成佛。遂將此八箇字為度人張本。直逼得斷臂老子于覓心了不可得處。方始迷逢達磨上智哉。後來演公為天下宗師。直以說心說性為惡口。看他祖祖孫孫何曾有絲毫實法與人。二公若在聞之。必然大笑曰。長老<span class='corr'>已</span>籍沒我家私了也。更來討從上契<span class='corr'>券</span>。遂揮拂子顧左右云。相逢<span class='corr'>已</span>有知音知。何必清風動寰宇。便下座。</p>
<p>菖蒲庵恒濟上座領眾道友請上堂。僧問。簷前雨滴。分明歷歷。打破乾坤。當下心息。未審古人悟箇甚麼。師云。春雨一滴滑如油。進云。恁麼則無邊剎海自他不隔於毫端。十世古今始終不離于當念。師云。且道三草二木發生也未。進云。大眾證明。師云。且過一邊。問。天地同根。萬物一體。因甚麼驢頭不對馬嘴。師云。是你杜撰見解。進云。統三界以為家。作四生之依怙。忽然三界焚燒。向甚麼處安身立命。師云。向上座頂門上安身立命。進云。擊碎驪龍明月珠。敲出鳳凰五色髓。師云。未在。問。大事未明。如喪考妣。大事<span class='corr'>已</span>明。亦如喪考妣。未審和尚如何指示。師云。吾嘗於此切。進云。龍袖拂開全體現。象王行處絕狐蹤。師云。莫是上座見處麼。僧便喝。師云。好喝。再喝看。僧無語。師云。只有先鋒。且無殿後。乃云。一口吞盡三世諸佛底雖飽無力。一氣轉出一大藏教底堪作甚麼。要得機機挾妙。語語通途。苟非捏聚今世威音作一道而行。那能合眾德為一德。合眾心為一心。所以此事如布長蛇陣相似。擊首尾應。擊尾首應。方於唱教門中有些些光彩。其或句滯則嶽立摩空。源迷則雲橫遍野。斯蓋學處不玄。閨閣中物捨不得。終成滲漏。諸仁盡是遶四天下行腳者。各各具有一雙烏律律底眼睛。且道破羅籠。碎窠臼。畢竟是甚麼人方有如是作略。良久云。不逢錯節盤根處。怎見補天煉石心。便下座。</p>
<p>傳宗禪人領掘港慈悅尼禪士請上堂。一笑契拈花之機。迦葉開眼著賊。三拳償喫棒之旨。臨濟平地喫交。大丈夫秉慧劍。般若鋒兮金剛焰。廣陵管內敢有一人向前吐一吐氣。不得為宗門手腳。誰云大唐國裏無禪師哉。今日寡固不可以敵眾。弱固不可以敵強。不妨按下雲頭。與諸仁平實相見。驀拈拄杖卓一下云。即此便是解脫場。是真實相。與凡聖為依。作眾法之本。善平等機者不消到末山見主人半面。定知非男女相。不然。枯木巖前差路多。莫謂山僧不曾道破好。便下座。</p>
<p>生公蓮社二大士復領眾信請上堂。問。聞得和尚上堂。打點問頭不及。來到曲彔床前。一句總不記得。請和尚荅話。師云。大好一問。僧便拂袖歸眾。師云。因甚進語不來。進云。何不領話。師打云。猶虧一半。問。三日前。三日後。臨濟眼裏有筋。<span class='corr'>已</span>過關。未過關。黃龍舌頭無骨。於見不及處請師一接。師便打。進云。固知棒下全提旨。怎柰臨機不讓師。師云。且喜今日打著一箇。進云。若然則掀倒禪床去也。師云。你試下手看。進云。且放過一著。師又打。僧出。呈坐具云。惟此一事實。餘二則非真。非真即不問。如何是此一事。師豎拂子云。我恁麼早是二事也。進云。千年桃核裏。原是舊時仁。師云。十萬八千未是遠。進云。出頭天外看。誰是我般人。師云。鼓粥飯氣。進云。自有傍觀者。師便打。問。德山棒。臨濟喝。去此二途。請師別道。師云。沒者閒家具。進云。情知老漢慣用此機。師云。今日被侍者勘破。僧禮拜云。某甲罪過。師便打。問。大覺堂開重施展。曲唱無私不二機。如何是不二機。師豎拂子云。且道是一是二。進云。莫瞞昧人好。師連棒打出。乃舉昔日臨濟會下。有同參二上座相問云。離卻中下二機。請兄道一句子。一云擬問則失。一云與麼則禮拜老兄去也。一云者賊。臨濟聞之。陞座云。要會臨濟賓主句。問取堂中二禪客。師云。看這兩箇偷心不除底漢。恁麼相見。指望要光揚先德。啟迪後昆。大似螢火爇須彌山。終不能得。夫沙門者具三千威儀。八萬細行。苟進退不以其禮。烏足以登大雅之堂。看他二人始則以欺。終則以詐。一味詭道交兵。為臨濟者不能輔之。以正反文之。以美名曰會賓主句。老漢肘臂終不外曲也。爭如大覺二同學今日相見。彼既無問。此亦無荅。雖無問無荅。而目擊道存矣。如是豈不超出臨濟當時一頭地哉。伶俐禪和若能辨得。許伊與他同參。且道參甚麼人。遂大喝一喝。下座。</p>
<p>一木禪人領泰山海月中禪廣福地藏五寺耆宿請上堂。參玄上士若以一知一解而為極則。天下宗師未必盡是尸位素餐者。據說佛具正遍。知善逝。世間解一等是箇知解。且道與諸上座是同是別。若道是同。佛具三十二相。八十種好。諸人曾具幾種相好來。若道是別。佛云一切眾生具有如來智慧德相。金口所宣。不可盡成虛誕。有通得此難者。山僧捏須彌盧作枚餬餅。普請諸山碩德共作一筵。為汝助喜。任是深沙神努眼。舜若多攢眉。只賞他箇熱不睬。更有甚登泰山小天下者。而不雲山海月都拋卻。所以古人云。若少一法。不名滿足菩提。且作麼生道得一句。中大覺之禪。廣檀那之福去。驀豎拂子云。地藏菩薩來也。若不得他明珠一晃。你者一隊瞌睡漢春夢幾時醒。便下座。</p>
<p>晚參。師落堂云。有疑出問。良久無人出。復云。禪和怕底出問。令我一場氣悶。若教據令而行。一人好與一頓。遂以竹篦旋風打散。</p>
<p>石港場西賓上座同元良章居士請上堂。僧問。新蛙聲似鼓。幽鳥語如簧。祗如不落五音。一曲請師唱出。師便喝。進云。一句曲含千古韻。萬重雲散月來初。師云。幾箇是知音。進云。北斗藏身雖有語。出群消息許誰聞。師云。上座不妨試通看。僧便喝。師云。落在山僧圈繢裏。乃云。塵劫來段不思議事。昭昭然只在目前。應眼時似千日舒光。應耳時如千雷震響。大丈夫兒本分手腳。若解與麼。踢翻大海。拳倒須彌。也不為分外。不解與麼。未免俯首低眉。受他繩床上老榾檛底處分。座中有箇不孤行腳。眼底鼓起精神。向桃花浪裏一躍而去。傍觀者自然喝采。尚肯曝腮龍門。即今還有如是人麼。若有。山僧不妨以風雷相助。遂大喝一喝。下座。</p>
<p>西方靈和尚率監院默惺默隱暨洪樸庵護法請上堂。問。葉落歸根。千樹桃花呈舊面。兄呼弟應。剎竿倒卻又重扶。應時及節。請師一句。師云。不可謂伊不曾見先師來。進云。三春果滿菩提樹。一夜花開世界香。師云。伯氏吹壎。仲氏吹箎。又作麼生。進云。大眾側耳。師云。且道是五音。是六律。僧便喝。師云。太煞唐突。舉昔日阿難問迦葉曰。師兄。世尊傳金襴袈裟外。別傳箇甚麼。迦葉召阿難。阿難應諾。迦葉云。倒卻門前剎竿著。乃云。本固者枝必茂。源深者流必長。看他從佛口生。從法化生底尚不能壎箎合奏。琴瑟均調。其於雁行伯仲之間生疏極矣。只緣起初一腳不曾到底。為閨閣中軟煖絆著。若不得迦葉師兄頂門眼正。肘後符靈。那能褫嫁時衣於當下。古稱此事如貓能軟血。虎善起屍。不其然耶。靈章法弟深諳此意。茲者念疇昔之好。特特一葦東來。請陞此座。然既是家裏人。大覺不合以客氣相待。諸人要知金襴外別傳箇一件事麼。早被西方和尚一肩擔荷了也。且道門前剎竿還是扶起好。放倒好。要別端倪。不妨就明眼人前決擇。便下座。</p>
<p>說沙彌戒日。范簡夫公和二護法請上堂。問。戒堅心月圓。此是初學分上事。秪如出格衲僧。合作麼生行履。師云。撲破缽盂來相見。問。古人云。五戒不持。人天路絕。忽有箇遇佛殺佛。遇祖殺祖底和尚。作麼生相待。師云。只恐你下不得這副手。進云。人天眾前且放過一著。師打云。我者裏放不過。乃云。積行菩薩。要得理事俱圓。福慧兼備。若不踏著自<span class='corr'>己</span>本有田地。那能披忍辱鎧。坐法空座。以不懈怠心而為四眾說法。諸人要識本有田地麼。拈拄杖卓一下云。恒沙諸佛。天下祖師莫不皆向這裏轉大法輪。彈指則珠迴玉轉。聲咳則電掣雷轟。那待手摩日月。背負乾坤。而後稱功德法財。方乃成就。所以南岳讓祖云。一切萬法。皆從心生。心無所生。法無能住。若達心地。所作無礙。茲值大覺說戒之日。且作麼生說箇無礙底道理。記得契經云。清<span class='corr'>淨</span>持<span class='corr'>淨</span>戒。猶如護明珠。會此許你入佛無礙。又祖師云。缽盂裏撒尿。淨瓶裏吐唾。會此許你入魔無礙。了得此二種無礙。是則名為真入佛位之子。山僧恁麼舉揚。你現前兩行兄弟還肯不肯。良久云。我孤你猶可。你負我太煞。便下座。</p>
<p>拼茶場楊森之爾常仝母施太君請上堂。問。雲起雷興。文殊普賢境界。天開日朗。釋迦彌勒家風。雲起雷興即不問。天開日朗事如何。師云。大家瞻仰有分。進云。恁麼是法住法位。世間相常住去也。師云。因甚三門走入佛殿裏。僧便喝。師云。好好問你。惡發作麼。進云。或遇雷興雲起又作麼生。師便喝。進云。作家宗師。天然有在。師云。未是好心。問。棒下無情。慣把死蛇活美。喝中有眼。常將獰虎生擒。未審是神通。是法爾。師云。山僧不打這鼓笛。進云。手執夜明符。幾箇知天曉。師云。瞞得大眾眼麼。進云。千峰勢到嶽邊止。萬派聲歸海上消。師云。與今日事沒交涉。乃云。赤肉團上日炤天臨。畢竟聖從何來。靈從何起。參玄上士便與麼休去歇去。長連床上一任高枕無憂。可笑臨濟箇漢道箇無位真人。已是撒沙向人眼裏了也。懵懂底不辨端倪。猶向面門上尋他出入底蹤跡。何異鳳縈金網。龜負靈圖。然不是箇親從龍華見過彌勒來底。那能別淆訛。識休咎於大覺場中。所以道佛是無依人。法是無依理。若識無依是諸聖之母。便恁麼休去。將謂山僧無合煞。不妨於祖翁原本契書上打上箇花押。汝諸人莫謂普通年遠事。不從蔥嶺帶將來好。便下座。<span class='note-inline'>(士曾預天寧龍華會來)</span>。</p>
<p>宮通颺劉爾玉二居士等請上堂。問。登山入水。猶是途路邊事。且道堂奧中一句。分付阿誰。師云。近前來向汝道。進云。與麼則寒松一色千年別。野老拈花萬國春。師云。莫將境話來對。進云。某甲怎敢把境話來。師云。瞞大眾眼得麼。僧無語。師云。草賊大敗。問。雨過山山平點翠。風來樹樹盡生春。且道無陰陽地發生箇甚麼。師云。金鋤不動土。靈苗當處生。進云。可謂一雨普潤。萬物咸新。師云。你不妨會得好。問。春雨一滴滑如油。曹溪路上還許穿草鞋行腳也無。師云。昨日有人躂倒了也。僧進語稍遲。師打云。又是第二箇。乃云。春風如刀。春雨如膏。眼見三草二木十分榮茂。且道拄杖子抽得枝條多少。明眼漢能依實供通得來。任是三身四智。五眼六通。不待從曹溪印子上打來。一一知他落處。更說甚日月傍照三天下。正炤四天下。直饒你炤遍三千大千世界。不遺毫髮。忽遇箇有力作者。一拳拳倒無量無數須彌山。一踢踢翻無量無數香水海。看你又炤箇甚麼。驀拈拄杖畫一畫云。住。住。豈不聞古人云。峻機不假鋒鋩。大用全貴平實。你擬將有限身心向無限中用。大似無邊身菩薩以竹杖量世尊頂。縱經塵劫亦不能盡。眾中設有超宗異目者。山僧燒旃檀香供養你。有齊眉共躅者。燒沉水香供養你。有影響音聞不入眾數者。不待掌缽盂去。香積世界自有現在檀越炊香飯供養你。或有箇多事禪和出來道。大小天寧。皂白不分。只向他道。是你根莖有異。又怎怪得山僧。下座。</p>
<p>石港場青谷侍者領母文喜尼上座暨張檀越請上堂。問。古人一千七百則陳爛葛藤拈向一邊。覿面真機。請師速道。師云。天晴日頭出。僧便喝。師云。要且沒交涉。乃云。毘盧頂上有條通天大路。諸人能高踏而行。一任長揖釋迦。不拜彌勒也。不為分外可笑。黃面老子談經三百餘會。度無量無數茄子瓠子。究竟無濟實事。又怎怪我不嘆宗風衰下。人根惟卑劣是趨。據實而論。古人聞佛聞法。似生冤家。今人聞佛聞法。如親父母。如親父母底纏綿寶惜。似生冤家底解脫金塵。要得脫然無累。不如大家一齊休去好。且道繼祖傳燈又藉甚麼人。良久云。且喜今年蚕麥熟。羅睺羅兒與一文。便下座。</p>
<p>潤生上座莊嚴先師瑞峰老宿請上堂。曹溪受黃梅缽袋。雪屈無由。臨濟燒黃檗禪板。報恩有分。生事之以禮。昔日<span class='corr'>已</span>聞命矣。死葬之以禮。今朝寧無述焉。乃喝一喝云。生也不道。死也不道。道吾昔日與麼性命<span class='corr'>已</span>落人手裏。可惜漸源尚爾沉吟。直待荒草深村。驀地知歸。方始肩鍬覓先師靈骨。呵呵。何異喪車後懸藥袋也。今日潤生上座盡追遠之誠。深念乃師瑞峰老宿平生以真實心行真實行。特請陞此座。冀為顯揚。聞得宿生前虔事觀音。無數清<span class='corr'>淨</span>寶目藉他成就。無數母陀羅臂藉他莊嚴。如是則能救世苦底妙智力皆伊一身具足。而今捨識之後。形山雖壞。願海猶深。且道老宿即今一靈何在。良久云。分付知事。靈床前更上一分飯著。便下座。</p>
<p>說比丘戒日。位焉法姪孫領於光沈檀越請上堂。問。戒珠一晃陰霾盡。萬里青天杲日紅。為復是神通妙用。是法爾如然。師云。高沙彌証明。進云。謝師拈出無私句。千古為人作指南。師云。照顧黑漆缽盂著。進云。或遇風馳雲捲底又作麼生。師云。驅烏也未許你在。進云。大眾記取這一轉。師云。鈍置殺人。問。佛性戒珠心地印。霧露雲霞體上衣。霧露雲霞即且止。如何是心地印。師云。雨過苔痕綠。進云。與麼則森羅及萬象。總在鏡中圓。師云。風翻麥浪青。進云。謝師荅話。師云。七棒對十三。乃云。法是無為法。理是無為理。取巧安排者。實為沉屈。即今還有嫌佛不作底漢子麼。分付維那上板頭安排著。若是圓成三聚底。且居門外。舉檢七非底。未許登堂。何以故。不見先聖云。我從空王佛所發心以來。覓罪性如芥子許了不可得。又何須好肉剜瘡。所以高沙彌聞說受戒。便掩耳而去。衲子俊哉。老胡有望也。然則和尚阿闍黎。壇場三羯磨皆不足重耶。驀喝一喝云。若向這裏透過。說高踏毘盧頂。不稟釋迦文也由你。說大象不遊兔徑。大智不拘小節亦由你。其或語留觀聽。機昧始終。有病不服藥者是痴人。速煩作範闍黎與我一時生按過。</p>
<p>馮起元丘華生二居士同請上堂。釋迦說善法以化眾生。一大藏教都成剩語。祖師說惡法以煆菩薩。千七百則盡是閒談。遂以拂子畫一畫云。恁麼也不得。不恁麼也不得。恁麼不恁麼總不得。直下坐斷。千差不立。萬有無端。撒沙向人眼裏。殺人可恕。情理難容。故祖師云。功德天。黑暗女。有智主人二俱不受。方顯大丈夫兒些子天然氣概。便恁麼去。曹溪路上不著俗談。梁皇殿前豈存聖諦。且畢竟如何是他本來面目。良久云。缽盂口向天。袈裟角覆地。分付諸禪流。但請恁麼會。便下座。</p>
<p>盧園先音上座領金剛會孫茂生章振世陸嵩一眾居士請上堂。舉趙州和尚問新到僧。曾到此間麼。僧云。曾到。州云。喫茶去。又問僧。曾到此間麼。僧云。不曾到。州云。喫茶去。後院主問云。為甚麼曾到也教喫茶去。不曾到也教喫茶去。州召院主。主應諾。州云。你也喫茶去。師云。百二十歲底老趙州。當門秪有一箇齒。等閒施一機孤危不立。道一句平實猶存。任他臨濟德山痛棒熱喝。難與並駕爭驅。但禮從先進。苟非處置得宜。何以模範後學。看他汎愛不遺。一味以常住物當人情。知他是好心不是好心。後來應庵華祖云。趙州喫茶。我也怕他。不是債主。定是冤家。阿㖿㖿。若總與麼。善法堂前。寶王座上。觸目盡為畏途。今日山僧要移風易俗。凡有來者。不問他到與不到。驀拈拄杖云。只將這分供養。各與一頓。如是。不惟慧珠奮彩。棒下成龍。即病狂失心者亦得安樂度日。諸仁能諦信不疑。始知我臨濟之道出常情。復卓拄杖三下。便下座。<span class='note-inline'>(內有一居士祈懺病)</span>。</p>
<p>佛誕日。解制退院。上堂。問。全收全放。衲僧正令高提。半合半開。佛祖家風大振。途中保任。伏聽慈音。師云。緊峭草鞋。進云。可謂風從虎起。雲逐龍生。師云。甚深意氣。進云。腳跟下如何得不涉泥水。師云。猶費踟躕在。進云。若然。則緊峭草鞋添意氣。不教赤腳上揚州。師云。珍重闍黎。乃云。九十日以前結卻布袋口。任是天上下獨尊底也知無出頭分事。不獲已。只得放一線道。爾既草鞋似虎。我亦拄杖如龍。住則共汝住。行則共汝行。一任喚這裏作化城亦可。喚作寶所亦可。如是豈不塵塵剎剎皆為一大安樂覺場。到這裏更說甚今日降生底周行七步。踏翻方外乾坤。目顧四方。覷破寰中日月。正眼觀來。也只當小兒子戲。若是屋裏人。更不消打如許之遶。何以故。咫尺家山罷問程。下座。</p>
<p>說戒日。默省上座領洪樸庵護法請上堂。問。古德云。護生須是殺。殺盡始安居。而今鑄钁銷鋒。還作得金剛寶劍否。師云。做出便見。進云。某甲今日小出大遇。師云。遇底事作麼生。僧作退身勢。師云。要且未契山僧意在。僧顧眾云。少頃食堂中和尚前另下一分。師打云。說甚少停。即今便與。問。古人放下屠刀。立地成佛。且道承甚麼人恩力。師云。自家肚皮自家畫。進云。若然。則天上有星皆拱北。人間無水不朝東。師云。遠之遠矣。乃云。教中道。一切眾生身中具有三大。謂體大。相大。用大。夫大者對小而言。一有小大。便落數量。殊非如來大士創教之意也。須知大覺這裏則不然。任你體大。相大。用大。驀拈拄杖云。要且總不出這箇大。諸仁能體得。相得。用得。從此長養人天。亭毒佛祖。尚不為難事。更有甚大沙彌。大比丘。大菩薩而不從這裏流出。所以道。化育之本。物我同源。冀諸大德。各各發四無量心。廣大其用。將來續慧命。繼源流。吾將斫額望之。秪如今朝大檀越入山辦供。且道彼大何如此大。良久云。洎合錯下注腳。下座。</p>
<p>師到安豐場。普濟自牧闍黎同本場眾護法。諸山眾耆宿請於本庵上堂。問。提大覺之旨。開普濟之門。緇素雲臻。請垂法要。師云。佛日正中天。進云。可謂轉凡成聖。不隔毫端。師云。法輪常匝地。進云。格外機籌畢竟以何為驗。師云。這裏是普濟群生之所。進云。如是則於今且假乘風棹。咫尺家山不問津。師云。猶涉程途在。僧拜起一喝。師云。終欠一籌。乃拈拄杖卓一下云。此是從上諸聖普濟群生之所。不須寶筏濟河。箇箇<span class='corr'>已</span>登覺岸。何藉浮囊渡海。人人早到家山。家山既到。回頭風月常新。覺岸先登。舉眼雲林仍舊。山僧看罷東皋春色。來遊海甸精藍。蒙現前諸上善人廣敷此座。特地殷勤。請說法要。因思先德隨時隨地而作佛事。有以香飯作佛事者。有以音聲作佛事者。或以出入息內。承事無量諸佛而作佛事者。這裏既不隨他起倒。只有一條山形拄杖。復拈拄杖云。拈起也天迴地轉。放下也嶽立河清。不拈不放。要令現前若聖若凡。若僧若俗。若天仙。若人畜。以及飛潛動植等各悉得受用。得受用<span class='corr'>已</span>。與從上諸聖同一眼見。同一耳聞。同一心知。同一意解。同一手捉。同一足奔。既一切皆同。則從上諸聖即是諸人。更有何優劣彼此哉。今日山僧兩手持來。且道誰是承當者。良久。無人出。復云。我不敢輕汝。汝等皆當作佛。下座。</p>
</div>
<p class='juan'>雨山和尚語錄卷第九<span class='note-inline'>(終)</span></p>
</div><!-- end of div[@id='body'] -->
</body></html>