<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu22' />
<p class='juan'>雨山和尚語錄卷第十一</p><p class="byline">嗣法門人　　記</p>
<div class='div-other'><a id='mulu23' />
<p class='h1'>住昭易極樂禪院語</p><p>進院日。監院元吉同徐戎兩山主請上堂。問。如何是極樂境。師云。人天雲擁。進云。如何是極樂人。師云。宇宙眉橫。進云。只得瞻之仰之。師云。且放過一著。僧便喝。師便打。問。慈旆<span class='corr'>已</span>出天寧。法幢方豎極樂。且道還有去來相也無。師豎拂子云。向這裏定當。進云。即今寶座高登。金湯畢至。一眾佇聽雷音。師云。有耳者聞。進云。恁麼則現在釋迦尊。補處待彌勒也。師云。我鈍置你猶可。你鈍置我太煞。問。託足天寧。現身極樂。兩不相違。一音演說。即今大眾雲臻。請和尚說。師云。春風解凍百花抽。進云。一音演說蒙師指。隨類得解是何人。師云。瞞得阿誰。進云。有心用處還成錯。無意求時卻宛然。師云。恐不相當。進云。毘婆尸佛早留心。直至如今不得妙。師連打云。也怪我不得。乃云。夫極樂境界不待撥塵而見。只此庵臨野水。座近高城。煙波浩渺。明明不落今時。廛市諠譁。的的還存太古。一見不再見。直下迥脫塵根。一聞不再聞。就中了無途轍。故盤山和尚有云。可中學道。似地擎山。不知山之孤峻。如石含玉。那識玉之無瑕。若能如是。名真出家。豈待千生煉行。百劫薰修。證無量聖身。方謂之神通游戲。<span class='corr'>淨</span>佛國土。諸兄弟。若以法眼觀則無俗不真。若以世眼觀則無真不俗。茲者山僧赴此方檀護耆舊之招。特借此作箇小歇場。與諸公相見。且道相見底事作麼生。遂豎拂子云。覿面若無青白眼。還如[感*鳥][感*鳥]守空池。</p>
<p>結制日。友鳳徐山主請上堂。問。選佛場開。象龍蹴踏。妙密鉗鎚。請師施設。師打云。驗在目前。進云。可謂一棒迥超千聖旨。法筵緇素盡知音。師云。還覺頂門痛麼。進云。若不上來。焉知端的。師云。今日打著一箇也。進云。若然。大家出隻手。扶起破砂盆。師云。直須珍重。問。九旬聖制今日結。其中有不受結底。和尚又作麼生。師云。那怕甕中走卻鱉。進云。片雲橫海嶽。來去任縱橫。師云。莫打陳爛葛藤。進云。列祖門庭從此建。誰人不仰上頭關。師云。即今列祖在什麼處。僧便喝。師云。鼓粥飯氣。問。未白椎<span class='corr'>已</span>前。學人未措一詞。請師荅話。師云。患聾作麼。進云。即今學人現問。請師再荅。師云。猶要第二杓惡水。進云。學人不恁麼問。請師亦不恁麼荅。師打云。杜撰禪和。如麻似粟。乃云。<span class='corr'>邗</span>上冬方解。昭陽春又結。累他行腳流。碌碌無休歇。彼此互相參。畢竟誰了徹。有般杜禪和。嘵嘵恣饒舌。盡道靈山話月。曹溪指月。本地一段風光天然。不假言說。山僧大笑。斯人何似認龜作鱉。佛法與麼流通。正眼定遭驢滅。那知從上來事。諸聖不許漏泄。苟非打破牢關。觀世音菩薩將錢買胡餅。放下手來。焉知卻是塊生鐵。良久云。參。</p>
<p>龍珠監院心水師暨慶菴上座領眾信請上堂。問。祖意教意即不問。堂奧中事是如何。師云。待你入得堂奧即向你道。進云。即今<span class='corr'>已</span>入。和尚又作麼生。師云。話墮也不知。進云。甚麼處是學人話墮。師便打。問。臨濟宗乘即不問。極樂家風事若何。師云。水鳥樹林。悉演真乘。進云。此猶是門庭施設。師云。幾多人錯會。僧便喝。師云。還當得家風事麼。僧擬議。師便打。問。目前一機。請師速道。師云。罕遇知音。進云。過山尋蟻跡。能有幾人知。師云。你是第一箇。僧便喝。師云。落在山僧圈繢裏。乃云。春山疊亂青。春水漾虛碧。手攬不及。眼見則親。曼殊老子界外橫身。觀音大士寰中匿跡。說箇聞聲悟道。見色明心。其柰句滯則嶽立摩空。源迷則雲橫遍埜。卓拄杖云。南泉大師來也。說道三世諸佛不知有。黧奴白牯卻知有。諸仁若辨端倪。天下衲僧始得無過。拽拄杖下座。</p>
<p>師在昭易極樂禪院。受虞山趙讓卿山主暨闔邑檀護耆舊請住三峰清涼禪院。上堂。問。三峰祖席。繼美惟師。即今以何法示人。師云。人從蘇州來。不得常州信。進云。舒光遠映三峰秀。法雨溥沾大地春。師云。且道虞山還肯點首麼。進云。大眾證明。學人禮拜。師云。毫釐有差。天地懸隔。問。昭易纔駐錫。琴水又征車。為是神通。是法爾。師云。待到三峰向你道。進云。恁麼則杖頭一滴水。到處盡成霖。師云。卻被你道著。僧禮拜云。大眾記取這佳話。師云。莫浪流傳。乃云。山前一片田地。祖翁分付來多少時也。腳下兒孫賣來買去。縱未動著絲毫。然要合原本契書。必須有箇驗處。諸人要識驗處麼。卓拄杖一下云。此是我三峰老祖向折竹聲邊悟得的。既悟矣。猶慮學者滯在一悟。不明從上綱宗。故不惜茹荼戮力。力起臨濟七百餘年<span class='corr'>已</span>墜之緒。復見於今日。昔人謂挽世之功。不在禹下。豈虛語哉。極樂固是腳下孫子。但才慚譾劣。德愧荒涼。乃辱高賢。召以典席。當此時也。祖山是重。身命為輕。況當惡紫奪朱之日。鄭聲亂雅之時。若不與原本契書上打箇花押。則何以仰慰吾祖力挽綱宗之苦心。復卓拄杖一下云。即今花押<span class='corr'>已</span>打。且向去的事又作麼生。良久云。暫辭<span class='corr'>邗</span>水波中月。旋臥虞山頂上雲。便下座。</p>
<p>啟大悲期。同學月大師率眾信請上堂。大悲菩薩有千手。大丈夫兒誰不有。遂喝云。住。住。說到不如行到。眼親莫若手親。繩床角果然過得<span class='corr'>淨</span>瓶來。籌室中不妨付與鈯斧去。如是則咳<span class='corr'>嗽</span>吐氣乃無漏真智。掄拳鼓掌為無礙淨光。何必三十二應。十四無畏。方謂之救苦尋聲之妙智力哉。驀以拂子擊香几云。今日圓通門大啟。諸人苟能向聲塵裏。捉敗普門。善法堂前許你標名第一。如或不爾。撞著道伴交肩過。則錯過伊不少。</p>
<p>純智禪德同顧元卿征天如二居士請上堂。契經云。知一切法。即心自性。成就慧身。不由他悟。乃呵呵大笑曰。這老漢合取口作恁麼語話。縱饒你成就慧身如杲日麗天。正眼觀來猶是階下漢。而況夾山所云。九烏射盡。一翳猶存。一箭墮地。天下黑暗之語。欲窺其門限又安可得。驀以拂子畫一下云。畫斷古人多年葛藤。拱極臺不覺[跳-兆+孛]跳上天。揚聲高叫曰。大人具大見。大智得大用。山僧遂按下雲頭。與之授記。且道授記箇甚麼。復揮拂子云。君王自神武。駕馭總英雄。祈晴日。濟之上座率徒允證暨眾信請上堂。問。智悲雙運的人未審還有憎愛也無。師云。能愛人。能憎人。僧拂坐具云。恁麼則掀倒禪床去也。師云。莫孟浪好。僧便喝。師打云。<span class='corr'>已</span>在言前。進云。這老漢猶作主在。師又打。問。聲鐘伐鼓。四眾雲臨。曲彔高登。合談何事。師云。雲有出山勢。進云。一句當天。十方坐斷。未審拱極臺得何三昧。巍巍不動。師云。水無投澗聲。進云。就中忽有箇迥脫根塵。了無途轍的漢出來道箇不審。和尚又作麼生。師云。莫便是上座麼。進云。古殿豁開清晝永。昭易門外幾重春。師云。念言語漢。乃云。春寒料峭。怨煞天公。全日酸風颯颯。昨宵苦雨濛濛。夾岸桃花紅未吐。長堤芳草綠先豐。左顧右盼。人人頂門上七穿八穴。仰觀俯察。箇箇腳跟下百匝千重。參玄士。太朦朧。不向目前明實際。卻於象外覓虛空。那知諸佛心宗不存語默。祖師大意寧在西東。且道在什麼處。遂揮拂子云。一掃煙雲俱淨盡。試看紅日正當空。四義禪人領邵明吾徐霖生張羅萬三居士請上堂。問。若論第一義諦。早<span class='corr'>已</span>一椎粉碎。敢請全提格外。以副請法之誠。師云。眼裏從來不著砂。進云。此猶是尋常秪對。師云。想上座會這話不得。進云。某甲今日無端遭一杓水潑。師拈拄杖云。莫怪麤疏。進云。請和尚合取口。師打云。討棒喫作麼。問。經云。惟此一事實。餘二即非真。如何是此事。師云。南地竹兮北地木。進云。滿目是英靈。幾人逞好手。師云。你試露爪牙看。僧便喝。師打云。原來是箇叫街漢。舉古德云。識得一。萬事畢。驀以拂子畫一畫云。這箇是一。諸仁作麼生識。若向這裏道得箇脫體句。不惟去離泥水。亦且活人眼目。如或機不離位。未免墮在毒海。不去威音那畔。認湛湛無依底為本有家鄉。則來今世門頭。目靈靈不昧底為本來面目。那知無依無欲始是能仁。且畢竟作麼生的的道得箇脫體句。俾先宗無忝。後學有依。遂喝一喝云。釋迦老子是什麼爛冬瓜。</p>
<p>淨然尼上座領眾道侶請上堂。淨然尼上座問。咨和尚。萬法歸一。一歸何處。師云。腳頭腳底。尼禮拜。師云。何不進語。尼云。如是。如是。師云。且緩緩。舉乾峰和尚示眾云。千波競湧乃文殊境界。一亙晴空為普賢床榻。這老漢鼓盡唇皮。只成箇念話社家。須知極樂這裏千波競湧只在目前。一亙晴空不離當下。且道文殊普賢畢竟在什麼處。遂揮拂子云。莫對曾參問曾晢。從來孝子諱爺名。</p>
<p>悅賢<span class='corr'>維</span>那同了然大德領秦郵眾信請上堂。問。和尚終日陞堂。所說法要未審是毒藥。是醍醐。師云。將謂我孤負汝。進云。一句當天。八萬門永絕生死。進語稍遲。師云。牙根猶帶生澀在。問。昭易駐錫春將半。為人一句是如何。師云。天無私蓋。地無私載。進云。一雨普潤去也。師便打。問。場開選佛則不問。極樂家風事若何。師云。梵音嘹喨沖霄漢。進云。秪如不行德山號令。不展臨濟旌旗。出格人來。如何相見。師云。我今日退身有分。進云。大眾記取這一轉。師云。且道山僧肯你。不肯你。僧無語。師便打。乃云。果是箇一口吞盡三世諸佛底。不用逞舌劍唇鋒。自然奠安禪鼎。光耀祖燈。況諸仁盡是宗門宿將。七事五位則不問你。且道空劫<span class='corr'>已</span>前是誰作主。有向這裏通得箇姓字來。許你當下超出陰界。若也纔涉吻唇。平地上盡是礙膺之物。那能擺手出長安。直饒三生作國王底道箇寂子速道。<span class='corr'>已</span>是喪車後懸藥袋了也。且道交鋒祖域中。畢竟誰稱好手。良久云。金鏃慣調曾百戰。鐵鞭多力恨無讎。</p>
<p>乾仁祖印二大德仝姚居士請上堂。問。黧奴白牯還解拖犁拽耙也無。師打云。這畜生。五歲尚使不得。進云。恁麼則耕翻大地去也。師云。一任[跳-兆+孛]跳。僧便喝。師復打。問。沙場失策則不問。重整戈矛事若何。師云。老僧今日打退鼓。進云。陷虎之機。不勞拈出。師云。伶俐衲僧難瞞。僧禮拜云。今日某甲罪過。師打云。只有先鋒。且無殿後。乃舉汾陽昭祖一日拈拄杖示眾云。識得拄杖子。一生參學事畢。汝諸仁聞恁麼道。如出寒谷。登春臺。是即固是。要且利與害俱。當時若道箇轉身句。庶免諸仁坐在平地上。今日不肖遠孫要將勤補拙。與昭祖圓話。乃拈拄杖卓一下云。識得拄杖子。家國興盛。野老顰蹙。不識拄杖子。家國喪亡。野老安怗。若解如是。老僧有過。不解如是。闍黎無功。或有箇孟八郎衝前道。迅速鋒鋩。猶是鈍漢。萬里無雲。青天猶在。討甚閒工夫。論過論功。山僧聞之。決不拒之於門墻之外。何以故。芻蕘之言。聖人擇焉。</p>
<p>白衣庵慈光耆宿率眾檀越請上堂。從上來事。而今有本可據。少室一宗。庶幾不致寂寞。汝現前一眾盡是飽叢林。驀拈拄杖卓一下云。若向這裏得箇入處。俊哉謂似白衣拜相。那知山門前一對石獅子據定不肯點首。乃款款地道。悟即不無。怎柰落在第二頭。遂大喝一喝云。纔有第一。便有第二。佛法卻落數量。何以契合先宗。有般的更道。積代簪纓。暫時落魄。未免猶存語路。尚不能搆他船子語脈。況我臨濟門下三要印開朱點窄。未容擬議主賓分。所以古人云。諸仁既得箇入頭處。須求箇出頭處。若不得箇出頭處。諸人盡是太平寰宇坐底痴頑。那能橫按莫邪全正令。廓清祖域哉。即今雨散雲收。風恬浪靜。畢竟原始要終。如何說箇保任底事。良久云。但將飯向無心碗。自有人提折腳鐺。</p>
<p>修<span class='corr'>己</span>文智二上座領眾信請上堂。問。三要印開朱點窄。未容擬議主賓分。如何是先照後用。師云。看你納敗。如何是先用後照。師云。打了結案。如何是照用同時。師打云。也放你不得。如何是照用不同時。師云。放待冷來看。進云。照用<span class='corr'>已</span>蒙師指示。末後一句是如何。師云。今日無暇打得你。問。如何是真佛。師云。破草鞋。如何是真法。師云。赦到也。如何是真道。師云。腳頭腳底。如何是第一句。師便打。如何是第二句。師又打。如何是第三句。師連棒打趁。乃云。一代時教看來是甚麼破草鞋。大丈夫兒終不依他作解。有時奮喝散白雲的氣概。有時操打破虛空的鉗鎚。不惟三賢膽戰。十地魂驚。即使釋迦老子到來。也須趁向他方世界。到此方稱得箇不受惑的人。而今兄弟問真問假。問一問二。大似三家村打口令相似。問到十成。盡屬所依。譬如水母以蝦為目。游泳江海。何曾有自由分。不見昔日城東老母與佛同生。生平不欲見佛。後來雪竇道。他雖是箇女流。宛有丈夫作略。諸兄弟。且那裏是他丈夫作略處。到這裏要見城東老母則易。要見雪竇則難。苟非解脫世出世間法<span class='corr'>縛</span>。那能權衡佛祖。眼目人天。所以道。佛法中迷卻多少人。世法中悟卻多少人。諸仁要識佛法中迷的麼。出身猶可易。要識世法中悟的麼。脫體道應難。且道極樂恁麼提唱。還稱他黃面頭陀意也無。遂揮拂子云。知恩深處報恩深。</p>
<p>本虛上座領眾檀越請上堂。問。法筵乍啟。法戰當陽。學人按劍上來。請師亞鎗相待。師云。山僧沒者閒工夫。進云。也不得詐敗。師云。卻被你看破。僧禮拜云。今日某甲罪過。師云。要且不契老僧意。進云。自有傍觀者清。師云。且放你一頓。乃云。有佛處不得住。無佛處急走過。趙州老漢拈得眼睛。失卻鼻孔。若是塵中識得天子。百草頭薦取老僧底。就地拾將明月去。光非照境。入山推出白雲來。境亦非存。直饒光境俱忘。猶未是伊安身立命處在。驀拈拂子云。看。今日極樂轉拂子歸山河大地去也。盡十方世界。若天仙人畜。草木叢林。無一不歸掌握。更有甚丘山非重。羽毛非輕。而不一一知他落處。是知佛具正遍。知善逝。世間解會得底事同一家。秪如今朝水恬風靜。昨日浪急湍高。且道是神通耶。法爾耶。良久云。也不出雪峰道底。智悟禪人領登瀛沈居士為室許氏誕日請上堂。須彌南畔。香海東頭。中有一句子。亙古亙今。從無一人道破。只因年深月久。知他是擲地金聲。是敲空玉響。驀拈拄杖卓一下云。多道這廝親從那邊來。語以智慧則滄海難量。語以壽量則虛空莫載。以至位天地。育萬物。莫不皆承他力。且道他是阿誰。到這裏直饒牙如利劍。口似血盆的達磨。盡力也只道得箇不識。何況舞文鬥智之夫。要窺其半面。焉可得乎。故古人喻如萬古碧潭空界月。則固是也。且道再三撈摝始應知。畢竟誰是其人。良久。擲拄杖云。直下來也。急著眼看。便下座。</p>
<p>李景元居士同室薦亡請上堂。一切聖凡。皆共此心。心也者。廣大如法界。究竟若虛空。但形文彩。即屬染污。不形文彩。黧奴白牯背一面古鏡。燈籠露柱有萬里神光。一一天真。一一靈玅。何往而不自得。良以一切眾生情塵錮蔽。識鎖難開。由是自昧衣珠。頓忘家寶。譬如龍遊滄海。不知水為性命。鳳翥青霄。那識空是家鄉。繩床上老榾檛左提右挈。要得一箇半箇高跨白牛。出大火宅。還如星中揀月。今日若不當陽曉示。迷子何以知歸。驀拈拄杖云。還見麼。復卓一下云。還聞麼。聞見既分明。且道是箇甚麼。直下見得。各各頂門上如十日並照。當薦諸亡靈能諦信不疑。我今為汝保任此事。終不虛也。</p>
<p>純智清徹常湧三上座領眾信請上堂。舉昔雲巖禪師問道吾和尚曰。大悲菩薩用這許多手眼作麼。吾曰。如人半夜背手摸枕子相似。晟曰。我會也。道吾曰。汝會處作麼生。晟曰。遍身是手眼。道吾曰。道則太煞道。只道得八成。晟曰。和尚作麼生。道吾曰。通身是手眼。乃云。看這兩箇瞌睡漢。青天白日寐語不了。任你通身是。遍身是。要且未夢見觀世音菩薩手眼在。況劑限之以數量佛法。卻成流布。今日或有人問。觀世音菩薩用這許多手眼作麼。但向他道。救苦尋聲。大小極樂原來只在這裏。只云慈悲之故。既是慈悲之故。且道觀音菩薩即今在什麼處。遂震聲喝一喝云。圓通門大啟。何事隔雲泥。下座。</p>
<p>徐山主領河垛孫宗泗護法同男<span class='corr'>佳</span>保請上堂。問。上大人夢裏惺惺。秪見活牌樓招手。拱極臺點頭。一齊道極樂院裏今日有齋。不審通會橋有甚長處。把斷要津。師云。虎豹文章天上有。麒麟頭角世間無。進云。秪如老長汀挾一條憨布袋。拖拖拽拽。泥水通身。且道他節文在甚麼處。師云。誰知貴種自天生。進云。長街短巷拈向一邊。萬仞峰頭請師直指。師云。你退身有分。進云。暫看風物猶推轂。靜聽春音吼若雷。師云。念言語作麼。乃云。門外春將半。山房總不知。可憐拄杖子。暗裏自抽枝。諸仁要識抽的枝麼。驀拈拄杖卓一下云。長者自長。短者自短。如玉樹遠噴天香。似蘭叢廣宣地瑞。所以此地長發其祥。普令瞻仰取足者各得如意受用。直饒汾陽識得底難言入室。芭蕉用得底未許登堂。直下洞見根源。自然不存枝葉。復卓拄杖一下云。雪竇和尚來也。道諸仁能如是信解。如是長養。如是成就。如是圓融。不生法相。則一枝枝根盤三界。一葉葉普蔭九天。吾將斫額望之。便下座。</p>
</div>
<p class='juan'>雨山和尚語錄卷第十一<span class='note-inline'>(終)</span></p>
</div><!-- end of div[@id='body'] -->
</body></html>