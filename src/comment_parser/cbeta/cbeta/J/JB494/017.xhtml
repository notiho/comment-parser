<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雨山和尚語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu108' />
<p class='juan'>雨山和尚語錄卷第十七</p><p class="byline">嗣法門人　　編</p>
<div class='div-other'><a id='mulu109' />
<p class='h1'>詩偈</p>
<div class='div-other'><a id='mulu110' />
<p class='h2'>夏日寓大樹堂即事</p><p style="text-indent:0em" class="lg-abnormal"><div class='lg-row'>暫得依棲大樹幽。濃陰重蓋小樓頭。江城雨過疑無夏。殿閣風來直似秋。明月隋堤孤鶴唳。夕陽蕭寺暮鴉投。攤書聊復支長晝。觸目何堪問舊遊。</div>
</p></div>
<div class='div-other'><a id='mulu111' />
<p class='h2'>懷匡廬</p><p style="text-indent:0em" class="lg-abnormal"><div class='lg-row'>投荒兩月為誰忙。寥落匡廬舊草堂。雙眼欲窺雲九疊。一身<span class='corr'>已</span>遠石三梁。松筠入夢家山好。風雨驚魂客路長。況是東林諸友在。何堪蹤跡滯維揚。</div>
</p></div>
<div class='div-other'><a id='mulu112' />
<p class='h2'>送誠禪人還匡山</p><p style="text-indent:0em" class="lg-abnormal"><div class='lg-row'>探罷薰風殿閣禪。乘時仍自返匡巔。還家好把瓣蓮掃。待我秋歸坐月圓。</div>
</p></div>
<div class='div-other'><a id='mulu113' />
<p class='h2'>送拙菴禪師之灨州</p><p style="text-indent:0em" class="lg-abnormal"><div class='lg-row'>驪唱驚秋日。難迴去袂輕。不堪廬嶽客。翻作灨江行。遠岸雲初<span class='corr'>斂</span>。高灘水正平。扁舟明早發。何以慰同盟。</div>
</p></div>
<div class='div-other'><a id='mulu114' />
<p class='h2'>過硃砂菴贈佛峰法師</p><p style="text-indent:0em" class="lg-abnormal"><div class='lg-row'>支公真好靜。結屋最高山。泉落不聞響。雲歸那辨顏。著書陶至性。種菊課餘閒。我實懷風久。攜笻一扣關。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>到門胡所見。清況逼人多。竹色開山徑。梅香出薜蘿。夕霞明草戶。寒翠落巖坡。風物誠堪<span class='corr'>羨</span>。何妨幾度過。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>聞住西林日。登壇海眾圍。塵流千壑響。花雨一庭肥。指物全真諦。談經入至微。愛閒雖勇退。巖穴有餘輝。</div>
</p></div>
<div class='div-other'><a id='mulu115' />
<p class='h2'>過九奇峰贈鵬庵靜主</p><p style="text-indent:0em" class="lg-abnormal"><div class='lg-row'>道人無別慕。習靜在深巖。怪石雲常護。奇花鳥未啣。缽炊新蕨粉。榻擁舊荷衫。蛇虎來菴畔。聞經亦不凡。</div>
</p></div>
<div class='div-other'><a id='mulu116' />
<p class='h2'>除夕</p><p style="text-indent:0em" class="lg-abnormal"><div class='lg-row'>寒色滿林際。空堂早閉門。雪冰凝草榻。松火靜山村。鐺響餘巖瀑。鐘鳴徹曉昏。地爐煨芋子。想見古人尊。</div>
</p></div>
<div class='div-other'><a id='mulu117' />
<p class='h2'>歲暮喜竺兄至</p><p style="text-indent:0em" class="lg-abnormal"><div class='lg-row'>風勁偃巖樹。感君來敝廬。懷傾千日積。詩湧半筐餘。剪柏支寒夜。裁雲覆古書。漫烹雲霧茗。相與話年除。</div>
</p></div>
<div class='div-other'><a id='mulu118' />
<p class='h2'>送盂侍者丐南昌</p><p style="text-indent:0em" class="lg-abnormal"><div class='lg-row'>為眾三年不憚勞。廬陵米價愈增高。紛紛輕薄何堪論。丕振<span class='corr'>佳</span>聲是汝曹。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>垂陰大樹有來由。行業純時動睦州。堪笑禪流誇大口。幾曾續得此嘉猷。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>冰心鐵骨楊岐老。監院叢林三十秋。謾謂石霜輕記莂。兒孫今日遍神州。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>大愚昔日接雲峰。三度差排正眼通。不是桶<span class='corr'>箍</span>親爆散。幾乎蹉過好機鋒。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>吾子而今入祖門。先宗標格儼然存。果能一一躬行去。何慮他年道不尊。</div>
</p></div>
<div class='div-other'><a id='mulu119' />
<p class='h2'>留別五老峰</p><p style="text-indent:0em" class="lg-abnormal"><div class='lg-row'>吾庵與爾緊相排。一日盤桓定幾回。此別須知不爽約。心喪了畢即歸來。</div>
</p></div>
<div class='div-other'><a id='mulu120' />
<p class='h2'>洞上耑玉禪師住清涼臺次韻懷之</p><p style="text-indent:0em" class="lg-abnormal"><div class='lg-row'>清涼自古得名尊。寶鏡重開闢大昏。路仄不容天子駕。山迴偏拱道人門。蒲輪月映禪心靜。松火香銷磨衲溫。早晚與君同晏坐。巖前笑指雨花翻。</div>
</p></div>
<div class='div-other'><a id='mulu121' />
<p class='h2'>過清涼臺訪耑公次竺兄韻</p><p style="text-indent:0em" class="lg-abnormal"><div class='lg-row'>躡磴攀蘿入曉蒼。危梁崛起識清涼。鳥依巖樹窺僧定。雲掩柴門護佛光。僊梵一聲流遠壑。奇書千帙擁方床。新豐古調今猶在。何必追風到郢陽。</div>
</p></div>
<div class='div-other'><a id='mulu122' />
<p class='h2'>除夕守先老人塔</p><p style="text-indent:0em" class="lg-abnormal"><div class='lg-row'>空堂兀坐思無涯。俄聽荒城起暮笳。手爇瓣香慚報德。身依孤塔浪為家。煙雲有意常垂蓋。燈燭無心自結花。共見宗風行宇內。此時誰為法門嗟。</div>
</p></div>
<div class='div-other'><a id='mulu123' />
<p class='h2'>題雲居石船</p><p style="text-indent:0em" class="lg-abnormal"><div class='lg-row'>遊遍江湖暫入山。波濤忘嶮路忘艱。何如再趁風帆便。直上天河任往還。</div>
</p></div>
<div class='div-other'><a id='mulu124' />
<p class='h2'>晏然菴六景贈日燄大師</p>
<div class='div-other'><a id='mulu125' />
<p class='h3'>[、/(、*、)]龍泉</p><p style="text-indent:0em" class="lg-abnormal"><div class='lg-row'>巖腹淵然久祕真。肯將一潔了前因。等閒充發為霖去。三點圓融萬象春。</div>
</p></div>
<div class='div-other'><a id='mulu126' />
<p class='h3'>虎眼泉</p><p style="text-indent:0em" class="lg-abnormal"><div class='lg-row'>耽耽虎視得閒名。活眼疏開曉漲平。幽壑忽聞聲不了。洗清劫濁在茲行。</div>
</p></div>
<div class='div-other'><a id='mulu127' />
<p class='h3'>補衲石</p><p style="text-indent:0em" class="lg-abnormal"><div class='lg-row'>林底知他幾劫橫。時來補綴快生平。衲衣鬥得天然巧。脫盡炎涼世上情。</div>
</p></div>
<div class='div-other'><a id='mulu128' />
<p class='h3'>茗香堤</p><p style="text-indent:0em" class="lg-abnormal"><div class='lg-row'>一叢寒翠傍堤鮮。時有幽香到鼻邊。帶露烹來芬齒頰。興餘散步竟忘眠。</div>
</p></div>
<div class='div-other'><a id='mulu129' />
<p class='h3'>嘯月臺</p><p style="text-indent:0em" class="lg-abnormal"><div class='lg-row'>松堂月皎好登臺。長嘯聲聞下嶺隈。我本無心驚世聽。不須尋響破幽來。</div>
</p></div>
<div class='div-other'><a id='mulu130' />
<p class='h3'>勒馬案</p><p style="text-indent:0em" class="lg-abnormal"><div class='lg-row'>黔嶺委蛇作案平。勢如勒馬倚高層。野人遙識山靈意。密護庵中晏坐僧。</div>
</p></div></div>
<div class='div-other'><a id='mulu131' />
<p class='h2'>鏡湖庵八景</p>
<div class='div-other'><a id='mulu132' />
<p class='h3'>面壁軒</p><p style="text-indent:0em" class="lg-abnormal"><div class='lg-row'>松竹交垂面壁陰。高僧住得愜幽心。階前片地無人到。只許頭陀立雪深。</div>
</p></div>
<div class='div-other'><a id='mulu133' />
<p class='h3'>讀經臺</p><p style="text-indent:0em" class="lg-abnormal"><div class='lg-row'>玉立崢崢若有靈。天工闢出與翻經。梵音響徹空山裏。頑石多能著耳聽。</div>
</p></div>
<div class='div-other'><a id='mulu134' />
<p class='h3'>缽匙石</p><p style="text-indent:0em" class="lg-abnormal"><div class='lg-row'>波離遺囑不離身。今日緣何委路塵。莫是鰲山成道後。目前真箇沒饑人。</div>
</p></div>
<div class='div-other'><a id='mulu135' />
<p class='h3'>步月坪</p><p style="text-indent:0em" class="lg-abnormal"><div class='lg-row'>咫尺菴前洞壑平。孤蟾照我獨經行。翻思七八年來事。消受山中多少清。</div>
</p></div>
<div class='div-other'><a id='mulu136' />
<p class='h3'>觀音巖</p><p style="text-indent:0em" class="lg-abnormal"><div class='lg-row'>普陀原未異匡岑。敷座諸天有盛心。就裏不須尋面目。松風澗響好知音。</div>
</p></div>
<div class='div-other'><a id='mulu137' />
<p class='h3'>九疊雲</p><p style="text-indent:0em" class="lg-abnormal"><div class='lg-row'>芙蓉九疊埒蓬壺。添箇茆庵儼畫圖。向晚白雲還有意。時來結蓋伴跏趺。</div>
</p></div>
<div class='div-other'><a id='mulu138' />
<p class='h3'>法乳泉</p><p style="text-indent:0em" class="lg-abnormal"><div class='lg-row'>巖根躍出舊稱奇。一滴能消飲者迷。孰謂流分枝派別。淵源端的出曹溪。</div>
</p></div>
<div class='div-other'><a id='mulu139' />
<p class='h3'>幽棲室</p><p style="text-indent:0em" class="lg-abnormal"><div class='lg-row'>幽棲真箇好幽棲。禪不參兮佛不提。日上三竿猶打睡。身心誰道懶如泥。</div>
</p></div></div>
<div class='div-other'><a id='mulu140' />
<p class='h2'>秋夜懷文澗弟</p><p style="text-indent:0em" class="lg-abnormal"><div class='lg-row'>憶別紛紛梅雨多。送君不忍唱驪歌。看看又是新秋至。孤月光寒照薜蘿。</div>
</p></div>
<div class='div-other'><a id='mulu141' />
<p class='h2'>鏡湖留別</p><p style="text-indent:0em" class="lg-abnormal"><div class='lg-row'>無論前身與後身。兩番來住有深因。而今又別出山去。慚愧峰頭舊隱淪。</div>
</p></div>
<div class='div-other'><a id='mulu142' />
<p class='h2'>示倚賢童子</p><p style="text-indent:0em" class="lg-abnormal"><div class='lg-row'>妙齡立志出塵几。一遇文殊得指南。華雨庵中明祕旨。善財端的許同參。</div>
</p></div>
<div class='div-other'><a id='mulu143' />
<p class='h2'>諸子修路喜示以偈</p><p style="text-indent:0em" class="lg-abnormal"><div class='lg-row'>持地當年候佛來。聞言當下得心開。階前喜見平如掌。一日行他一百回。</div>
</p></div>
<div class='div-other'><a id='mulu144' />
<p class='h2'>留別棲賢石鑑和尚</p><p style="text-indent:0em" class="lg-abnormal"><div class='lg-row'>滹沱洞上兩源流。盡屬曹溪一派收。飲水分河嗟末代。不堪祖苑又垂秋。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>匡廬把臂十餘春。針芥相投得幾人。每過玉淵相對坐。歲寒秪有澹交真。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>橫拽孤笻下碧岑。山房兩宿快談心。臨岐珍重無他語。好把殘燈剔少林。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>龍舒此去路非遙。無柰諸賢折簡招。孰謂同風千里隔。論心握手訂寒宵。</div>
</p></div>
<div class='div-other'><a id='mulu145' />
<p class='h2'>龍舒即事示憨石禪人</p><p style="text-indent:0em" class="lg-abnormal"><div class='lg-row'>平生最愛是山林。廬嶽高深愜素心。寒涕垂膺煨芋火。人間無路得相尋。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>欃槍<span class='corr'>已</span>過幸無災。何事相牽出嶽來。一箇渾身無著處。虧人逐日走風埃。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>淺淺山林曲曲沙。清幽無過是君家。老懷樂得偷閒日。一榻相依度歲華。</div>
</p></div>
<div class='div-other'><a id='mulu146' />
<p class='h2'>悼見虛闍黎</p><p style="text-indent:0em" class="lg-abnormal"><div class='lg-row'>模範叢林見熱腸。戒珠端的豁秋霜。人天正欲親華表。餘照何堪又掩光。</div>
</p></div>
<div class='div-other'><a id='mulu147' />
<p class='h2'>壽祥甫居士</p><p style="text-indent:0em" class="lg-abnormal"><div class='lg-row'>履跡曾聞遍四方。誰云訪道只襄陽。安心不入貫華室。問法頻登選佛場。傾盡家私身似寄。踢翻溺器氣如狂。老來事業堪千古。祖苑而今有耿光。</div>
</p></div>
<div class='div-other'><a id='mulu148' />
<p class='h2'>示宗髻禪師</p><p style="text-indent:0em" class="lg-abnormal"><div class='lg-row'>老來脫白事非常。莫把身心逐世忙。但得念頭無變異。眉間端放白毫光。</div>
</p></div>
<div class='div-other'><a id='mulu149' />
<p class='h2'>送恒慧專使歸吳陵</p><p style="text-indent:0em" class="lg-abnormal"><div class='lg-row'>千里持書遠入山。道途曾不畏間關。頭陀無物堪相贈。落得清風兩袖還。</div>
</p></div>
<div class='div-other'><a id='mulu150' />
<p class='h2'>祝汪公調居士</p><p style="text-indent:0em" class="lg-abnormal"><div class='lg-row'>十笏門開傍石泉。松筠密植自悠然。座延白足因尊佛。身謝紅塵豈讓仙。梵貝閒翻當午課。芸窗靜闢避人諠。年來證得清修理。堪忍渾成極樂天。</div>
</p></div>
<div class='div-other'><a id='mulu151' />
<p class='h2'>送慧密侍者歸全椒</p><p style="text-indent:0em" class="lg-abnormal"><div class='lg-row'>咫尺全椒送爾回。歸途正值老梅開。分明覿露真三昧。笑煞南詢小善財。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>相隨結夏又經冬。喝下常嫌耳不聾。大樹堂開還有待。歸來好整舊家風。</div>
</p></div>
<div class='div-other'><a id='mulu152' />
<p class='h2'>送月嶠侍者遊匡廬二首</p><p style="text-indent:0em" class="lg-abnormal"><div class='lg-row'>匡廬法窟古叢林。君去遊時當訪尋。五老峰頭逢五老。相將好論劫前心。</div>
</p><p style="text-indent:0em" class="lg-abnormal"><div class='lg-row'>秋風纔拂夏初闌。翹首江干望爾還。珍重臨岐須記取。莫教歲月等虛閒。</div>
</p></div>
<div class='div-other'><a id='mulu153' />
<p class='h2'>送遠閒典客丐京師</p><p style="text-indent:0em" class="lg-abnormal"><div class='lg-row'>針芥相投一句親。慶雲<span class='corr'>已</span>得十分真。而今特向皇都去。單學長汀等箇人。</div>
</p></div>
<div class='div-other'><a id='mulu154' />
<p class='h2'>示道鄰行者</p><p style="text-indent:0em" class="lg-abnormal"><div class='lg-row'>年來執役甚殷勤。此去須同有道鄰。努力空門修白業。莫教孤負好青春。</div>
</p></div>
<div class='div-other'><a id='mulu155' />
<p class='h2'>題林徹禪人小像</p><p style="text-indent:0em" class="lg-abnormal"><div class='lg-row'>一松一石最清真。中有高禪遠世塵。瀹茗蒔花消歲月。問君何事不南詢。</div>
</p></div>
<div class='div-other'><a id='mulu156' />
<p class='h2'>示大拙禪人充典記</p><p style="text-indent:0em" class="lg-abnormal"><div class='lg-row'>當年掌記<span class='corr'>羨</span>南公。玉矩金規法苑中。彼既丈夫誰不爾。囑君努力繼高風。</div>
</p></div>
<div class='div-other'><a id='mulu157' />
<p class='h2'>壽朱巨源居士</p><p style="text-indent:0em" class="lg-abnormal"><div class='lg-row'>滿庭競看綵衣斑。長者風流未可攀。事業半生推闕里。機緣三世見靈山。圖書昔振詞壇遠。藜杖新分竹院閒。選罷儒官還選佛。攢眉肯復去松關。</div>
</p></div>
<div class='div-other'><a id='mulu158' />
<p class='h2'>送憨維那住山</p><p style="text-indent:0em" class="lg-abnormal"><div class='lg-row'>履跡須教遠市廛。住山人只貴精嚴。乘時治片燒畬熟。絕勝諸方五味禪。</div>
</p></div>
<div class='div-other'><a id='mulu159' />
<p class='h2'>冬日次荅張尹生居士</p><p style="text-indent:0em" class="lg-abnormal"><div class='lg-row'>寒雲片片鎖遙天。枯坐閒房思悄然。白社有蓮期爾結。香山無榻待人懸。陸離翰墨難偕俗。瀟灑襟懷易學禪。卻問巾車何日至。篝燈願了此時緣。</div>
</p></div>
<div class='div-other'><a id='mulu160' />
<p class='h2'>輓善行上座</p><p style="text-indent:0em" class="lg-abnormal"><div class='lg-row'>古道叢林日見非。老成何事又真歸。西風一夜悲思遠。雙淚難禁對雪幃。</div>
</p></div>
<div class='div-other'><a id='mulu161' />
<p class='h2'>什文上座五秩偈以祝之</p><p style="text-indent:0em" class="lg-abnormal"><div class='lg-row'>道人胸次冷如冰。不學諸方打葛藤。大隱廛中三十載。杖頭別紹一枝燈。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>高閑天獨與君賒。近市雖諠戶不譁。晏坐胡床何所事。定回聊自演三車。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>熒熒燈火一窗新。愛爾幽居好結鄰。三徑奇花容過訪。與君共賞劫前春。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>仲尼當日少深思。天命何須著箇知。爭似臘高山嶽者。笑他壽量落今時。</div>
</p></div>
<div class='div-other'><a id='mulu162' />
<p class='h2'>送西域僧遊天台</p><p style="text-indent:0em" class="lg-abnormal"><div class='lg-row'>廬嶽雲泉游歷遍。橫肩楖栗又天台。石梁橋畔逢知<span class='corr'>己</span>。好把囊中貝葉開。</div>
</p></div>
<div class='div-other'><a id='mulu163' />
<p class='h2'>旭大師造文殊像到山喜而有贈</p><p style="text-indent:0em" class="lg-abnormal"><div class='lg-row'>不須特地覓清涼。只此金蘭是覺場。平地擁來真大士。好峰托出活獅王。法輪轉處天花滿。妙智宣時海印光。寄語群生。高著眼。莫教咫尺背慈航。</div>
</p></div>
<div class='div-other'><a id='mulu164' />
<p class='h2'>留別聖基大師</p><p style="text-indent:0em" class="lg-abnormal"><div class='lg-row'>驪歌初唱楚江濱。此日為懷未易論。十載法門親手足。一朝岐路各風塵。岸花不上離人眼。江柳空牽故國春。歸到五峰還佇望。魚書不惜寄來頻。</div>
</p></div>
<div class='div-other'><a id='mulu165' />
<p class='h2'>送梵敏侍者回受業</p><p style="text-indent:0em" class="lg-abnormal"><div class='lg-row'>江南纔過熟梅天。此去長途日正炎。歸到家山須速返。丈夫行處莫廉纖。</div>
</p></div>
<div class='div-other'><a id='mulu166' />
<p class='h2'>贈海山和尚紹席萬杉</p><p style="text-indent:0em" class="lg-abnormal"><div class='lg-row'>匡廬法社久煙霾。天假真人應運開。好手不辭豎赤幟。峻機何止續黃梅。松杉萬本標名剎。花雨千尋擁法臺。為報西江雲水客。馬駒蹴踏又重來。</div>
</p></div>
<div class='div-other'><a id='mulu167' />
<p class='h2'>贈壁觀闍黎受衣</p><p style="text-indent:0em" class="lg-abnormal"><div class='lg-row'>同條屈指<span class='corr'>已</span>多遷。獨喜靈光尚儼然。本色惟傳心地戒。任真不打葛藤禪。衣珠潔比清宵月。杖錫高標古佛天。孰謂相承猶有在。心燈早續劫初前。</div>
</p></div>
<div class='div-other'><a id='mulu168' />
<p class='h2'>祝朱翔子居士</p><p style="text-indent:0em" class="lg-abnormal"><div class='lg-row'>延令朱子舊稱賢。蒞政鹽山有許年。清白嘉聲由<span class='corr'>己</span>造。孝廉公節自家傳。瑚天液露千秋秀。寶掌明珠萬<span class='corr'>祀</span>圓。百粵蒼生方屬望。角巾未許賦歸田。</div>
</p></div>
<div class='div-other'><a id='mulu169' />
<p class='h2'>祝龍華鑒旨老宿</p><p style="text-indent:0em" class="lg-abnormal"><div class='lg-row'>四瑞堂中早罷參。手攜杖錫返舒南。心安不繫蓮華土。臘長惟耽薜荔龕。得趣青山常入座。忘機野鳥自馴菴。悠然宛似龍華境。壽量難將劫墨談。</div>
</p></div>
<div class='div-other'><a id='mulu170' />
<p class='h2'>輓慧徹靜主</p><p style="text-indent:0em" class="lg-abnormal"><div class='lg-row'>憶昨來山院。同人坐落暉。方當舒老興。詎意便真歸。繞砌花空艷。投林鳥失依。倚門吾一曲。不勝嘆知稀。</div>
</p></div>
<div class='div-other'><a id='mulu171' />
<p class='h2'>贈恒明師弟</p><p style="text-indent:0em" class="lg-abnormal"><div class='lg-row'>鏟草堂前記念人。惟吾與爾最相親。慶雲隨罷歸匡阜。幹辦叢林事事真。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>栲栲嘗思打撫州。珠璣滿載到峰頭。爐邊正好圓賓主。別調風吹豈勝愁。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>白雲門戶偶然開。<span class='corr'>羨</span>爾殷勤兩度來。土木生涯煩整頓。叢林自古藉多才。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>纔方聚首又言歸。十犢難教挽去衣。專望祖庭公案了。重來領取箭鋒機。</div>
</p></div>
<div class='div-other'><a id='mulu172' />
<p class='h2'>即事感賦送蘊空禪人回揚</p><p style="text-indent:0em" class="lg-abnormal"><div class='lg-row'>同條凋落柰如何。孤影臨風懶放歌。寄語雲山林怨恨。故園兄弟<span class='corr'>已</span>無多。</div>
</p></div>
<div class='div-other'><a id='mulu173' />
<p class='h2'>豫章道中</p><p style="text-indent:0em" class="lg-abnormal"><div class='lg-row'>翛然一衲走西江。踏碎匡廬萬點蒼。三十六峰留不住。又攜笠子勘諸方。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>古寺長荒不剪茅。而今老大被人嘲。回看兩隻芒鞋破。那更天台渡石橋。</div>
</p></div>
<div class='div-other'><a id='mulu174' />
<p class='h2'>五老師子</p><p style="text-indent:0em" class="lg-abnormal"><div class='lg-row'>牙爪猙獰氣勢雄。長年獨踞白雲中。等閑不欲輕哮吼。猶恐聲光下五峰。</div>
</p></div>
<div class='div-other'><a id='mulu175' />
<p class='h2'>送盂禪專使維揚</p><p style="text-indent:0em" class="lg-abnormal"><div class='lg-row'>匡山奇秀擅天下。翠黛蒼煙渾欲瀉。我來結屋山之巔。同居都是真道者。更有盂禪迥出群。襟懷寥廓如崩雲。三冬機思雷迅發。落落聲光四海聞。尤喜居山同我志。骨力堅剛並山峙。閒拈拙斧作生涯。雙履不踏人間世。而今奉使去<span class='corr'>邗</span>關。大似仲安到蔣山。祖翁堂上善專對。傍觀無有不開顏。瓊花探罷秋風起。好攜杖笠歸山裏。莫使峰頭懶殘翁。等閑盻斷滄江水。</div>
</p></div>
<div class='div-other'><a id='mulu176' />
<p class='h2'>尋梅</p><p style="text-indent:0em" class="lg-abnormal"><div class='lg-row'>年來逸興較前賒。策蹇尋芳到月斜。萬卉此時都寂寞。傲寒獨喜是梅花。</div>
</p></div>
<div class='div-other'><a id='mulu177' />
<p class='h2'>苦雨</p><p style="text-indent:0em" class="lg-abnormal"><div class='lg-row'>瀟瀟疏雨灑寒林。澗壑雲埋夕氣陰。閉戶不知天地晚。毳衾高擁十年心。</div>
</p></div>
<div class='div-other'><a id='mulu178' />
<p class='h2'>佛手巖</p><p style="text-indent:0em" class="lg-abnormal"><div class='lg-row'>何年離竺國。降跡九奇巔。展出紫磨手。撐開碧漢天。乾坤掌上立。日月指頭懸。生物咸依賴。神功未可宣。</div>
</p></div>
<div class='div-other'><a id='mulu179' />
<p class='h2'>大林寶樹</p><p style="text-indent:0em" class="lg-abnormal"><div class='lg-row'>野寺孤山頂。鍾靈產異苗。根株盤劫石。枝葉布雲霄。雨暗神龍護。天清埜鶴朝。高標渾莫測。獨許遠塵囂。</div>
</p></div>
<div class='div-other'><a id='mulu180' />
<p class='h2'>示瑞松沙彌</p><p style="text-indent:0em" class="lg-abnormal"><div class='lg-row'>秀出叢林是瑞松。高標端不受秦封。只宜長蓄深崖裏。他日龍鱗壯五峰。</div>
</p></div>
<div class='div-other'><a id='mulu181' />
<p class='h2'>石門</p><p style="text-indent:0em" class="lg-abnormal"><div class='lg-row'>逕轉危巒上。嶙峋石結門。依巖群樹合。遶屋雜泉奔。竹隱野僧舍。雲荒高士村。風規尚夙昔。想像坐朝昏。</div>
</p></div>
<div class='div-other'><a id='mulu182' />
<p class='h2'>清涼臺</p><p style="text-indent:0em" class="lg-abnormal"><div class='lg-row'>極目蒼山迥。憑虛杖策來。危梁從地起。峭壁自天開。趺坐雲為幔。翻經石作臺。悠然存太古。欲去幾徘徊。</div>
</p></div>
<div class='div-other'><a id='mulu183' />
<p class='h2'>東林有感</p><p style="text-indent:0em" class="lg-abnormal"><div class='lg-row'>遠公棲錫處。遺事不堪聞。蓮漏埋荒草。經臺委斷雲。堂留三笑跡。碑沒六朝文。野客閑相過。狂歌對夕曛。</div>
</p></div>
<div class='div-other'><a id='mulu184' />
<p class='h2'>半山亭雨望</p><p style="text-indent:0em" class="lg-abnormal"><div class='lg-row'>躡磴憑高。碧秋江入杳。冥雨飛千渚。白雲掩萬山。青宿鳥迷煙樹。歸僧倚石屏。臨風一回首。落葉亂空亭。</div>
</p></div>
<div class='div-other'><a id='mulu185' />
<p class='h2'>金蘭日公贈菊漫賦四絕</p><p style="text-indent:0em" class="lg-abnormal"><div class='lg-row'>山舍驚逢重九日。那堪秋色坐中無。多情惟是金蘭友。贈我紅黃菊數株。</div>
</p><p style="text-indent:0em" class="lg-abnormal"><div class='lg-row'>帶露移來植草堂。西風幾度遞奇香。石床茗罷閑相對。光景依稀似上皇。</div>
</p><p style="text-indent:0em" class="lg-abnormal"><div class='lg-row'>悠然<span class='corr'>羨</span>爾隱東籬。任是霜威不敢欺。分付山童須謹護。莫教俗眼等閒窺。</div>
</p><p style="text-indent:0em" class="lg-abnormal"><div class='lg-row'>漫言曾謝陽和力。此日尤高晚節風。別有真機天地外。上林榮落不相同。</div>
</p></div>
<div class='div-other'><a id='mulu186' />
<p class='h2'>送大車禪士返維揚</p><p style="text-indent:0em" class="lg-abnormal"><div class='lg-row'>繁華自古說揚州。道者胡為跨鶴遊。若謂祖翁田地在知君世念未全休</div>
</p></div>
<div class='div-other'><a id='mulu187' />
<p class='h2'>送堅大師回杭州</p><p style="text-indent:0em" class="lg-abnormal"><div class='lg-row'>閑名不耐世人聞五載高眠廬嶽雲為感師恩暫歸去。山靈且莫勒移文。</div>
</p></div>
<div class='div-other'><a id='mulu188' />
<p class='h2'>即事寄大覺文和尚</p><p style="text-indent:0em" class="lg-abnormal"><div class='lg-row'>魔強法弱正茲時。兄弟關心淚欲垂。既倒狂瀾吾莫挽。將傾大廈汝能支。鴈行獨<span class='corr'>羨</span>春秋富。馬齒空慚歲月馳。吐盡血心猶不倦。年來自笑為人痴。</div>
</p></div>
<div class='div-other'><a id='mulu189' />
<p class='h2'>喜碩和尚重興上方古剎</p><p style="text-indent:0em" class="lg-abnormal"><div class='lg-row'>龍脈山泉兩結靈。誰云法社不傳燈。食堂每藉諸天護。寶座還留大士登。丹雘乍開凌白日。禪荒初闢賴烏藤。應知悲願乘來遠。眼底宗風見一興。</div>
</p></div>
<div class='div-other'><a id='mulu190' />
<p class='h2'>寄懷雨華和尚</p><p style="text-indent:0em" class="lg-abnormal"><div class='lg-row'>雨華夢去路難通。恰喜庵門近別峰。大有人天圍寶座。可無雲水逗機鋒。入廛不廢三根用。據室還提一味宗。吳越令行知<span class='corr'>己</span>遍。棒頭點著幾真龍。</div>
</p></div>
<div class='div-other'><a id='mulu191' />
<p class='h2'>懷東皋一樹和尚</p><p style="text-indent:0em" class="lg-abnormal"><div class='lg-row'>老成凋落似晨星。此日誰當繼典型。架屋<span class='corr'>羨</span>君容廣眾。居山愧我只單丁。斷碑有字猶堪讀。枯木無龍不可銘。卻望東皋春色好。一枝高聳出青冥。</div>
</p></div>
<div class='div-other'><a id='mulu192' />
<p class='h2'>寄淵石上座</p><p style="text-indent:0em" class="lg-abnormal"><div class='lg-row'>漫言消息阻巖阿。心眼相通秪剎那。看去塵沙劫不遠。別來煙水路何多。忘機便是現成佛。著意寧非差異魔。十載與君稱莫逆。還鄉一曲請同歌。</div>
</p></div>
<div class='div-other'><a id='mulu193' />
<p class='h2'>秋日寄別廣陵諸友</p><p style="text-indent:0em" class="lg-abnormal"><div class='lg-row'>江閣愁看江草枯。片帆縹緲赴鄱湖。一千里外心懸楚。三五年中夢到吳。問渡<span class='corr'>已</span>知鄉語異。驚棲誰慰旅魂孤。西山茅屋相延久。歸去乘時種野蔬。</div>
</p></div>
<div class='div-other'><a id='mulu194' />
<p class='h2'>輓陳卜翁</p><p style="text-indent:0em" class="lg-abnormal"><div class='lg-row'>吳陵款敘得相親。別後常懷道誼真。正仰靈光尊魯國。何期寶劍失延津。藕花淨侶添高士。洛社耆英少哲人。莫謂故園風月冷。森森玉樹喜長春。</div>
</p></div>
<div class='div-other'><a id='mulu195' />
<p class='h2'>除夕書懷</p><p style="text-indent:0em" class="lg-abnormal"><div class='lg-row'>數載區區興未刪。聊將蹤跡寄<span class='corr'>邗</span>關。杖頭尚有煙霞色。衣上渾無泥水斑。處世緣慳由計拙。供僧糧少為時艱。地爐坐待宵寒盡。明日春風好聽還。</div>
</p></div>
<div class='div-other'><a id='mulu196' />
<p class='h2'>雨華朗巳和尚五秩</p><p style="text-indent:0em" class="lg-abnormal"><div class='lg-row'>剎竿誰謂近城邊。戶絕煩囂別是天。石閣坐來風葉滿。法壇望去雨花連。兩時清供惟隨眾。一味高閒不入廛。顧我疏慵無可似。聊將短句祝長年。</div>
</p></div>
<div class='div-other'><a id='mulu197' />
<p class='h2'>次荅王歙州兄弟</p><p style="text-indent:0em" class="lg-abnormal"><div class='lg-row'>纔過昭陽意便降。人文始信是名邦。麟超眾角原無二。璧換連城況有雙。東壁輸君稱學府。西關老我豎雲幢。同堂<span class='corr'>已</span>獲三生契。招手誰云尚隔江。</div>
</p></div>
<div class='div-other'><a id='mulu198' />
<p class='h2'>輓張普照居士</p><p style="text-indent:0em" class="lg-abnormal"><div class='lg-row'>最憐今夜月。普照在空陔。正<span class='corr'>羨</span>碧天好。陡然成夜臺。忘機天獨惜。有德世同哀。顧我空門士。惟澆茗一杯。</div>
</p></div>
<div class='div-other'><a id='mulu199' />
<p class='h2'>次荅張孺子居士</p><p style="text-indent:0em" class="lg-abnormal"><div class='lg-row'>帝釋何勞花雨庵。瑤篇真足勝優曇。蒲團<span class='corr'>已</span>得頭陀坐。竹榻還期學士參。元亮風流曾入社。遠公老懶愛居龕。況君高尚今無比。金錫遙招煙水南。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>嶺南從不重袈裟。盧老身居處士家。顧我山中餘淨土。笑他海外覓楞伽。剎那薦得機方正。擬議尋思路即差。少室宗風靈鷲旨。都來消受一杯茶。</div>
</p></div>
<div class='div-other'><a id='mulu200' />
<p class='h2'>次宜巖禪人詠三峰丈室前雙桂韻</p><p style="text-indent:0em" class="lg-abnormal"><div class='lg-row'>二株承祖讖。挺出傍吾尊。餘翠盈諸壑。清陰聚一園。久昌因結子。新茂得培根。法苑蕭條日。何緣共曉昏。</div>
</p></div>
<div class='div-other'><a id='mulu201' />
<p class='h2'>示大覺專使渭天禪人</p><p style="text-indent:0em" class="lg-abnormal"><div class='lg-row'>天寧門戶潑天開。半載勞君兩度來。任事不辭途路苦。懸知他日定成材。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>入門<span class='corr'>已</span><span class='corr'>羨</span>足威儀。專對頭頭不辱師。以古論今無幾幾。仲安之後有廝兒。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>拜別維揚去雉城。一帆風正助君行。還家好記吾言語。大覺門庭要力撐。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>傳聞結制在今冬。蹴踏堂中看象龍。但得規模存古意。何愁法苑不迴風。</div>
</p></div>
<div class='div-other'><a id='mulu202' />
<p class='h2'>次韻送慎修禪人回靈隱</p><p style="text-indent:0em" class="lg-abnormal"><div class='lg-row'>山行不掛杖頭錢。半撥閒雲半撥煙。十載浪為淮海客。何時踏上祖翁田。</div>
</p></div>
<div class='div-other'><a id='mulu203' />
<p class='h2'>贈馬郡丞魯士</p><p style="text-indent:0em" class="lg-abnormal"><div class='lg-row'>憶昔江州白司馬。愛閒結屋爐峰下。放歌日夕恣臥遊。七賢五老相共也。既而量移古杭州。太守風流聞朝野。冷泉西湖枕席間。繼其高躅誰能者。豫章大士乃其人。清明在躬氣如神。一自熊車下茲土。山河草木皆長春。公餘猶復喜禪坐。清獻諸公不是過。筆頭點出金剛眼。時與諸方相唱和。為政六載心閒閒。德音著得滿<span class='corr'>邗</span>關。路不拾遺人自肅。黎庶仰之如泰山。天寧寺古路尤滑。石頭不避公常踏。盧老從傍高喝采。宰官身現是菩薩。即此猶為公緒餘。政聲有日動宸居。香山功業書竹帛。何難並駕與爭驅。</div>
</p></div>
<div class='div-other'><a id='mulu204' />
<p class='h2'>輓李孚翁</p><p style="text-indent:0em" class="lg-abnormal"><div class='lg-row'>身世如雲歎莫禁。道人何事亦哀吟。選官易了生前願。護法難忘沒後心。香國有靈何日到。玉樓無伴幾時臨。不須更著招魂賦。旅櫬而今返故林。</div>
</p></div>
<div class='div-other'><a id='mulu205' />
<p class='h2'>酬冒青若居士仍步孺子原韻</p><p style="text-indent:0em" class="lg-abnormal"><div class='lg-row'>雉城風雨冷茅庵。誰過荒齋訪瑞曇。雲板乍敲高士至。風簾纔卷野僧參。心真不礙居塵土。道在何須戀石龕。坐久渾忘歸路晚。夕陽草色暗城南。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>青氈原不異袈裟。儒釋分明共一家。苦海人非無孽種。慧苗君自有靈芽。莊生一指由機感。演若雙頭為見差。踏得故園田地穩。何妨來飲趙州茶。</div>
</p></div>
<div class='div-other'><a id='mulu206' />
<p class='h2'>酬丹霞澹歸和尚兼次來韻</p><p style="text-indent:0em" class="lg-abnormal"><div class='lg-row'>名山難得是芳鄰。歲暮何緣共一親。論道惟公偏識晚。談心以我獨知新。山中白社推遺老。雲外丹霞讖後身。此際謾言交臂失。東南半壁望伊人。</div>
</p></div>
<div class='div-other'><a id='mulu207' />
<p class='h2'>贈王草堂居士</p><p style="text-indent:0em" class="lg-abnormal"><div class='lg-row'>王子真才雋。風流絕比倫。偶乘京口棹。來踏廣陵春。天地空雙眼。江湖老一身。蕭齋時晤對。風月更怡人。</div>
</p></div>
<div class='div-other'><a id='mulu208' />
<p class='h2'>次荅李湯孫居士同諸公過訪</p><p style="text-indent:0em" class="lg-abnormal"><div class='lg-row'>翩翩王謝讓雄才。相率來探白社開。草閣留君聊宴坐。山鐘催我又登臺。松交期向歲寒見。梅信早從春暖來。不用掌擎香積至。大千都是淨名財。</div>
</p></div>
<div class='div-other'><a id='mulu209' />
<p class='h2'>鶴山朱居士以詩見訪次韻酬之</p><p style="text-indent:0em" class="lg-abnormal"><div class='lg-row'>鶴山居士善通方。論得心經旨最長。世外何人稱巨子。塵中有客事空王。疏慵久厭懸河舌。辛苦仍操渡海航。自愧虛名無所似。徒煩長者贈瑤章。</div>
</p><p class="head3">又</p>
<p style="text-indent:0em" class="lg-abnormal"><div class='lg-row'>鄉園以齒獨公尊。來訪曇摩腳下孫。龍樹傳經非有相。鹿門學道貴忘言。庭前翠柏承真讖。波面紅蓮得至源。自昔廛居稱大隱。敢勞遙<span class='corr'>羨</span>坐雲根。</div>
</p></div>
<div class='div-other'><a id='mulu210' />
<p class='h2'>松山和尚相訪旋以詩贈次韻酬之</p><p style="text-indent:0em" class="lg-abnormal"><div class='lg-row'>漫笑芒鞋別故山。雖居廛市意猶閒。羨君不憚路千里。分我竹西雲半間。淮海十年嗟獨掌。松堂一旦喜開顏。珠璣何待傾囊出。全豹而今見一斑。</div>
</p></div>
<div class='div-other'><a id='mulu211' />
<p class='h2'>登圌山絕頂</p><p style="text-indent:0em" class="lg-abnormal"><div class='lg-row'>極目微茫接遠天。山光水色兩相連。風塵不到煙蘿裏。雲月時來梵座前。僧老橫眠幽砌石。鐘高直渡夕陽船。相看舉世同蕉鹿。三嘆孤峰仰昔賢。</div>
</p></div></div>
<p class='juan'>雨山和尚語錄卷第十七<span class='note-inline'>(終)</span></p>
</div><!-- end of div[@id='body'] -->
</body></html>